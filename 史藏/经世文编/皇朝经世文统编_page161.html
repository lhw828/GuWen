<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 161 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 161 页/共 287 页
  </h1>
  <div class="content">
   亚力山大遂大富又东进至巴提亚所迭那直至印度势如破竹无敢阻者旋渡印度大江破波路司之兵而旌旗遥指苏特类江竟有尽吞印度之意时军中有三大将微犯军律顾罪不至死也亚力山大性嗜酒好因醉而杀其一越日并其二而杀之士卒纷纷解体不愿进征亚力山大因命造船渡回其凯旋之师自由陆路至波斯京城其兵船则由印度大江过海入波斯大江旋至波斯之古京苏萨府与亚力山大会亚力山大既罢兵乃务求善法以治其地创立章程有条不紊惟亚洲与欧洲人尚不能同心事多扞格亚力山大又创为互通婚媾之法已先聘波斯公主为后其将师以下各官之未婚及悼亡者皆娶波斯大小官员之女下至兵丁亦各娶波斯女为妻然后民气大和悉遵希腊之教令虽有一印度士子加拉奴司年七十岁自幼至老曾未染疾至是忽病恐不能生即举火自焚死此印度旧日陋俗之未革者然不足为病也时又有若干兵不愿入伍亚力山大曰凡以从军为苦者庸懦之夫也吾国中不愿有若人遂逐之凡一万人而率乐于战斗之精卒而归及至哀拨他那亚力山大素极信用之臣害非司登死亚力山大不胜哀悼赐葬丰厚既而至巴比伦时救世主前三百二十三年也亚力山大欲在巴比伦更筑京都自古以来未有幅员之如是广者一时如亚细亚阿非利加欧罗巴诸洲除中国外凡属有名之国无不倾心归附奉为大帝其民众亦皆畏敬之如神明在旁观者以为至此可安坐而享其成矣而亚力山大犹以为未已也不图饮酒过甚肺疾大作内热不可支越二旬病益剧命人舁至溪塘解衣而浴趣召大臣商议治国之事大意务以用贤为本又越四日病已垂危然仍命人舁至祭坛亲行祭礼病凡二十八日而卒年仅三十三岁按大帝在位不足十三年而建树之隆功业之盛至此而极开辟以来所未有也及卒国祚虽不永然其所分封之国一律皆在希腊文字亦可谓文教昌明无远弗届者矣亚力山大卒后三百余年救世主耶苏生于犹太国广传教法其门人虽皆犹太籍而新约全书亦皆用希腊文而后世好学之士更相袭用以为博古以是知亚力山大之流泽为弥长也

　　罗马皇该撒传　　　　　
英人李提摩太附

罗马欧西古名国也救世主降生以前七百余年当中土周平王之世已卓然具开国规模逾二百年世家鼎盛权移于下寖至废其君而别举二人为肯苏周年而一易肯苏者译言主也然亦仅拥虚位国有政事必先与诸世家议定始得施行后遂相沿为例肯苏如五日京兆视同传舍世家则父子相袭永无迁改大权旁落皆归于世家矣希腊之兴也罗马仍弱不克振至救主前二百六十四年始有外辟土地之举得亚非利加洲北鄙之加特地及救世前二百年即中国与希腊战胜于疆场间得其旧日开基之地时世家中有该撒者性机警而和易母族虽式微而袭其祖父之余荫号为强族年十四罗马人已举之为主祭官肯苏心忌其能驱逐出境该撒遂卜居小亚细亚旋欲投入军营为海盗所掳月余以计脱隐居一海岛中肆志读书年二十六岁始回罗马府肯苏久已易位众又举该撒在主祭之列该撒见穷黎集为筹衣食之资乃创为以工代赈法广修宫室庙宇公廨其余有需工作之处咸役贫民而给以值家财巳罄又多方借贷以益之历年逋欠累累而民心胥悦其待士卒也亦务各得其欢心初罗马有名将某于该撒为姨丈行军中咸欣戴之而不为世家所重故投间置散以卒至是该撒塑其像优加供奉士卒之心亦皆悦服隶于罗马之西班牙屡怀反侧罗马遣该撒抚其地一日人见其蹙然愁损诘之该撒叹曰昔希腊大帝亚力山大年未三十而功成业就今我三十有九矣尚碌碌未有建树年华岂能待人耶旋率精兵往征西班牙数月之间奏凯回朝众遂举为肯苏时则罗马揽大权者厥有二人一曰喷湃官拜大将军曾立功于希腊国之亚细亚洲西部利亚而据其全地一曰哈喇苏士罗马第一富族也而与喷湃夙不相能该撒为之往返游说前嫌顿释乃躬与二人歃盟曰自今以往我无尔诈尔无我虞有渝此盟明神殛之二人遂与该撒同心共事该撒又以其女字喷湃为室则大权分鼎足而三矣迨肯苏任满众又命为加利亚抚加利亚者法兰西国古名也当时剖分为数十小国日寻干戈该撒既至练兵三万次第荡平忽又有异族人由今之德国境内来欲夺加利亚众号三十六万八千而在军伍者实有九万二千人该撒挥兵纵击异族败走旋即添兵踵至加利亚人汹惧该撒又击之次年比利时国与众小国合而为一有众三十万来扰加利亚亦为该撒击败死者甚众俘掳五万三千人俱卖之为奴仆罗马府人闻该撒之立功异域也皆大欢喜甚至工徒罢业相与演剧酬神饮酒作乐以庆罗马向来未有之奇功时则该撒年四十三岁矣次年又平加利西部获船二百余艘救主前五十五年该撒四十五岁率师渡海至英国界又定沿海之地数千里此为英国入国史纪事之始

是年该撒之二友为罗马肯苏而该撒所平之地又叛聚众三十万来犯该撒该撒视师境外风驰电掣所过之处悉就荡平且掳其酋长羁于罗马府为质其罪重者斩之此为该撒立功之第八次自此以后十年中平小国者三百前后遇敌不下三百万人该撒凡杀百万人掳百万人余皆望风奔溃威名遍震于遐方及其功成名遂则又多设治法施恩德于疮痍之后抚惊魂于震之余各处畏威之余转而怀德该撒更筑石路以通商贾民气益和而罗马府人恐其难制讽之散军归伍而使解兵柄改归喷湃统辖喷湃已与该撒有隙该撒觉其奸乃曰使喷湃解兵我亦撤伍否则不能如命时该撒所统之众止五六千人径率之以入罗马府出榜谕于众曰罗马贫民久受富民之害而喷湃与哈喇苏士又朝夕相争使罗马无一安之日我今来此欲上下相安民其毋恐百姓皆匍匐归之喷湃处遁至埃及诸世家俱随之该撒乘船追至众以为飞将军从天而降也寻为该撒按籍诛夷鲜有漏网埃及女王奇略爬特拉为埃及古以来第一奇女子以其弟之夺其地也求该撒助之该撒欣然允许亦即削平及回罗马勋业鼎盛声威远播国中则世家尽灭大权独归一人群遂奉以皇号然罗马俗忌称皇该撒乃曰我不愿为皇祗愿为该撒意直谓该撒之名尚贵于皇也由是西国留为口实称其皇曰该撒英德法奥意诸国皆喜道之云当是时也罗马大乱既平而国中法律尚复紊乱该撒乃修明律法务使国画一又造字为辣顶文令士子习之相沿至今凡著书用辣顶文者几遍欧洲焉又立书库藏书其中国之寒畯皆得入览旋念罗马府所捕之奴受苦过甚命安置于空间之野使得自食其力仁政之所见端也该撒犹以为未足欲使天下乂安人民和谧乃极意经营未竟其志而习于旧俗之奸人忌其大权独揽乃于大节日伪为求恩也者近其身而剌之伤重遂殂惜哉尝考西国大有为之主高出寻常万万者希腊大帝亚力山大而外厥惟罗马皇该撒亚力山大自希腊而东至亚细亚声名文物炳着人寰希腊文字遂通行于欧洲东部士子译书无不以之为主故亚力山大之谟烈至今称颂不衰该撒则创业罗马而欧洲西北大半归入版图罗马大一统之功非该撒孰能当之文教犹盛于武功自其殂后千五百年欧洲西部士子犹敬惜辣顶文字声称不朽呜呼若该撒者诚可与亚力山大并称人杰也哉

　　得胜伟良传　　　　　
英人李提摩太附

伟良瑞典人得胜其徽号也生于西历一千二十七年初欧洲东南希腊国大帝亚力山大削平亚细亚洲之西部欧南罗马国皇该撒平欧洲希腊之各属国并西南部并阿非利加洲之北部日耳曼皇沙厘曼从欧洲中土起借该撒留遗罗马之西半国立为罗马西皇旋平欧洲北部沙厘曼之所以称美者不在处地之多而在教化之盛伟良起于欧洲诺尔曼地即今瑞典国也按亚力山大之兴当中华之战国该撒之兴当中华之炎汉沙厘曼之兴当中华之李唐伟良之兴当中华之赵宋一千四百年人杰挺生后先晖映亦盛矣哉诺尔曼地在欧洲之极北其土人渐次南徙入英入法入意入犹太诸国略似匈奴游牧之族性皆好胜无论为商贾为工艺为兵卒总欲胜人而后已又类回教之亚拉伯人而本无卓识借人之识以为识溯回教起于唐时所到之地遇有才能之士必力迫以使之助己战胜攻取皆赖其力诺尔曼人亦然惟尚知以礼延请不恃强力较胜于亚拉伯故人亦乐为之用比至欧南见沙厘曼所遗之法全以教民为主总主教又设塾化民自念夙未受学无以胜人乃先筑礼拜堂较欧洲中土旧堂尤为华丽今故址尚存欧洲古屋无出其右者此亦好胜之一端也诺尔曼人本与英德二国人同一始祖西国总名曰丢等尼即译言族类也伟良之父曾官法国有功封侯爵及伟良生八岁而父殁在法宫中读书其父之家臣纷乱无章家业中落兼之各袭侯强凌众暴日寻干戈伟良世袭之茅土亦为他人所占及年二十锐意整顿又开拓其属地即名之曰诺尔曼并使法国北部贰于己四方之人皆畏之各袭侯推为盟主是时英王与诺尔曼人已结婚姻英乱英主逃入法主于伟良家伟良闻诺尔曼人之在意大利之立国也亦有自立为国之志乃谓英王曰君如听我为主我必送君归国未几英王归而背其言西历一千六十六年伟良率师渡海侵英英王殁于阵伟良遂自立于英谓英之土地皆我有也分给随往之诺尔曼功臣又分兵以镇各处英人震恐莫敢与争又扩一囿为田猎之所并将各府州县土地疆界何处系某人营业皆勒成书存之宫中心犹未餍欲得法人土地先与法王书曰我与法侯本有采地其外亦宜归我管辖法王不许伟良遂与法战乱兵四起有房屋为兵火所焚者伟良跨马而过马伤于火跳跃不能止伟良坠地伤重而死时西历一千八十七年也在位二十一年伟良生平志大言大而又能大有为诚可谓雄才大略之主矣其由法随至英国之诺尔曼人伟良命之办理教会事所用公牍皆取法文由是法文大兴于英教会旧章每人岁输铜钱一枚约值中国制钱数十文以为公费而尽纳于罗马总主教伟良既为英主仍其旧制惟罗马总教主欲伟良仿沙厘曼之故事尊主教为主诸大事悉听裁制伟良不允其好胜又一端也故徽号曰得胜

　　少言伟良传　　　　　
英人李提摩太附

继得胜伟良而起者又有一伟良荷兰人也生于西历千五百三十三年当明嘉靖之际时荷兰尚属于西班牙伟良之祖世袭藩王居于法国西南境伟良年十一岁即能辖治其地而荷兰之郡县亦多有归伟良所辖者遂为荷兰第一世家当其幼时随父奉复原教即华人所谓耶稣教也年十五岁时沙力第五皇帝礼聘入朝相助为理而甚重之乃随沙力入天主教二十六岁为西班牙将军代西班牙王腓力与法王立和约法王告之曰沙力之子腓力已与吾商定欲除尽复原教中人君以为何如伟良闻之心甚不安而卒不赞一词众因名之曰少言伟良是时南亚美利加洲皆归腓力统辖葡萄牙人亦略地至亚细亚洲之印度中国一带地方既而腓力并葡萄牙所略之地而据之遂有统辖三洲之权势欧洲自教皇之外莫有能与之并驾齐驱者西历一千五百七十二年法王妄照前立之约剿灭耶稣教人其在法境者共二万人尽杀之腓力亦杀人如草芥以荷兰尽属异端因命各处设官专治教人不问有罪与否但系入耶稣教者皆罪之较法王尤为惨酷此诚古以来五洲之内第一大残虐事而伟良则立意保护荷兰之民因耸荷兰人曰凡事照旧章办理固无不可今逼令昧良改教且不问善恶均治以罪何足以服人心众遂哄腓力则尽发练兵至荷兰围而困之伟良百计守御而请救于他国他国惧腓力之淫威莫敢为左右袒者伟良则大决海塘以水灌腓力之营西兵在城外无驻足始悉退荷兰人遂咸呼伟良为父至一千五百八十一年荷兰七省人民共立约曰昔日章程仍旧办理我等仍宜服从若不但改教会章程而又定新律以苛待荷兰荷兰万不可从人心益固而荷兰之国基已立腓力不能制然以跨有三洲权势之腓力而不能制蕞尔之荷兰乃大躁急下令曰有能杀伟良者予以二万五千金并封以大爵一千五百八十四年有一人至伟良家以洋鎗毙伟良旋被荷官获而杀之腓力不食言封其后为侯伟良维死而荷兰大定后渐昌大其民人又踵西班牙葡萄牙人远泛外海之后尘亦东至印度苏门答腊台湾奥洲并南非洲等处西历一千六百二年荷兰又创立大商局凡五十年之内除南美利加外南半地球几尽作荷兰贸易地当时走海之国以荷兰为第一中国人称之曰红毛后葡萄牙所得亚细亚之地亦大半归于荷兰至今荷兰虽无从前之大而但即亚洲所统之地以较本国境土尚多五十余倍此皆伟良之大功也

　　法皇拿破仑第一传　　　　　
英人李提摩太附

拿破仑者法国皇也性强悍好战最善用兵生于西历一千七百六十八年即中国乾隆三十二年其父为律师精刑名之术初法国民多贫困朝廷亦无善法以养育之民为饥寒所迫皆叛其上遂改为民主之国由众公举贤能以为国王时拿破仑投军为哨官每战辄胜冠其曹偶年二十八岁国家命将兵四万以攻意大利饷不足士卒衣履不完而战无不胜未及一月意国萨享牙人皆降于法其援意之奥兵二年中与法十八战无不挫败意大利遂属于法教皇征兵以拒拿破仑亦为所败教皇逃而免及回法京人咸称之为古今第一名将拿破仑又欲侵英国定计以为宜先平埃及乘胜可得英之印度则破英易如反掌矣拿破仑年三十岁率师至埃及英人知其谋遣水师提督内利森戍埃及尽掳拿破仑之兵船拿破仑进攻利亚城英人亦先守之拿破仑困以重围而两月不能破始悟不能得印度班师回国则朝政紊乱强邻四起意大利亦为他人所据民间咸议以为拿破仑于二年之间连夺大国诚大有为之才而不令其自主法国何以振兴也遂公举暂为法国之主时年三十一岁拿破仑既自立乃命先与英人立和约英人以为一则拿破仑立约不诚中必有诈一则法国之民皆欲与各国王为敌非令其悛改此心虽和不久遂不许法和而与俄奥立约次年为西历一千八百年拿破仑率兵攻意夏复夺而据之冬又破奥京未几俄人与英渝盟暗与拿破仑立约而遵法之意得由陆路以侵印度丹麦瑞典两国亦同盟约西班牙荷兰亦惧而从之拿破仑与之约曰我数国兵船尽在海内游行不准英人稽查拿破仑别有深谋也英人知诸国皆与同盟又阴知拿破仑必借丹瑞诸国旗悬于法船以运军械急派水师提督至波罗的海与各国战而败之并获丹国兵船时俄皇薨逝新君亚力山大第一即位不肯发兵侵印度而欲排法英二国之难英人亦不欲战乃于一千八百一年大会欧洲各国立约罢兵拿破仑既无外即竭力以修内政而以安慰教会为首务方法之乱也教会星散至是重新设立奉教者皆感戴之又念法国各地风俗不同律例亦异乃改订新章使之画一遵守又筑陆路疏河道以便民用是时英国兵船额设八百号可载水师十二万人多于前者几一倍法兵船则反少于前一半英国水陆之兵前止八万名者今已有五十万法兵前止二十七万者今又加至一百万英国练兵所费及助他国用兵之费一年多至英金六千万磅法国兵饷则共需二千二万磅英国国债前止二百二十四兆磅数年之内增至四百八十四兆磅幸英国商务逐渐繁盛差强人意否则国债之费不堪设想矣按英之商务前止有英金四千万磅至是则增至七千万磅而法国生意则全行收闭惧英兵船掳掠之故也罢兵未及二年而英法之兵端又起英人与俄罗斯瑞典奥大利亚诸国同盟其誓词若谓深知拿破仑第一大有席卷欧洲之志故我诸国宜同心以敌之而西班牙荷兰意大利瑞士并日耳曼众小国则助拿破仑亦联盟约日耳曼列邦中有普鲁士国者袖手旁观将视强弱以为向背

拿破仑默计诸国所恃者英也若先攻英而破之则欧洲必皆解体矣于是率兵十五万令商船二千号藏械渡海而以兵船六十号护之英人知之急命将弁率舟师截于半途法船四散拿破仑大怒即变计先破他国然后并力于英乃率兵十八万伐奥既至奥京破其城掳掠一空奥之军械糗均为法有俄罗斯遣兵救奥与法人遇法人乘势剿杀俘俄兵八万遂于一月之内连破普国都城括搜官民财物几若籍没家产也者欲使其穷乏不能振兴自不暇练兵助虐也其时欧洲全境惟英及俄尚足父老与法人相抗一千八百七年拿破仑率兵十万伐俄俄师御之连败两次士卒杀伤无算俄人惧遂与拿破仑立和约拿破仑伪语俄君若平欧洲我愿与君共之君其努力以助予也可时拿破仑年三十九岁为欧洲第一雄主而回忆十二年前不过一末弁耳岂知至此而扬眉吐气武功之盛震古烁今哉而拿破仑犹以为未足仍欲与英为难乃先分命各国不准往英国运售货物以困之英人计曰尔既与我为难我即与尔属国为难乃命将弁往封各国海船亦不准向他国运售货物诸国不能敌英皆大受困拿破仑既平诸国则并撤其君位而分封其兄弟于意大利奥大利亚西班牙等国西班牙人心甚不服暗约与国潜与英通先是英与法人战皆在海中并助俄奥等以饷银共敌法人今又许借兵助西班牙葡萄牙于陆路以除法人时一千八百八年也拿破仑自西班牙率兵三十万以拒英英兵退归于船奥人闻英人之来也潜师以攻拿破仑之后英人既退拿破仑折回又败奥人复罚其银无算次年英派大将军凌屯戍西班牙前后数年曾无一败英名大振一千八百十二年俄皇识透拿破仑之计不愿助法而拿破仑恐其复合于英意伐俄时拿破仑有精卒一百二十五万除留守法国并牵制西班牙之外尚有六十万人意图直至俄之墨西哥古都讵俄人定计不与之战而渐次退师既退则陆续预将师行之地焚烧一空较之坚壁清野而又过之兵进不得战退无所据俱饥饿不能与及至墨司哥死亡迨半俄人尚不欲法人入其京遂与之战死者又十万人然尚未分胜负也次日俄人又退法人喜入其城以为可安枕而卧矣岂料入城四望寂无一人须臾四处火起不留片瓦拿破仑大惧仓卒退而兼俄地苦寒饥冻而死者尤众俄人复自后潜蹑之杀伤无算及出俄境法兵只余八万而已

拿破仑既败回国不念无面目见江东父老之耻复请法人助之而下令国中选丁壮年十八岁但长五尺一寸即令为兵未几又得兵二十万然尚不能敌诸国之兵也时则俄与普国已立约奥亦与焉特苦于国之辎重为法所掠匮乏已甚英人乃出英银千万磅助之瑞典亦来联计法国之北众小国合计有兵百万法国之南西班牙国有英将威凌屯率兵十万戍之及拿破仑兵出遂与接战掳拿破仑而归仍称之为皇而放于艾利拔海岛此岛周围止二百里每年馈银十万磅以供用度仍以法兵四百名护之法国旧王仍复位欧洲各国始相安如初乃甫十阅月而拿破仑私遁至法国法兵仍乐为之用旧王不能敌而仍退位列国知不能安谧复相与立约选精兵百万以备之时英普二国仅有二十万法则方十三万拿破仑欲乘英普未合之际先攻英军遂进逼威凌屯部下仅有六万七千人拿破仑率兵八万趋之马步队大小炮位无不全备战八点钟之久英兵死者甚众而威凌屯勇气愈奋普国兵闻有战遽吹号筒拿破仑急命精兵由左右两翼包抄以为威凌屯必将退舍也讵威凌屯不但不退而且纵兵拥进反拿破仑之兵普兵已到拿破仑知不可支急遁回京时一千八百十五年也再令国中调兵三十万奈法人实已竭蹶拿破仑无可如何且城外敌兵声声汹涌不得已自投英兵船求英皇准其居于英国再不妄为英王不许复幽之于锡利那海岛至一千八百二十一年拿破仑卒于是岛年五十二岁方其为皇帝之际所作所为非真有害于民也其心尔以民为邦本凡事宜徇众心且以在昔之民受困于上为戒故事事期顺民心故自是以后多民主之国然而心高志傲好战害民此其所以一败再败而不能复振也虽然拿破仑出而欧洲各国不安逐日征兵筹饷国匮民穷拿破仑败而被获则各国始庆安全然则拿破仑亦诚人杰哉特是兵凶战危古有明戒安有穷兵黩武而能享长治久安之乐者拿破仑误矣然前之远泛五洲各海为大商者惟荷兰国为最不意自拿破仑乱后今皆改属于英且英由是愈益兴盛岂天以拿破仑之祸启英欤虽然英国富强而能与当时列国俱以好战为戒各安疆场各保边陲直至今日共享太平之福则又未始非拿破仑之功也噫

　　俄皇大彼得传　　　　　
英人李提摩太附

呜呼国之兴衰虽曰天命岂非人事哉方俄罗斯之受困于人也距今才二三百年耳昔何以日蹙百里今何以雄跨两洲昔何以守株一隅今何以带甲百万然后知故君之奋发有为者其功烈之留遗为至深远也试翻西史为有国有家者清夜之钟迷津之筏焉夷考三百余年前俄国皇帝曰虎辣西施生平政绩无所表见娶后麦蕾雅氏生皇子二伯曰斐优劣仲曰爱繁生公主六麦蕾雅氏薨继娶后乃他丽娅氏生皇子一即讳彼得者也生公主二虎辣西施谢世两后之母族竞助其女之所生竟成两党日寻干戈斐优劣亡于阵爱繁以次当得立故其党犹拥戴之然爱繁体弱而性鲁不能承大任乃他丽娅之党势虽式微而彼得聪明英武头角崭然俄人归心焉遂奉以继帝位尊其母乃他丽娅氏为太后垂帘听政从此外戚擅权势倾朝野太后之父麦特非夫早年得罪戍边太后赦而还之又广树其党羽同执国政固自以为根深蒂固国中莫予毒也已麦蕾雅之六公主中有名柔发野者性情刚烈器识宏深芳龄二十有六矣愤母之专怜弟之弱以为昔者先皇之女剖开亚里曾悯其兄之懦因辅之为帝同理国政彼女子也吾女子也吾何为独不然柔发野之所与游者又多属智谋之士闻其壮志更多方劝勉以励之遂在蓑色地名立爱繁彼得并为俄帝而用人行政之大权则柔发野自掌之二帝拱手听命而已创为大座其高不可攀其形如品字二帝联坐于外中空而障以纱柔发野独坐于内则障以罗每大朝会三人各登座臣之所目见者厥有二帝而不知目力之所不及者又有一帝也制亦奇矣马四克城俄之旧都也至今座岿然独存以示不忘柔发野掌国既久厌宫帏之寂处未能畅其所欲也先遍游于境内名山古剎将皆必有车辙马焉闻有赛会游观之事必亲举玉趾以为娱乐犹以为未足谓该利辛王予所封也使之远约波兰国意大利国奥大利亚国同寻盟好而征师以击土耳其国且将以次及于满洲蒙古地西历一千六百八十七年该利辛王率兵十万先驱将军赛亩楼肥滋以兵五万继之至土耳其之克拉迷亚与土师遇俄兵陈于平壤土兵列于山颠大有登高临下之势及战俄兵以失地利故死亡甚众既而屡战屡败狼狈而归柔发野坐赛亩楼肥滋以迁延观望失律丧师之罪革职遣戍而命将军麦赛帕接统其军一千六百八十九年春复命该利辛王督同麦赛帕统兵再攻土耳其师至盆儿喀距克拉迷亚尚有数程已与土师遇该利辛王等仓皇接战主客之势既殊劳逸之形又异依然大败而还柔发野不知下诏罪己反竭力弥缝揜[饰](饬)于该利辛王回军之际不但不正失机之罪尚亲迎于郊而劳之彼得颇不善其所为而柔发野不顾也甚且讳败而为胜命众高抬神像行俄俗迎劳胜军之礼并许该利辛王及总兵官以次进握其手而示宠异又赐美酒以通殷勤彼得知之大怒以为吾姊悖谬至此朕独何心拥此空名之帝座为即日弃国避居乡僻间爱繁虽在位顾茫然不加喜戚于其心诚愚矣哉柔发野既败于土不敢觊觎满蒙地旋与中国盟于哦庆司克订立条约举昔日所占黑龙江一带之地还之中国其时强邻偪处亦渐蚕食其疆土柔发野不但见凌于亚细亚洲之国又屡辱于欧洲以致国势日促民不聊生内治不修外侮至此古人所以贵战胜于庙堂也

彼得幼时好为挝鼓之戏渊渊作金石声好舞刀试剑虽不能悉中绳墨而击刺亦颇灵捷恒与朝臣之子结为小友又号召军民仆圉之子数十人仿照欧洲之法排演阵式教以洋鎗其翻新出奇处往往出人意表有不合程序者或伪斩以徇或予以责惩而奖其能者不吝重赏故受责之人痛泪交流不肯轻去又立表为测量法并率领众孩垒土为炮台接以营垒遂分其众为两队半作寇盗半作官军彼得自执令旗指挥缉捕及战竹竿木棍如风驰雨骤官军胜则鸣鼓督阵亲挺剑以追贼官军败伪为多受伤而死者己亦与之俱死事虽儿戏而激励众人之妙用已具于一心矣既从德国求得典册心好之而不能解其师作陶名士也教之诵习为之讲说往往仅三数语耳彼得已心领神会言下大悟每当读书微倦作陶高声朗诵并随处阐其文义彼得听之若不经意者然及至问焉则对罔不当于理作陶爱其天资英敏且落落有大志恒极口奖励之且为言子之曾祖哀蕴留心经典阴符兵法莫不周知今子性情品概略与相类非神武之神孙与至如子之祖若父皆雄杰果毅酷好用兵攻城取邑日不移晷故能开疆拓土幅员倍于昔日俄国受益滋大于是师详述之彼得敬聆之其锐志与年俱长矣喜学腊丁荷兰日耳曼诸语声入心通不拘常调胥能娓娓言之嘻是益奇矣彼得性畏水虽小桥不敢过稍长率诸小友习水嬉于湖中又得荷兰舵师之指教遂能乘小船以容与乎中流倘得一帆风顺万里浪不难破也乃他丽娅太后惧其失足止之不可柔发野公主贪揽国权欲据皇位以彼得虽已逊国而年日壮且多材能心甚畏之密与宠臣恰六必帖谋以兵围彼得之居尽诛其左右而幽其母乃他丽娅于冷宫流其师作陶于远裔彼得将自杀矣两武弁护之突围而出逃至脱六伊萨国人皆曰是真主也朝臣军民从之者如归市彼得遣使告其姊而索宠臣恰六必帖柔发野惧见诛乃谋于主教主教命杀恰六必帖而以兵锢禁柔发野于山寺使使迎彼得入都即帝位以爱繁为柔发野所立且不慧故莫之顾焉彼得智勇兼备秉性精明久历忧危愈增材艺加以亲贤礼士政治日新风俗丕变而其经纶之富器识之宏尤为欧洲贤主中首屈一指惜其不自尊贵好微服作狎邪游至马士克旧京流连风景乐不思归细行不矜终累大德故恒不免于君子之讥云

彼得志在富强于水师尤极留意往往亲登兵舰督率驾驶常远至阿根足海道太后出自冷宫以彼得屡犯风波不测之险戒之曰我国历代皇帝从未一见海水汝何轻身若是彼得不听当微服出外之际尝与商民军士及他国军官同坐饮酒众咸不知其为俄皇也又设船坞以造船见船即乘之不论精粗美恶几死于水者数矣而无畏惧之意竟率国中之兵舰直造曷勒克其之白海而还初爱繁第四为俄国主曾有英国人乘舟至俄适逢冬令舟胶于冰其险也可想彼得欲以为与西方法度严明之国相往来必取道于北方之白海否则须由南方之黑海但北海属瑞典国黑海属土耳其国向者曾与荷奥两国订立和约同攻土耳其未能得志今欲西游宜先张我兵威然后投无不利乃遣将军干立生率师以攻川尼亚两遭败于是简命三将军分兵三路彼得亲临节制进攻黑海之埃兆口复因兵船鲜少不敷调遣而败彼得愤极退回么谷旧京以复仇为急务礼聘荷奥普意四国之老于军事者训练新军既成营再派水师由敦江直抵埃兆口而佐以陆兵遂破埃兆振旅而入大获全胜军民降者甚众皆四国人训练之功也昔者俄人好自夸大不欲借材于异域至是举国皆喜获外人之助余威且震于欧洲及至凯旋属境臣民皆遮道而呼万岁比回么谷臣民悬灯结采相率远迎欢声雷动其时统军诸将帅无不车服辉煌而彼得则仍用总兵官服意气扬扬甚自得也遂乃精练海军遣民人三千户往唉兆海口而调兵两队以资保护兵饷不足大臣主教及商民人等皆愿加抽赋税相助为理彼得又由外国延聘精于造船之人以教俄工复遴派群臣子弟五十人分往意荷英三国学造船只俄皇亲自督率夜以继日盖谓唉兆之役皆因诸事躬亲始获大胜造船为当务之急尤宜不惮勤劳也一千六百九十七年策命三统帅为出使大臣游历西方之国随带官绅之子弟及军士商民共二百七十人彼得亦其中行甚密行至里格其巡抚不知为俄皇之尊也侮之至日耳曼之某属国时彼得年才二十有土耳国之某公主见其应对英敏而举动轻躁心疑之因问其面黑目深之故彼得以用心太苦对语见公主日记至荷兰见造纸者必代造数张见煅铁者必代煅数锤如此之类不一而足常不眠好奇物凡有所闻必往视而后快其造兵船也数月不能就军官某言凡事必先明其理后能成然臣闻英人性甚巧制物皆有成书倘往英游学四月宜可了然于心矣彼得既往英国日至船厂阅视遇有奇材异能之士一一礼聘至俄及回至荷兰海面忽遇大风众皆股慓彼得笑曰汝等曾闻俄国皇帝有死于海者乎是役也欧洲各国游历殆独未至法兰西以其常党于土耳其也将往意大利国学兵法忽闻本国警报遂兼程回么谷旧京

初彼得锐意自强欲尽变国中旧法而众心不悦常有揭竿之变商民人等又苦于抽税之烦苛相率梗令群臣尤不顺乃彼得壹意孤行不为浮言所动且弃祖制之衣冠而改从日耳曼之服色又效他国语言以殊礼待外人众心更恚遂流言彼得系日耳曼医生之子非先皇虎辣西施之苗裔也我祖制国人无薙须与吸者今彼得既令臣民薙其须又口自吸非他国之族类而何及将游历海西人心益愤因相与语曰从前俄国皇帝有游历他国者乎又谓我国人于日耳曼土耳其两国之人向皆不能分办又何知有英法诸国其好为谵语者更为人言彼得行至丹国作商人装束丹太后诇知其伪遂下于狱又有仇人纳之于密布铁钉之木桶而抛于海幸有兵丁救护始获生全又有言今彼得仍禁于丹其回国之皇帝另系一人非真主也谣诼纷纷多出意想之外而国中兵弁思乱尤亟遂欲推戴柔发野为主当彼得濒行之际参将栽渴纳先已激怒部下倡率而为乱彼得即命擒捕反者窜匿而戍于唉兆之兵莫不思父母恋妻子及彼得至边架各戍卒众口喧呶声诉其防戍之苦且言远戍三年无人瓜代遂有兵二百名不候军令欲擅回马士克城彼得之近臣某正驻马士克恐其滋事急以好言抚尉召令归伍不谓各戍兵又接柔发野私函激之为变略言汝等远戍诚苦余深知之然日后之苦尚有不止于是者何不全回马士克城乎顷闻俄皇彼得业已客死他邦而国人心恶皇子不使即位凡彼得信任之各官亦已全行正法云云由是马士克四营之兵悉离防所而谋作乱幸其统领夏盈葛珍两将军分道截回慰劳归伍各兵言我辈道死甚多糗又甚恶终岁劳苦精力积疲天下有如此可怜之戍卒否两将军亦无以难也各兵见马士克城风俗不同俄人有薙发吸者心轻之又言欲入城整顿者兵竟鸣鎗以逐之获其殿后者囚之于狱彼得回国以其镇将意国人之柔懦也遣之又恨其姊柔发野前在曲也撤地方几毙其母今予此次西游非图逸乐也为百姓也乃猝然为乱致阻意国之行遂尽诛为乱者以明国法又念先曾祖哀蕴干纲独断令出维行我独何人不能效法且谓谋逆首恶皆长须之人苟不亟图振作日后何以驭众乃于是年八月二十六日下令国中全行薙发而自执利刃亲薙各官之须凡为乱者皆治以绞罪十月三十日法场之上累累者皆待绞之人主教者心大不忍急取天主马利亚像进呈彼得彼得并不启视即令送回曰我所顶礼者上帝与尔无异我所究治者叛人与尔无涉国家大事在于保民为所当为何庸姑息时则绞犯二百三十人皆坐车而来父母别妻子哭声直上云日为愁彼得命将罪案向各犯逐一宣读讫加派军官数员同处绞彼得且亲绞五犯奥人搕布在旁几于不忍卒视凡历七日杀千余人兼不准亲族收葬而尽髡柔发野之发锢禁庙中其助柔发野为乱之二人则缚而活埋于地下于是频年为乱之老兵诛杀殆尽各营之隶尺籍者皆新兵矣　俄属之克萨克城滨临敦江兵力最强一千七百六年俄之向为奴仆者及其散卒奔之克萨克地方官不许收留克萨克人曰此辈穷迫可怜我等殷勤保护尔乃反欲驱之乎且此辈在国不堪苛税是以逃也于是遂叛杀俄之一藩王而掠俄之属地更欲乘势以攻唉兆而扬言我等非叛皇帝实不忍长官之逼也俄皇闻警派兵攻之获其酋诛之其从逆者十人中必杀一人投其尸于河沿流直下使人皆知叛逆者必受诛庶几相与戒惕也小俄罗斯有藩服焉亦曰克萨克其酋长默拔受封于柔发野彼得即位默拔倾心示之彼得亦待之甚厚默拔家世武臣性情酷虐人多有仇视者彼得益以为能宠眷日隆凡有言其过恶者即交默拔惩办然默拔虽受厚恩常苦俄国强抽属国之重税闻恃其强盛欲侵瑞典国兵饷浩繁必更重敛又日侍彼得之侧贪羡其权势

今瑞俄构衅渐急私心窃计兵连祸结之后我克萨克一城非遭俄并即被瑞吞莫若暗助瑞典幸而瑞胜尚可图存也有探知其谋者告于彼得言默拔事主不忠并搜获交通外国之书以为证彼得仍不信将言者及私书亦送交默拔自行究治其始凡有叛者默拔皆告彼得及接读某公主纠约为变之札则笑曰此恶妇欲间我与彼得之好也若生嫌隙我何以安身哉立将来信焚毁因而秘之既其瑞典与俄开战默拔虽窃弄权势而难以支持诇知诸属国因俄皇用兵不甘输纳重税类皆心怀怨望及接彼得饬令预备添兵听调之旨默拔尽收觖望之人于部下而定计帅以归瑞典又致书于波兰国君言波兰兵力未甚精强臣愿以劲旅代为尽力事甚诡秘惟其心腹臣阿立克知之阿立克机事不密漏言于部众部众急赴军前告变语多切挚彼得仍不信待之之厚无异昔时并将首告默拔者定以发配之罪余则加以酷刑必使自承诬告而后已既承则发交默拔自行诛戮默拔自维恩泽不能久怙奸诈不可常行心滋愧惧而与之相厚者亦劝其弥缝过失以免祸患默拔不能听其时瑞典国王已率师逼近克萨克默拔自维不能中立愈增皇急又接彼得严谕迫令率同所部以御敌人默拔托病不出迨两国锋既接默拔竟率所部与瑞典之兵来攻俄兵于叵尔托瓦地彼得至是始知默拔负恩背德与敌连兵大悔从前之误立命一将率领偏师破克萨克之伯托林城屠之默拔自知得罪又不礼于瑞典无地可容逃至土耳其进退无路艰难以死俄皇旋命斯克六拔士克接理克萨克事其民咸踊跃以助彼得惟兵无统帅屡为瑞典所乘俄廷乃派员往驻兼治国事因家焉又许其在诸属地治产于是克萨克归俄外部驯至一千七百二十二年在马四克京城另立一衙署专管克萨克国公事于是蒸蒸日上大异于昔先是斯克六拔士克甫理克萨克事旋即病殁彼得环顾廷臣无可立者且鉴其前失欲慎选贤良以正一国而卒不可得一千七百九年因命克萨克或有军事必先命于俄廷不得擅自起兵西历一千七百年俄皇彼得已于黑海得唉兆口岸北海亦亲往游历察知此两处尚难通至欧洲因欲取道于波罗的海惜迤北沿海五省地先有属俄者今皆改属瑞典事大不便心恒悒悒时瑞典王嘎耳利第十二尽削其诸侯之大权诸侯胥怨之爰有一藩侯纠约三邻国各由本境进兵约期同攻瑞典三国者何波兰丹墨俄罗斯也彼得忽得此机会喜而许之讵意瑞典王亦能军先败丹墨次破波兰最后遣兵八千名攻俄适值大雪冒雪潜进俄兵六万余屯于某隘不意瑞人之突至也仓卒中亦不知其多寡大惊奔溃辎重尽为瑞有瑞王骤胜而骄以为衅起于波兰必先征服波兰再与定盟然后可久于是积时累月始与波平而俄则乘其休暇从容有为矣

先是彼得败归而后志气不衰急图湔雪其耻而后快于是铸炮三百尊训练新兵十队每队马兵一千名另派二百五十人入武备院肄习阵法以备指挥越一千七百一年命库总兵帅师伐瑞典胜之瑞典之军死亡过半复胜之于水路夺瑞典兵船七次年又伐之瑞兵八千名死于俄者六千焉尼洼江口瑞人筑有炮台甚固全国之锁钥也亦为俄人所据于是彼得始喜谓欧洲之路可通也遂自尊其都城为圣彼得堡明年又获瑞典兵船二沿波罗的海诸省以次削平其民有不降者彼得痛加诛杀始惧而服忽接本国军报知国中又有反者即命库总兵往平之兵势益强彼得思前与共事之国皆与俄同心者也乃遣兵助波兰等国初欧洲各国皆奉罗马教大有惟我独尊之意及耶稣教大兴奉罗马之君视之如仇敌日寻干戈几无寍字瑞典王嘎尔利第十二之祖古思塔布亚多罗布思然曰人亦期守法耳何乃分门别户缘教事而误国事哉自今伊始有敢以异教为仇者余即移兵讨之由是各国汹惧皆愿任其民人信奉何教官不顾问有一二仍执己见者古思塔布亚多罗布思以兵力全洲以安人咸畏其威而感其德至嘎尔利第十二时平波兰适奥国人又有为教而受害者以嘎尔利必能绳其祖武纷纷求助嘎尔利遂力劝奥皇毋得苛待教会民人欲奉何教必须听其自然奥王略许又命奥国将所掠之俄人一千五百名日耳曼官四百员交瑞典处治奥亦允之瑞王威名日着法兰西人适与邻近各国交哄众小国恐瑞与法合将有国破家亡之祸遂相约莫敢犯而瑞王别有深意殊不肯助法人法亦知寡不可以敌众兵端遂息欧西方共庆升平乃俄忽据波罗的海滨诸城邑瑞王嘎尔利切齿怒恨日图报复遂于一千七百八年征兵五万一千名进伐俄罗斯嘎尔利自率轻骑六百亲为前锋俄兵御之嘎尔利败绩几为俄擒瑞兵第二队大至始免时俄兵仅有二万人交绥俄兵退瑞兵又进俄兵后队一万六千人与前队二万人合遂大战瑞王独当一面所乘之马毙左右护卫大臣多阵亡随王左右者仅四五人耳瑞王震怒招集散队遂败俄人乘胜前进而不知后队一万八千人已为俄兵截而歼之也余兵六千人皆为俄俘时值严冬俄地苦寒饥疲之兵至有坠指裂肤者艰苦至此瑞王知难而退矣乃犹征兵秣马转战而前延至一千七百九年夏俄皇彼得亲统雄师六万人命库总兵将中军门总兵将左军任总兵将右军布总兵掌炮队俄皇亲誓于师曰俄土有众悉听朕言此次之战为国为教又为尔等身家幸勿言为朕也即朕亦当舍死忘生为尔驱除大难如其不然战败而还朕无以为国尔亦无以为家矣尔其勖哉瑞兵既已深入重地亦知胜则有家败则不返瑞王激厉其众殊死战甚至鎗子穿彼得之帽而过鎗毙门总兵之马三易三毙俄众汹惧瑞兵似已操必胜之权矣乃瑞王不谙兵势忽命分兵为二队而疏其中门总兵急率精骑横贯而击之瑞兵左右不能相顾而彼得大兵又如风雨之骤至遂致腹背受敌仓皇奔溃瑞王乘轿而逃而马为炮所毙易以二十四人舁之又死二十一人瑞王仅以身免夤夜奔土耳其其余兵大半死亡仅有孑遗俄尽俘之以归是夕彼得收瑞官之降者宴于帐中语之曰是役也两军进退胜败之机增朕识力不少尔等诚朕之师也良可欣喜其不自矜伐如此师旋凯歌竞奏举国之人皆喜俄皇不惮勤劳讲求练兵之法今果收大效且又能遵奉天命舍生以救人可卜昔日听命于瑞典之诸国将来必听命于俄也

　外史氏曰俄罗斯一国前在欧洲无闻焉彼得奋发有为取人之长补己之短举凡行兵造物诸学无不讲求而考究之是以部伍严整所向有功迨侵瑞典而据其地瑞典寻仇又使之只轮不返自时厥后俄之威名遂与英法美奥德诸大国并列藉非彼得深探国家兴衰之由以训其军民又何能浡然而兴哉瑞典庞然自大一蹶之后已不能振而又悬师深入犯愤兵之忌遂致一败涂地安危得丧之机可令人深长思也俄人既据波罗的海滨地因以建立国都与欧洲声息相通驯至欧洲各国每有新法彼得无不先知此其所以终致富强也欤

俄国之初榛榛狉狉几有不识不知之意当我中国赵宋时希腊教会传至俄国始有振兴之机其一切治国规模亦皆仿照希腊越七百余载国势日广积弊丛生顾未[尝](赏)一改旧制大主教尼肯识微虑早思欲有以改之而俄民心志不一猝难集事俄之有职人员及士子之曾游欧洲者睹欧洲治国教民之事似较本国有上下床之别及回国皆效西国衣服以示向慕之意且常向众面述我国不亟思改图恐必居于人后其所向有功之库总兵即游历人员之一也彼得幼时即习闻更改旧章以从西国之事既长躬游欧洲循环察视比返国乃宣言曰欧洲各国之政真善政也我国亟宜仿行否则日后必为所制乃计干纲独断不欲徇其旧俗乃据波罗的海滨诸郡邑已收新法练兵之效又念有国有家者必文治与武备交修乃可以长驾远驭雄长天下先是俄有佃户二千万人皆隶于贵戚富绅世为奴仆彼得以欧洲之西陲其始亦有世仆一旦尽释为平民实政之尤善者心窃慕之又以欧洲各国教诸事皆出人上立意仿行乃聘英法荷兰瑞典瑞士日耳曼诸国之名人至俄或令译书或供制器皆以教其民人凡有奇技艺能者务罗致之以广裁成又恐其学之不速也自御西国衣冠以倡之令学者亦皆效法以示心仪西学之亟

俄罗斯一境雄跨欧亚两洲疆域既广民俗不一彼得即位以来奋发有为躬历欧洲诸国择善而从先学其练兵之事得以开拓土宇通欧洲之快捷方式而据之以为都城及乎武略既展文教聿修犷悍之民不易能遽使之顺从也彼得乃刚柔并用行之以渐卒以革故鼎新兹仅略纪其改正国俗之事可默想其裁成化导之至意焉先是俄俗人分三等一为世家之裔凌夷而为农家者流然仍自恃其阀阅妄自尊大一为农家佃人田以耕种终年租税悉归田主三为奴婢往往有一家而畜奴至数千者主人欲卖其奴则离析其父子夫妻而强卖之及彼得为政无论何人尽按其户口使纳丁较之中华隶丁于田于仁政固属不逮而畜奴多者尽令其主人纳税钱已隐寓革除之意有时主人欲卖其奴则首严离人父子夫妻之禁违者治罪不贷又以各省会州县城中人亦分三等彼得按日耳曼章程以改之至于外国人之寓俄者许其随处设肆贸易并准置买庄田房产或欲与俄人结婚姻及在俄为官亦随其意教堂中礼拜等事亦所不禁惟其人欲出境则必令按其产业资财以十分之一交于公家俄之贵族先有因其祖父功勋而得封荫者类皆习为骄贵历年既久诸荫生丰属纨毫无才具但知袭禄位以骄人而已彼得力改陋习谕以现在为官供职者始为贵人他毋得滥并分文职武职教会为三等而三等之中又各分十四品以为尊卑不得凌躐俄俗凡有产业者父死其子析以为己有彼得出令使按日耳曼章程改为均归冢子承受其余诸子悉听冢子教训并各宜努力潜修以增财识将来可皆为贵官以寓鼓励之意又恐其分析财产而终归贫弱也然未几仍归旧主又俄俗妇女不轻出门男女不同几席彼得以为无论男女皆宜自正其心初不以形为嫌自此更示相亲相爱之雅　俄廷向例每有机务必先广告各处官绅相与议定而行自彼得干纲独揽始设机务处如中朝之军机处者然初命九人摄理后乃增至多人凡机务议定后命一人专司颁诏下各部遵行复恐未臻妥善遣四十人往日耳曼国习其令典归而仿行之其外复设十部一洋务部二戎务部三水师部四户部五税部六刑部七世职部八制造部九矿务部十商务部命官分理每部又各设一书院延聘各国名人以为教习兼采各国章程参以本国定制务衷至当其各书院总教习定由书院中人公举之例概不由君上遣派先是俄国各道分设专官大权独揽彼得命分全国为四十三道而隶于十二省又命各绅士公举数人遇有政务会同各省各道员商酌办理京畿之亦照此例而由此数人中再择一人以为总理其最要者则在于制造商务彼得因着为令曰凡公举办理此事者半用外国人因其于制造商务较俄人为稔习也外此各大城诸事亦公举贤良管理而遥制于都中总理大臣各城之贤良久乃皆通西法街道房屋务求整饬洁净藉非彼得之躬历各国亲知其利弊亦曷克上行下效有如此之速乎新章既定彼得又密查各官有无贪婪之弊查得有一官暗吞国帑若干其属下司籍之人乘机欺蚀彼得即严谕百官曰欲使百姓均沾实惠必自尔百僚各矢清洁始尔百僚果洁己奉公吏役自不敢肆因戒以官箴如中国衙署中奉旨勒石所云尔俸尔禄民膏民脂下民易虐上天难欺之意旋又查出亚洲境内之西卑利亚总督婪月庄不法彼得乃治以斩首之刑以儆其余一时威令大行人咸知惧至于欧洲律例惟瑞典最为确当俄国无论何案一入公庭未问先笞彼得欲改从瑞典而恐其太骤命稍宽焉但期以渐革除而各道城内以迄乡间各设问案之官皆命详于刑部以为准驳其余设施大抵类是考俄国未经整顿之先每年进项纔得银三百万罗卜合银洋一百五十万有奇至是骤增至一千万罗卜历十五年更较前增三倍焉此改弦更张之成效也初俄境盗贼纵横彼得以练兵剿之惟壤地广大兵额宜众兵费尤烦乃以精益求精之法练陆兵二十二万水师二万八千大兵船四十八号小兵船八百号不特可御外侮盗风亦自是少戢矣先是俄之兴由于教会然自有教会以来京城有大主教一员其权势之重舍皇帝外无敢比拟者彼得又欲改之乃先于各部立书院之例至是又创设圣议院凡教会中之规条亦公举数主教共议不专由大主教一人然后示以章程曰各主教处必各设书院凡传教之子弟若有不能读书者则令改隶兵籍查俄之教士向分出家及不出家两等圣议院既立凡年未三十之人不准出家其出家者亦须读书然后大小书院以及医院无不大兴彼得又命主教等多着有益之书以训世教会中以彼得为擅改俄国历代相传之教群情沮丧内有数人自知时势所迫有不改而不能者乃别立为新教会因旧教会而名也外此又有欧洲各国教会本与俄国教规不同日久乃分为三等一新教一旧教一外国教遂不免有相倾相轧之弊彼得知其各有佳处故外国礼拜堂亦亲至焉今尚有座在堂中又诣新教堂而谕之曰上帝命朕管理国事惟人之良心乃上帝自行掌管非人所能管也若按良心作事有何阻碍难行乎又至旧教堂谕曰我俄之兴固由教会然事贵变通所有规模亦不可拘泥也彼得务欲三等教中人广读书以明义理则既无党同伐异之弊亦无随时更改之劳矣

俄之北海一口岸名曰亚刚阿荷兰日耳曼人昔常由海道运货通商然必绕道瑞典颇苦迂曲至俄国人之贩运于此者遵陆而行天气苦寒路又甚远乃改于波罗的海角之新都圣彼得堡创立码头于是得免绕道瑞典及苦寒远路之虞而商民仍有系念亚刚阿者彼得姑准其两路通商而逐渐加增亚刚阿之税商人遂相戒裹足彼得又念国中之商运货于陆路甚属不易乃为民开运河一道由彼得堡通至内地之东省民皆便之又为民开通各大河使之相连无论何处舟楫皆可直达此彼得立埠运货之法也工尚未竣又与欧洲数大国立约通商使民知欧洲各国所缺而俄国所有者急为制造运销其欧洲所有而俄国所无者又谕商民急往贩运又睹本国农民收获之际皆用镰刀一人一镰甚觉费力乃谕民曰尔等诚学欧洲所用之长刀则一人可抵三人之力矣又劝民种桑树葡萄果叶等物其欧洲极肥健之马牛羊等畜胜于本国者谕民务望贩运以来至于各要工各矿务之类则谕民曰尔地主人等务须及早开办如其不欲则国家将许他人及外国人来开不可使至久陷地中也如敢阻挠杀无赦由是俄国大商皆出而办矿务有商人名代米多者由办矿以致极富至今犹有称之者其时化学尚未甚兴彼得更谕使立化学局以制造各物兼察各种布疋并船中所用帆巾里与夫哈喇洋绒作袜之绒织金铀缎等凡英法奥等国工人之工此艺者皆延之来设局制造并使本国人赴局学习俄人初恐制造此等货物不能销售彼得谕之曰尔等无虑其各立局我将使各兵丁舟船贵族人等凡国家所有事者均往购之又念本国人所穿之屦形状甚陋命人往欧洲仿其履式制成而使人易焉凡此皆彼得之苦心经营也然其初创规制时则有大难者俄国各省官员类皆以剥削民利为生不尽乐遵劝谕是以商民少踊跃者然历年仿照新张织造局已有二百处各国新法既已精熟而又皆能独出心裁自创新式以制造矣彼得既整顿内外诸政皆获实效复以北方波罗的海滨据地无多南方黑海之滨地亦有限乃欲逐渐蚕食以广通南北海路自揣曩昔练兵到处战无不胜攻无不克今兹出兵必无不利故遣兵南侵土耳其土兵甚众不利而退复遣大兵北侵波罗的海滨又获据瑞典之数省地欧洲大震目之为虎狼俄各国于是共效合纵之法合力以抗之日耳曼与俄逼近防备尤严彼得知不能专恃民力重命驾亲往欧洲各国以觇之既返遣其大臣往与强国立约以为将来攻弱侮亡之计旋即息兵安民以敦邻好焉彼得自即位以来综理国务为小民劳心者皆着成效先练欧西兵法以防外侮而制内乱既已底定而后经营水陆各路以通商利农于是商农殷实比户可封与教师商制造之法立各书院学堂不惜重金聘请各国名师名将来俄以教习之乃至地拓财丰乃谕民曰朕劳心猝力二十三年于兹皆为尔百姓谋生也今国家大势粗安愿与百姓休兵息民以共学各国有益之事尔百姓其各知之俄人闻之皆大欢喜以为我皇之言实生民之幸也乃相与拟上俄皇尊号为大彼得

　　欧洲近世外交史　　　　　
日人阙名附

欧洲近世之变迁始自普鲁士勃兴称霸于日耳曼联邦而普鲁士之勃兴则始于沙德华之役大破奥斯马加也昔欧洲中原有日耳曼人种四千万或为王国或为侯国或为自治都府参差错综反目嫉视不能联合为一普鲁士在其间声望未足俯首拜奥斯马加之后尘迨千八百十五年诸邦大会立联邦之约但论交涉诸事而不暇计及贸易故各邦互设关厂抽税货物来因河畔有二十七关商情多碍于是各邦政治家有鉴于此更合订贸易盟约而普鲁士实为之长自是各邦有欲联合为一成一大国家之意而普鲁士与奥斯马加互争权势欲自霸焉普鲁士最有权力千八百四十八年奥斯马加有革命之变意大利亦有匪徒之乱普鲁士王维廉乘机发兵攻丹麦略其呵儿老士单晤犯士来士毁谷俄皇尼哥拉西谓普鲁士乱欧洲之和局乃助丹麦而干涉普鲁士千八百五十二年订伦敦条约使普鲁士反丹麦境地于是普鲁士亦始知俄国足惮以为外交权术之可重犹在兵力之外千八百五十八年维廉第一当摄政之任乃举俾斯麦为公使往驻俄京是实为近世外交之先声也自千八百五十三年英法同盟破俄国于苦利美亚俄国之势稍阻危同孤力遂谓奥斯马加实为遮南下之长蛇也不斩此则志不能逞当时意大利未尝崛兴俄国惶惶无所倚赖至千八百五十七八年之间俄意欲亲法国以入欧洲之会此时俾斯麦方为夫汝能古科女多议会员夫汝能古科女多议会者日耳曼联邦议会恒商议各邦之外交事务者也乃窥俄有联法之意欲先订交于法而说维廉维廉有宠臣讽也女拉者力阻止之事遂不果然普国君臣等皆谓欧洲之事必准则于俄法二国以定指归弗勒得律第一尝遗训其子孙云普鲁士若欲有事于东南则必当先使俄国中立于局外德国君臣守此祖训也当是之时俾斯麦年方四十四性颇粗犷其在议会也往往以激烈之语致触人怒故其升驻俄公使世人多以为忧窃恐其败坏国事然彼实非愚人岂喜粗毫自快哉唯善知宽猛之各有所宜也又深悉俄相哥罗则哥福以功名自喜而视奥斯马加为眼中之钉也故乘其可为之时百方迎合得彼欢心俄国君臣亦颇信爱德使俾斯麦乃乘间讽云奥本为俄德之敌俄若有事于奥则请效犬马之劳当时俾斯麦胸中唯欲成就日耳曼一统之大业耳于是决策纵横俄之君臣信若故交俾斯麦在俄三年千八百六十三年奉命出使法京少驻数月返伯林复命九月遂为参议长兼外务大臣会波兰土之志士求立自治制度而不可得在俄属之少年等揭竿倡乱奥斯马加阴助之假其邑我利西亚为负隅据守之地也俾斯麦踊跃自喜谓机会已至矣遂以伐利亚西之事通知俄国政府且告曰请假兵镇波兰土以践前约俄国虽谢绝假兵之请而知其背后有援岂得不强从其意哉自是与普鲁士日益亲善千八百六十三年二月俄普订密约以镇定反徒为准的也于是俄普之交日密而奥俄日即普鲁士之素志亦渐偿矣普鲁士既假俄以恩义岂一无所求于俄哉

普之意欲排斥奥国而自为日耳曼联邦之长窃谓唯恃武力耳于是焦思苦心教练军队已历多年所矣其兵部大臣芬陇总揽枢密之才卓越天下其大将毛奇神机妙算古今罕匹而上下一心兵器精良严饬军械士气大振皆期破奥于一击之下军士数迫普王而伸言此意普王维廉本静深思不为军士之言所动曰且姑待之持重而未发者已有数年迨俾斯麦自俄而归直启衅于丹麦急发兵而占有呵老士打应又进侵士那士耳骨当此之时奥国洒劳人麻路公已死继续无人外交之政将渐废弛见普鲁士所为移牒于列国商议英法二国颇非刺普国然普鲁士方恃俄之中立而奥窥英法亦无战意乃出兵于丹麦使其王骑劳士将第九弃二州之地以为奥普两国公同统属之地奥国之意欲贻口实于丹麦以为异日之计也俾斯麦百方沮止奥国政策欲以激发其交战然战衅一开则恐法国或碍己事故引为同盟且乘意国有欲恢复其故地维里使亚于奥国之志又欲与普法意三国联盟以敌奥国乃遣将军方亚柳邬往法国然驻法国公使方布露古则沮止之云机会未至也俾斯麦怫然云可矣将独力击奥国然不得意之声援则不能孤行而意国政府又欲联络法皇拿破仑第三有不愿订盟之意千八百六十五年九月俾斯麦躬至尾亚自亲访法皇说云当有事之日使意国与普鲁士同盟及事平与法以比利时等任法国管有一带之地法皇本不料普鲁士之必胜故欲乘普奥两国之弊而有所作为乃许俾斯麦所请于是普意之间同盟攻守盟约而奥国未知也千八百六十九年末普将蛮自非儿出法令禁人民公宣舆论奥土呵罗士打影之士民大愤集议示威俾斯麦以为奥国人民助彼谋反也乃偪请奥皇对答奥皇斥之俾斯麦拍掌而喜机会之至遂与开战奥国不得已而应焉意邦亦出兵于境上控制奥国之后大战于杀罗亚奥军大败听命于普遂倍偿军饷又割泗水使亦谷呵罗士打影两地于是乎普鲁士之势成遂为日耳曼联邦盟主矣先是法俄二国坐视普奥之交争而不敢动乃普鲁士制胜两国遂不能置诸不论法皇拿破仑第三简派使臣往德国政府云宜以路奇心保路与法以氓恣及卡亚并于普鲁士以冷我并于把华尼亚以剔士单多并于巴丁以亚母与华儿丁保路然俄国亦干涉云宜集列国会议而订讲和条约俾斯麦荏苒弥日不应法国遣老将蛮儿非路于俄国窃约云当俄国有事于东方之日普鲁士必援助俄且应使各国废弃千八百五十六年所订限制军舰只数泊于达太尔路士之条约于是俄国大喜遂寝集列国会议之说普鲁士既以甘言和俄窃谓法国已不足惧于是答法国使臣云贵国所要求实难应允贵国若强欲决意行之则恐生大难也法国亦颇逡畏缩焉

　　记西国古史　　　　　
阙名

问埃及为西国最古之邦其政学若何曰昔埃及贤王美内士约在纪元前三千八百八十余年有大德教民稼穑设职官造文字修法度诸国翕然宗之后则拉墨塞功名显著万国史记然其国往往为牧者所据彼时殆游牧之国邪自纪元前五百年来国大衰微或隶波斯或隶马基顿前三百余年或隶罗马前三十年或隶土耳其纪元后一千五百十七年积弱与印度等今虽改为藩国而英法争之不已自去岁启尤木杌殆难言状夷考其地古迹最多殆三四千年前之极强大国其民分六族曰祭司族曰军士族最贵曰农曰商曰工曰牧牧最贱且众余观其贱牧即知其蔑视前人游牧开基之心其不振也宜哉古教汇参曰埃及王古称法老位以世及史云上古为民主之国王由民定有圣书有律例又云有埃及书二三卷约在陶唐以上其别言轮为一书言王事为一书言地舆为一书医学重学算学天文各一书又周赧王时埃及设四学一文字一历算一象纬一医学西学辑存又旧约埃及记言埃及事颇详故西人述一切文字典章靡不源本埃及且塙凿言之曰埃及与中国同源是古时埃及之学为中国传布无疑及西人日衍埃及余绪争造奇物中国反自昧本源诧为异学甘儒者不知之耻蹈数典忘祖之讥何异埃人之自弃其学也近世埃及颇能讲求实学惜积弱久不能自振光绪二年英法二国派使臣为清理国债统筹出入是埃及直英法属部耳

问希腊亦古之埃及也何以蹶而复振曰其政俗善变也考纪元前一千二百五十七年雅典希腊都名王德修患众绅专剥农工先是分爵绅百工农民三等乃抑损权贵加惠黎民选人奉行新法此雅典变法之明也纪元前九百年开元老院择贤者年六十以下为之开民会凡事必经民会商议始行置法官五员可以纠王及各长官此为欧洲参用民权之先声案雅典制度如重兵健斗崇音乐造海军建书院今西人皆亟师之以策富强他如格拉底以理学名家周安王时克烈测知日月食交周周显王时欧几利德着几何原本亚奇默德悟重学造螺丝起重诸器周赧王时意拉司的尼测算地球半径埃克米创浑天仪秦始皇时此皆塙而有征者其时政统于学道合于器雄冠欧洲良非偶然厥后侈心渐萌战祸日亟纪元前四百余年雅典统领与帕士太构兵久不决中降于帕士太大改国法民不堪命希腊由是顿衰纪元后一百四十六年罗马灭希腊为东罗马仍称希腊帝国至一千四百五十年土耳其攻东罗马取希腊奴之希腊苦土人残暴私结一社曰希的里亚于一千八百二十一年公告肇立共和政体与土人鏖兵七年卒因俄力为自主国自是建学校修律书政教风俗彬彬日上君子谓其贤于印度埃及远甚今岁又以格拉脱岛事与土寻衅土几不支视前此之受胁于土何如乎若夫欧人之理学诗家亦首推希腊殆西方之邹鲁欤然近来民党过甚屡利俄皇奇祸斯卉君子焉若前此弊端百出古教汇参言之甚详皆有国之鉴焉今夫印度埃及希腊皆古名邦学术技蓺冠绝一时惟无善政以辅之斯数千年不振苟政学相为体用斯孱国可与图存故夫天人间之轮轴机捩捷于影响有国者知所法哉

问波斯政学若何曰当中国帝喾时有开我摩斯者建国邑立齿城虞舜时分民为三种曰兵农工治历象议官分职政法大备西学辑存后属亚西里亚亚西里亚者欧人所谓肇生人类之国也周襄王时波斯裔开里白德复王波斯周懿王时国分为三曰后亚西里亚曰犹太曰巴比伦后有居鲁士英武绝伦席卷亚西里亚巴比伦诸部东尽印度河西至地中海北冯黑海里海至显王时并于亚历山德山德死诸部仍据土自王时合时分蜀汉建兴间旧王裔亚尔达吉始恢复波斯唐贞观时并于大食见唐书奉阿剌伯即大食回教宪宗时将军大厚据波斯再王后唐时王马大道拉励精图治政教风俗渐复其旧宋时又为土耳其阿伯特真所蚀元太祖时征波斯命察哈台镇阿母河波斯属焉宪宗又以弟火拉几王波斯明洪武时并于撒马儿罕孝宗时沙兰生人起兵逐之波斯又自立国迄今分合不常疆土日蹙英俄交构岌岌不支其海湾紧连印度尤为俄所必争其俗劲悍不及土耳其而屏蔽印度如高丽之于辽东将来或入英或入俄乃欧洲一大关键余尝考波斯当周景王时立赛马司为通商口与各国贸迁其王大利乌第一定赋税兴学校增兵卒筑驳台铸金币敬王时国人批早果拉讲七政运行之理贞定王时希鲁妥多游历各邦讲求实学冈本监辅所谓波斯之盛与孔子之教相近指此时其后沦于回教者千余年人物寂政术凌迟今之得为英俄瓯脱也危矣哉

问罗马古名邦教皇又欧洲共主何以一蹶于拿破仑再覆于意大利曰罗马自古君民争权之国其教皇又专以权势凌人者也考罗马政治之新实当周灵王二十二年分民为六等贫民免其租赋见西学辑存固后埃及希腊而兴者然至今谈性理公法者往往根源罗马则当日开明之化概可想见周敬王时罗马设收税官建立海关榷征商税此为税法之始考王时罗马始置司户每五年检点户籍赧王时罗马筑衢路进沟渠引水四达以兴水利又造日晷以测早莫汉元帝时罗马该撒称帝治历法定为闰日不闰月为今欧洲各国所遵行又讲水学于都城创孛该玛基书院藏书三万卷成帝时通商印度为各国通商之祖章帝时国中广行美政立义塾及养老院育婴堂此皆具文明开化之实证然其稗政有与秦汉不谋而同者如自来尼河至大罗卜河筑万里长城汉安帝时值军饷缺乏特开新例令人捐纳为泰西鬻爵权舆前英俄俱有此例今皆除之矣中国自汉武作俑汉末甚有纳粟为三公者千余年来或沿或革至今犹为厉阶仕途杂冘流品混殽莫此为甚乃者新政大兴不惜痛除积习故内外臣工以停纳捐为言者不下数十人然议者终以此每年约得六百万碍难议准时局方艰饷项奇绌卒除此例仰屋徒嗟当事苦心无难共谅所冀利源开拓而后首除此等弊政实天下无疆之福此显蹈秦皇汉武之覆轨殊不可解且其君民争权贵族与庶人仇敌纪元前久有此习其民长的连底流与议事官选秀才如雅典学法律二年学成还国废执政顺人心嗣后官民平等庶人有为上将者为司户者为教长者二百年来争端始息事详万国史记流风所扇为今日欧洲争权之大病而其俗悍劲善战大类阿剌伯教恉自参尼的构衅后纪元前三百四十三年名将勇士喜功名金革于是攻高卢破耶路卑灭迦太基迦太基名将[汉尼巴](汉巴尼)屡战皆捷卒为罗马败罗马君臣于是骄恣横肆不可制虐新附之民鼓权贵之焰民长提庇留驾拉克兄弟以议平均民权故为贵族所杀国人怨之扰攘数百年未已其尤以雄豪称者有标塞萨尔屋大维安多尼列比铎猜疑相杀民受其殃其人率与刘聪石勒高欢尔朱荣侯景朱全忠石敬瑭等虽间有兴学校民会之君出剂其平不过云扰电掣如中国南北朝五季时耳乌足与汉唐比隆哉西三百六年罗马大帝并立后分为东西罗马至其教皇横恣灭绝伦纪教皇结庐罗马郭外初不过贫寒教师三百四十三年议为教皇又造为天堂地狱之说惑世诬民箝制列邦凡立君行政必请命焉列国来朝至教皇之足以为荣日耳曼显理第四与之争权不胜困极跣足立门外获己其横如此于时大陆诸国人民皆不教无智故教皇威权首出欧洲颐指气使奴隶其君犬马其民无复有政事学问育生灵之制故教皇之强为欧洲未有之奇阨迨一千三百三年法人愤其强禽教皇薄尼哈斯第八一千五百十八年日耳曼人路得唱救世复元之说中国谓之耶稣教以别于天主教别树一帜抵排教皇罗马由是日微一千六百八年意大利人格里略斯精通天文聚徒讲学作望远镜论地球自转之理教皇惎甚下之狱国日不竞而仇新学日急一千七百九十八年教皇又为法国拿破仑虏送巴黎于是各国无齿之者然陵迟至一千八百六十八年见逼意人犹趣诸神甫大会罗马城至者八百余人有稍议教皇之非振兴新学之益者必深诟之事详泰西新史未几都城遂为意人有由是观之古今之纷呶变乱墋黩生民者莫罗马若古今之至愚不灵死守待尽者莫教皇若今知忌教而并忌新学是甘于教皇伍者也忌新学而并不能保其旧学旧教是甘为罗马伥者也无他蔀于见闻梏于章句刑于老师宿儒之臆说席于鱼釜燕幕之奇险而烂火其灰烬傀儡其衣冠者也非亟合中西古学以澄兹孽海再阅千百年世变奇横有不可思议者

　　论比国王　　　　
爱芝其亚附

比利时立国以来甫历三世因欲自主每多争战其国中之久遭蹂躏强敌之恃胜虐待以及最后已得自主各情姑置不论比王立屋可尔第一人咸称为国君中之最有才识者系选从英国公请而来王有深虑遇事能断尽心国政以固其邦基其子嗣位又逾一世合天下之人闻其嗣位相与称善近三十年之内国享太平长进之速他国莫与之京然应为之事尚多以保守其国为尤要比之人民仅有六百五十万丁口其扩充船务制造玻璃铁器以及所织之镂空花边各种绸料种类之多货色之精在天下市面之上当首屈一指所有大宗出产与英法德相埒整顿既速积聚愈富此又全恃立屋可尔第二才具优长虑远心坚始终不迨顾辨事之志向与乃父稍异每精心独断为国增光性尤平易不喜骄奢甘杂于稠人之中与民往来鼓励工艺且使其京城壮丽雅观凡事之有益于国有益于民者无不力助其成冀收实效前此未几比京各报燕集之人交口称颂曰吾民之元首也齿少于其著名之戚英君主者十六岁践位之年纔踰英君主之半身长六尺相貌端庄常在京城骑马或在奥斯吞步行持主君民共主之国制孳孳焉惟以利国安民为心勤求治理或谓比国地少人稠曾无寸壤未垦斯言甚确即欲扩充制造亦为地限势有所不能以故积资虽厚而在本国则无利可营又人浮于事无工可趁立屋可尔第二深知其国虽小而户口甚繁财用恒足惟苦于幅员太窄永难展拓必须寻辟门径庶使所积之多资可以营运其少壮之人既不能在本国操工谋利尤应为其别求生计当彼时也正有人公举比王为亚非利加万国公会之总统此公会系专行善事者比王乃谘谋于斯旦雷及他探路之人遂免得康阁地方距今不过十年十二年耳其得有斯地所费不赀已由各国允许专归比国主持并由比政府核定律法在数年之内可以便宜行事将康阁一省名实皆归为比之属地非洲有此大地计方一兆英里首兴政教俾得自主工作为定公平工价虽内多为难之处外有阻格之虞而其治理之效昭然已着使人惊异意谓如此大事而出诸一人之心思才力实可敬佩即史记之中欲求有似此才识而以勤政爱民为心者亦殊不可多得草创之始岂能无稍差谬其初时所派之辅政诸臣或短于才不称厥职诚所难免正不知经几许阻难筹虑而比王终能坚持定力今则左右得人股肱是倚皆有才略阅历前之所谓棘手者悉已化难而为易矣现在该处气象蒸蒸日上言之殊有意味一千八百九十四年余作客比京某日有公燕及克斯船主者皆比国最有名望之官僚及克斯者曾在康阁着有劳绩亦与其它有治才事功之大臣相等比之官绅毕集余亦在座有议官而兼罗范书院掌教名特嚣者倡言与众甚畅达足以动人可与英议院中长于令之人美在席之人闻言感发皆欲在亚非利加大属地内传有耶稣教道理并认明凡人应有之利权俾人之见识渐广其忠君爱国之心油然而生如此大商务及大有裨益于人之事其首为创率者终收成效通国咸利赖之有名三木尔生者取木勒及凡熟悉该处情形者所著之书选集成编标其目曰当今文化内有一节言康阁地方一兆英里有人民八兆虽尚非显属于比然已遵奉比之教令后此百年之内或可统归比国管辖该地在亚非利加而被欧洲之国辟治殊有益于化外之野人彼族犷野每人相食己用威力以禁戢之其中头目倘犹还梗不悛即予废斥如贩卖人口以及凶恶行为尚亦当能改化其俗是诚盛德丰功之举也果克臻此则比国本以教化六艺见能者又将益进而自成大国矣去年元旦比王乘议员百官朝贺之时廷谕之曰英国势力若是之大当有秘诀在焉秘诀维何即国人之忠心是也近又向余自言其志云吾生平开诚布公实事求是冀人皆知吾心纵或有误会其意者吾亦未尝因此而自沮其志气惟求吾尽吾道使心地光明自然而洞烛物理矣比王为此数语其国人闻之莫不悦服信从且不独比人为然即他国之人亦共相钦慕云

　　美国共和党拟举总统宣论新政　　　　　
日人阙名附

美国总统定制四年一举国有两党一曰合众一曰共和各愿举其党人以任斯职现任总统为苦尔若兰乃合众党人已历二任本年西十一月实为改任之期共和党将推威而麦根地为大总统迦力特可力特为副总统西六月十七日开大会于圣路易府宣言其政纲略曰我党尽瘁邦家之事三十年于兹凡我国民皆当共悉今改推总统在期月之间我党兹开大会请宣言他日得政所欲为之事以质诸国中明识之君子焉

南北战事既息之后我北美合众国政权悉归合众党之手善法未设秕政渐多民人蒙其獘不为鲜少或滥縻国家岁资于不急之地致国库空乏更甚或募公债充经常政费或于无事之时增加公债额本二亿六千二百万元或贸易权度失其平衡或有不能偿还国债资金之虞或仗美国之忠信滥借外国公会资或破灭共和党政府所曾施设之政策及政绩是等皆合众党为政之渐致此也又不详定金银价以致忽涨忽落令有资本人日日皇恐致商工业因此不振制造所因此休歇工价因此低落实业因此折阅或导入外国货物于吾美市场而令本国生产货品日见减色此皆合众党为政之所致也然则为全国公共之利益及各人私得之利益起见内不害民福外不损国权以优理国政不能望诸合众党明矣非我党取之代之奈斯民何我党所怀为政意见略如左方所记

海关税则　我党欲使合众国工业卓然独立进境极骤繁盛日增故以设法奖励之保护之为第一义故于外国货品抽其课税以奖励诱起本国之产业并以补度支之不足且为本国产业家担保市场衡平为本国佣工者维持工价标准又于耕园之傍设置造公所使本国农夫少被外国市场时价低昂之累然后遍起国民勤俭之风使人人唯己力是赖此保护政策之大略也若夫推行之法务期稳当纯正不至偏倚不流私爱而必不许本国富家垄断及外国势威掣肘也

合众党所现行之关税不能公平既损国威复令国民勇往兴业之心大为减色我党拟正定税则凡一切外国货品在美国市场与美国货品竞货者皆征之如是则不独为政府开一财源并能制美国工价不至随为起落至于何品抽若干税实属实际之题目故又不可不斟酌也刻下事情及生产情形要惟在保护美国之劳工及工业耳

互得利益　我党以为与外国通商当以互得利益为最善现政府变改前共和党政府所商定互利之通商条约合众国之一大不幸也我党得政拟复兴此政且推广其意以保持贸易利权而向外国市场扩充我农产林产及各种制品之销路也保护政策与互利政策二者似相反而实相成如车之有两轮缺一不可也彼合众党轻忽破弃此二大政策矣吾不解其何居心也故兴废继绝我等不能其责矣我国产品固保护之虽非我国之产品然紧要货物亦不抽税以不抽税之故使外国亦不抽税我国货物则我之利益自在也保护政策以兴盛国内产业并制我国市场而自握其利权互利政策以开发外国贸易得将我国有余之物溢出外国市场而自广其利源也

砂糖羊毛及织品　美国糖业不兴由政府不能庇护之故故国民须用外国之糖每岁出银一亿万元以上我党务加整顿使此等糖业皆出于我国以塞漏

奖励航海法　我党现欲复兴奖励造船及奖励航海二政策使美国人所有船舶载美国人搴美国旗章而经商于外国以广商务

货币政略　我党欲使金银货价划一如一千八百七十九年制定支纳正金法律即是也故若紊乱我国流货妨害我国明信货币政策我党所决不取也如彼任意铸造银货法案我党所不赞也银货及纸币之与金银要必有均一价值故我党现拟不论其为纸币与为硬货皆维持使平准也

养老兵银　往时从同盟军出奔走疆场者皆是爱国之士我国须优遇此等志士仁人以慰其晚岁今合众党政府何心竟减损此养老兵银矣是亦我党所应诘难者

外交政策　所贵乎外交政策者在严正坚持办理一切之事不论其何时代也故我国利益存于西欧大陆间者最宜设法锐意保护如布哇诸岛固我国所宜管理而不容他国干涉也如聂开拉格运河宜我国专有之开凿行驶之权皆操自我又当于西印度群岛中求得一我国水师立根之地故不可不购得荷兰所属之诸岛也

阿米尼亚事办法　我国驻在土耳其人被害不一而足美国人财资生产为其所蹂躏而遭会危害不鲜少也天涯地角冒何等危险而岂可不保护我国民及其赀产哉
  </div>
  <div class="pagination">
   <a href="皇朝经世文统编_page160.html">
    上一页
   </a>
   <span>
    ...
   </span>
   <a href="皇朝经世文统编_page156.html">
    156
   </a>
   <a href="皇朝经世文统编_page157.html">
    157
   </a>
   <a href="皇朝经世文统编_page158.html">
    158
   </a>
   <a href="皇朝经世文统编_page159.html">
    159
   </a>
   <a href="皇朝经世文统编_page160.html">
    160
   </a>
   <span class="current-page">
    161
   </span>
   <a href="皇朝经世文统编_page162.html">
    162
   </a>
   <a href="皇朝经世文统编_page163.html">
    163
   </a>
   <a href="皇朝经世文统编_page164.html">
    164
   </a>
   <a href="皇朝经世文统编_page165.html">
    165
   </a>
   <a href="皇朝经世文统编_page166.html">
    166
   </a>
   <span>
    ...
   </span>
   <a href="皇朝经世文统编_page162.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
