<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 103 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 103 页/共 219 页
  </h1>
  <div class="content">
   条陈赋役利弊疏顺治元年　
巡按御史何承都

臣窃惟一代之兴。必有一代之制。汉高祖元年。立献郡国口赋法。唐高祖七年。初定租庸调法。宋太祖二年。度民田。二月遣使监输民租。咸除夙弊。采其良法。行以美政。准为时宜。使天下欢欣。一代德意。浩荡绵远如此也。我　　皇上定鼎以来。赋役一依万历初年条编之例。甚善矣。臣闻之。天道三十年一变。三百年一大变。明代行之三百年矣。法久而敝。敝极思通。天意以授我　　皇上政惟新之时也。臣奉　　命甘肃。下车入境。首问民疾苦。乃秦地最苦者。莫如赋役一事。臣因思之。　国用丰绌。道在理财。理财之责。专在藩司。今所恃稽核者。销算册而已。销算之册。岁比日计。锱度铢称。载于册者尺寸不爽。其实巧文周致。干没那移。非册所载。臣以为在清其本而已。请先言其弊。一曰征比。二曰支销。三曰借题。夫征比件。一依部文。然长吏追呼。愚民奚知。胥执簿以敲。惟恐或后。一履吏之庭。鞭扑笞责。魂惊魄悸。安敢诘而问焉。追比已盈。吏收券而焚之。小民即控诉抢吁。而已无案可结矣。上下相蒙。百姓朘骨。此征收之弊也。支销件。一准实收。今任意挪移。件不明。毫无定则。或曰本处支销。或曰客兵支销。支者有名无实。销者扯甲移乙。头绪繁碎。舞文为奸。此支销之弊也。至借题之害。更不可言者。如大兵经过郡县。不能卒应。间或借之民间。小民奉公输将。乃行之而为例矣。借题之外。复有预办。吏派之里。里派之户。起于分毫。积于百千。辗转加增。愚民奚知。安敢锱铢抗违长吏。乃行之为例矣。此借题之弊也。清此三弊。其道有二。一曰赤历。凡应征件。置为赤历。州县申之道府。道府转之藩司。藩司呈之督抚按。先期印给件。而后藩司下之道府。道府下之州县。州县大榜遍示百姓。然后征之。其印给不截者。即系巧取重科。间有大兵借用者。亦先期如前转呈。印行借征。此赤历之法也。赤历行而征比借题之患亡矣。一曰存留起解。度一府之中。现兵若干。应本色饷若干。折色饷若干。文武俸薪站价公用经费若干。度一府中现征本色几何。折色几何。商税盐课地亩草价节裁杂项几何。应给本府用者。即存留支领。其余者。起解布政司。其不足者。布政司于某府应解者。拨定支领。不许临时挪移。则本处支销定矣。间有客兵经过。另立为预备项。一府预备若干。计通省预算若干。明开件。有则支销。无则预备。则客兵支销定矣。今秦地之弊。一应兵饷。俱解布政司。远者数千里。近或数百里。俱到布政司关领。出纳起耗。十费其一。兵将经过。关领盘费。十又其一。经过州县。驿站供应。借名科索。十费二三。往来转手。络绎疲困。其甚者钱车一事。巩昌至省。千有余里。自巩运铜到省鼓铸。自省运钱到巩支饷。钱重车疲。一车不过数十贯。数十贯之钱。为饷无几。而千余里内。经过州县雇车之费。已浮于所领之钱矣。又甚者。将领夹带货物。兵丁鞭笞车夫。站困民苦。咸因存留起解之无定式也。存留起解定。则销算简省。而那移之患亡矣。且不独此也。秦晋苦于丁徭之重。江南苦于赋税之重。此所当议为变通者也。抑臣又有请焉。臣前赴部进　京。道经江南。父老各言昔明太祖以苏民为张士诚固守。遂加征烦派。税及牛头。敛及丝毫。以故苏松诸郡。重赋苛税。倍于各处省直。今三百年矣。民不堪命。代已革易。迩者水旱频仍。或亦天心仁爱。悯念下民。以示我　　皇上弘开汤网。蠲恤更新乎。　　下部议颁行赤历。严定起解存留。禁革钱车。以杜出纳起耗。将兵往还。驿站疲困之苦。平赋轻徭。章程画一。昭著治书。刊布天下。永永遵式。将亿万年　　圣子神孙。实式赖之矣。

　　因灾请折漕米疏顺治八年　
给事中姚文然

臣惟　国家经制。每岁运东南漕米数百万石。以实　京师。计费数石而运一石。盖以东南为出米之乡。西北为用米之地。通其有无。以备荒歉。故不计道路转输。及船闸人夫之费也。至于今岁。则与往年时事。大不相同。臣请迫切陈之。今岁江南浙江。水灾异常。见经抚按诸臣屡疏入告。　　圣心悯恻。奉　　旨察议。而近时昆山吴江各县士民。亦以水灾奇荒。匍匐数千里。伏　　阙上疏。据所闻见。苦不忍言。至于直隶河南等处。皆年岁丰熟。夏麦秋禾。价值甚贱。亦为数年所未有。是东南反苦于无米。而西北不患于无粮。此天时与往年不同者一也。又数年来。漕政积坏。兑米水次。将银折米。留米于南。挟银而北。名曰折干。故南有余积之米。北多挂欠之粮。我　　皇上亲政。漕务肃清。除干折之弊。粮米颗粒登舟。计今岁底抵通者。较前两运。可多米百十万石。是东南之积米一空。而京通之储藏宜倍。此人事与往年不同者一也。方今江浙大水。一望汪洋。田不得耕。米从何出。米不得收。粮从何征。七月尚报水灾。九月便征漕米。是今年极力征米。米无可征。明年百计催漕。漕必多欠。民困既不得苏。　国储又必至误。臣待明岁为　　皇上言之。晚矣。臣考漕运议单一。各省遇有灾伤。奏留奏免改折。又一。灾伤改折漕粮。查被灾八分以上。七分以下。分别折价。具有成例。臣请　　部速议。将江浙漕米。量行改折。酌定分数价值。下该督抚察勘所属地方。以被灾之重轻。为改折之多寡。勿使灾轻者折多。灾重者折少。致苦民不沾实惠。且今岁漕米抵通者。数溢往年。乞　　部细查兑收若干。余堪收贮京通仓若干。以备来岁凑给军粮之用。又西北各省大熟。粮价甚贱。或将漕米改折银两。及省出脚价等费。催解贮部。以备一时收买杂粮之资。如此则　国储不误。民命得生。通变权宜。计无出此。不然。今年不议改折。明年便成挂欠。纸上索粮。不可充饥。欠后追银。不及措饷。东南财赋之区。逃亡日多。隐忧方大。臣疏具在。言责尽矣。事关重大。贴黄难尽。仰祈　　睿鉴施行。

　　请除折漕溷冒疏顺治九年　
给事中姚文然

臣惟我　　皇上轸念南北灾荒。俯　　允部议。量折漕米。且　　天语谆谆。务令灾黎均沾实惠。　　尧舜犹病之心。何以踰此。臣愚谓惠本出自　　朝廷。而令民沾实惠者。则有司奉行之责也。盖漕折项既多。规则新立。小民难以周知。官吏易于作弊。且米价甚贵。折价稍贱。多寡之际。即有侵渔。迟速之间。便生朦溷。或有既折正米。复将免折耗米溷算入随漕银两项下。一同征折。是既征改折正米之银。又征免折耗米之银也。此谓重折之弊。或有先征漕米。及改折文至。不肯退米于民。托言别项销算。反再征折价。是既征米又征银也。此谓重征之弊。或府县户书表里为奸。将布政改折文书。暗行停搁。先期严此勒限。正耗米全完。然后张挂藩文。折银汇解。是百姓所纳官者。重价加耗之米。而官所解布政司者。轻价无耗之银也。此谓后先那移之弊。或有一府一县之中。折数本多。而贪官奸吏。诡言折少。希图多征漕米。巧肥私橐。是百姓所输重价之米。其数不全纳于　　朝廷。而　　朝廷许折轻价之银。其　　恩又不尽沾于百姓也。此谓多寡朦溷之弊。如此弊端不一。皆臣鳃鳃过虑。恐灾黎不得沾实惠者此也。方今总督漕臣剔厘夙着。巡漕臣叱驭方新。有弊必烛。有闻必纠。但臣以为纠绳于事后。不若严饬于事前。请　　各省藩司。速将户部改折全疏。及某府某县改折漕米若干细数。一同刊示。勒定限期。下之郡县。颁之学宫。使地方处处张挂。百姓人人知晓。又耗润米一项。最易溷征。本年二月户部题覆。遇灾改折。止折正米。原无折耗润等米之例。自应免征。奉　　旨钦遵在案。再祈　　天语明行申饬。其有郡县奉行不实。巧于作弊者。总漕巡漕及该督抚按诸臣。立以白简绳之。而今岁江南浙江江西山东河南五省按臣。正同时奉　　命出京。其躬巡郡县之时。体察更易。纠劾必严。庶灾黎均沾实惠。不负　　天语之丁宁矣。

　　请填蠲抵由单疏康熙六年　
给事中姚文然

为流抵必载由单。蠲免方沾实惠。敬陈一简明可行之法。以杜官吏扰冒之弊事。臣惟蠲免灾荒。系　　朝廷至大之恩。除本年应蠲钱粮即于本年扣免外。亦有本年纳户之钱粮。收完在前。奉蠲在后。则以本年应蠲伊等钱粮。抵伊等次年应纳正赋。名曰流抵。此乃　　朝廷为民委曲体恤德意。若不使人人均沾实惠。则蠲免徒有虚名。岂不虚　　朝廷大恩乎。欲使人人均沾实惠。必须先将流抵一项填入由单。各州县每年每户。各颁一单以为征粮之据。户户皆有。人人尽知。故名曰易知单也。臣查康熙二年内。户部覆科臣史彪古由单关系国赋等事一疏。内称各直省应蠲免钱粮流抵次年者。如科臣所请。填入次年由单。请　　敕各直省巡抚严饬通行。奉有　　俞旨。遵行在案。诚以由单为最重也。及臣查康熙五年分。各直省已送到臣科奏销册内。除山东蒙　　恩全蠲外。其余各直省。康熙四年蠲银。应流抵康熙五年正赋者。约有十数万两。又查各直省送到臣科康熙五年由单。互相查对。竟未有开载流抵一项者。臣窃异之。谓奏销册者。报于　朝廷者也。既有流抵一项。由单者颁于民者也。因何又无流抵一项。岂各地方官竟皆不遵　　旨奉行耶。再四思维。而后知流抵一项不填入次年由单者。非尽地方官之不奉行也。势不能也。何也。部题定例。次年由单于上年十一月颁发里民。计该州县磨算钱粮数目项。造成式样。送布政司磨对。必须在上年九十月间。而各抚题报灾伤。夏灾报在六月。秋灾报在九月。计题报到部。又需月日。部中具覆行查。必须该抚查回再题。部覆奉　　旨。然后行咨该抚。又转行各地方官。极速已是本年十一十二月及次年正二月间。久已在颁发由单之后矣。何从填入乎。是则流抵一项。究竟无填入次年由单之法也。流抵竟不填由单。则部中所取者。地方官印结耳。然印结不过出于官吏之手。民间未必知也。又所申饬。该抚不过大张告示耳。然不肖官吏。或有匿告示而不张挂者。即张挂不过数日。城市知之。而远乡愚民。安得人人尽知也。窃恐贪官奸吏。因此侵冒者不少矣。臣思之又思。流抵一项。不填入由单则不可。欲填入次年由单又必不能。则于开征之前。晓谕里民之法已穷。然既必不能晓谕于前。亦必立法稽查于后。唯有于流抵之下年填入由单之一法。譬如康熙五年免灾钱粮。应流抵康熙六年者。自应于康熙六年抵免讫。即于康熙七年由单之首填入一内开某府某县。干康熙五年分蒙　　皇恩蠲免本县重灾田若干亩。每亩免钱粮十分之三。或次灾田若干亩。每亩免钱粮十分之二。轻灾田若干亩。每亩免十分之一。合县共该免银若干两。除本年已免若干亩外。尚该流抵银若干两。俱于康熙六年分内。于本户名下额赋。各照数流抵讫。并无官吏侵欺等情。此后方刊入康熙七年分地丁额赋等项。譬如奏销册内。各州县钱粮。先开上年旧管之式也。如此则由单之上。增刊不过百余字。而　　朝廷应蠲之分数。与本地方已抵免之银数。每户各执一单。一目了然。盖明布　　朝廷之大恩。刊载于由单之上。即暗取有司之结状。分送入百姓之手。傥有不肖官吏。将上年被灾各户额赋。未与流抵。及流抵而短少不全者。灾户即可执此由单赴上控告。即有富而懦之民。不敢赴控。然上年溢完之银。虽不能退还。而本年应纳之银。亦可扣算。此法一行。则即有不肖官吏。于流抵之年。虽欲隐匿肥[己](已)。而恐有下年之告发。亦预有所忌惮。不敢恣意肆行矣。至于有应蠲免本年钱粮。即于本年蠲免者。则本年由单颁发在上年。钱粮蠲免在本年。愈无从填入。相应亦于下年由单之首。照依此式填载明白。但改流抵字样为蠲免而已。立法不难。行之甚易也。而更有要紧稽查一着。则在每年由单到时。其中有蠲免流抵项。该部科将上年奏销册内。某州某县所开蠲免流抵银若干两。米豆若干石。颜料麻胶等若干斤。逐一磨对。如有册内报数多。而由单上开数少者。即行指参查结。如此则册与单画一。上之奏报　　朝廷者有此数。下之颁发百姓者亦同此数。一两一钱不得参差。官吏无所容其侵冒。不虚　　朝廷至大之恩矣。

　　与张慕莘漕院书　
彭维新

收漕丛弊久矣。府州县知之。粮户知之。经过士大夫游客知之。往来商旅氓庶皆知之。而督抚苦不尽知。至漕院则未敢定其知不知也。何者。府州县舞弊者。粮户受弊者。士大夫行旅诸人饫闻其弊者。督抚职务繁冗。漕务特其一端。欲察弊患不精详。故苦于不能尽知。漕院专司漕政。漕弊宜无不知。而或不知。或知之亦若弗知。故其知不知。不敢以意定之。新始奉　　命抚苏。期届收漕。极知痈不宜养。然欲奏告咨请。恐均稽时日。且开兑例有常期。即民间挑载输纳。亦不宜屡疲往返。急则治标。去其太甚。应先杜其浮收。因提验各州县旧斛。率面阔底狭。板疏隅裂。斛唇四。板厚及寸。适诲以淋尖踢斛而已。是以咨取部颁铁斛。亲率职漕各员。以匀净椒实。再四较准所容确数。贮之小口斛。缘以铁片。陡薄斜杀。不能溢积。阔底平稳。无能撼摇。不过缩旧式之阔。以补旧式之狭。底面小异。而腹之容受则一。谓之厘弊则可。谓之更制则不可。夫遵制违制。惟视其实之异同与否。苟求诸形貌之肤末。失实踰甚矣。较斛为漕院专责。今执事每年较发。较其腹贮之实乎。抑较其外具之形乎。较其实而实未可尽信无爽也。闻铁斛虽贮郡库。而司事者别有其人。恒以盐醋沃其里。瞬刻铁绣磊积。各省粮道较斛时。司此者视意谊之厚薄。酌为炽烧劀刷之等差。而制其铁绣去之有无多寡。所为实者如此。其运兑不至阙少者。以此斛岁经烧刷。不免如泰山之溜。且各省收漕。不尽平概故也。至核其形。阅各属旧斛。或高或卑。或脆或坚。是悉经漕政衙门较发。而形制已不画一若此。惟阔口狭底宽边。则无弗同焉者。兹小口斛。方者仍方。未尝规方而为圆也。实固合。形亦大同。执事昨较山阳桃沭小口斛。曾有圭撮之增损乎哉。更制之说。可以息矣。兹扬州守杨继桩传执事语云。小口斛诚便民。但恐以更制滋口实。此必殃民之府州县诡为此说。以溷清听。愿勿代为过虑。此厘弊也。并未更制也。　　圣明在上。新不敢为畏首畏尾之行矣。琐琐累牍。伏望照察。

　　请通融停征之法疏　
李绂

臣窃查直隶去岁偶因被水歉收。　　皇上大沛恩膏。蠲赈并行　。粜借兼施。又　　特降谕旨。将新旧钱粮。一停征。既遂民生。又纾民力。闾阎百万。鼓舞欢欣。尽力南亩。甘雨应时。夏间三麦丰收。为数十年所未有。目下秋稼登场。丰收之盛。与二麦相等。此皆我　　皇上敬　　天勤民。故休嘉毕集。天人交应。至于如此之盛也。但停征一法。臣再四筹划。似当稍微变通者。凡小民之愚未能远虑。当丰裕之时。虽无益之费不免妄用。及其艰窘。虽维正之供不免后时。今二稼丰收。而钱粮停征。恐有于昏丧食用之间。以当用而或过用者。即烧香赛神之陋。以不当用而妄用者。迨至明年丰歉未定。而一岁并征二岁之粮。其果丰也。犹恐不足。其或歉也。断不能支。臣请于九月为始。许令州县。开柜征粮。听民之便自行输纳。其州县官吏止许出示劝输。不许行一票出一差。于　　皇上停征之恩毫无所碍。而良民之踊跃急公者。得以先完本年之粮。不至耗有用为无用。以免明年新旧二粮并征之累。似于公私均为有益。此臣一得之愚。可否采择。伏乞　　敕部议覆施行。

　　病起与蓟门当事书　
顾炎武

天生豪杰。必有所任。如人主于其臣。授之官而与以职。今日者拯斯人于涂炭。为万世开太平。此吾辈之任也。仁以为己任。死而后已。故一病垂危。神思不乱。使遂溘焉长逝。而于此任已不可谓无尺寸之功。今既得生。是天以为稍能任事。而不遽放归者也。又敢怠于其职乎。今有一言而可以活千百万人之命。而尤莫切于秦陇者。苟能行之。则阴德万万于于公矣。请举秦民之夏麦秋米及豆草。一切征其本色。贮之官仓。至来年青黄不接之时而卖之。则司农之金固在也。而民间省倍蓰之出。且一岁计之不足。十岁计之有余。始行之于秦中。继可推之天下。然谓秦人尤急者何也。目见凤翔之民举债于权要。每银一两偿米四石。此尚能支持岁月乎。捐不可得之虚。计犹将为之。而况一转移之间。无亏于国课乎。然恐不能行也。易曰牵羊悔亡。闻言不信。至于势穷理极。河决鱼烂之后。虽欲征其本色。而有不可得者矣。救民水火。莫先于此。病中已笔之于书。而未告诸在位。比读国史。正统中尝遣右通政李畛等。官粜米得银若干万。则昔人有行之者矣。特建此说。以待高明者筹之。

　
卷三十户政五赋役二

　　配丁田法辨　
董以宁

田有定者也。而丁无定者也。古者计口受田。大约田多于丁。而有莱有易。至后世生齿日盛。而丁率多于田。总不能各配以一顷也明矣。明邱文庄浚。患民贫富不均。议以丁配田。使丁占一顷。即以定差。且欲一年为限。论者以为良法。惜其不行。而愚则非之。夫田而既不能授之于官。则凡丁多田少者。非不欲买也。必其欲买而不能者也。而一年之间。欲令买足其数得乎。至丁少田多者。许卖而不许增是[已](己)。但彼固连阡累陌。而丁多者又或苦于贫寠。不能各出其赀以易之。但可禁之勿增。其可夺之使减乎。即曰田多者。以二顷视一丁。出钱雇役。田少者。以二丁视一顷。出力当差。亦具通变之法。然必使丁少者所余之田。与田少者所余之丁。合一县计之。适如其数。而后可行也。不则难配也。若随其多寡以配。不必尽出于一顷乎。以有定之田。配以无定之丁。是一户增丁。即将一县所配之田数。每岁必为一易。而后常均也。不则仍非配也。不可行也。况行之数岁。版籍相淆。推排无术。田少丁多者。势必隐匿其丁。而不肯出自有之身。以代劳于甲户矣。而田多丁少者。又乐得伪增其数。以窃保未鬻之田。而徐待之子孙。纵役均而天下之为贫为富。终未常均也。亦视田起役。视丁起徭。而毋配焉可矣。欲民之富者速贫。管商勿忍。欲民之贫者忽富。尧舜不能。恐文庄复起。亦难置辨也。

　　江北均丁说　
盛枫

经国之大计曰财赋。财赋之所出曰江淮。江淮之所以甲于天下者。士沃饶而人能尽地利也。人知尽地利之职在于农夫。而不知通催科之法在于富民。故天下之富民阴受其利。而阳辞其害。此其弊莫甚于丁。而丁之害莫甚于江以北淮以南。何者。区方百里以为县。户不下万余。丁不下三万。其间农夫十之五。庶人在官与士夫之无田。及逐末者。十之四。其十之一。则坐拥一县之田。役农夫。尽地利。而安然食租衣税者也。今田税而外。举一县之丁课。征什一于富民。宽然而有余。其十之九。非在官则士夫也。否则逐末者也。其最下。则农夫之无田者也。彼既以身役于官。焉能复办一丁。士夫既委身　　朝廷。亦当不附此例。逐末者贸迁无定。且骫于法外以求幸免。势必以十九之丁。尽征之无田之贫民而止。贫民方寄食于富民之田。值丰岁。规其赢羡以给妻子。日给之外。已无余粒。设一遭旱潦。尽所有以供富民之租。犹不能足。既无立锥以自存。又鬻妻子。为乞丐。以偿丁负。为吏者。上格于国课。下迫于考成。且为刳肉补创之计。鞭棰囚系。忍见其转死流亡。故逋赋愈多。而贫民愈困。或曰如子言。将令朝廷尽蠲丁课耶。曰。非也。今试总一县之田税。按亩为科。会要之得若干。又总一县之丁课。编户为籍。人赋之得若干。其丁课之数。常不及田税三十分之一。又以一县之丁课。均之田税中。常不及五厘。以上农夫一亩之所获。通丰耗而权之。富民之入。恒不下一石。即于税外稍为溢额。不为大病。而使贫民尽免一切之供输。岂非穷变通久之道耶。或曰审尔。古之人何不为此。日晋时计丁户调并行者。以有限田之法。天下无无田之人。以丁耕田。即以田之所入输调。故两不相左。五季大乱。江淮以北。转徙而南者。不知几千万户。故江南置侨郡甚多。而淮北河南。至数百里无人烟。此时患在土满。土满之患。惟恐愚民之为游惰。严其课。其赋自最。于是不得不行计丁之法。重口税以督其尽地力。强壮者或占田至一顷。而尚有污莱未辟者。乃盛开屯田。以兵为农。元魏由此法以致富强。开皇以后。生齿日增。人满之患。甚于土满。其弊由于富民独居厚实。责课于旧籍之贫民。而赋益亏。田亩之在人者。不能禁其卖易。而输调者多无田之人。乃按籍而征之。令其与豪强兼并者一例。今鼎建以来五十余年。自西蜀而外。户口皆有增无损。况在淮扬四达之都。既无尺寸之荒芜。人不勤则不得食。故不待教而自务农桑。此时贫民。惟恐不得富民之田而耕之。故豪家之田不患无十五之税。而贫民丁课。并不能办当时户调二十分之一。此岂可与古同日而论乎。或曰是则然矣。何为江以南有丁课。而不至大困。曰。江南之丁寓于田。卖田则丁随田去。故贫民之丁。俱归于富民。是有丁之名。而无丁之实也。故不大困。或曰子所为溢额于田税者。即是法耶。曰。善变法者不若并丁之名而去之。条目归于一人。既易知而事不繁。何用巧立诸科以滋文案乎。且仍立丁名。则富民意中若代贫民偿丁课者。故去之善。或曰若然。得无于古计口授田之义。大相龃龉。且富民之兼并益甚矣。曰。此迂儒之谈也。今欲为井田可乎。欲官授田可乎。既不可而慕其名。是阳遵而阴违之。智者不为也。且田归于民久矣。三代以下。无养民之权。而徒有取于民之名。亦既取于民矣。顾不取于富而取于贫。此经世者所宜熟审也。

　　丁役议　
邱家穗

周官之制。以岁时定民之众寡。辨物之多少。入其数于小司徒。以行征令。三年则天下大比。按为定法。而其民无常业者。罚之使出一夫力役之征。故其时户无脱漏。人无游惰。比闾族党。相友相助。而不病其役之不均。后世田不井授。户口流离。徭役不平。小民重困。将籍其数而悉役之。则逐末者多。而转徙无常。听徙而不为之究。则侨户甚逸。而无以宽土著之民。皆有不可得而尽行者。　国家定为五年一编审之令。稍得以视其税粮之高下。而酌其户口之登耗。庶几丁役可均。而有司复不能究其实。徒与二三书役。按册唱名。参以口语。截日限期。务在速定。或以意见为去留。或视货贿为增减。而其登耗之大数。卒不敢越乎前人所已上之籍。则豪强幸免。而贫弱受累者。终亦莫能祛其弊也。然议者不察。徒见贫富之不均。遂欲以粮配丁。并丁于粮。而创为一定不易之额。则又大不可。愚尝考论古今。三代粟米布缕力役三征。至唐名之为租庸调。各不相并。所输犹轻。自杨炎始取大历十四年赋敛最多之数。并租庸调而为两税。是丁口之庸钱。已归入两税中矣。而自宋以来。复算丁口以定役法。而所谓两税者。犹如杨炎之旧不少减。至前明定赋。又或举一切无名杂征而并之正供。是力役一征。既先混入于常税之中。而复使其重出于常税之外。其视杨炎之旧法。抑又重矣。然犹幸国家编审之令。丁自为丁。粮自为粮。粮固随业推收。无可易者。而至于丁之多寡不一。未尝如秦人虐政。头会箕敛。亦未尝如南未金元推排之法。复于田税外。校其浮财物力。以为轻重。第于编审之年。有司稍以粮之损益而均其丁。其间有不能无轻重者。犹冀五载一编。通检贫富。斟酌行之。要使客户土著。随时通融。贫者得以少纾。富者不至苟避而止。虽有粮之丁不如无粮之丁为可悯。而粮之富者实兼丁。丁之贫者不兼粮。贫富无常。更迭为之。终不至以无定之粮而累有定之丁。且使一时游手末作之民。犹有所縻而不得肆。此诚髣周官之意。臣民所当共遵之令典。而不容轻有变焉者也。奈何复创为以粮配丁并丁于粮之议。至使游惰无罚。脱漏不禁。而又贻后世以粮去而丁独存之累乎。余顷游秦中鄠县。士大夫每言其邑并丁于粮之弊。起自明季某令。至今卒不可变。遂使富户坐困于输丁。而一切游手末作者。皆相率而为化外之民。虽或逃丁以鬻贩邀厚利。而官曾莫得敛而役焉。彼并丁于粮之患犹如此。则以粮配丁者又可知也。夫人无贫富。莫不有身丁可役。而一邑之中。有田者什一。无田者什九。乃欲专责富户之粮。包赔贫户之丁。将令游惰复何所惩。而通计户口之脱漏。又已不啻过半。幸而安常无事。而多欲横敛之官。犹将排门点。别科贫户。不幸而有水旱盗贼之变。富户之粮尽去。而额丁不免独存。将仍责之富户。而富户已不能输。将复摊之贫户。而贫户去籍已久。莫可究诘。是又踵两税旧弊之外。而复生无穷之弊也。岂国家编审之本意哉。窃见宋南渡后。士大夫于乡里间。颇仿朱子社仓遗意。有自为义役之规。大约会集宗党。以力厚薄。割租若干亩。使应役之人。更收其岁入以充役费。而官无所与。宋宁宗元英宗及泰定帝时。皆尝以其法颁行天下。民称其便。既至正中刘辉尹上海。亦劝豪右达官出粟。为义役常平本。于是赋役以均。此皆往事有可行者。近顺治中。先王父逸六公为阖族户长。尝深悉赋役之苦。而患吾族之官丁。有加而无已也。乃捐金寄子母钱家。为免役计。曾不二十年。既用其利千金。建祠供祭。而所为纳丁之费。亦率称是。族之一二好义者。皆闻其风而踵捐之。至今以为永利。是则远追周人相友相助之俗。而近符宋元义役之遗风。举世所可推而行之。以救丁粮之穷者乎。吾愿有官君子。依宋元旧法劝民。沿乡多敛财谷。各立义役。而择富而贤者主其出纳。别加旌奖。以风劝之。庶足以佐编审之所不及。如徒患徭役之不一。而欲以粮配丁。与并丁于粮者。愚未见其可也。他若近日吾邑之变法者。始附蒋令之十段锦。而寄米之弊。变速而祸小。终附杨令之一条鞭。而加赋之弊。变迟而祸大。是皆人士之无识者为之。抑又出鄠令下矣。

　　畿辅户口志序　
李绂

赋以田科。役由户制。力役之征旧矣。周礼制役之法。任以地之媺恶。辨以国野之远近。均以岁之上下。而实则以家为率也。顾其役甚繁。或于乡。或于官。或于兵。他若追捕守卫。治城郭沟渠涂巷。共牛马车辇委输。六乡皆然。而大司徒掌稽国之中及四郊都鄙之夫家。九比之数至冗杂。则畿辅户役为尤艰矣。汉唐以来。名稍更而实同。名错出则吏易缘为奸。自明定条鞭之法。然后名简而弊清。而地媺恶国野远近岁上下之别。则后世无闻焉。我　国家爱民如子。恐民力不齐。贫户丁钱。不能时输。乃酌盈剂虚。视地缓急。稍均丁于地。以纾丁困。天下有贫丁无贫地。役科于田。则地与国野与岁之别在其中矣。而直隶犹未被其泽也。雍正初元。　　皇上从督臣之请。畿辅丁役。悉均于粮。于是户役之征。下丁弗扰。视条鞭之法愈益简明。虽然。民者天之心也。户口之繁。以征昌运。非徒制役而已。周礼王拜民数。圣人式负版。明初法。每郊祀。中书省以户籍陈坛下。荐之天。祭毕而藏之。其重若此。我　　　圣祖仁皇帝膺图既久。念生齿益繁。　　特降德音。丁口编审如例。而丁钱永不加增。数千年以来所未有之盛事。煌煌　　圣典。垂为世法。庶几天下后世。知户口之重不专在力役之征。而民数之稽不可以已夫。作户口志。

　　户口说豫乘识小录　
朱云锦

周官司民掌登万民之数。生齿以上。皆书于版。献其数于王。王拜受之。民为邦本。故綦重之。皇甫士安帝王世纪。历纪自古至汉户口。遐哉邈乎。不可稽已。惟豫为土中。在周礼为二男三女之地。　国家深仁厚泽。煦育者殆二百年。蕃殖既久。口数滋加。是不可不详考以志其盛。按通志顺治十六年。见在丁九十九万三千一十七丁。至康熙五十五年。编审额管人丁。并收并卫所一百八十四万一千四百五十五丁。　盛世滋生人口。又五万五千二百余丁。凡丁按三门九则定等。每丁岁征银自八分至三两四钱有零。通征丁银十二万七千四百余两。自康熙五十二年。奉　　旨征收钱粮。但据五十年丁册。定为常额。续生人丁。永不加增。钦此。雍正四年。

豫省抚院田文镜。题请豫省丁粮。按地输纳。以均赋役。疏略云。丁粮同属正供。与其派在人而多贫民之累。孰若摊在地而使赋役之平。况　盛世人丁永不加赋。则丁银按地征收。更易为力。今就一邑之丁。均摊于本邑地粮之内。无论绅衿富户。不分等则。一例输将。如某县原额丁银一千两。摊入地银一万两之内。则每地银一两。应加丁银一钱。在丁少地多之区。每两不过增之分厘。即间有丁多地少之处。亦不过增之一二钱而止。如此。则地多之家。力能输纳。而无地之民。得免光丁之累矣。粮如有升增。应将丁粮随年另行均派摊入。庶额赋无亏。其有裨于国计民生。实非浅鲜。奉　　旨允行。永着为例。至乾隆三十一年。编审旧管额丁。并　盛世滋生人口。共二百六万四千六百八十六口。截至嘉庆二十一年烟户册。共二千三百四十万余口。近时力行保甲。而编审之法即寓其中。不待料民而户口自无漏数。较定鼎时三倍过之。天地之气化。日趋于盛。无以蹙其生。则蕃息而未有艾也。毋令败其。则萃处而不相害也。无使游食惰窳之众。不业作而衣食。其生殖蕃庶。不可数计而亿度也。方今休养生息。涵濡太和之效。不彰彰哉。按古用民之力。有年则公旬用三日。中年则公旬用二日。无年则公旬用一日。凶札则无力政。秦用商鞅之法。月为更卒。已复为正。一岁充役。一岁屯戍。汉初为算钱。即今丁银年十五以上至五十六。出赋钱百二十为一算。而傅给徭役。则始自二十五至五十六而除。是民之一身。既税之。复役之矣。其后减算钱为六十三钱。曹魏定冀州。制赋户绢二疋。绵二觔。晋平吴之后。制赋户调之式。丁男之户。岁输绢三疋。绵三觔。女及次丁男为户者半输。元魏令每调一夫一妇。帛一疋。粟二石。宇文周置司役掌力役之征。凡人自十八至五十九。皆任于役。每年不过三旬。中年二旬。下年一旬。起徒役无过家一人。若凶札则无力征。隋初制。役丁为十二番。匠则六番。每番约三日俟考开皇十三年。减十二番为三十日。唐制。用人之力。每丁岁二十日。闰加二日。不役者日为绢三尺。二十一为丁。六十为老。宋承诸伪国之后。各路有身丁钱。大正中。每三丁纳绢一疋。其后物价贵。乃令每丁输绢一丈。绵一两。元时仿唐之庸法制丁税。每户科粟有额。令诸路民户成丁之数。每丁岁科粟一石至五升不等。后于丁税之外。又增科差之名。曰丝料。曰包银。丝料。或二户出丝一觔。或五户出丝一觔。包银。始征六两。既征四两二两。其征数多寡。各视其户高下以为差。明役法定于洪武元年。田一顷。出丁夫一人。不及顷者以他田足之。名曰均工夫。田多丁少者以佃人充之。田主出米一石资其用。非佃人而计亩出夫者。亩资米二升五合。以上中下户为三等。五岁均役。十岁一更造。自行条鞭法。通计一省丁粮。均派一省傜役。均徭里甲与两税为一。其时又有银差力差马差之分。崇祯时河南巡抚范景文上疏曰。民所患者。莫若差役。钱粮有收户解户。即银差驿递有马户。即马差供应有行户。即力差类皆佥有力之家充之。名曰大户。究之所佥非富民。中人之产。辄为之罊。是前明丁役竟未画一。此历代之大也。

夫用民力之轻者。古公旬三日之法极矣。然其时寓兵于农。军实戍役。一办之于民。汉率口出赋算。而宰相之子不免戍边。迨至后世雇役杂泛。名目繁多。又无可论。大约赋税必本田亩。授人以田。而未尝别有户赋者。三代是也。不授人以田。而轻其户赋者。两汉是也。因授田之名而重其户赋。田之授否不常。而赋之重者已不可复轻。自魏至唐是也。丁钱徭役。因时所急。而别立名目以取之者。自宋至明是也。　本朝立制以来。丁银既有定额。而复均丁于地。无漏遗偏枯之虑。生斯世者。几不识丁徭之名。数千年未有之盛。使天下之耕凿者。相忘　　帝力于何有。不独在康衢间矣。又窃计豫省。　国初额报成熟之田。约六十余万顷。而行差人丁。亦止九十余万丁。按亩计之。则人可得田七十亩。近报垦并额田七十二万余顷。而人数倍蓗。田无遗利。而人益滋繁。此粟米之所以昂。而百物为之增价也。当事者其抑末作。崇俭质。辟垦荒莱。兴修水利。一夫之力耕旱田可三十亩治水田不过十亩而亩之所入水较旱可倍增以仰佐亿万年丕丕基哉。

　　纪顺治间户口数目　
张玉书

古者司民掌登万民之数。自生齿以上。皆书于版。岁登下其死生。三年大比。而民数上于天府。则王者拜而受之。其重民如此。户口之有算赋。非古也。有田则税。有身则役。未有既役之复税之者也。公家之事。国中自七尺以及六十。野自六尺以及六十有五。皆征之。其贵者贤者能者服公事者老者疾者皆舍。亦以岁时上其书。是则生齿之数。与力役之数。当各有籍。而非以赋役之多寡。为生齿之赢绌也。自西汉初有口钱算赋。而户口之赋以起。历代相沿未变。独所纪户口登耗之差。不知自生齿以上悉纪之欤。抑收口钱算赋。然后列于丁男之数欤。如以口钱算赋为纪。则民间漏籍不可胜指。而即据此以为赢绌可欤。隋制男女三岁以下为黄。十岁以下为小。十七岁以下为中。十八岁以上为丁。六十为老。唐制始生为黄。四岁为小。十六为中。二十一为丁。六十为老。不知隋唐所纪户口。抑自黄口以上悉纪之否欤。我国家户口册。仍前明黄册之制。分旧管新收开除实在四则。以田土从户口分豁上中下三等。立军民匠等籍。而役之轻重准焉。顾西北土满人稀。隐避恒寡。东南则有田然后有丁。其载诸册籍者。皆实输丁粮之人。而一户之中。生齿虽盛。所籍丁口。率自其高曾所遗。非析产不增丁。则入丁籍者。常不过数人而已。其在仕籍及举贡监生员与身隶营伍者。皆例得优免。而佣保奴隶。又皆不列于丁。则所谓户口登耗之数。于生齿之赢绌总无与也。夫丁之不能无隐避者势也。东南之赋繁役重极矣。欲审丁以增赋。虽奸无所容。而民益不堪命。是固不可行也。按黄册载某户丁几名。于某丁下注男妇若干口。而总数专载实在当差丁若干名。似宜变通昔人之法。分为二册。一载实在当差丁共若干名。一载不当差人口共若干名。以为每岁登耗之验。其输丁粮者。俾日增日盛。不至有流移转徙之患。而不输丁粮者。亦生息蕃衍。有登而无耗。则民气盛而国势强。庶几乎王政矣。顷康熙九年。以省无益之费。议令罢造黄册。夫每县造册烦费。罢之良是。然而各省布政使司汇造简明册。开列人丁户口总数。上之天府。以示重民事之义。倘亦古人存饩羊之遗意乎。兹纪顺治间户口数如左。我国家幅员以次开拓。自十六年云贵下。而后舆地尽入版图。故户口亦岁有增益。而　　　世祖章皇帝休养疲氓。胜残去杀。仁渐义育者十八年。然后兵燹孑遗之民。得悉宥于成周太和之治。则夫奕叶而后所以保有元元者。可无慎欤。

　　答曾邑侯问丁米均派书　
李光坡

窃谓当道有政事。必集绅士耆民共议者。盖以居官一断于法。而经生得引经而议也。伏承就米均丁之令。反复思度。竟不可行。三代赋自赋。役自役。赋出于田。役出于丁。周官载师掌任地之征。均人掌人民之力政。明是二事。然丁与赋所以相关者。古者民二十受田。六十归田。故三岁则大比。以登下其死生老幼之数。此后世编审之所由仿也。自汉以下。唐租庸调最为近古法。有田则有租。有身则有庸。故天下无旷土。亦无游民。所谓贵贱皆有事于王室是也。杨炎两税。始因地而制赋。因赋而制役。大乱古昔盛时之良法。然自彼法一立。历代虽有更革。皆仿其意而为之。今　　天子仁圣。发德音。自康熙五十年以后。编审有增丁而无增粮。德至渥也。福州府县率意远思。欲将丁口粮额。按田派丁。通详上官。臬台又谓就丁编丁。而不计田均匀。夫今之编审。皆因米添丁。则已计田矣。何尝就丁乎。且富者虽田连阡陌。不过一身。贫者虽粮无升合。亦有一身。普天之下。莫非王土。食毛输税。赋既无容偏枯。率土之滨。莫非王臣。均履后土而戴皇天。富者则责急公。贫者必尽蠲其手足之烈。除其公旬之义。则役非偏枯乎。今之丁银。既有定额。与粮并征。何富可卖。何贫可差。何能脱漏。何有加驮。坡请陈其利害。夫米不一。有屯米。有寺米。有民米。有官米。屯寺重于民。民重于官。今欲按田派丁。将计粮额而均派乎。则轻者依轻。重者加重。将计田亩而均派乎。则广狭有异。瘠腴亦殊。条绪轇轕。百弊丛生。此不可者一也。且现征之粮额。有业去产存者。现在之额。尚且苦输。若就米加丁。何以克堪。坡不敢远引。即如今感化里十甲张家。终岁敲扑。官受其累。人至穷时。毫厘莫措。若更加丁折。必有不可名言者。以此类推之。其不可者二也。人之贫富不定。则田之去来无常。今就现在田多者增以多丁。田少者减使少丁。设使富者当身有事。或子孙不类。将田别售。彼买田者买田安肯买丁。卖田者卖田安能卖丁。则一转手间。富者依旧田多丁少。贫者依旧田少丁多矣。此不可者三也。若曰通计丁折之额银。匀添通邑粮额之内。万一行之既久。大农之官。方岳之吏。忘乎此额是并丁于粮。而以为有粮未有丁。再设科丁之条。万世之害。实由于。此其不可者四也。大凡利不百则不兴。害不百则不去。今　朝廷清明。大法小廉。载其清静。民自安乐。不必更求良法矣。仁人君子。当计百世之硕画。不可顾一时之虚誉。父台明通公溥。斯事必灼如观火。然所系匪轻。一隅之差。或致弊于寰海。晷刻之误。或贻患于百年。是以恃爱忘其狂愚。娓娓陈之。伏望采择。

　　勘明沔县丁银宜随粮行议　
曾王孙

赋役均则民乐业。而富庶可期。赋役不均。则民偏苦。而流亡日甚。此必至之势也。沔邑丁粮。诚不均之至者矣。或粮数石而一丁。或粮十数石而二三丁。或粮数升而一丁。甚或无粮而有丁。或有粮而无丁。推原其故。总由积书上下其手。富者巧于夤缘。因之粮多而丁日减。贫者无力周旋。因之粮少而丁日增。毋怪乎沔民之存者之皆有去志。而去者之不复返也。诚使沔民之去者归而复业。存者守而勿去。则丁随粮行之说。诚捄时之急务。请得而论列之。丁不随粮有三弊焉。丁差之法。二十上丁。六十下丁。今则耄耋不下。强壮不上。其弊一。丁有死绝者开除。古之制也。今则素封之家多绝户。穷檐之内有赔丁。其弊二。粮多者为富民。粮少者为贫民。今富者既多幸脱。承差者俱属穷黎。或逃或欠。下累里甲。上碍考成。其弊三。丁随粮行有三利焉。合粮编丁。可以意为增减。若一从粮起丁。则买田者粮增而丁亦增。卖田者粮去而丁亦去。永绝包赔之苦。其利一。就丁论丁。弊端百出。若照粮编丁。则岁有定额。富者无所庸其力。贫者适以得其常。一清吏胥之弊。其利二。丁与粮分。则无粮之丁。无所恋而轻去其乡。丁随粮行。则丁皆有土。有所藉而不致流亡。里甲不累。考成不碍。其利三。去三弊而得三利。计无便于此者。蒙宪台并发各词。面讯李登龙等。俱云情愿丁随粮行。永绝大弊。具结存案。查汉属城固县。于明季崇祯八年。据乡绅张凤翮等。条议丁随粮行。南郑县于顺治十三年。据乡绅李圣翼等。亦条议丁随粮行。俱申详院道批允遵行。民至今称便。褒城亦然。沔县土宜。与南城褒三邑无异。诚宜援例踵行。垂之永久。将见赋役均而逃亡归。百里残黎。皆攘臂而乐业。是则宪台一行而沔民受再造之施。汉水虽广。不足喻宪恩矣。

　　请丁银仍归地粮疏乾隆三十年　
监察御史戈涛

窃臣任山西道御史。于该省事务。时加体察。窃见丁银归入地粮征收一案。各省遵循已久。该省独未尽行。伏思丁粮合办。在无地有丁者。既免追呼之扰。即有丁有地者。亦省输纳之烦。吏胥不能藉编审为奸。小民亦不至以勾稽为累。其法简约均平。天下称便。何以该省独有未宜。臣谨就其节次改归成案。推原始末。考较得失。敬为我　　皇上陈之。查丁归地粮。自雍正九年试办之后。至乾隆元年。抚臣觉罗石麟奏请改归者。十八州县。乾隆八年。因盐臣吉庆条奏。议请改归者。十八州县。乾隆二十三年。因御史姚成烈条奏。又议请改归者。五州县。计三次改归共四十一州县。其余则或请将丁银一半及三分之一。归入地粮。或请将丁银统按下下则征收。而以余额归入地粮。或请将无业穷丁尽行删除。而以其应征银两。均匀摊入地粮。如此所云。调剂办理者三十七州县。此外二十六州县。则仍丁粮分征。此历年查办之大较也。夫以天下通行之良法。而办理独多参差。揆诸画一之道。已有未协。且其所谓不可归办者。或以晋省赋额本重。加丁则未免过多。或以各属地土瘠薄。并征则虑有逃亡。又以为俯从舆论。则民情相安。可以经久。且以为闲有逃缺。而编审既届。可以擦除。此数说者。臣皆不能无疑。查赋额之重。无过江苏。而江苏则丁归地粮。地土之薄。无过贵州。而贵州亦丁粮合办。何独异于山西。夫有地而稍增其额。即虑逃亡。若无地而按征其丁。逃亡不更甚乎。此尤其易明者也。臣窃求其主于分办之说。盖谓晋民多出贸易。故不欲宽其丁赋而重地征。若然。则是欲征有力之丁银。因以遍征无力。殊失持平之义。况无地之民。宽裕者终少。拮据者实多。观于乾隆元年。及二十三年查辨案中。所称祁县寿阳。各有无力穷丁三千七百余人。其它固可概见矣。至于待编审为擦补。正前抚臣所谓调剂之一法。而实则弊有不可胜言者。何者。在各次办理之时。皆谓轻重适均。民无不便。及至后次查办。便已多有逃亡。即如二十三年所办。其去乾隆八年仅十余年。而岢岚州则逃亡六百三十余丁。五寨县则逃亡二百五十余丁。苟属民情所安。何以逃亡至是。是则所谓俯顺舆情。可以经久。特虚语耳。然而州县动以舆情为请者。一由绅衿富户之畏摊丁赋。一由经承里胥之贪存编审也。盖分征而不免逃亡。必藉编审为擦补。而吏胥经手。因缘为奸。增新丁则放富升贫。除故丁则移甲换乙。百弊丛生。莫可究诘。然则五年编审。特为若辈舞文渔利之期。而百姓之拖赔包纳于未擦补之前者。固无论矣。臣所谓调剂之终不能无弊者此也。夫古今立政。固欲顺民之情。而至于民情所同。则又权其轻重。贫民之不欲输丁。与地户之不愿增额。情同也。而轻重大异。历任抚臣固皆从民情起见。然而富民之情易达。贫民之情难诉。臣愚以为与其有业之欲。何若纾无业之氓。与其从佣工负贩者而按征其丁。何若于资生有藉者而稍益其额。与其作逃亡故绝。而始为之擦补。何若摊丁归地。而使之不至逃亡。且夫理有可信。则事无可疑。就三次办理而论。前之所谓难行者。后既多有改归。则知后之所谓难归者。原尽属可行。臣请　　敕下山西抚臣。悉心筹办。将从前丁地分征各州县。一体查核归并。即或地有不齐。亦祇就一县中分等摊入。毋复胆顾旧案。琐屑参差。如此。则丁户不至逃亡。吏胥无由滋弊。良法美政。归于大同。而无业贫民。永沐　　皇仁于无既矣。

　　请拨粮均丁疏雍正六年　
陕西兰州按察使李元英

窃臣沐　　皇上天高地厚之恩。凡关系通省事件。无论所管与非所管。均当时刻留心。细加体察。谨以时下所闻。并臆见所及。不揣冒昧。谨备悉陈奏。一估拨之例宜为画一也。查甘省估拨。定例于九十月间。将本年额征粮石。估拨次年兵食。先为报部。次年照数支散。又因甘省营驿岁需粮五十六万余石。而每年额征粮。止有四十九万余石。每于本色之外。约估折色。此例行之已久。惟是州县营汛。多寡远近。总无一定章程。以致胥吏作奸。上下其手。竟成锢习。每于估拨之时。州县营汛。纷纷营谋。以求各遂其私。臣查雍正二年间。曾奉部文。令将兵粮秉公拨定。画一造册报部。永为定例。嗣经前任布政使傅德。以甘省非他省可比。朦混咨覆。至今舞弊如故。以臣愚见。仍请将州县额征之多寡。与营汛之远近。逐一计算。定为某州县应拨某营汛若干。俱为画一以定章程。永远遵守。每年奏销。不得增减改易。如此。则积弊可除。似于仓谷兵民。均有裨益矣。一均丁之法宜加详议也。臣见甘肃奉行均丁之法。有与他省似同而实异者。他省则以本州岛本县之额丁。均入本州岛本县之地亩。原额仍无增损。小民自乐输将。今甘省均丁。则不按地亩。止按通省额征银粮。通计合算。每银九钱零。每粮九斗零。摊入一丁。额征多则摊丁亦多。额征少则摊丁亦少。以致各州县有比原额多增至二三千两不等者。毋怪乎纷纷具呈。以为均丁之不公也。推原其故。因甘省州县中。有粮少丁多者。若就本州岛县均摊。诚恐粮额少而载丁过重。是以泥于通融之说。不复详议。但查甘肃州县。其粮少丁多之处。有产有丁。现在完纳者。已居其六七。无产有丁。艰于完纳者。止居其二三。若以二三分之穷丁。归入六七分之粮户。仍无过多之处。况查甘省地多粮少。如有余剩穷丁。即就本地近报开垦犹未升科。并所有熟地未经报粮之户均摊。则有地者不蹈隐粮之咎。而无粮者免受空丁之累。一举而两得矣。

　　均编要略序松江府志　
沈荃

三吴之困于役也。户口侘傺。渐启逃亡。当事者无日不抱杞忧。武水给谏柯公条利病以均田均役请。世祖章皇帝轸念民瘼。亟报可。下之计部。移咨巡抚中丞。奉行者艰于改弦。檄催数四而未有应。山左李侯莅娄邑。悯役法之日敝。喟然叹曰。松郡旧有布解南北运收仓收柜诸重役。今皆贴官料理。民得息肩矣。若图中催办。该年总甲。向称小役。而厉民若是。岂得胶柱而不思所以拯之乎。未几。侯以他事被劾。候勘者年余。已而事得白。奉　　旨复任。遂慨然以均田均役为己任。诸曹吏逡巡缩朒多筑舍语。马天麒独曰。此固便民良法也。害不百不变法。今其时矣。顾力行何如耳。侯喜甚。遂捐廉俸。集吏。备文册。开局西郊。专委天麒董其事。三阅月而告成。其一切征输之法。俱直捷简便。可永为遵守。华亭上海青浦皆仿娄例。亦开局均编。松民自是无役。四邑欢呼。颂侯之德不衰。而侯竟以河工诖误去位。娄民匍匐诣制抚讼冤。不可得。侯亦以积劳致病。卒于旅邸。病且革。犹以版荒未定为嗛嗛也。娄民既载道辍舂。爰梓其均编要略。属予序。予曰自故明迄今日。造福我云闲者。有名宦三人。蠲免杂赋。则有巡抚周文襄。厘正阡陌。则有佥宪郑善夫。均田均役。则有我侯。皆奕世不忘者也。且勿谓均役之功小也。回思未均之时。奸攘臂舌。万姓敲骨吸髓。爰有三害五不便四弊。逮均编行而雪霰咸消。当事者亦曾闻其说乎。何谓三害。一曰审役之害。二曰补役之害。三日花分避役之害。役惟审而贫富始定也。乃图奸得肆其欲壑矣。造册归并。填单开报。户户可以勒索。况临审而乡民之往来守候。夤缘贿脱。讦告争讼之费百出乎。均编行而役不须审。审役之害绝矣。往时编审。大役五年。小役十年。有刻册印册以为据也。自役困逃亡。不得不开报另补。乃一图补而十图效之。朝张暮李。移甲换乙。图蠹衙蠹。又喜役之无定。而指为利孔。凡有立锥者。人人自危。均编行而役不须补。补役之害绝矣。有田之民皆良民也。自役重祸深。爰思避役。输贿图奸。花分鬼户。苦役则小户任之。民生之所以日促也。均编行而有田者乐于归图。无论多寡。和盘拓出。而花分避役之害绝矣。此三者。皆未役而先罹其害者也。若乃承役之后。其大不便者五。一曰图碎。而分图承役之不便也。假如一人有田百亩挂五六图。此乡催办。彼乡该总。安得百其身而应之。图奸乘机包揽。侵渔亏空。酿祸无穷。今者并其田而归之一图。不必分头四应也。一曰田少。而代人承役之不便也。主户有役。必催办外户之田。皆素不相识之人。临限而以他人之完欠为完欠。血杖其能免乎。今者均图。而独汇本名之田。责成既有专属。即合汇亲友之田。痛痒亦复相关也。一曰图额之大小不一。而承役不便也。本郡图额。大者八九千亩。小者三五百亩。图大则人力有余。乃田多粮多。难于催办。图小则催办颇易。乃各项杂差。与大图一体承值。民力何堪。今者均图而田亩适均。永无劳逸偏枯之患也。一曰图田之荒熟不一。而承役不便也。盖各邑熟图之外。原有旧荒图。新荒图。载在郡乘。从无彻底清完之额。奉法者甘心受杖。畏法者结队隐匿。其中偶有殷实富民。则必年年砌役。甲甲拖累。不至于悬磬不止。今者均图而荒图熟图。一并汇入本名。凡受荒图之田者。但有水旱歉收之患。别无株连抛累之苦矣。一曰客户承充总甲不便也。远居数十里之外。有不误公犯法者乎。今均图而止用排门甲长。比闾族党之间。遇有狱案。则是非必公。遇有夜警。则救护必力也。处此三害。济之以五不便。苟均役之法不行。是生四弊。

何谓四弊。各图之田。多寡裒益。尽出于图奸之手。年来逃亡多。册籍散。隐漏飞洒之难稽。是谓图弊。均役行则田皆汇收。不复授权图书。既无造弊之人。亦无弊之地。而图弊绝矣。东南赋额繁多。虽有刘度支。固难指鞭而算也。若使图额粮额。参伍不一。总房可以先期押捺。管比可以临限贿脱。是谓胥弊。均役行而每图每甲。止有此数。后先之完欠了然。即一行之算法可省。而胥弊绝矣。钱粮收入衙胥之手。难保其无侵蚀也。或银已纳而未经出串。或串已出而未经登号。或号已登而未经投柜。种种欺舞。不一而足。是谓柜弊。均役行而先期书串。自封投柜。完者以领去之串为据。不完者以未领之串根为据。完久既已分明。收书无从影射。而柜弊绝矣。且各房经承。未有不望蝇头以自润者也。如向来所派青树水夫等项。用一派十。玩法良多。是谓衙门之通弊。均役行而偶有杂差。必齐集乡三老从公酌派。申宪定夺。虽有意外之役。总无不均。而各项之通弊皆绝矣。子曰。天下国家可均也。今此均编之法。直捷简便。平易近人。黄童白叟。俱能遵而奉之。循是道也。朝野官民。蔼然家人父子。驯至剖斗折衡而天下平。然非侯智足以烛奸。勇足以服物。仁足以利济万姓。鲜能排众议而力行也。后之览者。萧规曹随。成画一之治。　　　先皇帝爱养黎元至意。于是乎大慰。岂独食侯之德勿谖哉。

　　均田均役议松江府志
  </div>
  <div class="pagination">
   <a href="皇朝经世文编_page102.html">
    上一页
   </a>
   <span>
    ...
   </span>
   <a href="皇朝经世文编_page98.html">
    98
   </a>
   <a href="皇朝经世文编_page99.html">
    99
   </a>
   <a href="皇朝经世文编_page100.html">
    100
   </a>
   <a href="皇朝经世文编_page101.html">
    101
   </a>
   <a href="皇朝经世文编_page102.html">
    102
   </a>
   <span class="current-page">
    103
   </span>
   <a href="皇朝经世文编_page104.html">
    104
   </a>
   <a href="皇朝经世文编_page105.html">
    105
   </a>
   <a href="皇朝经世文编_page106.html">
    106
   </a>
   <a href="皇朝经世文编_page107.html">
    107
   </a>
   <a href="皇朝经世文编_page108.html">
    108
   </a>
   <span>
    ...
   </span>
   <a href="皇朝经世文编_page104.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
