<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 40 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 40 页/共 103 页
  </h1>
  <div class="content">
   上则科征一斗六升至一斗九以上
　　田地共三万五十八顷七亩零原征米四十三万五千七百四十九石一斗四升零拟减米一十二万九千一百九十七石一斗二升四合
　上则科征一斗一升至一斗五升以上
　　田地共二万二千八百三十顷七十三亩零原征米三十一万六千八百五十四石二斗一升九勺零拟减米七万六千九百一石二斗九升
　中则科征九升至一斗以上
　　田地共一万六千四百三十七顷九亩八分零原征米一十六万八百一十四石三斗零拟减米三万五百九十石四斗七升八合
　中则科征六升至八升以上
　　田地共二万三千一十九顷一十七亩原征米一十七万二千九百一十三石八斗二升三合八勺零拟减米二万四千二百九十七石四斗八升三合
　下则科征不及一升至五升以上
　　田地山荡塘滩共三万九千五百九十四顷七亩零原征米五万九千三百四十七石九斗六升三合零拟减米五千七百七十九石二斗五升七合六勺
　　核减绍兴属浮收钱粮疏　　　
左宗棠
窃浙东各属地丁南米经臣上年奏明应一律核减并将温州府属先行减定在案兹查浙东八府钱粮征数以绍兴为最多浮收之弊亦以绍兴为尤甚山阴会稽萧山诸县完纳钱粮向有绅民户之分每正耗一两绅户仅完一两六分至一两三四钱而止民户则有完至二千八九百文或三四千文者以国家维正之供而有绅民重轻之别以闾阎奉公之款徒为吏胥中饱之资官司以赔垫为苦民户以偏重为苦若不明定章程删除浮费弊累日甚其何以堪孟子论治以经界不正井田不均谷禄不平为深忧者此也臣于上年核定温属地漕后即饬奏调来浙差遣候选知府户部郎中顾菊生前赴绍兴会同该管道府将历年官征民纳实数及向来流摊各款逐细清查分别裁减兹据顾菊生等禀称绍属八县六场正杂钱粮有照银数完纳有照钱数完纳殊与定例有乖现拟统照银数征解其一切摊捐名目及道府各属陋规概行禁革并拟于正耗钱粮之外仍视各县旧征多寡每两酌留平余以为各该县场办公之用开送征解留用数目清册前来臣细加覆核除正耗仍照常征解外绍属八县额征地漕等款并萧山公租课银五十四万三千四百七十四两零除新昌一县征数业经勒石毋庸议改外其余七县共实减去钱二十万五千一百零六千文南米额征本色米七千余石折色米一万五千二百六十七石零减去本色耗米三百六十一石减折色耗米钱一万二千零七十二千文六场课额征银一万四千三百八十九两又萧山牧租额征钱一万三千九百十六千文实减去钱四千二百四十二千文计共减去钱二十二万一千四百二十千文米三百余石但能永远遵守大小户一律完纳以十年之数通计之民间即可多留二百余万千之钱三千余石米矣既无须损上以益下民力自见其有余亦无须裒多以益寡贫户不忧其不足官之征收有定章则上下之交肃民之完纳有定数则胥吏之弊除此次定章之后臣当饬令各属一体勒石遵守如有官吏阳奉阴违于定章之外添设名目多取分文者定即立予撤参如大户不遵定章完纳致官有赔垫之虞民有偏重之苦者亦必核实惩办以昭儆戒所有核减绍兴府属钱粮缘由理合恭摺具陈再绍属钱粮减定后户部郎中顾菊生已饬令前赴甯波一律查办合并声明
　　核减漕南浮收并禁革陋规疏同治四年　　　
浙江巡抚马新贻
窃照浙省正漕分成核减业奉　恩准嗣遵部议以漕项筹抵运费复经臣具　奏覆准在案漕额既减运费亦筹轸恤民艰有加无已而额外浮收若不痛加裁汰核实酌留仍无以苏民困查从前浮收之由始则河运之贴帮继则海运之贴费浙省自改办海运以来津贴之多寡即视帮费之轻重为定每运漕米一石自三钱至七钱不等统算约计五钱有奇以银合米每石须加米三斗以上以全漕九十五万石计之计约收米三十余万石方敷海运津贴之费加以州县办漕用款名目纷繁内有绅衿大户正赋之外颗粒不加甚至有把持包揽等事势不能不取盈于乡曲之小户以为挹兹注彼之谋其中本折并收或以米加耗或以钱合米大小户长短不等最重之户正漕一石竟有完米至一石七斗以上者此完漕之不均浮收之所自来也臣与藩司粮道访查各州县征收漕南旧规从严厘剔除酌留耗余以为办公之用照现改新章征收计杭州府属共可减浮收米六万四千六百五十三石嘉兴府属共可减浮收米二十八万五千三百八十七石湖州府属共可减浮收米一十三万六千八百六十六石三府共减去浮收米四十八万六千余石又漕南统征分解米款向以征賸漕米归南多系疲玩小户历来折钱完纳亦有浮收今一并核减杭嘉湖三府南米共可减浮收钱二十四万七千余串此从前漕南收数过多现拟核减之大概情形也所有原奏内州县办漕如修整仓廒书役辛工剥兑守候等费皆属万不可省之用并有漕仓剥船各处折耗为数亦多现在酌留耗余仅令勉敷办公从前一切陋规浮费概行裁汰将留裁各款目造册存案并明白晓示勒石永禁漕粮概完本色绅民一律征收不得再有大小户名目其有情愿完折者按照市上米价随时收纳悉听民便至杭属之新城于潜昌化等县完纳漕粮向收折色官为办运应仍照旧办理按照市价征收如敢仍蹈从前勒折浮收一经发觉严参治罪惟大户向完漕米并不加耗此次改定新章酌留漕用既云绅民一律自不得再分轩轾恐各大户仍以从前完数藉口不肯加耗起而与地方官为难一县之中大户居其半若小户有耗大户无耗必致复事浮收否则不敷漕用于漕务新章大有妨碍嗣后倘有绅衿恃势把持仍前包揽短交自应一并从严参办嗣据该司道具详前来臣覆核无异应俟收漕时严督州县正己为先除酌留耗余外不准颗粒浮收仍沿积习庶民心悦服照章乐输至大小衙门一应陋规等项概行禁革如敢违犯官参吏处以杜弊源而肃漕政
　　请豁免嘉善县摊赔银米疏同治五年　　　
马新贻
据嘉兴府属之嘉善县傅斯怿转据阖邑绅民呈称于前明宣德五年分嘉兴县之思贤等六乡为嘉善计区二十计额田六十万一千三百一十六亩有奇因与嘉兴秀水二县壤地相接故善境嵌有兴秀田亩区图虽别册籍无稽万历十年善令于是延仓互推之法康熙十年善令莫大勳有查丈之举而查丈卒未能清赋额各仍其旧至康熙二十八年绍兴府通判吴家瑜按亩清丈计亏缺田二百三十九顷所有丈缺田亩应征银米经前任巡抚张　题请于丈实数内按亩加增均摊补额四十一年奉部饬查四十二年又委杭州府同知陈忱旦复行丈量四十三年前任巡抚张　题明该县地属水乡波涛冲激河港日渐广阔田地日渐坍削以致缺额再奉部驳四十七年饬令嘉兴秀水二县随同丈量复经前任巡抚王　题明按册合算丈实坐嵌并丈缺各数均与从前两次丈量之数相符并无欺占隐漏等弊经部定议均摊赔补以符原额干隆五年前任巡抚卢以贴补艰难　题请豁免未蒙核准迄今一百数十年历久摊赔万分苦累查全书额载善邑田六十万一千三百一十六亩有奇每亩额征米一斗九升三合五抄银一钱六分三厘九毫七丝复因查亏冲缺按田每亩加征米七合九勺九抄一撮每亩加增银六厘八毫六丝七忽是以实田而计已暗增米至二斗一合一勺增银至一钱七分二厘七毫不特较同府各属为数独多较之通省各州县亦所仅见当承平之日小民安居乐业虽输将竭蹶尚可勉力支持自发贼据扰三载于兹颠连困苦不能罄述克复以来商贾稍稍复业而农民无以为生所恃者惟此田亩虚村绝户败垒荒坟田之废弃者无论已即有可耕之田苦无能耕之人兼之农具既不皆备耕牛尽被宰伤往往数家之中置器一分而彼此通用一村之内蓄牛一头而先后递更播种既不同时收成必多偏歉加以佣工有费贷牛赁具又有费竭终岁之劳所得不偿所费身家不暇计而先筹夫惟正之供衣食且不资而更困以公摊之款民力几何焉能不尽幸蒙　殊恩特沛漕粮统减三十分中之八分合郡士民同深感戴但减赋原所以恤民而恤民莫要于除累以嘉善而言赋虽减而缺田未除将来按亩起科仍须于减定新赋之外每亩加摊银米方符减额查原丈缺田二百三十九顷应赔米四千六百一十三石八斗七升赔银三千九百六十六两七钱五分再以减额递核仍应赔米三千二百五十一石五斗七升无论兵燹之余民力实有不逮即以冲消而论康熙三十八年以前缺额已如此之多距今百有余年坍削又不知凡几而逆匪之掘港开濠通河决坝而毁缺者更不知凡几若举行丈量则劳民伤财旷时失业流弊不可胜言若仍前赔补则亏外尚有续亏累中复多暗累遗患更不堪设想民至于万不得已则弱者逃而强者抗于官有碍于民不免追呼官至无可如何则轻报歉而重报灾在上仍须蠲缓在下未沾实惠是徒有补亏之名究无补亏之实既无补亏之实则虽强符乎原额而要无济于仓储于　国计民生两无所益
际此　皇仁渥沛岂宜再三渎请惟念荒田垦种可待来年缺额摊赔迄无了日以重赋之区当大乱之后益以二万余亩之虚粮困以百数十年之积累此时救死不赡治生綦难实田犹是抛荒虚亩何堪科派减赋尚难罗掘加摊何以补苴吁恳将善邑从前丈缺额田二百三十九顷摊赔银米并请豁免等情具详到臣当经批司核议去后兹据升任藩司蒋会同清赋局司道具详请　奏前来臣查嘉兴府属之嘉善一县本系嘉兴县之东北六乡前于有明宣德年间画分为县其间田地曾就画分之界按亩厘别因奸民取巧隐匿有司隔县推收遂致彼此互摊竟成嵌田弊政嗣因赋多缺额轇轕难清又复以摊征补课匀额赔粮迨后议请清丈共丈缺田地二百三十九顷有奇复将缺田应征银米按亩匀加改明科则以免有亏　国课至干隆年间屡请豁除摊赔无着银米未经议准第查嘉善境内官田最多赋额本重加以摊赔之粮更属累上加累在承平时民力尚纾或可竭力输将今则乱离之后元气过伤纵无水旱偏灾额赋已形竭蹶赔粮实有难支况小民终岁勤动得不敷用抗欠疲玩势所必至转使每年钱漕不能全完徒有摊赔之名仍无输纳之实我　皇上轸念民依所有杭嘉湖三府属应征永定之漕额尚蒙　恩施逾格普予量减此项匀摊缺粮尤为嘉善县独有之积累何忍置之膜视且统计岁入之数银米两项均不足四千即使毫无蒂欠所补于国用者无几而小民之苦累无所底止合无仰恳　天恩叠沛准将嘉善县丈缺田二百三十九顷有零应摊征银三千九百六十余两米三千二百五十余石一并豁免以纾积困如蒙　俞允并乞明降　谕旨俾得恭刊誊黄行晓谕以广　皇仁而杜流弊至前项丈缺田地顷亩因代远年湮文案毁失无凭分晰稽核并恳　饬部检查原案发浙核应准豁银米确数另行咨报作为该县征解定额其未奉减定以前仍暂照原额征解

皇朝经世文续编卷三十一
　户政八赋役中
　　均赋说劝官　　　
冯桂芬
今试语于人曰吾愿为若役为若收责将取赢焉所赢我得十七八若得十二三人必怫然矣又曰二三之名若固自尸之七八之名若为我尸之虽愚者亦怫然矣又曰取赢之政我为之取赢之咎若任之虽至愚者亦怫然矣独江苏办漕州县之于丁胥差役不但无怫然之意且无不推心置腹爱护若头目脑髓者可怪也已夫漕赋民所出之数与官所入之数恒相悬绝何以言之全欠与极矩赔累州县者不数户耳其次短价中稍长之大户其次或完米或注荒或丁胥包欠或绅衿包完之小户其出数递多其次实完八九千长价之小户其出数更多又其次包欠包完包荒门路不真事觉官又逼令重完长价之小户其所出倍多是官之所入所谓长价八九千者本亦无几而又有书欠差欠役欠多方以占之至荒费民所出四五千文不等而官所入率与绅衿之不出费者并计影射转换无可究诘约不过一二千文至铺仓兑运各费浮销不可亿计非所谓十得二三者乎州县浮收勒折习于人口不闻及中饱之人非所谓尸其名者乎事涉漕务一切皆丁胥主之领银唯命截串唯命捉某户褫某衿唯命忽拥之坐堂皇忽驱之诉长吏皆唯命非所谓我为政者乎丛怨于绅衿肆虐于平民小而讦讼大而闹漕身败名裂官实当之非所谓任其咎者乎然则州县之蟊蠹也而引之为爪牙州县之仇也而奉之为师保以常情揆之实所难解推原其故不过因仍宿弊入若辈彀中而已彀中不一术总以护持长价为第一义有长价斯不能无短价州县方利其无一定之数则上司不能窥其虚实而可为我愚而若辈亦利其无一定之数则本官不能窥其虚实而适为所愚大河之浊众污归之弊遂百出而不可问今行均赋积弊之水落石出者已大半故均赋不利于若辈而未尝不利于官何则就一户言之所得似顿少合万户言之所得必转多盖斠若画一无所用其包揽则向之包揽费入于官一也摊荒之外无荒可注无所用其趋避则向之注荒费入于官二也又丁胥之持以欺州县州县之持以欺上司者动以无长价则无以弥民欠为词其实吾吴粮户除无主赔绝千分之一外从来不闻民能欠粮所谓民欠即前所谓丁胥包欠民之出钱特稍少耳一行均法与其出稍少而欠何如出稍多而完断无不转欠为完之理至于绅欠衿欠官谓之欠彼谓之荒今明定摊荒即无解于欠亦未必敢欠况无瑕者可以戮人不患无法以治之是向之漕尾亦入于官三也以此约计之均数虽少亦未尝无赢余但每石余五百文则征粮五万之县即有二万五千串之赢以之致富则不足以之办公则有余所赢即不甚丰绅民共见共闻无可侧目漕务中可刑措不用上司亦必从而体之将来减摊款裁陋规皆意中事何乐而不为哉慎毋随若辈言谓均赋不利于官也
　　均赋说劝绅　　　
冯桂芬
今江苏州县言漕务辄曰我非欲浮收勒折也铺仓需费起运需费上下漕规需费费自何出不能不取偿于粮户而绅衿大户有正额外所余无多者有仅及正额者甚有颗粒不完者则又不能不取偿于小户大户价愈短故小户价愈长非我为之大户为之也夫漕务之受弊大端在丁胥其次在官又其次乃在绅衿此可为知者道寻常大吏日与州县处习闻州县言遂以为诚然奏牍中往往有剜小户之肉补大户之疮之语充类言之谚云江南必反于漕浮收勒折天怒人怨将来患生不测又有如嘉定青浦故事者吾绅将尸其咎于乎此其名岂可居哉况大小官吏积怨深怒耽耽虎视以伺我隙一朝失势可为寒心近年常熟一案即前车之鉴夫计田供赋短交州县之浮政并非短交　国家之正供于理不为过然同一业田同一完粮人何以宜多我何以宜少我能保子孙之为绅不为民乎能保子孙之有田无田乎更能保子孙之有无乎天道好还富贵无常易地而思吁可畏已夫办漕之弊不全在不均而收漕之弊则皆起于不均不均之端起于绅而后浮收勒折之局或举最短一二户即以为赔贴甚钜之实证若辈且阳怨之而阴德之怨固不可任也德更何可任也我之所省几何坐令官吏丁役藉口以肆其狼吞虎噬之威小民无辜亡身破家骨吸髓血肉狼籍恐我绅不能不为若辈分十一之过至于有田若干亩应完若干粮注若干荒是为本分分外少完则此少完之数官不虚悬也小户代偿之小户以每石八九千之价代偿之是岁少完若干即有若干小户竭数十百千之脂膏以奉我一家尤损人利己之至显者也清夜思之忍乎不忍乎且亦思均与不均之相去果有几哉骤改一两数钱之短价为四五两之长价田之所入实不足以给之今则所出者均价而非长价见定每石四千合银二两相去正自无多力能有此田即力能出此粮不患其不足也夫冒难处之名沽多方之怨酿将来之祸造无形之孽而仅获此毫末之利稍有识者必不为此矣吾吴以好善为俗救灾贫之举甲于天下顾凡百善举出一钱人止受一钱之惠若此事则我所损者数十金数百金止耳而人之受惠者不啻恒河沙数吾辈力薄正宜行此不甚费钱之功德舍小利而积大善计无便于此者窃愿诸公共勉之矣
　　均赋说劝民　　　
冯桂芬
吾吴民气最驯不特他省所无亦他郡所无自昔以来号称易治比行均赋见贤父母殊恩旷典固宜下令如流水之源而亦有隐微深痼之疾所愿与吾乡民痛除之者一在不知足一在不自量加以喜听浮言恐又成徘徊观望之局自贻伊戚而已往年每石八九千本年每石四千往年求注荒而或不得一二成今年不必求注荒而自得四成正数既甚悬殊浮费又复净绝平心论之奚啻霄壤而入于无厌者之心将求更少于四千或省此四千求之而得必且驰骛之求之断不得而转有所失亦且尝试而冀幸之此苏民之大病也至于刚则吐柔则茹久成为习俗官吏叫嚣冲突如狼如虎辄俯首帖耳敢怒而不敢言故闹漕拒捕之案他郡县多有而吾吴无之谓非良民得乎特恐止知畏威不知怀德及于宽典转生玩心正如村塾顽徒夏楚声绝书声亦随之而绝吴谚云不吃敬酒吃罚酒此又苏民之大病也于是乎一种丁胥差役习知其然因其隙而乘之相与造作浮言以为别有良法或隐匿逋欠或贿买灾荒可以更减于四千顷者以捐抵赋之案即用此术以荧惑乡愚听从者不少今行均赋关系更大阻挠必更力势必竭尽伎俩使输纳寥寥明年不复能行得以藉口为复旧之地而后已在若辈固应尔独怪吾乡民积年之一旦忘之惟若辈言是听堕其术中而不悟也则不知足不自量之心误之也须知有田即有粮无所逃于天地之间吾乡民具有天良值此非常善政宜如何感激报称踊跃输将况乎数既无多新谷方登取良便早完　国课弛然高卧为人生第一乐事若复因循坐误转瞬岁事百需米直已散逋赋未了悍吏登门诛求需索将甚往时一不得当桎梏随之悔之晚矣如听若辈之言人怀观望明年必且复旧是贪一年之小利而贻百年之大害孰得孰失不待言此虽非一人一家所能主亦愿吾乡民交相劝勉一唱百和云集景从然不为邪说所惑即若辈无如何矣
　　均赋议　　　
冯桂芬
今苏属完漕之法以贵贱强弱为多寡不惟绅民不一律即绅与绅亦不一律民与民亦不一律绅户多折银最少者约一石二三斗当一石多者递增最多者倍之民户最弱者折银约三四石当一石强者完米二石有余当一石尤强者亦完米不足二石当一石如元和县属章练塘之类向来完米较少去冬闹漕之后不过一石六七斗当一石而绅与民又各有全荒之户官之所谓欠粮户之所谓荒不能坐以欠字绅以力免民以贿免而其为不完则同于是同一百亩之家有不完一文者有完至百数十千者不均孰甚焉今既不能全办清漕而议补救之法非绅民一律不可非通知利弊亦不可以定一律之价论者第知绅衿有短价而不知完米乡户之亦短价也绅衿短价中之最多者大约与乡户完米之值等第知勒折长价之当减而不知完米短价之尚当减也何以言之向来闹漕毁仓之案多不在勒折长价之乡户强者皆完米故勒折之户必其最弱者不能滋事而转在完米短价之乡户此等恃强之民今年万不能照旧征收也是绅衿非所畏可畏者此辈此辈首肯无不首肯矣惟递增短价大减长价更稍减乎乡户完米二石有余之价大约一石不得征二石以一石数斗为断而一律征折米价在二千内不得至四千文米价在二千外不得逾四千文此其定率也以此数计之苏郡今年业户情形呈明减租三四成加以三限所减即无欠亦止亩得六斗仅敷完纳银米幸有普减之三分如佃欠不及二三分便可无累若再增加何从抵办此为民父母所必当知者○数以钱计不可以银计以银计必至如条银之价二千八九百文作一两细核州县海运开兑各帐不但断无赔累而且有盈余并足供本署及本道本府一切办公之费至丁胥以下千百无赖之徒则一笔勾之可矣惟此法行之折色则可行之本色则不可一经开仓必至有一律之名无一律之实将见米数一律米色不一律矣斗解一律平满不一律矣当场一律暗地不一律矣今日一律明日不一律矣以积惯舞弊之人处最易舞弊之地而谓区区文告可令弊绝风清吾将谁欺于是刁生劣监挟制更多小户遇氓怨恨更甚其害与不变法等且本折兼收将使本色与折色相当乎则本色有盘耗折色无盘耗人必愿折不愿本徒费铺仓之用恐少纳米之人将使折色稍浮于本色乎是又开不一律之门势必又以贵贱强弱为本色折色之分太镇均漕而绅衿借米色米价为通融之路是其明证将使一律本折各半乎无论多一名色即多一利孔且斗升小户从来不知完米不堪繁扰势必假手包揽始而差役继而衿监此端一开弊有不胜言者矣况乎今年之不便开仓者更有三焉此时定价既少自以省浮费为第一义开仓浮费动需二三万串摊派每石不下三四百文而民闲上仓私费更属不赀无非金掷虚牝况向来仓米征收之后往往发卖官仓同于牙行迨交运则又令牙行包办何苦多一曲折坐耗此无名之钱既宜体小民又宜体州县一也向来州县每以下忙移垫铺仓今年捐抵之后资无所出必致严刑追比旧欠或重利挪借丁胥非损民即损官二也开仓之日乡民聚集千百成当此官日仇民民不畏官之时差役人等既不肯洗手从事又不肯降气平心诚恐口舌变为殴殴变为拒捕拒捕变为畔逆外侮未戢内讧可虞三也固不如一律折色之易简而无弊也或恐市侩把持临兑无米不知近地之米止有此数不交官仓即在民闲且各县同时征钱不征米则中户争思卖米市侩安能把持况以本年情形论之室多悬罄恐无闭籴之家寇在于垣更少居奇之贾米价有贱无贵可操左券也方以利官不利民为虑岂虑无米可买但或钱尽私用延至来春难保市价不昂此不能为立法之咎惟有严饬州县一面收钱一面买米不准挪作他用此不易之法亦于民闲有益或曰招县中数百石以上殷实大户不论绅民俱准认办本色取具认结先行给串临兑交米如运数而止此亦简法但有利即有弊且或启不一律之端未敢轻议也至其余防弊条目谨拟八则如左
一大堂设柜征收不准私交丁胥也银洋照时作价大书高揭每日一换不准私毫增损各花户持钱易知单或新旧银米串或自开都图户名斗石细数一体呈纳立时截给板串不准过本日如有留难掯给等弊准即鸣鼓诉官
一串票不准发追也向来州县截串发给差役按户追银按限缴银始犹先用而后缴继则趸用而零缴终且九用而一缴半则嫖赌浪费半则赤手起家差欠役欠盈千累百鞭笞狼籍公事何补不知钱出于民入于官何苦多一假手之人而减其数惟概不发串不令经手银钱则差欠役欠之弊自绝
一欠户宜仿词讼之例任签县差协保拘人也向来欠户由本图粮差粮书承办但得多行贿赂约视应完之数过半便可永不到官此近年莫大之弊惟任签他差仍押本人到县赴柜亲完亦不准该差经手银钱则藩篱自破矣
一漕总及钱漕家丁名目一概禁绝也县有户房库书自能经理文牍宅门以内银钱归帐房公事归签押稿案永不准有前项名目违者严参治罪不特此也若辈久倚为专门之业其着名凶恶者州县争先罗致非取其办公熟手实取其造孽辣手每办一漕辄以数千金为雉媒而汔有二三万金之获殃民祸　国此实罪魁即不明正典刑岂宜任听安饱应密札各州县查明上三届漕总门丁先期拏到看守清查欠款倘新漕仍有漕尾罚令全数赔缴以赎从前罪恶如此从严办理庶不致暗中设法挠我新章
一严核征数不准以完作欠也应令于例设堂簿之外另刊完粮征信录将某日某人完粮若干户计若干石简明其词随时刊入刷印一二百部送绅士许完粮而不入录者呈明上司与以重赏亦绝弊之一法
一易知单费亦应绅民一体也定以每亩七文刊明单上不准丝毫多取其粮书迟误不于开征前交到本户者不给又过户纸笔费照此办理需索者准各户于完粮时诉官严办该户毋庸候质
一荒分宜均摊也定例办荒必将都图坵数履勘确实始准注缓此俗所谓官话正以便书役之上下其手也盖闻有业田数百亩而佃户指熟为荒业主无从辨认者矣况一县之大乎惟摊荒一法不失为公即实有赔绝之区止宜留一二厘不摊以通其变太镇荒政极公可以通行各郡本年所办按户统免四成可谓第一善政此外闻将续办抛荒似亦宜均摊为允
一绅衿积欠宜绝也各县绅衿有连阡累陌从不知完粮为何事者官吏口恨而心甚德之以其为数无多而可作垫欠之明证如方伯札内所指某某等姓抗赋诸巨棍之类实漕务之大害惟有罚田入官清完日给还永为定例庶可知所惩儆或谓罚田入官转可脱累不知从不完粮本无累何云脱乎
　　是议中丞亟称善函致方伯某公照办颇亦采用惟所议原系按照海运起数乃定议后数日又以饷亟改为征折按之当时银价实已稍多且恐来年办运将以不能照数为辞则事机之深可惜者也又定议后太守乔公出示有不论有无易知单一语为绝弊极善之政乃三县粮书见之大恚夫粮书挟单舞弊书中已详言之尤有甚者则改串朦征之弊也粮书于造册之时先于真户之外虚造一同图同名不同数之户谓之鬼户如真户赵大完米一石即再造一鬼户赵大完米一升开征后该粮书代完一升截串以升字改作石字凭串向赵大取一石之价赵大不知也而此一石之串遂永成实欠在民矣有捐抵局查出吴县许春圃一案可证此弊惟不论有无易知单但开细数即准完粮一法可以绝之宜粮书之大恚也久之三邑竟以难于稽考空词详藩批准凭单完粮尚何言哉又记
　　请减苏松太浮粮疏代作　　　
冯桂芬
窃惟大学论理财之道于天下必曰平周官土均掌土地之征必曰均禹贡九等太宰九赋不外平均今天下之不平不均者莫如苏松太浮赋上溯之则比元多三倍比宋多七倍旁证之则比毗连之常州多三倍比同省之镇江等府多四五倍比他省多一二十倍不等以肥硗而论则江苏一熟不如湖广江西之再熟以宽窄而论则二百四十步为亩有缩无赢不如他省或以三百六十步五百四十步为亩而赋额独重者则由于沿袭前代官田租额也夫官田亦未尝无例矣伏查　大清户律载官田起科每亩五升三合五勺民田每亩三升三合五勺重租田每亩八升五合五勺没官田每亩一斗二升是官田亦有通额独江苏则不然考宋绍熙中朱子行经界法吴粮每亩五升耳厥后籍蔡京韩胄等庄为官田又贾似道广买公田元代续加官田明祖平张士诚又没入诸豪族田皆据租籍收粮宣德中巡抚周忱知府况钟奏减苏松粮百万石疏中称苏府秋粮二百七十余万石内民粮止十五万余石余皆官粮是二者未尝合并官粮自七斗六升民粮自五升嘉靖中令各州县尽括境内官民田裒益之分摊定额长洲县官田最多故额最重他县他郡官田递少故额递轻今苏州府长洲等县每亩科平粮三斗七升以次不等折实粳米多者几及二斗少者一斗五六升远过乎律载官田之数此苏松太重赋之源流也自明以来行之五百年不改而其中升降盈缩则因时而异苏州府志称明臣周忱奏令输布一匹准米一石输银一两准米四石又称课吏以催科六七分为上考终明之世无征至八九分者　国朝康熙十三年前抚臣慕天颜疏有曰无一官曾经征足无一县可以完全无一岁偶能及额雍正中奏准江苏漕米折征每石银一两其时银价每两易钱七八百文以此观之前明及　国初赋额虽重大都逋欠准折有名无实而已嗣是承平百余年海内殷富为旷古所罕有江苏尤东南大都会万商百货骈阗充溢甲于寰区当是时虽担负之夫蔬果之佣亦得以转移执事分其余润无论自种佃种皆以余力业田不关仰给之需遂无不完之税故干隆中年以后办全漕者数十年无他民富故也惟是末富非本富易盛亦易衰至道光癸未大水元气顿耗商利减而农利从之于是民渐自富而之贫然犹勉强支持者十年迨癸巳大水而后始无岁不荒无县不缓以　国家蠲减旷典遂为年例夫癸巳以前一二十年而一歉癸巳以后则无年不歉且邻境皆不歉而苏松太独歉此何理也谓为州县捏灾此三十年中督抚司道更数十人之多岂无一二不肯党同欺妄之人而且　圣主不加斥户部不加駮廷臣科道不加纠此又何理也诚以赋重民穷有不能支持之势部臣职在守法自宜一切不问坚持不减之名疆臣职在安民实因万不得已为此暗减之术始行之者为前督臣陶澍前抚臣林则徐皆一代名臣揣其意必谓减额则永不能加灾缓则后不为例原冀民气渐苏无难复旧初不意年复一年且年甚一年而不可返也臣窃惟前办全漕之时闲遇水旱办成灾者一办带征者九带征之后依然全漕故以年计为减成以十年计非真减成也今则年年办灾永无带征之日乃真减成也又官垫民欠一款道光之初数仅分厘癸巳以后驯至一二成夫所谓垫者岂有州县之果能垫哉不过移杂垫正移缓垫急移新垫旧移银垫米以官中之钱完官中之粮将来或豁免或摊赔同归无着犹之未完也故历年粮册必除去垫欠虚数方得征收实数以此数民固未尝完也
伏查苏属全漕一百六十万厥后积渐减损盖自道光中年始于今三十年矣礼曰以三十年之通制国用言综乎三十年之大凡斯以后可知也今试以道光十一年起至咸丰十年止三十年中运数分计之辛卯以后十年共数一千三百余万内除官垫民欠得正额之七八成辛丑以后十年共数九百余万内除官垫民欠得正额之五六成咸丰辛亥以后十年共数七百余万内除官垫民欠得正额之四成而已自粤逆窜陷苏常焚烧杀掠之惨远接宋建炎四年庚戌金阿术故事盖七百有三十年无此大劫臣某等亲历新复各州县向时着名市镇全成焦土孔道左右蹂躏尤甚又各贼不能相统此贼所踞难免彼贼劫掠故贼境即不与官兵交界亦皆连阡累陌一片荆榛凡田一年不耕便为荒田今已三年矣各厅县册报抛荒者居三分之二虽穷乡僻壤亦复人寥落闲于颓垣断井之旁遇有居民无不鹄面鸠形奄奄待毙伤心惨目之状实非郑侠流民图可比已复之松太如此未复之苏州可知而欲责以重赋责以数倍他处之重赋向来暴敛横征之吏所谓骨吸髓者至此而亦无骨可无髓可吸矣　皇上视民如伤未伤者犹且如伤况已伤而伤又至重者乎斯即据情吁请全行蠲免三五年在　皇上如天之仁必蒙　谕允惟是　天庾正供停运三年军需浩繁度支仰屋其何以济臣等所不敢出此也又荒田召种有顺治年间各省屯田之例可援然垦熟既远升科更迟现报荒田三分之二已荒者议蠲未荒者议减将所存仅止一二成亦臣等所不敢出此也至于办灾例案自七八成而五六成而四成咸丰三年闻警抛荒仅止三成若稍存苟且弥缝之见援抛荒之案减而又减约得二三成非不可以塞责但前督抚臣之所以为此者尚或冀其复旧今则明知无复旧之望而狃于积习不以直陈是全无为　国之心徒有罔上之咎又臣等所不敢出此也臣等细核历年粮数咸丰十年中百万以上者仅一年八十万以上者六年而皆有官垫民欠十余万在其中是最多之年民完实数不过九十万成案如是民力如是积弊之后大难之余催科一事棘手尤倍臣等蒿目艰难悉心筹画上体　宵旰忧民之切下维军国待用之殷于万难偏重之中求两不相妨之道似宜用以与为取以损为益之一法比较历来征收各数酌近十年之通改定赋额不许捏灾不许挪垫于虚额则大减于实征则无减穷变通久于此时为正办或者谓据此定额未免过少不知减余之数仍通省莫重之数尚非宋元旧额不得谓少且不自今日始也咸丰十年以前历年如是未尝于历年　国用有减也彼时兵革未兴生聚未改田园庐舍未有损非犹是完善之江苏乎夫完善之江苏仅有此数即残破之江苏不应仍有此数今臣等于残破之余请照完善之时定额且不援近年最少之数不假借垫欠虚数诚不敢谓必有把握若仍执久置不用之虚额衡量多寡欲求转逾乎完善之时　皇上圣明洞监有是事乎有是理乎事理所必无即刑法所必穷恐贤如刘晏李巽不贤如裴延龄李实亦且束手无策矣又或者谓数既犹是何不仍夫旧贯尚有冀于将来不知干嘉之江苏实千岁一逢之盛会不可为例窃谓自兹以往如天之福东南无事休养生息二三十年冀可复咸丰及道光末年之江苏更二三十年冀可复道光中年之江苏而悬此虚额数十年以待之无论无此政体恐异日之利未必能复目前之害已不可支盖臣等今日之所办所谓以与为取以损为益者方将借减赋之名为足赋之实所以能照完善之时定额者其机括全在减赋二字中也何以言之办灾办缓权在胥役防弊虽有百法舞弊奚啻千端止此民力止此地产不减额之弊在多一分虚数即多一分浮费减额之效在少一分中饱即多一分上供减额既定胥吏无权民闲既沾实惠公家亦有实济是为转移之善术一也
吴民死亡之外大半散之四方故乡赋重望而生畏寻常蠲缓不足去重赋之名招之不来荒田愈久愈多何法以治之惟闻减赋之令必当争先复里是为劳来之善术一也往者诸城被陷官吏一空乡团抵死拒敌锣声所达万众争先小股贼匪见辄却走即以三首县言洞庭香山金市各乡有相持至七八月之久者固由　朝廷恩泽之至深亦征愚贱天良之未泯此时减赋令下彼见　皇上于经费匮乏之时尚有此度越寻常之举有不感生望外踊跃输将者乎是又激劝之善术一也大抵以事理而论残破之视完善必应递减而有此三者可以弥补此递减之数则又以事理决之臣等所谓以与为取以损为益者此也现在苏郡尚陷贼中闻各乡多为暗团之约待时而动以应官兵即如常熟反正乡民毁贼卡杀贼目者凡十余处崑山克复沿湖居民截杀窜贼无数是其明证一闻减赋之令必当感激涕零望风增气他日军麾所指弩矢之驱必更奋箪壶之迓必更诚又未始非固结招徕之一法臣等伏查顺治八年三月奉　上谕凡故明仇怨地方或一处加粮甚重我朝并无仇怨何可踵行此等情由详察具奏钦此于是江西袁瑞等府明初因陈友谅抗师加粮倍重布政使庄应会奏复旧额苏松独未及上请又雍正三年三月十九日怡亲王奏请酌减苏松浮粮奉　旨苏松之浮粮当日部臣从未陈奏常　皇考圣怀屡欲施恩议减今怡亲王等悉心筹画斟酌奏请朕体　皇考爱民宽赋之盛心准将苏州府额征银蠲免三十万两松江府十五万两钦此又干隆二年奉　上谕江省粮额尚有浮多之处着再加恩免征银二十万两钦此部文照雍正三年例办理仰惟　列祖　列宗当东南全盛之时犹复　轸念民依如此其深且厚况今日之兵燹孑遗流离琐尾至于此极也乎漕粮为惟正之供而苏松独曰浮粮曰浮赋见诸　列圣谕旨及郡县志书不以为嫌是知实有浮多应减之处留以待我　皇太后　皇上行之者也惟有吁恳　圣慈鉴察特沛　殊恩俯准减定苏松太三属粮额由臣等督饬司道设局分别查明各州县情形以咸丰中较多之七年准折衷定数总期与旧额本轻无庸议减之常镇二属通融核计仍得每年起运交仓漕白正耗米一百万石以下九十万石以上着为定额南米丁漕照例减成办理即以此后开征之年为始永远遵行不准更有垫完民欠名目似此核实办理不特酌十年二十年之通相较固无所绌即酌三十年之通相去亦不甚远至官垫民欠本属弊政新复之地百款皆空无可垫而欲其垫弊更百出必宜永远禁止又嗣后非大旱大水实在荒歉者不准捏灾着为令典伏愿　皇太后　皇上俯念苏松各属为十八省未有之重赋非他处被陷州县可比又为七百年未有之大难非历年被灾例案可比去无益之虚籍求有着之实征下延亿万垂尽之生上继　累朝未竟之志民生幸甚　国计幸甚如蒙　俞允钦遵俟苏属肃清一体办理先自松太创行由臣等设局拟定章程其漕粮一切琐屑款目酌定归并汰除以省烦文而昭实际续再缕晰具　奏谨将历年起运数目缮具清单又苏松财赋考一书曾收入　四库馆于重赋始末言之颇为详尽一恭呈　御览
　　代拟归并科则片　　　
冯桂芬
再苏松各属田亩科则繁猥头绪纷如苏州府崑山县五十九则元和县五十三则长洲县五十二则松江府虽不过四五则却于各则内又分每若干亩准一亩多至数等故华亭县亦五十六则其中有数亩一亩或数分独占一则者万无此田必应完此粮不可增不可减之理徒滋书吏影射飞洒之弊乘此　恩准减赋整顿漕务之时拟将各种积弊一芟除此亦积弊一大端应请酌量归并查各县惟崇明南汇止六则吴江震泽止九则可援照办理总以至多不得逾禹贡九等之数为限惟五六十则并为九则现与减赋并行不能无小有窒碍之处拟先将旧若干则相近者为一则以旧若干则应征米石通摊得数为新一则未减之数然后以减分派入为新一则已减之数其余八则皆然仍悉心核算务令各田但有多减有少减而无不减使与减赋毫无窒碍方足以溥　皇仁而昭平允
　　拟请再减赋额疏　　　
冯桂芬
窃臣等先后准军机字寄户部奉　上谕云云钦此臣等诡诵再三具见　皇上如天之仁举数百年之积弊数十万之额征一朝而蠲之非常旷举古未有尚复　轸念遗黎有加无已减额之外准蠲免一年又减免一两年臣等所不敢遽请者犹蒙　圣虑周详无微不至凡在血气莫不钦承臣等具有天良亦知　国计民生必宜兼权并重处此时势止能去过以就中不能全乎损上以益下何敢再有渎请惟是部臣所谓减十分之六者就虚额言也臣等所谓酌十年之通者就实运言也窃查部议所定一百二十万之数道光二十一年以后二十年中惟二十四年运米一百十二万二十七年运米一百四十四万为空前绝后之数除去官垫民欠惟二十七年一年尚敷一百二十万之数又咸丰中藩司王友龄心精力果冒掊克聚敛之名而不惜乃先后三年所得总未逾百万事势所趋民力所限彼时犹然矧今日大难之后乎至于税则之重轻宜视土田之肥瘠苏省独以官田多少为差原属有明秕政查苏常绣壤相错天时地利一一相同东南宜稻之地以无锡常熟并称出松太斥卤之上论者每谓苏州宜照常州起科实足以示均平之规仍不失为上等之赋乃相沿赋额苏属每亩起科一斗九升有奇一斗七升有奇不等以较常属每亩七升有奇六升有奇起科几及三倍至镇属每亩五升有奇起科更不止三倍其悬绝如此臣等明知常镇赋额较他省为重且亦被贼蹂躏不宜向隅惟有最重之苏松太相较遂未敢相提并论不得已姑从恝置非厚于苏松而薄于常镇也兹蒙　皇上特旨一律优加体恤实出　天高地厚之恩臣等不胜钦服特是常镇本系三分之一者旧数既轻少减之而更轻苏松太本系三倍者旧数太重大减之而仍重所重尚皆一倍以上臣等亦不敢遽请比照起科不敢固执减去五六成之说但减分既不能到五成若仍用按亩均减之法恐轻重尚或相悬计惟设法变通分别各州县原额最重者多减次重者少减令最重者亦在每亩一斗以内起科不过半倍于常州一倍于镇江既与部议不甚相悬之义为近而减分较可从少惟有再恳　皇太后　皇上逾格　恩施于准减苏松太赋额三分之一外再行量减定为减去四成分别科则编征其兵行局恤各米地丁漕项各银均以苏松太六折常镇九折照历届办灾成案一律定减其如何分派之处容臣等督率司道秉公核议具　奏准此核计四府一州约得米一百十三万石声明不准垫欠则颗粒皆归实在不准捏灾闲遇水旱豁免少而带征多以十年计之不特可逾乎最近之十年七百五十万之数且可逾乎稍远之十年九百五十万之数名为大减实转稍增止就其力能勉副者而行之可冀有利无弊若欲于残破之后取完善时二十年中之一年以为准是仍与官民以万难措办之数且又不准捏灾不准垫欠举从前之所谓出路者一一断绝之窃恐势所难行顾此失彼而当此立法之初又断不宜开苟且弥缝之渐臣等函商再四左右思维无策以善其后止有据实直陈于　圣主之前尚祈　俯鉴愚诚破格　俞允将久不能完之空数悉予除斯永以为例之实征较有实际臣等无任悚惧屏营之至
　　致姚衡堂书　　　
冯桂芬
清丈之为弊薮前人备言之安石方田固已明张江陵清粮时士有诗云量尽山田与水田止余沧海共青天世闲安得闲洲渚寄语沙鸥莫浪眠其绎骚可想然亦有行之无弊者子产伍田畴孟子正经界不必言朱文公之于漳洲海刚峰之于琼山　国初李公敬修之于我长洲至今犹称之然则清丈非必弊亦视行之何如耳顾从前之所谓清丈虽有弊有不弊而某固不敢任之也朱子经界无可考刚峰之法令民以灰画地六尺为一限即一步当时便以为痴算后人又有创棕网之法一格为一步亦痴算之类也李公鱼鳞册方向之不分长短之不别有零为整之数无由整化零之法清而不清者也大抵古人无真知清丈之法者故地理无准图土田无实数行清丈则耳目寄之胥吏期会及于业佃证佐又旁推之里书粮长而百弊丛生矣昔年李申耆先生为某言前宰凤台欲清丈而不得其法近始知用罗经之法以不及用为憾某法盖受之申翁继又殚心竭虑变通之使加精焉可谓创前之所未有此有利无弊之清丈非犹夫从古一切之清丈也约而言之有七利焉按田科粮而有田无粮田多粮少之弊绝利一荒区废冢概予豁除而有粮无田粮多田少之弊绝利二高低众着科则至公无从上下其手利三实田实户实粮飞洒难施诡寄易辨利四土田争讼按图可断不待履勘利五高下有度旱潦易稽利六高亢者寻戽水之源低洼者筹筑堤之法按图易了水利可兴利七及今行之更有一利此法行之平时免粮之额弥补綦难增粮之户怨咨必作今适值　恩旨减赋之时不特免者无即增者亦终于有减无增不为民厉此又千载一逢之机会于此举尤宜者也至近代论清丈之害者无虑十数家莫切于杨氏自西之疏陆氏桴亭之论以今法核之杨疏言七害一佥报之害今由局自丈自绘不关业佃无所谓佥报二供给之害今经费限以每亩四十文无所谓供给三造册之害今总在四十文之中无所谓造册四差役之害今一切由局经理无所谓差役五弓式之害今局董自袖一步弓无所谓弓式六比较之害今图成而事蒇无所谓图长比较七覆丈之害今一丈无不准无所谓本官覆丈陆论言四弊一县官无才今不问县官二吏胥作弊今不关吏胥三豪强横肆四小民奸欺今凭田得数无可增损横肆奸欺技无所施而陆氏论末则云惟立大小标竿之法简明无弊陆氏不知用罗经之法而此一语先得我心此法若行起陆氏于九泉当亦抚掌称快矣是议为某四十议之一姑妄言之衰病之躯惮于从事实能言而不能行陈子晋茂才精通算术谓确有把握遂有试行之议某则终恐其不能成盖未有能成而反以为弊者闻贵郡官绅不甚谓然抚藩属某赴郡面论以释所疑某已许为一行既而思之成之于某何加不成于某何损何必触暑褦襶以冀必行故趄者月余特先将章程寄上但细审规条便知此之清丈有利无弊并乞传观诸君子或习闻从古一切之清丈而不知今之清丈耳知之度可释然如有发我蒙者固所愿闻也
　　江苏减赋记或作江南减赋记　　　
冯桂芬
苏松重赋源流余代合肥李公鸿章譔疏中详言之大抵一亩之税苏松太最重者几及二斗轻者犹一斗视常州六七升镇江五升相悬绝先后议减者明建文诏亩税不得过一斗寻为成祖革除厥后周公忱况公钟奏减秋粮一百余万石　国朝韩世琦玛佑严沆孟雄飞吴正治慕天颜汤斌任辰旦各疏民人陆大猷等牒先后请减皆格于部议雍正闲怡贤亲王以米尚能完银多逋负请减银而不及米干隆闲减银案循之自来言减赋之害尤痛切者诸疏外莫如蒋公伊流民图周梦颜苏松财赋考蒋图不可得周书则采入　四库有刊本余生长田闲深知其苦先淑人家为催科所破尝谓桂芬曰汝他日有言责此第一事也弃养以来益用耿耿顾汔不得言责且以为内发不如外发之捷欲求一贤督抚言之而揆时度势不可轻动故迟之惟三十年来官中一言一事涉漕赋者必求其详手录之久渐成帙盖以道光十年以后无年不灾通牵岁赋不过五六成窃以为此可减之机而所见督抚尚非其人无何而有粤寇之劫余避地上海湘阴曾公国藩奉　诏东征介钱君鼎铭招余往辞之而以减赋节略相寄曾公首韪之同治元年春合肥李公鸿章督师至沪又有幕府之约见即说以减赋欣然相许余无求于李公而以此事故曲意赴军同事粮道湘阴郭公嵩焘引为同志李公遂以此事付我两人先为郭公草详继为李公草疏稿累旬始成博访通人诹谋询度于金布令甲名于时者若李君友琴邹君雨平诸人佥无异词顾由后思之则有四憾焉初稿迳请常镇不减苏松太减半令重额减为一斗稍浮于常州轻额减为五升略同于镇江有人言汤文正请减一二分不得今骤请减半得毋河汉其言不如先进三十年比较单但请酌中定额邀准之后始明言之余深韪其言改如今稿初不知　朝廷宽大迳请亦可邀准此一憾也又吴君云言宜请照常州起科余以为骤请减三分之二终嫌河汉不敢下笔然犹详言苏常犬牙相错天时地利人事无一不同而赋额二倍为不平不均之尤越日又以篇幅过长删此一段既见部文屡有不得其平语绝不知苏赋之三倍常赋始悔不从吴君之言此又一憾也又全数以灾缓比较立言故余手稿请减米数下有南米丁粮一体核减八字郭公不知钱谷以为词句繁衍清稿省去八字余覆校竟不觉既发始觉之此又一憾也初余有片稿言各属科则百十等为胥吏弊薮请一律照江震例九等定则嗣郭公别作均赋片稿谓关系较重宜置余稿从缓余颇然之孰知后此一切皆方伯某公为主与所见适相反前稿遂不行此又一憾也举事不慎悔莫能追已议既定有候补道某自江北邮上说帖谓减赋不宜多苏松太二成常镇一成足矣但改考成例十分为七分计起运米仍可得百余万官与民两利其词甚辩某公力主其说以为不易之法谒院赞成之李公以付余余駮之云从此小民完十分之赋　国家收七分之漕包欠之丁胥惯欠之绅衿捏欠之州县永享此三分之利该道创此异论请改二百年各直省通行之例为若辈开一绝妙方便法门不知居心何等且不惟不可行亦不能行漕额有一分斯有一分之用应何人何款弥补何以不筹及公见之咋舌曰弊至此乎君言是也此余与某公龃龉之始
余又以周梦颜财赋考卷首绘图最动心目宜附呈　乙览购之沪上不得旧藏书数万卷寄太湖中冲山寺已三年遂遣信取以来以腊月朔登舟八日而贼至寺毁余书独完遂请李公加跋恭进一切备具时官军已复青浦嘉定常熟将及苏城曾公与李公约俟红旗同上一日郭公议捐江北沙田谓吴君云谙其事往请之君曰江南北捐事殆无遗利矣此不足烦公公有意苏吴民盍请减赋且粮道职也郭公以曾李红旗之约告之君曰云以为迟矣官赋犹私租也今兹无租之时设有佃户求业户减租其事虚而易城既复且征租而求减租其事实而难云以为及今行之时哉不可失郭公大然之返幕邀余偕请李公速发乃以同治二年五月十二日上之二十四日抵京　诏从之先是四月二十日太常卿潘公祖荫二十三日御史周君寿昌交章言减赋事皆下部未覆奏六月三日覆奏请苏松太减三分之一常镇减十分之一　诏复从之部文既至余与郭公议苏城完善之先岁运七八十万苏城残破之后岁运转一百二十万势不可行徒滋百弊宜请再减一成晨夕为李公言李公许之属缮稿稿成以寓曾公亦许之未发也一日曾公忽以余稿檄司道会议意在速行初郭公之具详也不会某公衔同事秦观察缃业曰口舌自此始矣某公果大恚至是郭公已迁去遂欣然以为己任欲尽翻原议凡七事一常镇勿减请收回　成命一苏松太勿再减一五升以下额勿减一减银别定分数勿援灾缓旧案一常镇一体减银一科则概仍其旧勿改一减分酌用等差勿普减三分之一先以红禀言于曾李二公皆不许遂压详文不上者数月而李公统兵薄苏城城旦暮且下余已辞李公离幕思吴君云言先后三致书请迳奏毋待司详李公乃属幕府钱君恩棨缮成行发矣某公自沪至苏争之力辨之疾要必诺乃归于是所谓一成十数万者永留于江苏矣而余六事尚不许积数月某公固执不已李公嘻笑怒骂开说万端不为动详亦汔不上逾年李公令某公赴省谒曾公定之曾公亦曲从其议惟駮去常镇不减一条余悉如某公指详乃上疏稿即出其手李公以疏中酌定等差一节词不达意仍节余前稿改定上之未几曾公督师豫中李公署总督某公护苏抚矣寻得部覆不准减银顾駮漕项词重駮地丁词轻于法可更请而余于减赋外又以清丈津贴两事与某公积忤李公在金陵以同郡殷阁学兆镛疏请免厘语侵之迁怒苏绅有后言度致书无益同县潘君曾玮数争于某公不省减赋之案遂定清丈者余所为校邠庐抗议中有绘地图法某公见而善之请李公牒余丈川沙田事未半某公忽请罢之李公愕然牒余酌进止惟余亦不解也详见致李公书中既归一幕友云某公习闻民闲有隐匿之说欲清丈以发之清丈者求田多耳今闻丈得数转少故罢之
初余之赴川沙也某公与以上海县弓度之与苏弓同以之量田率视原报田数稍少余议用朱子条奏经界状所谓通县均纽顾亭林日知录所谓一境通摊之法以所少之数均分于合县田中行之减赋时尤泯然无某公则大骇先后两详斥为大拂舆情盖不读朱子亭林书也某公于是谓上海弓不可用博求他弓属吏迎合者或以华亭县烙印旧弓进计十亩可得十一亩则大喜州县以弓请者改与华亭弓余疑之告李公咨请部示部弓至则与华亭弓合时某公已护抚益大喜札司通饬遵部式余益疑之乃详考　皇朝文献通考　大清会典户部则例皆载部尺五尺为步二百四十步为亩此正例也江苏等省旧有田亩准用本地旧弓不用部弓惟升科田亩始用部弓此变例也又阅长元两县残本鱼鳞册积数皆用六归以六尺为步与部章五尺为步显异尤为确证始恍然于部弓华亭弓皆不误而以部弓量旧有田亩则误会三县将清丈遂详致三邑侯书长元乃改作六尺弓某公闻而不喜吴县不敢改亦不果丈厥后太仓以藩弓清丈毕多田数万亩一州大譁乃议摊轻各田之粮以符原额大吏将从之官绅以问余余曰摊重则不駮摊轻则必駮不如用申算之法官绅然之时某公已以艰去佥曰某公在者太仓加赋矣然各县用某公所发步弓如故不步田而胥役已藉之索民民苦之六年夏丁方伯日昌履任始偕同人呈请申明旧例亦不行同治十年曾公阅兵苏州余乃言之公会商中丞南皮张公之万公尤明了遂咨部部臣复以宜专奏汔未定案津贴者初道光丁未沔阳陆公建瀛抚吴行海运议以河运停减银米充公而水经费取诸州县时余以母忧家居荷公延访余曰移河运费为海运费此正道也公曰君言诚然顾海运试行耳明年且复河运今年由重之轻易明年由轻之重难俟河运果废必如君言余无以难之既而浙江行海运如余言江苏则因循者十余年减赋之初余以此昌言于诸公某公亦附和之余以为早在改正之列矣一日吴观察艾生自浙来过余曰比见某公为言今年议大小户均赋每石津贴运费钱一千杂费钱一千愿诸君助我意甚决是将奉　旨浮收勒折矣此梓乡大事君不言谁宜言者时减赋事已大定余以某公故与李公约绝口不挂漕事乃邀潘太史遵祁顾廉访文彬四人公致减赋局员陈观察庆溥书有奏加津贴秕政流毒等句词颇刻挚陈君以示同列某公闻而索得之大怒来余家气涌如山为言并无奏加津贴事余应之曰然则秕政流毒等语公不任受谓余误听可也某公又曰苏漕移漕项粜变各银为海运费实不足益以赡军田息始足屡请宫保不见许故有取之州县之说余曰果为此一事耶是诚在我翌日李公来盖闻余与某公龃龉将排解之也余详述颠末且以田息请李公坦然许另奏于是乎删除津贴之议以成其后某公护抚甄别陈君及吴观察女夫某去官知其事者冤之是年某公遂行均赋法昌言于众每石时价外加八百文洎定数之日时价石钱三千二百漕价石钱四千五百其次年某公以艰去旋自缢中丞郭公柏荫方伯王公大经主漕议米价减二千二百漕价四千二百遂与不删津贴等矣传曰作法于凉其弊犹贪作法于贪弊将若之何可慨也减赋既定佥谓租以供赋减赋自宜减租是秋议定每亩一石以内正数减为九七折一石以外零数五折仍不得逾一石二斗是为减赋之终事云是举也其善者则曾李二公为之其不尽善者则某公为之或以余为有左右之力闻之殊内愧故为之缕述始末以见余于此事心力交尽卒之无功有憾而不能校出疏中所脱八字尤憾之大者或谓此其中有天焉则非余所敢以此自解也由余论之常镇三十年来亦皆年年办灾乱后岂能转办全漕减一成亦宜惟米既益少银即可不减此外苏松太嘉湖五郡宜更请定一亩之税米不逾一斗银不逾一钱则至均至平之道也愿以谂天下后世之留心民事者
　　核定钱漕科则疏　　　
江苏巡抚丁日昌
窃惟州县为亲民之官必一言一动皆可使百姓共见共闻内外既不隔阂膏泽方可宣布苏省田地科则多至二百有奇业户只知田亩多寡不知科则重轻每至征收地漕书差据为利薮又花户完纳银米所资于粜谷卖丝往往以所得以洋银钱文零星缴柜书差阴持其柄洋银可以短估银价可以高而且正供之外尚可勒索串票费小民之脂膏有限书差之欲壑无穷种种弊端殊难枚举臣去年在苏藩司任内曾经通饬各厅州县于易知由单之外刊刻简明告示注明某都某图科则几等每银一两折钱若干每米一石随耗几斗不准淋尖踼斛洋钱每元时价若干其册串纸张书役卒饭一并注明由官给发不准丝毫需索如有于告示所不载之处浮勒分文准其控告于开征前数日将告示贴城乡使愚夫愚妇一目了然书差不能高下其手并饬将示式通报查考实足以杜弊端而禁欺朦故上年收成虽未皆丰稔完数尚称踊跃本年上忙开征访闻各厅县张贴前项告示者固多而匿示不贴者亦复不少皆因此项告示一经到处张贴则书差无所施其浮勒之技是以从中阻挠州县不免为所疑惑经臣督饬苏藩司严饬各州县遵照举行并一面严查如系一时疏忽先行记过傥若有心玩误即分别撤参仍恐各州县始勤终怠日久玩生合无仰恳　圣慈俯念此项简明告示系为杜绝浮收起见准臣通饬苏省各厅州县嗣后永为定章庶穷乡僻壤长戴　圣仁而猾吏奸胥无从中饱矣
　　江甯垦熟田地酌减科则疏　　　
两江总督李宗羲
窃查江甯府属七县田地自兵燹后科则无考于同治七年经前督臣曾国藩仿照皖省章程无论民卫丁漕酌中定数仍分上下忙折征钱文以一半提归司库以一半买米起运奏蒙　允准历年以来均经奏明循办在案叠准部文催办开征节经檄司严饬府县先将熟田分造区图册籍开办丁漕体察情形议详去后兹据江甯布政使梅启照署江安督粮道薛书常会详称江甯府属各县赋役全书均已毁失前经详请咨部颁发亦已霉烂无存祗有嘉庆年间重订江甯府志赋役一门载明七属田地山荡科征银米各额数尚可依傍验派地漕银米各款则有部颁道光二十七年奏销册可以为凭查江甯府志内载民田上元县十二则江甯县十则句容县七则江浦县十四则六合县四则溧水县八则高县六则卫田上元县三十二则江甯县三十七则句容县七则江浦县四十七则六合县三十四则究竟某则田地若干科征银米若干并未详载各县追溯旧志询访耆民老吏百计根求惟句容县田地山荡各自一则犹易分晰此外各县民田大小科则不等一区一图之中亦分几则某田某地系何等则无从周悉即访诸原业主亦属未能尽知又上元江甯句容江浦六合五县均有屯田夹杂民田之内科则与民田各别大率米多银少除屯田最多之六合县并最少之句容县屯田尚能区分堪以各归各则征收其余上元江甯等县实皆民屯错杂莫可辨认屯田为津贴运丁世产例禁典卖然私相授受随处皆有自知违例每多隐讳干隆嘉庆年间历次清理卒未得实兵燹后物是人非更难根究按其科则银米并计与民田相埒何田为民何田为屯既难确指自宜仿照民田民地银米一则科征以归画一而杜趋避惟现据该府县转据耆老绅民禀称开垦荒田完缴抵征实已勉力今闻开办丁漕银米并纳不胜惶恐实缘今日情形大非昔比从前人物富庶务农之家父子相承无不尽力于南亩赋额虽重无敢异议今则本地农民无多招人代种工本倍费而荒芜已久失于培壅收获不及从前一半若仍照旧则完粮恐未垦之田无人敢领已垦之田又将复荒闻苏属平定后即经奏请减免额漕甯属被兵最久凋敝情形较重于苏吁恳一视同仁或酌减科则或普减赋额等情一再具禀
伏查上元江甯句容高等县垦熟田地按照原额才过五成溧水一县则不足五成六合县熟田最多亦仅得六成半之数其故由于田多人少赋重息微即遇全熟之年每亩所收租籽除完纳正赋之外仅余数斗倘遇水旱偏灾竟无颗粒余剩若不酌减科则不独催科为难诚恐业户无利可图弃之若遗荒田无人愿垦而熟田转将复荒　国家赋额有常原不敢轻议改减然与其照旧科征而民力未逮徒事追呼何如酌予减轻俾易输将转收实效兹与该府县再四商酌所有垦熟田地分别肥瘠定为上中下三等拟请将上元江甯六合溧水四县最重之上等科则减去一二成句容县赋额最多科则尤重地方瘠苦拟请将上则酌减二成半江浦县地瘠民贫被兵又久拟请将上则减去二成半中则减去二成下则减去一成其余草场地同各县下则田地完数较轻者悉仍其旧无庸核减又高县向征折色银两核其科则较他县为轻毋庸改减惟该县大粮田地本系六升六合一则起科前明因固城沈没田粮加派于高故有八升六合起科者有八升起科者有六升六合一勺零起科者载明县志可考该县农民赔纳至今不堪其累查浮粮例准请豁自应将此加摊二斗一升四合及一勺零之浮粮准予豁除通境田地一律按六升六合起科仍征折色以广　皇仁而苏民困嗣后七县续垦成熟田地悉照此次减定科则分别征收似与普减额赋较为核实等情详请具奏前来臣等查江甯府属被兵十有三年受灾最深同治三年克复后豁免钱粮三年渥被　皇仁亦较他处为尤渥小民完纳正赋具有天良苟非万不获已何敢率请议减臣等权衡收放各款下顾民生尤应上筹　国课亦断不敢轻议更张惟参酌时势博访舆情仰体　圣朝爱民之意细核从前原收之数查江甯各属原额田地共六万三千九百二十二顷八十亩有奇科征银二十九万三千五百三十七两有奇米豆一十六万二千三百八十七石有奇各县现在垦熟田地共二万九千二百二十三顷四十一亩有奇照原则应科征银一十七万二千七百九十七两有奇米豆九万三千五百一十三石有奇今就该司等所拟酌减科则计之应征熟田银一十四万二千七百九十六两有奇米豆七万六千八百八十二石有奇通盘核计垦熟田地居原额仅及十成之五而减成收数则较原额尚有五成祗因所科熟田上则居多其无避重就轻可知至所减科则少征银米仅居原额十分中之一分五厘有奇于正赋无大亏损而小民受益无穷非但目前催科不致棘手此后农民闻风归耕或者荒田渐垦赋额日增实于　国计民生两有裨益合无仰恳　天恩俯准　敕部核覆施行
　　拟请援案减漕疏光绪三年　　　
沈葆桢　吴元炳
窃照江甯府属熟地恳请减则征收一案迭经前督臣李宗义等　奏陈均经部臣议驳嗣署督臣刘坤一会同臣元炳吁请暂减三年部议光绪元年丁漕准予减征二年按元年所减数目酌减一半三年查照原定科则征收等因当经转行饬遵在案臣葆桢任后因各属荒田严催未垦而江甯府属转多垦而复荒者骤闻之不胜其疑再四访求佥称江甯赋重亚于苏松而地硗等于徐海以十余年废耕之土责诸数百里孑遗之民倘钱漕照额征收窃恐年复一年流亡多而荒芜更甚旋据前两广督臣邓廷桢之孙优贡生邓嘉缉禀称祖遗田地二百四十余亩无从招佃情愿充公言之甚痛臣派员履勘有佃承佃耕者尚一百七十余亩抛荒者仅七十余亩缘恐岁非上稔佃复续逃垫完既苦乏资积逋可胜负疚夫以累代簪缨之族尚因无力赔赋弃之如遗则穷檐小民困于追呼何堪设想国家大利在农若不培其本根恐抚字催科二者均无从下手藩司孙衣言到任正值上忙奏销之际迭经通盘筹画以为利农必在劝垦而非减漕则无以利农兹据详称从前江甯府属权办抵征上则田每亩征钱二百五十文下则田每亩征钱一百三十文为数甚廉似应争先开垦趋之若骛乃求之汲汲应者寥寥实由兵燹之余乡民自种自食每户不过十数亩而止余地招募客民给以资本应募者来自江北土牲异宜加以强悍难驯费资多而交租少大约从前每亩收米一石者今祗收稻百斤或七八十斤碾米不能四斗稍加催索则席卷逃牛具田租均归乌有而田已报熟赋无可蠲办抵征时弊已如此今复丁漕原额综计上则田每亩须完钱四五百文较之抵征数几倍之农服先畴弃之则无以为生守之又不敷偿课良懦释耒狡黠揭竿上年六合闹漕虽借屯米为辞实则希图普减户部职在裕国原难轻议更张第裕国必先裕民必欲使兵火之余生尽纳承平之井税情既不忍治且难行万一别滋事端窃恐所失更甚目前虽遵部议上忙勉强启征现届六月各州县报解不前加以亢旱兼旬蝻蝗蔽野近幸渥沾雨泽插秧已迟所宜及早熟筹豫杜后患因思地丁一项不敢再请减征惟有援照同治二年　恩免苏松太三属虚粮之案将江甯府一属除高溧水二县向完折色不计外其上元江甯句容六合江浦五县额征漕粮等米一律减免十分之三查该县田地荒熟并计应征原额漕屯兵等米共十五万四千八百八十九石有奇以十分之三核计减米四万六千四百六十六石有奇就现在启征熟田而计应征原额漕粮等米九万二千九百九十五石有奇共请减三成米二万七千八百九十八石有奇尚应征熟田米六万五千九十七石有奇将来继垦熟田亦照此科征不再加重斯民具有天良幸沐　皇仁优渥如此断无不踊跃乐输者有田之家既得田之盈余岂肯轻弃其业无田之民不畏田之赔累更当竞趋于耕十余年后民间增数十万之熟田国家即多数十万之正赋等情详请具奏前来臣等伏查漕粮关系正供不容轻议增减苏松等属同治二年蠲免十分之三此破格之　恩岂寻常所当援例然江甯府属沦陷之久倍于苏松荼毒之酷甚于苏松田土瘠而遗黎稀更无从与苏松比较同是朝廷赤子何忍听其既登席者驯致流亡苏松太减米五十四万余石之多为前古未有之隆施所以巩万世无疆之　宝祚今于江甯府属再减米二万七千余石仅及苏松太二十之一于　国计似无大损而　圣主如伤之隐周浃旁徨其以人情为田一树百获者何可数计惟前此所请减者有二成半二成一成半之分今则统减三成似乎冀幸过甚然前次米粮一律请减今者不减银而减米相权不甚悬殊我　国家　列圣相承皆以爱民为本幸逢　皇太后　皇上勤求民隐迭沛　温纶父老捧诵　诏书莫不感激涕零奔走相告臣等不能　奉宣　德意使地鲜遗利家有余粮绝无致富之谋祗有乞　恩之疏扪心清夜何地自容然实出于智尽能索之苦衷非敢蹈钓誉沽名之陋习惟有吁恳　鸿慈逾格　特旨准照苏松太成案核减上元江甯句容六合江浦五县漕米三成俾民无以纳课为畏途而以垦荒为利薮臣等不胜感激屏营之至除饬该五县按三成米石均匀摊派某则某田减免若干另行造具减则亩分别备查咨外理合会同漕运总督臣文彬恭摺沥陈
　　代邑绅请减漕项银两禀稿环溪文集　　　
周保珪
窃职等籍隶江苏嘉定宝山二县同治二年前大学士两江总督曾大学士前江苏巡抚李会奏请减苏松太三属漕额经户部议奏统按原额减去三分之一六月初三日奉　上谕着曾国藩李鸿章按照户部酌减分数各按上中下赋则一体分别议减以昭平允等因钦此旋经督抚饬司查减前苏州布政使刘始有轻则不减之议时总督曾议主普减终以藩司坚持前议酌定五升以下轻则不减奏准照办故苏松太三属各厅州县皆按则递减而嘉宝二县以合境田亩科米在五升以下独不得与后以沿海区图地多瘠薄量予优减故常昭华奉金山南川太镇等各厅州县于按则递减外再加核减而嘉宝二县素称沿海最瘠之区以业在轻则不减之列仍不得与至常镇二属督抚原奏谓旧额本轻毋庸议减旋经部议奏准统减十分之一故该二属内每亩原额轻至三合零者亦得普减而嘉宝二县每亩二升七合零者又以苏松太轻则不减与常镇分办仍不得与统计江苏五府州减漕案内独此二县未减分毫是即科则果轻已觉向隅特甚况乎米少银多名轻实重有非苏松太各属之轻则可论者盖嘉宝地不产米自前明万历以来漕粮向完折色历经　国朝蠲减改入地丁今额征条编银内有漕折银嘉定二万四千二百余两宝山二万二千二百余两此虽归地丁并征而实为漕粮正款也漕粮既完折色则与地丁并加扛银当不复另有漕项而嘉宝向编苏州太仓镇海三卫军储等钱加以白粮经费共解苏粮道银嘉定一万余两宝山九千余两此中已代包邻邑漕项矣而又有隔属加派之漕项顺治十一年江安粮道傅作霖以江甯等行月粮折价不敷议加派于折漕州县因派及苏粮道所辖之嘉定骤加漕项银五万三千余两经御史冯班等参劾奉　旨该部严察具奏经部议核减尚留加派银二万数千两雍正四年分设宝山一县按额均编今额征条编银内有解江安粮道加漕银嘉定一万三千余两宝山一万二千余两此虽非漕粮改折之正款而实为折漕加派之钱粮也兼此二者总计嘉宝额征地丁漕项以外每县各改折加派银三万数千两此皆他州县所无者故苏松太各属地漕银每平米一石极重者派至三钱六分零嘉宝独派至四钱五分零其明证也折漕之后惟白粮应完本色干隆二年以白粮之一半改征漕粮后并耗赠漕项及各项米石共现征米嘉定一万七千余石宝山一万四千余石并系民折官办按亩计之三斗则田应征米二升七合一勺零此漕折所剩之余粮非全漕实征之科则也以改折加派三万数千两之银合现征一万数千石之米计之实与常镇之轻则悬殊而与苏松之重则无异乃当时仅据现征米数概归之五升以下之轻则是未察于折漕之本末矣夫漕之本折视乎米之有无而无关于赋之轻重嘉宝米非土产当前明未经改折以前民困于漕大半逃亡几至废县故不得已而征折色非数百年来独享其利而一朝可偏靳其施也
伏查雍正三年干隆二年两次　诏蠲苏松浮粮嘉宝皆于漕折项下一体蒙　恩蠲减又干隆三十一年　上谕前经降旨将各省漕粮分年普免一次但闻漕粮款内有例征折色及民户输银官为办漕者虽征收银米不同其为按田起漕之例则一着再谕办漕各省州县内有征收折色者一体概予蠲免等因钦此我　国家　列圣相承勤恤民隐之意盖如是其至也即同治二年减漕原案部议固云统按原额三分减一矣钦奉　上谕固云一体议减矣诚以兵燹凋残之后必加休养生息之恩当日　两宫皇太后及　穆宗毅皇帝轸念疮痍一夫不获之心又如是其公而溥也乃平均之惠出自　天恩而轻重之见执于司议又以舍银而论米并至混重以为轻遂使海澨偏隅同居高厚之中独抱生成之憾此嘉宝二县之民所为彷徨抑郁而急思呼吁于　九阍者也惟是款系正供事经奏定苟使劫余生聚民力可支职等世受　国恩亦何敢以区区两邑之私遽干　宸听乃自寇平以来十余年矣田土之污莱未尽垦辟闾阎之生计转益艰难农田一亩之入上地不过钱二千文下地不过千文而每岁条漕之折钱完纳每亩必四百三四十文事蓄之资日形困乏租佃既年年逋累客民又往往逃加以土产木棉连遭灾歉从前田亩价值二三十千者今亩值十千犹求售而莫之应也历年荒田新垦地方官报熟起科者今熟田或至复荒赔补钱粮且欲垦而无力也似此竭蹶情形计惟仰乞　恩施方足苏积困而培元气若复迁延隐忍不特无以抒草野向隅之隐亦非所以彰　朝廷一视之仁伏思嘉宝二县折剩漕粮较苏松各属为数本少此不敢请减者也其折漕之编入地丁者实则漕而名则丁此又可以请减而未敢率行请减者也惟顺治年间江安道加派漕项一款现嘉定实征银一万三千五百二十二两六钱一分三厘宝山实征银一万二千五十八两三钱七分六厘本非原额正供当可乞　恩免虽同治四年光绪元年两次改拨苏属旧解江安漕项已将此项尽归苏省司道衙门抵充海运经费而光绪元年督抚奏加运费摺内本请于司道各库漕务款内酌提部议于改拨抵充外亦并准拨漕务未提之款夫漕款既尚有未提即此项非难于筹补且职等不敢冀额中之减而但请裁额外之加似于政体民生均有裨益倘荷　圣慈垂鉴俯念江苏太仓州属嘉定宝山二县漕粮名轻实重独于五府州属普减案内未经减及准将旧解江安道库加漕一项　饬下两江总督江苏巡抚核议免抑或另行酌筹体恤以符同治二年一体议减　谕旨两邑苍黎幸甚
　　会奏酌减嘉宝二县漕米疏　　　
吴元炳　谭钧培
窃准户部咨光绪五年九月十八日内阁奉　上谕都察院奏编修廖寿丰等遣抱以本籍漕粮未蒙普减呈请代吁永免加漕银两一摺据称江苏嘉定宝山二县因赋则较轻于办理减漕案内未减分毫而统计应解漕银系属名轻实重民力竭蹶请饬将应解江安道库加漕一项核议免抑或另筹体恤等语江苏普减漕粮一案出自　特恩何以嘉定宝山二县未经议减该二县漕米合之各项漕银于赋则轻重较各属究竟何如道库加漕一项能否宽免应如何另筹体恤之法着沈葆桢吴元炳酌度情形奏明办理务期国课无妨而民力不致拮据方为允协钦此抄录原奏原呈移咨核办等因仰见　圣主垂念民瘼一视同仁之至意臣等莫名钦感遵即转行司道查明详办去后兹据署苏州藩司许应鑅苏松粮道王毓藻会详称苏省同治初年查办减赋一案经前督抚臣请将苏松太三属极重浮粮大加核减上中各则及沿海瘠区漕粮分别递减优减仍不减五升以下之轻则亦不谕部议三分减一之范围常镇二属则不分斗则轻重普减漕粮十分之一其漕项地丁银两先经奏请并减部议未经核准嘉定宝山二县田亩因本色科则之最重者每亩祗征米二升七合有零俱系在五升以下轻则当经汇入清单声明不减漕银因并归地丁折征未经议及各在案兹该编修廖寿丰等以当时减赋案内该二县独未沾沐　皇仁未免向隅请将应解江粮道库加漕一项核议宽免经都察院奏奉　谕旨饬议遵查原呈所称江道加漕银两一项系因顺治年间省运军行月口粮改折不敷奏明增编于高安东兴化泗州嘉定等州县续准均派溧水一县嗣嘉定宝山分县后除坍豁减免外各额编银一万二三千余两不等汇入条银征解早已凑抵不敷沙船水及海运经费款有专柱待用孔殷现在运费万分支绌方且节省浮滥设法补苴尚虞不济一经减免前银不特与运务关碍匪细即同增之高等各州县恐难免纷纷藉口并且与从前不减条银　谕旨亦大相违背是此项加漕万不敢轻议宽免者也至漕折一项因该二县地滨海疆素不产米未能全征本色是以将应征漕粮每石折银七钱六钱归入地丁征收始于前明万历年间沿迄于今历逢　恩旨与地丁一体扣蠲银一万数千两之多现在嘉定仅征此项折漕正银二万四千二百两零宝山仅征此项折漕正银二万二千二百两零体实已周挚况当减赋之际该二县绅民前次漏未陈明刻下定案业经十余年本亦未便率更奏案也第苏省减赋前案实为千载一时之　旷典该二县祗以有此漕折致现额本色科则较轻未能与各县均邀　恩减论情不免向隅且查苏松太等属各县钱粮每亩最上科则征银仅一钱稍零而该二县因漕折并入每亩最上科则须征银一钱四分零本较别县独多以折银与额米合计其间亦有在五升以上之则者原呈所称名轻实重似尚不为无因兼之该二县自兵燹后十室九空承平虽已有年元气未能尽复民为邦本上全　国计尤须下恤民生是经该司道等反覆筹商以加漕一项既难议免而现在所征本色科则已轻又不在定章应减之列惟有于无可调剂之中谨遵　谕旨另筹体之法拟请将该二县前项漕折银两照原折银数仍旧复还本色按亩验分加入现征米内合算科则如在五升以上者仿照常镇各属之案酌减米额十分之一仍在五升以下者不准核减所减之米将来统在现征本色米内扣除因原折每石仅科银七钱六钱为数已轻不得援苏松太等属三分减一为比例如此办理是所减仍祗在米而不在银与减赋原案及折漕本意似均相符在各县既不致藉口而京仓亦尚无大碍并据声明约计两县所减之米俱系一千数百石其白粮米石攸关　天庾玉粒照例仍与漕粮项下按数拨足起运恤孤米石为计授要需亦于南米内拨补其余减阙米石各就本款扣减毋庸另行筹补等情酌核定议会详请　奏前来臣等复查嘉定宝山二县田赋既据该司道等查明漕银与漕米合计亦有在五升以上之则自应量予酌减因思所征漕折从前若非因地不产米自应以本色起征是此项漕折本系漕米故漕折名目为苏松太各县所无而为该二县独有赋役全书附注明晰班班可考况银米系属同源如舍银论米嘉宝固不应议减若比较银米总数则变通尚可从权合无仰恳　天恩俯准将该二县漕折银数仍归本色核入现征米内并算科则如在五升以上按照常镇二属酌减十分之一仍在五升以下者毋庸核减以顺舆情而广　皇仁
　　援案吁恳酌减漕米疏　　　
刘坤一　谭钧培
窃照镇江府属金坛县因荒田未尽垦复连年奏请展办抵征节准部咨行令开征本色均经转行遵照在案兹据署苏州布政使许应鑅会同署江安粮道德寿江苏粮道王毓藻详据金坛县绅士吴炳照等呈称该县地瘠民贫甲于通省粤逆窜陷该城时仇邑民拒守之久屠戮蹂躏较他处尤为惨酷肃清以后户口凋残约计存丁不足三万是以田尽荒芜屡经设法招垦而客民就垦寥寥收复已十余年垦田尚不及半历年展办抵征每亩尽收钱二百文若开办丁漕民力实虞不给虽镇江府属曾蒙于减赋案内奏准普减一成而新科米则重者尚有五升三合零以钱漕两项核计较之抵征增至一倍有余查同属之溧阳重则每亩四升六合起科丹阳重则三升四合起科该县壤地相连科则独重租不抵粮入不敷出客民则避重就轻势必他徙土着则计穷力绌亦渐流亡招垦催科两皆束手查江甯府属被兵较重民力艰难曾蒙　奏准减征漕额三成丹徒县沙潮田地昔腴今瘠于普减一成之外亦曾　奏蒙　恩准续减今金坛一县糜烂等于江甯硗瘠倍于沙潮拟请比照阳溧二县科则酌中核减俾不致轻重相悬庶几输将稍易等情经该司道等饬据该府县覆查明确援照丹徒县沙潮准减之案请将金坛县米额于前次普减一成外比较丹阳溧阳二县科则酌中核议将五升三合二勺零民地荡寺学田三项及四升四合零民地照额各减十分之一分四厘计应减米五千七百六十余石又闰月米三石零庶规复启征小民困累稍纾荒田逐渐垦复等情详请具奏前来臣等伏查金坛县应征漕米前于减赋案内已奏蒙　恩旨普减一成此时方议开征何敢率请再减惟是该县被兵之惨实与江甯府相同而地土尤着名瘠薄迄今休养十余年户口百不及三荒田垦不及半连年展办抵征亦属事不获已然抵征系权宜之计终非常经丁漕为维正之供势难久缓无如该县新科米则较重若令按则开征体察情形实有未逮今据该司道等公同酌议详请再乞　恩施核与丹徒县沙潮田减剩科则再请减收奏准成案相符合无仰恳　天恩俯准将金坛县减剩应征漕米五升三合零四升四合零各则照额各减十分之一分四厘以苏民困而广　皇仁如蒙　俞允臣等即饬令该县查照减定科则核造征册开办丁漕一面查照科则等差派减米数各册咨送户部查核
皇朝经世文续编卷三十二
　户政九赋役下
　　遵查江西征收丁漕疏　　　
江西巡抚刘秉璋
窃臣承准军机大臣字寄光绪四年正月十二日奉　上谕御史欧阳云奏请将江西省洒入钱漕内之节寿陋规严饬革除一摺等因钦此当经转行司道钦遵查办去后兹据布政使李文敏署督粮道王嵩龄详称伏查江西丁漕未经改章以前征数不一地丁每两征银一两七八钱征钱三仟数百文漕米每石折支钱七八仟或银七八两不等盖以州县办公之费无出捐摊之案过多不得不藉资于民刁衿劣监从而欺凌小民包漕抗粮挟制官长其弊不可胜言浮收有加无已官民交困沿袭多年前督臣曾国藩目击情形力图补救于同治元年先将江西奏派州县捐摊各款奏请豁免声明设法减征丁漕另筹旧款永禁捐摊钦奉　谕旨允准一面会同现任督臣沈葆桢前在江西巡抚任内督饬前藩司李桓确核妥议裁减浮收自同治元年为始定以地丁每两连耗羡征银一两五钱漕米每石折收银一两九钱大张晓谕一律遵行所征地丁除完解正耗一两一钱外另提银一钱漕米除完解部价一两三钱外另提银二钱以为本省各项实在需用之捐款其地丁每两余银三钱漕米每石余银四钱分别酌提存留作为司道府县办公之需明定限制各有遵循所有捐摊各名目悉予裁停各项陋规概行禁革官无赔累之苦民感薄赋之恩刁衿劣监无所施其伎俩官民称便吏治一清此曾国藩等裁减浮收酌定丁漕应征银数之原委也至同治二年复经前藩司孙长绂因银贱钱贵稍加变通会同前署粮道吴集禧禀经曾国藩沈葆桢批准自同治三年为始每银一两作钱一千六百文地丁每两征银一两三钱者改收钱二千四百文漕米每石征银一两九钱者改收钱三千文万安乐平二县视各属每米一石多钱二百文一律折收制钱由官易银解兑并声明以后如遇银价复涨收银收钱由官酌定行之数年亦复相安经孙长绂于同治四年护理江西抚篆任内会同前督臣曾国藩前署督臣李鸿章据实具奏接准户部议覆该省丁漕两项自应均令照章征收本省办公藉资丁漕若不容纤悉多收殊非经久之道所请除地丁完解正耗银一两一钱漕米完解部价一两三钱外其本省在实在需用之捐款公费每地丁一两另提银一钱六分每漕米一石另提银二钱七分在于减定丁漕收数内供支之处应请准如所奏在于解部款外余賸丁漕收数内供支等因奉　旨依议钦此此孙长绂按照初定丁漕银数变通收钱之原委也嗣因钱价大落州县收钱易银不敷解支经前藩司文辉于同治七年详经前抚臣刘坤一会同前督臣曾国藩将丁漕重加厘定查照同治元年原议一律改收银两奏准户部议覆江西漕米自改折色以来每石止解部银一两三钱为数较微若不准其酌量加收本省办公竭蹶且恐规复漕运旧制诸多窒碍兹请以向征制钱三千文者改收现银一两九钱向收制钱三千二百文者改收现银二两二分五厘按之原定价值不甚悬殊且奏明一律收银与州县私自改章者不同地丁收钱不过一时权宜改收银一两五钱连倾熔火耗等项在内除完解正耗银一两一钱外余为提补捐款公费并州县办公之用均请准如所奏办理等因奉　旨依议钦此此刘坤一仍照初定章程丁漕改收现银之原委也旋于同治九年前侍郎胡家玉奏请饬督抚通饬各属征收地丁钱粮每银一两遵例加收银一钱所有另立名目永远禁革以苏民困等语钦奉　谕旨着刘坤一斟酌情形妥议具奏钦此又经刘坤一详叙丁漕改章原案请将地丁钱粮仍照定章办理奏奉　谕旨遵行复于同治十二年前左都御史胡家玉又以江西省额外加征地丁银两奏奉　谕旨裁革经臣前在藩司任内会同前粮道王必达悉心查议地丁每两收银一两五钱实属难以删减惟藩司衙门因革除办差供应增添一分公费当于无可裁减之年拟将藩司一分公费删除以后地丁每两祗征银一两四钱九分
此外征收漕粮加价均势难更张详经前抚臣刘坤一缕晰覆陈钦奉　朱批览奏已悉即着照所议办理仍随时认真稽察倘有浮收即行从严参办该部知道钦此是年九月前左都御史胡家玉仍以江西违例加征奏奉　上谕着户部妥议具奏即经户部就江西现在情形悉心商酌拟请按照原定每银一两连加一耗羡折收钱二千四百文之外再按现在银价酌加钱数由官易银解库所加之数每两不得逾二百文以示限制如此办理民间所增之数乃增于银价之大非增于州县之浮收州县办公之费仍取于额定之中无取于民间之加派一切私立名目俱不得藉口其漕折一项江西省每石解部银一两三钱征之于民以一两九钱为率核与河南安徽等省折价支解章程尚属一律惟该左都御史虑及征银不便亦请即令该抚查照同治四年原定数目每石收钱三千文及三千二百文之外酌量加收钱文其所加钱文即视地丁每两二百文之数核计征收不准再有浮溢先行奏咨在案俟银价平减即照原定钱数折征又经刘坤一饬据司道遵照部议核定地丁每两连耗羡火工除删减藩司一分公费外实收钱二千六百八十二文漕米每石连留支公用改收钱三千四百二十文万安乐平二县各加收钱二百一十六文均由官收钱易银上兑漕米年外完纳者仿照江苏章程每石加钱五百文至银价低昂无定如日后银价大涨大落随时确查专案奏办于同治十三年二月奏奉　朱批户部知道钦此钦遵出示晓谕通饬各属一体遵办各在案此刘坤一遵照部议核定丁漕收钱数目之原委也是江西厘定丁漕收数系属由多减少前督臣曾国藩深以捐款烦重陋规滋多以致州县浮收日甚官民交困是以奏免摊捐革除陋规定以地丁每两收银一两五钱漕米每石收银一两九钱嗣经改征钱二千四百文及三千文均系按照原征银数折收并酌定捐款公费确数以为正本清源经久无弊之计迨后因银价日贵州县征收不敷报解前抚臣刘坤一按照曾国藩初定章程奏准征银而降调左都御史胡家玉屡以为言复遵部议酌定钱数改收钱文诚如户部原奏民间乃增于银价之大州县仍取于额定之中系属平允确论况江西丁漕合计收数较之苏浙楚豫等省均属有减无增迄今年久官民相安今御史欧阳云奏请仍照曾国藩原定钱数征收殊不知曾国藩原定本系征银若仍改征银两势必复以为口实如照孙长绂按同治二三年银价甚贱时所定丁漕征钱数目办理现在银两依然昂贵核与同治十二三年相等自未便遽议减征若明使州县征钱易银仅敷一正耗之销数则前督臣曾国藩曾经厘定必不可省之捐款公费一无所出州县廉俸无多用费本繁何堪赔累势不得不藉丁漕浮收以应支销以十余年累次奏定官民两便之举一旦隳弃舍明示限制而不遵必徒博虚名以为快诸弊从此复起必至重困闾阎是恤民转以害民不但更改良法深为可惜而历年钦奉　谕旨及部议皆成具文亦于政体有碍该司道等悉心斟酌江西丁漕应请仍照同治十二年遵奉部议奏定章程地丁每两连耗羡火工共收钱二千六百八十二文漕米每石连留支公用共收钱三千四百二十文万安乐平二县加收钱二百一十六文均由州县收钱易银上兑以免不敷而杜流弊仍俟银价大涨大落再行随时确查专案详请奏明遵办不准州县擅自改章亦不得于定章之外丝毫多取等情具详请奏前来臣覆加确核均属实在情形合无仰恳　天恩俯准将江西省地丁漕折仍照同治十二年奏定钱数征收以杜流弊实为官民两便至节寿等项陋规自同治元年奏明禁革之后迄今或违臣仍当随时诰诫各守成规如有私送私受情事或经征丁漕于定章之外浮收丝毫即行从严参办不敢稍事徇隐
　　确查江西丁漕积弊并设法整顿疏光绪十一年　　　
江西巡抚德馨
窃臣于光绪十一年五月初十日承准军机大臣字寄光绪十一年四月二十四日奉　上谕有人奏江西丁漕积久甚多等语丁漕系维正之供闻该省除灾缓不计外历共短征银五百余万两何竟积欠如此之多其弊安在着德馨破除情面认真确查据实具奏不准稍有含混等因钦此仰见　朝廷慎重催科刀杜积弊之至意跪诵再三莫名感悚臣于上年十二月抵任稽核各属完解丁漕征数远不如前地丁截至年底为止有完不及五分者漕粮九月开征甚至年内尚未破白者当以军饷紧急需用浩烦即札司道严饬各属实力催征限于次年二月以前完解六分以上余限　奏销前完足如有不及前数者即行撤参倘能照额全完者即量予奖励以期惩劝兼施挽回积习数月以来完数稍有起色钦奉前因伏查江西丁漕积欠数目自同治十一年起至光绪九年止通共丁漕两项除灾缓不计外实在未完民欠银四百七十余万两现在同治十一年起至光绪五年止未完民欠丁漕已奉　恩旨豁免所有光绪六年起至十年止丁漕两项截至光绪十一年五月二十日止除去灾缓不计实在未完民欠地丁银一百六十三万九千四百三十二两一钱二分四厘漕折银八十三万九千五百三十三两七钱六厘二共短征银二百四十七万八千九百六十五两八钱三分揆其致短之由议者有谓花户之疲玩或云绅富之包抗但急公奉上小民具有天良践土食毛绅士尤明大义何至以应完正赋抗不输将恐尚未洞见症结之切论也江西省历年积欠之多亦在于地方元气之未尽复查通省征数之疲积欠之钜南昌府属以南昌新建进贤丰城等县为最饶州府属以鄱阳余干德兴等县为最南康府属以星子建昌都昌等县为最抚州府属以崇仁乐安等县为最九江府属以德化湖口等县为最临江府属以新喻峡江新淦等县为最吉安府属以安福永新吉水永丰等县为最以上县分盖均连年迭次受伤之区闾阎困苦异常其田之处高阜者每苦干旱田之在低洼者又病水潦即如本年四五月间霪雨兼旬河湖并涨各县田亩又多被淹经臣于月摺内先后　奏报纵年年办灾岁岁请缓无如地方辽阔赋额烦多地方查勘灾伤所办缓征递缓统各县牵算约计不过一二分及三四分为止故除灾缓外稽其历年欠数尚复盈千累万陈陈相因是其积欠之多半由水旱频仍地方雕敝所致也　一在于州县簿书之不讲求查江西州县其征多报少及以完作欠者尚无此种情弊惟身任催科必须讲求簿书深悉欠粮的户然后摘欠比追办理始有把握江西自办军务以后循例事件未能实力举行如推收实征等项册籍皆未认真查造书吏得因缘为奸上下其手于是卖田者不知过粮置产者并不立户欺隐诡寄穿图漏甲无从究诘每有田在此而人在彼者亦有田已卖而粮不除者户书图差无从催追暗亏　国课每年不少户粮之不明征收何由得手乎访闻州县下郡催征往往不知粮户所在且不识何者为已完何者为未完惟每至一村延出地方绅士数人请其向有粮之家劝谕完纳令各花户俱立限状或报完三四分五六分不等求其扫数完清十不获一该绅士以帮同催征非其分内应办之事公正者啧有烦言狡黠者转图包庇地方官果平日留心簿书各都各图清查粮户完欠分明则按籍可稽书差无从舞弊粮户无处隐瞒催追自不费力何至积欠累累催纳无从此其弊在户粮之失于清查也
一在于义图之未尽立查江西从前完纳丁漕民间向有义图之法按乡按图各自设立首士皆地方公正绅耆公举轮充且有总催滚催户头各县名目不同完纳期限不一严立条规互相劝勉届期扫数完清鲜有违误兵燹以后惟靖安高安新昌临川宜春万载玉山广丰瑞昌安远甯都定南等厅县均有义图是以丁漕每年或全数报完或及九分以上皆由义图尚存之故此外各县义图十隳八九至近年收数递形减色积欠日多上年前抚臣所以有饬属举办义图期收成效藉杜丁漕积弊之请也　一在于漕粮之无三限同治四年　奏明厘定漕粮改折章程分限加价自九月或十月间征起第一月为初限第二月为二限过此均为三限凡遇限完粮者二限每石加价银五钱三限以后每石加价银一两促使早完民间无论贫富一经收获莫不及时变价先其所急冀免加价之多而省追呼之扰尔时漕粮九十月间完解业已过半再于冬腊月催完下忙地丁民力自纾同治七年部议改为二三两限每石各加银三钱已不及前时踊跃同治十三年又改为仿照江苏办法年外完漕每石加价钱五百文从此州县催征毫无把握盖民间以九月完漕与十二月无异徘徊观望相率因循始则收谷待价继则变价图利兼以饔飧取给别用挪移未纳漕粮消耗殆尽下忙地丁更属无筹岁暮严追有法无济一至年外次年之上忙征期又届新旧并纳殷户且形力绌下户更属何能积欠愈多完清无日专待豁免以清积逋漕粮无三限其弊不仅在漕而地丁亦因而短收光绪九年江西省查明丁漕积弊情形请复漕粮三限曾经前抚臣奏陈旋准部覆令仍守年外加价旧辙暂免更章致未规复旧制现在京协各饷及筹办海防善后事宜用款浩烦似此丁漕欠数日多凭何筹解惟有认真整顿饬属培养民气整饬簿书兴立义图规复三限以期征收日有起色藉以挽回积弊据布政使刘瑞芬署督粮道陈志培会详请奏前来臣查征收丁漕自以培养民生为重江西水旱频仍民情困苦虽历年查办缓征而积欠仍复甚多臣现惟督率司道慎选廉能牧令实心实力寓抚字于催科务令将维正之供年清年款踊跃输完以裕　帑项而挽积疲至江西近时州县尚无征多报少及已完捏欠情弊惟身任催科整饬簿书是其专责乃于推收实征等册汲未讲求每年丁漕暗被粮户欺隐不少臣已严饬各州县将民间置买田地务令业户推收过割清楚开报的实户名造册存查不准再有脱漏隐匿一面按年查造征粮册按都按图按甲将完粮银米细数及粮户的名查清填注以杜飞洒诡寄庶簿书有据完欠分明摘欠比追有条不紊事不烦而民不扰于征收可期起色至设立义图原系小民急公奉上之意洵为法良意美倘能劝谕兴复足补有司催科之不及仍饬各属察看地方情形因地制宜禀覆办理期收实效至漕粮三限立法之初不过促令赶完之意本无利其加价之私现在江西漕粮完纳过迟积欠日甚臣悉心酌核似宜援照江苏年外加价章程略为变通改为年内按限加征以期完解迅速凡民间完纳漕粮自开征日起初限一月内不加第二月为二限每石加价钱三百文过此以后均为三限每石加钱五百文核与现办加价数目并无出入惟江省年外加价开办有年今仍请改复年内三限旧制不敢谓征数必能畅旺第与将来规复本色冬兑冬开之义较为符合其征收米数令各州县于开漕后按旬摺报务须界限分明其加价钱文毋庸再归州县办公统令随解道库存储册报查江西民田大半以堤工为保障每苦培修无资此项钱文拟专为提充修堤公用似于　国赋民生均有裨益如蒙　俞允所有本年冬漕拟饬各属照此办理
　　晋省疮痍难复胪陈目前切要事宜疏　　　
曾国荃
窃微臣待罪晋疆已逾一载上年四月履任即值遍省奇荒本地钱粮既无捐滴之入而出款反较往岁为增仓皇补苴朝不谋夕仰荷　皇上如天之仁凡遇中外臣工为民请命无不立予　恩施甚至臣下思虑所未及已蒙　庙谟筹画于几先　敷天厚泽旷古无伦用是感召　天和挽回浩劫臣忧灼之余弥深悚惕独居默念通筹时局值　帑藏之悬罄痛民气之大伤恐仁政有时而穷则善谋不可不豫谨就管见所及目前切要事宜约有三端请为我　皇上陈之其一为清厘荒地也此次大祲之后丁壮转徙他乡老弱填委沟壑灾重之区十室仅存二三次亦不及五六荒田废地无邑无之急宜招徕开垦免致额赋虚悬惟直豫陕三省封皆歉流亡之户或客死而不归接壤之民多自芸之不暇招徕既非易事即开垦亦徒托空言臣拟檄饬州县先就有主之田酌给籽种假贷牛力其力能自备者无论矣此外无主地亩即责成地方官督同公正绅耆按亩清查另立册簿一面出示邻境劝其来耕如实系死亡绝户及寄居他处者待至今年秋后不归准令本户近支承种次及远族或支派远近相同则以辈分年齿长幼为序本族无人方准同甲同村或因同村人少亦许外村外县外府客民领种其承佃之法由乡约社首禀明地方官给予印票交佃户收执或值本户归来当年新获之粮除纳赋外悉予承种之人应俟明年播种之时方许认回倘耕至五年本户不回即由该族戚村甲承为永业盖晋省地多硗瘠人工牛力所费不资若竭力以芸他人之田而本户坐收现成之利转使承种者工本无着既失持平之义将生畏阻之心者不能不设法招致者一也其二为编审丁册溯查明制鱼鳞册以田为经以户为纬地丁之粮本分为二地则永无消长丁则时有减增我　圣祖仁皇帝特施浩荡之恩　谕令天下丁册以康熙五十年人数定为常额续生人丁永不加赋　世宗宪皇帝又以各邑丁粮摊入地粮自雍正四年迄今百五十载率土无田之民永免追呼之累独山西一隅办理稍歧干隆年间经前抚臣觉罗石麟盐臣吉庆暨御史姚成烈戈涛等先后备奏请并丁于地屡次推广犹未能改归一律按之册籍有全未归并者二十余州县有量归十分之二三者三十余州县历任牧令因赋税之额有常考成之典极重遂不复计及丁口之盛衰但论额征之多寡循例征收小民迫于催科始则卖妻鬻子以供口赋者有之继则逃入无何有之乡官衙以无丁可征畏墨吏议其桀黠者或摊甲村之粮于乙村之丁亦有之其循良者则径代赔丁粮厚受公私之累遂致一蹶而不可复振比比皆是然则晋民有无田之课州县有赔粮之缺官民交困行之丰年犹受其病处此凶岁更何以堪持久不变殊非承宣　圣化之道也
臣拟饬该州县等另立科丁细册按重按甲分户稽核查明原额丁口若干现存丁口若干其缺额之丁无丁之粮应乞　天恩准予核实酌减至于有丁之粮则归之于地以定永久之赋庶于　国计民生两有裨益如蒙　俞允臣即当派委妥员会同该管道府详细确查专案奏明办理统候　圣训遵行其三为均减差徭也溯查汉制民间二十而传给徭役唐立租庸调法一年之中一丁出力二十日宋设雇役差役历代互有得失惟念北方差役之重由来旧矣晋省右辅　畿疆西通秦蜀军差饷差藏差络绎于道州县供亿之烦几于日不暇给车骡既资之民间役夫亦责之里甲其不能不扰累者势也窃维徭出于赋赋重则徭重赋轻则徭轻而各属办理名有不同有阖县里甲通年摊认者资众力以应役其法尚为公允有分里分甲限年轮认者初年摊之一甲一里次年摊二甲二里各年之差徭多寡不等即甲里之认派苦乐不均至有豪猾刁徒恃有甲倒累甲户倒累户之弊将其地重价出售而以空名自认其粮迨三五年乘间逃即本村亦莫知其踪迹本甲既代赔无主之粮又代认无主之差贻害无穷控告无路如此而流于穷乏无依者不知凡几官晋土者莫不知民间疾苦由于差役之重倍于赋也而无以苏化此次若不廓清锢习以纾残黎流毒伊于胡底特是大差固不敢贻误积弊亦不可不除为今之计惟有减差均徭之一法尚堪略为补击臣拟檄饬州县除各项大差持有传单勘合循照常例支应外其本省差饷差委员向无定例者均应遵通饬条款办理其余概不准藉端苛派如有擅索车马者即将舞弊之人照例治罪并将该管官吏参劾至于虚粮认差之弊拟即乘此大祲一律厘正湔除核减以后仍令阖县按粮均摊不许分里分甲此菀彼枯亦不准飞洒诡寄张冠李戴庶几事理得平稍合前贤因赋定役之义或亦补偏救弊之一端此三条系就现在急宜择要兴办者举其大概以备　圣明采择至于应办善后事宜千头万绪多筹经费以招集流亡预备钜款以填还仓谷整饬鹾务以充裕课税裁减练饷以赡养劲军皆今年所必不可缓之事但非有财不能使百废具举亦非得人不能使策兼营除随时奏明外臣惟有督率司道府厅州县共竭愚诚斟酌缓急次第办理以期仰副我　圣朝子惠元元之至意
　　沥陈川陕差徭苦累亟宜变通恤农疏　　　
阎敬铭
窃查山西抚臣曾国荃于上年五月与臣会奏晋政切要三端奉　旨允行本年二月续奉　上谕给事中郭从矩奏大祲之后赋役艰难请饬认真变通办理等因钦此郭从矩所奏与曾国荃上年会奏大略相同内惟差徭累民实甚北省悉然山陕尤重前此军兴征调不能不藉民力粮银一两派差银数倍不等然此犹日兵差也驿路处所也近年兵差已少只有流差不惟驿路差费未能大减即僻区仍形烦重现在粮银一两率派差银八九百一串余不等明无加赋之名阴有加赋之累钱粮或有蠲缓差钱歉岁仍摊臣为陕西土人又熟闻山西老吏老民确知二十年以前实不如此近岁兵差仅有而流差为害滋甚财尽民穷何堪日久曾国荃与臣多次函商办法陕西抚臣谭钟麟数年前亦曾派查奈由奢入俭大有积重难返之势近如四川督臣丁宝桢锐意裁减川省夫马局费遂致怨诽烦兴臣谓此非细故急应核减既非兵差之难已又值岁歉之可危忍令驿路僻区增益加派山陕地势高燥田利本薄农民终岁所入纳赋应差牛力耔种外实无所余甚且赔累户鲜积粮尽行粜卖以应追呼民困如斯复何乐利一遇旱荒死亡无数实皆仰赖　圣恩加意拯济未至大乱然亦幸矣论者谓上年旱灾为二百年所无其实道光丙午丁未山陕同此旱灾彼时未闻死亡未多费　帑小麦市石贵止白金八两肆市粮贩各处堆存何上年死亡野费　帑千万粮价较道光时加贵四五倍几至无粮可买推厚病根一由莺粟流毒一由差徭烦重莺粟之害已历奉　谕旨令剪除差徭之累尤不可不设法轻减就臣愚见谨拟办法八条
  </div>
  <div class="pagination">
   <a href="皇朝经世文续编-清-葛士浚_page39.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page35.html">
    35
   </a>
   <a href="皇朝经世文续编-清-葛士浚_page36.html">
    36
   </a>
   <a href="皇朝经世文续编-清-葛士浚_page37.html">
    37
   </a>
   <a href="皇朝经世文续编-清-葛士浚_page38.html">
    38
   </a>
   <a href="皇朝经世文续编-清-葛士浚_page39.html">
    39
   </a>
   <span class="current-page">
    40
   </span>
   <a href="皇朝经世文续编-清-葛士浚_page41.html">
    41
   </a>
   <a href="皇朝经世文续编-清-葛士浚_page42.html">
    42
   </a>
   <a href="皇朝经世文续编-清-葛士浚_page43.html">
    43
   </a>
   <a href="皇朝经世文续编-清-葛士浚_page44.html">
    44
   </a>
   <a href="皇朝经世文续编-清-葛士浚_page45.html">
    45
   </a>
   <span>
    ...
   </span>
   <a href="皇朝经世文续编-清-葛士浚_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
