<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 177 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 177 页/共 219 页</h1>
    <div class="content">严如熤

明嘉靖间。闽之漳泉。浙之温处。傍海依山者。多以筑寨堡得完。尝取而论之。海贼所恃铳。能至百十步外。而不能击洞重垣。筑堡之法。外用毛石砌成。其中筑土四五尺。可遮蔽铳。一利也。贼匪乘夜纵火。就僻村棚寮。潜从一炬。居民纷纷警窜。既房屋皆在堡内。火无所施。二利也。乡居四散。形势单弱。难以守望相助。有堡以聚之。则多者数百户。少亦数十家。比庐聚族。声势雄壮。保甲团练之法。均可就堡施行。三利也。散地难守御。有堡可凭。则闻警荷戈登陴。数十百人。分布敷足。四利也。民间粮食牲畜。俱纳于内。堡长堡副。以时稽察。买卖交易。耳目众多。不能潜行接济之奸。五利也。乡间村落。相度地势。相为犄角。一堡有警。各堡互应。或用邀截。或行夹攻。六利也。取土之处。挖成深濠。则堡成而濠具。濠旁密栽棘刺丛竹之类。一二年后。棘刺丛生。是生成鹿角蒺蔾。七利也。惟愚民可乐成。难虑始。乡人吝工费。无远虑。若明示利害。俾令晓然于心。地方官劝谕奖励。富者出资。贫者出力。则一二年间。环海一带。星罗布。声势联络。足资捍卫矣。

沿海数千里。虽汊港纷歧。而洋岸多坦沙碕坎。故盗船出入有一定海口。康熙间。饬内洋沿海相度地势。修建台。诚扼要制胜之方。惟无数港汊。台工费繁多。难以处处修砌。必得功多费省。始可多备无虞。查碉楼一法。高三四丈。每面宽一丈许。洞门一层。铳眼三层。碉身所用。或石或砖。制小而固。难以攻破。港口陡岸曲湾。均可作碉。贼船近口。我兵于碉眼看准。远者放。近用过山鸟击之。而身藏碉中。不为贼伤。一利也。碉楼高可眺远。望见贼船。施放号。各碉次第相应。顷刻间百里内外村庄。得以戒备。二利也。每碉碉长一名。碉卒十名。要紧海口。回环照应。止须数座。用兵不过数十名。兵少则费省。三利也。碉制三层。守兵铳器械。薪水粮食。先为预备。有警闭门以守。不须临时般运。四利也。碉兵责成碉长约束。食宿均在其中。离碉者罪。非如散地可以自便。人少而气自完。贼轻不敢近碉。势重亦不能踰之内犯。五利也。奸民接济透漏处所。多作数碉。碉卒常川侦视。非如巡逻兵丁。风雨得以阻隔。稽防尤为严密。六利也。有台之处不须建碉。碉以弥缝台之空虚。其松江以北。沿海沙多土少。难筑屯堡。惟建碉一法。可以堵截。并挖濠栽棘。可以防护。论边防者以保聚为上。沿海官设碉楼。民修村堡。团练壮勇。均固本自强之计。次第施行。其利可数十年。非如一时战伐之功。兵撤而事变旋生也。

堵剿机宜。第一要在侦探不误。惟探卒之用。因地而异。山谷之间。伶俐兵卒。竟可假贼状混入巢穴伪乞丐。候诸道路。平原旷野。则分塘探马。亦可递侦贼垒。至海洋。难言矣。不能用马而用船。船行巨海中。小则为波压沉。大则用橹用帆。必须多人。而烟波浩茫。岛屿遮蔽。贼船湾泊行驾。无从往探。偶然相值。贼顺风而来。船大帆阔。行使如飞。探舟帆力不足。反至落后。海岸失事。往往因此。碉楼之设。高至三四丈。再择地势高敞处。及近洋岛屿。各作数座。以当瞭望之墩台。侦有贼船。传为号。以之济探船之穷。更为得力。

　　论南洋事宜书　
蓝鼎元

南洋诸番。不能为害。宜大开禁网。听民贸易。以海外之有余。补内地之不足。此岂容缓须臾哉。昔闽抚密陈。疑洋商卖船与番。或载米接济异域。恐将来为中国患。又虑洋船盗劫。请禁艘舶出洋。以省盗案。以坐井观天之见。自谓经国远猷。居然入告。乃当时九卿议者。既未身历海疆。无能熟悉情形。土人下士。知情形者。又不能自达朝宁。故此事始终莫言。而南洋之禁起焉。非　　圣主意也。夫惟知海国情形。乃可言弛张利害。海外诸番。星罗碁布。朝鲜附近神京。守礼法。东方之国。日本最为强大。其外皆尾闾。无他番。稍降则为琉球。大小岛屿。断续二千里。外皆万水朝东。亦无他国。南洋番族最多。吕宋噶啰吧为大。文莱苏禄麻大甲丁机宜哑齐柔佛马承吉里问等数十国。皆渺小不堪。罔敢稍萌异念。安南占城。势与两粤相接。此外有东埔寨六坤斜仔大泥诸国。而暹罗为西南之最。极西则红毛西洋矣。红毛乃西岛番统名。其中有英吉黎干丝蜡佛兰西荷兰大西洋小西洋诸国。皆凶悍异常。其舟坚固。不畏飓风。炮火军械。精于中土。性情阴险叵测。到处窥觇。图谋人图。统计天下海岛诸番。惟红毛西洋日本三者可虑耳。噶啰吧本巫来由地方。缘与红毛交易。遂被侵占。为红毛市舶之所。吕宋亦巫来由分族。缘习天主一教。亦被西洋占夺。为西洋市舶之所。日本明时作乱。闽广江浙。皆遭蹂躏。至今数省人民言倭寇者。尚心痛首疾。若南洋数十岛番。则自开辟以来。未尝侵扰边境。贻中国南顾之患。不过货财贸易。通济有无。今日本不禁。红毛不禁。西洋天主教布满天下。且以广东澳门为彼盘踞聚族之区。而独于柔顺寡弱有利无害之南洋。必严禁而遏绝之。是亦不可以已乎。闽广人稠地狭。田园不足于耕。望海谋生。十居五六。内地贱菲无足重轻之物。载至番境。皆同珍贝。是以沿海居民。造作小巧技艺。以及女红针黹。皆于洋船营销。岁收诸岛银钱货物百十万。入我中土。所关为不细矣。南洋未禁之先。闽广家给人足。游手无赖。亦为欲富所驱。尽入番岛。鲜有在家饥寒窃劫为非之患。既禁以后。百货不通。民生日蹙。居者苦艺能之罔用。行者叹致远之无方。故有以四五千金所造之洋艘。系维朽蠹于断港荒岸之间。驾驶则大而无当。求价则沽而莫售。拆造易小。如削栋梁以为杙。裂锦绣以为缕。于心有所不甘。又冀日丽云开。或有弛禁复通之候。一船之敝。废中人数百家之产。其惨目伤心。可胜道耶。沿海居民。萧索岑寂。穷困不聊之状。皆因洋禁。其深知水性惯熟船务之舵工水手。不能肩担背负。以博一朝之食。或走险海中。为贼驾船。图目前餬口之计。其游手无赖。更靡所之。趋台湾。或为犯乱。辛丑台寇陈福寿之流。其明效大验也。天下利国利民之事。虽小必为。妨民病国之事。虽微必去。今禁南洋有害而无利。但能使沿海居民富者贫。贫者困。驱工商为游手。驱游手为盗贼耳。闽地不生银矿。皆需番钱。日久禁密。无以为继。必将取给于楮币皮钞。以为泉府权宜之用。此其害匪甚微也。开南洋有利而无害。外通货财。内消奸宄。百万生灵仰事俯畜之有资。各处钞关。且可多征税课。以足民者裕国。其利甚为不小。若夫卖船与番。载米接济。被盗劫掠之疑。则从来无此事。何者。商家一船造起。便为致富之业。欲世世传之子孙。即他年厌倦不自出。尚岁收无穷之租赁。谁肯卖人。况番山材木。比内地更坚。商人每购而用之。如鼎嘛桅一条。在番不过一二百两。至内地则直千金。番人造船。比中国更固。中国数寸之板。彼用全木。数寸之钉。彼用尺余。即以我船赠彼。尚非所乐。况令出重价以买耶。闽广产米无多。福建不敷尤甚。每岁民食。半藉台湾。或佐之以江浙。南洋未禁之先。吕宋米时常至厦。番地出米最饶。原不待仰食中国。洋商皆有身家。谁自甘法网尝试。而洋船所载货物。一石之外。收船租银四五两。一石之米。所值几何。舍其利而犯法。虽至愚者不为也。历来洋船。从无在洋被劫。以劫船之盗。皆在海边。出没岛澳。离岸百十里。极远止二三百里。以外。则少舟行。远出无益。且苦飓风骤起。无停泊安身之处。洋船一纵。不知其几千里。船身既大。可任风波。非贼船所能偕行。若贼于海滨行劫。则上下浙广商船。已可取携不尽。何必洋船。即与洋船相遇。而贼船低小。临之直若高楼。非梯不能以上。一船之贼。多不过二三十人。洋船人数极少百余。且不俟与贼力战。但挽舵走据上风。可压贼船而溺之矣。方今　　圣主当阳。九围绥静。凡有血气。咸同一家。而独于南洋弱小效顺之诸番。禁不与通来往。内外臣工。或知而不言。殊非忠君爱国。怀宁远迩。惠养黎元之道。草莽愚生。所观而窃叹也。

　　论开海禁疏台湾府志　
施琅

臣闻虑事必计其久远。防患在图于未然。我　　皇上深念海宇既靖。生灵涂炭多年。故大开四省海禁。特设关差定税。听商民贸捕。生感霈泽之均沾。　国家获泉流之至计。顾臣思前因海禁森严。堤防易于画一。兹海禁既展。沿海内外。贸易船只。给有关臣照票而往。采捕船只。给有道府县由单而出。丛杂无统。兼数省内地积年贫穷。游手奸宄。实繁有徒。乘此开海。公行出入。恐至海外诱结党类。蓄毒酿祸。臣以为展禁开海。固以恤民裕课。尤须审弊立规。以垂永久。如今贩洋贸易船只。无分大小。络绎而发。只数繁多。赀本有限。饷税无几。且藉公行私。多载人民。深有可虑。夫以台湾难民。尚荷　　皇上德意。移入内地安插。今内地之人。反听其相引而之外国。殊非善固邦本之法。又观外国进贡之船。人数来往有限。岂肯遗一人在我中土。更考历代以来。备防外国。甚为严密。今虽许其贸易。亦须有制。不可过纵。以臣愚见。此飘洋贸易一项。当行之督抚提。各将通省之内。凡可兴贩外国各港门。议定洋船只数。听官民之有根脚身家不至生奸者。或一人自造一船。或数人合造一船。听四方客商货物附搭。庶人数少而赀本多。饷税有征。稽查尤易。至于外国见我制度有方。行法慎密。自生畏服而遏机端。其欲赴南北各省贸易。并采捕渔船。亦行督抚提作何设法。画定互察牵制良规。以杜泛逸海外兹奸。则民可以遂其生。国可以佐其用。祸患无自而萌。疆圉永以宁谧。诚为图治长久之至计。夫安不忘危。利当思害。苟视为已安已治。无事防范。窃恐前此海疆之患复见不远。矧兼水师船只。刻限三年小修。五年大修。自征剿及渡载投诚伪官兵眷难民之后。多属朽坏搁泊。少当于用。穷弁不能拮据整葺。请修犹迟时日。而沿海新造贸捕之船。皆轻快牢固。械全备。倍于水师战舰。倘或奸徒窃发。藉其舟楫。攘其赀本。恐至蔓延。盖天下东南之形势。在海而不在陆。陆地之为患也。有形易于消弭。海外之藏奸也莫测。当思杜渐。更以台湾澎湖新辟。远隔汪洋。设有藏机叵测。生心突犯。虽有镇营官兵汛守。间或阻截往来。声息难通。为患抑又不可言矣。至彼时禁止贸捕之议复行。宁惟负我　　皇上子养亿兆之德意。将东南环海地方。不又仰　宸衷顾虑哉。

　　水师条议　
徐旭旦

一边海之水师宜复也。水师之有船。如陆师之有马也。陆师无马。山林之贼无追奔逐北之具矣。水师无船。江海之贼无追奔逐北之具矣。今　朝廷之上。将沿海战船。议议修。诚急务也。独是守船之兵。每船纔五人耳。夫水犁等战船。有舵工。有水手。有捕盗看舵牵篷守桅榣橹抛锚下椗薪水炊煮。除战兵不算外。非三十人不足用。有船而无人。与无船同也。且五人管船。不过泊于内港。不敢行使也。使遇风潮。断缆拔碇。一有漂流之警。则此五人者。已束手无措。听其所之矣。此平日之水手。有不足之患也。若一旦有警。照船配兵。出海追逐。将以运船之事。责此五人乎。五人不足也。将以责之战兵乎。战兵不能也。此临事之水兵。有不足之患也。有人而不足用。亦与无船同也。此不过言不得船之利耳。且有徒存战船之害焉。水师之用船。犹陆师之用马也。陆师之马。非终日驰骋。人马相习。则临阵方畏颠仆之不暇。乌能杀贼乎。水师之船。非终日运使。人船相习。则临阵方畏倾覆之不暇。乌能求胜乎。今战船泊于内港。终年不见运动。器不操则易腐。数年之间。便已朽烂。使　朝廷无数金钱。竟成虚费。再请动支。重加修造。而置之水滨。听其腐烂如故也。此虚糜之害也。一旦有贼长驱而至。彼船如风。我船如石。随风趁潮。挟之而去。瞪目视之。无可如何。此资寇之患也。夫战船既议矣。既议修矣。而用船之人。则置而不议。如有马而无兵。断断不能杀贼者也。应请仍复水师之兵。照船配足。仍令不时运动。使船人相习。手器相操。知风水之性。历波涛之险。一旦有事。斯有备而无患矣。

　　鸟船志略　
张泓

京口为吴楚咽喉。浙闽锁钥。险扼天堑。据山水之胜。居民茂密。百货云集。以海门圌山为前户。藉靖江瓜步为犄角。往昔海氛未靖。倭寇出没。每东南风起。万姓咸有戒心。贼可扬帆肆劫也。迨我　朝定鼎。分八旗大军三千人。驻防其地。以镇海大将军领之。设水师。造沙唬船习战以备寇。自先伯祖钦五公开府镇海时。见沙唬等船。虽能破浪。仅宜江河。难涉大洋。因条议造鸟船。进鸟船图说。奏可。而康熙癸亥。靖海将军施琅。实照造此船以平澎台。今水操皆用此舟。而制稍俭。改沙唬以资巡缉。船泊富资港。遇东南风乃开操。乘涛直至黄天荡。鎗雷鸣。旌旗蔽日。或耀威溟渤。肃清岛孽。诚洋海长城也。闲时委兵看守。固号严密。忆先大夫司　行宫时。尝指点谓余曰。兵守船。不过数名。其余弁卒。星散陆居。若风宵雨夕。巡防偶懈。不无意外之虞。且既隶水师。应习水性。识风候。熟戗。练争上截下夹战冲腰因敌等攻战之法。庶饷不虚糜。而舟卒均归有用。若止选期舍陆。临风演驾。浑同戏局。一暴十寒。则水师之设。亦姑存其名耳。应移官兵长居船内。据水成阵。遇风即操。风止列营。如临大敌。经云。安不忘危。江海要区。或有所恃而永靖蛟鲸乎。余请先大夫条禀以行。而当事者惮于更易。至今仍之。

　　复福宁镇周总兵善长书　
倪蜕

承示欲试造八轮船。于海洋用之。飞轮激水。止息以机。当迅捷过于他船否。某知识不加于人。猥承下问。窃以此船利为寇不利御寇者也。利于湖不利于海者也。何也。昔宋贼杨么盘踞巴陵。曾造轮船。恣为劫掠。舟师讨之。贼势不敌。即鼓轮飞入港汊。官兵无奈之何。师退。却又飞轮出追。以此为其胜算。岳武穆知之。潜使人于上流。以树木草根。横碍其港汊。于是飞轮阻不能行。么遂就擒。且海水咸与湖水不同。轮必多滞。又湖风柔于海风。海浪劲于湖浪。行使轮枢自有攸异。况岛屿之间板沙礁石。或致当椗碍轮。苟一轮或违。即七轮俱废。以势揆之。利为寇。不利御寇者也。以理推之。利于湖不利于海者也。伏惟器用以适宜为贵。不宜于用。造作徒劳。揣兹事理。殆难于行。执事不以某之愚拙。俨然垂询。心以为不可。不敢不告也。

　　筹划速修战船疏雍正九年　
两江总督高其倬

窃照江南战船修造一事。臣到任检查卷案。虽木值之价。较闽省稍贵。而江省协贴银两。较闽颇多。实力办理原非极难之事。无如各员办理迟缓。疲玩成风。文员一经委办。始则设法坚辞。继则借端推卸。而上司亦此委修船。彼差他事。随委随换。屡易其人。以至仅一料估。即经年累月。造报不前。现在各船。无一不迟。而动手起工。竟无时日。及至动工。其船久停厂地。雨淋日晒。小修者竟须大修。大修者竟须拆造矣。因而修造各员。遂纷纷求增协贴。哓哓无已。领银到手。又不亲住厂地。身自办理。每多假手于人。恣其中饱。遂致物力不敷。自贻赔垫。措借不来。愈致迟久。此文员贻误之大略也。武员则往往不遵协办之例。巧于躲闪。置身事外。而其中不肖者。则千方需索。百事掯难。无银到手。虽精物美材。谓单薄。有银到手。则薄板稀钉。一任装造。而千把捕舵因之竞皆勒索银钱。当船应驾厂之时。则换舵换缆。以旧易新。及至造成驾回之时。又任搁沙滩。不照管。以致船只不到年限。而损坏已甚。文员正修之外。赔累更多。此武员贻误之大略也。各习不除。船工终难妥协。臣现在彻底严查。饬行藩司。会同承修各道。将一切痼弊。细加查议。速详。应禁惩者禁惩。应调剂者调剂。并饬此后派定修船之员。必令一手修理到底。不许各员推卸。亦不许该司详换。违者查参。即使本员或有事故。一经领银。亦必责令修完。不许另替。以杜巧脱之弊。以挽推卸之风。并令一经派定一员承造承修。即行详明各上司衙门记册。不必另派差使。俾不得借口推脱。总期于料理。数月半年之内。必令战船修造副期。齐全妥协。臣心始安。所有现在江省船工情节。臣谨缮折奏闻。

　　操练水师疏雍正四年　
浙闽总督高其倬

臣查福建水师兵丁内。颇有不谙水务之人。千把多系中等。将备亦然。浙江水师。与福建相仿。而本领更觉不及。臣细访众论。大概熟悉水师之人。内有三等。其最高者。不但本处海洋情形。无不熟知。即各处港口之宽狭。沙线之有无。何处外洋岛澳是洋盗寄泊取水之所。何等日色云气是将作台飓回澜之候。因其熟极。故能生巧。实于巡防有益。此为第一等。其次或熟知数处情形。或熟知本处情形。此第二等。又其次者。于本处情形。亦知大。在船不晕。能上下跳动。运使器械。此为第三等。其仅不甚晕吐。只坐舱内。不能上下跳动。运使器械者此种不过充备人数而已。现在闽浙水师将弁兵丁之中。如第一等者。或一营之中竟无其人。或仅有二三人。而年近老迈。筋力就衰者居半。所有之好者次好者。不过第二等第三等之人。而仅不晕吐不能上下跳动运用器械者参半。此等不知港沙之可以行走与否。不知岛澳之可以寄泊与否。行船搁浅撞礁。立有性命之虞。即内洋遇贼。尚难期其缉获。安望其巡捕外洋之盗。臣愚昧所见。惟设法勤令操练。则二等者可至一等。三等者可至二等。或亦至一等。即仅不甚晕吐者。亦可使之能上下跳动。运使器械。渐习渐精。查闽浙之例。本处巡哨之兵。只在本处洋面巡哨。即总巡分巡之员。亦只福建者巡福建。浙江者巡浙江。如此行走操练。止熟本处。不知他处。止知本省。不知外省。臣欲稍为变通。每年总巡分巡。及在本洋巡哨者。俱仍令照常巡哨外。臣每年再于此外。另派熟悉之员。带领官兵。配给船只。南风起时。令自闽省直巡到浙省尽头。北风起时。复令自浙省回棹。直巡到闽省尽头。并令俱经由外洋岛澳。令本处巡船。与之在彼合哨。不到者据实揭报题参。如此则各处哨船不能偷安。而外洋大盗亦难藏闪。且各处哨巡官兵常到外洋经历。既熟自渐无畏怯。不惮远出矣。至此巡查之员弁兵丁。臣派令极熟者五分。参以次熟者五分。令其同往。沿路所过。每到一处。即添带武官一员。兵十名。亦令同往。俾其操练。则二等三等。以及稍生之官兵。往返一番。自必俱有长进。若遇有海运米谷等项之事。或到江南山东广东等处。臣亦酌量派配官兵。令其押船行走。所走之处愈远。则所知情形愈广矣。至于闽省。现在外委兵丁之中。或尚有一等熟悉之人。未经试到者。臣亦现在心搜求。以备水师之用。

　　教习水师疏雍正六年　
福建提督石云倬

窃查浙省陆路兵丁。既不若陕西之精锐。其水师士卒。又不如福建之纯熟。故水陆各营。未尝无兵。而不得其用。我　　皇上洞悉情形。曾降　　谕旨。令陕西督臣岳锺琪。就陕省各标。挑选弓马娴熟之兵一百名。发至浙省。俾臣分发各营教习。自上年十月。派往各营去后。不数月间。陆路兵丁。人人学习马步骑射。渐次可观。是浙省陆路之兵。已不患无起色矣。但水师士卒。仍旧生。为今之计。应请照上年派发西兵教习陆营之例。就闽省拣选熟悉洋面之水兵五十名。于浙江水师十二营内。每营分发三四名。其乍浦一带。现设满兵操演水战。亦可分拨数名。以资教习。凡此派发之兵。轮班教学。挨次巡游。以数人而成就一营之舟师。以数十人而善全通省之水务。将见风潮礁石。在在周知。瞭椗斗柁。人人熟谙。此亦教习之一助也。仰恳　　皇上特降　　明旨。行令福建督臣高其倬。水师提臣蓝廷珍。于所属各营内。精选熟谙水务之兵五十名。发往浙省。果能教习有方。捕贼有效。应请记功擢用。如此则闽人乐于教。浙兵乐于习。藉闽人之所长。补浙人之所短。数年之后。浙省水路之兵。亦不弱于闽省矣。臣一得之愚。是否可采。伏乞　　干断施行。

　　福建水师积习疏雍正四年　
福建巡抚毛文铨

窃惟福建一省。民风土俗。大率喜争。好奢靡。此千百年以来之习染。牢不可破者也。臣默自思维。奢靡之渐。固不可骤除。而争之源。实不可不亟遏。查争常始于大姓。次则游手好闲者。闽省大姓最多。类皆聚族而居。欺凌左右前后小姓。动辄鸣锣列械。协之以威。而为小姓者。受逼不堪。亦或纠约数姓。合而为一。遇其相持之际。虽文武官员。率领兵役。前往押释。亦所不能。臣现今通行各属。细查一邑之中。大姓若干。令各造册报臣。每一大姓。着本族公举品行端方。为众所敬服者各四人。命其名为乡望。免其差徭。凡伊本族。听伊约束。即与小族偶有微嫌。责令解纷。倘仍有列械相持者。着落协拘。三年之内。若无不法事由。即加优赉。如该族果能奉令。风俗稍移。即择地建立仁里二字大牌坊以昭奖励。至于游手好闲之徒。虽不比大姓。然而去之最难。臣尝推原其故。皆缘闽地。凡武臣自水陆提督以及各镇以下。多属本地之人。其内外远近之亲。自甲及乙。辗转蔓延。不可胜数。倚草附木。相固结。臣愚以闽省为反侧不常之地。防微杜渐。当在平时。臣请嗣后用武臣。除水师固不能不取熟识水性者。不妨多用数员。其余陆路。宜拣选北五省之人补用。遏争之源而绝党恶之患。皆寓于此。实不仅游手好闲者无所倚赖而已也。再如台湾一府。与内地相为表里。关系非轻。臣查台湾镇臣林亮。虽非杰出之材。亦非庸愚之辈。但其昔作台兵。今为台镇。同伍老卒。多有存者。诸凡未免姑息。是以各兵皆无严惮之心。查其人尚属可用。若将林亮调于江浙广东等处。则伊沐　　皇上保全成就之恩。自当竭力报效。台湾要缺。臣有深知灼见之人二员。一为云南临元镇臣杨天纵。一为云南永顺镇臣孙宏本。此二臣者。不惟高其倬知之。即宜兆熊亦知其为人。若调一员为台镇。皆能称职。余则海坛镇臣朱文。老成持重。易镇台湾。亦属相当。可否之间。伏祈　　圣裁。此事所关甚大。万望　　圣恩。将臣此折中。庶不致风声泄漏。谨具折密奏以闻。

　　陈兵弁知有惩劝疏雍正八年　
福建总督高其倬

窃查福建水师官弁兵丁。生长海滨。惯于操驾。其水务之胆勇技艺。实多可观。较之他省为优。但多泉漳之人。习气相沿。仍有未能尽改者。一则重同乡亲友之情。上下通联。彼此瞻庇。不肯公直举察。严紧管理。一则以当相夸。贪得苟取。交互营私。彼此不耻。各官弁兵丁犯此病者颇多。臣幸仰蒙　　皇上至高至厚之恩。谆切　　教训。因思教诲之法。须与察管行。方能启发人心。破其愚昧。臣前此教导水师官兵者。尚未深切着明。今详细敬思。推广　　圣训之意。作一牌檄。欲刻作小本。俾各水师官弁兵丁详阅。使之透彻。从心内动念改起。其机既振。于有志实改者。即以激励随之。于下愚不改者。即以惩参随之。务使水师之中。大改故习。但恐臣之所言未到。不足动人。谨另折缮录。恭呈　　御览。伏乞　　圣恩指示。

　　请设浙洋玉环山官兵疏雍正四年　
浙江巡抚李卫

窃臣李卫前因台州府属太平县及温州府属乐清县之间。海滨不远之处。有一玉环山。地方辽阔。海外无藉游民。多潜其中。私垦田亩。刮土煎盐。及网船渔人。搭住居。渐次混杂。久必不宁。虽经禁逐。仍恐朝驱暮回。致酿后患。即有拨兵游巡。亦恐通同容隐。曾委大员查勘。如果设兵增戍。可以防御。开垦地土。足供经费。另行奏闻。否则公商派拨兵船。常川巡查等情。先经奏明在案。兹据该员等勘覆。绘图前来。臣等细查玉环山。虽孤悬海面。然由彼而之内地。各有港口。西则由乌洋进蒲岐所。可至乐清县地方。西北则由乌洋直过黄花关。进盘石口。可至温州府郡城。惟西北则由楚门横渡。水面仅里许。即登岸踰岭。直至太平县地方。其东南有黄坎二门。出此则为外洋矣。此山周围。约计七百余里。其中有杨正姚三峡。潭渔塘洋墩等处。皆宽平如砥。约田三万余亩。乃现在成田。即可耕种者。若聚族开垦。尚可广充五六万亩。总计垦田约可得十万余亩。而土性肥饶。又各口有潮水浸灌成滩者。尚可煎盐。且此地外临大海。内近温台太平等处。实为海疆诸郡屏阵往来之要区。况有山可以瞭远。海盗不能掩其形。有口可以防查。洋匪难以潜其迹。查各处水师。闻有洋盗而不能即至救护者。多缘海潮退时。船不能出。待至潮涨。贼已远扬。总由内地口岸遥远。贼艘风帆迅速。追获维艰。职此故耳。若设兵此山。只由黄坎二门出哨追贼。则无远莫能及之虑矣。此玉环山之外内情形也。从前督抚诸臣。非不见及于此。而究未议作何保安者。一则恐外来认垦之徒。奸良莫辨。一则恐垦熟之日。私米下海。一则恐添设官员。所费不赀故也。今臣等愚见。现在浙省生齿日繁。有人多地少之势。莫若以本省近地之民。或有家室而愿往者。或虽无家室。而有亲族确保者。皆由该地方官召募。取结给照。方准往垦。到彼仍严行保甲．连环编牌。稽查窝隐。其它闽广无藉之人。概不收录。则奸良不难分晰矣。至其所收米谷。若虑出洋私卖。亦有变通之法。赋税不征条银。止令输纳租米。所余。除为食用外。俱令由口岸汛地禀明给照。止许往温郡乐清太平地方运卖。将黄坎二门隘口。设汛严防。颗粒不许入海。则私卖之弊可除矣。至于添设文武经费之处。臣等亦为熟筹。查玉环山实海口门户。此处一设官兵。则内地亦可以资藩篱。其不甚冲要处所。原额官兵。不妨过融稍减。就近酌量抽拨。即有不足。添亦无须过多。文职须拨同知一员。管理词讼征比粮租给散兵米。省出内地米价。亦可添饷。再设巡检一员。以听巡查差遣。武职则调游击一员。守备水陆各一员。千总四员。把总八员。兵丁八百名。内将一半分防玉环山陆路隘口。其余一半分汛水师巡哨洋面。除出哨大船于温黄二镇量为移拨外。其哨船惟择灵便式样。毋徒阔大耗费。所需俸饷。无甚增设。再于山口开浚船路。便于出入。至其官署营房。查取临近深山树木。可以备用。惟工匠人夫饭食哨船等项。俟果定添设之议。确估所需若干。或于关税赢余银两内。动支应用。谅不致有糜费之处。此虽设官添兵。不过调遣料理。稍费人力。原非大为更张矣。

　　澳门图说　
张甄陶

澳门在广州府香山县之东南。去县治陆路一百四十里。水路一百五十里。凡海中依山可避风。有淡水可汲。曰澳。又其东有大十字门。西有小十字门。海舶由以出入。因呼曰澳门。先是海舶皆直泊广州城下。至前明备倭。迁于高州府电白县。后嘉靖十四年。番船夷人言风潮湿货物。请入澳晒晾。许之。令输课二万两。澳有夷自是始。万历二十九年。西洋人利玛窦入中国。始居澳门。于后西洋人来者日益众。而诸夷稍稍去。值　国初以海氛迁界。凡沿海地。皆弃弗收税。西洋夷人。改岁课输地租五百两。西洋夷人聚居于澳自是始。今按图由香山县东百二十里。有邱然。设有官署者。为前山寨。前明副将守之。康熙七年移于邑城。以都司统兵一百驻其地。与都司官署对峙者。海防同知也。由寨而东十五里为关闸。设把总守之。为民夷出入要隘。明制每六月开关。支给夷人米石。支给讫。仍闭关。今关常开。惟不许夷人阑入。他皆不禁。出关闸五里为望夏村。设县丞分驻其地。专治民夷词讼。而统其成于海防同知。由望夏而西三里为澳门。其地周一千三百八十余丈。因山势高下。筑屋如蜂房蚁垤者。澳夷之居也。夷有黑白二种。白曰白鬼。西洋人。其性黠而傲。黑曰黑鬼。西洋之属地满人。其性愚而贪。受役于白鬼。其夷目曰兵头。主约束夷兵。曰库官。主文移申覆。澳中为台五。为寺八。寨夷有巧思。诸台颇据形势。夷人不祀鬼神。澳有天妃庙二。皆闽粤人所建。澳有关税一。主抽税。小税馆三。主讥察。曰南环税馆。专稽察夷民登岸。及探望番舶出入。曰娘妈角税馆。专稽察广东福建二省寄港商渔船只。防透漏。杜奸匪。夷舶入港。必由十字门折而西经南环。又折而西至娘妈角。又折而东乃入澳。由澳稍西为青州其地多树木。有台榭园囿。夷之别业也。由青州稍北为沙尾洲。又稍北为磨刀角。秋风角。可抵香城。而水稍浅。凡商民船须乘潮出入。夷舶不能进。此亦香山中外之界也。澳旧有夷城。前明总制何士晋堕之。今惟筑短垣一带为限。夷人自设夷兵一百二十名司夜禁。察漏税。又前明时督抚尝建议。请就其聚庐中贯大街。树高栅。编以各字号。分为东西。使互相维系稽察。听市舶提举司约束。后亦不行。盖粤人之以澳夷为虞久矣。凡番舶入广。望老万山为会归。西洋夷舶由老万山而西。至香山十字门入口。诸番国夷舶。由老万山以东。由东莞县虎门入口。泊于省城之黄埔。其西洋舶既入十字门者。又须由小十字门折而至南环。又折而至娘妈角。然后抵于澳。其水路至香山须易小艇。夷舶不可到。陆路惟关闸一径两限大海。无他岐也。夷畏卑湿。故好楼居。夷俗贵僧。故多建寺。其人将死。则均其资。以其半入寺。夷僧坐而享其利。其人晡卧而夜作。其食以左手。其睛蓝色。其出入必带利刃。其用以铅炼水钱。俗传非得华人之睛则不能成。故诱人入其教。将死则为之忏悔。实窃其睛以去。其货则明珠珊瑚玻璃洋布鼻。及诸珍诡之物。其人积思于伎巧。若自鸣钟千里镜风琴响乐及泰西水车水器。皆诡异不可意测。而无济于实用。天主教之说。尤鄙浅不足道。惟以利啖愚人入教。其性喜人而怒兽。外强而中干。干犯法度。则必逃匿不出。非反复譬晓。而又胁之以威。则不可得而治。其性食必以苏合油。久则肠胃腻塞。非得中土之茶。不能去其恶。昼卧而脾缓。非得中土之茯苓以扶之。则病不可起。此澳夷之大略也。今度其情形。大约昔多而今少。昔富而今贫。昔强而今怯。何则。夷国有二王。一曰善世。一曰治世。凡为僧者皆属善世。主行教。为商者皆属治世。主营利贸易。今天主教久奉禁。绌而不行。而各番生齿日繁。回易之利亦减于昔。以故来澳之夷颇少。而在澳者又多死徙而去。今在澳之夷。约六百余家。每家约三男而五女。其楼房多空旷无居人。赁华人居之。是少于昔夷。船大于中国。万斛之舟。每号可容人五六百。其货值数十万金。始经题定澳船限额二十五只。后有覆于水者。有失利不能营运者。有坏不修者。今船不过十只。其货如胡椒锡蜡槟榔之类。皆从交趾安南诸国转贩而来。无珍异瑰奇。或无资置货。惟以船赁各夷取其租。今澳夷中已有流为乞丐匪类者。行乞之夷妇尤多。是贫于昔。夷之勇力不逮于佛郎机●诸国。惟精于火器。又善以千里镜测量。发无不中。以故能雄长诸番。今澳中乃真夷绝少。有粤人与夷妻私产者。有华人贫乏无赖。衣其衣操其音而为伪者。虽桀骜忿不顾身。实柔脆无能为役。是弱于昔。又以澳门形胜论之。远隔关闸。孤悬外海。计其地在香山。仅如黑子之着面。守老万山则凡诸番舶皆不能入内港。守十字门则西夷船不得至澳地。其由澳而内入香山。有山屿星罗碁布。非易小舟。乘潮汐。不能出入。制夷之法。但闭关闸则无所得食。断小艇则穷而无所往。禁工匠则船朽不可用。非有丛箐幽壑可狡而匿。重关设险可闭而守。洛仓郿可坚而待。其阳为桀惊不驯。乃逆知　国家怀柔。天覆必不轻加诛戮。因有恃而不恐。非真能不顾死命而敢悍然无忌也。然为澳夷者。亦有所苦焉。夷少男而多女。又多挟资远出。累岁不归。则苦于汉奸之诱拐。稍有资积。而孤居岛上。渔艇小舟。出没不可稽察。则苦于匪类之偷窃。货物入内地。而子钱拖欠。逾期无偿。或致踯躅无告。则苦于牙行之负赖。驯悍顽之类。平其气而后可以服其心。固中外之防。修乎内而自可以服乎外。而又严为之防。以折其骄悍。豫为之别。以杜其纷纭。此则夷民相安。万年无事之至计也。

　　论澳门形势状　
张甄陶

职撰澳门图说既毕。因窃念今澳夷在粤贸迁。藉以资民。而桀悍亦足生事。图近利者。视为必不得已之局。怀远虑者。视为必不可解之忧。窃以二者皆非也。盖夷人之必当备者三。其不足备者亦三。而所以制之者亦有三。何则。凡异端左道。邪说旁门。皆以其教诈财。而夷人独以财行教。此其志不在小。故所至之国。无肯容。惟明之末造。人心喜异。利玛窦始入售其说。一时士大夫。或震其历学之精诣。或眩其艺事之经奇。其实畴人历算。古有专司。分杪差歧。亦无大害。至于鸣钟风琴。响乐水车。非夺天巧则不能成。以利民用。全无所济。徐光启殚心水器。未有施行。汤若望讲究火攻。何尝一试。惟是垄踞澳门。历局聚徒营利而已。今其立说有刊行者。皆鄙俚不足比于二氏之皮毛。惟以利啖人。从之日众。凡一贫民入教。每岁予以十余金。又读书识字之人入教。每岁数十金。又另择头人。暗相邀结。牢络分肥。为利尤厚。近年奉　　旨严禁。而贪昧者仍首鼠两端。非为服教归依。只以利心难割。缘西洋治世国王之外。别有善世国王。僧身僧服。惟以行教为事。凡夷商夷僧。能诱人入教者。殿最多寡。给其饩食。以此精心煽诱。凡内地之人入教。彼国明立册籍。谬加秩号。借口中华信奉。即可震詟诸番。至其所用十字水钱。不过铅汞煎炼。若得华人目睛点入。即可成银。都无消耗。凡奉教之人。临死则夷人以布幂其面。喃喃持咒忏悔。实乘间窃其睛以去点铅之外。杂之药物。别有奇功。用之不穷。术由于此。事颇秘密。民为所愚。即如香山联界各邑人民。从前入唐人寺礼拜。改服为夷。业经封闭。今闻其弊。尚未尽绝。只向之入唐人寺者。今入三巴寺。尤无可见耳。税关司稽察。而民事不亲。同知驻前山。而鞭长莫及。虽有县丞移驻。官卑秩小。政令难行。若稍纵容。即滋芽。可虑者一。且夷性坚忍过人。凡所规画。期于必遂。如服习此艺未精。即戒子孙世世承学。故其奇伎淫巧。若出天成。实皆积思所到。其谋入中土。积虑尤深。即如澳门本属红毛贿迁之地。至万历间。始有西洋夷人杂居之。不知何以潜夺默移。全归彼类。曲营台榭。旁及青州。高建台。隐如敌国。纳地租即取偿地租。输关税实未输关税。盖夷人所纳地租。仅五百两。即将此澳内屋地。租与在澳商民。每岁收租数倍其额。又其货舶入口。不服稽查。但量船身。即搬入澳。迨至内地。商人赴买。始行输税。是所税皆内地之泉流。非夷人之刀布也。虽　天朝体统。不计锱铢。但夷性不苦其渐奸。而苦其渐近。近日宿冬夷人住省。竟不回澳。即在十三行列屋而居。危楼相望。明树番族。十字扬。一望眩目。杂居狎处。既恐事端。射利奇。又妨商业。澳门在远。犹恐他虞。渐入省城。殊难操纵。可虑者二。且入国问禁。出使从俗。况在陪藩。尤宜恭顺。而夷性狡阴。有异于此。凡触禁网。虽明知无所逃遁。必强颜抗拒。以此为能。如从前鬼兵擅拆税馆栅门。抗不就逮。停税封船。几于一月。桀惊不顾。至谕澳门居民。尽行迁出。示以闭关遏籴。始忧槁饿。送出鬼兵惩责。修栅谢罪。又如封禁唐人寺一案。先亦强抗。称愿回国。后经丞令武职。各带兵役前往。谕以果愿回国。立即出具遵依。以凭题达。始知悔惧。将寺闭封。然只封其中一座。两旁今仍如故。又如前年殴毙人民。公然抗匿。前张丞百方劝谕。始一出讯。旋即领回。顺风扬帆。径归本国。后虽参处官吏。已经招之不来。又如去岁丞令通详禁约。勒碑澳地。条内有不许引诱华人入教一。必不肯从。延抗多时。后乃以番字碑立议事亭。汉字碑立县丞公署。草草了事。难驯已甚。长此安穷。可虑者三。然而谓之不足虑者何也。盖制驭番夷在揣得其情而制其死命。则自气夺而不敢肆。所谓知彼知己。上兵伐谋者也。

今由澳门往小西洋。水程几于半载。由小西洋而归大西洋。则须过大仑山。贾舶难行。浩无畔岸。以此来中土者。多不愿回。即使此辈干纪伏诛。该国安能为之雪耻。且以澳门地形论之。由香山县南去一百二十里。前山有寨。名曰莲花。相其形势。宛然惟肖。盖前山如荷根。山路一。直出如茎。澳地如心。此外如大小十字门九洲洋鸡颈头金星山马骝洲。星罗布。宛如花之瓣。澳夷男妇共有二千余人。如蟭螟蠕动于荷心莲蕊之中。非能为害于华严香海也。其地不生五谷菜蔬。一切仰于内地。关闸坚闭。立槁非难。即使泥沙浅海。可以潜行走漏。一夫岂足为患。澳夷知之甚审。不过外强中干。以求苟免。其形势一不足虑。又或谓夷舶往来。岁收其利。今倘操之已蹙。彼则相率飘然而去。不特岁额立绌。而粤民之游食者。亦无以为生。不知澳夷并非输其本国之货。而贩鬻于中土。不过以澳门为居货之地。以暹罗苏禄交趾吕宋为行货之地耳。今考其输税。绝无大西洋土物。虽以鼻无用。今亦累岁不来。惟是钖蜡胡椒槟椰檀木之类。皆由外番各国贩运而来。又得中土之细茶茯苓湖丝糖果之物。贩往各番。抽其所得。先输本国之税。以养夷僧夷目夷兵。又施其半入寺行教。是彼方以澳为利薮。非由彼国挟镪而至于澳。从前制府题限澳船。以二十五号为额。今连年澳夷失利。有被风漂没者。有缺资不能营运者。仅余十号。是澳船额不止去其半矣。而粤中关税辄日益增。事理灼然。去何损。该夷垄断逐利。素为诸番所恶。若西夷舶逐渐减少。则各番国亦必逐渐增至。且彼舍澳门则历局无灌输之路。其伎立穷。各番无回易之途。其财立匮是彼当仰命于我。我不应有虞于彼。二不足虑。又或恐其失志难归。游魂岛外。或劫掠沿海诸寨。或引诱内地人民。不知洋夷若离澳门。如鱼失水。现在如红夷佛郎机诸国。皆彼深仇。一遇大洋相为屠刽。阑入内地。船笨难行。至于入教奸民。不过为财起意。天主教除不祀神祇祖先以外。别无他能。三不足虑。虽然。善筹国者无忘衣袽。无忽蜂虿。无以未阴雨而弛绸缪。无以已治安而遗厝火。则不可不筹所以防微杜渐。永远久安者。其策亦有三。一曰治之以渐。二曰示之以别。三曰备之以豫。何谓渐治。语曰。猛虎在深山。百兽莫敢抗。居槛牢之中。摇尾乞怜求食。积威约之渐也。今夷人之肆久矣。欲骤而驯之。势不可得。是必渐以束之。使徐入吾绦彀而后可。从前设有海防同知。虽仪卫规制。颇属赫喧。其实驭夷肯綮。全在行商。导之立即为非。惕之亦随敛戢。今同知不司税务。则不能驾驭行商通事。高而无民。势不相属。今虽据暴令禀请。夷舶出入必经同知点验。其实从前同知何尝无点验之责。正如十羊九牧。徒见赘疣。审欲振肃纪纲。莫如核综名实。但将税关协办之骁骑校。改用同知兼理。则自然外夷内商。悉就约束。而小艇漏税。违禁出海。入寺奉教。诸弊自除。再于澳地设同知公馆一所。往来居住。弹压番夷。稽查奸宄。情既相习。爱戴自生。可使革心。何忧不率。是治之之策一。曷为示别。澳夷旧有城垣。为明总制何士晋所堕。今尚筑有短垣一带。垣以下系望夏庄。今县丞所驻。空无居人。垣以内则澳夷之居。华人杂入其中。赁屋营生。租既归夷。又日滋衅。从前有迁民出澳之语。详牍虽在。托之空言。今若暂请将关税赢余。酌借一二万金。搭造官店。赁与澳民。初年免租。以为迁徙之费。次年以后。将租抵税。十载可完。十载以后。岁收其利。审能行此。有数利焉。夷人居楼上。赁华人居下。体统倒置。迁则可免。一也。夷人最重夜禁。而华人好于夤夜往来。易于挑衅启侮。迁出则不相涉。二也。盗贼无自窜入。扰害夷人。三也。汉奸无因拐诱夷妇。四也。且百物工匠皆在澳外。夷每日仰命于我。何敢跳梁。胜于以口舌争。五也。此治之之策二。曷谓备豫。今粤人谈澳夷。辄为变色。不知如佛郎机红毛。皆非善类。而内泊黄埔。尤近肘腋。此地迫居省会。无用设官。请仿闽省海关之例。番舶人境。起柁封铳。开船之日。给还出口。仍请　　旨晓谕各国夷王。令自行晓谕。一年之后。如例遵行。则规制森严。可保永远无事。是治之之策三也。虽现今德威宣畅。中外同风。何庸长虑却顾。然欲未然而弥后患。其策实不外此。虽事关重大。非敢以即见之施行。或者千虑之愚。足资采择。

　　上广督论制驭澳夷状　
张甄陶

一夷人寄寓澳门。已逾百载。其国富饶伎巧。雄长诸番。凡各番国若●若嗹若咭唎●哂。字偏旁从口者。皆其属国。即天方国之支流余裔也。凡各番书信。由澳夷而关通。货物以澳夷为寄顿。制驭夷人。乃制驭各番舶之纲领。必须揣得其情。而后可以制其死命。现在澳夷。奉法惟谨。别无他虑。惟是澳中民夷杂处。数盈二万。凡命盗殴之事。势所必有。民人有妨损于夷人者。地方官皆尽法处治。无少徇庇。至夷人之有害于民人者。夷目必多方抗匿。或云情甘回国。不在澳居住。或欲登台燃。以死抗拒。内地官司。亦竭力尽法。至于断其贸易。禁其米谷。将兴大兵。酿大狱。然后途穷力尽。仅乃就法。其实皆澳中夷目。妄意为之。以示自大。非该国夷王之意。并非澳内番夷之意也。查洋夷自入澳以来。衣食所资。仰给于此。又取其羡利以归奉夷王。凡西洋船入澳。税额较各番舶轻减倍蓗。该国视澳门为外府。澳夷断不敢抗颜干纪。舍澳地而去。而自取该国夷王之大戮。亦断无合澳夷人。皆愿以身为薤粉。以袒一二不法夷人之理。凡其桀骜抗拒。皆以视吾法之必行与否耳。况澳中弹丸六里。此外海天相接。离该国一载程途。何所凭依。公然抗拒。必不然矣。故制夷之法。惟在灼见其情。凡官司与通事行商。当下澳之时。以内地之无利于夷人。而夷人之仰命于内地。与夫怀柔优渥。比诸番悬倍之处。略为宣示。则彼之气索伎穷。自然帖耳受制。而又严缉内地住澳人民。勿使侵盗喧哄。小事用夷法。勿与深求。大案执国法。断无轻纵。则恩威兼尽。澳夷永永相安矣。

一澳门设有海防同知。专司弹压番夷。规制颇为郑重。其实事权不属。夷性桀骜如初。且未设此官之前。该地离香城窵远。一切小事可已。夷汉各不生心。自设此官专司澳务。其内地之法。不得行于夷。夷人之事。皆得责于我。转滋多事。又其驻札衙门。在前山寨内。离澳地十三里。凡事不闻不见。不过委之驻澳县丞。此官几于虚设。虽有标兵一百。把总二员。稽查夷船出入。其实夷舶只由关部稽查。同知兵役。从不登船查验。不过照依关部。禀报具文而已。伏思澳夷之犯法负固。皆其夷目为之。与澳夷无与。因澳夷但知有夷目。而不知有　天朝之官。是以听夷目之驱遣。今欲束以绦钤而驯其血气。宜使合澳夷人渐知有　国法之可遵。官吏之可恃。则自渐有知识。不听夷目之驱遣。而夷目亦不得借其气势以自张。应将税关委员。改用同知料理。则一切番舶出入。皆听同知之稽查。而一切情形。无不瞭于同知之意内。而又视其欲恶。为之调剂。则其心弥复归向。虽复夷目迫之附已。亦不肯从。夷目失众夷之助。自然不敢恣肆。十数年后。可使就绳约如内地。语云。虎噬人而媚养己者顺也。或疑夷性叵测。不宜以同知迫处。恐有意外之事。然县丞骁骑校。亦皆职官。杂居已久。何尝滋事哉。

一澳夷言语不通。必须通事传译。历来俱以在澳行商。传宣言语。该商人之鼻息。两相浃洽。言语易从。后于设立同知。定议章程之时。内有将同知标兵。拨出二名。充为通事一条。商人即欲卸责地方。而标兵充当通事。既与澳夷不相谙熟。不能得澳夷要领。且人微言轻。反以启侮。更或侵渔生事。关系非轻。仍请照前用洋商通事。乃商人视为畏途。多方推诿。此件颇为驭夷枢要。用商人则夷人曲折无不谙晓。用兵役则此辈无知。反视夷人为奇货。滋事作奸。其弊无穷。况商人之当通事。犹民人之充地保。按年轮换。不过暂时答应。非有苦累。不可听其置身事外。澳夷惟利是知。别无瞻顾。商人服饰丽都。钱财充牣。可以取重于夷人。又平日夷人孰良孰莠。孰富孰贫。无不周知。断不宜骤易生手兵役。致传译不通。事有窒碍。

一向来各番。从无带人口入内地之例。近年乃有一二番舶。将妇女载入内地。经前制宪行司查议。许其寄搭澳门居住。回船仍载出口。盖恐番妇在行。民夷杂处。恐滋意外。澳门则夷人气类相通。别无嫌忌也。不知澳夷性情黠巧。与各番不同。凡澳夷与各番夷。欲其离不欲其合。何则。凡关部之例。各番船俱由东莞虎门入口。实时赴关上税。每番舶一只。上税二三万金不等。惟澳夷之舶。则由十字门入口。收泊澳门。并不向关上税。先将货搬入澳。自行抽收。以充番官番兵俸饷。又有羡余。则解回本国。至十三行商人赴澳承买。然后赴关上税。是所科乃商人之税。与澳夷无与。又则例甚轻。每一舶不过收税三四千金不等。故澳夷得住澳之后。震夸诸国。以澳门地图为宝。近年以来。天主教不行。该国夷王不肯输财于澳。澳夷渐以困苦。所有题定洋船二十五只。多不能营运。现在惟有十余号而已。竟有将船照私赁吕宋夷舶。影射入澳。均分其利者。其迹甚秘。无可寻求。犹幸各番与澳夷不睦。尚未有勾通之路。且澳夷藐视诸番。不相洽。今若听各番得以妇女入澳。则由寄顿而探视。由探视而亲熟。万一凿破混沌。将澳舶名号赁与各番。则澳门添数舶于税额不增。外番漏一舶则于税有缺。海关每舶少万余金之税。则澳夷辄增数万金之利。关系非小。请于现在洋舶回空之时。严谕以后不许携带妇女入口。万一仍有无知番人。将妇女入口者。即责令行家看守。以洋行住一番妇。料无大事。不可听其寄顿澳门。以为交通快捷方式。

一澳门虽为地无几。然夷人入住多年。专以行教为事。其志实不在小。盖由该国有二王。一曰善世国王。系属僧身。一曰治世国王。系属民身。僧王气势。在民王之上。专以行教为事。如闻中土奉教者众。则源源输财而至。澳中始得饶富。又夷人所有汞银。乃银水银合药煎炼而成。若得华人目睛。则易于点化。凡入教之人将死。夷人必窃其睛以去。夷人诱人入教。非特异志。亦有所图也。澳中旧有唐人庙一所。唐人奉教者。皆入庙礼拜。凡香山顺德新会东莞南海番禺沿海嗜利之徒。多入其教。至乾隆九年。香山令张汝霖。始详请将庙封闭。大费心力。始克成事。此后各处奉教民人。始不敢至唐人庙礼拜。然闻尚有竟至三巴寺礼拜者。此为禁戢夷人之根柢。但其教不行。则气势自然衰止。仍请饬下沿海各附近澳门州县。每年将不许阴行奉教。及偷至三巴寺礼拜事由。禁谕一次。其礼拜之期。在冬至前后。仍饬澳门同知。严紧稽查。但邪教永永不行。则此等夷人久之又久。亦与内地耕凿之民。同安无事矣。

　　广州大虎山新建台碑铭研经室文集　
阮元

广洲省城南海中。有大虎山。为内外适中扼要之地。昔人未于此建台者。以其东南弥望皆水。漫无逼束故也。余于丁丑冬。阅虎门水师。乘兵船出零丁鸡颈诸外洋。遍观内外形势。及澳门夷市而归。乃择于大虎山筑建台。或曰。山前弥望皆水。若贼船不近山。岂能招之使来受耶。余曰。水虽弥漫而沙厚积于远水之底。外潮内江急水深泓所浚涤而行者。皆近此山之根。爰乘小舟亲测之。近山者其深数十丈。若远至百丈以外。渐浅矣。二百丈。大舟不能行矣。筑台周一百二十丈。高丈八尺。女墙三十六。神庙药局兵房毕具。置大自七千斤至二千斤者三十位。发之能击三百丈之外。此无异对面有山逼而束之。使近出此山之前也。此台之外。有沙角台。为第一门户。进而横档镇远。为第二门户。此大虎。为第三门户。又于大虎之内。新建腊德大黄二台。为第四门户。方今海宇澄平。无事于此。此台之建。聊复尔耳。然安知数十年后。不有惧此台而阴弭其计者。数百年后。不有过此台而惧取其败者。又若山之内山之外或淤高而耕为田。或浚深而改其道。则亦未能预料矣。爰为铭曰。岭南薄海。虎门洞开。乘潮立壁。冯山起雷。声威所击。无坚不摧。波括风偃。巍巍乎此台。

　　南澳气　
陈伦炯

南澳气。居南澳之东南。屿小而平。四面挂脚。皆嵝岵石。底生水草。长丈余。湾有沙洲。吸四面之流。船不可到。入溜则吸搁不能返。隔南澳水程七更。古为落漈。北浮沉皆沙垠。约长二百里。计水程三更余。尽北处。有两山。名曰东狮象。与台湾沙马崎对峙。隔海阔四更。洋名沙马崎头门。气悬海中。南续沙垠至粤海为万里长沙头。南隔断一洋。名曰长沙门。又从南首复生沙垠。至琼海万州。曰万里长沙。沙之南又生嵝岵石。至七州洋。名曰千里石塘。长沙一门。西北与南澳。西南与平海之大星。鼎足三峙。长沙门。南北约阔五更。广之番舶洋艘。往东南洋吕宋文莱苏禄等国者。皆从长沙门而出。北风以南澳为准。南风以大星为准。惟江浙闽省往东南洋者。从台湾沙马崎头门过。而至吕宋诸国。西洋呷板。从昆仑七州洋东。万里长沙外。过沙外崎头门。而至闽浙日本。以取弓弦直洋。中国往南洋者。以万里长沙之外。渺茫无所取准。皆从沙内粤洋而至七州洋。此亦山川地脉联续之气。而于汪洋之中。以限海国也。沙有海岛。大小不同。少见人。遇舟飞宿。人捉不识惧。抟其背。吐鱼虾以为羹。余在台时。有闽船在澎湖南大屿。被风折桅沙壤。有二十人驾一三板脚舟。用被作布帆回台。饿毙五人。余询以何处击碎。彼仅以沙中为言。不识地方。又云潮水溜入。不得出。余语之曰。此万里长沙头也。尚有旧时击坏一呷板。潮虽溜入。若以南风棹长潮。再不得归矣。大洋之水为沙两隔。节次断续。南北沙头。为潮汐临头。四面合流。外长而内退。外退而内长。须沿沙节次撑上。断续沙头。夹退流。乘南风。东向尽流南退。虽欲北上求生。而南下者正所以生也。何也。南风夹退潮。方能出溜。虽溜下。然而归于大海。不入内溜。方得乘南风而归。诸人闻余言。起而呼曰。曾到此地乎。不则何为知之确且详。有如目。坏呷板尚存。为飞沙污没。我等饥抱海鸟为餐。渴饮其血。驾长潮为溜所吸。不得开者三四日。无奈祷筶棹退潮吉。乃溜入大洋。十二日而到台也。余又语之曰。呷板坏。闻之粤东七八年矣。尔之舟。风于何处。计风信而度之。谅在斯矣。至于潮水分合。退为长。长为退。夹流双开。临头汇足。易知近隔。难识远扞。自有一定之理。在悉海国形势于中。意会变通。有可到处。有不可到处。安能处处而指识。岂操舟者把死木之所为哉。则如南澳气受四面。流水吸入而不出。古为落漈。试问入而不出。归于何处。岂气下别有一海以收纳乎。四入者从上而入。必从下而出。如溪流涌急。投以苇席入。而出于他处。此理甚明也。

　　记任昭才研经室文集　
阮元
</div>
    <div class="pagination">
<a href="皇朝经世文编_page176.html">上一页</a><span>...</span><a href="皇朝经世文编_page172.html">172</a><a href="皇朝经世文编_page173.html">173</a><a href="皇朝经世文编_page174.html">174</a><a href="皇朝经世文编_page175.html">175</a><a href="皇朝经世文编_page176.html">176</a><span class="current-page">177</span><a href="皇朝经世文编_page178.html">178</a><a href="皇朝经世文编_page179.html">179</a><a href="皇朝经世文编_page180.html">180</a><a href="皇朝经世文编_page181.html">181</a><a href="皇朝经世文编_page182.html">182</a><span>...</span><a href="皇朝经世文编_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
