<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 74 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 74 页/共 219 页
  </h1>
  <div class="content">
   赵申乔

　　诗小雅鹿鸣首章人之好我示我周行
臣案鹿鸣。序以为燕群臣嘉宾之诗。夫群臣而以为嘉宾。其情洽矣。进而咏鼓瑟。咏吹笙。则所以和其声者至矣。更进而咏承筐是将。则所以劝之饮食。而致其礼义之殷勤者。无不用其极矣。遂乃质言之曰。人之好我。示我周行。谆谆乎若惟恐其吝此周行。而不以遽示者。于此见圣人好问之殷。取善之切。其舍己从人之意。何其恳以挚也。夫士人自束发读书以来。责难于君谓之恭。陈善闭邪谓之敬。斯亦闻之熟矣。岂其策名委贽而敢忘诸。必俟夫吾君之如是其委曲以重之。乃始出其中所素藏。以与吾君权施报哉。然而圣人必以为不如是而不得者何也。君臣之分。以严为主。朝廷之礼。以敬为主。分极而不以情通之则隔。礼胜而不以乐和之则离。彼夫希荣苟禄者无论矣。即夫稍知大义。矢诸夙夜。非不怀入告之诚。及乎质对大廷。而其分严。而其礼敬。往往多所畏惧。卒怀疑而不敢前。史称唐太宗神彩英毅。群臣进见者。皆失举措。太宗知之。每见人奏事。必假以颜色。冀闻规谏。夫太宗之纳谏。宜无不昭然共白于臣庶。而犹必假奏事者以颜色。而臣进见。至失举措。则凡人臣之对越于君者。其难其慎。亦概可知矣。圣人为之备着其仪于燕。琴瑟竽笙。以大鸣其豫。币帛劝侑以厌饫其心。俾得优游夷怿。而严者以舒。敬者以和。乃坦然直吐其胸臆。而有不知。知无不言。有不言。言无不尽也。故圣人之如是其委曲以厚之者。凡以为中材劝云尔。且夫周行大道也。以道培国运。则当盛明之时。进忧危之语。以道律皇躬。则当晏安之地。陈怠荒之防。以道格君心。则当嗜好之萌。严性情之正。甚且以万无一有之事。设若或有一之虑。如禹之于舜。而谓无若丹朱。周公之于成王。而谓无若殷王受。臣方惴惴恐惧。以为获罪滋大。乃君不惟恕其狂瞽。而且直探其心之所存。以为人之好我。此固纯臣志士所日夜切切以祝之吾君。未敢必之吾君者。而不意吾君之体恤之一至于此也。臣谁无心。忍不相率而入告乎。故不独师保以为启沃。疑丞以为赞襄。庶士御事。相与献可替否。补阙拾遗。而瞽以典。史以书。师箴瞍赋蒙诵。百工谏。庶人传语。莫不毕至于其前。而效周行之示。则赓扬之休可继。泰交之治可成。此圣人所以因燕而作是诗。复歌之以为燕仪。用垂训于万世欤。

经筵讲义　
杭世骏

　　皋陶谟兢兢业业一日二日万几
臣按治道有污隆。王化有远近。皆决于王心之疏密而已。易云几者动之微。枢机之所以发。善恶之所以分。吉凶之所以兆。莫不循是以之乎彰显焉。故云知远之近。知风之自。知微之显。可与入德。言几也。后世言治者。昧于其几。而第言有万。则万几云者。宜若为有天下者之恒言。而不知人君于此。不可不明察其微。而慎持其隙也。盖几有万。则其彰显者不止于万可知矣。一日二日而有万几。则月旬朔之间。不止于万几又可知矣。一几之不慎。则一事丛其弊。一方受其害。猝至杂投。其忽不及谋者必众。待其不及谋而思补救之。何如先其未及发而豫筹之乎。我　　皇上秉神圣之资。励精图治。朝干夕惕。即以之希三代盛王。岂有不及。然臣窃观今日之治理。其美者仅仅如汉之文景。唐之贞观开元。宋之化嘉佑而止。甚且尚有不及焉者。何也。则以仁心仁闻。能设诚而致行之者之难也。夫有仁心仁闻。而苦于设诚而致行之者之难。此其间有几焉。盖辨之不可不蚤辨也。臣闻天之生圣人之材甚吝。而人之值圣人之时甚难。圣人以天地父母为心。愚臣即以尧舜吾君为责。伏愿　　皇上于深居渊默之时。随事审其几微。行政或恐未当于天心。用人或恐未慊于众望。谗夫女谒未必有。而内宠近侍恩泽或恐其踰制。琼宫璇室未必盛。而岩居川观巡游或恐其过时。穷边征戍。宜时恤其饥寒。闾巷惸嫠。宜周知其疾苦。有一夫不获若已纳隍之心有。万方有罪。罪在朕躬之念。夫然后坐明堂而出政治。风动从欲之休。不难再见于今日矣。

经筵讲义二篇　
秦蕙田

　　任贤勿贰去邪勿疑
臣案平天下之道。首重用人。人品不同贤与邪二者而已。用舍有定。任与去二者而已。其始贵有鉴别之识。灼然而不淆。其继加以刚健之力。毅然而不惑。贤与邪之判在心术。而心术之辨在公私。心术而果出于公欤。其气象必有光明磊落之概。其行事必有平直正大之体。难进易退。爵禄非所恋也。矫枉从正。时议所弗徇也。洁己独立。而不藉声援。竭忠尽愚。而不避艰险。在大僚则以责难陈善为恭。而不以趋走承顺为敬。在下位则以恪勤匪懈为事。而不以营求干谒为心。隐微幽独之中。但知有爱君奉国。故曰公也。如心术而或出于私。其情状必有掩饰闭藏之态。其行己专以圆熟软媚为工。始而患得。终而患失。脂韦谐俗而惟取模棱。因循缄默而但求保位。其幸而循资历俸以至大僚。则容悦固宠而全无建白。倘或淹滞下僚。则逢迎希冀而不惮卑污。处心积虑。第知有身家名位。故曰私也。公与私之辨。彰彰如此。而任之去之。往往有未当者。则贰与疑者之过也。夫贤者之事君也。议事则据理而不事揣摩。奉职则秉法而不容假借。如事在可行。纵破成例而不顾。如不可行。虽违成命而不辞。处唯唯诺诺之中。独有謇謇谔谔之概。而奸邪之人。恶其不便己也。遂委曲隐约以中伤之。不曰沽名。则曰卖直。不曰归过。则曰揽权。日浸月润。渐疏远而不觉。甚且有不原其大节。而微疵小过。指摘交加。吏议亦随其后者。此从来善人君子。每不能久安于朝廷之上。皆贰之故也。彼邪人之保位者。方且反以是为戒。苟同随俗。务为弥缝。非之无非。刺之无刺。当利害得失之交。全不以民生国计为念。其所辗转筹躇者。不曰拂上意。则曰碍人情。调停之外无他长。承顺之外无他术。日复一日。年复一年。贪营系恋而不去。虽人主穆清之中。时多鉴察。然以其小心无过也。则宽大以容之矣。以其备位年久也。则姑且以之矣。不知职事已为之渐废。人心已为之渐靡。风俗已为之渐偷。纪纲已为之渐弛。而其人享有禄位。方晏然自以为得计。此则疑之说也。然则如之何而后可。亦曰惟诚而己矣。刚而已矣。诚则不贰。刚则不疑。果能确知其贤而任之。开诚布公。推心置腹。与之断大事而不疑其擅。与之图密计。而不患其私。与之进退人材而不嫌其党。与之赏罚事权而不虑其专。有所言而裁之以理。无弗听也。有所行而规之以成。无弗从也。有所忤而曲谅其心。无弗恕也。有所荐而明试以功。无弗用也。光明洞达。表里如一。则真意交孚。融洽胶固。虽欲稍自退诿而情有所不安。稍为欺隐而心有所不忍矣。夫然后利有举而必兴。害有除而必去。朝廷之上。宁复有委靡观望之习。待人主之焦心劳思。别求挽回转移之法哉。至于阴邪之辈。一有觉察。则立加罢斥。虽无大过。亦勒令退居。不使幸位以妨贤路。如此则贤安有不任。邪安有不去。天下安有不治者。此以诚为体。以刚为用之效也。夫以大舜之德。有虞之治。其存心岂复有不诚不刚。而益顾以是谆谆进戒者。实有见于诚之难尽。而刚之未易足也。是以大学释平天下。首重用人。而论用人。则申言见贤而不能举。举而不能先之命。见不善而不能退。退而不能远之过。即勿贰勿疑之说也。而归本于慎独。然则欲任贤去邪以平天下。舍诚意正心。将何以哉。

　　龙德而正中者也
臣谨案圣贤之道。惟贵一中。唐虞首着执中之训。人但知始自尚书。不知其原实出于易。易者。天地自然之法象。一卦三爻而二得中。重卦六爻而二五得中。干为君道。乃全卦之首。九二一爻。以龙德居下卦之中。乃易卦三百八十四爻居中第一爻也。是以孔子于此。特着明正中之义。以为通卦之凡例。举圣贤之心法治法。一以贯之。由是而推之。全易六十四卦。彖传象传中言中者。凡五十有五。其不言者。仅九卦而已。苟得乎中。虽否剥亦吉。苟失乎中。虽泰复亦凶。夫卦之分吉凶。莫甚于否泰剥复。而中不中之得失相反乃若是。然则帝王御世。日理万几。其本精一之学以用中于民者。岂易言哉。孟子曰。执中无权。犹执一也。夫权所以称物之轻重。而大君之执中御物。亦犹是焉。从来势之所趋。畸轻畸重之弊。虽极治之朝。犹或不免。我　　皇上奉三出治。执两用中。举凡用人行政。皆一一权度而后行之。宜无有不中矣。然有本一善政而奉行稍未当。以致不合乎中者。亦有势之所趋不无轻重。而尚未全反以适于中者。即如贵粟重农。善政之先务也。购买仓储。乘时预备。良法美意莫过于此。然行之不力。歉岁固有米少之忧。行之未善。丰年亦有米贵之患。乃者直省大吏。因仓储未足。动支公帑。籴谷贮备。飞檄刻期。舟车络绎。集于江广产米之乡。牙行藉以为奸。商贩而闻戢。以致产米与待米之乡。价皆踊贵。负担小民。日谋升斗于市。蝇头微利。尤觉难堪。虽以今岁雨旸时若。可望丰收。而外省米价。犹未甚减。如下江之米。向例以一两为平价者。今犹至一两四五钱不等。昔人谓谷贵伤民。良可念也。故现今秋收以后。地方官不患其畜聚之不力。而患其调剂之未平。盖恐行之太骤。为之过急。远近各省。同时购买。风声所被。富户藉以居奇。倘仍价傎高昂。公私均有未便。盖市易之情缓则平贱。急则腾贵。势有固然。古者三年余一。九年余三。以三十年之通制国用。积渐致之。本非旦夕。况年岁既丰。米谷大裕。流通之后自见赢余。纵使从容调剂。不出数月之内。断无迟误之事乎。至于务本之民。不外业户佃户二种。业户输赋。佃户交租。分虽殊而情则一。乃始也患业户之浸凌。今则忧佃户之抗欠。盖业户中其田连阡陌者。百无一二。大抵多系奇零小户。其势本弱。一遇强佃抗欠。有吞声饮气。无可如何者。地方官率漠然不顾。曰吾但能催赋。岂能复催租。于是佃愈顽。而业户之苦。一无所愬。既无所愬。而其田又非他人所敢承买也。不得不减价以售之于佃。而甘为贫困无藉之民。及顽佃既得业之后。遂以抗租之故智。易为抗粮之刁风。甚有恃其乡村远僻。攘臂以辱催征之吏者。此皆臣平日所亲见。人心风俗之弊。所关匪浅。而地方大吏。不能深悉民隐。犹往往以抑业户伸佃户为请。虽抑而不行。然其意见之偏。大概可见。此臣窃谓奉行未得其平。而难免失中者也。至于设官分职。内外相维。体统相制。在京之官。执法奉令。可以通达政体。外省之吏。承流宣化。易于练察民情。要之政以治民。民为政本。原无分别。况内外之员。迭居互任。国有章程。故定例县令行取为部曹。欲使习民事者司部务也。即考选为科道。欲使悉民隐者司言路也。科道部曹。复出为道府。欲使达政体者肃吏治也。法制精详。防维周密。但有兼资而互益。未容分道以扬镳。是以国家得有成材。而内外不分轻重。今行取之法虽行。而得缺甚少。部曹鲜习民事。处事不无偏蔽之虞。科道不悉民情。条奏但陈肤泛之语。六部。直省之纲维也。督抚之考成。章奏之得失。皆司员执掌。得操简而议其是非。责任不小。而议者每以不胜任之郡守。归于部用。夫既不胜任。则有年老及疲软与才力不及。勒令休致之例在。乃以一郡之废材。归于部用。毋乃轻重失伦乎。此势之所趋。有未尽挽回而合于中者也。臣侍直　内廷。伏蒙　　圣制垂示。有曰。彼民有隐情。孰为达其意。或政有偏颇。孰为防其弊。恭读之下。曷胜感奋。谨因说经之次。敬陈愚昧。伏惟　　皇上睿鉴。

进呈经义　
陶贞一

　　周易九二包荒用冯河不遐遗朋亡得尚于中行
臣谨案包荒者。仁之德。用冯河者。勇之德。人必兼智。故不遐遗。有勇且义。故朋亡。此卦专言保泰之事。此爻以臣位言之。而其说莫详于程子。伏惟　　皇上抚泰宁之运。当劳于求贤之时。臣请就程子之说。条举而核之。程子曰。九二以阳刚得中。上应于五。五以柔顺得中。下应于二。君德本刚。而有取于柔者。非柔无以尽臣下之心也。臣道宜柔。而有取于刚者。非刚无以任天下之重也。类于刚矣。而不必得中。虑为申枨之欲。近于中矣。而不本于刚。又虑为胡广之中庸也。若是而一以柔道御之。是犹以水济水。必无以成交泰之功。伏惟　　皇上纪元之初。尝举韩愈感激媕阿之句。以风厉臣。于今三年。果已感激思奋乎。抑蹈常袭故而未克变也。臣闻王者以仁育万物。必以义正万民。民之贵于物也。则知义之行。当自贵者始。义行于贵。斯仁溥于物矣。所谓百官正而万民莫不一于正也。不然。则壅遏沮格之患。可胜言哉。程子曰。泰宁之世。人情习于久安。安于守常。惰于因循。惮于更变。非有冯河之勇。不能有为。于斯时也。凡程子所指二者之弊。自三代以至汉唐宋元明。盛极而衰。罔不由此。臣观今日在廷之意指。包含之意居多。其见诸施为者。则似乎宽裕而实纵弛。似乎详密而无关体要。至乐因循而惮改变。则尤为切中。且如臣条奏。下部议者。其说在可否之间。行之固属无益。不行亦复无害。而一纸空文。可以塞责。则姑议行之。以称　　皇上求言之心。以示不拒人言之意。其它则以为难行而置之者有矣。臣窃谓事当论是非。不当论难易。苟是矣。虽难而当行。若其非也。虽易而必不可行。昔之所谓难行者。若暨艳之欲清流品于吴。杜弼之欲惩勋贵于魏。以至唐之末造。用师于太原邠岐。是处分裂之朝。与积弱之势。诚有所甚难。方今天下一家。海内之势。固如身之使臂。臂之使指也。而　　皇上好生之德。又洽乎民心。必无惊骇物听之虑。何嫌何疑。而一切以难行报寝哉。夫治病者必究其本。浚井者必达其源。将欲革弊正俗。不从其本源治之。而区区维挽于末流。曾何益之有。为人臣而惧失物情。莫肯任怨。此便私自营之计。非程子所谓英烈之辅。足以任天下之重者也。程子释朋亡之义。谓如禁奢侈则害于近戚。限田产则妨于贵家。不能断以大公而必行。是牵于朋比也。龚焕曰。九二大臣所以进退天下人才者。惟亡其朋类。则能用天下之贤。两义相较。则龚说为优。极而论之。岂惟大臣。如治文书者。以律令为可否。而不牵于请属。则庶事无不厘矣。司纠绳者。以义理为权衡。而不夺于知交。则宵小无所容矣。此则朋亡之极致。虽屯可使泰也。而岂有平陂往复之虑哉。朱子曰。包荒非混而无别之谓。故必断以行之。明以周之。公以处之。然后用舍举措。无不合乎中道。盖为君尽君道。为臣尽臣道者。已不外乎此。虽成康文景。将有恧焉。惟　　皇上之仁明。庶克比隆前圣。臣敢以责难之义。效狂瞽之说。仰冀　　垂神察纳。天下幸甚。

进呈经说　
程梦星

　　尚书梓材篇惟曰欲至千万年惟王子子孙孙永保民
臣谨案诗之言天子万年。天子万寿者。不一而足。虽出于颂祝之词。而皆本于忠爱之意。是以圣人录而存之。若夫推本于先王之明德。而下及于民依。固未有如此之恳切着明者也。夫周自后稷始基靖民。积累深厚。本有享国长久之理。至成王时。郏鄏之鼎已定。卜世卜年。不为不久矣。而周召诸臣。所惓惓致望者如此。岂诚有私天下之心哉。一姓相承。僭窃不作。兵革不兴。使民皆安乐寿考。无天札疵疠之患。斯宗子家相之责。克尽而无媿耳。然则其所谓欲者。非独抱此虚愿。为必将有绸缪式固之事焉。是故先王之成宪不可不遵。书所谓无作聪明乱旧章者是也。唐府兵之制。坏于张说。明开中之制。坏于徐溥。二人号为名臣。而轻变旧法。贻害无穷。其它私废法之徒。不足论矣。末俗之弊政不可不革。易所谓通其变使民不倦者是也。东晋陈邵之议。格于王导而不能从。韩范天章阁之对。仁宗用之而弗克竟。江左是以偏安。而宋室卒于不振。其它因循苟且之弊。抑亦不胜数矣。至于百年之计树人。则人才其先务。秦誓所谓保我子孙黎民者也。臣尝妄论三代以后。开国之初。戡乱致治之佐。皆敦朴厚重。思深而虑远。足以历数百年之规模。此非教化所致也。气运隆则人才与俱隆焉。及其耗也。文恬武熙。诡随容悦以窃禄而已。甚至背公植党。角立争胜。虽有愿治之主。而国事靡所与属。观于唐宋明之季年。可为长太息者矣。惟圣人于方隆之会。修教正俗。使士皆崇本实厉名检。通经学古。则朝野之间常有所倚重。以弭其隙而折其萌。其为益匪细也。三者皆欲至万年之大要也。三者皆得。则虽有小疵。不足以累大体。固可以蒙业而安。故说者谓三代之君。能守其祖宗之法。虽至今存可也。非虚言也。

进呈经义　
赵青藜

　　周易损上九弗损益之贞吉利有攸往得臣无家益初九利用为大作元吉无咎
臣案朱子本义。谓损下卦上画之阳。益上卦上画之阴。为损。损上卦初画之阳。益下卦初画之阴。为益。是损之上九。受下之益者也。损卦之主爻也。益之初九。受上之益者也。益卦之主爻也。既为二卦之主爻。则上九当言益上。初九当言益下矣。今考二爻之辞。于损之上专言益下。于益之初独言益上。圣人之垂训至矣。人君以一身受天下之益。必思所以扩其兼容并包之量。而动天下以爱戴归附之诚。舍益下奚以焉。考之周礼大司徒所掌。辨之以土宜。养之以保息。安之以本俗。聚之以荒政。凡所以为下计者。至周且悉。而其所以为益者。又皆藏富于民。无解衣推食之劳。而自有家给人足之乐。此弗损益之之道也。何咎之有。如或煦煦为仁。而从事于移民移粟之间。其道不足以行远。其心不能以入人。虽亦有救于时。而究不胜其狭小之私。其于不言有无。惠而不费者。未有闻也。故又曰贞吉。利有攸往。得臣无家。为天下君而不自利于己。莫非王臣而不视为私属。可大可久。王道之至极也。三代以下。若汉之文帝。唐之太宗。宋之仁宗。皆能合四海为一家。联兆姓为一体。其于爻所陈弗损之规模。获益之气象。殆庶几乎。至夫居下而受益于上者。大泽非可幸邀。殊恩岂易报称。是必劳悴有所不辞。利害有所不顾。身家有所不恤。知无不为。为无不尽。此大作之道也。然又恐志大而才小。任重而谋疏。有忠君之心。而无济世之策。亦徒足以速谤而增咎耳。岂所称元吉无咎者乎。易未有以元吉为戒辞者。此爻本义。以为必元吉然后得无咎。故必如汉之汲黯丙吉。唐之杜如晦房乔。宋之韩琦富弼文彦博范仲淹等。视国事如家事。为人之所不能为所不敢为。乃于此爻之义为不愧焉。要之上之于下。犹父母之于赤子。下之于上。犹手足之于腹心也。父母之于子。未闻有以家计者。即罄其家之所有以与子。而父母不惜也。损之得臣无家父母之志也。手足之于腹心。未闻有以力作为劳者。即竭其振奋之勤以效用腹心。而手足不靳也。益之利用大作手足之谊也。君臣一体之理。上下相关之故。圣人于损益之初上二爻。观其深矣。

经筵讲义五篇　
蔡新

　　九三无平不陂无往不复艰贞无咎勿恤其孚于食有福
臣谨案天人治乱之机。其微矣哉。欲治而不乱者。天心之仁爱也。不能有治而无乱者。气数之乘除也。惧其乱而保其治者。人事之所以维气数而体天心也。自盈虚消息言之。则天心有时不能胜气数。以制治保邦言之。则人事亦有时而符天心。谓数不可逃。六月云汉之诗。何以光复旧物。谓时有可恃。元狩天宝之治。何以不克令终。知此意者。于泰之三爻见之矣。夫泰极盛之时也。三亦犹阳长之候也。圣人于否至四而后有喜词。于泰当三而即多戒惧。虑患之意深矣。天下之乱也。不于其乱而生于极治之时。何也。开创之始。国势方兴。人心未固。君若臣早夜孜孜。无非为天下谋治安。为子孙措盘石。其精神之所周贯。天人实系赖之。履泰以后。上恬下熙。渐忘其旧。君以声色逸游。为无害生民。臣以持禄养交。为安享暇豫。进谏者谓之沽直。远虑者谓之狂愚。其上下之精神谋画。莫不狃目前之安。而图一己之利。夫图一己之利者。未有不贻天下之害者也。狃目前之安者。未有不来日后之悔者也。则堂陛之玩愒其一也。开国之初。简节疏目。网漏吞舟之鱼。而吏治烝烝。不恃法也。升平以后。巧伪渐滋。则文网愈密。以繁文缛节。为足以黼黻太平。以科条律例。为足以厘剔奸蠹。由是百里之命可寄。而颗粒铢两之出入。不敢专焉。钧衡之司可秉。而是非轻重之权宜。不敢问焉。使其君子无所恃以尽设施。其小人有所援以售巧伪。行之既久。人人但以簿书期会为尽职。而立法之初心。设官之本意。茫然莫辨矣。则政令之烦琐其一也。国以民为本。民以食为天。当泰之时。民物滋丰。而民之游惰耗之。俗之侈靡耗之。朝廷之征敛愈密经费日增耗之。古者以庶而愈富。后世则以庶而愈贫。古者论贫富于民间。后世则计赢绌于内府。古者制国用。量入以为出。后世筹度支。则因出而经入。由是虽有恤民之令。而民不见德。徒有足国之计。而用不加饶。则物力之匮竭其一也。人才着国家之元气。拨乱之世尚功。致治之初尚文。皆有经世之远猷。泰运既开。承平日久。朝廷渐厌谠论。士大夫讳言风节。拘牵文义以为学。熟习圆通以为才。卑顺柔诡以为德。靡曼繁缛以为文。俗以此为尚。家以此为教。莫不渐染成风。揣摩干进。夫贵之所向。贱之所趋也。家之所修。廷之所献也。在朝无骨鲠之臣工。则草野之诵读皆市心矣。居乡无廉隅之砥砺。则登进之事功皆苟且矣。则人才之委靡其一也。风俗者盛衰之本源。初泰之始。其室家妇子。里党闾巷。多有敦庞定集之思。厥后生齿繁。则家庭之诟谇日起。生计迫。则里巷之任恤渐衰。商贾之奢豪逾仕宦。狙狯之险健欺善良。朝廷敦宽大之政。然法行于愚戆。而疏于奸民。是长其桀骜之气也。吏治博安静之名。而蠹胥之弊窦日启。雀鼠之案牍常悬。是酿其刁悍之习也。则风俗之浇漓又其一也。此数者。或由矫枉之过正。或因时势之递迁。皆人事与气数相因而至者也。圣人知其然。故于泰之三爻。即戒以无平不陂。无往不复。霜虽未冰。月已几望。诚甚惧乎其终也。然可谓之气数人事。而不可谓之天心。天心之仁爱甚矣。自古虽当衰乱之运。其君臣能恪谨天戒。侧身修行。则天犹未有不予之以治者。况其未雨之绸缪乎。诚使为人君者。凛兢业之小心。存无虞之儆戒。念六月云汉之诗。鉴元狩天宝之治。庙堂之上。恪恭震动。百尔臣工。惟怀永图。罔敢玩愒。以迓天庥。然后崇简易敦大体。重责成戒丛脞。则政令不烦矣。省浮费戒屯膏。修地利薄征税。则财用不匮矣。审好尚公赏罚。奖忠直黜浮华。则人才咸奋矣。敦孝弟重农桑。严豪猾清狱讼。则风俗还矣。保大定功。和众丰财。有苞桑之固。无复隍之忧。岂不于食有福哉。而必自君心之无玩愒始。则欲尽人事以体天心而维气数者。诚不外艰贞之训欤。

　　无教逸欲有邦兢兢业业一日二日万几
臣案唐虞之世。臣之于君。规儆之意多。而颂扬之词少。其见于经者。帝德广运。益之所以颂尧也。然亦在舜即位之后。后世之公言也。不闻尧之时有此也。帝德罔愆。皋陶之所以赞舜也。然亦舜以明刑协中。让功于皋陶。故皋陶以好生之德。归美于舜。善则归君之义也。外此则所谓赞颂者无闻焉。而戒慎儆惕之词。不一而足。至皋陶此篇。明示以逸欲之不可开。兢业之不可忘。而万几之不可旷。则信乎为君之难也。夫自公卿大夫以及士庶。莫不各有当为之事。则莫不宜存兢业之心。然不过一身一家焉耳。一官一职焉耳。岂若人君为天下臣民之主。四海兆民皆仰赖焉。苟稍有自暇之思。则万几之来。日积月累。欲姑置之。则恐纪纲之不振。将分委之。又虑威福之潜移。故自古明圣之君。惟无逸而已矣。无欲而已矣。逸者欲之渐。欲者逸之根也。何以克之。敬而已矣。兢兢业业。敬之至也。逸欲之萌。初或以为无关于政治之大。无害于臣民之故。莫不始于微而终于着。始于细而终于巨。始多因一念之自恕。而终渐至众欲之交攻。其性情心术。必有潜移默夺而不可遏者。生心害政。发政害事。甚可虑也。惟敬则以天监为必不可欺。以民情为必不可愚。以清晏升平为必不可恃。以水旱灾祲为必不可忽。以左右近习为必不可狎昵。以声色货利为必不可迩殖。虽在纷华波动之中。幽独得肆之地。而所以兢兢业业。持守此心者。未尝敢有须臾之怠。此尧舜以来相传之心法也。三代以下。不无励精图治之主。然不敬则不纯。汉武帝建元之治是也。不敬则鲜终。唐明皇开元之治是也。不敬则多扰。宋神宗熙丰之治是也。其柔闇之君。固不足以语此。即负不世出之资。具大有为之志者。亦每每患此。此无他。兢业之心微。而逸欲之念锢于中也。抑自古未闻有以逸欲教人者。而皋陶顾以教有邦为言。何也。天下之从好不从令也久矣。人君诰诫号令。或重巽以申而人不从。至于心术嗜好之微。动作起居之细。有外廷所不得知。而天下从风而靡者。有诸内必形诸外。独之不可掩如此也。此皋陶所为惓惓也。夫舜大圣人也。有虞之天下至治安也。而廷臣之所以进戒者。至极之于怠荒傲虐。甚之以朋淫殄世。类皆中主所不肯为。而亦若危亡之立至者。而已邻于诋诬。近于毁谤乎。乃诸臣苦口陈之。舜虚怀受之。上下之间无少疑忌。盖深见天命之不易。人心之惟危。而戒惧之不可以怠也。后世臣心益靡。主极日隆。大臣无有格心之论。人君不闻逆耳之言。泄泄自安。委蛇朝右。夫明主在上。臣将顺之不暇。此李林甫所以谀唐元宗也。岂足法乎。惟汉汲黯之于武帝。唐魏征陆贽之于太宗德宗。庶几近之。武帝多欲。德宗猜疑。非能听言者。独太宗从谏如转圜。然于魏征亦尝怒之曰。会须杀此田舍翁。而于封德彝宇文士及。则明知其佞而用之。此以见厌直好谀。非独拒谏之君为然。亦明主所不免也。或又谓人君开谏诤之门。奖敢言之士。则臣下争为激切之论。以钓直声而取世誉。徒使求言纳谏之君。转而厌闻激聒之论。亦势所必至者。然此则论语有之矣。曰不以言举人。不以人废言。其言而是则行之。使之知勉。言而非则置之。使之知愧。廓然大公。物来顺应。不夺臣下之名。而凡臣下之名。皆君上之名也。若未问其言之可采与否。而逆计其心之有为而来。则忠谠之路。必有逡巡而不进者。不几于因噎而废食乎。且人既日以正言告其君。则必不敢显以邪行示于众。君既虚公采纳而予之以名。则臣亦必天良感动而报之以实。是始而希誉。既而避毁。终而革心矣。此又以善养人。转移风化。王道之大者也。于以迓天休而邀景福不难矣。臣故因唐虞交儆之意而并论之云。

　　亦言其人有德乃言曰载采采
臣谨案观人之法。德与才而已。德者。就其身言之。所谓行有九德。亦言其人有德者也。才者。以其事言之。所谓载采采者也。先儒释之。以为论其人。则曰斯人也有某德。言其德。则曰是德也有某事。诚有见于唐虞之取人。必才全德备。体用兼优。然后为纯品也。抑臣考其文义。按其本末轻重之伦。而知皋陶立言之意。固非漫无先后于其间也。德者本也。事所从出者也。事者末也。德之见端者也。世固有有德而短于才者。然亦不过拘悫谨愿。无大设施耳。非若有才无德之徒。其本既失。其事虽或可观。举无足信也。观人者必言其人大概有德乃可其某事某事之善。若徒即事以求之。未有不失之者也。宋臣崔与之曰。天生人才。自足供一代之用。惟辨其君子小人而已。忠实而有才者上也。才不高而忠实存者次也。人君求贤。岂不欲尽得其上者用之。而不可必得。则与其才浮于德也。毋宁德浮于才。唐虞之世。方鸠僝工。终于摈弃。而汉唐宋以来。小人接踵而起者。皆信之于一二事也。且夫小人而至威权气焰。足以笼络臣民。使一人惟吾言之是听。而为所欲为者。非实有英奇干济。负出之资者不能。昔司马光欲复差役。期以五日。同列病其太迫。知开封尹蔡京。独如期奉约。光喜曰。使人人奉法如君。何不可行之有。吕惠卿知大名。铁骑过洛。寂不闻声。诘旦伊川乃知之。叹曰。其才亦何可掩也。故自古未有无才而能为真小人者。亦未有无才而能动人主听者。更未有无才之小人而能害人家国者也。幸而遇精勤之主。明察之君。权无旁落。术不尽售。虽时露其巧计逢迎。亦终有所逡巡畏缩而不得逞。此封德彝宇文士及不能为害于唐。而丁谓王钦若未至贻毒于宋也。倘或喜其英奇。而乐其干济。势且入其术中而不悟。就使不竟其用。犹将为安石之祸宋。若一任其设施展布。俾得逞其阴贼险很之才。几何不为商鞅之治秦乎。夫安石毅然复古。欲兴三代之治。商鞅审时度势。坐收六国之全。亦岂后世琐琐薄技嗜利怀私所可比者。而其害已彰彰如此。此虞书所以为重有德也。

　　子言之曰为上易事也为下易知也则刑不烦矣
臣谨案乐记曰。大乐必易。大礼必简。乐至则无怨。礼至则不争。易简者。礼乐之端。而礼乐者。刑罚之本也。易系传曰。干以易知。坤以简能。天地惟易简。故五行之吏。四时之官。各司其职。而寒暑昼夜长养收藏视此矣。圣人惟易简。故命官分职。选贤授能。各举其事。而有亲有功可久可大视此矣。此政简刑清。治道之所以隆也。后世人不足而问之法。法不足而济以刑。上疑下之难知。而故为不测以神其术。多为防闲以定其志。下疑上之难事。而争为揣摩以迎其机巧。为隐匿以逃其罪。其始也起于上下之相遁。其究也。必至上下之相蒙。易事易知。两无当矣。夫法制禁令。圣王之所不废。故曰。徒善不足以为政。然要皆以人用法。非以法用人也。以法用人。毋论法未必尽行。即使令行禁止。而商鞅尚不可以治秦。毋论无法未必有合。即使引今酌古。而王安石终不可以治宋。无他。弊常生于所防之外。而情每拂于用法之中也。昔汲黯奉使。以便宜持节。发河南粟赈贫民。寇准欲擢指挥使。吏以例籍进。准曰。用牙官尚须检例。安用我辈。是二事者。下不以此自疑。上不以此为罪。诚有得于易事易知之意者也。若必须天下而纳之于科条律例之中。则燮理钧衡之职掌。几何不等于吏胥。而学士大夫之绳束。且将自同于舆隶。政体有亏。而廉隅日顿。正苏洵所谓以天下之大。而无可信之人。国不足以为国者也。是以人主于此。彰好慎恶。信赏必罚。使爵不渎而民作愿。刑不试而民咸服。汲汲于辨人才。而不汲汲于讲法令。是缁衣命篇之意也夫。

　　唐太宗问魏征曰臣上书可采及召对多失次何也对曰臣观有司奏事尝数日思之及至上前三分不能道一况谏者怫意触忌非陛下假之词色岂敢尽其情哉上由是接臣词色愈温

臣谨按有唐贤君。莫有过太宗者。太宗之德。以纳谏为首称。史册所载。如孙伏伽戴冑之执法以争。无殊于张释之。皇甫德参之激切上陈。不异于汲黯。帝皆优容嘉纳。可谓盛德矣。而魏征犹劝帝假词色以受尽言者。太宗以神武定天下。即位之初。置馆殿侧。聚四部书二十余万卷。选天下文学之士。令更日直宿。论讲前言往行。商确政事。其天资英迈。博识古今。当时廷臣才识。未有能几及之者也。意其临朝之际。或不免有神圣文武之资。稍形于词色。故孔顈达以为位居尊极。炫耀聪明。则下情不达。诸臣召对之多失次。三分不能道一。其以此欤。然此犹就陈事者言之。未及乎怫意触忌而谏者也。怫意触忌而谏者。人臣之所极难也。显言之则近于卖直。讽言之则邻于刺讥。援引言之则疑于迂疏。激切言之又几于毁谤。总之皆逆耳也。夫君之于臣。上下至悬殊也。臣之爵禄君所赐也。荣辱君所定也。不宁惟是。即身家性命。亦君所成全也。既已托命于君。谁不愿为将顺以自结于媚兹。而独甘为逆鳞以尝试于不测。必其实有忠爱恺恻之忱。不容自已者也。不然则其赋性戆直者也。不然亦其顾名思义者也。不若是。巧者必揣摩以迎合。拙者缄默以取容矣。李绛之对宪宗曰。人臣生死。系人主喜怒。谁敢发口谏者。就有谏者。皆昼度夜思。朝删暮减。比得上达。十无二三。与征所言。意正相类。是以圣明之君。迩言在所必察。陈言有所不厌。言及主躬。不嫌于过当。言及时政。无妨于过激。即有一二无稽勿询之说。亦第勿听勿庸已耳。夫岂无狂愚不知大体。以自触罪悔者。赖圣哲以免也。太宗惟能听受。故臣上书。亦多可采。而贞观之时。号称盛治。况由此而上之。为夏禹之悬鼗置铎。大舜之善与人同。又有大焉者乎。然则谏草之稀。不必盛世。直臣之众。愈彰圣主。读皋益之谟可以观矣。

经筵讲义五篇　
任启运

　　仲虺之诰曰惟王不迩声色不殖货利德懋懋官功懋懋赏用人惟己改过不吝克宽克仁彰信兆民
臣案称汤之德。至克宽克仁。彰信兆民。可谓至大。而必先之以不迩声色。不殖货利者。人君之心。百官之所待照也。万几之所待理也。譬之明镜。一尘之不集。而后其照全。偶有一物之翳。则明有不照之处。而用人处己。皆不能无误矣。故所谓声色。非必若郑卫之音。燕赵之女。恒舞于宫。酣歌于室也。所谓货物。非必若鹿台之财。巨桥之粟。人以贿进。政以货成也。凡一切可喜之事。可乐之物。其与吾耳目为缘者。皆声色货利之类。而吾心清明之翳也。孟子曰。物交物。则引之而已矣。吾身耳目之物。皆与声色货利为缘。而声色货利之物。又日与吾耳目为诱。严以防之。犹惧其引。况可曰是区区者。何足以为吾清明之累。而迩之而殖之乎。微尘集而镜已失其明。微欲滓而心已失其虚。心不虚即不灵。而天命已汨其源。率性已违其则。如是而求用人处己之各得。必不能也。邵雍曰。情之溺人也。甚于水。水能载舟。亦能覆舟。故物者。身之舟车也。物伤则身从之矣。身者。心之区宇也。身伤则心从之矣。心者。性之郛郭也。心伤则性从之矣。性者。道之形体也。性伤则道从之矣。夫食味别声被色。固人所以生。乃声色货利之易溺。而不戒之于微。谨之于渐。且曰是区区者。何足以为累。驯至于伤吾身。伤吾心。伤吾性。并用人处[己](已)之道无所不伤。是以载舟者覆舟也。可不为大惧哉。古之圣君知其然也。谨之于至微。戒之于渐习。左右前后。罔非正人。寝食起居。罔非纳诲。在舆有旅贲之规。位宁有官师之典。瞽史有教诲之道。●御有诵训之箴。与其以声色乐吾身。何如以规诲养吾心。与其以货利奉吾身。何如以理义饫吾心。如此则何人非师。何人非保。是惟无过。过必不贰。汤之所以用人惟己。改过不吝。由此道也。抑其所以不迩不殖者。又有本焉。伊尹曰。顾諟天之明命。孔子曰。君子之事亲也如事天。事天如事亲。身也者亲之枝也。性也者天之命也。一失其身。不可谓事亲。一失其性。不可谓事天。试当悦声怡色。玩货美利之际。惕然自问曰。天之所以命我者何如。必有心为之战。骨为之惊。而绝去之惟恐不速者。而安敢迩之。安敢殖之耶。故用人行政。以不迩不殖为根。而不迩不殖。尤以顾諟天命为本。

　　易曰临观之义或与或求
臣尝紬绎二卦之义。而知临之道在君能下贤以自益。观之道在君能观民以自考也。然而安民之道未有不在于下贤者。故孔子杂卦传。于他卦皆分释之。于临观独合释之。卦之例阳主施故能与。阴主受故能求。临卦二阳在下主与。四阴在上主求。观卦四阴在下主求。二阳在上主与。夫阳明阴暗。临之五六。曰知临大君之宜何哉。初二咸临。咸者感也。二阳在下。积诚以感乎上。是临之所以为与。六五虚中下贤。能取下之阳明以自益。是临之所以为求。舜曰臣哉邻哉。又曰。股肱喜哉。元首起哉。孟子曰。舜乐取于人以为善。是临之为卦。臣道在二之能与。而君道在五之能求也。综之则为观矣。就观象观之。九五阳刚。中正以观天下。是上有圣天子也。其下四阴。仰而观之。民无不顺。臣无不恭。是至治之世也。然臣于此卦窃有惧焉。初曰童观。小人之道。君子之羞也。二曰窥观。女子之贞。丈夫之丑也。三曰观我生进退。可进可退。不专于事君也。四曰观国之光。以受宠为荣。非不有其身者也。惟上与五同心。曰观其生。君子无咎。然曰其者位在事外。徒有其心。无所用之。故子曰志未平也。读此卦者能无有君无臣之叹乎。周公系爻曰。观我生。君子无咎。孔子传曰。观我生。观民也。言臣下惟知有己。不以民事入告于君。君欲自知政治之得失。不可不于民观之也。天下之民。有一饥者一寒者。君观之而曰是即我厚生之未尽也。天下之民。有一不若于道者。君观之而曰是即我正德之未至也。尧曰下民其咨。武王曰百姓有过。在予一人。圣天子之忧民如此其切矣。然则君于此将奈何。孔子知观民之道。仍不外于知临大君之宜也。故于杂卦合而言之。曰临观之义。或与或求。明乎观民而欲有以与之。必思下贤而有以求之。孟子曰。分人以财谓之惠。言计口而食之。终不能民生而厚之也。曰教人以善谓之忠。言家喻而户晓之。终不能民德而正之也。曰为天下得人者谓之仁。言尧舜民人之育在得禹稷。人伦之明在得契。故曰安民之道。不外下贤也。人君果如尧之以不得舜为己忧。舜之不得禹皋陶为己忧。念兹在兹。无日忘之。则如上之君子无咎。固与五同心者也。即初之童观。养之以正。未必非将来柱石之臣。可以保我子孙黎民矣。二之窥观。率之以正。未必不如周南召南之妇人女子。皆化文王之德而化行俗美。罝兔之士亦干城腹心矣。况三原欲进者。有不后先胥附乎。况四已来观光者。能不致身罔懈乎。上诚求之。下必诚应如此。而谓上有尧舜。下无禹皋。上有汤武。下无伊周。必无是理也。孟子曰。乐取于人以为善。是与人为善者也。或与或求之道。惟舜兼尽之。臣不敏。敢以此为说。

　　记曰仲夏之月律中蕤宾君子斋戒处必掩身毋躁止声色毋或进薄滋味毋致和节耆欲定心气百官静事毋刑以定晏阴之所成

臣案蕤宾之义。是时纯干。阳德方盛。微阴始生。似阳为主而阴为客。而先儒皆谓阴主而阳客者。阴既生而在内。则在内者为主。在外者为客。有必然之势矣。国语曰安静神人。献酬交酢也。阴之性柔而善下。能顺能悦。阳见其柔顺可亲。欢然酬酢似相得之晚。而不知由此以前。自复而临而泰。然后大壮。大之壮也如是其难。即至于夬。而犹孚号有厉。即至纯干。而犹终日干干。夕惕若厉。若是乎其难也。乃甫一姤而易已言女壮矣。阴之壮也如是其易。故古语曰。从善如登。从恶如坠。吾心理欲之几。贤奸进退之界。国家治乱兴衰之故。皆隐于至微。迁于不觉。甚可危也。甚可惧也。君子以一心之中和。位天地。育万物。要不外于斋戒两言。斋也者。湛然虚明。无一物之得撄吾心也。戒也者惕然儆惧。无一刻之敢或戏渝也。月令于仲冬仲夏两言斋戒。仲冬阳之始也。所谓于复见天地之心也。仲夏阴之始也。所谓于姤见柔之遇刚也。君子戒慎不睹。恐惧不闻。何时不斋戒。何地不斋戒。而于此两言之者。阴阳之始。善恶之几也。中庸言莫见乎隐。莫显乎微。故君子必慎其独。此之谓也。而于仲冬言去声色。禁嗜欲。于仲夏言止。言节。似于不必尽去之禁之者。非宽之也。是时干德全盛。阳德方隆焉。日中则昃。而于此未见其昃也。月盈则食。而于此未见其食也。骤而语之以声色必去。嗜欲必禁。似非人情。然而曰止曰节。已若怵乎为戒者。其辞若宽。其意深切矣。天地之道。有阳不能无阴。而此耳目口鼻之欲。亦人所不能无也。然天命之理藏于心。而耳目口鼻之欲乘乎气。合心与气以为身。心者气之帅。气者心之充。而身者天下国家之本也。心足以帅气。则足以检身。而理天下之本立矣。故安吾心。乃所以定吾气也。安吾气。乃所以安吾身也。今夫心。万物之鉴。万事之衡。微尘集之而鉴已不空矣。燥湿移之而衡已不虚矣。声色耆欲滋味。皆所以尘吾鉴而移吾衡也。偶一即之。曰是何伤。诚无伤也。偶一快意。曰是何害。诚无害也。然而姤者微阴之始也。而易曰女壮矣。坤之初六。曰履霜坚冰。阴始凝也。甚危乎其始凝也。诗曰相彼雨雪。先集维霰。甚惧乎其先集也。浸假而声之悦吾耳者沓而来。浸假而色之悦吾目者踵而至。浸假而滋味之适吾口者纷而集。我于此能不留情乎。能不逐物而化于物乎。故曰止之。危乎其不复能止也。曰节之。危乎其不复能节也。又况声之来。必有进是声者。色之来。必有进是色者。滋味之来。必有供是滋味者。必争曰是何伤是何害。且必曰非是不足以怡情适性而爱养其身。非如是爱养其身。安得精神以理国家天下之烦。任国家天下之重。所谓其言大甘。其中大苦者。不可不察也。阴之性善下。若最有礼者莫如之。其用以柔。若最适吾意者莫如之。然始而窥吾欲。继而中吾欲。又继而逢吾欲。而耆欲遂无能复节矣。又况阴得其志。且假阳之势。窃阳之权。骎骎乎坚冰之至哉。君子之斋戒也。于声色之来。怵然若惊曰。此伐性之斧乎。于滋味之至。惕然为戒曰。此晏安之酖毒乎。常以道心为吾身之主。而人心之动于气者皆退听焉。则阴阳不至于争。而生理常存。而命自我立矣。至于百官。亦戒以静事而毋刑。天下多一事不如少一事。易曰。吉凶悔吝生乎动。诗曰。不愆不忘。率由旧章。书曰。率乃祖攸行。阳主动。阴主静。阳动而妄。则阴慝乘之而作。故凡国家之多故。未有不由于喜事者也。其曰毋刑者。阳为德。阴为刑。董仲舒言阳常居大夏。而以生育长养为功。阴常居大冬。而积于空虚不用之处。此以见任德不任刑也。如是而养吾身之太和。并养天下于太和。而阴之生者。不惟不足以害阳。而反足以助阳。君子之所以致中和。而位天地。育万物。其道应不外此。如此则干德统天。阴虽浸长。而阴止为阳之助。不敢为阳之敌。丰之彖曰王假之勿忧宜日中。子曰王假之。尚大也。勿忧宜日中。宜照天下也。言王心无欲。如日之中。则中天之治。且万世无疆矣。

　　易曰天地之大德曰生圣人之大宝曰位何以守位曰仁何以聚人曰财理财正辞禁民为非曰义
臣案天地之德。仁而已矣。圣人之心。亦仁而已矣。易曰立人之道。曰仁与义非二物也。义者仁之大用也。由仁民而上之。则爱亲者不敢恶于人。敬亲者不敢慢于人。仁民原亲亲之心所自流焉耳。由仁民而下之。则数罟不入。斧斤以时。墙桑之树。鸡豚狗彘之畜。凡于物用其爱者。亦仁民之政所必及焉耳。董仲舒曰。仁者正其谊不谋其利。孟子言何必曰利。亦有仁义而已矣。而文王系易。首言元亨利贞。孔子文言。言利者义之和。又言利物足以和义。非特言利。且合利与义何哉。天生百物。皆以养民。故干始能以美利利天下。天地之大利。即天地之大义。而即天地之大仁也。非利物而无以和义。非和义而无以为仁。故理财者圣人之所为利物。圣人之所为义以成仁也。夫后世之天下。犹古圣之天下。天地之生物。未尝息也。然而古常有余。后常不足。此无异故。惟理财之不讲也。理财之不讲。则以正辞与禁民为非之不讲也。大学曰生财有大道。生之者众。食之者寡。为之者疾。用之者舒。夫生众为疾。道之所为开其源也。食寡用舒。道之所为节其流也。以臣统观天下之大势。大约西北之财之不理。在不能开其源。东南之财之不理。在不能节其流。夫雍州之域。禹贡所谓厥田上上也。冀州之域。禹贡所谓厥赋上上也。虞夏殷周之疆理在焉。古称沃野千里。粟支十年。则以经理备而畜积多耳。降及后世。问所谓沟洫畎浍。尚有存焉者乎。蓄泄无资。灌溉无术。其民但知畜牧之利。不知稼穑之利。逐末者日多。务农者日少。其名为农者。于耕耘种植。大抵皆疏而不精。此臣所谓源之有未开也。东南之民。于耕稼之术工矣。山泽之利。皆尽争之。几于搜山而采。竭泽而渔矣。其所入每不足供所。出其弊曰好奢。曰尚鬼。如江之俗。非百金不能葬。吴下之俗。非百金不能娶。家无担石。而出必美其服。鲜其履。若服麤布之衣。即忸怩而不敢出。且有一小燕会。而费中人之产者矣。一有疾病。则巫师簧鼓之。谓某神为祟。醮酬祈禳。小则数十金。大则百金。有因一疾病。而饱暖之家。荡于一朝者矣。一人勤动。终岁所入。不过十金。而衣饰相耀耗之。虚文僭制耗之。祈禳祷祠妖诞之说又耗之。如此而财力不屈者。未之有也。此臣所谓流之有不节者也。要其补救之术。则易所谓正辞禁民为非者尽之。正辞者示之以所当行。重本业。劝农桑。定昏丧之制。严贵贱之等。使知勤之可慕而民乐于勤。知俭之为美而民安于俭。禁民为非者。示以逐末之不如务农。奢华之不如朴素。渎鬼神之不如尽人事。而倡之皆自贵者始。则因天地自然之利。而为之辅相。为之裁成。此利物之所以和义。以其大义。行其至仁。使物物各得其所矣。

　　记曰冢宰以三十年之通制国用量入以为出三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐

臣案富国足民之道。具于曾孟两书。大学言生之者众。为之者疾。所以开其源也。食之者寡。用之者舒。所以节其流也。孟子言易其田畴。薄其税敛。所以储富于民也。食之以时。用之以礼。所以禁民使不趋于贫也。周礼以九职任万民。自三农生九谷。以及百工饬八材。商贾通货贿。嫔妇治丝枲。臣妾敛疏材。闲民移执事。而生之者众矣。以九式均节财用。自祭祀宾客羞服。以及匪颁好用。莫不各有定式。虽曰惟王不会。而要统于太宰。有不如式。太宰得以均节之。亦无滥费也。如是则用之舒矣。而犹恐九职之民。或惰。于力。故国语曰社而赋事。烝而献功。男女效绩。愆则有辟。而犹恐其或糜于用。故上下异服。老少异粮。未五十不衣帛。未七十不肉食。凡饮有诛。诗曰为此春酒。以介眉寿。采荼薪樗。食我农夫。此又为疾食寡之明证也。当其时内外男女。各修其职。各安其分。而又锦绣珠玉。不粥于市。衣服饮食。不粥于市。民生不见奢侈之可慕。而左道乱政者杀。又无妖淫邪诞之说。鼓惑其间。以故太和洋溢。疾疢不生。自无水旱。即间有水旱。而荒政十有二条。不过散利薄征缓刑弛力舍禁去几眚礼杀哀蕃乐多索鬼神除盗贼而已。初无汲汲不终日之计。若汉武移江南下巴蜀之粟以救江陵。唐西都不登。至幸东都之为者。诚以九年之余。其备豫者素也。后世王政不讲。于民听其自息自耗自富自贫。夫口欲甘味。身欲褕衣。人之同情也。趋奢则易。返朴实难。人之通患也。止知目前相夸相尚之为美。而忘意外后日之忧。又细民之所同然也。非上之人早为之所。俗安得不日弊。民安得不日穷哉。臣不敢远论。即目所见耳所闻以为论。大抵北人好惰。南人好奢。夫冀之北土。唐虞夏殷之都也。豳岐丰镐。周之所兴。关中之地。天府之国也。今之地利。犹古之地利。而古之雍冀富。今之山陕贫。则以三代之沟洫修。而今数百里无一畎浍。沃野半叶为石田也。其名为农者。耕耘收获之法。亦卤莽灭裂。曾不若江南之惰农。此错所叹为地有遗利。民有余力。生谷之土未尽垦。山泽之利未尽出也。其余游手者无限。古云一夫不耕。或受之饥。一女不织。或受之寒。男惰而女尤惰。三辅左右妇女。自吸烟嚼槟榔外初无一事。如此而求无冻馁。必不能也。夫人食谷不过一升。价十钱至二十止矣。而烟草槟榔之价且半之。人安得不日穷。至于馁以死也。南人好奢而尤佞鬼。一燕之费。动逾十千。乡里妇女。必曳罗绮以为容。夫白縠之表。薄纨之里。贾生所太息为极奢者。今且藐为俭素而不足观美也。一昏而逾百金。一葬而逾百金。不则宁不娶不葬。甚且虑嫁女之无资也。生女即溺之。其背理而伤化至矣。十家之聚。岁必梨园演戏以酬神。皆终岁之资也。又有一种乡会。舁一土木之神。周游里巷。侍从之华。仪容之丽。鼓乐旌旗。数里至数十里。五年之田而不偿也。一有疾病。则史巫之说。起而蛊之。谓某神为祟。牲牢酒醴之赛。十年之田而不偿也。如此而求无饥寒。乌可得也。一遇岁歉。即　　宵旰之忧。而议蠲议赈。诚救民之仁政也。

然臣闻京仓储蓄。止支四五年。设有大祲。若尧之水。汤之旱。蠲可尽乎。赈可乎。今以人口日升计之。一人终岁。食米三石六斗。中县约口。不下十万。府必什之。省又什之。则终岁一县之民。岁需四十万石。一省之民。岁需四千万也。故臣以为经久之计。莫若于北使民易其田畴。于南使民食之以时。用之以礼。古沟洫经纬之法。诚不易复。但劝民以力自为沟塘。就水可蓄者潴之。大约方一亩之塘。旱可济禾十亩。其所开之地。即除其田赋。而改为沟塘之赋。民得开塘之利。则相效者渐多。不数十年。沟渠必多矣。沟渠多而水旱之灾渐寡矣。又募南民之精于农者。若古力田之科。优其给而使之教民耕耨之法。有成效则畀之官。若古田畯之职。则农事必渐精矣。其余从前荒弃之地。听民占业。随所树艺。不收其赋。从前荒弃之地。纵民树艺。有秋之时寡。罔获之时多。民安肯先出什七八之赋。而觊什二三之利哉。间有一年艺之而得利。则奸者必起而持之。贪民酷吏。又起而要之。此民所以宁旷而不敢业也。尽除其禁。则民必业之。而民可资以佐水旱之急。是蠲本无之赋。而民受不费之惠。孰与夫散实费之赈。而于民仍不哉。记曰山林薮泽。民有能取蔬食者。野虞教道之。奈何不教而反禁之邪。若夫树艺之必禁者惟烟草。盖民之食不以时。而最多费者莫如烟。而烟之易禁者倍于酒。酒供宾祭之用。而烟非所必需。酒酿于家难察。而烟艺于地易禁也。烟禁而家之所省。可供一二人之食矣。此南北之所同也。至于南民之奢。尤在以礼节之。昏葬衣食器用职官当以级为差。余酌民情而为之中制。如衣服品官服绫缎。士子及民五十以上服绸。昏娶礼币几。金几。葬惟附于亲者从厚。其舆从仪文尽为之节。燕会岁时伏腊。惟得祀其先及里社。其余淫祀皆禁之。岁例演剧有禁。舆神巡游有禁。史巫祈禳有禁。如是则三年余一。九年余三。亦不难驯致也。盖民之奢非好奢也。偶一人俭则众共非笑之。夫亦迫于俗。囿于习。而不得不然耳。即民之为史巫所蛊。亦非好邪也。彼见其亲之疾危。而有一人言如是则生。则迫而信之耳。诚能使之晓然于如是之为礼。如是之为正。彼又岂肯多费而入于非礼。陷于邪妄哉。则一时虽似拂民之情。而实皆生民之性。正盘庚所谓丕从厥志者也。礼志一定。则民生日厚。民俗日醇。经久之计。应莫过此。臣固陋。敢因说礼而援大学孟子。及今所闻见以实之。

　　子曰足食足兵民信之矣
臣案六经无屯田之说。然此即屯田所自始也。古无所谓兵。兵即民之农者也。至战国有武卒。有召募。而兵与农始分。农出田赋以养兵。兵代之征戍以息民。夫兵果足以卫民。且代之征戍。则农力耕而食之。亦相报之义。无如承平日久。兵非兵直惰民也。视饷给以为当然。甘其食。褕其衣。且修饰仪容。如妇人好女。甚至典其甲冑弓刀。以供朝夕之醉饱。即朝廷恩恤之令屡下。而百金之赏。不足供其十日之欢。是兵之食无日而足也。食不足而兵何以足哉。猝有征讨之事。使令及之。则骨战齿。[己](已)身且不能自卫。况能卫民。是农民力耕而输之司农以养兵者。皆虚糜也。且兵之少而壮。壮而老。人之常也。身生子。子生孙。齿日繁。粮日益。亦必然之势也。老疾既足以糜饷。生齿又必为之加饷。日复一日。加于胡底。若必汰其老疾。则彼壮盛亦尝为国宣力矣。帷之施。可遽绝乎。若限其新增。则必使之不举子而后可。恐万无此理也。则莫如为之计经久。计经久则莫如设屯田。古圣人之养民也。非人人而衣之。人人而食之也。道在制民之产。使民仰足以事俯足以畜而已。后世不能如三代人授百亩之产。而于兵则犹可为计也。盖兵极多不能加于古者一国之民。而合计天下。其未辟之土。亦不下古者一国之地。则欲为兵足食者。诚莫若屯田。汉文帝时从错言。募民徙塞下。使屯戍之事益省。输将之费益寡。此以民屯。而即化民为兵也。屯之一道也。宣帝时赵充国击先零羌。罢骑兵而留步士万人以屯。使部曲相保。烽燧相通。羌人不能扰。田者乃蓄积日多。此以兵屯。化兵为农也。又屯之一道也。二者居屯法之大端矣。兵之气欲其实不欲其骄。明戚继光募兵。惟农民许入行伍。市井游手。尽驱去之。故以战则胜。此即古人三时务农。一时讲武之遗意也。不然。养骄兵。如富家之养骄子。日饱之以肉。日啖之以果。一不如意则啼。幸而不啼。则阿保以为能事。而筋柔骨脆。一遇风寒暑湿。则疾疢大作。况望其蒙犯霜露。履山川哉。兵如此而望其为我战胜攻取。不可得也。兵之心欲其一。不欲其分。家无内顾之忧。则其前也有力。故曰士饱而歌。马腾于槽。气已胜也。不然。未行而先顾其家。气早馁矣。当出兵之时。负甲荷戈。赢三日粮而止。其递而输者悬悬也。则豫忧之而气更馁矣。故兵之食足于官。不如其足于家也。足于京。不如其足于地也。二者非屯田莫由也。且屯田则兵与地为安。唐韩重华之营代北也。东起振武。西越云中。口极受降城。凡六百余里。列栅二十。此非为国守。直为其家守。非为国战。直为其家战也。视遣戍之与地不习者相去远矣。且屯田则兵亦与农民为依。诸葛亮屯渭滨。杂居民间。百姓安堵。邓艾屯淮南北。农官民田阡陌相属者四百余里。视客兵之与民不习者又远矣。或曰屯田固善。然行之开国则易。行之继世则难。用之兵争之时则易。用之承平之久则难。耒耜虽劳。视锋镝之危则安矣。当此而使之屯。是去其所甚危。予以所甚安。有不难再计而决者。若承平则不然矣。昔宋太宗欲行屯于河北东路。以陈恕为营田使。恕密奏戍卒皆游惰。仰食县官。一旦使冬被甲兵。春执耒耜。恐变生不测。因而卒止。此非承平日久。必不可行之明欤。然而陈恕之后何承矩亦为屯田使矣。屯雄霸诸州。当其时沮之者亦甚众。武臣既耻于营葺。而初年因早霜不成。议者益嚣哗四起。承矩不为动。卒以有成。众乃大服。则又何也。愚民可以乐成。难与虑始。不知久远之安。惟偷旦夕之逸。禹疏九河。徒卒大骇。未几而大使徒众民乐赴功矣。

子曰民可使由之。不可使知之。欲行屯法。必先密计天下可耕之地凡几。可使耕之兵凡几。但先募民之善农而无田者。量给其饮食之费。令其相度何处近水。于稻为宜。何处陆海。黍稷为宜。任其择地之上者自行开垦。不收其税。人见其收获之利。必有继者。不数年。而此耕者已成富人。则而效之者日益多。且举其率先而化导多者。授以散职。令焜耀于田所。曰此以农而得官也。由是而兵之愿耕。给以牛种。且教导之。奖励之。愿耕者日益众。然后官为之疆界。畀为永业。若西自西山。南至保定河间。北至檀顺。东至迁民镇。元脱脱成法具在。略可仿行。其后耕者即以先耕者为之师。如此则兵可化为农。又仿三时务农一时讲武之法。使先耕者亦与兵同其射猎。则农亦可化为兵。而兵与民之情胶固。守望相助。出入相友。民之情亦与地胶固。战则同力。守则同坚。普天皆王土。即率土皆王民。举天下若泰山而四维之也。斯足食足兵之至。即民信之至也。

进呈经义　
尤珍

　　周礼地官遂人职凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿

臣案遂沟洫浍川。圣人之所以备天时。尽地利。以奠民居。而为功于万世者也。画野经土。肇自黄帝。至成周最为详密。周之兴在西北。西北地多广平。非若东南高下相错。故东南水利。半由天造。而西北尽关人力。沟洫之制。不容以已也。其后初坏于鲁。尽堕于秦。亦非一日之积矣。汉唐宋儒者。每言复井田。其论诚为难通。然以井田之难而并置沟洫可乎。夫沟洫之制不定属井田也。郑康成注匠人曰。此畿内之采地制。井田异于乡遂及公邑。朱子曰。沟洫以十为数。井田以九为数。郑氏注分两项郄是。是则乡遂之田。不必画井。而遂沟洫浍川。既着于匠人。又复着于遂人者。非以其制之尽善而无以或易也欤。匠人言沟洫有广深之寻尺。然此但辨夫家之众寡。别径路之小大。意固谓路下即沟。沟畔即田。惟导之流行而不必拘其深广。且即其闲暇而相与修除。则以一夫治遂径。力无不足。积之合万夫以治川路。又岂有不足于力者。惟惮于作始而沟洫不治。则天时无由备。地利无由尽。民居无由以奠矣。窃计天时之行。以十岁为率。其间水旱。不过一二年。诚使旱有所畜。水有所泄。则岁当得八九熟者。而以其耕余。救其水旱。即岁岁有备。可岁岁熟也决矣。若夫地利之不尽。岂惟荒芜之谓哉。臣习见东南之田。一亩所入。其上者可得粟三四石。最下亦不减一石。西北田所入。其上者。仅得当东南之下。夫荒芜而不治。驱民力以垦之可耳。治之而未尽。将终无尽时矣。甚可惜也。是以沟洫之制。行于西北者。成效彰彰。不一而足。夫以水佐耕者丰。得以省挽运之劳。以水助守者险。足以限戎马之足。昔人已论之详矣。而臣以为河水之漫溢。亦可因以无虞。西北河患。秋汛为大。所以然者。西北之雨。多在夏秋。其滂沱而无所归。必泛滥而并纳于河。河不能容而堤将失固。非特其天气使然也。沟洫治而高平之地皆成沃壤。沃壤之区皆能容水。即皆代河为消纳。而汛可递减。大禹自言其治水而曰。浚畎浍距川者。此尔。然秦鲁之君。卒坏圣人之志者何也。其时徒知富国。欲加赋于民而恶无由。因以其所开之阡陌授之。曰我予尔田。尔输吾赋。民即有水旱之苦。而国固巳独富矣。圣人不忍忘其民。故宁弃其地以为沟洫。而正供不妨于俭。饱暖必欲其遂。究之岁不为灾。而户日以增。民无失所。而情日以结。既富方谷。礼让可兴。和气致祥。所得孰多。臣故曰此万世之业也。

经筵讲义二篇　
官献瑶

　　周官太宰以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移执事

臣按王者以天下为一家。必使天下之民各遂其生。而后作民父母之心乃尽。然非必家赐而人给之也。取材于地。而货不弃于地。用民之力。而力必出于身。力出于身而天下无游民。货不弃地。而天下无旷地。是以天下之利。养天下之民。而政之详备者。莫如成周太宰之九职。农工商贾之生财。人知之。至推而及于嫔妇。又推而及于臣妾闲民。则非周公尽人物之性不能也。就九职之中。生财最多者莫如农。而经曰三农。则博民而生谷者无不尽也。曰九谷。则相地高下。量时早晚。度种先后。所以顺土性。辨土宜者。无不尽也。乃其为天下万世筹赡足之计。而终不虞于人满者。良由园圃虞衡薮牧之政。兼修而备举焉。以天下地势论之。不过五土。就五土之中。可耕者。不过坟衍原隰止耳。若山林邱陵川泽间。或择其可耕者以授山农泽农。而其不可耕者弥望皆是也。是生于山林邱陵川泽之民。且有时而穷。故因地之利。而任圃以树事。任牧以畜事。任衡以山事。任虞以泽事。而山林邱陵川泽之民。遂得享山林邱陵川泽之利。而不至于穷。且非惟三者之民不穷己也。懋迁有无。互相灌输。而商贾所阜通之货贿。从此出矣。又嫔妇化治之丝枲。即园圃之所树也。百工饬化之八材。臣妾聚敛之疏材。即山泽之所产也。至闲民之转移。无非转移此数者。而天下之地利尽。天下之人力亦无不尽矣。成周以还。英君令辟。未尝不宵衣旰食。焦心而劳思。以农事为先务也。独至园圃虞衡薮牧之职。则废而不讲。今自大江以西。五岭以南。大概而论。山林邱陵居平地三分之一。而山则一望而皆童。林则一望而如赭。高林大邱。羽毛齿革。地实生焉。今多弃之。与不毛之土等。而长淮以南。大河以北。大薮大泽。古之凫雁鱼。充牣其中者。今第为积水之壑而已。又燕冀齐鲁。地宜种植果蓏。今车辙所经。闾里井宿之间。所谓千树枣千树栗者不数见也。如是而物安得而不匮。物匮而天下之民。安得而不困。就令无水旱之灾。百谷用成。然而无田可耕者。已坐而苦饥矣。况天时不可恃。猝遇凶荒。百物腾贵。公私交病。职此之由尔。夫小民趋利如骛。其处于山林邱陵川泽之间者。岂果甘为惰窳。不图富足。以听其山之童。林之赭。而邱陵川泽。举为弃壤哉。所以相视不前者。甲业之而乙戕焉。且业之者一。而戕之者百焉。是利未得而害已及之。逮理之于官。有司又视为资产细故。委之尘牍而莫之省。此所以荒其业。而莫谋其生也。若为之明立禁条。焚山林者有罚。竭川泽者有罚。漉陂池者有罚。盗取横侵者有罚。颁行郡县。以时申明约束实力奉行。有犯禁者。官为申理。得实严惩。或于所治内劝课多方。整顿合宜。使民得尽地利而无余力。着有成效者。优予上考。其不称者罚如之。庶几州县之官。皆以是为先务。而民之良者。自相与封殖恐后。数年之间。吏习民安。生之有道。取之有时。用之有节。孟子所云不可胜食。不可胜用。岂虚语哉。夫周官者。周公致太平之书也。而后世多病其难行。以时势不同。如井田封建之类是也。若太宰九职。田地之利。顺民之欲。事不烦而人不扰。又岂迂阔而难行欤。

　　周礼地官遂人掌邦之野凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿稻人掌稼下地以潴蓄水以防止水以沟荡水以遂均水以列舍水以浍写水以涉扬其芟作田
  </div>
  <div class="pagination">
   <a href="皇朝经世文编_page73.html">
    上一页
   </a>
   <span>
    ...
   </span>
   <a href="皇朝经世文编_page69.html">
    69
   </a>
   <a href="皇朝经世文编_page70.html">
    70
   </a>
   <a href="皇朝经世文编_page71.html">
    71
   </a>
   <a href="皇朝经世文编_page72.html">
    72
   </a>
   <a href="皇朝经世文编_page73.html">
    73
   </a>
   <span class="current-page">
    74
   </span>
   <a href="皇朝经世文编_page75.html">
    75
   </a>
   <a href="皇朝经世文编_page76.html">
    76
   </a>
   <a href="皇朝经世文编_page77.html">
    77
   </a>
   <a href="皇朝经世文编_page78.html">
    78
   </a>
   <a href="皇朝经世文编_page79.html">
    79
   </a>
   <span>
    ...
   </span>
   <a href="皇朝经世文编_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
