<!DOCTYPE html>
<html>
<head>
    <meta charset="UTF-8">
    <title>皇朝经世文三编 - 第 47 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文三编 - 第 47 页/共 67 页</h1>
    <div class="content">
　

　　论兵轮水师之利弊
欧洲近海各国人民多习于水驾驶轮船其人身最为强壮然水师兵轮出海行远其险有二一为船舱之秽气一为人数太多而所至之处或有疾疫传染故以调换空气为水师极大之关系轮船行速不啻有缩地之术且须随处停泊以装煤则船上空气之害可以少近年兵轮于保身之法颇能讲求饮食一节并无不合铁箱贮水可历久而不坏开顶窗以通光气入于船之深处皆从前所未有者暗轮新式战船其汽机置于水线之下使船不易受损且炮舱宽畅遵制造家杜不韦之巧制得行驶之便而且速夺过前人拿破仑式之船兼擅此数美当其初次显露于黑海之时欧洲滨海各国之人羡且之然水师之能事不尽在船式之新与器械之利而在乎船中诸人身体之强壮铁甲船之卧房或倍于他船而房之体积太小有空气不敷之弊更有可虑者舱底空气太浊发气上升令卧房之空气不清应于通风之法加意考察铁甲船虽能善战假使与船上人身不合宜则水面浮漂之木有何异也所以欲求水师之精锐者造船须精兵丁操练须熟身体须强健三者缺一不可汽机行船热气湿气生物质皆有腐烂之本发臭恶之气海水之热大于周围空气之热故船背常有腐烂之獘轮船开行数日其里面近底处热度必增其各舱之热度以通风之多少为衡船内之汽当放出时船底流满热水和以咸味有油之质如抽之不尽有剩积者其气能令人呕恶其润泽机[器](气)之油杂以热水败絮炭灰等物共成油腻臭质难于尽除凡此诸秽物轮船上尤多极害人身近年新添工匠与管炉之人在汽机房中供役者受害更甚更有一虑轮船内多用铅器能发铅毒病亦颇危险木质易烂能发毒气故选船者应拣选其木料熏焦浮面一层除其湿气而使易烂之处改变其质今时造战船者概用此法以除其獘惟洁凈船底之法最为紧要而不可缓者必须时时加意务使食与机器所剩下之生物质不得锅中所出之水相和船底板上不令秽物积聚扫帚之用当使其无一隅一罅之不及常用锅中之水洗而抽干之以免水之停蓄愈干愈佳开通气之路令其透风吹而收干之以上诸事似极简便而实难近今欧洲行海之船船底与各舱通气之法虽未美备然已大有进境矣昔时帆船需置水匮今时兵轮用凝水之器大得其益且向来置水柜处适足以置汽机与煤箱凝水器之制度近数年中大有更改西员喷路阿之法今已通行依法试之所得之水不甚热多含空气并无油气不妨饮之行于大西洋之轮船其速特甚而路途不远行船之前即在岸上取水以备煮物及饮之用凝水器之水用以洗涤舱板及洗浴洗衣之用兵丁水手补益之饮物准给淡加非汤加白糖与白兰地酒烘馒头之炉及面粉等均经委员试无獘而后准用干贮素菜罐藏鲜肉皆以适口而易消化为贵又必调换其饮食而使其身体无病而坚壮船主与武员不惟查察兵丁水手之服饰又必使其全体洁净则洗浴一事亦在定章之内也至于操练身力亦为紧要之事兵丁水手之事业甚为危险易逢不测之祸莫如多用操练身力之法使其举动皆有把握而便捷当急难之时此法最为得力又令其日间工作与歇息之时互相调换而管炉管煤工役之多寡及分班更替之章程亦必三致意焉兵丁水手之中又有二种病为常有者一名身虚泄血一即铅毒病也身虚泄血之病常发于北洋寒湿之地及热带内极热之地治之之法须先令其不缺养身之食物英法二国之战船遵守定章每日令兵官给发鲜之酸汁加酒醇少许为免病之法铅毒病初起时大便秘结肚腹疼痛呕吐胆汁发过一时后知觉运动大为所害若连发羊痫风则不可救矣法国海军定章预免铅毒之病凡兵船所用吸水管除曲折尖锐处不能不用铅者余皆以为之严禁各船厂水柜之里面不准镀铅厨房杂器镀锡者亦必酌量不得妄施上舱水柜之吸水管当用木制并可随时移动又为之制造使漏滤出铜铅之屑用之数年颇称得由是通行英国兵船帆船概不准用锡器以紫铜或白铜器代之不准饮葡萄酒只准饮冲淡之酒醇在船不准磨漆所用者皆于岸上预备之近年此病遂渐减少可见改正其獘之法不为无功近年就船之法随时变换战船之式尚未改定凡欲以水师制胜者皆当就以上所言之利獘而考求新法则其称雄于海上也自不难矣
 
　 
卷四十九　兵政五边防上

　　边防一　　　
郑观应

自古以来皆有边患周之玁狁汉之匈奴无论矣降至晋唐以迄宋明其间如氐羯鲜卑突厥契丹蒙古莫不强横桀骜至　本朝而后尽隶版图似今日边防易于措置而不料为边患者乃更有海外诸邦也间尝盱衡时势综览坤舆而知今日之防边尤重于防海以常理测海属外陆属内大海旷邈无垠陆则有物产有城池得寸则己之寸得尺则己之尺故陆路为天下所必争即边防为兵家所极重譬之人身京师腹心也边塞则手足皮毛肌理也善养身者卫其手足护其皮毛固其肌理偶有燥湿风寒不能乘隙而入则根本益固神气益完否则外感纷乘四肢不保一举一动皆蹈危机腹心虽存岂有生理此边防措置所以不可也中国四边东至库页岛南至台琼西至噶什喀尔北至外兴安岭无一不界强邻一有害端逐处可以进攻随时可以内犯将来设有不幸弃玉帛而动干戈其必由陆不由海也无疑义矣海战虽各国所长然必远涉重洋又不能于海中长较胜负相持既久仍须登陆孤军无继此危道也彼西人心术最精岂肯趋难而舍易前此法人扰我闽防特因失利于刘军欲取偿于中国我又未能随机应变致酿事端非果有谋我之心也使果有侵地之志或分兵而虚扰或合力以专攻则必由陆而不由海故今日之中国防海既难从缓防边更为要图然而边地广矣在南则与法之越南英之缅甸交界在西则与印度比邻在东北西北由东三省内外蒙古迤逦而至新疆又在在与俄接壤皆强邻也防英乎防法乎抑防俄乎曰防俄宜先俄人包藏祸心匪伊朝夕纵不即发亦必阴耸日法两国先与我开战逮我兵疲力倦之时彼之西伯里亚之路已先成突如其来借端渝盟为我边患亦已数见不鲜咸丰八年乘中国方有兵事据我乌苏里江东之地五千里诳占我沿边卡伦以外之地万余里薄人之危幸人之祸其处心积虑可想而知又与日本易唐太岛即库页岛储军械屯重兵近来造西伯利亚铁路由彼得罗堡直达珲春查铁路之造虽所以便用兵亦所以兴商务是以各国铁路大都造于繁庶之区今俄国独不惜巨造于不毛之地非有狡谋更何为乎故曰防俄宜先也然而防俄防于西北乎抑防于东北乎曰昔者以西北为急今日以东方为重何以言之俄之精华富庶皆荟萃于西故其枪炮之屯藏部落之雄壮皆在西境若与中国有隙必先扰动新疆倘西伯利亚铁路造成则由彼国京都达我边界调兵运械不过瞬息之间是其今日之东路已便于西路数倍我京师首善之区正居东北故中国及今筹备防务当先于东北之奉天吉林黑龙江一带俟有余力再兼顾新疆此亦先难而后易先急而后缓之道也且夫措置防务非可徒托空言也非可狃于近效也是宜添练防兵以联声势建筑炮台以扼要冲赶造路以便营运增设电线以通消息行军瞭望向惟专恃远镜若无高山可踞则所视亦复不远虽猱升竿颠能瞭敌然竿高不踰百尺三英里之外目力穷矣今英国兵曾假用轻气球高可至七八千尺以气之加减为升降以代竿楼之用凭虚俯视百里之外宛在目前而所视之远近迥不相侔矣而尤要者在乎多筑土垒土垒者防边之急务也昔罗马称霸欧洲大者畏威小者向化即以土垒之功有土垒则据高临下敌必不克骤攻我又藉以遮避易于伺击明嘉靖时西班牙王喀尔五与敌交锋患敌之众急筑土垒敌不克攻越日援兵至遂以获胜万历十三年西班牙用土垒之法攻恩脱尔亦获大胜嗣后欧洲有三十年大战皆以土垒之坚否分两军之胜负然则土垒非防边之首务哉尝闻罗星潭观察云筑垒之法必须营垒如回字形凿四方空处之土深五尺累四面为墙上厚三丈下厚五丈所筑低下之处修营房两傍如街然其街心挖沟作回字形中心则筑池蓄水惟留一方竖柱竿以绳上下而望四方如是则营房在土中地高于人矣房则竹木泥土外覆城顶后接池边中临街心势陡而土厚旁高而中低敌势以开花弹前堕城外后堕池中中堕沟下弹虽开花于我无损即使弹落房顶即炸而竹木泥土皆软厚之物柔能制刚似可无虑若用钢锋击我则墙后数丈弹亦难穿也西国筑土之法亦犹是欤今东三省崇山峻岭所在俱有诚使扼其险要多筑土垒则进攻退守绰绰有余所谓王公设险以守其国者此之谓也虽然武备讲矣防务固矣而不筹足食之道仍不足以持久也是非屯田不为功屯田之法创自汉文帝募民耕塞下为行屯之权舆及赵充国留屯金城而屯田之利始普晋唐以还其制屡更有所谓军屯者如汉武元鼎六年初置张掖酒泉郡而上郡朔方西河河西开田官斥塞责六十万人戍田之是也有所谓民屯者如唐初行民屯及天宝间天下屯田岁收一百九十余万斛是也有所谓商屯者如明永乐间下盐商输粟于边之令每纳米二斗五升给盐一引小米每引四斗复令近边荒闲田地得自开垦使永为业商人惮转运之劳无不自出财力招致游民以事耕作是也今东三省土壤沃饶水泉丰溢诚使参酌成法择善而行则数年后贫瘠之区皆可变为富庶以民养兵而兵可不溃以兵民而民可无忧兵民相依人自为战而边防安有不固者哉

　　边防二
防边之要着国莫急于东三省矣其与东三省壤地相连安危相系者尤在朝鲜朝鲜世守中国藩封不侵不叛我中国亦处之甚厚待之独优比来遣员理其商务使开口岸与各国立约通商所以抚绥之者不遗余力诚以朝鲜与奉吉毗连实为东北之屏蔽其地存则东三省之基固其地亡则东三省之势孤欲固东北之边防实以保朝鲜为第一然保之亦有难焉者其国小而弱比之春秋则犹晋楚间之郑也比之战国则犹齐楚间之滕也而又不思自强不知自奋不能兴自然之利不克培有用之才其地自图们鸭绿二江以迄南海巨济袤延一千三百余里土饶矿产金沙尤多俄人早已逐逐眈眈欲踞之为外府然后徐图东省为并吞囊括之谋日本亦有心图此久矣是朝鲜一隅为俄倭所共争亦中国所必守然恐非中国独力所能支也何则朝鲜交患俄日俄之土地广兵甲以取朝鲜不啻以虎搏犬数年后其铁路造至珲春一旦有衅济师运饷速于置邮中国虽欲保之援之而缓不济急纵百战百胜恐援兵既至而朝鲜已蹂躏不堪矣日之对马与釜山仅隔海岬数十里朝发夕至势类探囊为今之计独力当俄日之锋锐不如合力以制俄日之锋锐此连衡之策不可不讲也其策奈何曰无事之日结英吉利同心合力以拒俄日中英联盟则与俄日势均力敌两国或能知难而退可不折一弓不绝一矢不伤一卒不费一钱而朝鲜有盘石之安东省有金汤之固便孰或于此者或谓英人贪诈素轻中国若与连衡彼未必从即从矣或阳助我而阴助俄日或乘间窥朝鲜以取渔人之利可奈何而不然也俄人贪而无信天下莫不知之苟并吞朝鲜东得志于亚洲西必横行欧土势同东帝浸假而进窥印度亦英人所深忌也故数年前有巨丈岛之占踞藉分俄势日人得志于朝鲜亦非英所乐闻岂有不交东国以保朝鲜而反助俄日之理乎若虑其乘窥朝鲜则又不然英人商务交涉财产中国颇巨本无东封用兵之志贪小利而启大害吾知其必不为也近来英国保泰持盈颇愿中国自强共图拒俄之策诚以其国势虽在欧洲而印度缅甸既属于英命精神皆在亚洲之内英东方商务较各国首屈一指其防人之攘夺也无日不于内念俄并朝鲜则东海之利权与英匹敌矣英以香港为外府自通商以来缔造经营不遗余力迄今繁华富庶遂为各岛之冠南洋新加坡等处皆设埠头货物之丰阛阓之盛俄人岂不垂涎一旦既得朝鲜势必旁溢横出香港近在咫尺岂能安枕无忧即南洋大局亦岂能毫无变动不特是也俄谋印度之心未尝一日忘朝鲜既得则筹饷有所屯兵有所不难逐渐而西英人虽强恐难相御日本尝自称东方复出一英国此言实深中英俄之忌决不愿其坐致强大也必矣然则朝鲜之存亡亦英俄之盛衰所系也朝鲜亡于日本则日本得陇望属势必与俄力争东三省俄强固与英不利日强亦未必为英利也闻日本之志不浅商务亦日盛惟恐不得朝鲜东三省等处终为俄并日俄势力大相悬殊不能久敌为虑耳窃思日本与英国原属一家最善合中国以御西人昔欧洲普攻奥已割奥地今奥不计宿仇与普连盟同御俄法久无边曷若与英同保朝鲜布告各国公[同](司)保护一若欧洲之[瑞](端)士或如埃及故事朝王请各大国派二大臣公同佐理凡事会商后仍奏请裁夺如各大臣有徇私而不公忠体国者则占三从二照会其国另选别位俟国富兵强之时即尽用土人无论何国不得贪其土地最为妙着世之侈言以夷攻夷者妄也若利害相同则虎豹可训而为我用况彼亦腼然人面乎孙武子曰善用兵者屈人之兵而非战也必以全争于天下故兵不钝而利可全也是必于无隙之时先与英订立密约昔闻英国拟与中国订立密约以拒俄日本亦欲连衡中国均拒而不许方今之时拟同战国各国多有连衡互相保护者我中国欲仿远交近攻之法宜速结英德美以拒俄日英不愿中土瓦裂以坏商务德不愿俄法分占中土益其富强美立国定章不沾人地惟贪我　国路矿务商务之利或为我援助我将材售我船炮庶俄日均有所顾忌不敢轻于动兵而后朝鲜可固朝鲜固则东三省亦固是我保朝鲜直不啻自保边疆也虽然中国仍须发愤为雄英国方能互相保护若待至海疆为人蚕食国势衰弱之时始欲与英人订立密约必不成矣因议边防而纵论及之世有深明大局者当不以余言为河汉也夫

　昔在乐毅伐齐必先联赵诸葛守蜀首尚和吴有所备必有所亲常考列国争雄之世得一国则数年必折而受盟失一国则诸国皆从而启衅故择交之道得则仇敌可为外援择交之道失则邻援皆为仇敌诚宜审时度势效法前贤上篇所论拟结英以拒俄如日有异心则结英德以拒俄日如法有异心则合德美以拒俄法日以期保护东方商务彼此均有裨益乃甲申所作也今英以中日之战遂弃中而联日前后异辙我当此创巨痛深强邻环伺之时虽变法自强亦不可孤立无援亟宜与俄德美联盟许以开矿借铁路之利不可仅与俄联恐为其所陷也尝闻云闲蔡子曰西伯里亚之铁路日渐展筑仅能至春珲不得太平洋经岁无冰之海口势将何所用之即使俄之君臣顾念邦交不损愿害中国而一国之全力侧注东南岂俄廷之所能遏又使英国善自为计助华以拒俄俄人未易拒也中国又全无足以拒俄之道英将何以为计乎法人初取越南继割暹罗惟思阑入云南以罔通商之利俄又恐英国截其南下之势阴助法以扰英之南服使英不能兼顾法既得俄帮助长其入滇之气焰英阻之不能听之不可恐他国着我先鞭削其商权而夺其利薮遂欲由印度以入西藏或由缅甸以入云南而毕会于四川四川天府之国也其民数十兆既庶且富又有扬子江之上流曰金沙江迤而东入达吴淞海口故中日之战英遣兵船在吴淞海口梭不准日船入扰又英员葛洪自亚洲东部探路而归语于英人曰英之视四川犹俄之视满洲也俄缘通海之故不能不入满洲英缘通商之故其能不入四川乎法报又云四川与云南贵州毘连皆越南接壤之地英法奢愿狂言于斯毕露既不能结英日以拒法俄即当结俄德美以拒英法日然皆非自强不可必能自强乃善结邦交为虚势以佐其外否则外势虽固内力消沮则助我者即反而先噬我也可不惧哉

　　边防三
古之边患不过一隅今则南北东西几成四逼矣古之御戎不过数国今则书文车轨遍及五洲矣自非总揽全局必不足以御人苟非思患预防亦不足以立国是故防边之道虽以防俄为急而英法亦不可不防鄙人生长海澨粗识洋情目击时艰孤怀忠愤前奉檄赴南洋各邦侦探敌情遂历越南之西贡金边暹罗之都城英属之新加坡槟榔屿等处纵横万六千余里东南尽海西极印度孟加拉国北至滇黔之边境轮舟来往一苇可杭道光季年海氛四起英法二国以兵舶侵扰如暹罗越南缅甸精华极盛之区先后为他人所据我云南一省五金矿利甲天下英法觊觎已非一日特三国蔽其外未能轻入藩篱今暹罗虽存受制英法越南已为法占缅甸复被英吞是云南一隅绝无屏翰之可恃矣尝闻英法遣员游历黔滇西藏缅甸越南诸境绘图具说简要精详并见英铁路图以深贡为始基向北直穿缅甸全境由蛮暮入云南永昌又迤东行穿葛亮老挝经缅甸三境由阿瓦京城会英铁路入云南永昌又迤北行穿越南圻由天洞山入云南蒙自县境英法蓄谋已数十年曩曾探悉外情密禀粤中大帅诚恐不出十年二国火车必交萃于中滇兵燹甫息库藏空虚倘不及早防维一旦强邻入寇何以应之是宜亟筹固滇之策也夫滇之永昌思茅蒙自以及毗连缅越各要隘皆须镇以良将守以精兵多筑坚台广列巨炮克敌利器精益求精今滇省所用鎗炮购自西国委员由粤沪解往所费甚巨重大之炮难踰峻岭转运之艰如此何如就省设机器局购置西国合用之机器延请西国精于机器之人我教华工自行制造一切鎗炮军械日新月盛则守御之具无虞缺乏矣更开采五金各矿以充军饷纪敌人窥伺壮边塞之声威则地宝之丰出为世用何至呼庚呼癸动费川湖协济之哉至西藏与印度毗连英人于数年前兴兵侵据我独脊岭外地千余里嗣后订立和约水西流之地皆归印度东流之地归于西藏番民虽不服无如何也今英人设埠通商渔其货财利其土地藏地产五金绰思甲土司地连俄境与蜀之打箭炉诸处金沙银矿随在皆有英之游历者处处搜采泥石携之而去垂涎意行道皆知苟非刻刻防提安不忘危整顿边防开采各矿西藏不保蜀境岂能久安哉谓泰西各邦关通商不过贪利而已原无兼并之心岂愿中外战争致为贸易之碍各国公论亦可畏也不知英夺缅甸法并越南一朝铁路告成窥衅云南进扰西藏入图巴蜀兵由陆路势若建瓴并不扰及通商大口贸易何词各国何词然则筹备之方其可缓乎孙子云毋恃其不来恃我有待之以御敌者以自强为本以自守为先不能战安能守制器难练兵难筹饷难得良才以制器练兵筹饷则难之又难兵法曰器械不精以其卒与敌也将非才武以其军与敌也可不慎欤西藏川滇现虽安堵积薪火厝一发难收未雨绸缪是所望于深识远虑之君子

　　边防四
陈君还之久居缅甸尝历缅甸前后藏印度毗连之地己丑秋初归语余曰缅甸水道伊里洼里江南北三千余里通至滇界土司地其水道最要之区土名贴交墩一名上石坑即前明分界处湾曲甚多两旁皆崇山峻岭有一夫当关万夫莫开之势大罗江之西由蛮暮至孟等处其地数百里皆前明孟养土司之地土名孟养此中多产翡翠琥珀树胶梗木等材料而胶树取胶尤胜于阿非利加按五大洲产树胶处惟缅甸与阿洲耳当英人据缅时曾遣人窥探该处均无华人遂尽为所有如先派拨华兵数十名驻守彼必不敢夺取既夺取后华兵始至彼反行文询诘总理衙门凡孟养司属地新街蛮暮等处究竟虽属我　朝执政未悉其中出产恐酿事端遂尽许归英国今但以野人为界山之内外皆土司地与云南迤西等处毗连由蛮暮分三路通滇界一通腾越一通龙陵洲英人已有铁路由仰江即英属埔头达阿瓦即缅甸京城二十六点钟可到另有铁路由印度孟加拉国建阿桑现拟一由阿瓦达滇之思茅一由阿桑缅甸之老玉厂新玉厂琥珀厂产树胶之地入迤西诸部一拟由各厂至孟直至格萨较前所绘之铁路尤捷云此英缅甸近年交涉情形也至北印度与前后藏只一路相通名怕里门二内有地三百余里属哲孟雄雪山内土名竹木山外土名锡起哲孟雄酋主面许英人在其界内修筑马路每月私受英人银一千路卑名为请英保謢而英则直受之为附庸矣藏王闻英人越界筑路即责问哲孟雄酋主而酋主佯作不知藏王乃率兵出关据守英人嘱其即退逾限不退立即开仗英人攻退藏兵旋据其地后复强要入藏设立领事通商焉此英藏近日交涉情形也今观云南界连后藏与缅甸印度接壤之处险要尽失惟有阴结土司不使外向凡通缅甸印度各要隘均须坚筑炮台广列巨炮慎选精兵严密守御尤须驻藏大臣与之交涉操纵自如固我番民之心遏彼觊觎之念庶可稍免后患云

　附录姚子良观察论滇属金沙江形势

　大金沙形势共下游去滇远者姑置不论其上游本为滇属者按永昌腾越诸志南甸传云属部直抵金沙江与孟养地犬牙相错又云所部独直通蛮暮传云地在金沙江内腾越之西蛮哈山下当缅人水陆之冲为陇川右臂孟养传云其地在金沙江外古名迤西有香柏城与蛮暮同襟金沙孟养居其上流南至底马撒疆迪西洋北极吐番西通天竺东南邻于缅合此三土司观之而上游之形势备矣考孟养之上又有孟拱蛮暮之上又有鸠志皆无传然腾越四履土产诸篇论之曰从前州境尽大金沙江内外兼鸠蛮暮孟养孟拱而有之蛮暮鸠在江内者也夹江内外以卫腾越天堑之雄也江以内有蛮哈南牙诸山为之重险表里河山又何壮也此大金沙江当日之形势也明张机作南金沙江考以为即梁州之黑水禹迹所画确不可移故谓西南极边由澜沧而潞以迄于黑水之金沙为梁州第一大门户时明孟养通文书自称金沙江奴婢守此门户者也由是言之滇可无大金沙江乎大金沙江内外其可无孟养诸土司乎尝考国初平滇之后孟拱孟养等首先内附见于毛奇龄蛮司合志毛奇龄据史馆官书非耳食无据者比其后征缅之役孟拱孟养皆抒诚力　高宗御制诗文一再及之尤天下臣民所共得谓非　本朝属地乎今蛮暮孟拱等土司犹有　本朝所颁印信焉腾越境内之水流入大金沙江举其大者言之一曰槟榔江一曰龙川江云南通志又云槟榔江自古壅塞外流入合腾厅越所出之大盈江西南流出蛮暮境西入大金沙江凡腾越以西之水皆入焉龙川江自怒夷界入边纳曲石猛淋芒市南机诸河自天马关流出缅甸入大金沙江凡腾越东南及龙陵以西之水皆入焉腾越志云甸内甸外诸水以大盈江龙江两大水括之可约略而尽兵榔江与大盈江合流之后或称榔江或称大盈江其实一也龙江即龙川江也今考两江入金沙之口本皆我滇属土司境内龙川入江之口为蛮暮南境流经木邦孟密至此滇人称为那莫江滇中诸志或作莫勒江者误也按腾越志蛮暮传云东有等练山环以那莫江直走金沙当缅人水陆之冲此江是也此龙川江尾旧属滇境之明征也榔大盈合流入江之口为蛮暮北境俗亦称为蛮夷江流经缅甸之南牙江麓至此说者谓其地正当蛮暮南甸之交故腾越志南国传云所部独直通蛮暮江即指此江也此大盈江尾现属滇境之明征也试以大金沙江形势言之自缅京阿瓦而上以瑞姑新街两处为濒江要地瑞姑云南通志作尼孤昔大学士传恒征缅由天马关出五百九十五里至此下船约三百里即至阿瓦城此处以上有大葫芦口下有小葫芦口所谓大小菖蒲峡是也为上游江道最险之处论者谓不得瑞姑则新街难守不得新街则腾越难守恃此两峡以为险也昔年蛮暮土司都于新街而扼瑞姑以御缅甸则皆其地而大金沙江上游形势要害之所在也今者收回瑞姑新街策之上者也其次亦须至大盈江入金沙江之口而止以保全旧日南甸之分地此其所言边界情形了如指掌英人之蚕食边境与法人无所异法人以安南为词英人以缅甸为词皆有所觊觎而深入者也勘界不清即边防皆不足恃分疆而理之安得深明大略之人而与之言天下事也

　　边防五
光绪十一年英兵据缅甸之初前使臣曾惠敏先与英外部会商立君存祀既不可得英人自以骤辟缅甸全境喜出望外是以有允曾惠敏三端之说界务一端则愿稍让中国展拓边界指普洱边外之南掌掸人诸土司听中国收为属地也商务二端则以大金沙江为公用之江在八募近处勘明一地允中国立埠设关八募即中国之所谓新街也当时曾惠敏以未深悉滇地情形持论稍觉游移又因中外往返商查之际未能毅然断而行之仅与外部互书节略存券旋即交卸回华次年英署使欧格纳与总理衙门议立缅约五条又以三端尚非定局遂未列入约中至十八年　朝廷命前使臣薛福成与英外部议界在欧使立约之后已六七年矣查阅使署接管卷内有曾惠敏议存节略英文参赞马格里又系原议之人屡赴外部重申前说外部坚不承认据称西洋公法议在立约之内不可不遵议在立约以前不能共守以其立约为凭既不叙入约章必有所以然也英人自翻前议虽以公法为解实亦时势使然当其并缅之始深虑缅民不服及缅属诸土司起与相抗万一中国隐为掣肘彼则劳费无穷因不敢不稍分余利以示联络彼之所以联允三端者时为之也既而英人积年经理萃其兵力饷力勘定土寇复于缅境之野人山地稍用兵威胁服收其全土盘石之形已成篱藩之亦固彼之所以忽靳三端者亦时为之也前议三端既不可恃则展拓边界之举毫无把握且查边滇诸土司虽或久隶中国然自乾隆以后往往有私贡缅甸以图免扰而固圉者英人执此为辞来索缅甸固有之权则或指为两属或分我边地殆事势之所必至若中国既失藩属于前又蹙边境于后非特为邻邦所窃笑亦恐启远人之觊觎殊非计也适值十七年秋冬以后英兵游弋滇边常有数百人以查界为名阑入界内去来猋忽野番土目惊耸异常英兵常驻之地则有神护关外之昔董暨铁壁门外之汉董英人用印度武员之谋窥偪近界以至沿边骚动风警频仍云贵总督王制军虑启衅端迭经电达总理衙门由前使臣行文照会外部斥其违理责令退兵又屡赴外部苦口争论英兵稍自撤退滇边暂能静谧查野人山地数千里不在缅甸辖境之内若照万国公法应由中英两国均分其地曾惠敏尝有此意而未申其说薛使因复照会外部请以大金沙江为界江东之境均归滇属明知英人多费兵饷占此形胜万万不肯轻让然必借此一着方可力争上游振起全局外部果坚拒不应两次停商外部所稍依允者印度部复出而挠之印度部所稍松劲者印度总督复出而梗之印度至进兵盏达边外之昔马攻击野人以示不愿分地经薛使相机理论刚柔互用总理衙门复向英使欧格纳辨论力伸画江为界之议因以滇境东南让我稍展边界乃与印度商定于孟定橄榄坡西南边外让我一地曰科干在南丁河与潞江中间即孟艮土司旧壤计七百五十英方里又自[孟](猛)卯土司边外包括汉龙关在内作一直线东抵潞江麻栗坝之对岸止悉划归中国约计八百英方里又有车里孟连土司辖境甚广向隶云南版图近有新设镇边一厅系属境分出英人以两土司昔尝入贡于缅并此一厅争为两境亦今愿以全权让我订定约章永不过问至滇西老界与野人山地昆连之处亦充我酌量展出其驻兵之昔董大寨虽未肯让归中国愿以穆雷江北现驻英兵之昔马归我南起坪陇峰北抵萨伯坪峰西逾南嶂而至新陌计三百英方里又自穆雷江以南既阳江以东有一地约计七八十英方里是彼于野人山地亦稍让矣其余均依滇省原图界线划分惟腾越八关界址未清或称汉龙关自前明已沦于缅天马关亦久为野人所占跨则八关仅存六关经薛使再三争论此二关亦归中国又前年英兵所驻之汉董本在界线之外因其扼我形势逼处堪虞向彼力索外部亦愿退让以表格外睦谊于是界务乃竣窃维数十年来西洋诸国竞知中国幅员辽又有不争远土之名一过界务交涉鲜不为眈眈之视意存蚕食者于琉球越南缅甸以藩属而见吞香港九龙海参崴以边隅而被攘甚至有睨及朝鲜议及台湾者中国素守好大喜功之戒避开疆生事之嫌得之则曰犹获石田失之则曰不勤远略顾石田弃而壤危矣远略弛而近忧迫矣我视为荒土而让之彼一经营则荒土化为奥区以夺我利柄我见为瓯脱而忽之彼一布置则瓯脱变为重镇以逼我岩疆伺闲蹈暇永无底止岁朘月削后患何穷故必择一二事以全力争持然后可以持狡谋而挽积习此次勘界之役虽获地无多而裨益有五风示各国裨勿藐视一也隐备印度杜其窥伺二也保护土司免受诱胁三也扞卫滇边防彼勘进四也援用公法稍获明效五也有此五益始知曾惠敏所商展之界迄今时异势殊稍有窒由南掌诸部近已尽归暹罗争之已觉不易而掸人各种惟康东土司最大其地与车里相彷佛英人欲据以遮隔法暹两国断不肯舍抑且离我边境较远控制不易固不若今日之所展皆在近边也

　　边防六
曩尝论我　国宜仿远交近攻之法结英拒俄同心[协]力以巩边疆今于中日战后始知英之不能为我援者其故有四一见我大局縻烂练兵制器徒袭皮毛兼以强邻环伺势难彼此相助二英之国势今日渐趋重印度欲强印度即藉此阴窥滇藏我之弱彼之强也甲申之役乘机而覆缅甸其包藏祸心已可概见三恐将来印度与中国同时有事英势难分兵保卫且其情形与昔日之保土耳其不同土弱则俄得肆志于地中海于英为不利中弱则彼得侥幸于我之西南不惟于英无所恤亦且有利存其间也四英在今时五洲皆有属土方且保泰持盈不欲轻启邻衅恐一败蹶有土崩瓦裂之形其日报又言欧人当为政于亚洲不顾亚洲人得自为政如黄人欲立互相保护之约必竭力以阻之所谓司马昭之心路人皆知者也今我　国当创巨痛深之会英美皆作壁上观独俄人仗义执言邀同德法使日本还我辽东复为我贷银作保虽俄有私意安知我不能藉此自强而遂听俄之自取乎俄主尝对我使者言请中国变法自强以御外侮其欲我国振兴得以互相维系殷勤之意未必全为伪语也俄主劝中国变法以御外侮明知中国积獘已深一时不能骤变为我取还辽东及代保贷其待我之优厚何如窥俄人之意欲在将来[开衅](关系)之时借此以塞各国之口令各国毋得为中国奥援未可知也若我国不善与之联络耶如昔年俄欲伐土先请英德法奥意五国君臣督责土耳其举行新政土仍不听五国君臣怒其背己而任俄人用兵皆作壁上观此其前车之可鉴者也且俄人之隐为我中国地者非止一次矣昔英人于上海兴筑铁路俄人不平飞报国中登诸日报而后英廷始知其由俄使于台席间告李傅相曰今当轴者志在整顿营伍练习卒兵然必以理财为先否则有人无器有器无财其獘一也台之役英方有索于中俄使乘此而发相劝之语可见俄侹非无意亲中国也光绪十七年长江一带民教不和之案迭起延及内地焚毁教堂伤杀教士各国公使以中国办事迟延不能保护教民屡向总署诘责时值哥老会煽惑人心蔓延益广公使拟令水师登岸自卫告于总署推德公使巴兰德为领袖中国政府止之不可事将成矣幸俄国驻京公使不允其事遂寝说者谓洋兵登岸名曰自卫实则与用兵无异倘使肇祸大患即在眉睫之间俄国不允而止凡此皆与我中国交谊之厚显而易见者也条陈时势者皆曰通商事起千古未有之变局中国兵威不振财用日匮商民交困皆因于条约太阿倒持反主为客而商务亏绌以至于此今日时局之可忧而亟宜措意者也恐不在俄而在英自光绪元年至十五年中外通商银价出入嬴绌之数共亏银一万五千五百六十一万余两至十六年英国赢银至六千零八十万四千三百一两合之俄美等国补入中国之银二千五百四十一万余两中国一岁亏银至三千九百九十四万八千九百四十一两此有贸易之册可稽者国困民贫端由于此年复一年更不知伊于何底世俗徒知俄之壤地扼我肩背而不知英之商务实朘我膏脂日本一岛国洋药一项犹首存禁例中国竟甘受其毒而不拒之果何为者为今变计莫若联俄以制英俄羡印度之富不肯一日去诸怀诚能结以大信共敦睦谊中俄既亲两无猜嫌我又能变法自强则日本亦就我范围以兴亚洲彼此整顿商务力图富强互相保护中俄日可世为婚姻之国合力以驱逐英法荷占据印度索还暹罗缅甸越南南洋各岛仍使立国听其国择其贤而有才者以主其民如此同声相应同气相求有獘必求有利即兴又何虑洋之不能禁乎

或笑曰英人朘我膏血犹狐狸也俄人性情猛鸷犹虎狼也狐狸媚人以取精而使人形脱肉削而至于夭亡命虽失而[躯](驱)存也虎狼伏于山林而不动似驯扰而不为害一旦长啸跳跃出而噬人则吾侪无类矣不知此其说似是而实非也泰西诸国通商亚洲如英如俄尤关系中国之大局顾英与我远而恒有龃龉英俄近而尚形辑睦俄相忌而复相制我在今日亲英则俄忌亲俄则英忌惟俄自画疆遣使以来世修和好未改前盟今俄之所以待我者独厚东方之事俄固大有造于我也则我尤当乘此时结俄以为援亲俄以自固要之泰西诸国无不具有深心远虑不可测度特以英力已雄俄势尚缓审时度势自宜亟与俄亲藉以备他日指臂腹心之助推为主盟所谓举虚名以悦之而我亦无损焉者也速建铁路达满洲之边界俾得接西比利亚铁路所谓输实利以酬之而我与有利焉者也中俄之势联而后日人乃不敢肆其陵侮英法亦不敢行其觊觎英国既以商务夺我利薮涸我利源又且贩卖鸦片毒痛人民为中国之漏时生事端横加需索坏中国之大体海疆诸衅亦皆英为戎首左相之收复新疆俄则为我接济军食嗣后还我伊犁未尝失好虽欲求割帕米尔一地但据地界为言不为过甚英俄两两相较果孰善孰恶耶论者但以地势迫近为虑英之属土不距我尤近乎我中国地势辽控扼南北实握天下之关键而英昔者尝欲强中以御俄今见我之不兢反思媚日以抑中国轮舟而不敢索赔辱领事而不知问罪柔刚茹吐抑何可笑然则俄人之结好于中国者其意岂不欲亲我以制英哉且英未尝不虑俄之与我合也前者日本与俄立约易岛英人讹传中国与俄立合兵之约通国震惊恐俄藉此以窥印度也异日者倘使英或与他国有事俄人必乘间而攻印度此固英所深惧也故亲俄即以制英亦以慑日今中日交争甫罢嫌隙在心中俄相联日人必惧或将转而亲我或谓中俄合则日与英联然中国果能发愤为雄求精图治悉如日本之变法自强训练十年水陆俱备日英无难抵御惟同在亚洲互相攻击唇亡则齿寒复为渔人得中国宜开诚布公勿念前仇亦与日合以践兴会亚之约庶不为西半球各国所侵害也或曰强弱未可同处结俄以拒英犹避虎而进狼夫人特不自强耳徒恃夫人力固无济也人既为虎狼我独不能为狮豹乎且谋人而使人知之此危道也我之亲俄而于英之和好固无妨也英在今日亦未尝不欲结中以全印度原拟结英德以拒俄日不为良策今观英之所为乃势利交也昔年英结中国尚未知中国兵势之弱如今日不思卧薪尝求精图治非但不能结英并不能结俄即亲俄亦无济于事终为强邻侵夺耳闻俄英法德早已蓄志绘图剖分土地日意亦思预其列呜呼梁燕不知大将倾醉翁不知卧舟已漏时势急矣宜速借材异域练兵制器以治其标广学校育人才以固其本譬诸战国之齐附秦则秦强附楚则楚奋中国而善为自计不动声色联络于二者之间以恒享其安则国势自能巩固然后发愤为雄亟宜整顿天下之事岂有不可为哉惟是　简遣使臣往驻各国而尤当加意者莫如俄使才之选要当郑重总之内有以结其欢而外无所招其忌慎固边防宣扬威德即寓乎此焉是亲俄正所以弭俄也英虽狡谲必不能以此为我病凡近俄疆者防守之要一切整顿军营戍垒必当焕然改观而于俄界买卖之处设立领事以资保护且加派采访简练戍兵骑队必用熟识[俄语]之华人尤宜专设书塾肄习俄国语言文字预以储他日之用遣发幼童往学各艺于俄京言语通而后性情浃洽无隔阂之患因以考其舆图物产稔其山川道里察其国政人心明其土风俗尚更进而交其贤豪长者而后亲俄之实效可已嗣后遣使至俄宜用专驻而无兼使尊其爵秩重其事权且必如今日王爵堂星使庶为无忝厥职既还侵地复贷巨优待之隆前所未有昔春秋战国之际群雄纷峙而能道结强邻威加与国者胥此道也

　俄英德法美日今天下之雄国也中国屏藩尽撤俄瞰于北英睒于西法瞵于南日耽于东且英法美德俄日先后向中国皆索有租界为侵占之先机我国亟宜变法自强连衡御侮查美国在墨州地旷人稀尚无远图之志英法德俄日散居欧亚两洲地势毘连铁路轮舟无远弗届不免有恃强陵弱蚕食鲸吞之虞各国莫不讲求武备诈力相角中国往年见爱于英日均欲连衡今则见弃于英日易生仇隙前后歧视之故皆因败于法日之战为人轻视耳上篇拟变法自强联俄以制英勿为英人所侮释嫌以交日勿使日人多疑如德之与澳意连衡庶外人不敢觊觎然非变法不能富强非富强不能合从连衡所谓势均力敌而后和约可订公[法](使)可言也当今公使外部大臣[其辩](英辨)诈恒如古之苏秦张仪故其言未可轻信试观中日高升轮船事可知矣甲午季夏我国家欲租英商高升轮船载勇赴朝驻韩城之参赞唐少村太守知日意电禀北洋大臣请其改图恐日人必不许高升之勇登岸非嘱返国即拘赴日本或为彼轰击当道犹疑不决询于天津英领事英领事即电询其驻京公使公使电覆云无可以前往且云伊与日公使交最密断不致失好当道均信以为然不知日人蓄谋久矣当日主议婚之期已嫌我国无物寄赠而日报声言数千年之邻国薄我如是将来必有以报之去春南北洋水师大操法参赞对曰外部曰中国水师无用正可乘时取之是英法皆有乐灾幸祸之心否则何以高升击沈于海英廷不肯力追又不与俄法德联盟以遏日势之焰乎且天津游勇恨高升船为日人轰击所伤之勇多是同乡至好闻重庆船大餐房内藏有日奸遂登船骚扰有类日人面貌者致为所拘北洋大臣闻信即饬委员向该船及英领事处致意抱歉应可释然而英人心犹未足须重庆船来时鸣炮廿一响方允息事英廷尚[以]为办理得法升为头等公使外国均以此为辱得无欲令日人知其不助中国之意乎且日本在朝鲜之勇无礼于英领事[较]华勇在天津无礼于商人情节较重而英廷不责索日本赔礼或云英领事之夫人被日兵倒拉推之沟中英廷不责日人赔礼反将其领事撤任可见其相待日人之心矣专与中国计较可见理绌于势则公法亦不可恃当今之世智取术驭甘言难凭查西报载光绪六年英国将中英法交界欧脱之地以界中国并说不可转赠他国今中国假我法德之力向日本索还辽东而法请用瓯脱之地以相报传闻已立约畀之尚未知确否也英相国沙侯遂致书法国云中法之约断不承认于是各日报大发议论谓英拟索舟山德商亦劝其国家亟宜在东方谋取一地以为屯聚水师之所或云舟山或云门其命意立言已可概见所谓岌岌乎其殆哉正今日中国之局势矣然近窥德之附俄似有名无实英之与德奥意合从亦已露其端倪矣英又欲联日以壮声势果合五国水师陆军兵力之壮佐以英德国库器饷之丰决非俄法可敌矣纵俄法合盟决非不敢妄动若中国尚不因时制宜变法自强必致为人欺侮蚕食诚在意中也各西报屡逞三国瓜分之妄词并云瓜分地图业已画好虽尚未形诸实事要不可不深戒而预防前篇谓盱衡时势亟宜联俄以制英日和英日以制俄非恃俄可与英战实欲藉俄与日合藉日和英以拒俄耳俄皇披得临终顾命有云朕欲举亚洲之全境俾尽服于俄今乃赍志而没惟愿后之子孙终成朕志毋忽故二百年来其后皇世世守之亦无人能强令忘之者且西报往往声报欧人当为政于亚洲不愿亚人得自为政是其气吞亚洲之意可见又岂今日人福哉日本箱馆近于俄若待英国有事则合从之约散而中国之势分斯时噬脐无及悔之晚矣吾愿日本其再思之

　　边防七
余阅剑华道人天下大势通论深服其洞识中外情形十年前已知倭有今日之变矣凡中外识时务者佥谓倭当日设兴亚会令人欣羡不已不知特欲懈我中国之防耳其时倭人处心积虑日夜以图中国借口于问罪生番以发兵端故王广文台事窃愤录云倭人之侵台湾即灭琉球之渐也其灭琉球[即](之)将来据朝鲜扰中国之渐也兴亚之会言犹在耳而为朝鲜一役陵侮我上国侵轶我边疆震惊我畿辅及我遣使议和犹且据台湾割辽东索赔兵饷二百兆反为天下之罪魁祸首此端一开凡贪我土地者皆将效尤以我中国为中矢之鹄恐此后海疆有事咆哮挟制之来必变本加厉矣观中国构衅数月各遣战舰前来虽云保商作壁上观究欲同沾利益中国土壤膏腴矿苗繁富各国狼贪虎视环[伺](视)其旁纵不为屠门大利亦望分我杯羹故中倭和议即成俄索东三省边隅以通西伯利亚之铁路则由黑龙江达海参威无所阻矣法索广开澳粤口岸则潞河湄江两国之轮船皆可行矣德索天津租界则东方商务得以广为开辟矣然则原其初心岂真大公无我济弱扶倾也考俄法尝以开边为长技机有可乘必将先动英虽持盈保泰德纵不敢轻为戎首如法俄忽肆其蚕食之谋英德亦难遏其贪心甚至日荷意葡等小国亦皆将哗然而起相角逐矣从来邦交之得失系于国势之盛衰大抵势殊物异事随情迁吾见往日鄙倭者今联为心腹之契而蠲睚之仇矣英之高升被[倭](俄)击沈领事无故被辱均不复问有赠倭主以宝星而示亲好之意矣俄德两国亦赠倭主以星各国日报又无不扬日抑华俄报劝其君以联[倭](俄)英报劝其君以联倭呜呼势强则理亦强势弱则理亦弱势均力敌方可以言理言公法古之治国者无不远交近攻今海禁宏开轮船无处不通西伯里亚之铁路将成又无远弗届合地球五大洲各国成一大列国如春秋战国之世矣就五大洲国势论之美洲至大者美国惟开国未久旷土尚多且法传公举南北不和屡易总统无志远图阿奥二洲全为欧人所占亚洲亦渐为欧人所侵蚀欧洲大小各国无不专恃兵力借传教通商各事为嚆矢到处并吞作封豕长蛇之荐食查欧洲各国在外占人土地者曰俄曰英曰法曰德曰意曰日曰荷曰葡等国而已荷葡至今国小兵微我无足畏奥意国债已多岁征入不敷出祇可自守德法盛衰无常民心不靖英自救土耳[其]不终再伐黑海不克徘徊观望自顾属土布散亚洲时恐不能兼顾已露外强中干之势俄则跨欧亚二洲毗连一片气局之宏如高屋建瓴大有手擎六合口吞八荒之概如其国能君民共主上下一心东合中华日本可为亚洲盟主两合德意志法兰西可为欧洲共主惜无上下议院仍以权势治民时有尼希利会人结党肇乱十余年来不但愚人入其会即智者亦乐就矣会中之意谓民间受苦过深不但俄皇在所必去凡兵士教会产业家室之素有者全欲去其旧而谋其新俟其削除净尽民间重联相爱相助之欢国之勃兴必远胜于昔而俄主曾弗恤此也历代皆好穷兵黩武远交近攻计在兼并藉以恢扩其版图惟西报有谓其举动皆光明磊落不若英人以强陵弱西侵东夺动引万国公法附会其说利则就之害则避之恤邻之义荡然无存昔俄之议和欧东底定虽英人之力居多然其保土耳其即保印度也土以居比鲁岛赂之英自居其功阳为保护阴实挟制之土王拟更税额责成诸总司征收英人以为非是而又代拟整顿小亚细亚章程迫土行之部内行之钱谷悉英员掌握土人不胜其愤曰英之友睦酷于俄之攻伐凡所规画以收揽事权为心独断独行几不知有土国西报久已详论非鄙人敢妄加褒贬也闻俄人注意东方方甚思觅一海口以练海军垂涎朝鲜久矣若准其假胶州湾聚水师以练陈西伯利亚铁路直达辽阳则东三省恐为俄有法有越南金边兼割暹南而窥滇黔两粤之地琼州已在其中英有香港印度缅甸南洋诸岛思蚕食三藏西蜀尚拟据舟山以扼长江险要泝流而上日本新据台湾德亦思金门岛为屯兵之所盱衡时势各国如下棋然已于扼要处[](偏)布一子为先声如中国不极自强各国起纷争不堪设想我　国亟宜痛除积习如日本之变法自强结俄以拒英联日以制俄若不善为联络而中日又互相攻击工合俄人之意其必乘我之敝借端渝盟诚如剑华所言西必据伊犁而震天山驱叛回与我为敌则新疆失于指顾而关中为之侧足东以一军由晖春渡黑龙而窥吉林则关中戒严京师不能安枕且必遣水师占元山牵掣日本以图朝鲜必约法人同时启衅侵占滇粤亦遣水师牵制英国得寸则寸得尺则尺初若无足轻重而积久必受其患强邻日逼势难展舒则日本亦在其掌握中矣中日唇齿之邦也日人苟明哲欲兴亚洲当开诚布公与中国共订密约连两国之屏藩如朝鲜西藏固宜保护光绪十一年英人之据巨文岛也原欲以扼俄之图班慕也欲以扼英英俄互相猜忌俄之强英之弱也俄人欲得高丽与日本仅一水之隔日人亦有所不利果能西结英人东联日本约以共保[高]丽且明告天下万国请以高丽西藏为兵甲不到之国准各国通商同于泰西之端士比利时卢森不尒尼则高丽西藏可以长存不至为他族所据矣至暹罗越南缅甸等国亦当于异日徐图恢复并嘱其布告各国如欧洲之瑞士准其自立于各大国之间无论何国不得贪其土地庶足保亚洲之旧国而为中夏之屏藩也吁何计不出此岂欲待俄人出而执亚洲之牛耳哉

　附录剑华堂续罪言天下大势通论

　呜呼今日之天下与古之天下异矣古之天下九州岛耳七国耳三十六郡耳十三州耳十六道耳二十六路耳十三省耳守一统无外之经挟自尊卑人之见中国而外属国者五曰朝鲜曰安南曰暹罗曰缅甸曰琉球服者藩之远者夷之自来筹全局者如是而已及西人跨海东来地球图出夫然后五大洲之土地数十国之名号灿然而纷呈以中国十八省较之直四方之一隅耳矣尝就数十国而通筹之得五大国曰俄曰英曰法曰德曰美其次曰奥曰日本曰意大里曰瑞典曰那威曰荷兰曰土耳其曰日斯巴尼亚曰巴西又其次者曰秘鲁曰墨西哥曰智利余不赘述姑就五大国及日本而论之其最强而尝为我害者莫若英然此则昔年之陈而非今日之实情也英人崛起西海三岛孤悬所有属土皆强占他人而有之彼特慑于其威貌从非心服也自一救土耳其不终再伐黑人不克徘徊观望已露中干之势顿成强弩之末故方且持盈保泰莫敢用兵外面张皇有余者正其内顾而自知不足也若一旦称兵东海猝不及解俄人必逾天山由克萨尔而争印度印度亡则其国将瓦解矣此其不复为我患也明甚法人自为德克国势浸衰君俘臣辱非复曩日之雄虽日夜不忘报德而人民习为淫巧风气尚于华靡必不能赫然报复大湔拿破仑之耻明矣仇者不报何论于非仇者德国初系列国合从而成方其克法之际如日中天今则君若相老悖寻将就木窃揆其君相一亡国势必复涣散俄人从而鲸吞法人起而鹿逐灭亡无日殆未暇为席卷之图也美国开基不久法传公举南北不和屡易总统越国谋远吾知其次诸国志在商贩类附庸无损无益所谓因人碌碌者非然乎惟俄倭二国则大异是矣俄处地球之北界接冰海地跨三洲封豕其心豺狼其性由并打牲诸部落而成此大国称兵于西方则黑海渝盟土人割地耀武于东部则倭人震恐撒岛横收其与我毗连之地东西北三面兼而有之向特恃蒙古诸部为我屏蔽黑龙戈壁为我藩篱今则要结蒙古蚕食而前戈壁通道黑龙失险浸浸乎有直逾兴安岭而通我堂奥之势并吞囊括可为寒心且伊犁虽还而西部之据如故实偪处此与我争土此既我之所共知也黑龙定约而吉林侵占界石徐移日蹙百里且复自东西建火轮车路一万数千里此则我之所未及知也一旦盟好忽渝兵戎相见则彼西以一军据伊犁而震天山驱叛回与我为敌则新疆回疆失于指顾而关中为之侧足东以一军由晖春渡黑龙而窥辽奉则关东戒严而京师不能安枕再中以一军结蒙古为前驱逾长城直捣张家口则晋陕为之划断而中原遂作战场虽有孙吴未知所以善其后也日本雄据东海势类长鲸明季屡为边患　国初震于声灵俛耳帖服垂二百年自见我一败于英再败于法于是夜郎之侈心顿起跳梁之故智复萌一讨生番而和约换再灭琉球而和约又换虽在我委曲调停冀保唇齿同文之局而彼曾弗悔祸也故方且貌袭西人倾心彼族欲枉尺而收直寻之效一旦中俄失好彼必构隙以谋我乘势以扰我是俄之前驱也考倭之立国二千年未经易姓者良以节俭爱民故曲邀天眷耳今效法西洲顿尚奢侈疲民以逞俭德不终毋亦天厌其德而夺其魄耶胡若是之不知量也且夫倭强固足以为我患倭亡亦足以为我患何则以其近在我卧榻之侧也起北垂南横数千里俨为我东藩我得之虽不足以制俄而亦可以御俄若反是而俄得之其害将有不可言者然而就其势而逆料之我有以知倭之必终折入于俄也俄我之背脊也倭我之肘腋也背脊足以抗肘腋而肘腋不可以加背脊是故倭欲为我害固必藉俄为继而俄欲为我害亦必以倭为前驱俄之不利倭入于[我](俄)亦犹我之不利倭入于俄也窃计异日俄欲为害于我必先耸倭与我资其兵甲张其声势纵其肆毒于我迨至我困而倭亦大惫矣俄则突起而收其敝所谓渔人之利也而倭既必亡俄乃收倭人用倭势并力向西以图我而我将安归哉是故居今日而为我计莫若西与欧洲联交而用英人之势英人一日不甚弱则俄人一日不独强俄不能慑服强英必不遑侵陵中夏何也以英之将窥其后也次之则莫若扶值高丽助其[强](张)大高丽强则倭人西逞必有东顾之忧将不得尽力而我未困则俄何敝之可乘也呜呼此二策者要亦为苟且求活不得已之图也若一旦投袂而起奋发有为明政刑以肃朝纲阜商民而植国本内基既立外势自张然后选将练兵积谷制器善其使令远交近攻取日本御高丽以固东藩遣大将镇南洋结安南暹罗以绥南服练蒙古铁骑打牲番兵以名王而坐镇北朔布德于回部服其豪杰藉纾西顾以中原之富十八省之大人才之广物产之丰安见不可以纵横于五大洲数十国中而独树一帜也呜呼物穷则变衰极必兴中国固不患无自强之期惜余生不及亲见者也悲夫

　　边防八
中日之战自始至终中国未获一胜仗其故不可不详细考求虽防海论附篇约略言之意未详尽余闻中外佥云中国将帅无才文员为帅纸上谈兵并无历练安得不败惟知平日扣兵饷兵饷扣素有怨言安得不败勇多新募绝无死战之心将各一心各不相救水陆分界呼应不灵非但操练不熟临时手足无措且军械未精或有枪无弹或弹不配枪欲省费而费反多船炮亦不如他人之速身为将帅事不躬亲战阵则相率退避兹将德员汉纳根美外部福世德及西报所论中外现在情形摘录于后以期当道触目警心汉纳根云前者中国之败由于武备废弛且将领未得其人以目前大局言之当事诸公多狃成见不知振作万难托以军事其轻视武员之习又非始于今日纵有才具非常者亦不愿出而力恐徒劳无功也以中国定制言之各官皆循序而升原未可目为无用然虽位臻极品亦不尽由历练而来其身居显要之大员又皆昧于审时闇于度势询以当今最要之军务率皆茫然莫晓中国被挫于日竟至如是之甚复被外人耻笑其獘皆缘于此愚尝谓中国之人才原非逊于他国今竟战无一胜事由泥守古法罔知变通以为得一勇敢之人自能所向无敌不知有勇者亦须济以机谋参以见识始能胜于疆场也此次与日构衅始终皆望言和未尝大修军实至事势危急则望欧洲各国居间调处如是而已矣试以水师言之虽欲有所作为亦受各官掣肘不能妥贴布置前者李傅相曾命我与丁军门从事拒敌我亦乐以从事至去年十一月二十一日与日军战于大东沟海面可谓一场胜仗然所以制胜者只有铁甲二艘而所备之炮弹火药俱已用尽中国各官并不再筹供给以至全军束手渐至愈趋逾下无可挽回我曾往谒京津大员直陈无隐论及军械握要等件各大员皆弗以为意且疑有叵测之心至本年二月杪始略思整顿则未免太迟矣我自一千八百七十九年初就中国北洋之聘甚欲使所部营伍焕然改观卒以屡劝不从索然意阻当李相经营北洋港口屯驻水师之际曾命我至旅顺威海大连湾等处察勘一切无如所献各策俱不能见诸施行因有数大员只知自顾私囊出人意料之外故也此次议和之先以为欧洲大局将必为之摇动不意祇有俄国出阻割取辽东一节然俄之干预辽东实有私意存焉不知中国能由此振兴否刻下中日之衅未尽敉平而揆度中国之意似即作为了事日本之迫胁高丽本属最要关目中国亦置不理惟听欧洲各国与日本如何结束而已倘有最好机会能使中国振兴自立固属甚善然或如前此酣睡未醒不思鼎新革故亦未可知此番议论于中国利病可谓洞若观火矣不知当道诸公亦有入耳而会心者也乎英国泰晤士日报云中国经此磨折如浓睡者之受惊而醒当急以日本之变法为法吁一二世后祖宗不辨子孙矣谓中国日后大兴如人远游而归子孙成立不能辨其面目也倘仍懒惰骄傲动称远人为夷狄吁一二世后为日本之印度矣此语虽过当亦不可不防又英国新使日报云近事之万无可疑者俄必在大东方再觅海道以练水师与英法争雄俄于波斯湾黑海两路久为欧洲各大国封禁海军不能舒展今幸有机可乘或命公使婉商或遣将军豪夺谁能阻之英日两国势难安枕而日廷尤为棘手何也日本先图朝鲜者侮华而兼防俄也乃仍不能息俄之焰东方尚可为乎或谓俄德法起而阻日本之割辽东英则效寒蝉之噤声惟恐得罪于日人转与俄法勾通或与南洋各处土[人](地)互相联络用以窥我属土是不啻釜底加薪沃膏炽炭必将受无穷之患矣噫英于今日惟存持盈保泰之心畏强凌弱茹柔吐刚由识者了然观之窥其底蕴矣又英国前任外部大臣福世德曾两预中日议和之役追溯中国致败之由始悉中国臣工多恃气而自矜专务虚矫庞然自大而于安内攘外之谋毫不留意甚至畿疆震动海寓惊惶昔日盛名归于乌有不特倭人生欺藐之心即与中国辑睦之邦今昔交情敬肆大相径庭中国当此创巨痛深仍不于胜负得失之故穷究本原大加整顿窃恐前车之陷后辙益危徒鳃鳃以丧地偿饷为耻不思力矫前獘痛除积习卧薪尝以图自强庸有裨乎西人曾以瞌睡汉目中国曾惠敏公先作睡后醒论驳之而不知睡者其常也醒者其暂也观于今日之事人方以为岌岌殆哉岂料卧榻之侧鼾声渐起深可惜哉余初入都门殊有厚望中国之心以京师为人才渊薮名公巨卿必有挟特经世之略励精图治舍旧谋新即挫败之余犹足丕振洪猷图雪国耻及察其居心行事竟无一人焉识时务而具真才者夫以中华之大人材之众盈廷济济乃只有此不谙外务徒读死书之流呜呼我将安望哉总而言之欲振中华之国体当从实事求是始欲实事求是当从借法自强始欲借法自强当从贵戚重臣遨游列国精习艺学治道始如此中国其庶几乎汉福二君所言其望中国也可谓深且至矣无如中国诸獘迭出积习甚深若责以事事变更人人奋发势必有所不能际此国步艰难似不可操之太急惟变经国之至要者三五端庶可挽目前之危急计惟重爵禄以抑贪婪减额兵以练陆勇备铁舰以壮水军建铁路以维商务开矿务以裕财源能于此数者切求善法以经理之务令实心实力足与欧洲雄国齐驱并驾自可转弱而为强转败而为功也夫当日朝鲜难作西人方且哂日本之轻举妄动初不料中国一旦失地丧师至于此极呜呼伊谁之咎哉

　薛星使云俄罗斯一国商务之旺不如英水师之盛亦不如英地产之富不如法工艺之良亦不如法陆师之练不如德学问之精亦不如德然则俄当为英法德诸国所弱矣而诸国非但不敢蔑视之且严惮之者何也俄之形势广博无垠以一面制三面有长驾远驭之威居高临下之势且旷土既多以其地之产养其地之人而有余是得地利秋冬结冰入夏始解虽有强兵猛将不足以病俄拿破仑第一墨斯科之役乃其前鉴是得天时俄之君权特重非若各国有上下议院之牵制且其开国较迟所用将相大臣颇有纯朴风气是得人和惟俄之立国有与西洋诸国不同者所以一切要务虽多不如诸国而诸国终无如彼何且视俄为头等强国各有瞠乎其后之势俄与西洋诸国政俗略同讲求要务数十年后商务未必不日旺武备未必不日精工艺未必不日良学问未必不日新以俄之诸务不如西国尚得最强之形势若其一旦诸务与西洋相颉颃则若江河沛然莫之能御矣此英德诸国所以长虑顾而隐忧莫释者也夫俄不有事于天下则已俄若有事于天下东则中国当其冲中则印度当其冲而细察俄之隐谋则注意印度为尤甚然果使印度折而入于俄则中国与土耳其亦岂能一日高枕而卧英之执政知俄之觊觎印度也早已密为之防余窃闻俄皇之论亦颇踌躇审顾不欲轻动其用意在抚绥其民人辑和其部族垦辟其荒地联络其邦交沈机观变引而不发固有虎豹在山之威然后以其全力生聚教训积至数十百年之后地广人众势力且十倍英德诸国相机而动纵横四出谁能阻之昔在战国之初六国合力摈秦而秦乃闭关息民养精蓄锐者数世迨至开关出师六国皆从风而靡莫之能敌俄之机势大与秦类积之愈厚则机愈固蓄之愈久则势愈雄今者日俄如多事固天下之患也俄竟息事尤俄国之利也然则中西各国将若之何曰尽其自治自强之道而已矣若俄之所以自谋则非他国所能与闻也按薛星使之言颇中肯今者中日之约俄法德驻华公使联衔照会总署声称我等以辽东为日占必东方平安大局力劝日本让还贵国以保平安非有爱于贵国倘贵国嗣后别生变故我等仍不干预请勿倚恃云云其用意深远智者无不知之虽日本业已允退尚索加银五千万我　朝此时虽未允给俄德法必将酌量定数与之倘日人不允兵亦不退俄必用兵驱之出境而所用兵费必向中国索还计非上策曷若请各国公断今日兵早退以免地方缉捕废弛盗贼横行在日本理当知机顾全亚洲大局不宜索加兵费宜亟就此机会与各国订立各约无论何国嗣后不得侵夺辽东等处诚如俄法德所云以保东方平安大局不较诸索加兵费所益更大乎而辽东高丽百姓同受其福俄法德之高义名垂千古岂不为宇内诸国所心折哉

　古觇民情今觇国势觇国势者觇其武备之若何弱者事事循理迫于势也强者事事挟势恃其力也国之小者无不事大而国之大者竟无有字小者矣为可慨也足见世变日亟有国者宜早自强惟当今之世各国皆怀幸灾乐祸之心冀邻国之弱而不愿其强以弱则易就范围而强则难争利便观俄与勃为邻勃者自谓得俄保护向与有约准俄干预内政然勃欲修武备以图强兴铁路以求富俄皆阻之岂非欲勃之贫弱将来折而入于俄乎俄国讲求武备志在蚕食英则长驾远驭觇敌国之势以为向背之机即商书兼弱攻昧取乱侮亡之义亦兵书攻瑕不攻坚之说也即谚所谓强则仇者亦来亲弱则附者亦相背各国搜军实讲武事汰惰弱演阵法攻求强弱情形非仅以备武员具兵额而已亦知非此不足以保升平之局所谓能战而后能守能守而后能和时刻不忘正战所以止战也查欧洲头等之国五曰英曰俄曰德曰法曰奥二等之国四曰意大利曰荷兰曰西班牙曰土耳其意国虽在二等近日力图振兴骎骎乎有欲列头等之势三等之国六曰葡萄牙曰丹马曰瑞典曰瑙威曰比利时曰瑞士又有土耳其所分之四国曰罗马尼亚曰布加尼曰亚希腊曰塞尔斐亚殆皆四等之国也以上十有八国虽大小相维弱强相制立约联盟似莫能并然天下之势有分必有合禹会诸侯于涂山执玉帛者万国至春秋则数十国而已至战国则仅七雄而已泗上十二诸侯虽有若无今头等之国莫不虎视鲸吞且铁路轮舟无远弗向所设施者已为商贾辐臻之区将见欧亚阿三洲二三四等之国及埃及阿富汗摩洛哥高丽暹罗诸邦必为头等之国所并诚如春秋之世将变为战国仅存强大者而已中国之弱罪在嬴秦焚书坑儒变先王之道以愚黔首降至隋唐又专以科目取士束缚其民笼络英俊千余年无敢或改隋唐时科目甚多登进之途颇广明初始以八股取士故明时有亡于八股之谚查亚洲各国之积弱非獘在科目取士乃皆以门第论人且阻于资格墨守成章人才不出而农工商贾又为当道所剥削之故耳今不能闭关自守四海一家势殊事异各国既莫不推诚布公各思新法教育其民以期富强我　皇太后　皇上圣德日新励精图治师长弃短断自　宸衷顺民情广学校知己知彼变法自强以人民之众矿产之富何难乘欧亚二洲水陆交通之世混而为一中国之强岂不在分而后合乱而后治之时是则四百兆人民之所切望也夫
 
　 
卷五十　兵政六边防下

　　民团上　　　
郑观应

今之民团即古田赋出兵与唐用府兵之遗意如湖州赵忠节绍兴包义士自捐兵饷训习民团捍卫一方始终不怠又如澧州五福团兵州平江团四川中江团江苏六合金坛团及河南广东所练民团无不实事求是胜于无用之额兵远矣泰西各国自同法十年起例定举国之民皆充兵藉闻章程最善最严者俄德法三国俄例除官医验系疲弱免充外凡年至二十一报官充兵不准规避替代以十五年为限入营操演六年留名候调回籍九年择其年富力强者披坚执锐年迈就衰者防堵要隘同治十三年新例凡欧洲俄境之民二十一岁者先至营中学兵五年五年后或仍为营兵或为藏兵既作藏兵定制十八年为期以备国家不时之需亚洲境内之民二十一岁均至营中学兵七年复当藏兵六年高加索境内之民二十一岁均至营中学兵三年复充藏兵十五年兵制有六种一营兵二炮台守兵三各处汛地防兵四一等藏兵五二等藏兵六义兵各有其职第一等藏兵每年操演二次每次操演四十二日第二等藏兵不能以常兵相例惟国家危急时则团练操防藉资保护云德例除残疾老弱孤子外无论富贵贫贱年二十隶营伍充战兵三年充留后守兵三年充教习一年又退归团练五年每岁两操万一有事当听调遣若年至四十五岁以上者谨守本国不列战兵如文学之士优于武略不入兵籍者然事值危急亦出而集赀团练以保地方法例凡[部](郎)民年二十岁至四十岁均充行兵或守兵各兵分隶各队后充营兵五年战兵四年留兵五年戍兵六年战兵者二十岁至二十四岁壮丁也留兵者曾经历行阵退老休息者也行兵戍兵俱随派驻各要隘者也凡受伤残疾之兵皆给衣食以终其身更有免充[兵](丁)数条如家无父母惟有独子例应留养幼弱者免之或寡妇之子或其父远出子须留养其母者免之父母年七十以上子当留养或长子长孙长曾孙均免之兄弟两人长者免充或其兄业已当兵其弟亦免之兄弟或有当兵受伤阵亡者俱免此外如已入水龙会书院师弟义塾师长官学教习肄业学生及学杂技杂艺之人并着明之画师傅教之绅士及年幼留养读书未成或现有事业出外贸易经官报明者亦准其免充以上各节各城俱有武官考查专司厥事凡幼丁子弟报官已行娴习何技者经官考试相符然后注册当义勇一年乃能除名听其自便免充行兵而一年内糈器服均须自备英国兵官屡经考验人无幸进惟军台有报捐之条以助饷需官兵而外有民兵城乡店肆住户愿充者先报名注册每处千数百人或二三千人绅士领之给以火器每七日操演一次立的命中勤练则酌赏年费疏旷则责缴火枪每年秋校阅其技国君召聚各乡亲行校阅择其尤者六人树的远至二三百步命中者赏以功牌复命与官兵合操赏亦如之有戎事保守乡闾并不征调远出大抵泰西各国寓兵于农有警则人尽为兵顷刻可集数十万费不糜而兵自足民相信而国以安昔普国君臣卧薪尝国人莫不同仇卒以胜法欧美各邦近亦是则是效精益求精争雄海外中国地广人众胜于他国宜使各省慎选知兵任事之员设立武备院参仿西法教习沿海州县及边疆各人民先择里长设局训练教以刀矛枪炮等技一俟学成则教其所管十人十人学成则教其家人使人尽知兵同心敌忾统归地方官管辖于农隙时加比校察其贤否明其赏罚如有才识过人防御得力者或保官阶或加奖以资鼓励而备缓急其民兵未尝学问者更为设馆延师五日赴局[宣](宜)讲　圣谕乡约一次及古来兵法阵图名将事克敌致果等事使忠义之心油然而生处处团防村村联络声气相应休戚相关　国无筹饷之艰兵无远调之苦将见士皆劲旅民尽知方转弱为强此一举纵内地一时难尽举行何妨先于东南沿海边郡　简员试办如行之有效则以渐推行于各省及于诸边此亦足以补兵屯之不足而他日俄英法三国沿边之铁路告成后直接三边劲旅强兵朝发夕至庶我有以御之以知此民团之练实为万不容已之要图也

　　民团下
余见近年各省当道札饬绅士团练者矣实则有团无练有民无兵虽多不足恃也而各绅当为练长者则又互相推诿皆以经费无出为延宕之词富者既不出钱而贫者更不肯出力间有挨户捐签搜索商农小户所得无几或反中饱私囊仍不足供买枪炮子药之用故有名无实不过奉行故事耳尝见民壮所恃者皆锈刀旧枪所习者如戏台演武往来街道势同儿戏于事何济徒以号褂衔灯恐吓乡愚而已若求团练有实济必须不拘资格各省选一公正廉明有心世道且能知兵事之员准其专折奏事并有权会同地方官筹饷选买枪炮子药一切收支之数每岁刊布示人以昭大公使人人阅看似较报销尤胜团练之法则仿外国章程凡年十六岁至四十岁者不拘贫富贵贱皆须报名学习一年西例有免充兵丁者数条亦当仿订选其贤能者充什长已知兵事者当队长或百长千长量材分职每日或每月三六九日定时齐集操练俟操练纯熟则请当道会同提镇阅看或与兵勇对操以别优劣庶知观感奋勉如恃其父兄富贵不肯报名学习者送官儆戒后仍令出而学习务使人尽知兵可备征调何忧外侮西士云中国兵勇多是临时招募往往未见敌人而先已乱施枪枹迨子弹已尽而敌以大队乘之无有不立溃者此时亟宜悉照西法练民团使人人知兵兴艺学自精制造变学校以育人材若仍泥古不变或所变因总其事者不精其事只知惜费必致授受不精有名无实终为外人欺侮挟制而已或虑民心良秀不齐恐有意外之虞如设立保甲连环保结皆能防患未萌又何惧之有当今之世与古昔情形不同防外侮更甚于防内患练兵无庶足以助官军可不因时制宜亟为应变之举乎查泰西各国大半[以民为兵](以兵为民)惟英国各处各乡皆有团练局与中国之团练局不同招募土人操练于有事之秋守御本土以补[额兵](兵额)之不足虽战时补足额兵亦不强令越省所穿戎服与额兵同凡团练局有兵官一人兵目数人常居局中应募者先由兵医验诊其身体强弱合式方准入募如系革斥额兵逃兵辞退之嬴兵与夫手艺工匠学徒等类皆不入选亦有步兵炮兵炮工之别分列等差定例当勇六年期满如愿再当准加四年以四十五岁为限初当者二月至六月事操练每年约操五十六日余时各执恒业其所订章程甚详有抚遴选乡勇千总之条有甄别千总课程有招募乡勇年限有训练乡勇条规有乡勇俸禄条规有乡勇军装医药条规法皆妥善似可采用如我国不能举国尽充兵籍亟当效英国招募乡勇之法认真照办非但于地方大有裨益且免有事之秋东征西调水土不服糜费住返水及骚扰地方之患也

　　近日北边防务轻重缓急何在论　　　
葛道殷

历代边防之得失载在史册者綦详援古证今殊势同理我　皇朝混一区宇幅员之广为古所未有自咸同以来藩篱尽撤边海并重四面皆为要隘而北边尤为吃紧之地夫东三省为我　朝根本奉省全藉吉林黑龙江两省包卫而　神京畿辅又藉奉天朝鲜为保障内外蒙古次之新疆又次之自咸丰十年俄踰大兴安岭而南与我划黑龙江为界则黑龙江之险已失吉林足障东北一面而混同绥芬图们三口全为俄据库页岛为混同江锁钥如长江之崇明闽省之台湾一例国初犹隶板图不知何年为日本窃去三易主而归俄屏藩一撤东三省形势日蹙是吉省之险已失图们江以南即朝鲜之地与俄人毗连夫朝鲜为中国左臂朝鲜若有震动自为切身之灾我　国家之[保]朝鲜即以自保夫朝鲜世列东藩两经内乱悉与削平较处置法越为差胜然党乱犹多有日本阴为谋合思鼓其乱以乘机为逞与俄垂涎之意将毋同试思昔者日本助逆胁君拒我援师我不能向日廷问罪日反使伊藤来诘谩辞要索毫无顾忌是日已窥我中国之作为而聊以不法试之也夫日本之无忌惮始于并琉球结法俄久已怀不轨之心我既不能出而问罪不如退而保护朝鲜其法善矣保护朝鲜其难有三夫朝鲜本为中国属国自近年开仁川釜山元山三口与日本及泰西诸邦通商往来五洲之贾舶兵舰梭织于海上我欲保之而他国或出而调停如日本拒我援师之事亦意中所及料者其难一高王以积习积玩之余不能奋发为雄其难二中国虽与朝鲜为一家彼既自为一国又与泰西各邦交涉驻彼之师必求将才而兼具边才者乃可胜任其难三知此三难乃可合朝鲜通盘筹算由是西面海道有我台为仁川之应接东南必备日人之扰北面必备俄人珲春之冲而我陆路珲春一军与庆源庆兴二镇夹豆两江以相犄角但我军所驻距海太远宜于豆满江添设水师一支以备接应庶我军渡江而南协力相持乃可以当强俄而无虞又宜于马山常驻重兵以通咽喉由是朝廷密令高王惩前毖后任贤去奸讲武修睦俾守旧开化二党不敢再生狡计安平咸镜二道其民騺悍皆可练成劲旅更宜移民于镜城锺城以北一带之地开垦荒土以裕饷源庶东可以消日人之狡谋北可以虚俄人之虎视中国之屏障永保矣至吉省江省布置尤宜慎重夫吉林东面有混同绥分图们三口今既尽为俄据其患伊于胡底夫以形势而论俄既有混同江海口船可径达松花江是吉省已有危机有图们海口可发重兵进珲春以图朝鲜是朝鲜已有危机黑龙江既与俄划江为界是江水各有其半设由黑龙江通入额尔古纳河进踞呼伦贝尔则江省已有危机江省既有危机蒙古车臣部亦连及矣俄自西卑利亚路筑成绕中国外蒙古四汗部而外直达黑龙江由乌苏里至潮浦斯德不过十五日之久其注意可知以遥遥数千里之地兼之崎岖险阻彼入而犯其界则易我出而迎其锋则难当亦有心者所常筹及者也为今之计可于混同江至松花江练水师一支于沿江三姓呼兰齐齐吟尔阿勒楚喀拉林伯都讷各城酌设镇兵又辅以陆地旗屯吉林拉林阿勒楚喀地方江省齐齐哈尔呼兰地方皆有膏腴可耕之地计不下二千余里雍干两　朝皆有屯垦成案若能办理陆团不特与水师有辅车之势又可扼守嫩江松花江两口是兵饷皆足江吉两省可以高枕卧矣而额尔古纳河通入黑龙江口一处尤为扼要何也恐其拦入进踞呼伦贝尔使蒙古声息中断为北边之患匪浅此处宜驻重兵以备之此皆边防之所重者急者也迨至东三省果能经营尽善不独朝鲜有所恃以为联属即外蒙古军臣亦有所恃以为保全车臣固士谢图三音诺颜亦可一气关照三部固而札萨克一部可恃矣至外蒙古之西北乌梁海部科布多部即极边之塔尔巴合台亦宜与新疆为联一体如常山蛇而后可以互相兼顾但地甚寥阔人甚积弱非通电报而声息不灵非开路而军威不畅但开路必首重东三省次及蒙古渐次达于边界在有识有能之大员相其地势平夷要隘以便我中国行师运饷之用足矣但不可与俄人之路交接致使藩篱洞启此西北边防较东南海防为重而西北边防又较东南海防为难也吾闻兵家有言知己知彼百战百胜今日之俄我中国既已知之矣日本之窥我高丽与俄同惜日本太不自知也俄人之路虽成中国果能发愤为雄权其轻重相其缓急以备之虽有路亦无从入我藩篱以我中国幅员之广物产之饶人民之众何尝不可与俄抗是在当路者兴屯开矿讲求商务以求富精制船炮添设电报创兴路而又益以将才边才以求强毋事张皇毋庸粉饰实事求是其道得矣往岁津口议和曾有允撤驻高丽防兵俾自护治安之说不知所议出自何意信如所议一旦有警鞭长莫及事有必至理有固然者也其于轻重缓急之旨何太昧欤

　　边防御俄策　　　
程昌龄

呜呼今之论防务者亦窳滥极矣中国自与泰西互市无论我之洋面皆隐为彼所分据即内地各口亦与彼有公共之势于是论防务者皆谓宜重东南而经西北而经理防务者亦遂急在彼而缓在此此诚未统全局以筹之也中国去泰西数千万里轮船飞驶非数月不达战而或胜则孤军深入其势也必危战而不胜则师歼异国无以继之而众商百货聚于各码头者何止数千万金一以兴戎则此物悉从烽火以数十年经营缔造之所积忽焉付之一炬夫亦何乐为之故每与中国有事或张兵威以示恫喝或秉修约以肆要求而意寔不专在土地也惟俄人地大兵强与我接壤其窥伺我中国也亦已久矣所以未敢遽发者以内惧上下之不和外恐诸国之议其后也设令君民一心进退有备一旦兴兵动众拓地开疆则不图我之北边将复谁图然则我北边之防务可不即其轻重缓急而再三审慎哉夫俄自彼德堡京城至打摩斯德自打摩斯德至唐太宗自唐太岛至我高丽核其程途虽间水陆要无异一箭之地耳倘俄与我失和必先屯兵高丽以为进攻之计何也盖高丽北境所接悉为俄国之地由其东南海道以向北则为奉天由其西南海道以向北则为吉林中国苟无外洋之患此两处海口度亦无重兵镇守而高丽狃于弱小政事不修人才不出设俄欺高丽并不假道而径登高丽之岸以入奉吉之地将若之何而俄自海道抵高丽若由西洋而南转而向北其程[途]远若先顿兵储饷于珲春而后以坚船利械薄高丽则自北而南其势捷是高丽一国我不能不力为保护也明矣中国若欲固北边之防惟有　饬出使高丽大臣谕以力图自强之道思患预防之意倘或力有未逮中国亦须随时维持以固藩篱而卫唇齿设高丽偶有违言中国亦须宛转调停以弭高[丽之]衅良以弭高丽之衅即所以弭中国之衅也万一俄之于高势难理喻必欲偁兵以胜负中国惟有运饷调兵共为守御以示存亡与共之意使俄知中国意之所在未始不可退而沮也此边防之至急重者也虽然欲保高丽而不急据珲春以为声援防犹未固也昌尝详考地势珲春陆路至威远门不及千里是为奉天吉林之关键倘或由此内犯南则进边门而拊我盛京之背西则由马干总出广宁锦州之后而趋热河若由锦州循边墙梨水沟鸣水门而进喜峰口尤深入内地之快捷方式水路由混[同江](江同)越黑龙江口入松花江可直抵三姓伯都讷等处倘俄以水师来攻则黑龙江非复我有而吉林腹背受敌矣若由奉天南循辽海则金州厅所属之大连湾水平岛旅顺口锦州府属之天桥厂远之钓鱼台等处皆可泊舟登岸倘或由此而进则吉林又腹背受敌矣且天桥厂钓鱼台距山海关海关皆不甚远倘舍舟就陆径越奉吉防军之前进喜峰口以达遵化州势必震动　神京不可不先为预备此固筹办边防者所宜熟为筹之也不惟是就直隶边境而论其沿海大小各口皆为京师屏蔽而天津乃各国由海道入津要路尤须重兵驻守北塘太沽两口则又津郡门户年来拨调防兵建筑炮台亦已粗有头绪惟北塘迤东至山海关袤延五百余里如沿海之蛏头沽金沙嘴秦王岛老龙头等处水势较深轮船可泊以登岸径达京城倘俄人实逼处此必有疾雷不及掩耳之势中国惟有分驻营垒添筑炮台可一时无俄人之患不可一时无防俄人之心彼俄人虽强其敢轻敌我耶至于张家口一路或谓亦宜有重兵防守昌则以为不然查外国之入中国通商贸易为第一要事俄人以买茶为性命现仅恰克图至张家口为运茶要道即至失和必无用兵此路自绝生意之理外隔沙漠数千里汉唐迄明皆以出塞为难军行食用诸多不便我不便由此往即彼亦不能由此来可以揣测而知者张家口处悬崖绝涧之内地形狭隘中外辐辏寔不宜长驻多营张皇耳目前明置重镇于宣化但分另队扼守边墙亦其形势然也然则张家口之防缓耶急耶轻耶重耶虽然苟能得地尤贵得人试问北边水陆各军有一能御俄者乎查洋人陆操有能不假系援徒手上城者有能以篙植濠中凭以跳遇二三丈之濠者有能足缘单绳手放洋枪者苟当交绥前者死亡后者继之并不反顾惟其饷足而后令行令行而后能以少制众中国陆军不勤操演教以操炮尤非所长迨至给饷之时第以扣为能事以故在营各兵平时未结以死心临时谁复有死志稍有小挫奔走不遑其势然也至论水师洋人之于水师也教以测量规算试以沙线潮汐使其常以水为家而又于熟习风涛之外兼枪炮以故所向辄克鲜敢当锋中国之水师则不然从前遇海上狂风颠浪则目眩心惊头昏倒诸多不便今虽不尽若此而自管驾以迄水手类皆不习测算不谙沙礁若操演枪炮一事几属十不一获此种水师以除内寇尚恐其难以御外患昌未见其可恃也今欲固北边之防惟有请　旨特简谙练防务之大员急于北边水陆各军大加整顿凡水师自管带以下陆军自提督以下如有边情不熟谙练不勤者许以全权任其斥革倘有徇隐一并治罪如此而北边防务有大不为起色哉

　　东北边防轻重缓急论　　　
葛道殷

尝观中国近日之防务重于陆而不重于水急于北而不急于南何则海疆各口为列国通商公共之码头不容一国独肆其滋扰倘一国恃强侵弱则各国犹能执公法以相绳且距欧洲本境甚遥势不能越国以鄙远故海防之势尚缓陆地边防则与强大为邻处处可以入犯事事可以挑衅一有争端不难以非理相加他人亦不能过问土壤相接得寸积寸也得尺积尺也惟力是视而不复有公法之可言故陆防之势尤重顾中国陆路边防自新疆至黑龙江迤长二万余瑞安能处处设防分我兵力然欲分别要害阨塞之处必须统全局以筹方能知其缓急轻重之所在此非胸有成算深识敌情者不能布置合宜也我谓此边防务西则以喀什噶尔为重东则以珲春为最此二路者一则为俄人水师之出路一则为俄商队之要途盖俄人在欧洲既为列国所屏不容逞其封豕长蛇之技如猛虎之圈制陷阱必思一出路大逞厥威故必[亟](即)欲开黑龙江海口也顾兵与饷并重俄人用兵虽以东路为宜通商究以西陲为重因水路运货几绕地球半周水大贵若由张家口库伦恰克图驼运则沙漠万里费亦不资近来与中国订陆路通商之约于关内开设立互市多处广揽利权取税既轻转运亦便在俄京建造路本分两支一越乌拉岭经西伯利部直达黑龙江一出土耳启斯丹直指喀什噶尔中间本有一河译名西黑龙江直抵腾格里山麓可鼓行小火轮船若接造铁路以达嘉[峪](谷)关可为将来起汉口运茶之路此俄人早夜经营者也然则西陲防务殆亦未可轻视矣至于东路边防莫重于珲春一路乃近日有人自东边勘界归者曾入俄界亲见俄王生聚教训成邑成都人烟繁密商旅通行颇有富饶景象迨渡黑龙江一衣带水入中国边界则白草黄沙戈壁千里渺无人烟以此卜之愈动俄人狡焉思起之谋如水之漫灌堤防一遇空虚低洼之区则其势益建瓴而下若江河而莫之能御矣近闻俄人招募华人万名赴满洲相近地方为之开垦在今日为负耒之华佣在他日即为负戈之汉奸明代板升可为前鉴此足征俄人心存叵测而防务益不可松此则东陲防务之急也然观东三省地图鄂伦春诸部为我伦索劲骑之所在今已割于俄而旗民生计无聊亦往往入俄罗斯谋食其挂名军籍者又愿为编氓务农而不愿入伍练战一闻练军之令不免怨嗟而练军亦终无成效加以东三省吏治最坏民力愈艰国家根本甚虚重以强邻压境变生肘腋莫不知税驾之所矣乃局中者犹在睡乡而局外者反为咋舌近来各国均派人往东边窥探无不代抱忧独是病势已入膏肓而犹讳疾忌医虽有奇方妙剂恐反以为罪此真扁鹊望而步矣惟英人知俄人练成太平洋水师必不利于英之贸易故欲保护朝鲜以堵其出穴之路前年据守叵文一岛为扼吭之计建立炮台泊以兵船屹若金汤足以防俄人之出入而制其死命不啻为中国戍以重兵而立高俄之界石也乃俄人阴嗾高丽使中国出名引公法大义以相绳迫英人敛兵以去遂尽毁其防具以遂俄人蚕食之谋此无异庚申天津之役美国遣兵船入口欲为英法劝和而中国大沽炮台反击伤其水师将领同出一辙故论今日筹边之策必须深悉外洋之情伪方能知防务之轻重不然有不以轻为重应急反缓以误封疆之大局也哉

　　中国边事论　　　
俄将铺加脱

我俄国在亚细亚洲与中国接境一千五百余里盖关于邦家休戚者为不也然接壤之地非其本州岛乃长城以外之属土西起新疆东终满洲一带为边备之要地固无论已我俄之于中国如军略也邦交也关系此地极为握要本论以中国外部军备及攻守之难易为主且并论及其内部焉北京平原指直省一带之地帝京所在防备严肃常集大军以备外患一朝有事则分发兵勇凡向敌之军皆自此调遣也若首都不支则中国大势可知耳以上总论北京为中国帝京其地非在国之中央实偏在北方距长城南仅一纬度西北山岭连封锁东面渤海有白河运河新黄河等贯通平原东流朝宗焉又有运河其口通白河舟楫利便天津各河水三之处迤西诸川或集注或分派到处多沼泽黄河之水纵横汇注于九河方今秋季淫雨不已河水泛滥溢入沼泽不堪其量自天津至保定府一带低地如在大湖之中此处平原土质肥沃天津以南至运河东洪水卷土沙不生植物西方山麓之地疲瘠不毛亦多沙砾观平原一带不得谓之富饶也然其土产养省内民人绰有余裕环帝京有八旗军将士及家眷往焉其俸禄一半给以禾谷故自古来南部诸省每岁贡米纳诸北京及通州官廪而后颁发永沿为例夫使兵给足而能行严法则大军屯北京平原者若逢战争日久亦不见其告乏也然有司之专横放肆私窃官谷亦不顾焉累弊积年往往暴露恶迹以致军事颓败滔滔皆是除禾谷外有燃料及肉类乃此地所产西南之山地与北京原有煤坑散在沙土或花冈石层岩下甚易采掘煤炭伙如天津东北永平地方并北京西方诸山处处皆然北部蒙古及满洲多产肉类中人本嗜豚肉膳羞必供其余所用肉品极鲜牧畜之业除养豚外不见其兴旺也北京平原大概如斯今欲蹂躏此平原宜审进军道途北京平原之地群山周绕西北诸山能阻碍敌军前进其天险足妨大军行步山岳蜒蜿溪谷洞开有一二天门非自此路不能行军也考长城沿壁之通路如北京西北有[一](有)捷路曰南口往时路幅狭隘一鸟径羊肠耳今则加工兴筑以为广途自南口而北有溪谷曰怀来分岐东西一至塘子口一至宣化府及贡关疑即张家口之关南口东北有一狭路可出长城外道险难容车马止可徒步耳又有一狭路通承德险恶不让前者又有一路自承德南下横断长城抵北京为白马关白马关东有门关道路稍广军马进退游行自在昔朔北之国侵中土每由此路自[门](马)关至山海关一带之地峻岭高峰峨峨耸峙不通樵径山海关路着于史册者北人攻汉此为要冲也其余自北京经由保定柏井至山西通路以上通路伊古以来黄沙青草不识留几许马蹄痕矣夫此五通路中广平坦可行大军者唯有山海关一路耳近时自天津经由永平创设路搬运利便亦由是路也此外虽有白河舟楫之利冬季三月河水冰冻不可行舟虽通路有五而风雪天时诸多阻塞是亦兵家所不宜忽略者矣北京平原东方一带渤海波平不闻有外寇之警何怪其无防备哉自中国政府通欧洲交涉事波涛屡惊今非复畴昔之情状盖始之者鸦片之役也次之千百八六十年英法同盟军上陆不出数旬直逼北京烧烬帝城而中国警醒旧梦始行画策防御直隶仿欧洲式法修筑要塞于是经营惨淡以辽东及山东之两半岛地势当防海要害聚全力于此以御外敌矣盖中国军制以防帝京为重故常屯大军于此然形势一变今又配置军队在海岸各寨为兵备之要区中国军队兵勇以八旗营为最众国家所赖以安泰也环列帝都驻城郭内外其所守备不[止](土)京城凡国家军政要镇之处皆可营舍如山海关承德多伦诺尔贡关密云通州及保定府是也其筑设要塞之地如大连湾金州旅顺口威海芝罘营口山海关北塘及大沽是也除屯京城兵勇外尚有芦台北塘大沽新庄杨柳青天津等诸营所以防由白河之敌兵也外敌欲攻北京经由是路则行程较捷有白河自然水道以便行舟乎则诸营之镇岂偶然哉平时驻屯直兵勇二十四万余人北京八旗营兵十二万七千余人然能堪野战者唯镶字军一队耳防海兵勇及驻白河下流诸营兵勇皆李中堂管辖也若考其实际足以野战者不过李中堂管辖兵及八旗营兵之一部试选拔其兵勇足用者千人中仅五十人耳要之一朝战役起于直以外或北部海岸欲派遣军队以应危急恐不能也若派遣之则帝京防守尽为空虚适使燕京濒危耳推论其极与中国交战欲攻略北京平原则中国捍卫此地势力过虚自非假援他省恶能防御敌军之进击哉唯恃畿内营兵控驭敌势可谓单弱之极矣以上论北京平原

新疆隔外部支那西北隅距中国政府颇远故朝廷之威信政令往往不通翻阅近世史书可知涯略然此边陲广漠之野关系俄国军事原非浅是最不可忘者矣试举近世要事以资画策焉抑此地方一带蒙古大汗尝统治之至千百六年代之季汗部分裂为二国一曰准噶尔一曰东土耳机斯坦中国官书作塔什干准噶尔取天山以北之地东土耳机斯坦领山脉以南至帕米尔西部一带中国当代开基于此势力渐增至康熙之世遂兴师远征出长城之外鏖杀噶尔丹兵于乌尔稽塔什干地寻并吞东土耳机斯坦使亡国遗民奉中朝正朔于是欲强固权势使满洲蒙古兵士挈眷移驻于新版图[又](人)迁甘肃陕西之民居于此地且整顿新图百般事业移民繁殖振兴农业或令东土耳机斯坦人民移[于](放)准噶尔以营此土然亦不见有效之美也千八百五十六年甘肃陕西肇乱北联准噶尔势极猖獗中国威令不行叛徒等据伊犁山中设独立汗汗犹君主号支丹威风残暴披靡四邻渐及俄境俄国不忍旁观遂出军队击退匪徒取克里雅一带地方时实千八百七十一年也尔来十易星霜秩序复旧乃还此地于中国矣东土耳机斯坦亦一治一乱我俄假力于中国给饷以平定之后中国出偿金九百万两于我俄国伊犁一带之地分附中华而确定俄中境界千八百八十年所订条约是也中国既恢复斯土欲专立威信而坚固根基努力于商工等业日图兴旺如盐业养蚕业制丝业皆其所推奖也又欲备内讧不虞之变设屯田之制至千八百八十五年更新就绪合喀什噶尔准噶尔为甘肃新疆省凡农民欲移住此土给与田产赀财非经三岁不收租税以谋开拓兴盛矣查华民移寓此地合前后约二千四百五十旗能纳税者百二十三万五千五百余人然以税赀偿其政费颇觉不易中国每年补给款项四百五十万两至千八百九十三年减为二百五十万两盖产业渐兴而税政渐举边备军队逐年加多养给之赀亦渐增益然后综理之所用乃足亦可谓竭力矣要之中国北疆政务其于养民则至矣然教之则未也华人不能使土民心服如东干萨特尔奇尔稽思喀尔喀等目中人为蛇蝎反目猜疑不肯轻交视如仇敌动辄凌轧时启争意中国威名未足以服此也是吾人所当三思也熟察新疆之地理此地乃往古咸海后变为茫漠原野天山之脉起乎其中绵东西分别南北乌鲁木齐府以西山岳高峻直连俄国舍尾里天山克非路港天山脉北曰天山北路南曰天山南路自古以来民族迁徙出入每由此二路昔蒙古大军西征实取道于此勇猛锐进蹂躏欧洲尝风靡一时矣南路道里险峻至帕米儿山地难行大军仅可行骑兵纵队蒙古大军到此不能前进忽然驻兵盖为此也此外尚有亚尔泰塔尔巴哈台等山脉一带之地亦兵家所宜注意耳其余一望地区皆砂碛之原野地质硗确不可垦拓唯伊犁河之上流及支流为较佳自长城西端嘉峪关入蒙古以通天山南北路有二道于北路之冲有巴里坤乌鲁木齐二府为沿道要镇又西达俄属赛密城拉廷斯克南路至喀什噶尔则狭小此二路可以行军乌木齐府位置在蒙古中央当今中国以此为施政蛮境之中枢驻屯此地常备军兵总员五万据甘肃新疆总督所报告千八百九十四年有步队二十四营十八协一哨每营五百人每协三百六十人每哨百人马队四十八协各协将校百二十五人又有炮兵以三个骑兵成队各队三百七十六人统御者有上长官及兵官总共三百八十人又警察将校百二十九人武装军夫千八百十七人[并马丁车夫夫]等属六百五十五人又塔尔巴哈台县兵员(并马丁车夫夫)数据北京申报千八百九十四年步队三个大队并将校士卒二千五百五十五人马队两个大队五百八十四人伊犁县兵员据千八百九十三年稽查书每岁稽考兵数情形之书合步队炮队十三营将校七十八人下士以下四千三百五人马队九营将校二十七人下士以下千九十八人也

此处地方尚有满洲兵及蒙古民兵驻焉即屯伊犁千八百二十人屯塔尔巴哈台五百十五人屯甘肃新疆二千五百四十人总计约五万人然能堪战者不过三万人甘肃新疆全省兵军沿北路南路所在都府各有屯勇以备不虞之变西自我俄境内东至嘉峪关千里云山指呼相应然兵员驻兵相距辽远朝廷监理不能周到其战力薄弱可察而知也然其备我境上兵力最厚据称一半兵力在我边境亦非过言也冥冥之间中国盖防我万一侵攻矣但战力薄弱势难敌强耳按中国各省屯军之数唯此处地方驻兵勇最多试以人口比例兵数于余省人口三百人中兵勇一人而此省人口四十五人中兵勇一人近时中国政府边备益修增多鎗炮且使征集兵勇学习战术往年帕密尔之事兴中国告警以克式野炮三十门山炮二十八门那儿的儿费儿的式机炮十六门小鎗一万五千杆送至此地且选拔监督将校数人由李中堂麾下以简派调遣矣又在乌木齐设制造鎗炮火药所在克尔雅塔尔巴哈台等建立军事会议所专考兵制又架设电线于新疆瞬刻之间能传帝京消息要之中国备我俄人不吝赀财孜孜不已也我俄岂轻举掠其边境哉俄与中国各分境界北自额尔齐斯河沿岸南至乌什地势东高而西低或依山河为自然之境界或建竖标柱而表识焉延长六百俄里在北部通贝木鲁须塔尔巴哈台等之溪间峡路在中部通道伊犁之溪泽间此道稍广未必阻碍行军中国严兵备于此亦有故也喀什噶尔与我赛密坡拉廷斯克两地接壤峻路羊肠萦迂曲折步履颇难亦能行小军队若谓之大军通路则不可也又自喀什噶尔通我费尔千一路虽非险途而地势颇高耸拔海面者一万四千英尺周岁积雪至年半始消融开拓亦未至不足令人倾意也伊犁县沿伊犁河上流之地有一通路即准噶尔关门除此以外中国之兵即有神术亦不能窥我俄境也盖新疆地方距中国本部离隔颇远悬军万里其不利可知欲雌雄于此一带地方则此地虽有若无也一旦有事则此境为奇货可无论矣何者新疆俗尚名为郡县奉中国正朔然一旦外警忽生则疆内匪徒乘机蜂起昭然若揭矣当今之时我俄国假名为彼定乱兴兵入境如往年伊犁之举指西千八百七十一年之事耳若夫在新疆境上徒戒严兵备我岂为之哉

蒙古一带之地荒野苍茫介于我西伯利亚与中国本部之间土地不毛人烟稀薄苟从军政上起见此处颇为要地矣然则欲知彼情形宜先审其沿革之故也当第十三世纪之初中国为成吉思汗所攻至忽必烈之时自和林格伦即今库伦也迁都于北京改号曰元国运之兴文物隆盛百度均举如开凿运河当代之遗迹矣久之宫中风纪大紊国势凌夷不振至顺帝之时黄河泛滥岁不丰稔暴官酷吏恣意收敛匪徒蜂起海内鼎沸卒为明祖所灭而余孽遗属奔窜遁逃至大耳喀湖畔复迁至和林格伦然蒙古之族本甚慓悍骚乱相续几无岁明朝帝王起亲征之师率五十万人深入朔北到傲嫩河上当是之时准噶尔独立为汗其后日益分裂无能统一焉而明朝诸帝荡逸荒淫耽溺游乐威武渐衰内则官吏放肆外为他国轻侮察哈尔汗林丹者振发暴威凭凌所部于中国本部之北方独立称汗且至强使明朝纳贡未几满人遂代明朝于是大清创兴焉满人本精练兵事攻略四邻以大扩版图进兵于蒙古准噶尔汗噶尔丹者能与之反坑屡苦清军然力不能久支蒙古一带之地始入中土版图中国欲驯化蒙古慓悍之习以为游牧之民颇费功夫于此其设施得宜功绩大着与我西伯利亚一带接壤不复有干戈之警而我拓地移民之计亦有进益大矣抑蒙古一带之地与我接壤者殆二千八百俄里一俄里当日本九町四十五间西自额尔齐斯河起东至黑龙江省终以军事论之分蒙古地理为二西北为山地东北为平原而首要之处尤映我眼中者则为东部平原地何则我入中国本部此为最近捷之地也中国备兵于蒙古一带地方是果足顾虑乎意我俄国不必为此备也何则屯在此地兵勇本非我俄人之好敌手彼蒙古部落募兵决非有战力者也故当有事之秋中国遣兵师于我以入我国境必自东南平原进焉不言俄国进兵于中国而言中国进兵于俄国俄人之机智概如此类蒙古之平野盖为戈壁高原之一部拔海面者约三千七百五十英尺地质多硗确间见有混粘土及泥土人口约三百万多以游牧为民常逐水草转移其能土著者独为喇嘛教寺院所居之民此高原一带道路实留大古之原形不见有人工开凿之意此道路常游牧民转徙时率无数之兽畜又或运搬百种器具故自成蹊径否则商队来往通行以印其足迹耳然地本砂砾硗确而踏成蹊路其坚牢往往与路等故大军经行者亦甚便也然行大军于此高原蹊路试问能得须要诸品不虞困乏乎如泉水也燃料也即薪煤炭等之类秣草也果能收得乎是兵家所不宜忽略也称之曰军需品当行军时运搬最难又蒙古高原颇乏泉水虽有小川湖沼等然亦不甚多在戈壁沙漠中全无此种水源掘井取水沿道所在多多有然井能出若干水而足养若干兵勇是关于行程之迟速进军之能否兵勇之多寡当豫筹其最大者矣故豫算水量之多寡须要精详也在此高原之井口径约一亚儿神当日本二尺三寸五分余水质不必淡或有咸水或有硫磺者据行旅言水面在地下约七英尺至二十英尺之间盖是不必过深也夫自地上至水际不为过深则汲之不销多时则有快给水之便于井数少处行军之次亦不能掘凿新井也进军之迟速兵势之强弱与水量之多寡其关系如此而次之者饷也凡漠地方有水源处常为游牧民所栖息而四周之地亦为牧畜之场故所在秣草为此等兽畜所蹂躏往往不遗寸蘗矣故当军队张野营时宜远驱马匹于有秣草之地何则有水源之处多不遗秣草也前队于有水处能得秣草而后队或不能如此者往往然矣故当行军于沙漠中又必携送秣草以备马匹之用至于燃料亦然虽漠中非无灌木丛生之地亦决不多有焉倘前队易得燃料而后列或不能得一草木苟如此则宜深入漠中以收罗之然则当行军之时又须带燃料也要之常食品物固应带而行至若畜肉则蒙古之地所在多有得之不难即牛豚山羊之类沙漠中所到成群可多因敌人之也然则行军于此漠地果能行若干人乎意者亦可以行十万人耳考诸昔日华军征蒙古之例亦必不差又须整备器械以运搬军需诸品如彼苦路巴多锦将军即俄将尝为此种出征之例最足为龟鉴也今夫运搬诸品于蒙古之地宜用马也无论已余外宜用骆驼此兽能担荷至远一日夜间可行四五十俄里又蒙古之牛体力颇健若用两匹驾车可以当一骆驼盖是彼商队旅行沙漠者所实也则行军之法应由此地故一旦有事进军于彼地收集马匹骆驼等固自易易耳尝见蒙古人运茶于恰克图市之现情实多至七万五千匹我若行十万之兵必需二十万骆驼然聚集此等之数亦不难也

既于饷燃料及一切行军之事无遗算矣则将出于何途以进军乎又欲作何等列队乎请试言之一曰自北京出长城经贡关赛尔乌苏等而通恰克图咸称为驿路大道也二曰自北京之北经由贡关乌达吴厄沁而通乌尔稽及恰克图也三曰自北京经由贡关亚尔噶里及奈来哈至乌尔稽及恰克图也四曰自北京经塘子口又由多伦诺尔乌里雅苏台等至乌尔稽及恰克图也五曰自北京经多伦诺尔及克尔伦至克鱼苏台站也六曰自北京沿兴安岭脉西部经多伦诺尔至土尔扈特站也今欲记诸道之远近及其险易如何而余未遍踏其地然即一二大路亦可以知其梗概矣如上所记第一路盖中俄贸易商队每由此路及两国驿传亦取道于此自北京抵恰克图千七百七十俄里比较各路此为颇长意行军于此须分兵为小队一队约六百人以次第进行何则汉中乏水会有握井苟水源不丰则兵气为之老矣且一日夜行程以三十俄里为率使兵不疲劳也我之行兵本入敌地然中国本熟知己国之地势风土故六道中随路皆可经行若中国以十万兵勇发遣于六道则一路约一万六七千人亦甚易进行也然在我俄军不能有如此之利案六路之情形当悉集于乌尔稽之地而后行至恰克图也故俄之行兵大军可以至乌尔稽而此地以南不能如此至入戈壁漠中千艰百困恐于全军之势力亦少衰矣是宜于分全队为小队而前队之与后队间隔三十俄里且一小队编列六百人而作二十队则全队之旅六百俄里如行千七百俄里应销三个半月始得进入燕京行军于沙漠其困难如是则我俄进兵于彼地自非排千艰万难而鼓大勇气焉酬索志哉往时满洲好调兵于四方其所用兵多是骑队所用兵器亦弓箭剑之类耳然今也其兵有步队其兵器有炮有弹不复如昔日且近代训练军队之法亦有改革如兵器饷之制亦从变更然则如康熙年间亲征噶尔丹之战争情形亦以足为鉴矣今考其战争情形盖起亲征之师先分大军为四第一军三万五千六百人取道于土拉河之上流第二军为三万五千四百人接第一军之迹第三军为三万七千七百人皇帝亲帅之自北京经由塘子口而向乌尔稽第四军号约百万人盖役夫辎重并在其中也以一千六百九十六年即康熙三十五年四月一日大军发自北京经塘子口乌里雅苏台察汉搜尔等各地以六月八日抵克鲁伦河之上游以月之十一日达绥尔非特乌此路程千二百十俄里约销七十有二日自其帝都至我俄境一日约行三十俄里此役第一军始与敌接战约出帝都第六十八日耳由是观之悬军万里疲困路程虽有已遁之敌在数里之间无复有追击掩戮之余力兵势于是老矣此役尝有此厄于是中国知回师之为是仅留第一军以当敌冲而悉收余军以返帝都然第一军到土拉河时其兵不出一万人而在途上散亡者为二万五千余人于是抽二千人于第二军中以补充其缺中军虽知朔北地理屡苦食不给或至杀马而食当是之时为敌兵所击袭战于乌尔稽邻接之地幸得一扫敌兵大有所获颁分士卒以慰藉其功劳若微此一捷则中军士气沮丧已久恐不免覆军于朔北之野也康熙亲征之时兵器辎重等不如今日之制颇为简易然犹有难焉今也兵制一变行军于沙漠中尤为至难也由是观之蒙古一带之地揆诸情理按其实迹盖为界在中俄之间两军争战之一大障壁也若夫西自额尔齐斯东至满洲一带百千里之国境不能为彼我争战之疆场也

满洲近古以来沿革之足为后世鉴者盖甚多矣余既蒙古之风土又将满洲也满洲各部尝为诸种民族割据当十七世纪之初聪睿贝勒时征服四邻而立国与明交兵攻略辽东县然直隶一带至阴山之间以防备极严不能得志者久矣聪睿贝勒寔为中朝太祖也太祖第八子太宗即位屡败明军威武大振遂征服蒙古之乃蛮敖汉及喀喇沁等以察哈尔为己之属部东出兵于朝鲜征伐之更南自门关超长城直进袭击北京明军大败而北京陷重关之中太祖以孤军深入敌地后患难保无虞乃回兵满洲自是屡遣强悍骑队濒逼明朝出没白马关塘子口及南口等或进至山东济南然直隶一带防备犹颇坚固不易入山海关虽屡自门关以北之山道进兵于北京直下地方明军动辄自海岸一带而出袭彼背后于是两军对峙久之乃陷锦州城当是之时明国渐衰到处匪徒蜂起势极猖獗贼魁李自成夺黄河接近之地匪党云从遂陷北京僭号称王明帝难煤山然明大军犹在直隶西北隅吴三桂统率之三桂者明之将军本以老练刚毅见称至是通于太宗欲讨灭李自成以镇祸乱太宗容纳其请遂共逼北京歼灭反贼国号大清尔来二百年专谋扩版图西北自蒙古起东至黑龙江乌苏里接近之地遂接壤于我俄境矣抑我俄国之接壤于中国以黑龙江乌苏里河兴凯湖均订约时所确定为界者也其长寔二千七百俄里亦不为短矣满洲在长城以外管盛京吉林黑龙江等三省面积约二十八万英方里人口一千六百万地质稍丰饶人稠密之区以松花间四邻及吉林以南为最北接壤于俄境居民稀少然地质亦不恶如山间之地往往肥沃可开拓以殖民焉满洲一带地势固多高原山峦如盛京吉林两府间有长白山蜿蜒连东山西脉又远南北其最高处耸拔海面寔八千英尺黑龙江省山地亦伙大小兴安岭山脉四分五歧渐西而下乃见原野青草繁茂西则一带荒碛是为戈壁之沙漠也松花江虽颇不便于行舟而艇舟底浅者可以上下至远往年华人谋用小轮船吃水英三尺者搬送货物卒不见效而遂终[止](上)矣我俄尝欲溯黑龙江自松花江更溯其上流而华人峻拒我往来立国际条约以防遏我行船矣本江水底亦无常态当雪融解之时其支流注荡土砂每岁河底概有变异嫩江自伯都讷至齐齐哈尔称利舟楫之便辽河亦可往来浅底小舟至其河口则水深最便于出入巨舶营口繁华盖因有此河水之利也鸭绿江在中韩境界溯江口六十俄里有昌城府可通小船以至此间瑚尔哈河萦回迂折人稀少之野水量不多故船舶上下亦少时见小帆船远溯上浮耳乌苏里河在中俄之界为一大河随处可行小轮船满洲川河如上志所录虽有舟楫之便时方冬季冱寒坚镇水不可行舟约两个月或至四个月是为可惜耳满洲之风土在长白山之东有定期风自太平洋面而至颇多秋雨而在其西北方则以西北风剧烈之故秋无淫雨要之东南降雨甚多春夏二季淫霖数月时值秋霖则诸川泛滥浸没道路虽大道正路溢水没港泥泞如泽断来绝往[若欲](之一)行军于此地则当择淫雨始去渐入冬季之候而从事于此方为恰可至积雪皑皑之时则开通橇道而更得其利便也又山河所在位置颇得其宜土地膏腴亦见有栽殖农耕焉牧到处散布而山腹之间亦有森林其材可筑家屋农产之物有大麦小麦高粱稷米菽婴粟麻玉蜀黍等属又到其南部则产出棉类如蔬菜杏梨林禽等所在之地皆能产焉青蓝人参亦能繁植满洲之地如此故行军于此不至如在蒙古之艰苦也其食泉水燃料秣或有困乏至家畜之众则每岁输进豚于中国内部者甚多最可见牧养之丰也要之欲拥十四五万兵而入满洲之野以向燕京余未见其乏肉与秣也若或有不足仅转一步于东则有韩土在焉取此品物何虑之有哉余故言此地天惠丰饶决无使大军饥饿之患矣

吉林府在满洲中部大道可通四方东至于海南直达中国本部其要路有三条一自吉林南出经奉天府新民厅锦州府反山海关至北京又有奉天府分歧经辽阳至营口南下达旅顺又有山路自辽阳通凤皇城吉林奉天两府之间有二道一可以至法库门一可以至呼兰城滨呼兰河会入松花江处在三姓伯都讷两城之间此等诸道盖为连结中国与朝鲜一带之路也二自吉林府向我俄亦有数条路经额莫赫索罗站在宁古搭西南珠鲁多浑河滨及宁古搭达我尼里斯喀雅者在乌苏里河滨属东海滨省其一也经三姓城达兴凯湖畔图利罗格者在兴凯湖西畔白棱河口其二也依松花江达米海罗斜灭罗甫斯喀雅在松花江与黑龙江会流处滨黑龙江北岸今属阿穆尔省之水路者其三也自吉林东走直至我俄国道路最近若取道于此则自中国本部至我俄国约千五百俄里自吉林则四百五十俄里耳比年以来中国政府有见及此极力开拓又能辟地通道于是军事枢纽如三姓城宁古塔珲春等联络相贯指呼可通三自吉林经齐齐哈尔分歧为二一经墨尔根城及爱珲城至我布拉郭威什臣斯克即海兰泡在结雅河与黑龙江会流处之西今属阿穆兰省与我爱珲城隔江相处一经呼伦贝尔城至奋托罗海自齐齐哈尔至爱珲一带道路风土形势极佳可运行辎车自北京至布拉郭威什臣斯克为二千五十俄里由吉林而至为一千俄里上所记诸道并为国道平坦广可通货车若至歧路则有难焉东方各道动辄有泥泽之患如淫雨之候绝无人焉通行然在冬期则道路冻结诸路皆车马络绎有繁庶之状当冬令之期则每数里设立客舍以便行旅按满洲道路形势自然易使人生侵掠之念则此地之所关于军事最不可轻视也与我接壤固当留意焉此地古来部属相争又屡使中廷感怀边治之难故常为中廷之患者满人也又使中廷迭奏伟功亦为满人也何为满人曰八旗营兵是也是故八旗营兵之士气每与中廷盛衰相为表里然现时联络不得其宜训练亦不合至战争之术则其所最拙也于是中廷猛省近二十年来务加振作故革新其兵制今核算兵员古式八旗营兵为三万六千八百七十五人新式营兵为一万八千八百五十一人驻屯境上兵为八千三百二十五人合计六万三千九百五十一人所谓古式八旗营兵者古为满洲镇抚之兵也故洲中要镇重城必驻屯此兵余外又有边疆防备之兵驻屯俄韩边境上于三姓城接近二千五百人于宁古塔接近二千七十五人于珲春二千五百人于凤皇城二千五百人合计九千五百七十五人近时满洲各省首府必配置练习野战兵各府一样步队八营一营五百人马队二协一协二百五十人备炮二十门步队用毛瑟鎗马队用槟查斯的儿式鎗此兵数实一万三千五百人中国政府近年改革兵制每岁以现役兵之半为预备兵谋于有事之日得大兵之策矣且每月给银一两于预备兵一年两次点检演习观兵其意欲于满洲三省得预备兵六万人也尚有八旗营预备兵在奉天省所管七万人吉林省所管七万人黑龙江省所管三万人故满洲全军实多至二十三万三千九百五十一人也中廷何在故满洲接我俄境之地珲春及其它要地筑坚寨固壁垒装备克式巨炮频严防备余未解其何意也虽然彼华人于战战术未能擅长又不熟攻守城寨之技虽未足以为深忧而其意亦可推耳如彼吉林不独为坚堡固城又谋于此地建设兵器弹药制造所近聘将校于德国以寔行此要图矣既于吉林设立兵器厂以推扩其规模盖欲供有事之用也如彼筑构三姓宁古塔珲春等三城以为之前哨是岂非向我乌苏里境边排列防御而何也又中国恶我尝欲溯松花江开贸易之端其意在以松花江为己有而一旦有事之日欲据以大收战利故中国尝投碍物于三姓城下江中以梗塞舟楫之便至若中国所真注意者全在那边是不须细述而知之焉虽然中国固为庞大至古之邦也意者自警崛起以危害人国决其不能有为也惟欧洲使节冥冥之中常资顾问频说军备之要以搅乱其脑气筋中国于此遂欲行自家政策也秉钧之人岂其目无邻国哉为我国人者处于此间当警醒一番矣噫岂可不觉悟哉

　　遗疏　　　
左宗棠

奏为　主恩未报臣病垂危口授遗折仰祈　圣鉴事窃臣衰病日剧吁恳　天恩宽予假期调理于七月二十五日接到具折叩谢将钦差大臣关防及臣所部恪靖各营移交督臣杨昌浚接收本拟即日就道忽于近两日中得患腰痛起坐维艰手足瘈痴热痰上涌气弱病深势难复起伏念臣以一介书生蒙　文宗显皇帝特达之知屡奉　三朝累承重寄内参枢密外总师千虽马革裹尸亦复何恨而越事和战中国强弱一大关键也臣督师南下迄未大伸挞伐张我　国威怀恨生平不能瞑目渥蒙　皇太后　皇上恩礼之隆叩辞　阙廷甫及一载竟无由再觐　天颜犬马之报犹待来生禽鸟之鸣哀则将死方今西域初安东洋思逞欧洲各国环视耽耽若不并力补牢先期求艾再有畔隙愈弱愈甚振奋愈难求之今日而不可得伏愿　皇太后　皇上于诸臣筹之拟议速赐　干断凡铁路矿务船炮各政及早举行以策富强之效然居心为万事之本尤愿　皇上益勤兴学无怠万几日近正人广纳论说移不急之费以充军食节有用之财以济事艰上下一心实事求是臣虽死之日犹生之年喘息涕泪谨口授遗折缕缕上陈伏乞　皇太后　皇上矜鉴谨　奏
</div>
    <div class="pagination">
<a href="皇朝经世文三编_page46.html">上一页</a><span>...</span><a href="皇朝经世文三编_page42.html">42</a><a href="皇朝经世文三编_page43.html">43</a><a href="皇朝经世文三编_page44.html">44</a><a href="皇朝经世文三编_page45.html">45</a><a href="皇朝经世文三编_page46.html">46</a><span class="current-page">47</span><a href="皇朝经世文三编_page48.html">48</a><a href="皇朝经世文三编_page49.html">49</a><a href="皇朝经世文三编_page50.html">50</a><a href="皇朝经世文三编_page51.html">51</a><a href="皇朝经世文三编_page52.html">52</a><span>...</span><a href="皇朝经世文三编_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
