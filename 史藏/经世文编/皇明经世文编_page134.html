<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 134 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 134 页/共 172 页
  </h1>
  <div class="content">
   防秋疏【延绥防秋】
　　一优重哨探。窃照沿边套虏环绕、随处皆通大举、逓年临秋、俱在各水头会事。近因我兵哨探漏泄。日生谲计、将账房移于前。羣酋会于后。起身之时。一面移帐。随即飙忽突犯得以掩我弗备。肆其荼毒之惨矣彼既生心。而我之侦探如故。未有不堕于其计者也。查得胡地水头东路。有沙岭儿榆林岔茅峰子天鹅海子驼山九股水诸名。由是则入犯神木葭州府谷等处中路有神水滩白崖河目牙海子灰城子柳海子霎都儿滩诸名。由是则入犯米脂绥德。清涧安定等处。西路有柳门儿白城子黑河子察罕城臭水井明水湖诸名。由是则入犯保安安塞延安庆阳等处此皆通贼之路。当预有以揣摩其形。而厚集以备之者合行各该副参游守操防等官、选差垂徤通事夜不收、各照前项地方、分道并出、潜踪密哨、务得其营巢远近。部落多寡。及有无结聚侵犯之真情。星驰还报。使我先期而备。据要而守。设伏而待。不使彼之乘吾之虗。少有得志。于其间。方为万全之策。仍令各该墩军时时瞭望、但有扬尘露形、即照定规、举传烟火以便调度应援、追杀掩截、各役果能用心効力、致师克捷、听臣先行重赏、仍照兵部题准事例、具奏升级、如或瓜哨不实、转相欺诳、致失事机者、轻则军法捆打、重则依律论罪、领兵官员通行参究、
　　一安设柴塘、窃照本镇边长地广、居人涣散、一遇有警、卒难周知、苟无号令宣传、必致临期误事、相应查照旧规、于各路边墩设立塘马墩、空远者二匹、近者一匹、又随墩空安设柴堆、就令各该守操坐堡等官、往来查点提调、遇警燃柴驰马、使得早知堤备、其腹里州县、如西路城堡。与保安安塞鄜庆等处相通。中路城堡。与米脂绥德清涧安定等处相通。东路城堡。与葭州神木府谷吴堡等处相通。合行各该守廵边兵道督各府卫州县掌印官于通贼要路。亦要摆设塘马。高阜去处。安置柴堆。拨人守瞭。仍于柴堆便所。掏穵深邃地窨。以备藏躲。仍行委官时加点阅。如遇边堡警报、一体爇柴传塘、分投晓谕乡村火速收敛清野。务使我无一人一畜之害。如各官自恃腹地、上下泄泄、慢不加意、以致地方失事者、听臣查照轻重、分别参奏提问。
　　一议并小堡、窃照沿边军民。随地散处。各就其居产之便。有一乡而堡至数处。有一堡而人至数家。平居燕雀处堂。惟幸寇之未必遽来。有事安土重迁宁守财而坐待以死。故虏贼一有钞掠而害即及众。村野一经失事。而咎辄归官。不思疆。域无穷。兵力有限。每岁秋防。既布之摆边矣。又留之守城矣。次又及之守堡矣。于堡之外。又欲瓜分而瓦全之即百万之众不能办也。古人以二千家为一堡。无事则戍以五百。有警则仍复增募。至抽摘诸州之军、共相戍守。今之为堡。抑亦有是否乎。故御虏之利莫如并堡并则力合。聚少而为多。不并则力分。析强而为弱。其理甚明。不待中智以上。皆能辩之者。查得本镇设有官军。共计三十七堡除挑选入卫、分布摆边外、其余老弱羸卒、不足登陴、合将无军小堡、省令先期就近归并大堡之内、囊积粟刍。随口般移。悉听守操坐堡等官。分派守城。并力捍御。务保无虞。临边以次州县乡村。一体施行。如有恃顽抗阻、不行归并、及临期观望、以致被虏失事者、事宁通行提究、
　　套虏输欵求贡疏【套虏欵贡】
　　此篇西三边欵事甚详故有之
　　据原差通事、王坚牢儿等、供称各役与吉能原差夷使同到本酋帐内、有吉能番说河东俺荅、巳是和了、我们也就要和、是天意交咱两家相和、汉人八十八万、达子四十四万、两家既巳相和、死生一处、如筑定墩台一般、永世两家和好、有俺答是大、我们随他、我这里委莫通晓识字人、又不知表文意、该进贡的马、只就近与同俺答一路进贡、我的头目、只分落住牧保靖地方、若是走出的人口、河东都送回、我边的也要送回、若我们过后有歹心、人也不饶、天也不饶、　朝廷也不饶、又说有双山抢的达子、原在未传之先我们也不知道乞免追究等情、并开原译取本酋部落头目名数、分住地方到职、案查先准宣大军门咨为北虏执叛求孙输诚纳款、乞封通贡事、烦为通行该镇沿边将领吉能介俺答以求欵故宜大为之传语延绥今后不许差遣丁夜出境烧荒赶马捣巢、阻坏贡议并遣通事郭宾等伴送吉能家人达子土忽赤前来职会同延绥总兵官雷龙、看得俺答吉能部落自相雄长、利害各不相及、询之本镇官军、佥谓犬羊异类小信难恃、战士扼腕、不欲与和、职督同榆林管粮道佥事萧大亨讲议、恐阻贡议、查照原行通行各该将领禁止捣杀及晓谕边外诸酋知会、隆庆五年正月初四日、有吉能等差中军达子摆言恰等二十四名并各头目部下达子敖八等二十七名、同宣大夜不收金奉等俱至榆林墙下、乞求通贡讨赏买卖、又该职会同雷龙当差都司中军等官李芳姜显宗李真前去译审、各夷使执称吉能等使我们出来议要和、各分地方住牧、从黄甫川迤西至定边营、各有小头目、分管禁约、若南朝人出边寻采柴草、不许捉脱衣裳、查出原达子罚马一匹、牛羊各一只、若还杀死、就与偿命、乞南朝通丁不要赶马打帐似今年赶了无数的马、杀了达子四五百、望大那颜禁止、我们进贡马四百匹等情、到职看得各夷情词恳切、似出真诚、会同雷龙督同萧大亨将各夷分别赏待花布疋羊酒覆审各夷供报酋首部落住牧地方、职又酌议吉能虽遣各夷供有纳款情词、其贡献马匹表章事宜、尚无详据、随照宣大事体、量处紬四疋及针黹等物、选差通事王坚牢儿李花等同各夷赍去吉能处宣谕　朝廷恩威、军门号令、并责问双山入犯之贼、是否俺答未传之先、有无故为反复变诈、及译审彼套有无识字人役、每年作何进贡、何样表章、取真正番文、仍遣信夷前来听赴军门审酌题请、今据原差通事王坚牢儿等押同夷使打儿汉小厮等前来译审得酋首吉能等前项输欵情词大约相同及将部下众小头目住牧边外地方、逐一令王坚牢儿等带去识字开写前来、每枝给与手把木牌一面、各令保靖边界、永远不许侵犯等因、看得套虏吉能等先后乞款情词、一时既属真诚、彼将应贡马匹、岁同俺答进贡、东西一体、似应俯从、但彼所求于我中国者、大约有四。一谓乞免捣巢。二谓遣放回降。三谓开市买卖。四谓岁时讨赏。虽其溪壑无穷。将来未厌。而目前乞索。止此数者而巳。职等窃谓彼既效顺。在我自无捣杀之理。内外息兵。　国家决无小费之惜。但遣降开市二事。无论别镇之行与不行、在我西镇。则断乎不当从也。葢本镇沿边城堡。密迩腥膻。初无界限。出边樵采。日践胡场。一解兵革。内外极易交通询之镇人皆谓嘉靖三十年间。开立马市。行仅年余。强虏肆侮于市。彼时莫敢谁何。中间无知小人。贪图厚利、暗将熟铁器物褁藏货售。以致二十年来。套虏转弱为强。所向靡前。至今镇人遥望易马废城。无不指为陷穽。前车既覆、殷鉴宜惩、其回乡人口、彼以宣大近日许令索还、借为口实、事出遥传、遽难凭信、但我耕牧樵采人等、时被掩袭、致我氓化为异物、草野蜂屯、日渐蕃衍、正当及今归正。俾虏削弱。以为他日制驭之地。若复要索。意欲何为。况上天生物之心、不可久逆、羁人怀土之情、所宜矜恤、在彼得地系恋之徒。固难责其强来。其于思乡走回人口。实难听其复请。纵有骑牵马匹。亦当给赡本人。以上二事。无容别议外。合无俯顺夷情共成贡议、及照套虏连年畏我兵威、远牧一二百里之外、今闻罢兵、相率临边、时向各堡乞赏、虽权时谕以听候分处、暂用酒食犒劳、将来岁费不赀、查得在镇每年赏功。止是取给收获达马一项。今既禁绝、此外再无下落、合咨早为题请议发等因备咨、及将原来夷人打儿汉小厮与同通事王坚牢儿等解押到臣、督同陕西总兵官吕经固原兵备道副使王宫用并标下中军官白允中等、再三译审得本夷原系靖边营军余、本名马天禄、先年被虏、收在吉能帐下颇见亲信、臣谓汝系中国人。骨血在此生长。何忍背华向夷。彼亦以夷人椎鲁故遣之彼谓有心归来。但生男长女。俱在虏巢。亟不得便耳彼因感动泣下。遂不复夷语。臣谓俺答蒙　圣上天高地厚之恩、不杀其孙、以礼遣回、因此感激乞哀请和、汝吉能何为哉、彼谓吉能与俺荅是一家。见得　皇上不杀彼孙。也说　皇上恩重。若使我们子孙后来有投过南朝去的。　皇上一定也是放还。以此感激。也要投顺求贡开市。臣谓贡事未奉　朝廷圣旨、谁敢轻议、今既要和、只是各守地方、严戒部落达子、永不犯边。我这里禁约沿边将士不去捣巢赶马。便是和了。彼云吉能虽是达子。语言不通。心里也甚明白。进贡开市也只候　皇上圣旨。若东边准了一定也要求讨。若东边不准。也不敢强求。只是如今部落达子。都到吉能跟前讲说。近来达子家好人好马。多半投顺南朝去了。今既和了。不敢去抢我们都要往西边抢瓦刺去。丢下老婆孩子。在账房。只靠汉儿人使唤。今听见和了。决然都要回去。且如富贵家达子。恩养得人住。我们众达子穷。养人不住。若还都去了。我们自家看牛看马。门也不敢出了。以此恳告吉能。遣我小厮来哀告太师。今后既和了。但有达子家投来的人口。乞就发回。臣谓汝吉能既要和。只好将节年抢去我这边人口。逐一打发过来。方见他真心求和。如何又是这等说话。且这些人口。皆是我的赤子。如汝打儿汉小厮。贪恋虏中豢养。不思归来便罢。若汝在虏中不得时。被他作践。也必然想着汝父母。悬悬望归。汝若脱走到边。我却执汝送还虏中。汝心中怨我不怨。彼又不觉堕泪。俛首良久。臣因谓汝与吉能既求和。我也依他一半。今后来降人口。审的是他真夷、或收的西边番子。他有人来爪寻。连人连马俱与他去。若审的是我汉人男妇。决难与他彼谓如此却好、只恐吉能不依、臣谓不依也、由他、便是与他和不成了臣又谓吉能既说和了、如何岁里又纵达子入犯、彼谓土户只家一枝、当时还不曾传到、所以无。知犯法、臣谓汝达子家无法度无信行、这遭便推说不知、若后来再有这等的、又推说不知、却如何处、彼谓今巳将沿边住牧达子姓名抄到太师处了、以后但有犯的、太师传谕吉能、决然不肯饶他、达子家只赶了他牛羊马匹。一家儿都饿死了。甚是利害。臣谓以后且不论、汝传语吉能、若是真心求和、先将去冬抢去人畜、呌土户只家一一送回、方见是真心求和这便和的长远彼谓太师都说的是、我一一对吉能说、依与不依在他、随将本夷量行犒赏、令原差通事押回该镇省发回巢外、其进贡一节、关系国体大计、既该宣大督臣主议、应否准贡、　皇上自有神断、臣等不敢轻议、至于开市买卖、先年覆辙犹存、殷鉴不远、非但该镇镇廵以为难行民间三尺之童、皆知不可再、误、即据扛儿汉小厮之言、虏亦知其难成、相持观望、未有固必之意、惟遣降一事乃其切心而臣与各镇所见大畧相同、俱巳善词谕遣、无容别议外、但臣等所虑不在目前而在他日、不在贡议之成与不成而在套虏之隐祸可忧也、等因、会稿到臣、谨会议照事有迹虽相因、而其情实不相侔者、伏机隐祸往往潜蓄其中而不觉、比至觉而后辩之即机事巳去、而为谋亦晚矣故智贵睹于未萌、事当慎于图始、今北虏俺酋与套虏吉能一时乞哀请和、此所谓迹虽相因。而情实不相侔者也。请为　皇上敬陈之、葢戎狄之类各自称雄、原不相下、顷者俺酋之孙、束身来归、诚慕我中国有　圣人在上耳、然俺酋自分频年侵扰、罪恶滔天、意谓　朝廷不拘系之、必且赫然震怒、戮之塞上矣巳而蒙我　皇上廓天地之仁、宽斧金戊之诛、特降　纶音、谕遣还巢、所以俺、酋性虽冥顽、感　皇上放麑之恩、出自望外、倾心向化、固其所也彼吉能者果何为而亦求内附哉臣等窃尝询之边人。咸以为套虏枝数虽多。生齿实寡。大小控弦。不满三万。故虽频年入犯。其势颇不甚张。非借兵俺酋。不敢大举深入。迩年锐意西掠番回。非止贪其货贿。利其生畜。实欲吞并其众。自增羽翼。包藏祸心。殆不可测。节据甘肃塘报海上诸番、多被收服、近日通事王坚牢儿等来自虏中、亲见瓦刺头目数辈环侍吉能左右。则党类斉巳渐盛、而彼中未服之众尚多。故其西掠之志未巳。独以巢穴在此。大虏不掠中国必抢西番后来俺酋亦每每偕套部以西行也时被我兵出捣有所牵制不得尽力于西耳故一闻俺酋约和之语因就其计欣然乐从。且首以乞禁捣巢赶马为请。此其匪茹之情。大可见矣。近据宁夏总兵官牛秉忠报称着力兔等驰至平虏城暗门答话云、既巳讲和、老小在套中、切莫惊动、说毕即往西去讫。又该甘肃廵抚王轮书、称南北两山火光相映、察其形势、嘉靖□吉囊屡伐西海至虏其全部以归居之贺兰山后似是套虏西来之状、即此则虏巳恣意西方。不复内顾。一二年间。延宁诸镇。可保无虞。但收番既毕。合并而来。控弦之虏。必将数倍于往时。由是声势转强。猛鸷愈甚。不假外求。自有余力。然后联络大举。恣其狂逞。即恐全陕边腹诸郡。更无宁宇之所矣。此臣等所谓伏机隐祸、潜蓄其中者也。是可不为之寒心哉。臣等窃闻惕于忧患、而忽于小康、人之情也。如果一二年间、弓矢韬而不用、士马饱而莫试、岂惟将士骄惰、狃于晏安、即恐好事之人、倡为奇特之论、以为某兵宜罢。请于　上以罢之。某防宜撤。请于　上以撤之。务为樽节爱养之名。遂忘衣袽苞桑之戒。则鲜有不败乃公事者矣。至于通贡开市、自关国家大计、非封疆之臣所敢轻议、但此声已传、虏日环聚边外、乞讨示下、犬羊嗜利、干求无厌、最难驱遣、少失机宜、祸乱立见、况荒凉绝塞、百物不生军士月粮、未足糊口、甘言虗遣、终非事体、剥军啖虏、犹剜肉饲虎、外患未弭、内变将作、其机甚危、不可不虑、伏乞　敕下兵部、早为查议、一面行臣等严督各镇大小文武将吏、乘此闲暇、早图安攘、仍乞将原议进贡开市等件、　敕下廷臣、从长集议、早定大计、如宜俯顺夷情、或暂准进贡以纳其归款之诚。禁绝开市以杜其叩边之扰。如以虏情变诈、难于曲狥、仍行宣大督臣再遣的当人员、宣谕俺酋吉能、若果效顺情真、坚守盟誓、约以三年之内。严束部落。一骑不敢犯边。自东徂西。内外宁谧。听各镇督抚等官。据实会奏。特加　恩赉。并准贡市。以酬其劳。如或不听约束。侵扰如故。前项干请。一切停罢。仍行各边捣巢赶马。照旧施行。其各镇抚赏钱粮、应否照先年事例、颁给帑银、或照宣府抚赏李家庄属夷暂许于各月官军临仓扣除还官银内动支、并赐裁允、以便遵行、如此庶　庙谟一定、而戒心自安、内治不疏、而边圉弥固矣、
　　序
　　延镇图序
　　延镇图序【延绥图志】
　　按镇禹贡为绥服之地。春秋以降为九原上郡。秦逐匈奴树榆为塞。自榆中并河以东属之阴山为三十四县。历代相传。虏寇窃据。互有得失。　国朝扌扫羊星风、复帝王故有之土宇、彻东胜。守延绥。缘边为十有入寨。控制朔方。于是北虏遯踰阴山。不敢南下饮马于河。葢唐筑三城之后所未有也。逮正统末年、宦竖称兵、土木构祸、也先始乘间窃发、驱其种落、入逐水草便善、伏处套中、而我寨兵亦懈弗守、虏得迭出迭入、由是大河以南。骎骎多胡马之迹矣。先是守臣奏即榆林为塞设守。以复　国初诸寨之旧。乃始置定边旧安边砖井水地湾高家波罗次置平夷新城怀远镇羗清水栢林威武清平镇靖诸堡。而罢塞门安定克戎麻叶河白洛卧牛笔架大兔鹘土门东村府谷诸兵。合之为寨二十有四。后增置鱼河把都永济三山响水建安宁塞新安边石涝池新兴双山归德神木永兴饶阳水木瓜园常乐盐场大栢油黄甫川诸堡。而罢砖井鱼儿河虎都伯颜拜堂儿柳树会神木水地湾平夷诸兵。合之为寨三十有五。嘉靖隆庆间。再增柳树涧保宁并复砖井废亭。又再撤永济入柳树涧守之。今为城寨三十有八。然后边防始备。识者谓无遗策。称雄镇焉。然前代控制之迹。与今疆域南北颇为辽邈。毕竟弃东胜守延绥为非策也如唐受降三城中。去镇殆千余里。东西相距内地。各不下数百里。其戍守宜若难矣。考其时卒不踰二万。马未及半。视我乘塞之众。其劳逸糜省。何啻相倍。则谋国建策之士。于斯镇之形。犹不能无乔舌焉。葢有以也。窃尝疑之、当我　国家疆理之始、出遐入幽、鸿纤无外、以套内数千里之广、前人巳试之效即连城而郡县之、夫岂不可。顾东胜之外无闻矣、此其深谋远虑、不贻天下以无穷之害、讵好大喜争、区区较尺寸之利者、所能少窥于万一哉、嗟乎苍梧涂山、舜禹恤下、穷边大漠、秦汉劳师、观于帝王得失之际、尤足为千古之大戒矣、予抚治之踰年、为隆庆辛未、会酋长吉能慕我中国　圣人、率其族凡三十一种、与其众数万、厥角辕门、解辫请质、予既为表闻于　上、因译别其、部牧、谓宜有纪、以彰一代文德之盛、而又虑夫外宁内忧、我之自治或疏也、暇乃聚米山川、梗槩其说、用佐舆图所不及、而并以此冠之、庶几后之观者、知吾不可忘有事云、
　　皇明经世文编卷之三百八十二终
　　皇明经世文编卷之三百八十三
　　华亭陈子龙卧子　宋征璧上木　徐孚远闇公　李雯舒章选辑
　　崔子忠道母参阅
　　姜凤阿集（议　记　序）
　　姜宝
　　议
　　驿传议
　　茶法议
　　塩法议
　　议兴伊洛水田
　　议防倭
　　议剿除山寇
　　漕河议
　　驿传议【川湖交界水驿】
　　此议有关水□凡闽广间多有下濑之处虽不及峡中上水之不减也皆宜仿此行之
　　川中事例、凡逓运所官船、以江水汛急、下而难于上也。故每所得倒换而转。与我江南例可以久乘坐而长川行驾者不同、缘本省旧规巳定、不敢有所从违、以本省之驿传道、可以弹压之尔、惟夔州府与荆州府、系川湖两省交界、夔州所官船使客乘坐而下峡也、荆州府所属止帚州所船不依川省例、不来上水迎接、即过渠本地、渠本地亦不来候替、而使客者每每亦乘坐顺流东去、不复停泊以候替、时又无可以弹压之者、于是船每每以水逆而去远、力不易于牵挽而船夫往往逃。船只往往朽坏。钱粮无从措办。而川人之受困。殆亦无从控诉矣。余督学时。偶带管驿传两月、恻然有此深念、曾具文抚按两台、烦关行楚中之两台、彼此着为定议、此往而彼来、一如川中每所倒换例、止帚州之来替、与夔州之得替、彼不甚病而我甚便、乃两利而俱全之一法也、倘使客以顺流东去为快、而不复有所顾惜于其间、则请疏具题。得指名参论之。榜示通津。务相省谕。盖即停泊一两日以俟候替。于行者不甚妨。而返还者则甚蒙济。亦何不可之有。愚见如此、当时两台者皆惮其会议烦难、尤惮于会疏之恐有窒碍也、遂寝阁、而予亦遂岁考川北、于川北即闻报转官也而遂去、迄今犹恨前议之不获申、不知此后川湖两省、其事规果何如、余以为此虽一事、苟关系地方利病、则凡长民者、皆所当留念而不可忽也、故既去犹议而笔之于策、将使后来者有考焉、
　　茶法议【蜀茶】
　　四川之茶、自巴州通江南江等处买者。卖于松潘与腹里地方。自巫山建始等处买者。卖于黎雅乌思藏地方。巴州通江南江等处茶引、本州岛岛岛岛岛县截一角、江油听茶法道委官盘验截一角、松潘截一角、然后发卖巫山建始等处茶引、夔州府截一角、嘉定州截一角、雅州截一角、碉门茶马司盘验泸州盘验洎盘于河下、听茶法道委官盘验称掣至黎州截一角、然后发卖、其从来事规然也。松潘与腹里所卖茶。价贱而利轻。黎雅乌思藏地方。价贵而利重。盖由松潘番人贫。而资于茶也不甚急。黎雅乌思藏等处西南夷。其饮食奶酪脂腻物。颇富侈。而每尝以茶为命。茶所以贵。奸商有告讨松潘茶至黎雅卖者。有告不准而私自往彼贩卖者。其原皆由地方武职等官贪利而不畏法。相与勾引而容纵之。而黎雅守备为尤甚。茶法道觉察不周、抚按官禁治不严、茶马地兼秦蜀洮河至于夔府岂能坐见巡茶御史又远不能知、或公听而私容。或又增引以至千万。往往以为泛常。而付之于不足爱惜。于是番夷不仰我为命。而轻易于犯我。边患或从是始是则茶禁不严之过也。今惟严为之禁告讨往彼发卖不准、告增茶引不准、私贩有禁、武职等官勾引而容纵有禁、前此引革如例、守备等官容纵有实迹者参奏处治如律、如此边夷庶畏我乎。此关　朝廷之威令。所以行于西南夷。盖所系甚大。不但为茶法一事利弊所当兴革之小小者。因有闻故、着为议如此、
　　塩法议【塩井课额】
　　川塩出于井。井皆凿石而成。其为工力烦巨矣。而井有大小。大井课重而利多。始亦不甚为累。自大井为水渰浸也。于是水淡而塩利少。其淡甚。水遂煎不成塩矣。灶户以负课往往逃。灶户逃则课益负。额益亏。于是川之塩政始敝。后设为法。大井坍者。水渰浸者。令灶户开小井以补课额。止令补课额可也。乃或于小井另征课。民户有私开小井者。量令帮大井所亏课之一二亦可也。乃或又重征其私井课。夫其另征课与重征课也。谓可以溢额而然。不知灶户以另征课也。不利于开小井。宁负课而仍前逃。民户以重征课也。以失利于私开小井。即开者亦往往填塞而寝阁。由是课愈亏而川之塩政益敝矣。后有一公建议大小井塩、均令报官发卖。每塩百斤。给票征银六分。输官以抵课。通融积算。亦自谓可以溢额。不知发数发卖。若官自为市。然烦且劳。既非体报卖之际。无从而一一稽察之。勾考之。劳且扰。不胜弊。又为非策。万一卖数不充。非求溢额。反亏额欤。愚以为天下之利。始止帚于下终乃可止帚于上凡事皆然而塩法其一也尝见川人凿井架木为梁、而置锤于索、末悬秤从高下凿石、凿而碎也辄取去、去辄又凿、凿井不特劳费其匠亦知水脉者凿而得泉必索厚酬亦时有误凿者中人之产徒费矣其为力盖甚艰上人不予以利。劝使凿犹非所乐为。况又另征重征以相困。是趋之逃。坐令填塞而寝阁尔。于塩政焉攸济。今第令大井坍者水渰浸者。恣灶户开小井以补课。不足则容令报民户私开小井者。量为补所亏课一二。要在不亏额而已。而不必求溢额。淮塩之利甚大其道亦宜如是耳灶户与民户。两皆不失利。而后公家可望足额。人情然也。尝以此告之塩法公。此公以为书生言、无能有所裨补、漫不应、故复笔之、将以告夫后之司榷者、
　　议兴伊洛水田【伊落水田】
　　河南本有水利。可以兴水田。古之人盖尝为之矣。如太阳三渠。去府城南十里而近。分洛水以溉田者。宣利渠去永宁县南三里而近。又有新兴万箱等渠。皆亦分洛水以溉田者。伊阳渠去嵩县东十里而近。永宁渠去嵩县南六里而近。又有鸣皋顺阳济民等渠。皆分伊水以溉田者。而卢氏县之东涧水。则尝析而为渠。流入于城中以灌蔬圃者也可以灌蔬圃。则亦可以灌田。兴水田之利矣。至于伊洛瀍涧。载在经史流经府城外。夏秋间每泛溢而东者。宁不可以堤障之车戽而耕种为水田乎。予尝举其说以告东濲孙公、公言不可、北人每如此盖其人习于种旱谷、惮于胼手胝足之劳、而又不谙埂塍之制、不惯于栽插耘耔之方术也闻永宁嵩县亦已有水田。其民颇称饶裕。予方欲募召能作水田之人于我苏松。及永宁嵩县之已有成效者。以分教乎凡伊洛三川之民、兴秔稻、之利于此一方、而惜乎不久即迁官去八闽矣、洛民每苦粮重疏欲与汝南道丈地均粮、格不行、予尝为之请轻折、而方伯公靳不许、每叹之、倘水田之利成、每亩可收谷三四锺、其每亩所上粮一斗、比之我苏松、犹为轻则尔、即不尽水田也、以水田与不水田相参错为轻重。数年以后。岁稍多收。民间或有稍致饶裕。如永宁嵩县也。粮则稍重、于输将不为难、亦何至强聒于人前、仰人鼻息而不蒙一许可也欤、予请轻折而不得、欲兴水田以利其民、而以转官去、不获遂予心、又以其大夫士亦安于故常而不乐为此也。每每又叹之。且去且着为议以告后来者、
　　议防倭【闽粤防倭】
　　倭之来在海、或仗我中国人为舶主。比登陆、则又仗我中国人为地主。葢倭以剽劫我中国人为利。而我中国奸人。则往往以得主倭为利。直浙皆然。闽为其闽之臬漳尤甚。御之之法。莫善于洪武初汤信国海上之经略、其法自辽东山东直浙闽广、凡沿海要害处、或置行都司以备倭为名、而闽之五水寨、尤石画也、废不之讲久矣、嘉靖癸亥甲子间、二华谭公来开府、提督军务与摠兵戚南塘共访求信国之遗迹修复之。西为烽火门寨。在福宁州宁德县地方。与浙之温台接壤。次西为小埕。在罗源连江长乐三县地方。又次为南日山、在福清县镇东卫兴化府地方。次东为浯屿。在泉州府永宁卫同安县地方。最东南为铜山寨。在漳州府漳浦县镇海卫及玄锺地方。彼此接界而接哨。又防之于海之外。是最为策之善者也。漳之月港、向为倭奴窟今改设海澄县、于防御亦为得策矣、第从此更东南、则广东界。而闽广交界之所为南澚。澚中有柘林。有金屿。有腊屿。有虎屿。有石狮头屿。有鸡母澚。有宰猪澚。有龙眼沙澚。有云盖寺澳。有清澚。有深澚。又有许朝光新旧城山屿。在大海洋。少人屯聚。地甚辽阔。而又有险可据。近年海贼吴平曾据以叛、造居室起敌楼于娘娘宫澚口之前后、泊蒙冲巨舰于澚前深处我师攻之不克、赖戚将军竭谋悉力、仅能驱逐之于广海、而其地未闻有所以经略。他时倭复来与我内地贼互相结而盘据。为闽广间腹心肘腋患。此不可不逆虑。谓当于五水寨之外。于此更设一镇。即其所为新旧城。所为宫室敌楼。增置而修葺。分兵命将戍守之。地可以耕海亦可以渔即可省兵饷之四五。或即召募土著。统之以能将。为防海永远计。亦一策也。又若防海者以三四五月为大汛、九十月为小汛、而防之以其时、防当如五寨于海之外。此等戚少保论之极详要不出此数语不当于陆。于陆斯无策矣御倭之船当高大高大则我能冲压彼。彼舟小不能当我也。我之长技在火器。在长安在筅。筅居前而夹用长兵火器。斯为善用长技者矣谭戚二公败之于仙游、驱出其巢穴、尽歼之于广东之界上、用此法也济倭之人、在士夫家之门干。在我学校中一二无耻生、亦或利倭之来相与将迎而羽翼之、如所谓程新所谓朱熙载者、则军门既尝正法、而予亦尝黜革其一二示警戒矣、是在后来者加之意、时仿循故事振饬焉、海氛庶可遂息乎、
　　议剿除山寇【汀漳山寇】
　　福建之山寇、汀漳为多、阻山中险隘为巢穴、藉剽劫民间者以为粮、海寇无接济山贼无内主无能为矣倚近寨诸奸狡为耳目、而我学校中一二无耻生时为之谋主羽翼、挟以取重于有司。因之以为利。其积渐非一日矣。前时将官不能、兵不谙晓诸险隘道路之迂曲、兵每不敢进、而坐视其剽劫之四出、竟莫敢谁何也、有司者率惟怯畏首尾、惟奸人言是惑。边将媚虏有□啖贼可恨之事每与之私讲解赠贻之请无犯所属地以为信。余廉得汀生陈某者、惯通贼、为不才有司所藉赖、冀以苟免其地方之失事、予欲行黜也、乃为之祈免再且三。予不可。竟黜之。又廉得漳生曹某者、许为县招贼首、贼首要利不遂、误其县官魏某者、被祸于土楼、予亦欲行黜、而海道公以守延平时、喜两生能晓畅赋情力为解、余重违其意、姑革廪待悛改、既又结纳南贑军门、借军功檄予收复也、予亦竟黜之、我军门南明汪公与总镇南塘戚公、共议剿汀漳巨寇蓝松山等、治近寨诸奸狡为贼耳目者抵于法、而无耻生予又屡行黜、无与主其谋者矣。势且孤、兵可进其时也、于是募知山中险隘者为向导、檄参将王如龙等引兵三面进围困久、贼既不得出、末由以因粮于我、又无有为之耳目羽翼者、我日抬营进。日逼近其巢宂以守之。固贼欲逸而不能。于是日饥困多死者、凡两月余、千人中招而出者强半矣。死者又三之二、其不降被杀者、贼首以下百余尔剖其腹腹多艹。乃知贼已粮尽而坐困如此也。夫山寇据险隘以为固。则我不能入而攻而我奸狡人无耻生为之耳目羽翼。则彼固便于出而掠。司防御者所以袖手无策。而不才有司。往往与之私讲解。冀苟免以无事。其弊坐此尔。今奸狡人正法矣、无耻生相继黜矣、恐黜之尚可通贼诛之为当熟知山隘道路者多应募为我用矣、我抬营而进坚壁而守之以坐待其困惫、彼所蓄贮粮。今流寇之居山中者闻亦有人为之接済不尔彼不为终日之计者何能支粮数月也曾不能以岁月计所屯聚之众。本乌合不堪驱以战。彼不能出而掠。则无从得食。而我既可以入而攻。则彼势自窘。我不轻逞辄发。致犯其困兽之鬪。则彼有鼠死穴中而巳。闻阳明先生昔剿平南贑山寇、及有事于广西之两江八寨、尝用此法以取胜。固知千古破山寇之法当不出此。汪公戚公殆亦仿而善用之欤。抑犹有说焉、奸狡人为贼耳目者、在军门摠镇能正法、而学挍无耻生、我学使则仅仅能黜革而巳、陈某者以被黜尚来省应武举、又若曹某者以被黜而卒从海贼吴平、此非不才有司知而犹起文送之、海道公溺其言犹爱之为之蔽护致然哉、愚以为除恶务本、是则军门摠镇之事也、而设县张官、抚且治于贼巢之傍、近贼平之后、事有不容缓者、闻东西洋地方业巳有成议请于朝、是又在军门主持终成之、盖设方略以剿除贼使前贼不能为患。设县治以控扼险。要使后贼不能又生发。是皆保安一方。所以为万全之谋。千百年之长虑也。闻阳明先生用兵平贼后。亦往往请设县兴学挍为善后计。是亦往迹之可寻者。予故并着于议将以告夫后来者云、
　　漕河议【浚湖修闸】
　　江南水利。当以漕河为先。漕河当以镇江之丹徒丹阳为先。丹阳丹徒其地形比常州之武进数尺而高。武进比无锡苏州又数尺而高地形高则水易流泄而涸。其涸也于冬春间为尤甚。当修复吕城奔牛闸坝为先。吕城原建石闸一座、奔牛原建石闸二座、闸两傍各有坝以备盘剥。粮船官船由闸。而民船由坝盘剥也。此专为通运而设。盖从来然矣。由奔牛吕城西至京口、亘百六十里而长、即闸坝修复而关闭、或久旱河流枯梗也、当预蓄练河之水以待放闸而济运为先。在丹阳者为下湖。在丹徒丹阳间者为上湖各周四十余里而广。仰受长山高骊山诸水。汇而为湖。上下湖各设三闸以蓄泄而灌注。夏秋戽以溉田。冬春放以济运。载在县志。盖亦从来然矣。后因湖佃成田而难于查夺也。佃田之家。私放湖水。冀免渰没。而利于种作也。又渔户私开涵洞。为水门。张网以取鱼也。而本县水利官力或不能禁治。于是湖遂岁岁涸。湖岁岁涸。则运河无可以济。兼以运船空回者。与官船不时来往者。通闸而行。不许关闭。则闸规不复可施。又兼以吕城系镇江属。奔牛系常州属。各分彼此。无有为之总理者。于是两闸坝日就废弛。而河非恒雨。则不得积水而通流。舍永远之利而行不终岁之计天下事往往然也即每岁劳民挑浚。其地形终是高。河水终易流泄而涸。即今虽巳经挑浚。而运道犹艰阻如故。加以天不雨者八阅月而久运船浅阁于平地。则促小船小车剥载粮米。起水车各港浜戽水以求济。不济则又起夫拽船两岸。若陆地行舟者然。戞戞乎难矣。盖由漕台去此数百里而远。不能知其故。而惟每岁以挑浚一节责成于有司。有司者畏漕台之参论。而亦惟每岁一挑浚以塞责。畏运军掺回船而东与官船之去而西来而东者。情夺而势禁。而每岁不复奉闸规行事。又或以佃湖租为利。以查夺湖田为足以招怨而生谤也。漫不经心者有之。欲施恩小民而日复增佃者亦有之。湖滩由此遂多请佃。湖底由此遂可扬尘。运河之浅阻。遂为故常。而付之于莫可如何、此因循日久所致。或明知其故而不一留意于经理者。乃其积习然矣。在武进又有孟渎一河。外通江。内资溉。并利于舟楫来往也。姑勿论。所论以放运船空回者官船来往者于冬春间、而专事吕城奔牛闸坝得以关闭而蓄水。即北去巳承兑运船。乘风潮之便。时一由此出江。与吕城奔牛运河两利而俱存焉。亦未为不可也。独河庄一带民贫、力不能任此、彼府县有司者、又未肯任劳、为国家兴此无穷之利。闻江阴之夏港、利于江船、由彼收泊、而惟恐孟渎河开、则河庄一带、将来或分夺其利也、多方行货以摇官府、官府中人多为之左右其说、以簧鼓而荧惑、而乡士大夫又多以因田起夫为不便、于是其议屡兴而屡寝焉、识者盖往往叹之、闻近时尝估计欲开此河矣、估银约四万余两、以工费浩穰而中止窃惟事关国运、凡有粮运地方、均当协助何疑又闻漕台批发挑河银子丹徒丹阳、岁计六七千金、而武进秋粮内有修河银、徭编内有淘河夫银钱粮又未闻缺乏、诚为国家兴大役以利久远、似难惜此劳费、是在地方上下司相与公心定议、协力求济而巳矣、除各粮运地方、及常州府所属他县协助外、即转发丹徒丹阳河工银六七千金于彼召募、即令丹徒丹阳百姓、亦量于彼帮工、费一年而省漕台年年六七千金之批发。劳一年而省我百姓年年浚河之劳。亦事体所甚便。人心所乐从也。况武进系本地方、而河庄一带沿河五十里居民、又均受通舟楫溉田亩之利其有也、今欲固湖堤莫若栽植芦柳于堤下、芦傍堤栽三四丈阔。芦茂则可以御风水。堤可障柳。沿堤须栽成行柳茂则根入于土。堤可固。在西南一面尤所当首加意。湖中之地间可许栽芦。曩所革佃田内下田水深成芦难。不利湖水满。上田土高而水浅即湖水满亦不深。于芦性最相宜。故许民间栽芦者。上田可也。下田不可也。柳植堤岸两傍。随人田亩为界止亦随人自栽自采。所应伐之远扬。庶几民间肯自尽心力而不烦官长严督。故芦柳之利。属之民可也属之官不可也、往时课取鱼利于网户。而纵令湖水得自私。所以有放水张鱼之时而官不禁。官取鱼利而湖水得私放不禁也。所以乘湖水之涸。又有铲取艹皮之时而官不知。今鱼利既不输官租。湖中之水艹又恣民自取。民犹不奉官长约束。私放水张鱼。私铲取艹皮致湖水涸而国运妨济也。则难以辞罪罚于官矣。芦成而计亩征课。可少裨过客之供应。胜于取鱼利为多。柳成阴而行者蒙荫。堤亦永不坏也。为今之计。惟拟革丹阳新佃湖田、有妨水道者。而蓄湖水令满以待济运。修复吕城奔牛两闸坝以启闭。而资盘剥于丹阳运河。通金坛名七里桥地方。桥傍原有闸基。与京口闸各以时下板。以防走泄。于今年运完之日。即议开孟渎河以放运。回空船及官船之来去者。于冬春间或遇东南风便。即乘间一放。已承兑粮船北去。每年不出正月终或二月中旬。即可保运船尽过江以北矣。其丹徒有山易于崩坍。丹阳有沙土易于淤塞。去处则两三年一捞浅可也。丹阳之在城市河狭而难广、沙而易淤者三四里许。即开挑亦不得通利。此则当疏浚西南关外一带坚土城濠。令广且深。而于此通运可也。倘虑及吕城奔牛系于两府所属、事体不得止帚一、不免以推调误事、则请令镇江水利官。带管奔牛闸坝于冬春间可也。倘虑及孟河冬春间水高于江。易泄而难蓄。则于江口建一大石闸。如京口闸可也。倘又虑及丹阳之佃湖田者、横生谤议、或阴有挠阻于其间、则丹徒丹阳其荒弃地有万顷洋焉。许令改佃于彼以息怨口亦可也。近题东南水利、专委南台侍御、而运河则仍属之漕台、漕台不得巡历地方、恐文移往来、动有稽误、中间有当题请处、谓宜题请行之、庶永永可以遵行、民生国计、亦永永可称便益
　　记
　　镇江府奉旨增造闸座记
　　镇江府奉　旨增造闸座记【镇江增造闸座】
　　我镇江府丹徒丹阳两县所通舟之河为漕河、河绾东南运道口、地形高于常苏、不啻三四五尺、每冬月水辄东西泻、西以江湖、冬枯则泻而西入于江、常苏霜降水落也、则又泻而东下、如建瓶然、西下京口闸之板、谓可防水西走矣。东注则无可奈何。以漕舟之艰于行也。往往议挑河。两县河身亘长百五六十里不问河流浅深、率多为坝以戽水、河浅深不一。又亘长。难于水之去。比挑未及半。而漕舟首尾相衔至。黄河之于究工亦以此辄又停工以放运。水既戽去时。则又难于来。每年循习如此、国计民生两有妨、所司每相袭为故常、狥工吏及营求督工员役之言、徧开挑图抵塞、而不知往迹之有可寻、由来玩弛又如此、万历某年前抚台龙渠郭公民极谬采及蒭荛、具疏得请、于是量地远近、添造丹徒之大犊山、丹阳之黄泥坝、与陵口先所造凡三闸、各委官设夫以司启闭、议如志书所载、每年蓄练湖之水以济运浅当撩浚者、如丹徒之夹冈猪浦女滩、丹阳之黄泥坝陵口青阳等处、两三年间、或一修举、部议着为令甲、永不许大开河为民病、予尝统论我镇江诸闸由运河直达者七、丹徒自京口闸南闸、东、至于大犊山所增造闸、凡三、丹阳自吕城闸、陵口闸尹公桥闸西达于黄泥坝所增造闸凡四、丹徒傍出而临江为新建闸、为丹徒镇闸、闸凡二、丹阳麦舟桥南去金坛者闸凡一、与夫吕城、镇青龙桥外一坝、皆防其水之去。丹阳之支河、则陈家桥、太平河水、闸凡二、皆藉其水之来。是于岁漕计所并宜究心者也又尝筹之黄泥坝所新造、其初南实而北虚。虚则裂颓且崩矣。后即改而为今。他闸得无有似之者乎。法当审核而实其虚。前此陵口闸出在水面者。徒取闸形具。而中两傍不如式。板不得入于函其下葢有漏巵焉。后即亦改而为以督理匪人也。难保一无瑕全然坚。并他闸得无亦似之乎。法当审核而坚其瑕吕城镇闸与武进县奔牛镇之上下闸底初均平、后来武进之新闸废、而拆为书院石料也、冬月下消减奔牛两闸底遂高、漕舟并称不便、常君邑守龙峰穆公炜是予言亟深两闸、底水泻去、而我吕城闸底愈高。无巳姑且于其傍近别造一小闸以通运。然终非长便计也。法当如奔牛上下闸、底如本镇小闸底。深其底之高、诸闸之启闭、冬月不可不如期、贵显人每乘舟来、不如期而辄启板、板不可不如期启也、则怒而责及守者、甚则携板去。河侧有禁牌然故事也投而弃于江。往往以势逞。所司不敢呵问也。不知尝奉　严旨闸规不可不守。是所当理谕而力阻也。守闸诸员役私通狥。不知有官法而辄擅放行。往往以贿启。以私情启。所司或不能尽知也。闸禁不可不严。是所当密察而深惩也。丹徒之新建闸丹徒镇闸、既放漕舟难、徒开弊窦、谓当遂塞之可也。丹阳麦舟桥水西走、金坛之漏巵也。陈家桥太平河口二闸、两河各亘长四五十里、蓄其水可以济河水之不足。是三闸者并所当冬闭而春启者也。吕城镇青龙桥外一坝、虞水南走而泄于吕渎河。故当筑。然民间通舟楫资灌溉之要区也。尝得请于都水使而开不可遂筑塞。是亦所当冬筑而春开者也他如蓄湖水惟谨。俾湖水涓滴皆河有。朿河水惟谨俾河水涓滴皆漕用。吏胥之言不可惑、河水不必全戽、河亦不必全挑也、则府议台疏、与部覆备矣、余无庸于言
　　序
　　送西溪刘贰守同知长芦运司序
　　送少江桂君之任漳州序
　　送西溪刘贰守同知长芦运司序【塩运】
　　本言用违其才而反复发此名论宋大家得意之文也
　　吏有不宜于俗、而时乎命之为俗吏也、官虽迁而不为荣、职有不便于冗、而时乎授之以冗职也、秩虽增而不必贺、何也、才固有所不相近、而情固有所不乐为者、若今西溪刘君、自我郡贰守而同知长芦运司是也、夫郡贰清望、塩运冗司、刘君贤者、而财课能职也、古昔兴利之事、俗吏之所能、而儒臣长者之所不能、塩铁榷酤之论、桑孔以为便、而贤良文学以为不便、今舍清望而就冗司、以贤者而任能职、是俗吏之所能、而责儒臣长者以必能、桑孔之所便、而亦欲贤良文学以为便也、名虽迁而实若左、人情或以为喜、而于君必有所不乐矣、乃金坛尹赵君征予文以赠君之行、而欲为君荣且贺焉、何也、曰此殆国家用人之深意、而人或未之察也、惟王论道、宰兼公孤者、始得坐于其侧、而上下其议论以启王心此乃当国大贤之职任也、而邦之财用。货贿之出入。其多寡盈缩之数。惟宰得以知之。其均节制用之柄。惟宰得以操之。其以式法授于其属。而会计其岁月日时之成亦惟宰得以诏王而废置之是固非宰之所当为。而亦未尝不兼为也。后世善理财者、其勾稽出纳之任亦往往不用吏胥而用知礼义士人为之此亦岂士人之所当为也哉。良以财赋不由宰相则利权散出而耗蠹之害滋出纳不用士人则弊孔不开而干没之患起是以古者大而为邦国之财。小而为有司出纳之财。上自论道之相。下至于知礼义之士。人皆不问其才之相近。与其情之乐为与否。而凡俗吏冗职之所宜为。尽举而诸其身。反若不量其才。不察其情。病之以其所不能。而强之以其所不欲。此其意盖惟洁然不少缁于利者。夫然后可以统一利权而塞其弊孔之所在。其于用人之际。盖有深意焉运司以塩为课、关国家财用贡赋之大计、而出纳勾稽之数、亦与存焉是非真能论道、真知礼义之人、殆难以洁然不缁于利、而我刘君之为郡贰守也、摄行郡事者一、下行邑事者二、皆未尝有一钱持止帚、而去之日如始至、君可谓不少缁于利矣、又其以士人之身而行且有论道之责、则难以俗吏冗职之所宜为、而一举以烦诸君、君固不当以其才之不相近、情之有不乐为、而有所辞逊日夕避于其间也、况长芦为古兴塩首地、郊庙祭祀。宫府膳羞。百官廪饩之用。于此焉出。既非他运司比。而敬戒从事。使其上供之物。无一不富而且精又非君莫之能为。然则君之才固无不相近者、而其情亦岂有不乐哉、是可为君荣且贺矣、虽然、是又有所当勉、予将于君之行而有望焉、儒者经济学术、要在兴革利弊。为国家效实用而行巳志非一切可以苟然而巳也。淮塩之价高于天下。视长芦不啻三四五倍。又彼此相望。水道可通。若因漕舟之便。用宋人转搬法。而以沧塩通之于淮。则两相适均。我公家固可不烦费而坐增数十万国课矣。此其利之当兴者也。沧州置司。与京师密迩。而豪右便于请托。故尝有窝卖之弊。地当南北往来之冲而往者权珰使经其处。动以道路费为请。故又尝有奏给之弊。窝卖于豪右。则商中日少。而课日就损。其害也在国。奏给于宦立。则横取于北。争售于南。商病而民亦扰矣。其害也在民。此则其弊之当革者也。夫此一利二弊者。固皆儒生经济之学。所当讲求。而不但为俗吏冗职之所宜为。然而我国家分地有拘不得互相卖买、非敢于破格关请、则虽有大利而不得兴。而权豪积习。从来已久。乖忤一萌。辄有奇中。非敢于为国敛怨则虽目睹其弊而亦莫可救解也。然则是说也、人以为难而莫之能行久矣、君今为国家摠利权于一方、而方且求塞其弊孔之所在、是三者乃其塩政之大者也、请君勿以为难、而竭其才致其情以为之、毋徒诿曰吾于此本不相近、且亦不乐为也、吾但能洁然不少缁于利、而敬戒从事焉、则吾事毕矣、是余有望于君、而亦君之所当勉于将来者也、
　　送少江桂君之任漳州序【漳州郡守】
　　知大体兼有方畧欧阳永叔之文也
　　福建之漳州为郡滨海、我东南频年有海夷之患、疑漳之海滨人实左右之、维今年春、　朝廷以漳守缺难其人、命予同年友成都桂君、自武选郎往知其府事、盖选而任君也、予因送君而谓之曰漳故名郡。其民皆　天子齐民。乃独以滨海故、蒙不韪之疑于人予为漳之人耻之。太守与民谊均一体。使其民以疑而蒙耻。何以称守贤。余又为太守耻之。虽然徒耻之不可也。闻漳之滨海人。利商舶。轻远游。其出也每多赍而后返。故人以多赍而返也。而疑于其所从来其居者悍强。号称易讼而难治。讼或有不胜。吏下之狱、则往往越狱而入于海。故人又以尝越狱而入于海也。而疑于其所从往若然者盖亦有一二可疑之端矣。然未必实有之。其在滨海之人。容或有然者。然亦未必漳之人之尽然也。又闻其人以滨海故。颇知海道之远近夷险。其海滨业渔之人。时往来海上。得见夫海岛中人。习熟其诡怪恶劣之名状。而其刀镖弩矢机发火攻之技。又一一能当其所长而无庸于畏避。故知漳人之足以制此寇也当不在广西兵与永保诸土兵下。第患无豪杰者相与倡率之以效用于朝廷尔。夫漳人不惟不真与寇通。乃其所长。且又足以制寇若此。予固为其人耻之。为其太守耻之。而于心则终有不甘焉。其说盖莫若求自效而谨约束庶几可以明其心于将来故今为太守计。请与众约曰。尔辈力能雠。杀此寇。请从仇。杀以自明。否则居者无轻于讼。商者无轻于出。出而有不吾告者。罪以人所疑。勿赦也。为漳人计。请如太守约。曰吾辈力果能仇杀此寇。亦请从仇杀以自明。否则居者不敢轻于讼。商者不敢轻于出。出而有不太守告者。罪以人所疑。不敢祈赦也。若然则太守与其民之耻。可以两杀而俱雪。而国家东南之患。或从是其亦少弥矣。然则君之拜漳守以往也、又岂独为夫漳人巳哉。
　　皇明经世文编卷之三百八十三终
　　皇明经世文编卷之三百八十四

　　华亭徐孚远闇公　宋征璧尚木　陈子龙卧子　张安茂子美选辑
　　姚台元可参阅
　　悟斋文集一（疏）
　　吴时来
　　疏
　　目击时艰乞破常格责实效以安边御虏保大业疏
　　目击时艰乞破常格责实效以安边御虏保大业疏【御虏事宜】
　　吴公以折分宜显名盖直谅之臣也而留心边务如是
　　臣朴□小才、遭遇盛世、常思捐縻躯质以效　朝廷、然事关宗社、几系安危、莫如达虏、故不惮谬妄、疏请练兵、虽曰虑于未形、实则鉴于巳着、虽曰谋为三年之艾、实则有益七年之病、兵法曰不恃其不来、特吾有以待之、待之之策、莫如练兵、然而议者尚复悠悠、不谓其然、迩者土蛮东由界岭口之罗汉洞而入、抢永平破昌黎、俺答把都儿、踰大同犯山西、破石州、黄台吉札营白艹川、时以轻兵打围出猎黄花镇等处、是其埶能合能分、合纵之埶也、其计三分四出、犄角之计也、今又纵横驰骋、淹留旬余、破城陷寨、满载而止帚而诸镇督抚总参、并无一兵宣扬威武、与之抵敌其目中可谓无复中国矣、且虏中往往欲抢临清山东数路、臣谓既可深入石州、亦可深入临清又恐一旦长驱、直达都城、彼有万全之策、我无五日之傋、则此金汤危如孤注、臣每一闻警报、未尝不痛恨悲愤、展转图惟、不能排遣、尤以未学军旅、不谙边圉、实乏纡谟、可以规画敷告、虽有悢悢献纳之忠、亦复欲言中止、欲前屡却、臣又思之、门庭之寇主忧臣辱、即今圣明端临于上、既无左右亲幸干预军国大计、而阁部诸臣、又皆同寅协恭、一时号称俊杰在位、有君有臣、上下同德、书曰惇德允元而难任人、蛮夷率服、诗曰、天鉴有周、昭格于下、保此天子、生仲山甫、惟此时为然、孟子曰、国家闲暇、及是时明其政刑、则今日刑政之大、莫如边防、若不及今特赐宸断、大破常格选将练兵、修战守之具、使其大挫深惩、保百年无事、则将来之事、益不可为、夫安不忘危、况巳危乎、强谓之安、诚所谓燕雀处堂、不知祸之将至也、有宋靖康之祸、殷鉴不远也、谨以臣所见闻采掇八事、上渎天听
　　计开
　　一曰聚兵力、夫练土著莫若先练边军、当事者辄称无兵可练、臣愚以为非无兵也、兵不聚也、乃不得其所以分合之埶也。何者兵有聚而为正。亦有分而为奇。兹其分也未尝不可聚其聚也未尝不可分。大都兵家之胜不可先传。计利以听。乃为之埶以佐其外。若卒杂而不集。兵合而不齐。名曰自弱。犯兵家大忌矣、国家备边东起辽阳。西至甘肃。拾镇官军。不减百万。今虽虚耗。尚有六十余万。若聚此六十万众。训练三年。直犁虏庭。捣其巢虏。宁能我御哉。缘此六十余万者。散在九边。以一镇言止五六万有奇。则此六十万众之大埶十分之矣又一镇之中。摠督标下一枝若干名。总兵副总兵参游各分一枝若干名。又巡抚兵备各分一枝若干名。近据总督都御史刘焘、开称该镇在边食粮军六万。关营城寨三百余处。总副参游提调官不下百员。一应防守坐墩哨报。俱此六万之众。则此六万众之大埶又零分之矣埶分而不聚则虽以六十万众。全付一镇。暴师费财。无所用之。何也。素所不较之人。分数不明。先后不相及。众寡不相恃。贵贱不相收。虽有兵与无兵同。故海防之敝莫敝于摆海。边防之坏莫坏于摆边今摆边密矣贼海由边入不亦崇虚文而招实祸乎。且各官既各分兵而该镇之兵。其强壮者必先尽总督。次巡抚。次兵备。次总兵。次参游是督抚哨下兵必精壮者。不过拥以自守。而参游冲锋杀贼之兵。又皆三选之余斯非以我下骑当敌上骑乎臣以为每一镇宜合一镇所辖之兵。聚为一处。择一总兵官久而任之。聚而教之。教以车战。步战。骑战三法。为督抚者不许拥兵一枝。临时量留百名自卫。然督抚无标兵则其埶轻无以统众兵其见在标下兵。尽发营中掺演。其哨守探报。则就营中轮番差遣。务使上有必胜之将。下有无敌之兵。教之三年或五年。于是连此十镇之兵。声为捣巢之计。待贼之来。以战为主。令其大挫深惩。不敢侧目南视。斯策之上也。兵力既聚。训练既成。士卒不用命。主将不成功。则总兵不善掺练之过。宜大其辜。如是而边防不饬者未之有也。
　　二曰明事权、夫事权明而后功罪可施也、功罪当而后事功可集也、臣查大明会典、几天下要害去处、专设官统兵戍守、俱于公侯伯都指挥等官内推举充任是镇守事权。专在总兵官矣。以后因各边设置未备。器械未精。军伍不足。乃兵部三年一次具题。差文武大臣一员阅实。又差御史二员分行巡视。是都御史添设之由也。当其时阅实而巳。此后未知何因起巡抚地方之文。此亦事埶轻重所在以渐而至又不知何因起赞理军务之文。于是巡抚得以制总兵。而事权在巡抚矣。又因巡抚事权轻而各镇军马难于调遣。又设总督都御史如蓟辽总督。则嘉靖二十九年添设也。此皆一时权宜之计。因事而起。然自是总督得以制巡抚。而事权在总督矣。至于失事之后。查勘功罪。必行巡按。乃巡按不行自勘。必委兵备道。该道委府县官。又巡按有随营纪功监军之文。乃不自行随营。必委□道。该道转委府县官。是事权又在巡按矣。臣每思之以为巡抚事权不如巡按而本兵行事不如知府何者行勘纪功之文一至。则兵备府县官得以制巡抚矣。事有最难。莫难于九边巡抚。以其上下有制之者也。臣愚以凡督抚相近之地。既有总督。则巡抚徒拥虚名。无益地方。不如革去巡抚。其以地方事专属总督。至于总兵。则上自总督。下至通判知县。无不制之。至于贼至调度掣肘更多。臣前任松江推官、正遇倭寇曾经战阵、备知其详、如总督调度之文。必两设也。既而巡抚檄之东。巡按檄之西。又或机当战。檄之守。机当守。檄之战机当预布堵截于前。檄之合力追剿于后。此中制也。又报至兵部。兵部具请。兵科亦题请。或兵巳东而调之西援。或兵既西而调之东守。此中制也。夫摠兵官兵力既薄。事权又轻。又有中制之患。至于失事罪独止帚之将官。所由解体也。夫督抚职掌。不过调度。原无提兵杀贼之文也。巡按职掌。不过监军纪功。原无调遣之文也。兵部调遣虚文也。缓不及事也兵机倐忽一刻万变。乃欲以遥度之智。中制之权。纷乱听闻。使将官口实于此。诚非事体。古者军在外、君命有所不受、即今但宜选择摠兵官一员、重其事权、假以礼貌、久其责任、督其练兵、兵部总督临时调遣。但责其战不责其守。巡按不许调遣。勘事纪功。俱要亲自查勘、不许转委兵备及府县官。展转支吾。以虚委任之意如此则兵既厚集、而事权又明、为摠兵者必当勤掺演恤军士、以战为止帚、以死为生、以破虏为命、其有欲敌不战、则以逗遛观望罪罪之、如临阵三次不能胜、又不能以身赴敌者、则总督径取其首以献阙下、是重事权、乃鼓舞将官之术、亦旧制也、或以总兵无节制、其如剥削军士何、臣愚以为剥削军士。正在事权轻而任之不久。今重其事权。所以责其必战。彼知责其必战。又不他转。必以地方事为巳事。以军士命为已命。自然爱恤军士。非真爱惜军士也。爱财莫如爱命。方将损其资以求得人之死力。惧不可得也。而又庸克剥为哉。
　　三曰练土著、昔人言匈奴之长技三、而中国之长技五、以臣观之、不独长技也、彼得全胜之埶而我无一胜之策也、何者彼无信地。合诸部落联异为同。以扰我一镇。我有信地。一镇之中。分为几路。散同为异以与之敌。一不格也。彼无军民之分。一闻传箭。出门皆兵。我则民之家九而军之家一。二不格也。彼则射猎为生。七岁能骑我则白首不识干戈。望风先走、三不格也。彼则斩杀自由。威令素积。我则文法牵制。威令不行。四不格也。彼胜则利在于下。以抢虏为其已事。我胜则利止帚于上。以战鬪为非巳事。五不格也。彼败则谋报仇我败则不复振。此六不格也。以此较之。中国虽有五技。实无一技。臣以为不如因其埶而反之。何者彼之埶焉能加我中国之大也。彼之财力焉能加我中国之富也。若我亦合中国之全埶而与之鬪虏即骄敢伸息哉。不惟中国之全埶也。即捐燕代一方之埶亦安敢伸息哉国家建都全燕。以一面拒抗三面而朝天下。居重驭轻。万世无疆。大业实在于此则所以挞伐蠢夷者。不可不日为之谋。今永平全被虏患矣顺天亦半被虏之区矣。设若贼由居庸出蓟州。则永平遂称孤援。失永平则都城断其臂。屯昌平则都城扼其背。在国家固宜亟为二府计。在二府百姓。亦宜自为计。臣愚不如且捐永平一府之粮税差徭。计其每年所入若干。尽输之府。择一知府。雇其本处精壮之人。照依民壮事例。编为队伍练而教之以为长川应敌之主兵又申系甲之法。于农隙之时。择有力者为保长。令其父兄子弟。备器械糗粮团练于其本乡。每遇风高月圆之候。则练兵聚为先锋。而保甲之兵遥为声援。将见一府之民、室家被其寝处、财物被其抢卤男女被其杀害、田地被其抛荒、彼必思所以自全之策。而官府又从而倡其勇敢。扬其威武、彼以防虏防其家盗。以杀贼杀其私仇。未有不乐趋事者也。在　朝廷以一府之粮差。养一府之兵。以捍四方。宜无不可。如永平有试。则山西之蔚州石州。各沿边州县。俱以此法行之。则家自为战。人自为守。沿边皆兵矣。或曰永平之民脆弱不可用。臣曰不然。夫莫脆于江南。臣见知府谭纶练台州兵。则台兵以强称。总兵戚继光练义乌兵则乌兵以强称。人情不可虑始重赏之下、勇夫出焉、昔李牧备边不过雁门一太守。岂借兵于异地哉。臣闻虏人初入之时。虽以边兵精锐。埶不能当及其分投抢卤则乡人得而捕之若行令乡人能捕一贼者赏百金。或照军功受职。则乡民有不以杀贼为利者哉。征兵满万、不如召募数千、诚确言也、
　　四曰议粮饷、臣闻国之贫于师者远输。练兵要矣。粮饷先焉。今竭四方之力以输户部。竭户部之力以输各边。然而司边者每每告急。司计者每每告匮。臣思之、今日天下所输户部之额。即　祖宗以来所输旧额。有增无减也。今日在边食粮之军。即　祖宗以来旧额。有减无增也。昔何有余、今何不足、臣于户部之数不能悉知。大略以外困于边饷而内困于冗食也祖宗之时资边有塩法。今则塩法不行矣。　祖宗之时资边有屯田。今则屯法不修矣。斯二者宜亟复旧章以资边计、但二法废弛日久、急难修复、即欲修复未必遽收其利、燃眉之急、埶必取给户部、而户部告匮、积非一日矣、又臣前者练兵三万之说钱粮无措将求之官、则库藏久虚、将取之民、则军民久困、辞以无食、并兵不练、则将坐视其毙而不之救乎、臣闻理财无良法、去其所以害财者而巳矣、今之害财者、无如冗官冗役、而冗官冗役、莫冗于锦衣卫。莫冗于内府。言官屡有请者、俱以秦人视越不之恤也。臣查得各监局内使嘉靖四十一年止一万一千。今有一万五千八十余员名、此非　祖宗旧额。以渐增之者也、夫供应于内万人足矣。如蒙敕下各监局。减去五千。移其食粮以养兵伍千。岂不称便。又查得各监局工匠一万五千八百余员名、此非　祖宗旧额。以渐增之者也、夫干办于下。万人多矣。如蒙敕下各监局。减去五千以养兵五千。岂不称便。锦衣卫食粮军挍三万三千九百余员名。不太冗乎。其问冐功升授。冐名顶替者多也。必非　祖宗旧额也。又京营军冐名假充者多。无事则支粮。闲调则弃去。无益也。若查去若于。则可养兵若干矣。此则汰无益、养有益、裕国足边莫良于此、或以为伤中贵人之心、臣愚不然、古之贤君、减后宫之膳、发内帑之绢以供边费、非不知爱惜也、盖以边陲安、得以享后宫之奉保内帑之富、如边陲不靖、则不得享后宫之奉、保内帑之富、故捐此目前之小利、成无穷之美益也、今以　陛下克宽克仁节用爱民、诸凡土木不急之工一切停罢、则诸、匠役养之何益、诚　陛下念边陲之急、有关宗社、则内侍诸人。言中贵人不得而含怒必有分　陛下之忧。先公家之急。方将捐其盖藏以输边计。又何冗役之不可去乎。
　　五曰缮城守、臣闻上守守在四夷、必不可得、则高城深池以待暴客、圣世所不废焉、国家限界、中外长城万里设立墩堡、传报警急、固云密矣、连年因虏骑侵犯无时、修墙筑墩、岁无宁日然而贼至辄入、竟无一阻、往即弗论、近因久雨、边墙塌倒、上厪忧虑、特遣大臣修筑、当即报完、曾未越月、而东虏土蛮实由墙进、未闻一阻、何者边墙虽高。若无人守。与无墙同。摆边虽密。兵力若薄、与不摆同。臣愚不如且将各边修墙银雨、暂那移为沿边州县修理城池之用、夷狄之性、辟则犬也、夫犬之盗食也、盗得一味、则必闻腥数来、往者不谙攻堡。既攻一堡。尽得其利。后乃并力攻堡、不数年间。而沿边各堡遂空。今年连破二城。既得其利。埶必再来。并力攻城。沿边州县。更何足恃。且石州之破。关系非细。盖稍在内地子女玉帛非边地比。乃远踰千里。直捣其虚。尽收其守。整暇而止帚。此而无惮继后垂涎各城。仰窥京师。不知其何如为计。则各州县城池诚不可不缮修也。夫中国之与夷狄邻。犹富人之与盗贼处也。彼盗贼日夜窥觇□其富人之所有。而富人不为高其垣牖。厚其茨盖、谨其扃钥。严其守望。不几于漫藏诲盗乎。至于守城之具。则在明斥□谨禁防。守要害。置器械。广人乡民。设奇张疑。多方以误之。据险以乘之。责在守令矣。议者多以虏利骑射不利攻城。石州之破。盖缘不觉其来。乃追逐乡民因尾其后拥而入城。非其能攻也。即令财用不足。州县尚多。安能办此力役哉。臣谓此偷安养祸之计。侥幸一日之无事者也。臣尝熟得江南被倭破城之故矣盖一县之中。贫者多矣。必有富人焉愚者多矣。必有桀猾之徒焉。桀猾之徒。其心常不逞。而其发也。必待外之变。因而收拾其抢卤之余。往往以是破城。今各州县。固京师唇齿之地也。夫既有城池矣。特缮修之耳。安得不为之所也哉。
　　六曰广间谍、夫间谍兵之先也。兵法曰、明君贤将、所以动而胜人、成功出于众者、先知也、必取于人、知敌之情者也、故三军之事、莫亲于间、赏莫厚于间、事莫密于间今虏人往往得吾中国人之死九间谍吾中国人也。向道吾中国人也。故石州之事。乘我不备。径趋石州。城巳破矣。而我兵息鼓偃旗。徐徐然执其乡之人而问贼所至夫彼以善用间而胜。我以不善用间而败也。夫　中国之大。九边十镇之雄。诸臣之略。不闻得一间人而用之。而区区丑虏苦寒之地。乃能得吾中国人之死力。其故何哉。盖其赏罚信必。吾中国之人往至其地。皆有牛羊妻孥之奉。其为所用者即与统部人马。而无赖穷民。安得不弃此网维。作彼耳目。是驱中国人为虏人间也。臣闻昔称燕赵多、刺客死士。如荆轲聂政之流。今安知其无也。又闻近日入犯永平东虏。半系朵颜三卫属夷。彼盖习知中国之无兵。故不但为虏向道。且以自利其所得也。夫夷性何常。惟利是趋。诚不爱金帛善得其心。则此属夷可使为间中国在虏之人数多。或往年身负不义。及近日被其驱胁。或既逃回。又私自逃往者。许令来止帚自首。所带牛羊夷器俱听其自得。而又不爱金帛。不爱爵赏。间或给之空地。或容其统领人马。暗邀其心得其死力。则此等可使为间。人无贤不肖报恩则一彼其先尽力于虏人者。以其厚利也。而吾以厚利易之。彼将以虏之间为我之间。故事有倒行逆施。而不失其正者。用间是也。昔尉缭子说秦王以亡三十万金。可尽间天下诸侯。汉王捐四十万金以付陈平。不问出入。竟间项羽诛亚夫。今不患无间。患无四十万金。不患无四十万金患文法密不患文法密。患无善用间之人。何者非仁义则不能使间。非微玅不能得间之实。今欲责之督抚。则督抚不能得间。必宜责之总兵矣。必总兵贤素有威望。足以服其心。必总兵智素有密图。足以服其心。必总兵久任。信任既专。足以服其心。合此三者而又假以四十万金。而后间可得也。焉有善用间之人而可任总兵者哉此间之所由不可得也。今不惟不得间也。贼进永平不三百里。然声息一日不通者有之。盖兵部惟凭抚按塘报。抚按之报。必先具本题知。必用印。必承差。必经驲逓。迟回展转。埶必稽迟。万一虏骑疾驰中邀驿路则城门不及闭如石州之事可鉴也臣当首虑之、而未得以穷尽其说、臣愚以为间谍即不得、而军情飞报、不可不先时而处备者也、
　　七曰整营务、国家京营之制。主训练在京官军、以内卫京师。外备四方征伐。非虚设也。景泰间兵部尚书于谦提督其事、而清风店一捷、虏阵大挫、随五六十年、不敢侵犯边关、此则京营之军也、今议者辄以营军决不可教、臣谓　祖宗养此十万人、积数百年、委之无用、遽巳乎、营政之弊久矣、久则难变也、亦在寻其弊而救之耳、其弊者何也、废弛日久。卒不服习。稍就绳缚。群起噪呼。此苟玩之弊也。军多顶替。冐支月粮。一闻调遣。则曰我原非军。此假充之弊也。悍夫骄卒。素有凭依。辇毂之下。法度。难行。此凭依之弊也。素不经战。闻鼓先怯。此畏怯之弊也。督理大臣。虽有专任。未几辄有迁转。上怀苟且。下怀观望。此速转之弊也。以此五者。夷犹延绥。故遂以营军决不可用。既张其名。益废其实。臣以为诚得其人而久任之。则速迁之弊。不行于上。前四弊者皆可整理于下。何者废弛之弊。起于自守。若以　祖宗旧制。三令而五申之曰。此原备四方征伐也。继今有警。即调拒战则士卒日日有对垒之心。人人有赴敌之意而苟玩之弊可革矣营军原属五府。其管哨官相应以卫所掌印官领之。今指挥千百户本管等官。稍精力能事者。夤缘掌印。而在操俱老弱不堪用之人。而官与军素不识认冐顶由之。若今考选各卫所官有精力能事者。掌印兼领本哨。则臂指埶成。兵将相依。而冐顶之弊可革矣。严敕协理之臣。申明军令。展布才猷。操演之时。有不用命者。径以军法行事。与临阵同。勿为流言所惑。则凭依之弊可革矣。教以车战步战骑战三法。而车战为先。车战上可载火器。下可载糗粮。马不能冲。箭不能入。战则为阵。止则为营。进有所恃。日夕有所息。故先之以车以冲其锋。次之以步以攻其散次之以骑以角其零。又选为上中下三等。上为战兵。中为应兵。下为守兵。教之有成。渐渐徙之于边。以观虏情。经战阵作其勇敢之气。示以能胜之机则畏怯之弊可革矣。此四弊者不难革。惟勿得其人而久任之耳。今蒙陛下简命侍郎曹邦辅、邦辅者赤心臣也、以实事整理者也、主将有必战之心、则军士不敢有偷生之意、即今整理戎务、无出邦辅、但不知其所操演者何法、臣愚诚不知兵、臣愚以为宜急取今之名将善练兵者以佐之、顺其志意、假以权宜、相与整理、则营军可以列阵而待敌矣、且使谍者知我、日夜预备。有不可胜之形。而雄心阴谋。亦可必逆折之。臣思清风□一战、则为之窃想而叹息焉今愿　陛下之留意也、
　　八曰求真才、今边事之坏、未足深虑、而其最大坏深虑者、莫甚于人才、天地生材、自周一代之用、世何甞乏才也、责之以备、则虽唐虞之际、不过五人、任之以器、则晋赵衰一举而得七十余人、唐裴垍一疏而得三十余人、世何尝乏才、特　朝廷所以鼓舞而隆任之者何如耳、今士夫间每语边事、则称才难才难、臣亦以为难也、而所以难者、则起于边才之说、边才者以其有济边之才也。官人者因其地之难居。时之难处。每遇员缺。辄求之闲废或疏远与有过之人而用之。以为姑用之于边云尔。而闲废疏远者与夫有过者。亦自知其非贤任也。姑以为吾且借是以阶美官云尔。于是有使贪使诈之名。明知其贪与诈也。而贪诈之罚以边才而免矣实无边才也。其贪诈者亦自知其不免于公论也。将以边才自夸。以求免其贪诈之名。实无济边之具也。故边事之托。往往为不肖之地。即有以才名推者。亦逊逊缩缩不乐往即其地。何者避其名也修行者则曰自有好官可做。何事于兵。谈道者则曰自有名教可乐。何事于兵。而官人者亦曰某修洁人也。其谈道人也。非所以用之于边也。于是修行谈道者。足迹不涉畿甸之外。而坐致公卿之位。既取贤者之美名。又叨清要之美任。边陲之事。任其败坏。不肯出一身以当之。非惟不肯出其一身也。即一语不敢出诸口。吁嗟滑者不肯为。软者不能为贤者不屑为。不肖者为之而坏事。故荐人于边未必济边。而坏真才。莫甚于边才之说。为今之计、宜罢边才之名。而亟求真才。求真才须于今公卿中有清洁负贤名者始。则后生将曰。是贤者之地。乃可以劝也。臣闻唐臣狄仁杰宋臣寇凖韩琦富弼范仲淹功名事业起于边圉既居相府。一有警急。复往经略。诸臣未尝以边事自嫌。本朝王翱于谦项忠余子俊辈。皆以边事著名。而今之人。亦未尝以边才轻诸臣臣愚以为督抚员缺。须择贤者往任其沿边诸府州县。宜以进士推选。使得以出入历练其事。庶　朝廷用之者既贤。而一代真才。必有如狄仁杰韩琦诸臣者出为国家经略矣。议者犹以贤者在位、能者在职、强所不能、既坏其人、尤坏其事、臣谓不然、夫所谓贤者。非默默株守之谓也。必诚与才合一之谓也。谓贤者不能兴事立功者未之有也。若大埶贼来。提兵格杀。责在总兵。今以总兵之罪罪督抚。而欲贤者操行伍之役。宜其不屑矣。臣愚以为在　朝廷宜宽文法明职掌。敕吏部择今之所谓大贤极一时之选者。任之以经略之事。谓盛明之世。无狄韩诸人乐为之用。臣不信也。故经略边事。宜以贤者往。何者将兵者将。将将者在督抚。盖贤。者往。则其风声意气。先足以感动其忠义之心。而消其贪鄙之、习此整理边防之首务也。伏乞　圣裁、
　　皇明经世文编卷之三百八十四终
　　皇明经世文编卷之三百八十五
　　华亭徐孚远闇公　宋征璧尚木　陈子龙卧子　张安茂子美选辑
　　姚台元可参阅
　　悟斋文集二（疏）
　　吴时来
　　疏
　　应诏陈言边务疏
　　应诏陈言边务疏【边务】
　　臣读　圣谕、朕看得东西二镇、虏寇抢杀至甚、防虏之计、如何预处、卿等会文武羣臣着实详议来看、钦此钦遵、臣仰惟　皇上注意边陲、加惠民瘼特降纶音、博收羣策、真天将启大圣人以大有为之一机也昔虞舜勤四岳之咨、而蛮夷率服、文王奋赫斯之怒、而有密徂遏、正愚臣所深望于　陛下今日者焉、先该臣目击时艰乞敕九卿会议中列八事、仰冀采择伏蒙　俞允、下部臣看详、今又庄诵德音、臣等伏思愚昧寡识、无复万全之策、仰禆庙谟、顾职司献纳、况当　主上思患预防之会、诸臣毕诚殚智之秋、若有一二未尽之见、又复惜巳隐情不以上告、是　陛下方虚怀以待、而臣有怀不吐、不几于虚下问之盛心乎、敢再竭愚虑采掇十事、冐渎　天听、如蒙勑下诸臣并议、臣不胜感激之至、
　　计开
　　一曰重兵部之选、以养真才、臣闻才难、而济变之才尤难、必养之而后才可长、重之而后才可出也、今宜简天下贤才聚于兵部、添设侍郎二员。今枢部侍郎巳添设必其素负经世之略。而又有励世之节者以居之。凡居兵部堂上皆称懋选也。令其每岁带司官二员。巡历边塞。却各镇总督有缺。即以侍郎往代其任。如吏部有缺。即以总督入代其任。当今边才乏人宜多选枢属以偹任使习边事吏兵两部互相出入以示隆重均节之义而他部不与焉。至于兵部主事。宜每司添设四五员。其员缺不辄升授。照依科道事例。必遇缺五六员以上特为题知。或于五部司官内取其才思精敏、器宇恢弘者调用。或行取天下推官知州知县考选升授。凡居兵部司官。皆称懋选也。每岁各司各差一员从侍郎行边。如吏部司官有缺。必于兵部曾历边者调用。或仍以吏部调兵部亦互相出入。而他部不与焉。其升迁与吏部等。如职方郎中。曾经考满。与防秋后果效有勤劳。即升四品少卿。何者吏部易而兵部难。吏部利害轻而兵部利害重也。如此则养之。日久。待之既隆。于边关要害边情虚实。得以熟谙。入兵部则居懋选之科。出兵部又有大任之责。有抱负者将乐为　朝廷用。此储养真才之策。所当并议者也。
　　二曰权江北入卫之需以练精兵。夫边塞有四大患。朵颜三卫以中国虏夷。与虏连姻。抚赏徒勤。反资刁掯。一大患也。中国逃民。散人虏中。如板声地方。聚党成队。动以万计。二大患也。沿边墩堡。名为哨守。其实纳税外夷。暗通关节。三大患也。大同悍卒。不服约束。转与虏亲。纵其出入。四大患也。夫此四者。不在彼而在此。何者我无精兵。内备日弛。不得所以居重之埶故也。臣向者练兵之说盖先声也。略启其意而不敢尽发其机。今祸变巳着矣。则练兵盖不可巳。我有重兵士卒奋励。军威振肃。然后责属夷以不应援。则赏不必滥。彼自将效诚。责大同以不堵截。则罚不必加。彼自将用命。克敌制胜。其机在我。然后扬言出塞。设计捣巢。密授各边。遥为救应。将边军有恃。而自不输敌。叛民有惮。而潜自来止帚。此居重驭轻之埶也。至于所练之兵。或营中挑选二万。或再召募一万。其召募所需。臣访得江北凤阳入卫班军四万。至则逃回。或在途逃回。拘摄虽严。无济于用。又每名各府给路银三两。至京每名月给米一石二斗。如免其入卫。扣取各名下路费之银。可得银一十二万。可省仓米二十万。即可养兵一万是免无益之调以养此有用之实。乃救敝补偏之策。所当并议者也。
　　三曰议入卫之兵以实边塞。夫入卫乃先年权宜之计耳。后率以为常。远赴千里之外。动经踰年之久。人马俱敝。无有息期。是自撤藩篱而纵之入门也。从古御戎。非求其胜。在制之而巳。制之之术。莫如强边。今不制之于外。待其深入。而欲补塞罅漏。列置于平原易野之间。埶必不格。臣以为门庭不可不守。而藩篱决不可撤。即如墙子岭马阑谷太平寨等处。各见有入卫兵一枝。今秋胡马南突。不闻一济。何者财匮于兵众。力分于将多。奔命为疲。谗怨易生。无益于用。不如去之。非轻去内地之捍御正所以厚边鄙之藩篱也至于各路防守。则总督刘焘所开石门寨旧有游兵一千。欲再募二千。可罢辽东入卫一枝。如燕河营将保定兵调守。可罢固原入卫兵一枝。如太平寨寨垣可恃。且有总督标兵二枝。可罢延绥入卫兵一枝。如黄花镇有总兵标兵二枝。可罢宁夏入卫兵一枝。夫陕西辽东皆称孤援。尚宜添兵增守。安得复分其力。焘身膺利害之寄。言必不谬。其议似或可从。如此则藩篱渐固虏如深入密责诸镇以乘虚捣巢乃制谋攻心之策所当并议也。
　　四曰慎守令之选以抚边民、臣闻人心惟和、固于金汤、今边民外则戕贼于强寇、内则戕贼于功级、望望焉罔所控告、彼固恨强虏之侵凌。而亦未必不愤上官之未有以庇之也。且沿边之民。往往沦入于虏。本之征徭繁重。而贪官虐吏。又从而驱之。于是渐谋向虏。以为休息之期。及今不早图之。臣恐瓦解埶成。其所句引输向不止沿边一带巳也。然早图之者责在守令。臣闻沿边知州知县。率多耄荒之人。彼见地方疲病日以多。故朝夕图为止帚老之计。百姓将何所瞻依也。今宜边方各府州县。俱以进士往任之。令抚其疮痍。问其疾苦。恤其孤寡。振其空乏。以安其生理。其被虏死亡者。非其父母子弟。则其宗族亲戚也。则喻以复仇之义。发其怒敌之机。每及秋防。先时收敛。有材堡者收入材堡。无材堡者收入县城。宣以国恩。抚以惠政。简其强壮。悬以厚赏。示以方略。日夜淬砺谋报其父兄之仇。以泄　朝廷之愤。彼以青年茂才。往即其地。又知其责之不容他诿。必将深思熟虑。求举于其职。即不能破虏。亦可以守城。夫御虏莫先安民。此守令不可不慎选也。昔宋与虏逼近。而宋祈守定州。范仲淹守绥州。盖务在得人。期以收拾民心。意正在此。如果抚恤既勤。保障有効。抚按状其异绩。特为荐扬。即待以不次之擢。如此则既辑地方。亦所以历练真才。乃安民知人之策。所当并议者也。
　　五曰宽在逃之律以实军伍、臣闻各边军士逃亡、其实不及旧额之半。今委官查点名数俱在、而实则亡、何也、盖公畏律条之重。而私冐支粮之利也。臣查大明律、亲管头目、不行用心钤束、致有军人在逃、小旗名下逃去五名者。降充军人、总旗名下逃去二十五名者、降充小旗、百户名下逃去一十名者、减俸一石、逓减至逃去五十名者。追夺降充总旗、以是各亲管官、不敢开逃、逃愈多、愈不敢报、今宜委兵部司官一员、往核其实、宽其文法。令其在逃者从实开报。如有私自顶替支粮者。许填脚色。明着顶补。令各亲管官收管着伍。如有智谋出众。膂力过人。及立有战功。照格升赏。此不召募之召募也。至于总兵而下。各以官之大小各占差使。刺绣雕镂攻金治木。因而收其班直。冐其目赏。而家颇饶资。与善兴灭之流。则又假以美差。其实在营对敌者。每十之六七。类皆老懦饥寒之夫。人无赢粮。马非宿饱。如之何其能破虏也。今宜一并搜补。凡强壮殷实之人。选为先锋尽配以马。此。强边足伍之策。所当并议者也。
　　六曰定久任之法以责实効。夫久任乃求治良法、其在边防、尤为先务、何者边防之坏久矣。正在各边都御史。见在事之难任。往往日冀迁转。得以去其地为幸。又或日招弹劾。得以去其地为幸。既汲汲思去。必不肯以地方为巳责而总兵等官。亦各效尤苟免。阴纳欵赂。令虏弗践巳地。嫁祸邻封。以侥幸目前之无事。傍观窃笑。有卖地方之名。在蓟镇则卖宣大。在宣大则卖陕西。虏亦视其厚薄。以为向背。故敢深入长驱。而不忌我之乘其后者。有以也。今该吏部虑周封疆。凡所推用、皆极一时之选矣、诚恐升迁或骤、莅理日浅、即有忠诚体国之心。然于虏情虚实。与地方利害。不暇熟谙臣愚欲凡文武之臣。俱限以三年一考。未及三年。即贤弗升。即有失事弗罚。待其三年考满。然后升级。其立有边功。则待以不次。凡升官加级。俱就本地迁转。弗得转以别地。以遂其求去之计。如督抚总兵。历任三年六年。能者当效其官。不能当死其职。又复一卒不练。一策莫施。致寇之来。贻忧　君父。此苟玩欺侮之臣。宜正其罚。如督抚历边九年。忠猷宣着。即以入补冢宰之缺。或特命入阁。以示优报之意。此劝能核实之策。所当并议者也。
　　七曰严塞垣之禁、以便戍守、臣闻三军勇猛。不如一林之林耴茂。故曰天险不可升也。地险山川丘陵也。王公设险以守其国。夫险亦多端矣。或以山河。或以箐树臣闻永平义院口数路。山埶平坦。相应增修边墙。至于蓟镇居庸以南。至保定真定。及山西雁门。俱各塞垣连天。林木荟蔚。崇冈复岭。曲折回盘。人迹鲜经。虏骑难到。无事戍守。而障蔽不通。中有关门隘口。不过数路。所谓一夫当关。万夫莫敌。国家以西山为长城。而于关口设守置备。以拒胡马盖诚有足恃也。近年官府狃于治平。人庶安于苟玩。富民奸商。贩卖板枋动兴工匠。沿山采取昼　夜输。日斩月伐。二百年长养深林茂树皆成萧疏。甚且一望濯濯。介焉成路。则今之戍守又加难矣臣愚以为宜及今责巡关御史申严法禁。责各镇巡抚设计长养。不以强御而自阻。勿以人言而丧成。此则不修边之修边所当并议者也。
　　八曰修筑墩堡以增保障、臣读唐臣陆贽筹边之议。惟用我所长以乘其短而其用长之道。则在堑蹊遂垒军营。使虏勇。无所施众无所用。掠则靡获。攻则不能乃知坚壁清野不特困虏亦以收民也臣闻宣大等处。先年曾设置墩堡屡被虏攻。非复完城。而永平墙垣绵袤。虽间有墩堡。悉近官路之旁。各乡萧条。并未设置。何者力固有所不能徧也夫虏寇南入。曾不踰旬。即竭力攻堡。动经数月。与其弥望原野。不如墩堡碁置今凡沿边旧有墩堡等处。凡巳被攻未被攻者。相应委官分投。逐一阅视。应修理者修理。应加帮者加帮。至于顺天永平各州县。村落相联等处。巳被虏未被虏者。行令该州县沿乡阅视。其未有墩堡者。小村并大村。或居民有力者自筑。其无力者。或令小户帮筑。或官给半功。或给全功。其巳有墩堡者。亦为修理加帮。使旷野零户。老弱妇女。城廓所不能收者皆有墩堡可恃。乃保障居民之策。所当并议者也。
　　九曰查革种马以济兵饷、臣查马政边地有官牧马矣腹里有民牧马。计丁养马。岁以所孳之驹解京备用。其法非不善也。但久而弊生。兼以牧场狭溢。而所饲之马。所孳之驹。类多弱小不堪。遂致逋欠数多。马户逃窜。正德二年、御史王济奏准令马户朋钱别买解用。官民颇称两便。夫种马之设。专为孳备用马也。今备用马既别买矣。则此种马不亦豢虚名而贻实害乎。合无今后总计每年应解之马若干。某省若干。某州县若干。俱照数买马。按季起解。将前养无用之种马。尽行变价解部。以备兵饷之需。如一马定价银十两。则每府不殊可得数十余万两。合各府可得百余万两。种马既革。则养马艹料当收。仍令种马一匹。每岁析艹料银二两。则每府每岁可纳银数万两。合各府州县可得二十余万矣。此亦权宜之善策夫战马之数犹故也。解俵之丁犹故也。但于种马一通融之。而兵饷获急用之资。百姓免无穷之害。而足国裕民之计。所当并议者也。或以近日秋防兑军。亦取之种马。若种马尽革。则兑军将何以乎。盖不知充军之数。旧皆取于寄养马中。自艾巡抚漫及于保定种马。乃猾吏开卖放之端。肆侵扰之弊。岁亡岁补。正民牧之大害。而宜亟革者也。
　　十曰克振厥威以怀携二、虏寇深入、盖由边防懈弛。边备既饬。然后问罪之师、可以次而举矣、国家置朵颜三卫以制东北二虏则岁有抚赏之恩。置大同以捍山西。则家有月粮之给。乃任其侵犯。转为向道。今年参将吴昂、为属夷所杀、石州知州王亮采、为北虏所杀、皆近年所未有之大变也、苟属夷与大同能议其后。乘敝而起。虽欲长驱得无惮乎。臣闻正德问、把儿孙射杀参将陈干、曾兴师致讨、威振绝域、声施至今、宜循国家故事、特降敕书、备述二百年抚养之恩历数其纵虏负国之罪、责之以立功报効之诚、如贼再入、不行观衅而动、邀其止帚路、正所谓纵所遗患之虎。而豢所不捕之猫也。后将何制耶。若谓因循日久、激之变生、臣谓不然、彼虽匪度、然所以震迭悚栗之者、赖　朝廷之明威、昔唐德宗贞元诏下、则背卒至于感激流涕、宪宗处置得宜、则悍将皆舆尸讨贼。何者　天威赫迭。自足以动其心。而夺其气也。彼世受国恩、各秉人理、宁悍然不一动心乎、如是而犹不悛、则声其不义。与天下共弃之可也、此恩威兼着之道、乃其机不在边鄙、而在　朝廷也、
　　皇明经世文编卷之三百八十五终
　　皇明经世文编卷之三百八十六
　　华亭陈子龙卧子　宋征璧尚木　徐孚远闇公　宋家祯善先选辑
　　谢廷桢提月参阅
　　褚司农文集（疏）
  </div>
  <div class="pagination">
   <a href="皇明经世文编_page133.html">
    上一页
   </a>
   <span>
    ...
   </span>
   <a href="皇明经世文编_page129.html">
    129
   </a>
   <a href="皇明经世文编_page130.html">
    130
   </a>
   <a href="皇明经世文编_page131.html">
    131
   </a>
   <a href="皇明经世文编_page132.html">
    132
   </a>
   <a href="皇明经世文编_page133.html">
    133
   </a>
   <span class="current-page">
    134
   </span>
   <a href="皇明经世文编_page135.html">
    135
   </a>
   <a href="皇明经世文编_page136.html">
    136
   </a>
   <a href="皇明经世文编_page137.html">
    137
   </a>
   <a href="皇明经世文编_page138.html">
    138
   </a>
   <a href="皇明经世文编_page139.html">
    139
   </a>
   <span>
    ...
   </span>
   <a href="皇明经世文编_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
