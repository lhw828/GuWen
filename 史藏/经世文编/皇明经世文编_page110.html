<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 110 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 110 页/共 172 页</h1>
    <div class="content">　　○清军察院记【清军】
　　国家置兵、卫所之隶各省者、间数岁理其政、则遣清军御史使四方、制也。燫尝私论以其任为难焉、何者御史法官也。诸御史之使者要以守法为奉职。清军则非守法之难也。足兵而不病民、得法外意为难耳。夫兵者。民之所易扰也。人情莫不怀土。即得其当而遣之、行者赍。居者送。巳不免于愁苦而怨咨。一或不当。吏胥得操人情所畏为奸利。闾阎间讼狱繁兴。故遣一人。而骚动者。殆数十家矣。燫曩者承乏南曹。会大司马缺。摄官再焉。每见四方所遣。内实宿卫。其旧隶籍者。或多老弱羸病不堪执兵。新隶籍者、必有罪。率下大辟一等又不足责之亲上死长明甚其实难用也夫以无用之军。而动巳安之民。是故先朝名硕建议。而柰何不为之所乎多欲变而通之。以宽海内元元。顾枢臣辄守故常。谓制不可改又时遣清军御史一员甚无谓也故燫谓清军使者其在于今之难也若夫能得法外意。固非仁人长者达治体者。不足与于斯矣。今奉命吾省御史侯君。殆其人欤。始御史君之未至也。民习见前使故事。或起险肤相动。御史君至。下符迯而遣。吾视诸故籍罪而遣。吾审诸时臬。法疑者原。民不得妄有所奸。户绝者免。吏不得更追呼于其里。又曰吾在也。吏不敢吾民扰。异时者。其如何。凡绝户者。书之籍。藏于官。书谍给其里之人永勿扰。葢不期月。得兵二千余人遣之。吏无私焉。民无怨焉。政修于堂序。而数千里内闾阎晏然。前此所未有也。昔鲁作丘甲。益兵困民。春秋言几之。仲尼论为邦。无宁去兵而食不可去。若御史君者。岂非所谓仁人长者之用心。而又达治体者耶。诗曰。不懈于位。民之攸。塈又肃肃王命。仲山甫将之。邦国若否。仲山甫明之。御史君其有焉。先时清军以不时至。官寓未有定。会城之南。旧有公署。御史君乃定居之。有司遂请立石纪其始。而并书御史君之军政为后法程。燫不佞猥属笔焉。御史君、讳尧封、字钦之、登隆庆辛未进士、苏之嘉定人、其至闽也、核吏治。察民隐分别淑慝。无不当于人心者。他政不书。书其职之所专云。
　　◆序
　　陵寝纪前序
　　陵寝纪后序
　　万寿宫庆成颂并序
　　赠节斋刘公之江西左辖序
　　○陵寝纪前序
　　臣惟山陵之制、自汉以后始备、三代尚矣、然臣考儒者所论述、孔圣之言事亲、必曰葬之以礼、又礼檀弓所载、孔子合葬其亲甚详、葢送终大事、古人慎之、况王者富有四海、天子之孝、固宜其不以天下俭其亲也、洪惟我　皇上尽伦立极。于我　二圣山陵、尤极崇重、　上初受命、谒辞　皇考、顾瞻伏恸、既而定名显陵。命有司更其制度、岁时祀享。咸视天寿山七陵之仪。其后躬廵楚服。营度玄寝。又岁命修葺。简遣重臣。至纤至悉。莫不仰轸睿怀。葢我　二圣山陵之在南纪。虽远隔数千里。而我　皇上承言孝思。常若羹墙见之焉。以儒者论述孔圣垂训。自昔帝王之孝。孰有过于我　皇上者哉。若夫当时群臣。建迁陵之议。前后数十上。　上内奉往训。断自渊衷。以　皇祖　成祖为法。此尤圣神之超然远览。所以善述　二圣之事。善继　二圣之志者也。其大者臣巳载　圣孝大狩御制纪中。臣谨采显陵规制。及岁时修饬之典。并设官置署。重在陵寝者。为陵寝纪。又岳怀王常宁善化二公主园墓、置守冢、命辅臣撰碑志、皆　皇上广因心之孝、爱其所亲、故臣亦并录之云、
　　○陵寝纪后序
　　史臣赞曰、臣按山海经、荆山之首曰景山、葢我纯德山发于终南、经大华二室桐栢、然扶舆磅礴、为内方大别、南际汉而清淑欝葱之气、乃锺兹山、奠云梦、配衡岳、又天子冈之名、若素定者、岂非所谓天作高山者邪。先是其山居民尝梦先帝幸其家。覩王者仪卫甚盛。又其家人时见有神物焉蜿蜒伸蠖于其屋梁未几　上为　睿考卜兆。正直其地。及我　献妣南祔则山灵托物。以告异石之处川后安流而增久涸之涨。又甘露之降于陵树者再焉。昭哉天之、笃我明佑也。既锺美兹山矣。乃或先期而兆吉。或后事而告祥。肆我　皇上。慎终大孝。求端昭受。动协厥宜葢　圣上之、于天道。相为流通。往来相应之妙。是岂寻常之所能测哉。
　　○万寿宫庆成颂并序【万寿宫】
　　嘉靖四十一年、臣伏覩万寿宫庆成据坤灵之宝势、模轧象之玄规、皇皇哉诚九重之壮观、万方之拱极也、臣燫不胜忻忭、退自思惟、夫王者继天立极、高拱清穆之地、固昊天之所眷顾与宅者也、然稽之经传考之载记、自昔帝王考室兆祥、则固有之、至于昭示长生、以彰无疆之休者葢振古未之前闻故斯于之咏、以美周宣中兴、然未及受命也、帝乙之镳宫、虽称受命矣、然未及锡龄也岂非大德格天、固有所待卜明明降监、亦鲜有独膺其隆者与、洪惟我　皇上握符当阳、履熙平之运、值制作之会、顷者经始万寿宸宇、百堵皆作、其南则有万寿曦福朗禄之门、其北则有寿源之宫、永绥之门又其北、则有太玄之亭、凝一之殿、衍庆之门其东为宫者三、则有万华万和万宁、其门则有金宁金瑞、攸顺攸利、其西为宫者四、则有仙禧仙乐仙安仙明、其门则有常宁常和常善常辉又有含祥成瑞永康永顺迎社纳康诸门金铺玉题交辉相映、然总而名之曰万寿宫、者则上帝申命之所锡也、猗欤休哉、此其眷我　皇上长生亿万年无疆、岂非臣之所谓振古未闻者耶、是以兹役也、经营于去冬、告成于兹夏、甫历时而成功、夫岂人力能至于斯哉实神灵之所默相也、葢我　皇上圣德神功、巍巍荡荡、覆冐万方、治久化成、含生之类、莫不蒙泽归仁、以跻寿域而又小心事帝、至诚格天、献享之精达幽、至和之气塞明、是以上帝、储休隤祉、长发其祥、兹者宸宇维新、眷顾与宅、故宜其超商轶周、亘千古而独隆也与、然则我　皇上膺宝箓、契真诠、福履之绥川至日升、而是宫之建所以宁皇躬、延仙算、允矣配天罔极、岂非宗社灵长之庆哉臣惟古之臣子、歌颂其君父宫室之美、竹苞松茂、鸟革翚飞而又祝其居处之宁、寝兴之安、梦兆之吉、乃诚忠爱不能自巳之情也、至若我　皇上受命于天、长生御极、兹役之建、尤为万世希偶、岂可无声诗以颂盛美、臣不佞愿敬附于诗人祝君之义敢竭其愚、拜手稽首而献颂曰、　皇矣上帝兮佑我明、监我　皇德兮歆治馨、翼翼宸居兮凌紫清、筑室百堵兮不日成、岂人力兮能经营、昊天有命兮惟　皇灵承、锡名万寿兮介长生福我　圣皇兮居永宁、群工稽首兮腾颂声、考室见祥兮稽之经、惟我今兮古莫与京、重祥迭瑞兮何充盈、素毳呈兮驯阶庭、頳茎产兮罗轩楹、眷惟与宅兮亿万龄、北辰居所兮拱众星、地久天长兮歌太平
　　○赠节斋刘公之江西左辖序【理财】
　　今理财非古之所谓理财也、古理财、必周知四万利病、而制其用。是故有斟酌损益之政焉。今不然、司农理财于内者也。若此者巳不可多得贤者洁其操谨司其出入之数而巳郡国之务不得与焉方伯理财于外者也贤者洁其操谨司其出入而巳　朝廷之论不得与焉由内与外不通为一体。故斟酌损益之政无所施。视古制用异矣。财之恒患不足也固宜燫叨通籍以来、顾职论思持空文、未尝习钱谷事、然亦耳剽一二、奉万乘、廪百官、宫府之费、疆场之需、姑置勿论、窃谓今所议有八焉、宗藩至众也人给之禄至难也。诸侯相以下与其委之阘茸昏耄是优也。毋宁使疏者。得以德诏禄焉诸侯支仕国。大夫支仕家。周法也。宜议一。四方治平久矣虽南北一候尉可也。诸镇拥召募自封殖。在在有之。士隶卫所丁壮籍官又不减也。昔兵一。今兵三。昔供其一。今供其三矣。宜议二。公田也。军田也。民田也。奸胥豪宗。乘岁久乱常赋之则。有司为名高首尾莫之省。贫者敛日重。逃日众。而土日荒。宜议三。沟洫古人所尽力也。长江以北。大抵废不修。置田官使营其地。幽蓟徐兖。沃土也。且支流浚河怒泄。抑亦漕利宜议四。执利权之吏。必慎其选。而重其人。官以次及。廉不见异。溢常税。则务为商德。或贪冐寘力。论定而徐汰之。不巳晚乎。宜议五。京师内库之藏。若布帛。若弓矢。若丹漆器用腐败山积。犹岁征四方不巳也。不过中人利私费耳。请而归有司。时视多寡缓急出纳焉。收赢余不可胜计。宜议六。东南岁漕数百万石。凶年取盈。则民病。西北或乐岁谷贱则农伤间行和粜实彼此俱利宜议七吏执籍稽田野户无敢隐者。大都通邑侨居。何限。以四方计之。葢不下数十万户也。中户三男子。乘富厚。交王公大人。而质贫民子钱乃县官不得其粒粟寸帛。括而征庸。可以抑末。宜议八。凡此八者、司农不曰、郡国之务。非吾与也。政不便者必斟酌损益。而布之外。方伯不曰。　朝廷之论。非吾与也。政不便者。必斟酌损益而请之内。是谓周知四方。而制其用财。犹患不足者。未之有也。葢燫尝窃议今理财所宜如此。此八者竟当作理财议似非序体万历五年、会有诏吾省右辖灵璧刘公、擢江西左伯公、行有日矣群公以燫素辱公知也、猥征燫言、燫赠公、则有理财之说焉、公广而俭、直而清、毅然负大臣望、故夫徒洁其操、谨司出入、固不足为公道、抑所谓斟酌损益之政。非公也孰图之。异日者、公傥议事上前必陈古理财、以广上德意、使公私俱足海内元元、无不得其所斯大学平天下要道也。
　　皇明经世文编卷之三百十三终
　　●皇明经世文编卷之三百十四
　　华亭徐孚远闇公　宋征璧尚木　陈子龙卧子　吴培昌坦公选辑
　　黄子锡复仲参阅
　　陆北川奏疏（疏）
　　陆稳
　　◆疏
　　剿除山寇事宜疏
　　严责成以完剿贼大计疏
　　议复抽税以济兵粮以备征剿疏
　　添设县治以杜三省盗源疏
　　俯顺民情添设县治以绝盗源疏
　　边方灾患恳免加派钱粮以安人心疏
　　○剿除山寇事宜疏【剿寇事宜】
　　陆公以江西辖使进南赣军门获张涟后改南少司马中蜚语罢归归后以巡抚吴公称其治行复赐白金彩带亦异数也臣体得广东饶平县贼首张涟等、大埔县贼首萧雪峰等程乡县贼首林朝曦等、往来福广境上、弥满充斥、动以万计、道路为梗、兵至则遯入巢穴。兵退则复肆剽掠。作患日久、地方渐不能堪、各该督抚等官、非训兵振旅、大彰讨贼之举、扫除巢穴、则无以收荡平之功、而其祸未巳也、臣窃谓今日之事、不患无兵、而患无粮、不患贼巢之难捣、而患事权之不专、所有事宜二欵上尘　圣览、一曰明职掌、臣窃惟天下之事势一则专、势分则散、罗公作平南传□南赣军门自文成平寇后而陆公継之南赣军门。界四省之边。其势巳分属矣。前此承平之时。以无事处事。诸路有司。不责以苛礼。任其以泰越视之。至今遂成不相联属之势然昔犹可言也。今日何日。盗贼纵横于江闽诸郡。而一夕不能安寝矣。虽合势以为一。犹恐不支。而况犹秦越乎哉。臣所言者非以争有司奉行之体也。除盗以兵。用兵以粮。江广钱粮。皆有廵抚司之。固旧制也。福建未有廵抚之先。汀漳与赣南一也。自有廵抚以来。有司但知有彼省之军门。而不知有臣。兵马钱粮。一听彼省军门之调遣支用。而不及于臣塩税亦文成疏请行广塩而税其余利以给军府者前此未有也臣之所有者不过赣州在营之机兵千余不解之盐税二分耳及其盗贼一至。则又曰此非我事也。南赣军门事也。权则巳去。祸则独诿。空文相加。虽切何补。臣及今不言、是犹却行而求及前人也、臣谨按地图、计道里、漳州之去省也可五六日而至去赣则月余矣汀州之去赣也。可七八日而至去省则月余矣行者以月计。则文移往复。必两月而始相闻。兵行一日四十里。半于行者。则调发应援。亦必两月而始至。地不相及。而贼情倐往倐来。即有分巡漳南道。其势不能兼理也。虽理之可即济乎。以此推之。既有福建军门。则南赣军门之不可兼漳州也明矣臣请以漳州一府。听福建军门专理。以免彼此牵制之患。以绝互相推避之嫌。其漳南道及湖广之上湖南。广东之岭东南韶等道兵马钱粮。凡备剿寇之用者。皆许臣专制。应面授方略者。以期来见。应文移请详者。允而后行。诸道不得以彼省之意向观望于其间。如仍秦越相视者、听臣参奏处治、庶乎事权既专、而展布亦易、盗贼不足平矣、　二曰增军饷、臣查得正德五年、都御史周南征大帽山诸巢请支福建布政司屯粮折银、附海依山盐价、与赃罚等银、正德十二年、都御史王守仁、征南安诸巢、请支江西布政司南粮折银、并诸郡赃罚等银、各数万两、俱克成功、葢天下之势。不至于极坏不可为之地。则不肯破格以收权宜之计。今贼党既盛。三省合剿。非用兵三万不可也。以旬月计。非用粮十万不可也。赣州盐、税、除八分解京外、每年所余可四千两耳、兵法曰、行师十万、日费千金、古所谓千金者亦非今之千两也计每人每日银一分、犹尚如此、今官兵行粮、每日二分、而犒赏牛酒之费、不在是焉则今之所费、五倍于古、二分盐税仅可供三五日之费而巳、前都御史杨伊志、请留堕税一半者、非不知南赣事势之急、而姑以缓户部之催解也、户部之许三分者、欲以济三边之急、而未知南赣之急尤甚也、疆场莫非　朝廷之土、莫非济兵粮之用、何择于南何择于北、今日之事、可谓极敝、虽使才如周南王守仁者为之、尤须假以便宜、方克有济、何况臣愚、安得不束手无措、倘弃赣州之所有者不为请留。而欲如先臣借支别项之所无者。势益难矣。传曰、今有受人之牛羊而为之牧者、则必为之求牧与刍、求牧与刍而不得、则反诸其人、抑亦立而视其死与、今日之事颇类于此葢避嫌之罪小坐视流患之罪大臣以此自决矣。伏乞敕下户部仍将前四年盐税、通议留作军饷、自四十年以后、量留三分、庶乎食足兵强、智者效谋、勇者效力而盗贼不足平矣
　　○严责成以完剿贼大计疏【剿寇机宜】
　　臣照得饶平大埔程乡等处贼巢、奉　旨会剿、事在必举、其间事宜、恐各道议处未尽、不以各道为重而以参戎为重陆公亦能用人今参将俞大猷到任、久为名将、老于用兵、必能周知、共议得大兵进剿、以知地形为先、必每县各取画图贴说一张。仍各选向导多者二十人。少者十人。务能知贼巢险易。道里远近。共有几巢。每巢徒党几何人。又良民村分几处每处几何人。俱能一一讲明。差有恒产识事监生或生员。或省祭二人。管领前来。以备参互辩审。然后酌量周围。进兵该分几大哨。每大哨合用两司官一员为监督。用参将或都司一员为统督。各该用兵几何又酌量每大哨该分几小哨。每小哨合用守备或指挥或千百户一员为哨官。各该用兵几何。何处要害应该把截。合用官兵几何。大约三省共享兵十万。调取何项汉兵或土兵充用。然后总计其合用钱粮。如兵初调到犒赏几何。进山犒赏几何。出山犒赏几何每月该行粮米几何、鱼盐银几何。约三月余该共几何。赏功银该几何。先期运在何处收贮。鉏斧凿锁之类该几何。火药几何。大小铳几何。各项钱粮。约每省该银十万两。如何措办。行调汉土之兵。酌量地里远近。克定日期。一面题知、将大小哨图贴说、并前项向导、发与大小哨官一齐进攻、真如泰山压卵之形、大火燎原之盛、岂不糜烂焦枯哉、尝见两广及湖贵地方大征其略如此。即如苗黎之山。可谓险矣。徒可谓众矣。兵进之时。有据山为巢。以自固者。亦终破灭。未有聚众与官兵接战。及流突远出者所谓攻其必救使其牵制不暇相拒葢官兵抵巢各贼之心在于保护妻子父母迯生不暇自无固志惟兵后不善处则数十年生聚又有一乱乃其山势使然也天下事不一劳者不永逸。若姑息玩视、迁延岁月。其所费不止一劳。而终又不免乎费矣。臣惟盗贼之生。其故有二。饶埔等县。僻居山谷。宪臣巡历。罕至其地。为有司者无意恤民。惟图盈橐。百姓苦其诛求。无计。自全。起而为盗。提戈四出。杀人如艹。莫敢谁何。此盗贼之所由生一也。倡乱之后。饱欲而归。乡人羡慕。以为生计。莫利于此。故虽良民亦乐从。此盗贼之所由盛二也。盗贼之难剿。其故亦有二。军门者　朝廷所倚以除盗安民。其责重矣。先时都御史王守仁凡有事一方。即请分委督兵亲剿。自是而后。地方承平。人心玩视。虽所属密迩者。不过遣人问贺。呈逓宪纲一册。即以为能事巳毕。而编立保甲。团练乡兵探知贼巢险夷。议处兵粮等务公文檄之不行遣人促之不至如人之病。元气巳绝。四肢百骸。无从统摄。臣不意事权败坏一至如此。此盗贼之难剿一也。道府各官。资望巳深。计日迁转盗贼始发。不加扑灭。苟云招抚。抚之不听。则荣之冠带。许其立功。夫为盗既有利矣而吾又荣之。人岂不乐从盗即所谓立功者不过妄杀良民以塞责岂肯自戕其党以孤其唇齿之势哉盗贼不盛于此。必盛于彼。在漳南者以为广寇在岭东者以为闽寇。互相推避。延缓岁月。以异迁转苟以遗之后人而巳。此盗贼之难剿二也。臣愚窃谓内政修则远人服议除盗而不先清吏治。甚非正本澄源之法也。臣请敕下吏部都察院、凡惠潮贪吏、廉得其实者、必重其罪、毋令苟全以为将来之戒、则有司皆知恤民、而盗贼无自生矣难剿之机、在上不在下、则今日责成无他法也、守巡兵备等官、有事于兹者、即资望巳深。叙应迁转但加以俸衘。不得别补府县正官虽遇迁转。亦待夹剿事毕。方许离任或计功超擢。以偿其岁月之劳。庶几人有固志。臣之号令易行而蠢兹丑类。不足灭矣
　　○议复抽税以济兵粮以备征剿疏【抽税充饷】
　　臣照得南赣所属地方、各处流贼窃发。警报日闻、且地方广阔、贼巢连络、未遭惩艾、势渐猖炽、今邻壤多交通之奸、常操乏精强之技、揆兹事势、必藉客兵、方可防剿、而本镇别无堪用钱粮、虽有岁收二分税银、一年所入、不足供一年所出、目今府库空匮、将何支持、各道会议、何项官银可以动支、何项商税可以抽取、何前有行、而后乃停寝、可以修复、何昔颇缩、而今有嬴余、可以增加、多方筹度、徧行咨诹、或按诸往牒或创为新图、庶公帑稍裕、而缓急有备矣、查得正德年间、两广苏木胡椒象牙瑇瑁漆锡糖铁等货。俱从南雄府太平桥及南安府折梅亭抽税。至赣厂再税方许下流。后因奉诏停革、葢以比年承平无事。军饷有余。故可少缓。迩来地方多事、钱粮不给、师行粮从、势不可巳、既不可取之于民复不得取之于官。则如昔贤范仲淹所谓孰若取之于商贾。况苏木胡椒象牙等货皆系贵物。客商获利颇大。纵少取之。亦不为病。上可以供军国之需。下可以免征派之苦。亦不得巳济时权宜之策也。去年闽广寇发、闻各镇皆以无粮自困、姑从招抚、致其猖决、臣自莅镇以来、首以四年盐税奏请、荷蒙　皇上俞允、继而虑其不足、则以南雄商税潮州盐税为请而不知先巳为人所有矣程乡诸巢。逼邻江西。盗贼一日未靖。则江西不能一夕安寝。江西不能一夕安寝。则臣镇不能一日废兵纵使他年盐税尽留。仅可供三千兵之费。而况又有限耶。臣镇界四省之边事权不专、特具奏明、又蒙　皇上假臣以有为之权、凡军马钱粮俱听调度、臣亦自谓可以藉此灭贼、以报　圣恩万一、而孰知有不然者、非独钱粮各有所司、而处处防盗、处处空虗、自顾不暇、何有于臣、臣虽百口以钦依为词、徒付空言而巳、新行税法、敛怨之道前任都御史范钦、本为军储、心无所私、而浮言一倡、祸及其身、臣亦知此举非所以市誉而避怨也。然事势穷蹙。欲为则不能。欲巳则不可。反复计虑、亦有不得而辞避者、敢为上请、伏望　皇上、轸念边陲、时艰用诎、敕下工部、俯从所议
　　○添设县治以杜三省盗源疏【添设县治】
　　臣体得江西广东福建三省、合界山中、近年以来、盗贼生发、至有数万、见识征剿、其中有一征剿。而永无后患者。有用兵之后。所当善处以为永久之图者。如饶平县之三饶地方。去县治不远。南滨海边大路。田地丰饶。礼义教化所及。自古以来。未尝为乱。近因张琏倡祸。不早剪除。乃至今日。故臣谓一征剿而永无后患者此也。惟广东之程乡兴宁。江西之安远。福建之武平数县之间。重山迭嶂。藏奸伏慝。贼首周三等作乱于永乐之年。王霄让等作乱于景泰之年。锺世高等作乱于天顺之年。高安等作乱于成化之年。陈玉良等作乱于正德之年。其初皆因小寇窃发。各县相推。不即扑灭。酿成大患。凡各贼猖獗之时、杀戮良民官兵、不知几千万命、剿平之日、糜费官帑百姓之财、不知几十万两、故正德年间、廵抚周某查访四县之中。虽山嶂万迭实多宽广平地膏腴田土祗因离县太远。政教不及。民易生乱。议于适中之处。建立一州。以四县属州管辖。官府又因征剿之后、财用困乏遂从停止、殊不知每数十年一乱一征其糜费财物残戮民命不可胜算然则一劳永逸。贻千万年之安。何惮而不为乎。　圣王所以制驭四方者、以其有礼乐教化为维持之具、如有州县则必有学挍乡饮酒礼、四时祀典、民日习见、庶几改恶从善、囿于德化而不自知、历年建议将成而止者、亦有其故、葢欲以新设之州。隶于广东布政司。则武平安远、欲其随州以远属于广东。则难也。欲以州隶于福建布政司。则兴宁程乡安远。欲其随州以远属于福建。则难也。欲以州隶于江西布政司。则兴宁程乡武平。欲其随州以远属于江西则难也。其互相争立近地以图便无怪也。臣今议州治惟因近筑太平营之城五百丈以为州城、程乡县所割乡村独多、约凑米六千石、而兴宁县所割乡村、凑米二百石、武平县割乡村凑米三百石、安远县割乡村凑米二百石、通共米六千七百石立为一州、惟以安远一县属之、以此州属赣州府江西布政司、此州既立、得一贤长则一年之内、教化可行、其安远黄乡等处。设立铺逓。府州县官。及一切公差人役往来经行则三年之内皆为衣冠文物之区矣臣谓用兵之后。所当善处以为永久之图者此也但行勘之际、各县或以割地为难、而阴沮其事、独不思征剿之师、乃仁人万不得巳之举、永久之图、其利溥、其功远、省他日无穷之费、活千万年元元赤子之命、诚今日所当矢心以共成其美也、近奉　明旨、犂庭扫穴、荡平有期若不趁时设置州县、据其心腹要害、以扼塞各贼之咽喉、断绝诸寇之脉络、不过数年、又将屯聚生息、祸根终未剪除、但今议欲立州、则钱粮不多、合照福建之平和、江西之崇义建立、裁减县分、近筑太平营城内依各县事例、另加捕盗主簿一员、更添设总兵官一员、驻札本县镇守、凡南赣汀漳惠潮诸路参备等官、听其统辖、督令往来廵视抚绥将见天下无不可化之民、岁改月移、自然畏威怀德相率而趋于善矣、臣谓一劳永逸之策莫善于此、
　　○俯顺民情添设县治以绝盗源疏【添设县治】
　　臣据镇守三省副总兵俞大猷称近日闽广地方、山寇生发、乃数十年一变、经剿之后。即有数十年之安。惟福建上杭县三图之贼。则百余年来。无一年不啸聚出刼。累经扑杀而不能驯服向化。故闽广山寇。共推此贼为宗祖。其余皆效尤之流裔也。猷尝单骑亲至其地。宣谕　朝廷威福。徧观上下水渚村巢。乃知其山深路远。地险林密。迥异他处。近虽立有抚民通判专管。往来不常。道政齐刑。且无其法。况望其能以德礼教化凶民哉。夫政必久然后能易其俗。民必亲然后能道之善。惟县令乃可望其有此。岂府佐所能为哉。随据地方人民告称溪南地方。东接永定、西毗程乡、北仰上杭、南联大埔、四面相通。易于诱惑。兼以恃险作乱。近虽添设抚馆。但往来不常厥居。致使人心玩法。地方不宁。必当添设县治。且峰市附近。又通闽广要路。地虽褊小。犹可以为善邑。臣因体勘得地方河头阜一处、地势宽广、山溪环抱、堪筑城池、就近抚治、合割上杭县来苏三图一里、及四图一里、溪南三图一里、及四图一里、永定县胜运一图一里、计共五里、设为一县、其各图之田。原有别图之人承买。将粮收去别图者。候设县巳定。听该县官清查收回本图立户当差。地因图转、粮随地割、斯公无告困、私无偏损而亦可免混杂纷争之弊、然上杭永定。共割五里。在二县之民。必以削地为难。不知此方未宁。则二县受其祸。此方既宁。则二县先获其福矣。其合用钱粮、宜于汀州府八县丁粮通融派办、在八县之官、亦必以扰民为辞不知此方未宁。则八县首受其祸。此方既宁。则八县先获其福矣。但所议上杭止割三里永定止割二里、以五里为一县、似觉太狭查得河头阜逶迤以南。则大埔之嵼坑看牛坪其接壤也。逶迤以西。则程乡之桃源松源其接壤也。此二处虽为广东之属。实与三图为邻。葢风声气习。彼此相同。男女婚媾。彼此相通。况此二处。故称多盗。其去太埔程乡颇为隔远。即号令政教。恐非一时所能讫者。葢地远则难辖。民乱则难齐。势固然也。今若以嵼坑看牛坪桃源松源。而隶之河头新立之县。则程乡大埔。可以不烦远驭遥制之劳。而新立县治。亦可以收平定安集之绩。彼此交相便益。而非所以相厉也。然欲割地又湏定经界。行丈量为先。葢经界既正。则田亩之隐匿可稽。丈量既行。则田税之征收可考。且如上杭来苏之田非必即来苏之人之田也。永定溪南之田。非必即溪南之人之田也。或有在城之人而买田在彼都者。或有别都之民而买田在彼都者。若不加之丈量。定之版籍。则后来之差使逓年之徭役。更相推避难于画一。而反以滋纷扰之弊矣。
　　○边方灾患恳免加派钱粮以安人心疏【免南贑加泒】
　　臣据南安府四县里老呈称南安僻居江西之穷源路当岭表之首地、所辖四县、共止六十里、总计一府四县之粮、不及外府一县之数、郡小而路当冲要、粮少而贼实繁重、以六十里之编民、数年增至五千余两、较之旧额、是加三之一矣、兼之十年之内、遭巢贼之抢者八、值水旱之灾者三、百姓之荼毒于寇盗、颠危于兵荒者、不胜其苦、而不获宽恤之惠、是驱之为盗也、即今地方之生聚日微、三巢之贼众日盛、夫岂无故、葢差重则民贫。民贫则盗起。今应征求者不惟有催科之累。且有绁缧之苦。入盗巢者不惟无拘摄之扰。且有抢掠之利。民亦何苦而不从盗哉民差巳甚于昔。贼犯益炽于前、大为地方之忧、乞照先年粮额、而加派尽为减免、庶穷民更生、可以存江西之藩篱矣、臣又据赣州府十县里老呈称、赣州封疆多邻闽广、山贼之出没靡常、巢寇之盘据日久、一啸聚于乡落、则妻子半为虏掠、田圃尽见荒芜、一弄兵于城池、则坟墓多被穵开、房庐悉为灰烬、幸遇军门进兵剿灭、地方稍宁、然疮痍之困毙方苏。而官府之催征尤急。夫租出于田也。今各县之田多为吉安债准。而卖田之家。半有虗粮坐户。纵尽终岁之入。不足完分内之征。何乃于正赋之外。每石加几分以补南昌。迩年以来。每石又加几分以代抚建。不知南昌虽为冲要、然一邑里甲、足以雄于一府、而徭编见役赣属、实倍于南昌、抚建虽值寇临、然剽掠道路、必由于岭北而受兵被害、赣属实先于抚建、自加征之命既下、富人日入于困穷、贫民多逃于巢穴、以故指引刼掠者。多土著之民、探听军机者。多城市之众。此非得巳。命不堪也。迩闻兴化潮州、皆以兵寇之故、俱蒙蠲免、事体相同、乞一体优恤、民获安生矣、臣据二府民情、照得南赣二府、据江西之上游。为全省之藩蔽。界邻闽广。故流寇之出入。必先取道。攻城掠野。无岁无之此南赣门庭之患他郡之所无也密迩三巢。故峒酋之流毒必首受祸。虏人杀人无岁无之此南赣腹心之患他郡之所无也崇山峻岭。草木不生。地广人稀。生理鲜少。流寇一入辄相附从。勾摄一行。入巢规避。盗贼耳目。寄于城市之奸。刼虏孳牲。充彼贩夫之利。此南赣百姓之难治。他郡之所无也。有田者非土著之民。力役者半寄籍之户。缓则谓非亲管。或相抗拒。急则迯去原籍。追摄不前。一涉贼巢。置之不问。此南赣有司之难行。他郡之所无也。流寇不入。巢寇不出。则南赣安。南赣安则江西之全省俱安。民贫为盗相与勾引则巢寇出矣。迯移他省。招集亡命。则流寇入矣巢寇出流寇入则南赣不安南赣不安则江西全省不得高枕而卧此今日事势。较然可睹者也。故轻徭薄赋。稍加优恤。非独宽南赣之民。亦所以安全省之民。加赋重征。民将从盗。非独遗南赣之忧。亦所以重全省之忧。此今日事理。亦较然可睹者也。然则何以有加派哉。其故有二他郡之民。以有力者为之营。而奸胥复为之佐。以故那移飞洒。日取旧额而更置之不至于极轻不止也。南赣之民。地远势隔。而莫之控诉。当事者习为故常。而莫之省忧。此所以岁复一岁增派不巳。而坐受其困也。国家定制竭腹里之力以供边方者有矣以江西一省论之则南赣为边南昌为腹未闻令边方之民代输腹里之粮者是在承平之日且不可。况南赣灾患。十倍他郡。而独不加意乎。即今四郊荒落。半无人烟。流入贼巢。苟避徭役。往往有之。库无余财。仓无余粟。赈之则力不能周。宽之则事不由巳。此臣所以日夕忧思。而计不知所出也。伏望　皇上轸念边鄙之地、节遭灾生月、敕下户部、凡额外加泒钱粮、俱令照旧数征解、则地方幸甚、
　　皇明经世文编卷之三百十四终

《皇明经世文编》　（315～327）/五百八卷　（明）陈子龙等 选辑
　　●皇明经世文编卷之三百十五
　　华亭徐孚远闇公　宋征璧尚木　陈子龙卧子　周立勋勒卣选辑
　　董姚申士余参阅
　　白石先生集（疏）
　　蔡汝楠
　　◆疏
　　摅愚个言边情赞修攘以光神武事疏
　　○摅愚个言边情赞修攘以光神武事疏【边情】
　　臣观六月邸报、虏入三关、仍扰太原、仰惟　陛下屡降　明旨、修饬兵政、边民有患、痌瘝在己、思惇德允元之实、求威名折冲之臣、天下闻　陛下哀济羣庶、伸畅威灵、咸深戴赖、至于边民、若被更生、不胜幸甚顷者南方传言虏至潞安、稍稍迁动、恐窥井陉、趋河南、或不可支、旋闻出境、臣窃思　陛下可稍慰北顾之心、然虏北去、岂将帅宣威武能制其然实　陛下轧刚所运、先声远驰、庶令震迭在虏、为力攻所未能、以倦而归耳、臣思近年北边为患、稍进、则张皇太过、一去、则晏安不忧、臣以今日之忧、正在此、不在虏、语云、不患其侵、而患其所以侵、嘉靖十九年、达虏之犯兴岚、止二万耳、二十年、犯太原石州、差增前年、而亦止十余万、今年遂深入太原、且窥泽潞、比之芦沟桥、巳切　神京、南之临清、腹心要地声言无复顾忌、其所以敢犯神畧、颠越至此者、由来有渐矣、俺荅非但外集部落亦且内招我民如板升之属是也俺答诸酋、夷性劲强、尤善招集、部落充斥、诱引日繁、加剽掠之富、因河套之利、连年伤残中国、怙桀骜而乘空虗反坐所胜、将懦兵疲、食少律疏、以竭当盈中国适坐所不能胜、事机晓然、独去秋至今、一载之中、称不废经畧、而应敌之效、逾见馁弱、臣思　庙筭无遗、而臣下或承宣未悉、抑不虞凶焰、庶几未来、有谈边之名、无戡定之实、缘至于此、但今年较昔、巳自不同、何以支来年之愈甚耶、自古御夷、咸先自治、养锐以待、犹或矢之、易曰、重门击柝、以待暴客、葢取诸豫、未闻临事为备、而得至计者也、臣以边境衅孽尚在、赤子金夷未瘳、诚复入寇、必挫其锋、庶弭远患、不然、何以厌狼猘之心、冀静息之日、儒生之见。辄曰去则不追。无邀边功。此正误今日国事者。夫应兵胜敌。不与要功绝漠者同。如其能胜、弥章今日之武功、无损　朝廷之文德、又虏虽猖獗、与往代之有所据依者畧殊、至悬孤军、深入千里、极为下愚、要之特游魂假息耳、汉光武曾以昆阳数千兵、破寻邑百万之众、虏非寻邑可方、兵视昆阳加盛、抚我盈盛、益以智勇、虏何足言、此必战必胜之计也、献计者、近亦甚众、参筹边塞、言人人殊、岂无谠言嘉谟、可备采录、第未闻有确然用其谋策、致边境绥静之福者、出所臆度、未免肤引繁文、讹舛地理、而部司指摘为瑕、遗其精料、独臣以兵难遥度、虽赵充国汉之老将、不至金城、不敢深言、故凡开陈边圉之事、愿　陛下明敕部司、录其大体、畧其微瑕、务裨事实、不靳施行、庶智者先无遗谋、勇者自能毕力、臣本謭庸、深惭武用、至于兵革、尤所未闻、独恋国忧心、每惟大体、更求缓急、区别事宜、蚤夜究绎、欲効微末、况　圣人明目达聪之日、虽曰天高、惟冀听卑、臣惟方今事势、有关　朝廷纲维、修顺治以振威严者八、系边境事情、袪夙弊以兴新政者十、即于边境之中、开拆机宜、为责近功以弭边患者六、经远猷以图永宁者四、无非欲　陛下树根本之政、悉华夷之情、酌缓急之分、决胜负之策、其它缕细、不敢踰度、亦不敢轻言、夫树国必有阃外之寄、扞城四裔之民、夹辅　中朝之盛、故将与相等、皆系天下安危、虽烽警寂息、海内晏然、亦当注意将相、矧今时事、当复何先、故建议百端、无如用将、议者皆曰、天下文治久安、文恬武熙、名将之材、恐未必有、纵有其材谁则知之、不知天下士如棋布。惟所用之。以为胜负。必借材异代而用之、是举世道而任其降挹也、臣甚谓不然、去岁边事孔棘、会举将材、如尚书唐龙等、今曾用之乎、此臣所谓一退而晏安不忧者也、将材在往时、姑以异代难引证喻、即如　太祖高皇帝肇兴淮甸、当时从者徐达常遇春等、起自侧微、沐英以养子用、傅友德以降囚用、各着徽业封至公侯、此数臣者、岂平居蕴畧、预识其然、由　太祖驾驭、各能为用、假令数臣生今之世、何以甄辨之、其远迹草莱、不能甄辨、犹可诿曰不能、今试有成効。众望所归。荐扬既及而爵位若恡。此不知何说也。故臣以为将未尝乏人、而人未尝用、　陛下试以科道所举者、若两京同辞、或抚按有荐、先年扬历、载在司功者、断然用之、责其成効、如郭隗应礼贤故事、何患将来之不集哉、见而不举、举而不先、更求堪用、非所闻也、如所举之将、幸能用之矣、其所资以用者曰权、郭子仪相州之溃、以九节度之师无所容其力、曹彬受一剑以下江南、非曹彬智而子仪弱。在委任重不重耳。细柳之军。御辔不驰江南之役。至权贵不欲从为副将。今纵曰无此将材。矣。然曾谓有此。委任乎。兵法曰。国不可以从外理。兵不可以从中御。今总督诸臣、动辄牵制、赏罚不能信、蒭粮不能给、缮修不能专、攻守不能调、倐然欲行、奄忽报罢、甚则擿觖小疵、至相绳责、请兵请粮此正为国事然耳。旁皇哀求。延颈企踵。而内应不至宜其鳃鳃然结疑虑之怀。而临事蓄缩也。此皆为贤者论。稍有以得失凶吝回滑其中者。求安之术。无所不至。至有谓京师发银。自关而出。亦自关而入。保全之道不得不然也。七月邸报、起用原任总督都御史翟鹏、委任之道。似与昔殊、恐达贼一去、此意不申、当时举动一弥文耳、臣愿　陛下明播此意、申自部司、断自宸衷、撰为手敕、附近廵抚而下、咸使闻知、凡军旅纤悉、各听翟鹏相机运动、据所成策、具本奏闻、其陕西蓟州河南山东诸路、不听宣大节制者即许翟鹏参劾、偏禆以下、以军法处之、其有容隐、亦以罪论、若不能悉心効力、纵丑类为　庙堂忧、此则翟鹏之罪、在所不宥、其它如战攻之具、蒭粟之峙、车马之备、勒兵之法、声援策应之势、尽以付鹏、庶几经营酌量、部司不得阻挠于前、文吏不得蹑寻其后、不必疑留而后行罚、无俟敌至而后策勋、鼓无前之勇、收敌忾之効、随形裁割、第有可观、西路总督三边、移文申敕、亦复如是此谓未有必胜之民、先有必胜之将、兵家以气为主、将帅之气、既巳百倍、他复何忧、此任将不可不重也、臣见国家　列圣相继、寿考作人、　陛下咨询贤哲、于兹二十余年、至用一将官、遂难其选、先后延臣论荐、止一翟鹏、言官所举、如唐龙等、亦不多得、非所以推延多士、彰显　圣朝、兵法曰选将于卿、卿可将也、周之尚父、方叔、鹰扬翰飞、入则为师臣、出则为将帅、当今人材或未易比、但臣考汉制。边方有警。左右之臣。皆堪出师。唐团练观察。自员外郎中以上。皆任将相之职。排难解纷。英俊代见。今左右臣工。何其远让汉唐。称乏良将。臣虽驽下。窃为耻之。然其故何也、间尝质问旧臣、缘得其由、即我　先朝用人。资级不如是之限。等分不如是之明。京堂不如是之冒。在今士习。乐清虗而厌任事。以省旷为华要。以职事为冗官。夤缘求进。冀陟清阶。四品五品京堂。时方清夷故雅望之士为京堂京堂未几即推廵抚神庙末年犹然也当今四郊多垒督抚之臣号为畏涂由是复多以两司推廵抚近奉明旨凡边方廵抚不得全用两司欲中外间授盖铨序人情又一変也既由此举。将来廵抚以次推用。履历便捷。一超而上。积以成风。臣以国家平时。不爱京堂以宠虗幸之士。一旦有急无有戮力任事者。其它能臣。又一切散布下寮。格以常例。有才莫展。此忧时者。所以必为之太息也。　陛下清闲之燕。一问辅臣。在朝京堂。谁堪军旅。以何勋庸。跻陟至此。则其故可知矣。请自今凡四品五品京堂。如有推升。广求贤俊。无泥成矢见。既升之后。欲如先朝特差经畧故事分遣数员行历各边据所策谋。行之总督。年终还　朝。以备敷奏。其不闲韬畧。难称廵抚者。升迁之日、许科道官实时参劾。改调外任。徐试功能、因使髦士满朝左右可用翼宣　陛下精明之政不独为今日养将而巳至于武职。犹有可言。公侯国戚。世守山河之盟。莫捄缓急之用。臣欲请应袭者。赴兵部习观时事弱冠堪用者即令充偏禆履疆场一受节制于总督大臣。使袭替之后。遂领总兵之职。庶重禄之下。自有贤才。而世家不至乏人。然后乃武乃文。　帝心简在。惟命所适。诗称济济、何以加焉、独养将者　天子之事。又吏部兵部之事。乃者边方失事、该山西廵按御史童汉臣、劾总兵官张达廵抚都御史刘臬龙大有等、误事诖祸之罪、此三臣诚有罪矣、张达臣不知其详、不敢谬论、第刘臬等本持橐簪笔之臣。责其冠军决战之绩。其何能及。必至是耳。边事之警、不为不急、询于九卿、不为不众、决于吏部、不为不公、竟无武畧之用、或贻彼巳之讥、　陛下有以知近日之举将乎。每一边将员缺。　庙堂之上。相顾无人。非因分谊疏逖。登崇日浅者。举以中之。则为人处缺而巳。其畧负誉望者。恐其见推而幸其不举。自负不訾之身。先虞不测之祸。诚何心哉。臣以为今日与　陛下共此生民之忧者谁也要之边境之忧、上则　朝廷、下则生民耳、臣思今日之警、正属殷忧、吏部尚书许赞、起自河南、蒙　恩遇特厚、　陛下又宣召而面敕之、今后举将但在得人、不避权贵、不卑小官、无为人处缺、以基祸阶、康济实用、非缀文餙虗者所办、赞必感激、能有以报効　陛下、臣又闻　先朝兵部尚书马文升、留心边事、延访武臣、每携简札。出入怀袖。大小将材。躬自笔录每有报缺器使得宜兵务周悉　陛下遴选广众。得如文升者。以更本兵。岂如今日之大谬不然耶。大抵举将无文武。取之有二。一曰倜傥。二曰耿亮。倜傥者。彼且图其大而况矜细。耿亮者。彼且为我死。而况谋生。有小才而持龌龊之怀。负细能而无捐生之志者不用。总在吏兵二部得人。惟愿　陛下神裁而巳、虏患颇缓。所宜亟正者、　朝廷之纪纲、纪纲维何、曰　朝廷所以令天下震服不敢违越者法耳、春秋城濮之战、而子玉诛、五代史高平之役、而樊爱能死、卒之争长江汉、而威震关南此明法令之効也、今三法司明刑畿内、用克弼成政教、然见近禁网颇繁密于岩廊之前、阔畧于边境之上。求诸边激劝、不可得也、往因　陛下垂恩旷荡、将士恃　恩以至今日、但去年石州太原之犯。犹先抵战。至撑拒不胜。然后摧靡。　陛下赦原、斯有可言、今年李蓁李朝阳杨德何堂卢瑾张文懿桂文襄亦极论边将按伏之失策或假按伏以避声势、或恣旁观以失事机、或守拘挛以绝策应、罪皆难原、而李蓁远住怀仁、退避嶂头、致贼过左卫、犯马邑、而漫然不知、若言锋不可当、何不殊死一战、遽令深入、罪状尤甚、臣恐有掇拾残功、希掩恶迹、俾其漏网者、臣本刑官、谨按大明律、失悞军机者斩、岂有虏越城堡、踰重关、城外关箱、为贼虏掠、而无一人当其罪者、兵法一鼓作气、曾不一鼓、曾不成列、斯其谓何、不用命戮于社、三代巳然、不能谋人之军而死、亦载于礼、将臣可宥、百千生灵之命、独不可闵耶、　朝廷闵生民而敕法。将臣引礼誓以就刑。此于明作之中。实寓中孚之意。愿　陛下即下纪功官、明勘以付法官、处以前罪、不惟典刑慎修、且令边塞踊跃、前车既戒、作新将来、此谓纪纲正、纪纲正、而次第不举者未之有也、将官布列、所欲言者、又在明其职守、即如山西廵抚、臣曾询访故典、原应于鴈门住札、故其官衔　钦差提督鴈门等处地方、　朝廷之意。先鴈门而后山西。边徼静而后内郡安也。今移入省城矣。重兵利器、拥以自固、甚非　朝廷设官之意、大将既然、踵舛效尤、诸将可知、未至而惧、战战惴恐、各择安固、自保其躯、谁有为国当敌者、请自今申明职守、山西将官、各于临阙处所、建立衙门、不令仍前深居避敌、廵抚一移。其它自动。斯偏头鴈门等处元戎耀威部曲生气、乞　命兵部、即行山西将迁改日期、随具奏闻、不至因循、斯亦计之可采者也、兵法固宜联结声援于内、尤须抚安内附者以绝虏援、因防首尾冲决之患赵充国伐先零而赦干、为此耳、近见该部具题、行河南山东保定各廵抚都御史、俱于要地设备、又选领精锐、河南为山西援。山东为河南援。保定仍与山东河南联会。并力擒剿。庶在内诸路成联络之势。并甲兵之力。然虏亦有援。不可不虑。俺答吉囊。既来深入。小王子与俺答内不相善中国尚未知之而小王子拥众数万于独石地方。最为伉健。且援东则东应。援西则西应变动难测。方宜周防。东路朵颜诸夷。西番各酋。俱假进贡、贪求无巳。稍一裁损。彼辄不堪。而三卫尤甚。每称结婚西北。摇胁边臣即此见其祸萌巳动。万一连结干戈。摇动心腹。计将何从。夫丑夷之属。却之成怨。受之则骄。独乘其习久易制。及其崛起难驯。虽难遂其溪壑之求。不可致其怨背之患。臣欲请起用边方大臣、赴京候用者特命一员、总督辽蓟地方、绥徕诸夷、宣示威福、关外营中。视为一体。山海内外。总一事权。西番内附者、申命宁夏总督都御史赏谕优纳、示国大体、务假羁縻之虗文、遂断北虏之羽翼、庶固内援、永绝他患京师者天下之枢比因时事、京师戒严内外震肃修饬兴作、庶几乃事事有备之意、城京师示弱非所以张形势也此论是也独筑外罗城之议。至引小国三里之城。七里之郭为喻臣以为不然。夫成周为邦君树藩屏者千八百国。后德衰自相征伐。于斯时也。以诸侯攻诸侯。因各以全国之力营一城郭、以自卫。绝大国侵凌之患。今天下全盛。金城巩固。且京邑翼翼四方之极。民所会聚。比屋结楹。杂集浩穰。当连三辅。外郭之建。焉得人人而纳之。既伤无外之化。不免动作之劳。此臣所谓张皇者也。臣愿凡京师兴作。亟须停息。悉心输力。专事边方。纵谓不当解严。亦在命提督团营尚书刘天和、加意团营、勾补缺乏。选练精强。或于九门各择便地。听其散操。其京军散处各县。或武清西河地方者。取其正军。充实京城。斯亦不可谓之不严矣。若竭帑财而示张皇。努力经营。反为虏笑臣不愿今日为此。以上任将、用将、养将、举将、振纪纲明臣守、固内援、停工役、凡八事、此所谓关系　朝廷纲维、修顺治以振威严者此也、兵必先定制、而后士众不乱、士众不乱、而后刑罚乃明刑罚既明、而后万人齐力、故兵法曰、卒畏将、甚于畏敌者胜、未闻豪悍缓散、拥数万之师、执狐疑之心、乃得胜策者也、臣居京师时。颇知大同镇军。自癸巳李瑾之变以来。猖狂恣睢。骄气未殄。将帅曲为包容。名虽服从。实怀无忌。镇军既然。诸部相效。闲居则扬扬莫禁。有事则选耎不前。大同地方。切近偏关。偏关之与河套。初无限隔。实为虏冲。以骄军切近虏冲斯巳着之患。且达虏往时。每于延绥固原等处为患。今独从大同何则延绥忠勇而大同易与也臣每闻议大同军者、辄为拊心嗟叹、谓抚御无人、至廑　宵旰之怀、揆度处之之方、兵不为用、由不服操练、不服操练、由馈饷不给、馈饷不给、狂骇怨詈、至不可言、则处大同之道莫若粮饷为急、乞将大同贮仓银米、亟补军人月粮之缺、令都御史翟鹏、晓谕豪强、示　朝廷恩信、且官军涵浸　圣泽、垂二百年、何至一旦陆梁至此、　朝廷不即诛死、令尔自新、鄣塞前愆、又垂仁赈给、此外何求、仍前不悛、有法而巳、尤有未协、及于街坊肆行不逞者、须付法以警诸军、若谓月粮未易即补、如副使胡松建言、减班军之费。以益镇军。未见举行。似当酌处。又闻大同因军不服操演、教场数处、鞠为茂草、粮食一充、操练最急、臣以处边莫若先处大同、乞下兵部详议、先示辑柔之仁、继收震詟之効、臣又闻偏关之外。套虏渡口居多。而防守无正额之兵。近畧多借民壮。改戍军人。及关内隘口。亦稍稍整集。夫少置兵不能固。而多屯聚不能给。而议者辄曰例外发银。恐不可继。今之穵运正非欲其继也。解一时之兵患。备一二年之兵食耳。且动摇之祸。与输转之劳孰大。此较然者。若三军以乏食喧躁主将以乞粮哀请。形之外夷。非所以杜塞凶残。宜令宣大将官酌议。一二年常费。及客兵调集之用。本年解到京仓银米。或临德等处仓粮。亟为量发该镇。以慰士卒之心。壮御侮之本。储峙既丰。尤在保障。山川丘陵。以为地险。王公守国者因之。因其自然也。故防边者。因险为关。因高为台。因旷为堡。所以外固藩篱。内资耕获。战守相籍。治边者辄曰筑城。夫用百万之力。糜百万之财。使边人驿骚。而不得辄宁者。此也。筑之纵成。虏寇溃墙而入。曾不踰时。而数万压境。一年之中。若未遽成。百劳而无一逸。永费而无暂宁也。臣以修堡易。修城难。愿用兵部主事许论边论。修筑五堡镇城。两掖二堡。议募军分驻累累相望。犄角之势。匝月而成。所谓驰声而责实。形格而势禁也。又台堡成列。加以沟堑。驰驱艰难。乖其所之夫惩张文锦处置失宜之变。因废经久无患之策。昔人称长江天堑。有时而渡。若平地然。故又以人为城。奈何兵士不充。必资召募。因癸巳大同之患。常召募竟不得人。或不应募遂莫有言者。不知当时为处置乖舛故也。惩噎废食。良谓不然。近该科建言。于山东北直隶徐邳等处。各召募勇敢。送赴军门。职则谓军非土著。无益胜败之数不习骑射。不知山川。不耐寒苦。无亲戚切身之雠。而退有后地。虽有应募者。亦不可用。当各就本镇附近招来官舍居民。凡斤弛之士。精悍之徒。俱堪收驭。在足其用度。加其廪饩。均其更番。备先锋者为上、备行列者次之、久久号召、分之部署、当自得人、不可令勾补破其家不可令役使妨其业。不可令入籍世其军。恤其疾苦、惩其侵侮、明揭榜文、庶为永式。且三晋地故多逋荡无赖。至于大同镇前后名为官人者。多鬻贩兴利。刼财杀人。抽取市货。法制所不能禁。尤恐其转徙而为虏资。请遂收之、以益边兵。汉唐边衅。不减于今。而匈奴之败。颉利之禽。光着史册。宋至削微。犹有鬼章之捷。足为美谈。夫何数年以来。士气不振。竟无一举。可以愉快人意、何以厌塞天下喁喁之望。北虏未喻　圣德。凌扰二垂。虽彼之亢满方甚。而边人之愤怨巳盈。又虏者、易盈易畏。清风店之捷、也先丧气、马文升经畧西边、而火筛献俘、由此观之、在经畧与力战耳、今北方经畧、莫甚于兵、臣考宋止延经一路、尚屯兵七十余万、不意今日大同、止八万余人、又分析隔散、其所分地、辄不相捄、狭隘之处守者以千计耳、以数千当大众、河汾之人、捧土以塞盟津、知其不能胜也、近因山西兵力弱甚、每调榆林客兵为应、臣以榆林或不可频调、榆林以穷困之兵。宅不毛之地。将士枵腹。不得一饱。苟图行粮。冀免旦夕。而榆林西路。及鱼河等处。偶一乘虗。彼此受敌。臣不知其所应矣要之客兵可接远援而不可使近攻者也惟当广募土兵。屯戍有法。前该南京给事中王烨等、建议欲联合军众、惩按伏分屯之弊、臣以为此议可用、然亦在大将调度得宜、夫合万人之兵。非由观美。实在得心。故曰圣人御众。而无忿鸷之师是也。夫屯兵虽畸零隔越。及其临敌。不相为守。由平居将不恤士。无踊跃用兵之志耳。先令将帅给养抚恤。无令虗觖所望。如臣前陈足兵之策、因结合兵众。彼此协应。闲居则各营会聚。揣形计利。执机图胜。务利器具。或广间谍。当其有事。刁斗齐动烽燧相接。自前为角。自后为犄。远驻为援。虽千百营而自相呼合。促督进战。不得少留。乘城拒塞。布队列阵之师。总为一体。静以待哗。逸以待劳。扬兵耀武。可以代谋。夹攻冲阵。可以取捷。挫其先锋必矣。不挫先锋。欲要后路。此边将之失计也。惟兵部移文廵抚衙门务令整合以图后效、一见我武奋扬之功、即有櫜弓卧皷之次、臣闻山西军民残耗、墟落空疏、往年巳然、今岁蹂躏之后涂膏草野即其变态、当复愈甚、原因将帅失职、横被生民、及其死伤、倘将帅惧罪、閟匿其死、奏报不达　朝廷、茕独不蒙存恤、斯何其剧与、中原人心、不可稍失、用防未萌、开录什一、实则千百、此弊不可不加澄察、　陛下即命纪功官、今岁所过城邑村落几何、所杀伤几何、其所杀伤、请封殖其家、砥砺死者、且缘定将臣之罪、不得掩餙冒功、因录死伤、而更议赏罚、则滥杀平民而虗称首级、论功加赏而止及权门、俘斩移其功、获取矢见其利、如故事者、当之责纪功矣、此收人心一策也、臣思沿边自染丑虏、苦毒备罹、幸而虏还救死扶伤、日亦不足、征科日急赋税不蠲、以彼力屈、不胜其求、更加之篣掠、酷烈之痛、何以堪此、该科参称主事刘永、征粮太急、乞愿取回、夫刘永亦非不知虐征之罪、第边事莫先粮饷、遂颛心馈输、不恤穷匮非所以称　天子哀痛元元至意、且违固内攘外之道、臣思驰骤之余、今秋无望、乞遂蠲免今年沿边田粮、若谓边储不给、亦宜例外发银、如两淮盐银、　京师各处籍没资财、并臣所谓工役省费、皆令发解边方、以苏边困、以固腹心、不宜重征以摇国本、以上处镇军、足粮饷、广召募、督战攻、录死伤、蠲赋敛、凡六事、此臣所谓责近功以纡边患者也、近该南京吏科等衙门、建言屯田之利、臣窃思之、以饥馁就战之兵。使释戈矛而缘南亩。定犹解危急之病。而方种捄病之药也。若战守有次。此亦当言。然屯政之利无他。去其害屯政者而巳。臣考赵充国屯田、自炖煌至辽东、环合万有余里、则今西北正在其中、卒制西羗、遂无边患、此屯政之利、今沃饶并于富强。荒瘠困于牛种。耕敛夺于私差。输税胁于包揽。屯地太广。屯粮太重。剽争无禁。疆畔不定。此屯政之害。其它委曲事宜、在彼中详定、难以预究、愿　敕该部将今年以前凡屯政之害、一切议除、又　敕吏兵二部、于临边州县卫所州县置屯田判官县丞一员、卫所屯田千户一员、各兼廵逻、以防剽窃、经画屯政、又该省布政司分守官按察司屯田道各专领　敕一道、督理诸司、屯田官不称职者、严加稽核、考绩之日、务求功能、勿令藻餙虗文、无益边饷、官有专能、然后地无余利、兵农不分、耕战相协、　陛下裁行甚便、近见该部议处塩法、欲改纳银之例、又该副使胡松、议抑权豪、杜塞卖窝买窝之弊、似稍可观、然未闻果济边用何也、曰、积粟无用、商贾彻业、耕地荒芜、千里沃壤、遂成蓁莽、未易通商、要之屯田塩法实相因成政、塩法通、故佃种益力、屯田举、故商贾可依、望　陛下即令屯田官、痛革窝奸、广募正商、稍益常课、诣吏上纳者。即备客兵行粮。勿归户部。添置农官。而两法兼举。臣不胜愿望、但增改塩课于前、须尽减余塩于后自先年御史秦越廵塩两淮、谬增余塩希图恩赏商人大失其资、今虽裁减、尚或未尽乞议尽减、以便客商、穵运非恒久之策、塩粮亦有限之课、西北漕运、不可不深长计也、三代而下、秦汉隋唐、咸都于雍、方物毕至、山西又自古帝王之所都、地形不变涂路具存、但未之思耳、西路开渠、西汉隋唐、咸有旧路、关东汾晋之粟、岁漕二三万余、即今关陕船竹筏、亦通往来、其在山西者、九河故道、容亦可寻、纵西路有龙门析津之险、山西陆地尚多、悉心求源开置小河。亦堪短运。　陛下于事稍宁定之日、宣召工部裁度所宜、或相平流以便水运或改陆运以避湍险或置仓庾、以便输纳、或造舟车以资装运、或时导涤以防淤塞、当省陆运五倍之费、此愿　陛下存省而徐图之、边方之事、诚未易言、大宁改而宣府危、东胜失而大同弱、受降河套隔而榆林饥、今之边疆。如人虽非患痿痹之疾。亦极羸削之状者也。大宁东胜。或有难为。弘治亦曾搜套。边民颇得樵牧其中。不图今日。遂为虏巢。稍复故事。即能拯安生民。此臣所以欲　陛下委任总督官、先为振捄之策、益图万年之计、总在臣所谓用将者也、他如戈甲之制、弓矢之利、茶马之政、战车之法、岂有将贤而政庞者哉、以上修屯田、复塩法、议漕运、恢边境、凡四事、此臣所谓烛远猷以图永宁者也、臣前所陈者、救时之药、喻政于药、臣尔佐尔使尔、君未与焉、臣所谓君者何也、曰一心志、勤警惕也、臣见数年以来、在朝大臣、各不相能、先该给事中钱薇论奏大学士夏言、尚书霍韬、自相攻击、蒙　陛下警饬大臣、使相和协、以臣观之、和衷之德、犹或未能、各挟形迹之私、未崇断金之实、自执所见、弗能相通、治道良如人身、流通则无患、壅隔则灾生月、陆贾之言曰、将相和调、则士豫附、周勃太尉拥重兵而无所能、竟成于陆贾之一言、谅哉流通之益也、今堡伍之情、不通于将帅、将帅之情、不通于总督、总督之情、不通于本兵、本兵之情、不通于辅臣、故虽朝廷未能悉边情、愽羣策也、愿　陛下敕辅臣以下、协恭尽能、脱畧纤介、由　朝廷以及方镇、由方镇以及士卒、夙夜图维譬之同舟而防风波之患、鲜有不济、然大臣瞻仰、又在　陛下一心、臣考本朝　太祖革胡元、　成祖犁虏庭明准则以贻嗣服、德业踔绝不可名言、　二祖以下、天顺间于也先、成化间于毛里孩加斯兰、弘治间于脱罗干火筛、虽稍见挫、未申国威、方今胜策、决之来年之一役耳、燕贻无疆、绍承丕显、不待再举而定、所以优养轶材、爰整虎旅、兴昆吾之师、以消跋扈、振六月之伐、以遏孔炽者、愿　陛下日寘于衷、使威棱远扬、坐收　庙胜、诗曰、昭兹来许、绳其祖武、此之谓也、臣向读汉书、见贾谊流涕太息于汉文之朝、其言曰、火未及燃、今火巳然矣、臣才不逮贾谊、而忧国或过之、触情覃思、巳非一日、极言边情、遂几满万、仰祈俯赐矜裁、
　　皇明经世文编卷之三百十五终
　　●皇明经世文编卷之三百十六
　　华亭徐孚远闇公　宋征璧尚木　陈子龙卧子　夏允彝瑗公选辑
　　周立勋勒卣参阅
　　王鉴川文集一（疏）
　　王崇古
　　◆疏
　　请发京营兵马协守南山疏
　　免远调山西无益援兵责实战守疏
　　严饬山西内郡兵务专责任以伐虏谋疏
　　禁通虏酌边哨以惩夙玩疏
　　核功实更赏格以开归民向化疏
　　为夷酋欵塞酌议事宜疏
　　为北虏纳欵执叛求降疏
　　酌议北虏封贡事宜以尊国体疏
　　再奉明旨条议北虏封贡疏
　　○请发京营兵马协守南山疏【京兵协守】
　　照得宣府南山。围绕　天寿山之后甲子奴酋从天寿山入东接蓟镇之渤海西接怀保马水紫荆之关隘。先年宣大守固。虏骑虽经犯宣府中西各路。游骑尝薄镇城左右。或繇独石四海冶龙门直犯怀保延永之间。该镇兵马。随路邀击阻截。旋即遁去。未或敢近南山窥岔道也。祗因二十九年、大虏自蓟镇入犯、繇镇边关内绕出岔西白羊口、及宣大边防渐坏、蓟镇数被虏侵、震惊　畿辅、贻忧　君父、先年督抚诸臣、深忧过计、相度南山形势、可以列重垣、东护　京陵、西连关隘、设重险示虏形胜、始筑联墩、继筑力墙、深浚重濠、每年分地列戍、迩复召军驻守、年复一年足恃保障、但山在宣府之东南虏驻宣大之边外。自山至边。远者二百余里近亦百五十里。内地各建重城堡砦。设有分守兵马。非无拒防。可一蹴至也。且虏聚边外。必有形声。哨报先闻。既入大边诸险。侵入腹里重地。宣府兵马当其前。大同兵马袭其后。蓟镇兵马御其内。势自难骋。故虏虽骄横。志在抢掠。得利即旋。原非甘冒险阻。苦为攻战。而自取疲劳祸败也。诸臣原议每年春秋尽掣宣大山西之兵。专为并守南山之计。在山西则山王返千余里。士马疲劳。远不济用。致疏本境之防。宣大则内顾外疏。供饷耗费。坐失各路之守是掣门户之兵以守堂奥弃其所必攻而守其所不攻以卫京陵。心则忠矣。以筹边计。犹未为万全之策。夫宣大各守其境。虽未能阻虏之不入。而犹可邀虏境上。俾不能直至南山。而　畿辅可保。宣大掣兵内防。则虏入无忌。即可直至山后。而藩篱愈坏。是守宣大乃所以奠南山守南山乃将以弃宣大矣。以故累经言官按臣条议。皆谓南山固当守。而宣大之兵。不可尽掣。军门不宜偏处内隅。坐失三镇之援。诚鉴于往岁山西石州之陷。连年山大空虚。不能自固。军门兵马。纡远不及赴援。连岁南山之守。未窥虏形。徒滋老师之费故耳。既经科部定议。　勑臣总督、仍驻阳和居中调度、其南山之守、责之宣府镇廵、但该镇兵马有限、兼备内外各路之守、委属不敷、且连年添设守兵。分屯山后。生齿渐繁。蹊径日辟。伊迩熟夷。大启戎心。向因重兵居守。虏谋坐伐。今骤减戍示弱。恐为虏窥。今山大之援兵。既难议调。所据宣镇抚臣议、请京营兵马二枝、协守南山、诚非得巳、臣查得南山见设副摠兵一员、及屯守兵八千五百四十余员名。近议东路游兵一枝三千员名。春秋协防。每秋再发奇游兵营无马官军一千八百三十五员名。各城堡乡导疑兵二百五十名。自火焰山起至合河口止。分地摆守。似亦可守。如果虏形东犯。臣当提兵自西驰援。务抄出其前。总兵官赵岢。自保安提兵与同东路参将阎守中兵马分据其险。该镇奇游各兵及大同原议正兵官军即尾其后。虏虽强众。自难飞度。但内守之兵。山长口多。兵分势寡。必须量发京营兵马一二枝。俾同李官李浃边兵相搀摆守。以壮神气斯内外咸备。守者拒险以待虏。战者分道以邀击。尤为万全。且京营之兵。闻选练既久。精锐颇众。但未经战阵。恐难卒用。若使更番戍边。虽未与虏战。亦可习见边方之险易。闻战守之机宜。即　先朝边方有警。选发　天兵之遗意。具题请旨
　　○免远调山西无益援兵责实战守疏【免调援兵】
　　照得山西西自偏头关老牛湾黄河东岸起。东至老营堡丫角墩止。共长一百四里。是为该镇外边。处处通贼。秋守边而冬守河。极为虏冲。又自丫角墩起东至平刑关石窑庵止。共长七百余里。是为三关内边。中联宁武鴈门倒马诸关。向恃大同为藩篱。节遇大举。大同不能堵截。每鹞内边诸口。直犯关南内郡。该镇兵马。多系腹里卫所。素非惯战之兵。关内城堡星散。道路四通。又难为扼塞之守。故虏入必饱豕欲。军民累遭毒虏。是有兵尚难自固、若复将老营游兵、及总兵官兵马二枝、每春秋二防听援南山游兵、则尽选老营一带各堡之马军、预调合营远戍、保安正兵、则东驻阳方、去偏老三四百里、一旦狡虏拥众直犯老营、外而奸逆之诱煽、内而远近之无援、非惟老营不可守、即汾石隰吉诸州皆可蹴至、北而太原大川、南而平阳汾石、亦可深入全晋之祸、将不可支矣、今春俺酋密谋、掩袭老营。一夕即至。幸哨报蚤闻、总兵官郭琥、连夜趋防、兵方至城、虏即入境、向若移驻远地、焉能速济、近议老营堡在山西独当虏冲、总兵官兵应议移镇、免山王返劳费、方俟查议、岂宜复听东援、坐失西守、历查节年二防山西援兵三营、虽有分布之檄、自老营宁武至保安灵蔚、山王返千有余里、皆系山程石涧、万一有警、士马疲劳、缓难济用、向因老营不时有警、该路游兵、每次议留总兵正兵亦鲜东赴、惟北楼参将原设援兵不足三千、原调太原雁门二营马军、各不等共合一营、听调策应、臣近行前任参将牛相开报、各营原议赴援兵马、每遇调发、路道隔远、往往缓不及事、且兵非素统、乌合难用、本营逐年挑选各堡止军、陆续买马仅二千匹、即以本营见在军马、亦可东援、所遗本路各口、俟督太原营兵马代守、庶兵有纪律、将可专制、东西兼济诚得兵计、近准兵部咨据山西廵抚都御史石某、具题前事、行臣酌议、伏乞　敕下兵部、以后蓟昌有事、免调山西正游兵马东援留充本镇各路防守、其北楼参将营、选定马军二千、如果虏犯宣大、中东各路、听臣调赴蔚州广昌灵丘一带、防阻紫荆马水诸口、如虏势移东。直赴保庆会合各路、官兵并援南山岔西各口。庶兵马免远道无益之调遣。山西获本境战守之实用。客粮岁省。推诿可免矣。
　　○严饬山西内郡兵务专责任以伐虏谋疏【专责修守】
　　照得山西一省、原设四府、关南内地、分隶冀宁冀南河东守廵六道、关北大同、分隶冀北守廵兵备四道、沿边三关、累设雁平宁武岢岚兵备三道、内外各分信地、间有专奉　勑谕、职兼兵备、分辖各府州县军卫有司、抚治军民、其平时选军伍民兵、修葺城堡、编立保甲、置备军火器具、盘诘姧细、督捕盗贼、催征税粮、乃其职守每秋申严城守、严设哨报、有警督率有司分投收敛、扼塞险阻、处备供饷、保守疆圉、尤为专责、在边各道、伊迩虏境、连年虏患频仍、责任艰大其经理边务、亦有成绩腹里各道及府州县各官向缘虏患鲜至、各以民事讼狱为职、未以修防武备为重其腹里卫所、各官员冒袭世禄、不通技艺剥军营私优游坐食、边事不知、骑射未惯、一遇盗贼生发转相畏避、无能追捕、尚望防御虏患哉臣连年总督陕边查照　勑谕摠辖三边四镇、文武各属分别边腹责成各道、除讼狱民事、臣不经理、余一切武备军储、各有考成、其军卫有司、岁办钱粮完欠、职官勤惰、各有督查、遵先臣经略之懿矩、尽节制督理之职任以故宪体昭肃武备咸饬缓急可恃、近奉移镇之　命、山西本属臣乡、民事武备、夙切疚心边腹地里尤所谂知、历查节年虏犯山西者十余次、沿边则偏老兴岚河曲保德岢岚宁武繁峙五台无所不至、近关则大原各属忻代汾石寿阳平定渐次侵掠、城堡多被攻毁军民累遭毒虏、游骑两薄平阳灵石霍州之境散抢巳至潞安北境诸邑、比至石州之陷、深入五百余里杀虏数万生灵汾州仅余孤城、沿乡攻破百堡军民之害极矣、臣近繇平阳历汾西一路、北出雁门、所至荒村破堡、垒垒相望鸡犬稀声、室庐焚毁、遗黎哭诉、骨肉残伤、家业荡废、不忍见闻虏欲既盈虏志愈肆、益以版升逆党转相构煽、垂涎平阳泽潞、欲肆深犯观此知　世庙寇剧如是万一突入太原则徐沟以南即可直上大行。侵扰冀南灵石以西。即可南越霍山或繇兴岚乡宁直入石隰。亦可径出汾西俱近平阳内地处处无兵。城城鲜备何恃自固。且虏入动称数万。沿山架梁。弥漫奔突。在边兵马。既难力拒。其冲。腹里官兵。尤难责以接战。若非责成各道。督率军卫有司。各守信地。高城深池。扼塞险阻。慎固城守。预遗哨探。多方收敛。坚壁清野。人皆可战。堡皆可守。使虏攻不能克。掠无所获虏既深入重地。沿边兵马。前后邀阻。必有斩获。自将遯去。免复垂涎深入矣。必须查照陕西议定事规。每年春和。各道各将所属城堡严行有司逐一踏勘。旧修者是否城高三丈之上城濠深阔二丈有余门橹桥铺敌台角墩。有无全备。或责派军民或量动官银。严限责修。务及秋完。仍选熟知道路土官。逐境踏阅。何处通虏要路。可以断塞。何处受敌战场。所当防范。何山险隘。可拒而阻遏。何沟纡深。可伏而邀击。何处可张疑以摄虏。何处可屯兵以示备。何处曾经虏患。民力可守。当令自固。何处僻在腹里。民力脆弱。当设援兵。军火器械。衣甲遮牌。凡守城御虏之具。缺者补造。必多精完。无者修制。务极坚利。州县大城。涌珠连珠三眼快鎗。大小火器千余件。火药二三千斤。乡村城堡。各五七百件。火药各千余斤。各城堡内外之守。选布有略。击刺射打之法。训练精熟。备查所属军卫官马。州县有马民壮额数。清除役占。选取精壮。编成伍队。择取知兵素任边方军职。专司合营训练。每卫所或千人。或五七百人。每州县乡保各千余人。各分技萟。各攒伍队。间日操演。弓矢盔甲。务各完备。骑射放打。务各中把。各存兵籍。仍将卫所各官。各分布城堡。责令随带教师教演火器守具。每秋定拟各道本境逼近太原大川及西路石隰等口通虏冲要处所驻札居守。即将素练军兵。或分布要险。或统驻境上。果虏骑入关。分援城堡伏守邀击。虽未能战却大营之虏亦可擒斩零抢之骑虏知内地有兵。城堡坚固。必不敢肆志攻围。远越山险矣。节年抚臣、虽尝分布责成、向未题奉　明旨、上下玩愒、率视故常、今岁虏势异常、秋防期迫、各道缺官、兼以文场典试、必须抚臣酌量地里之险易、定委各道以署管、或即择各府佐贰、分投经理、虏冲州县正官、免取科场供事、即如昔年汾州知州齐宗尧虏寇冲剧之地守土者不可不知或以晋谒各台而至城虚失守者初出试场。急回防守。始保州城。稍迟三日。几至陷没。其余有司。责以专城之守。示以失陷之罪。戒其骄纵慢令之暴。考以武备修守之略。以定其贤否。如或恃才妄作。傲上虐下。以搏击为丰裁。而不恤民隐依甲科为怙势。而不修武备。致有疏虞者。听各道指名参呈抚按、及臣军门、定行遵照　勑谕、应拿问者径自拿问具奏、应参治者、会同参究、庶可保安全晋生灵、免罹毒掠虏患、臣亦知督临乡土。若可袭故。勉成厚道。但目击军民之害。剥床及肤。武备之弛。缓急难恃。桑土绸缪之防。当先阴雨。待虏伐谋之道。必于未至。即如石州之陷。州官全家杀戮。督抚蒙辜。该道遣戍。上下交祸。悔将何追。伏乞　勑下兵部、议行山西抚臣、查照陕西事规、分道分境、责成修守、永保晋氓、坐伐虏谋、虽丛怨招尤、义所难辞、
　　○禁通虏酌边哨以惩夙玩疏【资哨行间】
　　照得大同各路、逼近虏巢向缘将士怯懦。虏酋贪狡。索贿买和。边人买和未贡市巳前有此弊矣苟延岁月。甚至沿边各堡。有月钱之科派。大边墩哨。有分帐之买卖。坐致烽火不明。边防大坏。虏入则墩夜无传。虏出而炮火始发各该参守信地、不严、廵哨。零寇、不敢追逐。拥兵闭门。耕牧尽废。每遇虏入。小失。则隐匿不报。大虞则虚张虏声。以十百为千万。动称兵寡难敌。以媚虏为旧规。诈称追逐退遯。酿致沿边军民。畏避杀虏。甘心出办财帛。希求苟安。闻有一二有志忠勇。誓绝交通。敢事迎战者。众疾其不类。多方譛挤。甚至诱陷丧生。众反为监。边纪陵夷藩篱破坏。盖亦有年。虏欲亡厌。虏志愈骄。边堡日益孤危。边民岁益穷困。国家岁以内帑列省百万之军需、养数万守边之将士、不足摄虏卫国、反以资虏损威、不忠不勇、罪死何逭、臣履任一月、历查大边墩哨。每墩十二名。二边每墩七八名。俱月食粮二石。三边内地接烽。每墩三五名。月粮一石四斗五升。因地里之远近。为入粮之多寡。良以大边远驻虏巢。时被攻杀。故优其粮赏。厚其优恤。恩至渥也。访得大边哨军每二人贴一全不坐哨专事交通时以粮银私买货物。深入分定虏帐。交结酋妇。展转图利。间得虏情。匿不实报。凡我兵动定。预为虏传。各路参守等官。选哨既不择人。稽查又无严法。听其往来传泄。反为虏用。是每墩以二十四石之粮银养十二人之奸细将焉用之臣即欲尽掣大边墩哨。岁省万石行粮。收回墩军自备防守。众议以为此辈虽多畏虏结纳。亦有怀忠实报。每遇大举聚结。虏形及虏中密谋。尚可先传各营。深哨丁夜到墩。尚知进退。一旦尽掣。则哨丁不敢远出。游骑将日近三边。防范愈难。臣反复思惟。兵家云。三军之事。莫亲于间。赏莫厚于间。生间可使如期而知敌之情。今欲选间入敌。势所不能。必须先知虏情。方可投机行间此辈既能通虏可为虏用亦可为我用此辈虽鲜忠勇颇闇虏情因用为间亦可得力要在厚其资粮。俾可用饵虏。不受扑杀。严其选查。俾畏法如敌。不敢欺诬。是亦兵家所不废。议行大同镇廵通查各路大边远墩若干、每路止存冲险一二、余俱掣哨免发。各路各选本城忠实老练有妻子身家军夜二三十名。分为班次。一月或两月一换。每墩哨军五名、夜役二名、令各相保结。报实虏情。一体给赏。误事者同受责罚。除原支行月粮二石外。即以节省余墩它军行粮之银每月给银三两以充买道饵虏之资即如各边抚夷故事。免令分贴买闲。无事听其深入虏巢。招降间谍。密察虏情。有警听其专夜传报。预我敛备。每次出边。必给号票。差官押送。三边验实粮米衣物。无容夹带军火违禁货物。点名放出。返报必繇暗门验实放入。毋容私自入城。及家口不时近边供馈传泄。庶军数既减。人心可齐。法令既严。传报可实。恤赏既厚。扑杀可免。耳目不失而招降反间次第可行矣其沿边将领。如遇小警。敢有传报不实。虚张虏声。惑乱兵机者。听臣查实。先将各中军写字哨瞭墩夜。拿送军门。以军法重治。将领等官。指实参究。轻者逓降祖职。重者革职治罪。原系为事官者。照原犯发遣。有能追逐零寇。保全本境者听行旌荐。或加升俸级。或赎免前罪。如仍通贿媚虏。闭门观望者。参拿问死。庶法令昭赫、而夷夏大防。可渐振起。说者乃谓虏以得贿为分定犹可稍免。不旹骚扰。一旦禁革。恐虏欲不遂。日肆侵轶。边患愈滋。臣思虏性贪躁虏众散逸。节年贪受结纳者号称走边之猾骑众亦有数。而远无求索者。尚众。虏若久索不得。必将厌遁。且每次大举深入何尝因贿可免。是通虏者。乃以构虏。而绝虏乃以自植。若沿边之守可固。观此知鉴川之主贡市寔有长策制之非以结虏图目前之安者诸将兵势相连使虏小入则各自为战动遭挫折。大举则坚壁清野合兵奋击。难遂饱欲。春冬或选锐出奇。捣其巢穴。秋夏务拒险励兵。御其深犯虏将相戒远徙何敢复冀贿赂耶但资哨行间。事出创建。绝虏致寇势所必至。若非大破常格。宽其文法。则诸将既怀苟延安便之私。复惮多事。查参之罪。亦将摇首触禁。莫敢奋立。伏乞　勑下兵部、再加详议、酌示机宜俾臣与该镇镇廵诸臣、图惟更始、庶重镇可渐保而边防可慎肃焉、
　　○核功实更赏格以开归民向化疏【招徕降人】
　　先准兵部咨前事、该总督侍郎翁某、题议照诸边频年招引人口、率皆中国被卤奔命投归、各该将官中间或有阴纵家丁悍卒。戮归人以冒升赏者。有家丁悍卒。守墩出哨。通同擅杀。捏报将官。而将官反为庇护者。又有归人叩边。墩军不在。或坐视而不肯引送。归人出不得巳。乘空而入。经过地方有司盘获。因无左验。诬为奸细而竟坐以斩者。伤天地之和。阻来归之路。板升之众颇亦繇此结聚虏中消息不闻而党类日炽职此之繇必严杀降之诛。重招徕之赏。岁终各该官员将招过人口。开报兵部。摠计总兵官招至七百人以上。参将至四百人以上。守备把总备御官至三百人以上者。各议升一级。不及数者。照常给赏等因。又准兵部咨该前总督王某题前事、该本部议拟覆奉　圣旨、这招回人口、参将守备等官、各自効力、难得数多、总兵官合集众力数多为易、今后参将每四百名、守备等官每三百名各升一级总兵除七百名、升一级外、再多者计数加赏、钦此、又准兵部咨前事、该前总督右都御史陈某题称大同山西副总兵官、各有分辖地方之责、以来招徕降人、如果数至五百名以上议升一级、不及数者照常给赏、节该本部覆奉　钦依、备咨前来、俱经通行钦遵讫、臣自奉　命移镇之初。遵照　诏旨。并题准招降事例。一面严禁杀降通虏之弊。一面刊发纸票。通行三镇将领。各置木牌。徧插沿边通贼要路。示谕被卤军民。及西番瓦喇黄毛人等。若等虽有中国外番之不同。皆遭北狄骄虏抢卤。家口被其杀害。财畜被其刦掠。分卖各帐男子牧放挑水打柴。妇人揉皮挤奶。备极辛苦。常遭不道臊酋狠毒札打。各怀怨恨。不敢脱身归降。恐逢追杀。又被板升逆犯媚虏遮拦。反仇中华。逆天犯顺。理数当诛。即今　圣明御世。逆虏数穷。天心悔祸。神人效灵。大雪烈风。严霜震雷。冬春杀草扬沙。牛马多死。天降酷罚。老酋殆毙。神灵共厌。朝谕九镇。选练精兵百万。火器千般。一二年间。奉行天伐。分道出边。扫犂虏穴。凡尔被虏华夷。各怀灭虏之愤。当摅效顺之诚。矧尔被虏军民。本吾赤子。虽被板升诸逆诱陷虏中。岂无天理良心。清夜仰天。能忘恋土。示谕尔辈。各宜共仇骄虏。各思脱祸、有力者或杀获虏酋。例得加官进爵。赏银各千百两。立致富贵。有谋者或劝道诸人归顺。数多亦同爵赏。其余独力不能谋为者。各窥机便。或马步投边。或率众归正。自有应得赏恤。如仍畏避执迷。甘为虏中奴仆。或听诸逆反役虏地耕纳。人心巳死。天道必诛。将来进兵。尽从剿杀。投生无门。悔将何及。凡识字者密传与不识字者。中国人传与西番黄毛瓦喇诸种。一体知悉。及责成墩哨通夜。设法招徕去后、今据前因、臣查得三镇一岁共招徕男妇二千二百二十六名口、骑来马驼骡牛二千三百五十三匹头只中间精壮男子、愿充通丁者查给月粮、令其随营报効、老幼并妇女愿告回籍者、俱给脚力口粮、差人伴送宁家、马匹头畜、令各自行变卖、仍加优恤外。为照宣大山西。均属边鄙。实被虏华人南归之路。昔缘不肖将领。杀降冐功。坐致归人绝迹。沦没虏中。先臣洞彻弊源。有此建白。一时人颇知悛畏。仰荷　皇上好生之德、屡颁　明诏、广示招徕、臣自莅任之初、奉扬德意。再四申饬、是以虏中喁喁向化。倾心归正者。不独华人接踵而来。夷种亦多举帐效顺。节据降人。传报虏中诸人。节将臣招降牌谕。密相传记。或相对感泣。故一岁之间。那吉之降不另题　请止于归正人疏后带出以未知朝议何如也归降数踰二千有奇。至于酋孙那吉之降。尤为熙朝盛事。所据各该官员、既有前例、相应题请
　　○为夷酋欵塞酌议事宜疏【受款事宜】
　　臣会同廵抚右佥都御史方某、议照封疆边事、臣等职任攸关、夷狄归降、国家体统所系、讵容轻率、驯致贻患、历查虏酋俺荅拥数万之众、横行塞外、几五十年、威制诸夷、侵扰边圉、最为强横、把汉那吉、的系俺答亲孙素所钟爱。平时骄贵。非诸夷之比。今乃祖孙相忤。轻弃其亲。千里来降。夫岂人力所致。兹盖恭遇我　皇上神武不杀、至仁无敌、格天心之助顺、摄外夷以来王、适虏运将衰、神厌夷德、使之萧墙启衅。骨肉叛离。致此内变。臣历考古昔汉唐盛时。夷狄归附。往往有之当旹处置互有得失谓其异类。因而歼之者。平论古事深为得宜固非王者大一统之仁。矜夸好大。宠幸逾制者。尤非尊中国贱夷狄之义。非仁无以柔远。非义终以召祸。古有明征。今可为监。兹把汉那吉之来降。虽若甚微。其关系华夷之分。实当慎重。始之不谨。将贻后艰。臣等再思把汉虽俺酋之孙。乘愤而来。党与寡少。非率众归附之比。但宜给之宅舍。授之职衘。丰其饩廪。易其服用。以悦其心。严防出入。禁绝交通。以虞其诈。诱之以话言。示之以大义。摄之以兵威。乱之以醉酒。以察其志。岁月既久。果无异心。徐为录用。俾其自效。若俺答果肆勒兵。近边索取。则明行晓告。许其生还。谕以祸福。因与为市。责令俺酋将版升诸逆贼首赵全等。生擒解送。被掠人口。悉放南归。然后优加赏给。以礼遣还。一以阴中其老牛舐犊之思。一以潜夺其凶顽啖噬之气。彼虽豺虎。宁不知恩昔逋獍枭。亦获正法。策之上也。若俺酋倚恃桀傲。称兵强索。不可理谕。得力在我守御有余则恩威可以两行申饬诸将。严兵固守。随机拒战。俾再遭挫折。必思悔祸。如构患无巳。则明示尽杀以挠其志。彼若望其生还。必惧我之制其死命。其心既夺其气易沮计必不敢大肆狂逞。而吾策可行。策之中也。若老酋昏悖。不顾其孙。弃而不求。假使俺答弃而不求则一时或以为无关轻重故引汉事使之分立虏庭实制虏之一奇也则当厚加资养。训以德礼。结以恩信。如历代待外国之质子。其部下余众。有相继来降者。就于各边从便容收驻。牧责令把汉统领。略如汉人置属国。居乌桓之制。俟老酋既死。其子黄台吉必兼统其众。因将那吉。加以名号。送还本土。令其收集余众。自为一部。旧存部落。见故主之得归。势必响应。黄酋闻其侄之复反。势必忿争。彼若两族相持我则两利俱存彼若互相仇杀我则按兵称助盖推亡固存。把汉必知怀德。掖此扞彼。黄酋亦自畏威。在彼将无暇侵陵。在我亦遂得休息。策之终也。若循习旧例。安置海滨。使之抑欝愁苦。不过为中国禁锢之囚。使老酋闻其生存。日切南望。侵扰不巳。后虽曲处。徒取夷轻。尤不宜给配诸将。使之随营杀贼。立功报効。彼恃骄贵之素。不受驱策。驾驭失道。怨望斯生。顿生扬去之心。终贻反噬之悔。均非长虑却顾。御虏安边之宜。再照那吉之降。本以少年未敢自决。皆系本夷乳母之父夷俗名为奶公。各夷视同亲父。即夷名阿力哥者。主持其行止。若可各赐一官。以慰其志。尤鼓舞之大机。使远人遂归化之心。黠虏得制御之略。伏乞　勑下兵部广集众议。如臣等所言不谬。酌定机宜。覆示臣等相机御防、庶国体尊崇。恩威广被而封疆获宁谧之休矣。
　　○为北虏纳欵执叛求降疏【纳欵机宜】
　　臣会同廵抚大同右佥都御史方某议、照天下有道、守在四夷圣王法天、治大一统、惟兹北虏、种类寔繁、禀气刚厉、帝王不能臣、历代不能绥、自古为中国患、始盛于六朝之分治、再盛于胡元之混一、天命　皇祖、扫除逐北、复中华帝王之统、再命　成祖三犂虏庭、奠万年夷夏之防、二百年来、每缘胡运之盛衰、驯致边疆之安危、在弘治初年、小王子尚有自大同三贡之例。先抚臣许进志录具存。在嘉靖初年。亦尝开马市数年。稍示羁縻制御之策。听其强弱去来。惟有因其势而御防之耳。惟兹俺答黠酋、雄据漠北、侵扰九边、攻城陷州、越关犯蓟、其收用中国妖逆、抢虏番夷部落、年逾六十、众至十余万、东胁朵颜三卫为向导、西调河套吉囊子孙为羽翼、岁遇秋高、狡谋紏犯、震惊　畿辅、流毒九边、征之势难荡平、御之每患寡分、兵疲于入卫、财匮于供边、仰廑　君父之忧、下贻军民之害、皆此酋为之祸首、兹者仰仗　天心助顺、圣武布昭、孽孙那吉偶以小忿而求降、獟子黄台吉既肆突犯而被挫、遂使老酋坐伐强索之谋。顿兴效顺之念。臣等适当其难。身任其危。仰遵　庙谟。誓同抚镇。多方宣谕。委曲开诱。当老酋厌兵悔祸之时。适黄酋畏死戒侵之运。既巳投、词纳欵。仍各专使恳乞。冀得授一爵之宠荣。永为　皇明之藩夷。查照国初忠顺王旧制、及西番土鲁番沙坛满速及沙速王近例、似应俯顺夷情、量为封锡、定其岁贡之额期。示以赏赉之等第。俾其统率诸酋。各居漠北。永为番国。免贻边患。聿光　皇朝大一统之盛治。式昭　圣明宾四夷之至德。在　朝廷不惜一命之涣颁。于国威为益振。在边疆可绝骄虏之侵扰。于国体为益尊。责以执送叛逆。许以生还那吉。并黄台吉亦如那吉量授一官、以固结其父子祖孙之心。是假以位号。以羁縻胡虏。非以鳞介而易我冠裳也。但封锡之典。上关国制。未可轻允。或先给二酋以赏赉。嘉其纳欵之诚。责令另具真正番文。如各国体式。奉表称臣。后议封爵。先令执送逆犯赵全、及弟赵龙丘富孽子丫头李自馨刘四刘五、其周元杨孟秋俺答既称各以军民被虏。原未教诱攻战。伊欲留用写字。姑容在虏令其书写番文。教道礼式。先许遣还那吉以昭威信。其善后之图。责在疆场。既须慎始。尤当虑终。夫夷狄之服食虽与中国异。而日用之布帛锅釜。不能不资中国以为用故连年深入抢卤凡民间铁器衣物无所不携今一旦许其通贡。则酋首岁有优赏。自可充用。绝其抢掠。则虏中万众。衣食将无所资。而沿边刁抢鼠窃之患。势必难免。故虏使于乞和之初。即有求讨锅布之恳。必须许以市易以有易无则和好可久而华夷兼利。查得各边如辽东开元建昌肃州西番诸夷。限其开市之时月。估其物价之定值。择其边外近地。各设守市官兵。许其两平贸易。以济华夷。严应禁火药兵刅诸物通贩之禁。立奸民图利诈骗之罚。庶虏众不困于衣食。而鼠窃之患可免矣。再照夷虏之性、鸷急而狐疑。兵家之机。易失而难转。今老酋急于得孙。誓绝羣言。矢志纳欵。冀得名号。雄于丑类若一失其望则孙亦不恤而愤必狂逞虽防御之具。未敢坐弛。其疆场之扰。势必延蔓。伏乞　勑下兵部、会同礼部廷臣、早为集议定拟上请、　勑示臣等遵奉施行、岂惟赵全等叛逆。即可立致正法。则俺荅未死之年。那吉承继之后。必将感恩思报。誓绝侵扰。疆场幸甚、臣等幸甚、
　　○酌议北虏封贡事宜以尊国体疏【北虏封贡】
　　先于本年十一月初一日北虏俺荅遣使纳欵、乞封通贡、献逆求孙、誓不犯边、臣等据实会请、随蒙　勑下兵部复议奉　圣旨是虏酋既输诚哀恳、且愿执叛来献、具见恭顺、伊孙准遣还、仍赏彩四表里、布一百疋、其进封贡一节、着总督镇廵官详议停当具奏、钦此钦遵随于本月初八日俺答执送逆犯赵全等八名到边、臣等巳于本月二十二日将伊降孙现在那吉遵　旨以礼遣还讫、续据俺荅复遣夷使执文来谢、申订前盟、仍请讨表式表笺、臣许以咨行礼兵二部定议查发、及候咨部请发鞑靼馆译字生、待其表使至日、以便译处间、查得俺荅原来番文内虽于臣等俱顿首称谢、但称吉囊大把都未曾意会、伊父子部落四万、不入于东欲掠于西也永不入大同地方中间似有诡谲推诿之情、且老把都系俺荅亲弟、部落三万余。见驻宣府三卫迤北。吉囊系俺荅故兄夷名、其子孙吉能等众酋、盘据河套河西、为陕西延宁甘肃之害、俱系俺荅嫡亲弟侄、其亲族兀慎摆腰永邵卜哆啰土蛮等酋、俱各分驻山大沿边、尤为俺荅本统亲枝、设有一枝未附。即可推诿为奸、必须俺荅大为会合。同心内附。在俺答行辈为尊。众莫敢违。或可封一王号。其各酋长必须各授一官。如三卫故事。方可羁糜众酋。免复东西窥犯。臣即面命各夷。仍书宣谕、传示俺荅、务令会合老把都吉能同表进贡、方为准请、其土蛮一枝、原系俺荅各夷故主。近伊恃强背负、每思雠杀、今俺答自称彼力不能招徕、臣访得老把都外与土蛮交往不失、俺荅与土蛮交恶老把都与土蛮相善可谓深得虏情内与黄台吉亲依尤切、本月初五日、适黄台吉差真夷来谢、臣亦谕令会合其老把都、传示土蛮、同为内附、虽土蛮从否难期、亦可破三卫交构之私、歆土蛮来归之念、果俺荅各酋既巳来归则土蛮之势自孤而蓟镇之患可免即如今秋俺荅诸酋。一不东行。则土蛮聚兵。止犯辽左。未敢复窥蓟昌。盖土蛮每资俺黄诸酋之兵力为轻重。而河西吉能部落。尤依俺酋为声援。故必令会合诸酋。方可允其锡封。许其通贡。均弭九边之患。否则一枝未附。即可推诿为奸。虏情多狡。有难遽信。今据俺答紏合老把都吉能永邵卜各部落议允内附。各遣夷使一十八名。仍赍番文。内开俺答俱巳紏会各酋。同心进贡。各令夷使于本月初十日见臣示信。臣督同总兵官马芳、兵备参政郑洛、副使刘应箕、廖逢节、详审各夷执称各酋俱知　圣朝旷荡之恩、悔从前侵扰之罪、以后愿戒不犯各边、专心通贡开市、以求华夷各遂安生、情巳真的、臣复谕以须各守盟誓、不许背逆　天道、败盟负恩、自取征讨、各夷对天发誓承允、间随据吉能夷使八名、恳称自今以后、河套各酋誓不犯边、但各镇兵马。惯事捣巢赶马。恐失大信。今愿传谕榆林宁夏固原各边外住牧虏贼不许扰边。仍乞臣传谕延绥榆林宁夏固原庄凉各沿边一带将领。不许遣丁出边远地烧荒赶马捣巢。共结和好。臣思夷狄之狡性难驯。　朝廷之法令当一。臣今既要俺荅合各酋。同事纳欵。誓不入犯。必须请　旨行各边禁止捣剿。庶可昭　圣朝之威信。大慰夷心。绝构怨之近图。永弭边患。其表式译字生之议发、节准礼兵二部咨开、查无各国体式、听臣自撰给虏、译字生必须臣题请、方可议发、臣方咨请之时、日望各部据为议题给发巳约各夷克期来领、今夷使再至、而部议未发、臣将何以应虏、除摘留夷使数人在镇守候、仍遵照　明旨、分投差人、行陕西督抚诸臣、各照节年事例、慎戒冬防、一体暂免出边捣巢赶马、以安夷心、共俟通贡外、伏乞　勑下该部查照施行、
　　○再奉明旨条议北虏封贡疏【北虏封贡】
　　両事情寔不同议者未审故引以比论臣查得先年开市之议、起于逆犯仇鸾媚虏之私、故虏志方骄、而叛盟抢市之祸立至、今日乞封之议、起于老酋老年厌兵悔祸之情、及感戴　天朝归孙赏赉之恩、既纳欵乞封爵于求孙之始、复遣谢请表式于得孙之后、遵训紏合其弟侄、传语各部落永不犯边驻塞候命、顿首称臣、万非昔旹两地为市。辱国费财。玩寇自宽之比。虏若奉职通贡。国制即有待各夷国之常典。彼若叛盟不至。各边自有边防之守具。挞伐之兵威何能要我难继干预我中国之边备耶况且今次虏酋纳欵。既非请开马市。其中议开市一节。如辽东开元广宁开市听夷商自相交易亦非以官为市糜费京运银之比。巳行三镇镇廵各道将领等官查照节行、逐一从长计议、各夷乞封通贡、作何规制、封疆内外、作何界限、开市有　先帝禁例、必难复行、其今次通贡事理、有无与开市相同、查照弘治年间、北虏通贡事理、应否准许、间准兵部咨为循职掌陈愚见议处国家大计以图万世治安事、该兵科都给事中章某等、题称臣等窃惟天下之事、惩前方可以善后、谨始乃所以虑终、方今四夷之中、北虏为强而北虏诸酋之中、俺答父子为最、频年以来、扰乱我边疆、蹂践我人民、荼毒之惨、所不忍言、幸赖天心助顺、宗社显灵、　皇上神武宸断主持于中、边臣宣力效劳区画于外、启那吉之慕义来降、致俺荅之执逆奉献、使叛逆贼子、明正典刑、伸中国之气、慑毡裘之心、诚为处置得宜、无容别议矣、但修表称臣进贡开市一节、利害祸福、所关于国家者甚大、臣等反复思惟、夷狄之患、自古有之、方其强也、虽汉唐全盛之世、且不免平城之围、及其衰也、当元成积弱之旹、亦尝有称臣之举、故自古帝王之于夷狄、来则拒之、去则不追、惟治之以不治而巳、今俺黄诸酋、控弦拥众、屯牧边外。不下数万。其强可知。近以伊孙那吉得遂生还。又蒙　圣恩赏赉抚恤。恩威并着。渠乃因欲奉表称臣入贡开市。固诸酋怀德畏威之心。此亦虏人本心而其实亦欲假此以邀中国之利也臣闻北虏不耕不蚕。衣食之用。资于抢掠。既云通贡。则在彼当有进献之仪。在我当有抚赏之费。今当议和之初。正宜讲求之际。假如进贡人有若干在何处候　旨、抚赏当有几次、用钱粮几何、或酋首虽不犯边。而零贼侵扰者。作何区处。或部落潜入卤掠。而推诿别贼者。作何禁止。至于马市一节先年巳曾准开、不旋踵而即渝约叛盟、巳蒙先帝严旨禁行矣、今俺荅乃复以此为请、臣等窃料狼子野心、必不能如约纵诸酋如约、而羣虏哄然规利。势亦不能使之不叛也。凡此皆今日所当讲究酌议者、乃总督王崇古奏内曾未见明悉前后事宜、臣等职掌所关、窃以为此举乃国家大计、宗社安危之所系、不厌详悉慎重、此所以不能巳于言也、随该本部议覆、仍行臣查照本部该科、先今题议事理、逐一从长计议停当、作速具奏定夺等因、备咨到臣、职反复细玩、葢为边情重大、必须裒益众议、庶为停妥、其为国家虑、至深远也、但兵家之事。势难遥度。而边方之举动。必边臣之亲阅夷情者。乃为周知。即此俺答请封乞贡一事。职戴罪阳和。日与总督王某计较论量、盖亦筹之熟矣。悬爵位之虚号。以邀荒裔之臣伏。开入贡之旧道。以绐狂虏之奔趋。定交易之规则。以示中国之羁縻。古今控驭北虏之上策。恐无出于此者。　陛下之视崇古。岂为轻躁之士。而寡谋之人哉。夫夷狄之为中国患。从古以来。五帝三王。未有能臣之者。今一旦改虑输诚。求欲内附。称臣上表。乞贡索封。兹乃　天地　祖宗之灵。　皇上恢弘之烈。顾可以轻阻之哉。而议者比之于马市。职窃以为过矣。夫往年之开马市者。虏骑充斥凭陵中土逆鸾受　世宗皇帝之重委。不能建功沙漠。乃为此媚虏之计。欲以此中俺荅之欲。以求缓旦夕。与宋之纳币何异。其事既不出于俺答之本心而益以起狂虏之骄志是以东堡交易。西堡杀人。虏焰日燎。莫可收拾、往事具在卷籍者可考也。今俺答卑词遣使。奉表称臣。自比属国。如西汉左贤王之例。其两次贻书于督抚。殷勤请托。非如昔日拥兵压境。挟其骄横之势而坐索也。其夷使之来者。稽颡请乞。俯伏阶庭。非如昔日倨傲抗礼。奔走中国使臣而奴使之也。故每一会审。职与督臣窃叹。以为呼韩稽颡。单于接踵。古今圣帝明王之盛。复见于今日。非我　圣天子建中和之极。精诚上格。神化覃敷。曷克致是哉。职封疆之臣。非不能为大言抗绝。以耸动　宸聪。但俺酋既巳两次遣使。若重为拂逆。非惟阻其向化之念。抑亦挑其忿憾之心职恐边方自此又多事也葢许其通贡者非恃其和好并中国之防范战守之具而悉撤之也掩荅果向顺也。年年进贡。则华夷得所。中外两安。即此天未阴雨之时正我绸缪牖户之日自此修频年不可修之堡。自此耕塞外不可耕之田。自此练春秋不可解之甲。一年安静。一年之修备也。十年安静。十年之整顿也。万一俺酋弗率。违背前好。侵我边疆。即将闭关绝使。整戈秣马。与之驰驱疆场。今其稽颡向顺。乃拒之而不纳。及其跳梁怒背。又抚之而不能。不几于朱策耶。伏愿　陛下大奋干纲、主张于上辅臣昭鉴、赞翊于中、成此古今帝王未有之鸿烈、光昭千万世无疆之旷典、诚边方莫大之幸也、
　　皇明经世文编卷之三百十六终
　　●皇明经世文编卷之三百十七
　　华亭徐孚远闇公　陈子龙卧子　宋征璧尚木　夏允彝瑗公选辑
　　周立勋勒卣参阅
　　王鉴川文集二（疏）
　　王崇古
　　◆疏
　　确议封贡事宜疏
　　为遵奉明旨经画北虏封贡未妥事宜疏
　　条覆理盐法疏
　　○确议封贡事宜疏【北虏封贡】
　　历查嘉靖二十九年开市之议、始因北虏各酋、拥犯蓟镇、执马房内臣杨淮等九十二人、许以奏请开市、得释生还、既而紏聚驻边、累言要挟、动称不许则入抢、词甚悖谩、当旹边臣具闻　先帝、初未允许、既而大发帑银三十万为修战具、擢咸宁侯仇鸾为大将军、声示挞伐鸾握重兵出边捣、巢、遇虏失利、畏虏复犯、乃遣家人时义等、远出漠北、阴赍金币厚媚俺荅、许请开市、苟逭谴、　先帝既诛仇鸾、以构虏严垂禁旨、以复容开市者斩盖深恶鸾之媚虏欺罔。大误边计也。今且二十余年。诸虏侵犯无常。边臣随时戒备。何敢重蹈覆辙。媚虏请市。以故违禁旨。自陷重辟耶所以能制虏顺内者亦恃我能御之耳且虏势既非昔强我兵亦非昔怯虽不能穷追以灭虏。时出捣剿以宣威。虏虽尝纠众而深入狂逞。天即降罚。而人畜死。即如隆庆元年、老把都土蛮纠犯蓟东。则棒椎岩千骑。一旹落岩尽死。俺酋父子。深犯石州、则人马道死万数臣自抚夏督原凡七载。每督陕西延宁各镇官兵出边捣剿。节年共斩首千余级。其陕西四镇。五年之间。斩获虏首通计三千有余。套虏之披靡巳甚。而老把都之被祸巳深。即虏使自诉。彼近边驻牧。则分番夜守。日防我兵之赶马捣巢。远抢番夷。则留兵自守。时被我兵之远出扑杀。在虏既未遂安生。故游骑不时近边。扰我耕牧。大举每岁窥逞。劳我慎防。在我亦无时解备。华夷交困。兵连祸结。故思一容通贡。各遂保全。审时度势。万非昔年开市之比。今部科之议乃以禁例为援。夫　先帝禁复开马市。未禁北虏之纳欵。今虏求许贡后容伊买卖。如辽东开元广宁互市之规。夷商自以有无市易。不费官银。不专市马。亦不过通贡中之一节。非复请开马市也。臣等虽至愚、苟无利于国家、有违于禁旨、何甘身冒重辟、而为虏请乞、但历查俺酋父子兄弟之横行各边者凡四五十年。而累犯蓟镇者三五次。当其震惊　宸严、流毒畿辅之时、孰不欲饮其血而食其肉、然发言盈庭、文移充栋、空抱灭胡之志、未收遏虏之功者、虽势力之未能亦缘议论太多文法牵制使边臣无所措手足耳昨岁秋旹。老酋紏众东行。三卫绰风传报京城戒严。至倡为运砖聚灰之议。拥门城战之图。率以为御虏长策。其不至贻笑于虏者几希矣。今虏酋纳欵乞贡内附。乃必欲定久要。守尺寸以可保百年无事。它日有失。究首事之罪。岂惟臣等所不能逆料。虽俺酋亦恐能保其身而不能保其弟侄能要诸酋于目前而不能制诸酋于身后也夫拒虏甚易。执　先帝之禁旨。责虏酋之难保。数言可决。虏必发愤逸去。身在宣大而遥算各边此亦边臣识度所不能及也在宣大近以遣降之恩。兵马之力。或可保数年之不侵。在蓟辽东有土蛮之拥众。中有三卫之构结。必将岁纠俺酋父子为声援。以窥近郊。而陕西三边。则吉能子弟部落。河套既不能容。宾兔诸酋。久巳分驻河西大小松山。频年侵扰番汉。不时过河内侵。甘肃延宁。四时戒防。兰靖洮河。久将难支九边无息肩之日。财力有莫继之患。虽有智者。恐无以善其后求不战屈兵。全师全疆。不可得矣。及查得国初。北虏原有通贡之例。正统初年。也先以克减马价而称兵。载在天顺日录可查。夷种亦有封王之制。如哈密忠顺王。原以元种。　圣祖封之哈密。以为我藩篱。后为土鲁番所执。尚取其子养之肃州。收其印贮甘州库。先臣王琼处置土鲁番奏议具存。其弘治初年迤北小王子。繇大同二年三贡。前抚臣许进题允。志刻见传。夫揆之时势。既当俯从。考之典制。非今创始。堂堂天朝。容夷虏之来王。昭　圣王之慎德。以传天下后世。以示东西诸夷。以光中兴之大烈。以觐　二祖之耿光。实　帝王之伟绩。清朝之盛事。何诸臣疑惮而未深长思耶。其通贡一应善后事宜、会同宣大抚臣孟某刘某、逐件面确、务参酌众议、裁定画一、之规、条成八事、伏乞　勑下兵部大集廷议、特赐　宸断施行、
　　计开
　　一议锡封号官职、以臣服夷酋、照得北虏各部落、惟土蛮为小王子之裔、屯驻辽蓟东北、众十余万、其控弦带甲者、不满数万、虏种虽众。而兵未精强。故难独逞。俺答故兄吉囊并其弟老把都三人、原系土蛮臣属、分注宣大迤北云州青山河套内外、河西大小松山、连年抢虏番汉盔甲、器械既多、益以板升奸逆、教虏为兵、战阵攻击尤徤、兵号精强、但众势分据。未易卒合。故每次入犯。必紏会于数月之前。聚众至十余万。方敢深犯。否则各分边境。趁草驻牧。旹遣精骑。朴抢窥农。此虏中之大势也。今俺荅乞一名号。雄制诸夷。除土蛮不随伊调度外。余虏行辈。惟俺答为尊。或可锡以王号。颁给镀金印信。如忠顺王及西番诸国例。俾彼可号召其弟侄子孙。为国藩夷。其余大枝在东如老把都。在西如吉囊长子吉能。并俺荅长子黄台吉。俱宜授以都督职衘。如三卫故事。各枝子孙如兀慎打儿汉台吉、摆腰小把都儿台吉、俺答尚有三子第四子宾秃台吉、第五子野儿邓台吉、第七子不他失礼、孙男四人、扯力哥那木兔跛儿哑都小把都儿台吉俱黄台吉子、老把都五子、长子把都黄台吉、二子青把都台吉、二子来三兀儿台吉、四子满兀四台吉、五子满兀带台吉、吉能弟三人、打儿汉台吉、银定把都儿台吉、笔写契黄台吉、子二人、长子把都黄台吉、次子绰库儿台吉、侄七人、宾兔台吉、扯力兔台吉、大家阿不害合手计黄台吉、切侵黄台吉、秃退阿不害朵儿见台吉、哆啰土蛮四枝哆啰土蛮把都黄台吉、麦力艮台吉、着力兔台吉、克邓台吉、永邵卜三枝、歹成那言把儿谷阿不害阿落气把都台吉、俱老把都侄男、歹成那言子二人、长子阿不害、次子挨四阿不害、委兀儿慎四枝、着里兔台吉、满克赛台吉、旭胡弄台吉、褚叱把都台吉、俱俺答族侄、哈喇慎二枝、打剌名哑台吉、把都儿台吉、俱老把都侄、共四十六枝、大者众至万人。次者数千人。小者或千人。或数百人。虽众寡强弱不齐。俱系俺答亲枝酋长俱须授以指挥职衘。其俺答帐下哈台吉打儿汉诸女壻他不浪十余枝、俱听老酋统调、各须授以千户。如把汉那吉阿力哥近例各赐之冠服俾知臣礼。庶大小酋首。均知感戴　天恩荣被衣冠。各统部落。不敢侵犯各边矣。且虏性好强而耻卑。若名位同而恩典异。必不相下。而愤怨争夺之端易生。是假名器而臣服强胡。以衣冠而羁縻夷虏。即如各处土官朵颜三卫事例。在朝廷无大烦费庶各酋咸知荣感矣
</div>
    <div class="pagination">
<a href="皇明经世文编_page109.html">上一页</a><span>...</span><a href="皇明经世文编_page105.html">105</a><a href="皇明经世文编_page106.html">106</a><a href="皇明经世文编_page107.html">107</a><a href="皇明经世文编_page108.html">108</a><a href="皇明经世文编_page109.html">109</a><span class="current-page">110</span><a href="皇明经世文编_page111.html">111</a><a href="皇明经世文编_page112.html">112</a><a href="皇明经世文编_page113.html">113</a><a href="皇明经世文编_page114.html">114</a><a href="皇明经世文编_page115.html">115</a><span>...</span><a href="皇明经世文编_page111.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
