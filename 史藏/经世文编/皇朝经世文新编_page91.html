<!DOCTYPE html>
<html>
<head>
    <meta charset="UTF-8">
    <title>皇朝经世文新编 - 第 91 页/共 101 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文新编 - 第 91 页/共 101 页</h1>
    <div class="content">养心　孔子自得之学在从心所欲孟子自得之学在不动心后人言及心学辄指为逃禅此大误也天下学问不外成己成物二端欲求成己而不讲养心则眼耳鼻舌身意根尘相引习气相熏必至堕落欲求成物而不讲养心则利害毁誉称讥苦乐随在皆足以败事故养心者学中第一义也养心有二法门一曰静坐之养心二曰遇事之养心学者初学多属伏案之时遇事少但能每日静坐一二小时求其放心常使清明在躬志气如神梦剧不乱宠辱不惊他日一切成就皆基于此毋曰迂远云也

读书　今之方领矩步者无不以读书自命然下焉者溺帖括中焉者骛词章上焉者困考据劳而无功博而寡要徒人才无补道术今之读书当埽除莽榛标举大义专求致用靡取骈技正经正史先秦诸子西来学凡此诸端分日讲习定其旨趣撷其精华自余书皆供涉猎凡有心得以及疑难皆为札记至其先后次第余有读书分月课程读西学书法两书皆昔者答门人问之作虽粗浅已甚亦初学之涂径也

穷理　法必变所以立法之故不变六经诸子古者皆谓之道术所以可贵者惟其理也故曰法先王者法其意西人自希腊昔贤即讲穷理积至近世愈益昌明究其致用有二大端一曰定宪法以出政治二曰明格致以兴艺学挽近公理之学盛行取天下之事物古人之言论皆将权衡之度量之以定其是非审其可行不可行地球大同太平之治殆将萌芽矣学者苟究心此学则无似是而非之言不为古人所欺不为世法所挠夫是之谓实学若夫孟子所谓深造自得左右逢源又其大成之事也

经世　庄子曰春秋经世先王之志为学而不以治天下为事其学焉果何为矣故胡[安定](定安)有治事之斋而西人最重政治学院上依公理下切时务穷则建言达则任事此其为学具有专门非可枵腹抵掌摭尊攘之说以言经济也顾亭林曰天下兴亡匹夫之贱与有责焉范文正做秀才时便以天下为己任后世此义不明即好学之士亦每以独善其身为主义而世变益莫之振救不知栋折榱崩其谁能免即不念大局独不思自保耶

传教　孔子改制立法作六经以治万世皜皜乎不可尚矣乃异道来侵见篡夺今景教流行挟以国力奇悍无伦而吾教六经舍帖括命题之外诵者几绝他日何所恃而不沦胥哉虽然中庸之述祖德则曰施及蛮貊春秋之致太平则曰大小若一圣教之非直不亡而且将益昌圣人其言之矣记曰其人存则其政举佛教耶教之所以行于东土者有传教之人也吾教之微无传教之人也教者国之所以受治民之所以托命也吾党丁此世变与闻微言当浮海居彝共昌明之非通教不能通一教故外教之书亦不可不读也

学文　词章不能谓之学也虽然言之无文行而不远说理论事务求透达亦当措意若夫骈丽之章歌曲之作以娱魂性偶一为之毋令溺志西文西语亦附此门

缮生　张而不弛文武不能西人百业皆有安息七日来复大易同之学贵以时无使劳顿更习体操以练筋肤

　学约

　晨八下钟起静坐三刻然后执业

　九下十下钟读经学子学书经学先公羊传二戴记次及经子学先孟子管子荀子次及子

　十一下钟十二下钟读史学书先三史通鉴通考乃及史三史通考中亦有某篇宜先读某篇宜后读者别纸开列

　午一下钟习体操操毕静坐或读心学各书明儒学案或内典

　二下三下钟读西书书别列

　四下钟以后辍学

　夕七下钟学西文

　九下钟以后读词章书或涉猎籍

　十二下钟寝

　凡学者皆设日记学有心得或有疑义悉札记于其中五日一缴

　凡五日一讲学学者咸集堂中听受以三日八日讲讲学之日则辍读西书一课

　凡十日一课文课文之日则辍读书各课

　凡朔望日安息辍全课

　凡孔子生卒日皆辍课三日

　　湖南时务学堂学约十章　　　　　　　　　　　　　
梁启超

一曰立志记曰凡学士先志孟子曰士何事曰尚志朱子曰书不熟熟读可记义不精细思可精惟志不立天下无可为之事又曰学者志不立则一齐放倒了今二三子俨然服儒者之服诵先王之言当思国何以蹙种何以弱教何以微谁之咎欤四万万人莫或自任是以及此我徒责人之不任我则盍任之矣己欲立而立人己欲达而达人天下有道邱不与易孔子之志也思天下之民匹夫匹妇不被其泽若己推而纳之沟中伊尹之志也如欲平治天下当今之世舍我其谁孟子之志也做秀才时便以天下为己任范文正之志也天下兴亡匹夫之贱与有责焉顾亭林之志也学者苟[无](有)此志则虽束身寡过不过乡尚自好之小儒虽读书万卷祇成碎义逃难之华士此必非良有司与乡先生之所望于二三子也朱子又曰立志如下种子未有播荑稗之种而能获来牟之实者科第衣食最易累人学者若志在科第则请从学究以游若志在衣食则请由市侩之道有一于此不可教诲愿其戒之先立乎其大者则其小者不能夺也此为大人而已矣　立志之功课有数端必须广其识见所见日大则所志亦日大陆子所谓今人如何便解有志须先有智识始得此一端也志既立必养之使勿少衰如吴王将复雠使人日聒其侧曰而忘越人之杀而父乎学者立志亦当如此其下手处在时时提醒念兹在兹此又一端也志既定之后必求学问以敷之否则皆成虚语久之亦必堕落也此又一端也

二曰养心孔子言仁者不忧智者不惑勇者不惧而孟子一生得力在不动心此从古圣贤所最兢兢也学者既有志于道且以一身任天下之重而目前之富贵利达耳目声色游玩嗜好随在皆足以夺志八十老翁过危桥稍不自立一落千丈矣他日任事则利害毁誉苦乐生死樊然殽乱其所以相撼者多至不可纪极非有坚定之力则一经挫折心灰意冷或临事失措身败名裂此古今能成大事之人所以希也曾文正在戎马之间读书谈学如平时用能百折不回卒定大难大儒之学固异于流俗哉今世变益亟乱机益剧他日二三子所任之事所历之境其艰巨厄苦视文正时又将过之非有入地狱手段非有治国若烹小鲜气象未见其能济也故养心者治事之大原也自破碎之学盛行鄙夷心宗谓为逃禅因佛之言心从而避之乃并我之心亦不敢自有何其傎也率吾不忍人之心以忧天下救众生悍然独往浩然独来先破苦乐次破生死次破毁誉记曰国有道不变塞焉强哉矫国无道至死不变强哉矫孟子曰富贵不能淫贫贱不能移威武不能屈此之谓大丈夫反此即妾妇之道　养心之功课有二一静坐之养心二阅历之养心学者在学堂中无所谓阅历当先行静坐之养心程子以半日静坐半日读书今功课迫未能如此每日亦当以一小时或两刻之功为之静坐时所课亦分两种一敛其心收视返听万念不起使清明在躬志气如神一纵其心观天地之大万物之理或虚构一他日办事艰难险阻万死一生之境日日思之操之极熟亦可助阅历之事此是学者他日受用处勿以其迂阔而置之也

三曰治身颜子请事之语曰非礼勿视非礼勿听非礼勿言非礼勿动曾子将卒之言曰定容貌正颜色出辞气孔子言忠信笃敬蛮貊可行斯不得以小节目之也他日任天下事更当先立于无过之地与西人酬酢威仪言论最易见轻尤当谨焉埽除习气专务笃实乃成大器名士狂态洋务膻习不愿诸生效也　治身之功课当每日于就寝时用曾子三省之法默思一日之言论行事失检者几何而自记之始而觉其少苦于不自知也既而觉其多不可自欺亦不必自馁一月以后自日少矣

四曰读书今之服方领习矩步者畴不曰读书然而通古今达中外能为世益者鲜焉于是儒者遂以无用闻于天下今时局变异外侮交迫非读万国之书则不能通一国之书然西人声光化电格算之述作农矿工商史律之纪载岁出以千万种计日新月异应接不暇惟其然也则吾愈不能不于数十寒暑之中划出期限必能以数年之力使学者于中国经史大义悉已通彻根柢既植然后以其余日肆力于西籍夫如是而乃可谓之学今夫中国之书他勿具论即如注疏两经解全史九通及　国朝掌故官书数种正经正史　当王之制承学之士所宜人人共读者也然而中寿之齿犹惧不克卒业风雨如晦人寿几何若从而拨弃之则所以求先圣之道观后王之者皆将无所依藉若率天下人而从事于此靡论难其人也即有一二劬学之士龂龂然讲之而此诸书者又不过披沙拣金往往见宝其中精要之处不过十之一二其支离芜衍或时过境迁不切于今日之用者殆十八九焉而其所谓精要之一二者又必学者于上下千古纵横中外之学深通有得旁通发挥然后开卷之顷元提要始有所获苟学识不及虽三复若无也自余书数倍此数而其不能不读与其难读之情形亦称是焉是以近世学者虽或浏览极博揅究极勤亦不过扬子云所谓绣其帨鞶刘彦和所谓拾其芳草于大道无所闻于当世无所救也夫书之繁博而难读也既如彼其读之而无用也又如此苟无人董治而修明之吾恐十年之后诵经读史之人殆将绝也今与诸君子共发大愿将取中国应读之书第其诵课之先后或读全书或书择其篇焉或读全篇或篇择其句焉专求其有关于圣教有切于时局者而杂引外事旁搜新义以发明之量中材所能肄习者定为课分每日一课经学子学史学与译出西书四者间日为课焉度数年之力中国要籍一切大义皆可了达而旁证远引于西方诸学亦可以知崖略矣夫如是则读书者无望洋之叹无歧路之迷而中学或可以不绝今与二三子从事焉若可行也则将演为学校报以质诸天下　读书之功课凡学者每人设札记一册分专精涉猎两门每日必就所读之书发新义数则其有疑义则书而纳之待问匦以待条答焉其详细功课别着之学校报中

五曰穷理瓦特因沸水而悟汽机之理奈端因苹果落地而悟巨体吸力之理侯失勒约翰因树叶而悟物体分合之理亚基米德之创论水学也因入浴盘而得之葛立理尤之制远镜也因童子取二镜片相戏而得之西人一切格致制造之学衣被五洲震轹万国及推原其起点大率由目前至粗极浅之理偶然触悟遂出新机神州人士之聪明非弱于彼也而未闻有所创获者用与不用之异也朱子言大学始教必使学者即凡天下之物莫不因其已知之理而益穷之以求至乎其极近世汉学家笑之谓初学之人岂能穷凡物之理不知智慧日浚则日出脑筋日运则日灵此正始教所当有事也特惜宋儒之所谓理者去实用尚隔一层耳今格致之书略有译本我辈所已知之理视前人有加焉因而益穷之大之极恒星诸天之国土小之及微尘血轮之世界深之若精气游魂之物变浅之若日用饮食之习睹随时触悟见浅见深用之既熟他日创新法制新器辟新学皆基于是高材者勉之　穷理之功课每刚日诸生在堂上读书功课毕由教习随举目前事理或西书格致浅理数条以问之使精思以对对既教习乃将所以然之理揭示之

六曰学文传曰言之无文行而不远学者以觉天下为任则文未能舍弃也传世之文或务渊懿古茂或务沉博绝丽或务瑰奇奥诡无之不可觉世之文则辞达而已矣当以条理细备词笔锐达为上不必求工也温公曰一自命为文人无足观矣苟学无心得而欲以文传亦足羞也　学文之功课每月应课卷一次

七曰乐荀子曰人之所以异于禽兽者以其能也易曰君子以朋友讲习曾子曰君子以文会友以友辅仁直谅多闻善相观过相规友朋之益视师长有加焉他日合天下而讲之是谓大今日合一堂而讲之是谓小杜工部曰小心事友生但相爱毋相妒但相敬毋相慢集众思广众益学有缉熙于光明　乐之功课俟数月以后每月以数日为同学会讲之期诸生各出其札记册在堂互观或有所问而互相批答上下议论各出心得其益无穷凡会讲以教习监之

八曰摄生记曰张而不弛文武不能也一张一弛文武之道也故君子之于学也藏焉修焉息焉游焉西人学堂咸有安息日得其意矣七日来复先王以至日闭关商旅不行此古义之见于经者殆中西同俗也今用之起居饮食皆有定时勿使过劳体操之学采习一二　摄生之功课别具堂规中以上八条堂中每日功课所当有事以下二条学成以后所当有事而其基础皆立自平时故并着之

九曰经世庄生曰春秋经世先王之志凡学焉而不足为经世之用者皆谓之俗学可也居今日而言经世与唐宋以来之言经世者又稍异必深通六经制作之精意证以周秦诸子及西人公理公法之书以为之经以求治天下之理必博观历朝掌故沿革得失证以泰西希腊罗马诸古史以为之纬以求古人治天下之法必细察今日天下郡国利病知其积弱之由及其可以图强之道证以西国近史宪法章程之书及各国报章以为之用以求治今日之天下所当有事夫然后可以言经世而游历讲论二者又其筦钥也今中国所患者无政才也记曰授之以政不达虽多亦奚以为今中学以经义掌故为主西学以宪法官制为归远法安定经义治事之规近采西人政治学院之意与二三子共勉之　经世之功课每柔日堂上读书功课毕由教习随举各报所记近事一二条问诸生以办法使各抒所见对既然后教习以办法揭示之凡在堂上问答皆以笔谈

十曰传教微夫悲哉吾圣人之教之在今日也号称受教者四万万而妇女去其半焉不识字者又去其半之半焉市侩胥吏又去其半之六七焉帖括贱儒又去其半之八九焉此诚庄生所谓举鲁国皆儒服而真儒几无一人也加以异说流行所至强聒挟以势力奇悍无伦呜呼及今不思自保则吾教亡无日矣今设学之意以宗法孔子为主义子贡曰不得其门而入不见宗庙之美百官之富彼西人之所以菲薄吾教与陋儒之所以自蔑其教者由不知孔子之所以为圣也今宜取六经义理制度微言大义一一证以近事新理以发明之然后孔子垂法万世范围六合之真乃见论语记子欲居九夷又曰乘桴浮于海孔子之教非徒治一国乃以治天下故曰洋溢中国施及蛮貊凡有血气莫不尊亲他日诸生学成尚当共矢宏愿传孔子太平大同之教于万国斯则学之究竟也　传教之功课在学成以后然堂中所课一切皆以昌明圣教为主义则皆传教之功课也

　　五经大义终始论　　　　　　　　　　　　　　　　
龚自珍

昔者仲尼有言吾道一以贯之又曰文不在兹乎文学言游之徒其语门人曰有始有卒者其惟圣人乎诚知圣人之文贵乎知始与卒之间也圣人之道本天人之际胪幽明之序始乎饮食中乎制作终乎闻性与天道民事终天事始鬼神假福禔应圣迹备若庖牺尧舜禹稷契皋陶公刘箕子文王周公是也谨求之书曰天聪明自我民聪明言民之耳目本乎天也民之耳目不能皆肖天肖者聪明之大者也帝者之始也聪明孰为大能始饮食民者也其在序卦之文曰物不可不养也屯蒙而受以需饮食之道也其在雅诗歌神灵之德曰民之质矣日用饮食是故饮食继天地又求诸礼曰夫礼之初始诸饮食礼者祭礼也民饮食则生其情矣情则生其文矣情始积隆隆然始盈也莫莫然求之空虚望望然始相与谋曰使我有饮食者父欤母欤父母非能生之也殆其天欤乃率其丑取其仂以报于天仰而欲天之降之也再相与谋曰父与母与曷为不与我共饮食与则弗之见矣乃号其丑取其仂以报于渊泉俛而欲父母之假之也三相与谋曰非天也非父母也孰使我以能饮食与则弗之见矣于是号其丑取其仂以报圣之人每食四望而欲其降之也若其教之降首屈股下上手与其下上手之数以差由中古作故曰观百礼之聚观人情之始也故祭继饮食夫礼据乱而作故有据乱之祭有治升平之祭有太平之祭圣人曰我主天而众之祭始息圣人曰我不敢僭天而众之祭不敢先一人圣人自为谋曰孰使予大川盈大陆平大物腯成而小物毛烹于是乎食人鬼之始播种以配上天食人鬼之始平道涂以配于下地食人鬼之聪明仁圣者于宫后王曰社稷瞽宗以恩父为閷矣故恩及王父王父以上统曰祖其所居曰其在礼曰祝以孝告嘏以慈告此礼之大成也此言有异乎土鼓之祭其宝升平也其在公刘之四章曰蹡蹡济济俾筵俾几既登乃依乃造其曹执豕于牢酌之用匏是时糇粮完具始立国而祭也又曰君之宗之惟祭乃立宗非祭则宗不显明是故公刘教民祭而豳国之民无不尊其宗者后其支者大宗无不收宗者谨求之春秋必称元年禾千者禾也无禾则不年一年之事视乎禾洪范称祀者何禾孰而当祀祀四时而则一年矣元年者从食以为纪元祀者从[祝]以为纪其周公报成王曰祀于新邑咸秩无文周所以始立国也微子数商王辛之罪曰今殷民乃攘窃神祇之牺牷牲用以容将食无灾上世方乱犹祀矧商阶升平之资乎言辛所以灾也度名山川升崇冈察百泉度明以为向度幽以为蔽搏土而为陶凿山而为磏以立城郭仓宫室高者名曰堂下者名曰室以鬼神屏男女伐山之木以为之材其百器以寓句股以求九数其在于诗既景乃冈以测知北极之高下又曰夹其皇涧其过涧以顺水性则司空之始也此其与百姓虑安者也若其与百姓虑不安者所以安安也曰饮食之多寡祭之数少不后长支不后宗筋力者暴羸于是乎折雚析木而挞之则司寇之始也而声问乎东西而声问乎北南余食之多寡祭之数少后长欤支后宗欤筋力者毋暴羸欤皆必赴司寇而理焉理之而无不威故曰鞭蛮夷挞六合也谨求之书陶为士其职也后王谓之兵兵也者刑之细也士也者理也有虞氏之兵也其在洪范八政有司寇后王有司马司马司寇之细也圣者曰吾视听天地过高山大川朝天下之众其耳目心[思](崽)辨佞之雄长而户征其辞使我不得独为神圣必自此语言始矣爰是命士也命师也命儒也圣者至高严曷为习揖让之容虚宾师之馆北面清酒推天之福禄与偕使吾世世雄子孙必变化恭敬温文以大宠之岂惧其武勇之足以敓吾祭哉诚欲以一天下之语言也 

儒者出而语民曰非恃珪璧也其积者斋栗也而人莫不欢心以助吾祭矣不然边鄙之祭夫岂无私玉儒者又出而语民曰非恃干戈也而积者和也而人莫不出私力以扞其圉不然南亩之勇夫夫岂无私兵谨求之礼古者明天子之在位也必知天下良士之数既知其数又知其名既知其名又知其所在盖士之任师儒者令闻之枢也令闻飨帝之具也其在记曰三代之王也必先其令闻夫名士去国而王名微王名微而王道薄故曰杀胎破卵则凤凰不翔揜麛取犊则麒麟不至其在记曰土敝则草木不长水烦则鱼不大良士国之金玉异物也草木厌之而金玉乎鱼槁之而蛟龙乎诚苦之也名士之有文章望国气者见其烂然而光于天求之雅诗曰倬彼云汉为章于天周王寿考遐不作人其推天人之际曰相彼鸟矣犹求友声矧伊人矣不求友生神之听之终和且平是野有相慕用之朋友而可荐于神明也其衰也贤人散于外而公侯贵人之家犹争宾客于酒食其大衰也豪杰出阴聘天下之名士而王运去矣谨又求之洪范八政七曰宾八曰师宾师得而彝伦叙也何以曰叙也古之宾师必有山川之容有其容矣又有其润有其润矣又有其材王者之与宾师处闻牛马之音犹听金玉也亲尘土之臭犹茹椒兰也其在记曰君子曰德德成而教尊教尊而官正官正而国治矣其在诗曰有冯有翼有孝有德夫食货具则有冯矣官师备则有翼矣祭祀受福则有孝矣宾师亲则有德矣诚约彝伦之极完神人之庆也圣者曰吾非多制以好劳也多文以为辩也无政之曰阙政不中之曰不叙阙且不叙中国必有不安者矣夫如是是枕嵩华而身旷土之原也观其制作曰成矣求之春秋则是存三统内夷狄讥二名之世与三统已存四夷已进讥仅二名大瑞将致则和乐可兴而太平之祭作也是故有[禘](谛)推五行得感生之天主天帝而以人鬼配之有宗祀祠天帝于宫而以父配之练而斋斋而盥盥而祭其在易观盥而不荐有孚容若禘之盛也其在诗璱彼玉瓒黄流在中宗祀之盛也文祖明堂以嬗之名郊宗石室以建之主兼礼备乐以存之统升珪璧以崇之文九州岛四海以象之宫重犆祀也有封祀求之诗于皇时周陟其高山嶞山乔岳其在礼升中于天而凤皇降龟龙假封禅之盛也合此三者在春秋说曰以美阳芬香告于天犹告盛也有宫中祠昔在黄帝集万灵于明庭万灵者配太一者也在天[官](宫)曰太一在礼亦曰太一在易曰太极昔在成王袭祖考之勤劳有周公以代制作法宜得为太平世谨求之书有曰予冲子夙夜毖祀毖祀宫中祠之盛也其在后王服玉而延年宵中而禋冯几而候神则动过其物也然亦罔有咎于天使天下之老者自视如壮者使天下之壮者自视如幼者虽有积瘁之士沉思之民春如三春秋如三秋昼如九夏夕如九冬故国暇而能修民民暇而性命治

圣人之以能有名号者有四象焉曰暇曰顺曰雍曰嘉其在诗将欲以美公刘之功而总其意曰既顺乃宣而无永叹其在礼曰明于顺然后能守危也又曰达于顺又曰顺之实礼之终犹诗之始也求之书曰高宗三年不言言乃雍其在诗曰有来雍雍言雍在下也雍雍在宫言雍在上也洒扫嘉宫庭之道也朝日嘉旦昼之道也夕月嘉莫夜之道也玉色而丝声嘉后妃之道也无梦也有梦则太人以占嘉寝寐之道也其在礼曰以嘉魂魄是为合莫方祭而有嘉也谨求之诗曰予怀明德不大声以色不长夏以革遂终言之曰不识不知顺帝之则谨又求之礼曰圣人耐以天下为一家中国为一人必知其情何谓人情喜怒哀惧爱恶欲圣人治人情必反攻其情以己治之圣者有情与曰微矣至清以有神至和以有精至静以有形至澹以应灵至冲虚以应兆人故遂终言之曰心无为也以守至正无为本太一而已矣天下虽有积瘁之士沉思之民其心疾可得而已也上帝万灵可得而昼夜通也是故有善可得而荐也有命可得而受也有作可得而合也然则绝地天通非欤胡为其非也声以色犹不欲而糅神人其为声色也大矣先王恶其惊民也非太一之谓也夫如之何而可以极言圣人也曰盍游乎渊然不瞬之中置乎肃然清静之上端端乎遇圣人焉谨求之易曰圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫极之矣极之矣夫如是则谓之能天天也者福之所自出也书有五福焉诗称百福焉称万福焉皆能天之义也

　　五经大义终始答问一　　　　　　　　　　　　　　
龚自珍

问三世之法谁法也答三世非徒春秋法也洪范八政配三世八政又各有三世愿问八政配三世曰食货者据乱而作祀也司徒司寇司空也治升平之事宾师乃文致太平之事孔子之法箕子之法也

　　五经大义终始答问二　　　　　　　　　　　　　　
龚自珍

问八政事事各有三世愿问祀之三世答在礼运始言土鼓蒉桴中言宗庙祝嘏之事卒言太一祀三世不同名矣礼运者孔子本感蜡祭而言故胪祭也详若夫征之诗后稷舂揄肇祀据乱者也公刘筵几而立宗升平也周颂有般有我将般主封禅我将言宗祀太平也

　　五经大义终始答问三　　　　　　　　　　　　　　
龚自珍

愿问司寇之三世答周法刑新邦用轻典据乱故春秋于所见世法为太平矣世子有进药于君君死者书曰弒其君盖施教也久用心也精责忠孝也密假如在所传闻世人伦未明刑不若是重在所闻世人伦甫明刑亦不若是重

　　五经大义终始答问四　　　　　　　　　　　　　　
龚自珍

问公刘之诗于三世何属也答有据乱有升平始国于豳乃积乃仓当洪范之食俾筵俾几当洪范之祀五章六章是司徒司空之事其军三单是司寇之事司徒司寇司空皆治升平之事古人统兵于刑班固尚知之固也志刑不志兵

　　五经大义终始答问五　　　　　　　　　　　　　　
龚自珍

问洛诰属何世答有升平有太平曰予齐百工伻从王于周是八政司徒司寇司空之事曰户聿偁殷礼咸秩无文是八政之祀事皆言升平也曰我惟无斁其康事当是时周公诞保文武受命成太平之业故求明农去位若仅致升平公岂宜去位之年哉公刘之首章曰匪居匪康据乱故也洛诰曰无斁其康事太平故也
</div>
    <div class="pagination">
<a href="皇朝经世文新编_page90.html">上一页</a><span>...</span><a href="皇朝经世文新编_page86.html">86</a><a href="皇朝经世文新编_page87.html">87</a><a href="皇朝经世文新编_page88.html">88</a><a href="皇朝经世文新编_page89.html">89</a><a href="皇朝经世文新编_page90.html">90</a><span class="current-page">91</span><a href="皇朝经世文新编_page92.html">92</a><a href="皇朝经世文新编_page93.html">93</a><a href="皇朝经世文新编_page94.html">94</a><a href="皇朝经世文新编_page95.html">95</a><a href="皇朝经世文新编_page96.html">96</a><span>...</span><a href="皇朝经世文新编_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
