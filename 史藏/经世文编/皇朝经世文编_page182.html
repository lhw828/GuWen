<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 182 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 182 页/共 219 页</h1>
    <div class="content">
军器既备。则战阵之法不可不熟习于平日。论兵于滇与论兵于他省不同。高山险巇。无百里之平川。即诸蛮夷之所恃者。亦以山林川泽。寄倚草伏木之威。其外来者无论也。山深道险。马不能并列。人不能连肩。恐敌人伏兵险路。或扼我前。或冲我中。或继我后。虽有哨兵探马。一时搜索不到。敌出我不意。或哨兵探马。误闯入敌人伏兵之中。为其所陷。不及报我。我冒然而进。与敌相遇。一线之路。彼以有备待我无备。当此险要之区。首尾难援。百步之间。前后莫救。岂容不先为之防。惟用连珠倒卷之法。敌来攻我中。则两山出兵夹攻之。彼攻在左之营。则右营复如喷珠而出。又连布营。更番迭战。敌劳我逸。则敌人欲来前面攻我。势不能设矣。继我后则以退而进。后哨作前哨。倒卷而回。敌亦难以邀截。倘遇大江关隘之地。我必先兵把守。切忌轻进。使无归路。考古证今。谷战行营。断无有过于此者。夫服蛮夷之心。不能以不战而服也。请即以武侯之南征为战守之师可也。

　　论全滇形势　
刘彬

王公设险以守其国。此后世志疆域之始也。疆域之形势。虽轻重不同。必各有阨塞险要。为有国者所宜留意也。以天下论。则天下居其全。一省居其偏。以一省论。则一省居其全。一隅居其偏。必周知各省之形势。而后可以论天下之形势。必周知各隅之形势。而后可以论一省之形势。故居中驭外。乃统一之宏规。而守隘据险。实控制之要略。滇南越在边荒。其视天下。非有关中四塞之扼要也。非有蚕丛剑阁之崎岖也。非有沃野千里之富饶也。祇以山高箐密。路远林深。诸夷人所窟穴而盘踞者。或杂处于内地。或环遶于沿边。无事则辟草而耕。畴非乐土。有事则依山为势。即是鸿沟。滇中形势。较他省独异。所以论滇中疆域。亦当较他省各殊。使措置失宜。将所藉以为固者。或非其所必争。所据以为守者。或非其所当出。吾尝浪游两迤。浏览山川。有以知其疆域之夷险轻重焉。内而昆明为省会之区。巨浸则昆池浩淼。危则太华嵯。沃野平铺。山四拱。坚城深池。雄踞中央。信哉南服一大都会也。外则平彝者滇之门户。曲靖者遥应黔蜀。近控猓夷。枢纽之地也。由武定以达建昌。由沾益以至毕节。皆通蜀之道也。东川昭通。虽已设流。然地广山深。夷种甚伙。不可不有以预防之。寻甸是其隘也。鲁魁虽已宁靖。然地甚宽。山更险。彼可以来。我不可以往。夷人剽悍。每以掠汉人为其生计。自景东以及楚雄之妥甸。与易门●新平临安元江诸处。沿边千余里。在在皆其出没之所。虽临安有镇。元江有协。新●妥甸景东皆有营。易门塔陇界牌皆有汛。然御之最难。备之宜谨。不能保其不窃发也。元江普洱。孤悬夷境。广南接壤西粤。距昆明尤远。而中道声援辽。其系于滇也。犹滇之系于中国。可以不有。而不可不有也。蒙自开化。俱系通交之道。而开化僻在东南。与元江广南。遥相联络。地接弥金日南之界。一镇以弹压之。何可少也。此迤东之大概也。迤西则苍山洱水据其上游。大理者。西连永顺。南接蒙景。北带鹤丽永北。东俯楚姚。为昆明之应。固滇西雄镇。以提标驻之。宜也。其跨于北者。则丽江达于中甸。乃乌斯藏之冲。前阻金沙。后依鹤庆。然其要在江而不在鹤也。剑川亦中甸之别径。所以为●狴之防。实以为丽江之翼也。云龙羊肠一线在万山中。左望剑川。右顾永平。不但盐井之利。亦藩篱之助也。其僻于东北者。姚安永北。连壤川南。永北则独居江外。路通建昌。逼近吐蕃。尤偏而且要也。其峙于西南者。永昌远隔兰津。峻岭崇山。独处极边之末。然地土肥饶。城池坚壮。内而屏障九郡。外而锁钥诸夷。西南重镇。无以踰此。腾越又距其西。两江内阻。八关列。近控三宣。远驾六慰。一府一州。自相连接。而缅甸车里孟连耿马之属。胥于此有维系之势。则又最远而最要之地也。滇南居天下之西南隅。自平彝至腾越。纵延二千余里。皆三面环夷。独以东面临天下。而永腾亦三面环夷。独以东面临滇。滇为中国之犄角。永腾亦滇之犄角也。至若顺宁蕞尔之区。似无烦于筹撮。然界在沿边。往者莽贼入寇。剖孕妇为卜。得女则由顺宁而入。是可鉴也。此迤西之大概也。他若楚雄乃滇西之庄逵。广西亦苴兰之羽翼。其余坦易。无系安危。滇之形势在于此。所以制滇者亦在于此。而余更有进者。从来有一定之形。无一定之制。时不同则制变。有一定之制。无一定之功。人各异则功殊。

尝考滇之先有钱能杨荣诸阉之纵肆。则流毒苍生。几开边衅。有费典赤父子。及张立道诸公之贤良。则民受其福。国赖以安。他如鲜李之丧师辱国。刘深之启祸穷兵。张继孟笑谈歼逆。坐收不战之功。刘安世黩货媚奸。遂致诸夷之叛。清介如杨竦郑纯张翕王阜梁毗之辈。何民之不克化。勇略如傅友德沐英蓝玉蒋贵方政刘铤邓子龙之流。何乱之不可戡。无韦之招徕。则南诏未必归唐。无太弟之专征。则段氏悉能平定。是皆滇中往事。彰彰可考者。至于彝人之祸。处处有之。虽系荒僻之区。而无处非受兵之所。良由近处肘腋。无事则易狎易玩。有事则最便最近。考明史土司传。诸夷叛乱。或是外来。或是内发。率皆变起仓猝。遂致蔓延。小则一州一县。大则一郡数郡。涂炭生民。蹂躏疆宇。焚杀屠掠。靡所不至。受祸之惨。不可胜道。此岂形势所得而遏之者哉。约而言之。全滇之境。东向黔阳。西通甸缅。南达两粤交趾。北距西蜀吐番。山尽连延。鲜终朝之坦道。水多溪峡。无百里之方舟。历代以来。纷更相续。庄蹻开基。就苴兰而建国。蒙段窃据。凭苍洱以为都。当其荆秦未翦。原属偏荒荜路之区。及今郡县久开。渐跻文物冠裳之盛。乃有陆梁狡帅。跋扈强藩。往往恃其险远。夜郎自大。攘以丛奸。因之鼓乱。然而诸葛扬旌。雍闿授首。颖川仗钺。尔密沈渊。始肆梗顽。终归覆灭。曩者吴逆称戈。败不旋踵。此其近事。尤可鉴者。形势又安足恃哉。善治滇者。亦惟在文武守令。将弁慎择其人。当承平之日。能潜消默化于未事之先。而后形势者斯可藉以为固。故得其人。则众志可以成城。非其人。则天堑投鞭可渡。函谷丸泥可封。自古皆然也。天下皆然也。况于滇中哉。

　　滇南通考　
王思训

滇南形势。左绕金沙。右界澜路。重关复岭。鸟道羊肠。而云南一府。山盘水曲。较诸郡稍平衍。实足以控驭两迤。东以曲靖为门户。西以楚雄为屏翰。澄江其南。武定障其北。大理居迤西之中。与云南相策应。至元临开化。接壤交趾。永顺外临缅甸。鹤永近连吐蕃。此数郡者。实资锁钥。而云南大理永昌。尤号沃野。此形势之大略也。昔人谓云南有三要害。东南界交趾老挝诸夷。以元临为锁钥。西南缅甸诸夷。以永顺腾越为咽喉。西北吐蕃。以丽江永宁北胜为扼塞。此三要也。门户有四。一曰古路。自邛雅建昌渡金沙。入姚安白崖。即古路也。又有东路西路间路。此四路也。西以永昌为关。以麓川为蔽。北以鹤庆为关。以丽江为蔽。南以元江为关。以车里为蔽。东以曲靖为关。以沾益为蔽。此四关之说也。观此可以知云南矣。至于地山川。尤可殚述焉。山原始于西藏枯尔坤。两江夹持。至于老君山。穹窿郁嵂。为通省众山之祖。又为定西岭。为碧藏山。又东北为屼●山。及至沾曲。遂由黔入粤入楚入闽以及浙江诸省。其水则以金沙江为北界。此水原出吐蕃达赖喇嘛东北牛吼山下。东南流入喀木地。经丽鹤永北武定东川入四川界。合于岷江。其入之者。则有打冲河。即诸葛所渡之泸水也。又有龙川江普渡发源于滇池。周三百余里。源广流狭。有似倒流。滇之名始此。或又谓其回环倒流。故曰滇。水之南汇者则有澜沧江。有二源。俱出吐蕃喀木地。会于又木多之南。经丽江旧兰州。过云龙。经永顺。黑惠江入焉。历镇沅普洱为九龙江。入于车里。正西之大水则有潞江。源出吐蕃哈拉脑儿。入怒夷为怒江。入云南保山大唐隘。经云龙。过永昌。入缅甸。即禹贡之黑水也。按黑水有三。而诸说纷纷。水经注谓出张掖鸡山。此雍州之水。与梁州绝不相涉。汉书地理志。唐樊绰。皆以丽江为黑水。薛季宣又以泸水为黑水。引郦道元之说以证之。但与入于南海之说俱未合。宋程大昌以澜沧为黑水。明季李元阳因之。山海经注亦然。但皆未身经其地。不过约指其为某水某水耳。惟我　　　圣祖仁皇帝山川考。谕释三危之义。以潞江为黑水。而后黑水西河惟雍州。华阳黑水惟梁州。有合于禹贡焉。正东之大水惟八达河。经粤西入于右江。而礼社一江。发源赵州。至蒙化。历楚雄元江。入于交趾。斜界滇中。此东西两迤之所由名也。如大理之叶榆水。即古西洱河也。又滇之极西。有龙川江槟榔江。俱入于缅。明王骥征麓川。兵抵金沙。诸酋震恐曰。自古汉人无至此者。即此也。此地脉山川之大略也。

　　入滇陆程考　
师范

郡国未有以旅途记者。滇在天末。东有黔中诸夷间之。北有蜀之裔土。南有粤之羁縻属县间之。道途通塞。命脉系焉。昔楚庄蹻泝沅水。略地至滇池。其转战逐北。经历之地。未有纪也。秦常頞通五尺道。汉唐蒙治夜郎道。司马相如治灵关道。其所镂山刻木之地。未有纪也。刘尚之击栋蚕。孔明之击雍闿。皆渡泸水。李雄僭蜀。遣李钊攻宁州。刺史王逊进军由小会。隋史万岁之讨爨翫。自蜻蛉川经大小勃弄。元世祖之伐大理。自忒刺分三路。或由宴当。或由白蛮。或由满陀城。而其师行所过。止宿警跸。未有纪也。公孙述时。句町大姓保境为汉遣使自番禺江奉贡。而其间道所趋。阅历何所。未有纪也。惟唐志载贞元十年。遣祠部郎中袁滋与内给事刘贞谅使南诏。自戎州开边县。由曲州石门镇邓枕山马鞍渡蒙夔山谕官州簿州界江山荆溪谷池汤麻颊柘东城安宁井曲水石鼓佉龙至羊苴城。贞元十四年。遣内侍刘希昂使南诏。自巂州清溪关。由大定达仕二城西南经箐口永安木瓜岭台登城苏祁县羌浪驿蓬岭会川河子镇渡泸水至姚州。又载安南经交址太平州南思恩楼县忠城多利州朱贵州浮动山天井山。山上夹道皆天井。间不容跬者三十里。又经汤泉州禄索州龙武州皆爨蛮安南境。又历傥迟顿入平城洞澡水。至曲江剑南地。然其山川之险易。物情之变幻。未有纪也。迨明初通滇为列藩。其入觐之路。置传设驿马曰东路。闲道走蜀者曰西路。其后安氏衡决。乌酋吠声。东西道断。因北走金沙大渡曰建越路。建越多夷患。复不能以时开通。又南间道。粤西自广南达南宁。其分岐而合于广南者通曰广南路。广南在滇之南。折而东北。始达南宁。其道迂。又有由东直走罗平安笼以达田州者曰罗平路。一一撮其亭徼焉。核其远近险夷。考其人情焉。东路繇黔以达于沅州。始为楚郡。故止于沅州。志普定兴隆路。并志黔。志黔亦以志滇也。黔之腹心。滇之咽喉也。志清浪晃州路。并志楚。志楚亦以志滇也。楚之边徼。滇之唇齿也。西路由黔西以达纳溪建越路。由会川以达荥经。始为蜀邑。故止于纳溪荥经。志乌撒建越路。并志蜀。志蜀亦以志滇也。蜀之藩篱。滇之门户也。广南罗平至于南宁。始为粤郡。故止于南宁。志归顺田州路。并志粤。志粤亦以志滇也。粤之穷荒。滇之扼塞也。诸路皆由陆。惟金沙有水道而未通。其详载之别帙。山川书其历。不书其望。艰难险阻迂怪谣俗咸书。以补他志所不及云。

　　论滇程方舆纪要　
顾祖禹

云南与贵州四川接壤。今行旅所经。有东西两路。而皆以曲靖为孔道。从辰沅经贵州。出威清平坝普定安南。越普安州入云南界。遵平夷而达曲靖者。此东路也。从巴夔。经泸州。出永宁赤水毕节。过昭通。踰七星关。入云南界。遵沾益而达曲靖者。此西路也。志云。云南之门户有四。曰古路。曰西路。曰东路。曰间路。自邛雅建昌会川涉金沙江入姚安白者。古路也。秦常頞五尺道。至蜀诸葛武侯始大辟之。谓之西道。亦曰石门道。唐书韦皋传。石门者隋史万岁南征所开也。天宝中。鲜于仲通下兵南溪。今四川叙州府道遂闭。至是。蛮经北谷。近吐蕃。皋复治之。由黎州出邛部。置青溪关。遣幕府崔佐时从此通南诏。又蜀王建时。由此击云南。俘斩数万。自宋以后。此道又闭。元季始置邮传于此。东路则肇自庄蹻。而立驿则自明初始。若由重庆綦江七驿至遵义。又六驿至贵州。所谓间道也。诸葛武侯遣李恢关索分道南征。又马忠抚定牂牁。皆由此。此四路者主黔蜀而言也。若从广南而入云南有二道。皆会于宜良。万历三十二年普洱驿丞李仲登请开广西路以便云南其略曰云南富州与广西宾州接界仅隔一日欲开水路则从宜良路南弥勒维摩至下江从舟过富州计程不过五日往时有石城驿回部驿维摩驿河母驿今皆荒废欲开陆路则从宜良师宗块卜古彰阳达计程八日至泗城州过田州约二十日中间平川坦道傍三岔江入京师不过七十四站水陆通计较近二十余站惟普鲊埂马科古彰夜得板羊河泽等村设驿站四土壤饶沃道路易通后不果从安南入云南亦有二道。皆会于蒙自。永乐中平安南分军出云南蒙自是也罗氏曰蒙自县经莲花滩入交州百陇关循姚江古岸者此大道也自蒙自县河阳隘入交州循姚江左岸者皆山险崎岖此间道也其余蹊径歧途。不可更仆数矣。杨氏曰。昔诸葛武侯入南中。分军一出牂牁。今四川遵义府西南皆牂牁地一向益州。今南宁之南皆古益州郡也而躬率步骑。渡泸入越巂。今四川建昌行都司入姚州境是也隋史万岁平南蛮自越嶲马湖青蛉弄栋而入即其道也自是有事南中者。未尝不师武侯之成法也。唐天宝九年。鲜于仲通伐南诏。统大军出南溪路。今四川州府分遣越巂军出会同路。建昌行都司安南军出步头路。步头今临安府十三年李宓伐云南。亦分二道。宓自蜀入。宓时为剑南留后侍御史广南节度使何履光督军自海道入。又贞元五年牟寻谋归分遣信使由西川黔中安南三路俱达于成都安南路即所谓海道也宋宝佑初。蒙古攻大理。次忒列。在吐番境内分军。一从西道入。曰晏当路在今丽江府徼外一从东道入。路由白蛮即今姚安或以谓曲靖路误也太弟将劲骑从中道入。从越巂渡金沙江至北胜州此中道也元至顺初。遣彻里帖木儿击云南叛者。时云南诸夷秃坚等为变亦分军一自四川进。一由八番进。今贵州也又至正二十四年。明玉珍攻云南。分兵三路。一由界首入。在州府一由建昌入。一由八番入。洪武十四年。傅友德等帅师讨云南。分军出四川永宁趣乌撒。而大兵自辰沅出贵州向曲靖。　本朝定云南。平吴逆。亦三道并进。此从来攻取之大势也。

　　缅事述略　
师范

明初缅甸为八宣慰使之一。至莽瑞体吞并诸土司而始强。及万历十年刘綎邓子龙大破之。直抵阿瓦。自是贼稍敛。二十三年。巡抚陈用宾。用暹罗间缅。由是缅复衰。迨至顺治十八年。莽猛自立。戕永明王君臣。自是不通中国者六七十年。雍正七年。与整卖构兵。求进贡而不果。盖百十年来。中国几不知有缅甸矣。至乾隆十一年。而吴尚贤出。吴尚贤者。石屏州民也。家贫走厂。抵徼外之葫芦国。其酋长大山王蜂筑信任之。与开茂隆厂。厂大赢。厂例无尊卑。皆以兄弟称。一人主厂。次一人统众。次一人出兵。时尚贤为厂主。其第三人则黄耀祖也。厂既旺。聚众至数十万。一有警。则兄弟全出。尚贤身瘦小。然临阵辄先。须虽少。皆擢起。见者无不惊走。厂徒多才力。数百觔可手挽而发之。凡在夷方开厂者。互相联络。有夷众憎某厂欲攻之。而惮茂隆阻。用重币假道。尚贤阳许。而阴告某厂使备之。夷大败。回过茂隆。截之。无一脱者。所获不可胜计。众大欢饮燕。中酒。尚贤大哭不止。众惊请故。尚贤曰。吾与众兄弟忍饥寒开此厂。今一旦有此无妄财。怀父母妻子各思归。我一人能支乎。为蛮有矣。于是诸人各被酒为豪举。尽探怀中所掠者弃之渊。其操纵人皆类此。诸莽贼皆缅也。畏之甚。不敢侵。然尚贤为人阴贼戾深。黄耀祖心不善之。谓此非可久与处也。乃谋自脱。因请假徒往山猎。尚贤许之。乃以其徒入葫芦。猎所得禽。时以遗蜂筑。蜂筑不之虞也。一夜遂破其国而有之。尚贤屡招其归。不荅。先是尚贤之邻有某者。性忠实。曾为武弁。颇识字。会以事革不能自存。往省尚贤。尚贤虽豪。然故厂徒。不识官府事。某因以进贡说之。可邀恩得葫芦国王。尚贤正无如黄耀祖何。闻若言。即心动。某因为禀。介耿马土司罕世屏献茂隆厂抽银课。时银之出不可思议。公私大充。当是时。蛮最畏者。茂隆吴尚贤与贵家宫里雁。贵家者。故永明入缅所遗种也。缅劫永明时。诸人分散驻沙洲。蛮不之逐。谓水至尽漂矣。已而水至。洲不没。蛮共神之。百余年生聚日盛。称贵家。兵力强。蛮畏之。厂力弱不能支蛮者。丐请即往。时亦有敏家。大抵贵家之与也。宫里雁貌伟而怪。满面皆髯。每。矢石不能及身。故为蛮所畏。时与缅酋隙。尚贤伺闲入缅。欲和之。不听。因构缅与贵家战。不胜。乃说其酋莽哒喇以进贡假威重。可阴为已地。缅乃从所言。十六年进京贡十象并诸物。究不能得葫芦札付。怏怏回。已禀辞大府西行矣。忽追回饿死之。尚贤死而厂徒散。蛮自是轻汉人矣。时莽哒喇不道。十七年敏家破阿瓦。走哒喇。入据其城。有瓮籍牙者。木梳之头人也。十八年九月。与贵家战。胜之。遂败敏家。十九年正月。哒喇为得楞子所杀。瓮籍牙败。得楞自立于木梳。寻徙阿瓦。以力胁服诸土司。且击败波龙厂。走贵家。遂篡缅甸。莽氏绝。二十五年。瓮籍牙死。其子孟络嗣。与各部构兵如故。二十七年。宫里雁为所追。率其下谋内附。而孟连土司刁派春苛索之。宫里雁不受土司约束。会石牛厂周彦青相招。宫里雁乃置其妻曩占及男妇千余人于孟连。而自赴厂。宫里雁既去。刁派春乃分散其人于各寨。而置曩占及二女于城中。曩占知入牢笼。潜语其人。但望城中火来接应耳。已而派春索其畜产。即与之。索其次女。即与之。索其长女。即与之。乃索曩占。曩占怒。乘夜进其家。手刃三十余口。遂纵火。其徒见火光尽集。偕撒拉朵等奔孟养。遂归缅甸。而宫里雁实不知之也。永昌守杨重谷闻变。欲以宫里雁为功。乃佯好迓之。宫里雁将行。妾卜之。不吉。劝毋往。不听。因泣而从之。至永昌。至省。不敢轻动也。狱已具。杀之于瓮城。妾亦死之。而缅祸自此起矣。

滇人每言吴尚贤宫里雁若在。岂有边祸。其说虽未必尽然。然足以见边地之情形。能保厂者即防边也。宫里雁与木邦相依倚。既死。木邦遂降。缅扰边。明年遂犯猛笼。杀土目。三十年。时犯九龙江。出入无忌。然不过小蠢动而已。未至攻塞围城也。而大员举动张皇。辄欲自往以罹祸机。三十一年三月。总督刘藻至于自杀。迨杨应琚至。事已靖矣。而听副将赵宏榜之说。生事邀功。至于新街败。边事无宁日矣。三十二年。杨应琚逮入都。而以承恩公明瑞代。九月进兵分两路。明瑞由木邦进。额尔登额由老官屯进。明年正月。明瑞殁。以忠勇公经略。三十四年。经略至于师。缅人乞降。遂班师。按缅酋之先。于汉则有雍由调。于唐则有雍羌。前明则有雍罕。于今则有瓮籍牙。雍瓮同音。其屡次差投缅文。每称相传一千七百余年。盖自汉和帝永元九年戊戌雍由调受金印紫绶。以至于今。乾隆庚戌。凡一千六百九十三年也。自明莽瑞体开疆蚕食。凡隶我边圉。如木邦蛮暮猛拱猛养猛密景线景迈孟艮及大小古喇等部落。虽叛服无常。无不慑其兵威。听其驱使。故知众建而少其力。为制边驭夷之要术也。缅地近佛郎机。西洋货物聚于漾共。闽广皆通。火器皆西洋制法。用兵号令精严。胜则赏甚厚。赐名号为官。负则杀无赦。于军前逃回者。将其家小全行抄杀。故有逃者。其家必令之出。无敢逃者。各头目无俸。随其贸易以取利。汉人亦不任用。其地有汉人街。则择汉人为街长。其性多疑。犬羊性也。所服一人。始终不变。总兵哈国兴自林冈寨角胜。为所畏服。故每乞和。必求见哈国兴。得鲁蕴尤与之熟。蛮性如此。论曰。予既纪缅略。此外尚有孙文靖公士毅绥缅纪事。予曾抄存而失之。是举也。一坏于刁孟春杨重谷之贪杀。再坏于刘总制杨阁老之张皇。三坏于办理军粮者之草率。明将军徒提孤军。饷运不继。进退两难。虽额尔登额果能如期。终难径抵阿瓦。不得已遂以身殉。忠勇公以经略事。精详审慎。士饱马腾。奈暑月进兵。雨阻瘴兴。有地利而无天时焉。然受息师。边民受其赐矣。大抵缅穴于滇之西南。天则炎溽烦蒸。地则水土恶劣。粤为前门。滇乃后户。如必尽榛荆而披刜之。粤以舟师捣其巢。滇以屯练夺其隘。约十七司。各自为战斯可矣。爨龙颜碑云。缅戎寇场。是缅已见于刘宋。现今缅酋孟陨。奏改阿瓦王名号。薄缅弗居。瓮也孟也蒙也。音可相通。孟氏其亦蒙之末裔欤。按樊绰云南城镇志。如镇西越礼银生开南。接吐番界。弥臣达波斯。邻小婆罗门诸部。必四五译乃通大理。所恃望苴子。即腾越之野人。倘抚而用之。实平缅劲旅云。

　　平定缅甸述略　
赵翼

缅甸古朱波地。宋宁宗时始通中国。元世祖遣兵三征之。责其贡赋而还。明初设宣慰司。嘉靖万历间。有莽瑞体者渐强盛。传及其子莽应里。世为边患。参将邓子龙游击刘铤。各率兵五千入平之。而其雄长南徼如故。明初所设边外三宣六慰诸土司。大抵皆服属于缅矣。明末永明王窜其国。缅酋阳款而阴拘之。李定国率兵入。欲护王以出。缅酋弗与。定国肆焚劫。缅酋密遣使乞援于我　朝。约大兵至。即俘永明以献。时吴三桂以亲王镇云南。偕将军爱星阿率兵万余入。缅酋送永明于军。时顺治十八年也。是时三桂未及为善后计。边外木邦猛密大山诸土司听其仍为缅属。不复能如明初之众建而分其势。由是缅甸竟国于西南。乾隆十九年。缅酋莽达喇。与得楞锡箔诸夷构兵。为所杀。缅国无主。有缅属木疏土司瓮籍牙起兵。声言复。击败得楞诸夷。遂窃据酋位。初在其木疏筑城。继乃徙于故缅酋所居之阿瓦城。凡缅国旧所属土司皆降服之。有不服者。辄治兵攻击无虚日。贵家者。随永明入缅之官族也。其子孙沦于缅。自相署曰贵家。据波童厂采银。向有岁币输缅。瓮籍牙僭位后。贵家不复输。瓮籍牙击溃之。贵酋宫里鴈。犹纠合余众以拒。此乾隆二十三年事也。而木邦土司罕莽底。亦不甘为瓮籍牙属。遂与宫里鴈合兵。瓮籍牙又遣其土目落觉攻破之。罕莽底遁于孟坑。二十五年。瓮籍牙死。其子莽纪觉嗣。构兵如故。二十七年。宫里鴈亦避于孟坑。而我孟连土司刁派春者。素嗜利。闻宫里鴈之窜于近边也。遣人招之。宫里鴈疑未决。而其妻囊占先率众来附。刁派春勒索其赀财妇女殆尽。囊占怒。袭杀刁派春而去。宫里鴈不知也。而永昌守杨重谷诱致之。至则坐以扰边罪。肆诸市。于是缅酋益无所忌。浸寻而及我耿马土司矣。耿马虽我土司。而于缅亦旧有岁币。至是。莽纪觉遣其目普拉布。率兵二千来索。先阑入我孟定。执土司罕大兴。使为乡导。入耿马。土司罕国楷邀之于滚龙江。击斩普拉布。余贼遁去。二十八年冬。缅贼复至我遮放边外。扬言来索木邦官。会罕莽底病死。贼乃退。三十年。莽纪觉死。其弟懵驳嗣。即今缅酋也。三十一年。贼复索币于我孟连土司。相传孟连之先。本缅支子。有缅酋所赐象及金刀为重器。每替袭。必封上旧所赐。而更请新者。至是。刁派先嗣。缅酋遣人来索旧物。扬言有众六千。已至腊戌。又千余人各带船钉十枚。将造舟渡滚弄江。讹言流闻。边民一日数徙。此永昌边外之扰也。我诸土司之近缅者。往时皆于缅私。有年例。自木疏据位号。诸土司以其故等夷。不复与。而木疏方与贵家诸夷相攻。未暇远问。及贵家木邦为所并。乃渐及我土司。此起之由。倘督抚大吏以此情入奏。　　上自有裁度。其时普尔边外。虽有匪徒俶扰。而永昌边外。或不必用兵也。普洱之役。自乾隆三十年始。车里土司。忽有贼百余突入。为土目刀铣等败去。其冬又有贼数千。掠九龙江小猛仑诸处。初不知为何贼也。督臣刘藻亲往勘。亦莫得要领。传闻孟艮土司之族人召散者纠缅贼为助。篡据孟艮。导贼扰边。于是遣总兵刘得成参将刘明智等。分路堵截。而参将何琼诏失律败归。

三十一年春。刘藻自刎死。大学士杨应琚来滇办贼。会贼渐退。得以其间平整欠。以土目叭先捧守之。又平孟艮。以土目召冈守之。部署初定。而永昌边外适有缅贼征索孟连之事。抚臣常钧奏请普洱事毕后。当即办永昌边外贼。　　上是之。于是杨应琚移驻永昌。而僚属之喜事者。辄争言缅甸可取状。杨应琚初弗听。曰吾官至一品。年逾七十。复何求。而以贪功开边衅乎。有副将赵宏榜者。少为波童厂丁。颇悉缅事。曰愿假某兵数百。可生缚缅酋于麾下矣。腾越州知州陈廷献曰。并不烦官兵。某已集土练四千以待。杨应琚遂心动。欣然许之。于是赵宏榜率兵二百袭蛮暮之新街。一鼓克之。以蛮暮土司瑞团来降。陈廷献遣人招猛密土司。不听。则诱致其所属之孟敛土目线官猛来降。而木邦故土司罕莽底之弟线瓮团。及其子线五格。犹在孟坑。缅宁通守富森亦招之降。降者皆曰。我地若干。人户若干。愿内附。岁输粮若干。杨应琚遽以拓地千里。人户数十万。岁输粮数万石入奏。而其地其人其粮则固尚在边外。我初未尝得而有之也。新街者。南大金江水口。缅人与中国市易处。顺流而下。六日可至阿瓦。为贼最要地。贼闻其入于我也。率数万众来争。赵宏榜出拒之。恃勇不设备。全军皆覆。于是新街失守。贼尾而入。直薄陇川之虎踞关。提督李时升檄诸将御之。战于楞木。战于领冈塞。互有胜负。辄以大捷奏。贼复分兵绕入万仞关。掠盏达。越陇川而出。会贼遣人议和。约各退。毋相犯。诸将许诺。贼渡猛卯江去。李时升复趣诸将哈国兴等追之。被围于猛卯城。救至。围始解。先是。杨应琚见贼势大。知事未易就。乃以得不偿失。奏请弃新附诸土司地。有　　旨切责。至是。杨应琚以为贼已遁也。檄总兵朱仑等进据木邦。木邦空无人。野无所掠。自宛顶运粮以给。天渐暑。瘴疠方兴。人多病。将军杨宁后至。甫数日而贼大集。我师遂溃而归。木邦失守。时三十二年四月十八日也。杨应琚及李时升等皆获罪。　　上命明瑞以将军兼总督。给满洲兵三千。调川贵及滇兵二万余。大举剿贼。至则简军实。练士卒。议分两路进。明瑞由锡箔路。参赞大臣额尔登额。由猛密路。约相会于阿瓦。以九月二十四日出师。会大雨。三昼夜不绝。人马俱立泥潦中。糗粮尽湿。至芒市易粮以行。而负粮以牛。不能速。十一月二日始出宛顶。越八日整队入木邦。军容盛甚。参赞珠鲁纳守之。给以兵五千。俾为声援。明瑞自率万二千人。抵锡箔江。结浮桥以渡。至蒲卡。始遇贼之前哨。擒数人。询知贼聚于蛮结。遂进蛮结。贼果立十六栅以待。领队大臣观音保。麾众先据山之左臂。贼来争。不得上。翼日。两军相持未决。而顾贼栅甚坚。其法立木为栅。聚兵于其中。我枪仅及其栅。而贼从栅隙处发鸟枪。击我兵辄中。此贼之长技也。哈国兴请分三路登山俯趋而薄之。军士皆奋。时出边已逾月。未见贼至。时始与贼遇。无人不欲杀贼也。一呼而直逼其栅。有黔兵王连者先跃入。十余人继之。贼恇乱不知所为。多被杀。遂破一栅。乘势复攻得其三面。十二栅之贼乘夜尽遁。贼自新街交兵以来。从未经此大创。已首窜喙伏不敢复抗矣。会明瑞一目中伤几殒。越数日始稍愈。乃复进兵。至象孔。迷失道。而军中粮已匮。集诸将议进止。诸将莫有敢言退者。明瑞念粮既断。势不能复进。而又虑猛密路之师。或已先入。而将军转退兵。则法当死。闻猛笼有粮。且其地近猛密。冀可得猛密路声息。于是定计。就粮猛笼。贼探我兵不复向阿瓦。又我病兵有被掠者。询知军粮尽。乃纠众来追。及我于章子坝。自是无日不战。明瑞及观音保哈国兴更番殿后。至猛笼。果多粮。军士赖以济。会岁暮即其地度岁。而猛密之信杳如。

三十三年春。乃取道大山土司以归。猛笼粮尚多。而牛马俱尽。无可驮运。人各携数升。余皆火之。将至大山。又有蛮化之捷。先是。贼之缀我也。每夕驻营。犹相距十余里不敢逼。至是。我兵营于蛮化山巅。而贼即营于山半。明瑞谓诸将曰。贼轻我甚矣。若不决一死战。益将肆毒于我无类也。贼久识我军号。每晨兴。我三吹波伦而起行。贼亦起而追我。明日。仍吹波伦者三。而我兵尽伏于箐以待。毋得有一人营者。令既下。翼日三波伦毕。贼果谓我兵已行也。争蚁附而上。我兵万众突出。枪声如雷。贼惶遽不及战。辄反走。趾及顶背。自相蹴踏。死者无虑二千余人。我兵乘势击杀。又一二千。坡涧皆满。自是贼不敢近数日。每夜数十里外。轰大数声而已。而贼之先一日过者。已栅于要路。明瑞蛮化五日。以所得牛马分犒军士毕。行至其处。则已攻不能拔。有波人引以间道。始得出。过波老厂新厂贵家所采银处。民居遗址。径数里。计当日厂丁不下数万。已俱为贼冲散尽。愀然者久之。而贼复增兵追至。贼之分路袭木邦者。正月十八日。已溃我木邦之师。珠鲁纳自刭死。参军杨重英被执。于是木邦之贼亦至。额尔登额之进猛密也。道闻老官屯有贼。欲先取之。既至而攻栅不克。顿兵者数月。　　上以明瑞久绝军报。趣额尔登额援之。于是老官屯之师撤。而老官屯之贼亦至。明瑞行抵小猛育。贼已猬集。不下四五万人。我兵尚分七营。而环视四围皆贼也。而额尔登额之援不至。明瑞遣卒探路曰。路旁已有贼栅矣。乃令诸将达兴阿本进忠等。率军士乘夜出。而身自拒贼。相从者领队大臣观音保扎拉丰阿总兵哈国兴常青德福及巴图鲁侍卫数十人亲兵数百人。及晨。血战于万贼中。无不一当百。已而扎拉丰阿中枪死。巴图鲁侍卫皆散。观音保发数矢连殪贼。尚余一矢。欲复射忽收。而策马向草深处。以其镞刺喉死。恐矢尽无以自戕而被执也。明瑞身负数伤。亦虑落贼手。力疾行。距战处已二十里。气仅属。乃从容下马。手自割辫发。授家人使归报。而缢于树下。家人以木叶掩其尸而去。二月之十日也。计自章子坝与贼相接。贼日增。我兵日少。孤军无援。转战五六十日。未尝一败。明瑞每晨起。即躬自督战。且战且撤。及归营。率以昏时。勺水犹未入口。粮久绝。仅啖牛炙一脔。犹与亲随之战士共之。所将皆饥疲创残之余。明瑞体恤备至。有伤病者。令士练舁以行。不忍弃。故虽极困惫。无一人有怨志。其死也。非不能自拔归。阿瓦未平。惧无以返命。　　上亦有全师速出之　　旨。而路阻不得达。遥望　阙庭。进退维谷。故傍徨展转。决计以身殉。而又不忍将士之相随死也。结队徐行。持重自固。使贼不能覆我。直至小猛育。拒宛顶不过二百里。度将士皆可到。然后遣之出。而自以身死战中。呜呼。此意良可悲已。方军势日蹙时。愈力。尝谓诸将曰。贼已知我力竭。然必决死战者。正欲贼知我　国家威令严明。将士用命。虽穷蹙至此。无一人不尽力。则贼知所畏。而后来者易于接办。此其谋国之深。尤非徒慷慨赴死者所可同日语矣。然明瑞之死。缅人不知也。而余威犹震。四月中。缅酋遣我兵之被俘者许尔功等八人。赍贝叶书求和。副将军果毅公阿里衮奏其事。　　上虑贼非出于至诚。不可轻许。戒勿答。冬。阿里衮驻兵于边。　　上命雕剿以怵之。于是遣侍卫达里善等捣南坎。杀二百余人。海兰察等捣顿拐。亦杀二百余人。会副将军阿桂亦至营。两将军合。将八百人袭鸠。杀六七百人。

三十四年春。　　上命大学士公傅恒来滇经略兵事。以四月朔至永昌。越八日至腾越州。两阿将军及将军伊勒图偕至南徼。地多瘴。议宜俟霜降后出师。经略迟之。谓若是须坐守四五月。既糜饷。且军初到。当及其锐用之。久则先懈。非计也。其进兵之路。以阿瓦城在大金江之西。若从锡箔路进。则阿瓦仍隔江外。惟腾越州西有鸠江。即大金江之上流。过江则为猛供猛养两土司。前明王骥征麓川。追思机发至此。刻石江边。所谓石烂江枯尔乃得渡者也。由猛供猛养。可捣缅酋之木疏老巢。由木疏至阿瓦。又皆陆行。步骑可直抵城下。乃定议大兵渡鸠而西。其偏师先议在普洱遥为声势。后改议从猛密夹江而下。造舟于蛮暮。以通往来。部署既定。七月二十日。经略大兵起行。阿里衮从。阿桂于蛮暮。督造战舰。经略至鸠。集舟结筏。凡十日乃毕渡。师次猛供。土官浑觉先遁。絷其小妻招之。乃来降。献驯象四。贝叶书一。夷语谓之标格丁编年纪候之书牛百头。粮数百石。至猛养。亦有牛米之献。于是所历二千余里。皆不血刃而下。惟途间忽雨忽晴。山高泥滑。一马倒。则所负粮帐尽失。军士或枵腹露宿于上淋下潦中。以是多疾病。猛供猛养虽缅属。非缅腹地。故缅酋不遣兵来。而缅俗以八月前刈禾。至中秋则集兵出。九月下旬。阿桂造百船成。所调闽粤习流之士亦至。将由蛮暮江出大金江。贼已列舟扼江口。阿桂击败之。贼目宾雅得诺被创死。由是江路无阻。伊勒图往迎经略。遇于哈坎。经略以十月朔渡江回蛮暮。缅贼寻以大众水陆来犯。阿桂将步兵。哈国兴将水兵。陆路之贼先沸唇至。旌旗蔽野。势张甚。阿桂麾兵以鸟枪连环迭进。弓矢继之。骑兵又从旁蹂之。贼不支。遂大溃。我兵追杀无算。哈国兴率舟师顺流下。贼犹列舰以拒。有闽兵跃入贼船。一贼泅水遁。闽兵即入水斩之。贼骇夺气。我军讙而奋。因风水之势蹴之。贼舟自相撞击。多覆。凡杀溺死者数千。江水为之赤。江之西亦有贼结栅自固。阿里衮提兵往攻。连破二栅。余贼皆逃。是时诸路军皆大捷。会经略已病。诸将欲遂以此蒇事。阿里衮曰。老官屯有贼栅。前岁额尔登额进攻处也。距此仅一舍。不往破之。何以报命。策马先行。经略以下皆随之。贼栅据大坡。周二里许。自坡迤下插于江。栅木皆径尺。埋土甚深。遇树则横贯之以为柱。栅之外掘深濠三层。濠外又横卧木之多枝者。锐其末而外向。名曰木签。守御甚备。我军阻旬余不得进。先用大击之。栅木坚不折。有折者贼辄补之。哈国兴斫箐中老藤。长数百丈者。击铁钩于端。募敢死士。夜往其栅。三千人曳藤以裂之。为贼觉。砍藤断而罢。经略又命火攻。先制挡牌御枪。一牌可护十数人。以两人舁而前。十数人各挟薪一束随之。百余牌同时并举。如墙而进。拔签越濠。至栅下。方燃火。忽西南风起。火反烧。我军随却回。最后遣兵穴地。至其栅底。实火药轰之。栅果突然起高丈余。贼惊扰。声震天。我军皆挺枪抽刀。待栅破而掩杀。无何。栅忽落而平。又起又落。如是者三。不复动。栅如故。立栅之坡斜而下。而地道乃平进。故坡土厚不能迸裂也。然贼自是惧。其栅之插入江者。开水门以通舟。运粮械不绝。阿桂谓如是则贼终无坐困之日也。拨战棹五十。越过其栅截之。时阿里衮已病甚。犹力疾督攻栅。视枪最多处辄当之。经略虑其伤。令统舟师以息劳。战舰整列。贼粮械不得入栅。由是益惧。其酋帅曰眇旺模者。遣人来乞和。愿结栅于两军适中地。请将军等往。眇旺模亲来面受要约。经略不许。诸将以兵多染瘴。日有死亡。争劝受降撤兵。乃遣哈国兴往责眇旺模以进表纳贡返土司地诸事。议未决。眇旺模左顾而去。哈国兴单骑入其栅责之。眇旺模不敢见。别遣人出请如约。适缅酋懵驳亦遣使赍贝叶书来乞降。乃取其成而还。缅甸平。

　　征缅甸事附论　
赵翼

余以乾隆三十三年。奉　　旨赴滇。时果毅阿公为将军。命余参军事。尝从历入关诸隘口。是冬云岩阿公。以总督兼将军。二公同在一营。余兼直焉。其明年大学士忠勇公傅文忠来滇经略。余以故吏。又在幕下。故所记较亲切。其于明将军之事独详者。余至滇时。距将军之殉节仅数月。滇民及从征之军士。言及将军无不堕泪者。其得人心。虽古名将不能过也。即以战功论。准夷回部之役。正贼人败乱时。我兵所向披靡。莫敢抗。其旅拒者。仅济尔噶朗叶尔羌黑水营等十数战耳。非日有相杀之事也。惟缅贼自章子坝与我兵相接后。无日不袭我于归途。我兵之撤回。必先以一军迎战。然后以一军退。退至数里。又列以待。而使先战之军撤回。列以待者又出战。如是者更番迭代。日凡数十次。故每日仅行二三十里。自章子坝至小猛育。二千里之地。六十余日始至。贼随处可调兵。而我无后继。贼随地可取粮。而我无续运。贼以一象驮一。所至可轰击。而我军械火。具日少一日。当战苦时。枪声如数百万爆竹同时迸裂。对面不闻人语也。然六十余日中未尝一败。其间又有蛮化之大捷。贼死者三四千。历观史册。如将军之深入重地。全师而出者有几人哉。惜将军已殁。诸战功遂不及见之奏牍。天下人无由知。余问之从征者。既得其详。恐日久无复能记忆也。故不惮缕述云。

　　征缅纪闻自序　
王昶

缅自元始着于史。自元而明。屡征之。不得志。明之不克。孟养也。非缅也。元则已抵三江城矣。至蒲甘而败。患在锐也。夫缅西南一小土司尔。今已并孟养等十数土司。计其广轮。东西几数千里。而由三江城东北至八关。中隔诸土司境。南北又三千里。越三千里。始抵其郛。且十月出关。二月瘴发当还。以五月阅数千里地。犁廷埽穴。微识者亦知其难。自明公瑞战殁。虽　命傅公经略。两阿公以将军副焉。然　　上慎之。尚未决于再用兵。会傅公力请。始遣以行。公由江以西。收猛拱。抵新街。败贼于江中。及至老官屯。合兵攻砦。懵驳惧。遂以书至。从而纳还师。如天之福。唯　　上之武而仁。明而断。因以致此。此非人力也。然缅果不可灭欤。曰赵宏榜以三千人赴新街。弗量力也。杨宁以四月出木邦。弗知时也。明公瑞由宋赛而旋。弗度地也。皆以速示锐。以锐矜勇。故弗克胜。然则厚力而时。时而得地。何缅之弗可灭乎。称官猛之言。言渐也。余故取其说。附着于篇。

　　条陈征缅事宜疏　

周于礼

臣闻滇省莽匪不法。侵扰土司边界。　　皇上轸念远黎。　　特命大学士杨应琚。管理云贵总督。驰驿前往。接办军务。　　圣谟指画。虽在万里之外。瞭如目前。蕞尔小丑。不难克期扑灭。惟是臣土著●。为元江普洱大道。于夷情地势。略有见闻。不敢不直陈于　　圣主之前者。臣窃闻制夷之法。要在先散其党羽。而欲散其党羽。要在安插内地夷民。不使窜入贼伙。而后以夷制夷。则事省而易为功。臣访闻此次莽匪之起。约六千余人。其实系莽匪。约计一半。此外江西湖广及滇地流民。以开矿失业附之者。不下千余。近边●彝胁从者。亦不下千余。是贼少而民多也。臣愚以为必绝其窜入之路。而后胁附之众。可以解散。近岁滇省米价少昂。云南省城。每市石一石卖大制钱十五千文。合银十三两五钱。每仓石三石。合市石一石。以仓石折算合银四两五钱。临安澄江两府。米价少减于会城。然亦不下三两余钱。滇省边界。民少夷多。夷性轻剽易动。偶有小灾。及有军役。安插不善。或致滋生事端。当雍正九年十年间。威远地方夷人小扰。臣时年十二岁。略有知识。又熟闻乡老之言。知当日由威远同知刘洪度抚驭失宜。激成事端。其后元江新平●界内丁左鲁魁两山土酋杨昌。奉李本施文恭等。乘闲窃发。几两年始定。今莽匪之起。进兵仍由元普一路。自元江至普洱路。涉三江曰小江。曰阿墨江。曰把边江。三江瘴毒。二月中旬以至九月中旬。倍于常时。惟普洱府城无瘴。由普洱而思茅。由思茅而普藤。以至小猛羊橄榄坝九龙江。皆属瘴乡。而普藤隘口。瘴毒尤甚。是以军行处必兼调土练。以土练能悉山险耐烟瘴也。土练调自近地。实系熟夷。得其心则可为官军前导。而失之或致入贼。非抚之有道。不能使乐趋事而尽其力。臣愚请　　下督抚大臣。督率有司。凡米价少昂。及军役调练之地。设法抚恤。使内地夷民。安插妥协。其奉调土练。并恤其家。使无内顾。然后可尽其力。内地既安。则江广流民。及胁附之众。望风解散。亦可随宜抚剿。如此。则莽匪穷蹙。而扑灭尤易为力矣。

　　条陈南征时事上经略傅公　
黄桂

窃查缅为西南膏腴。僰夷所宅。人柔而多诈。富而无寿。要其地气使然。故诸葛之南征。在乎羁糜。而不不处。迄乎明代。思氏莽氏屡为边患。或一聚数十万。或一反数十年。邓子龙攀枝花之战。以寡敌众。大破缅虏。而犹不能静。陈用宾是以有八关之筑。我　朝百余载来。沧海澄清。不惊烽燧。乃有木匪不恭。负强于彼。方为众酋所畏。阿瓦之王。既先失土。木邦之主。播迁他乡。而内地诸土司。亦多晏安委靡。疏于防备。彼乃得以愈恣其横。虎视哀牢。借衅骋戈。官军御之。又鲜勇略。溃走死伤。殆不胜纪。而八关遂为豺狼道路矣。虽曰小丑。有干体统。是以　　天威震迭。声罪致讨。势在难已。我公仔肩万里。披图察形。经画已定。岂复儒生之迂所可得而参其议论者。第以准回之强。亘古为中国患。哲后英主。莫能控制。我　　皇上神武所奋。一举而收服之。藐兹缅方。曾何足云。独是南北异势。执此处彼。抑又不能无枘凿焉。云南二十万之秋粮。民食无多。仓储甚少。一有荒歉。邻省之籴难来。则军粮先已可虞。是故缓攻之说。可以行于北者。未可以行于南。计南征者。利在乎速。而欲功速成者。在乎多算而已。缅可量而未易胜者也。以彼闻有征剿之声。协而谋者固众。则亦强者主之。弱者不得不附。志未必同。力未必均。虽率旅如林。皆其村寨顽民。驱冒锋镝。假作铺设。惟恃杀手千骑。劲弩毒矢。专于行劫而已。未曾抗兵对垒。猝然而来。猝然而去。故元明之世。缅数为寇于内疆。亦未闻其能拔一城。踞一郡。此其可量者也。然而未易胜者何。瘴毒不可遽进。江险不可骤踰。野阔人繁。各种散居。南海为大门。左交趾而右西洋。云南一面。特其后户。以云南之一面攻之。明时频岁征缅。卒鲜制胜。即有制胜。不过得其遁归而止。根未绝。息而旋作。况兹木匪之强。兼并诸缅。家于木梳。而阿瓦之海澨。以为凭依。木邦之厂奸。以为羽翼。彼方挟三窟之狡。我乃张一面之网。则其利而进。不利而退。绰有余地。又安所得悉根株而拔之。拔之未克。难处也。我归则彼出。我入则彼又归。彼且疲我于道。而误之于瘴中。兵损帑耗。百姓困于久役。饥馑亦且相仍。成功未果。而滇先受其病。此一面之缓攻所以不为征缅之长策也。则何不为两道并进。以操全胜之局哉。夫缅之所依者水。征缅之势。利用水军。闽粤之踞南海。不过一月之程。可发水军一万。定以抵缅日期。俾云南先悉。斯时之缅贼。闻风而恐。度亦无两全之术矣。其肆然作逆。轻视官兵者。一意外驰。初无内顾之忧也。果闻水军将军临其前。能不急于内顾乎。急于彼则缓于此。而后云南之军易于措手。然又在乎得其要焉。地之利在新街。人之利在沙兵。新街为入缅要口。必先取而据之。严垒固屯。期于不拔。所以资我之水道。而扼彼之咽喉。不可失也。沙兵为缅贼所惮。其人劲而很。攻战无退却。惟礼者首而惠其众。则万数可得而致。多多益善。不可忽也。据定新街。则粮船无患。多聚沙兵。则先锋可恃。于是云南之军。与闽粤之军。按期相望。一由新街顺流而下。一由南海溯流而上。料莫之敢御者。两军既会。深入木梳。沙兵之悍。水师之能。当乎前。满汉土兵之盛。交奋于后。亦未有不捣其巢而馘其酋者矣。木匪既锄。则厂奸全屈。而阿瓦自定。木邦自宁。何也。除其残而诸缅服也。此两道之所为力。而成功可速。即根株可拔也。若夫两道为大师所压。则自顾难于保全。不待深入其地。而已有哀垦恩赦。永远纳者。但使献出汉奸。即以止戈为武。此则甘雨和风。中外乐业。尤善之善者矣。区区愚衷。意如此。昔鲁女忧国。曹生谒君。事非分内。而引以为虑。如蒙不弃。施之于事。或有所补。则幸甚幸甚。

　　平定两金川附论　
赵翼

谨按两金川地。较之准夷回部。曾不及十之一。攻五年而后得之。勋伐似未足侈述。然其地尺寸皆山。插天摩云。羊肠一线。纡折于悬崖峭壁中。虽将军大臣。亦多徒步。非如沙漠之地。可纵骑驰突也。其扼隘处。必有战碉。甃以石而窍于墙桓。间以枪石外击。旁既无路进兵。须从枪石中过。故一碉不过数十人。万夫皆阻。破之之法。必步步立栅自护。以次进逼。轰大击碉。使贼陕输不能立足。官兵即随入。毁而杀之。其有碉多径阻。必不能攻克者。则用绕道别进之法。视危岩绝巘无可措足。贼所不备处。乘昏夜扪萝攀石。手足并行。如蠖循条猿。引臂以出其后夹攻之。故常分路各进。或三四百人为一队。一二百人为一队。贼伺隙于丛箐深涧。亦不过数十人。即突出来搏。计自用兵以来。我兵不下七八万人。从未有列堂堂正正之大阵。辟战场以决胜负者。皆凿凶裂罅而后突入。又其地雨雪多而晴少。贼之喇嘛。复能用札荅邪术。以致雨雪。泥深路滑。我兵力益难施。是以地不及准夷回部之大。而致力于无可致力之处。战攻之苦不啻倍蓰过之。昔哥舒翰以四万人破土蕃石堡城之险。唐史侈为奇绩。然所攻不过一城。今则如石堡城者。不下数十百处。节节出死力得之。则绩之奇更前古所未闻也。或者谓蕞尔小丑。不妨度外置之。殊不屑耗国帑兵力于此不毛地。抑知彼既隶我戎索。自难坐视其跳梁。而番夷之性。但畏威。不怀德。乾隆十四年。固尝受降肆赦。免刀镬而席之。恩至渥矣。正以未经大创。转狃为故常。不十年又生事。使非有以痛惩之。将益无所儆惧。各土司弱者被劫。强者亦效尤。边徼且无宁岁。屡扰而屡讨之。其劳费更不可数计也。我　　皇上决策剿灭。乘国家全盛之力。兵少增兵。饷少增饷。卒草薙禽狝。不遗孽。自此西南陲可千百年无事。此正一劳永逸之长计。而岂小见懦识所能仰窥万一哉。至于运筹握机。制胜万里。军书沓至。　批荅不逾晷刻。诸将禀承。动致克捷。即有时阃外所筹。有　　谕旨未到。已适相合者。亦或有　　谕旨到。已移步换形者。而　　神谋睿算。络绎至军。诸将知　　圣心所注。宵旰靡宁。皆震动奋励。不敢稍存苟且之意。军士亦无一懈心。用是谋者殚虑。战者毕力陷坚摧险。迄奏大勋，历观史册。千古以来。未有不事隳于因循。而起功于振作者。然则扫穴擒渠。固诸将士之力。策力以集事。则惟我※　皇上独握成算。坚定不移。以成此骏烈也。猗欤岂不盛哉。

　　征安南纪略　
师范

安南于唐虞为南交。于周为越裳。汉唐五季。皆属内地。至宋。遂与云南共弃之。明永乐初平安南。不久旋弃。乾隆戊申六月。其国乱。国主出亡。眷属及大臣内奔。投于粤西。粤抚孙公永清以闻。而粤督孙公士毅在潮闻讯。亦驰往南宁。　　上命滇与粤会讨。孙公总师。提镇以下皆受节制。而滇师为之声援。于是滇督富纲督师舍于开化。时仓猝命下。但传安南乱。究不悉其乱之所自起。适安南奔内之臣。有自粤西由开化返其国者。富公召而讯之。乃具陈致乱之原委。其言曰。安南之乱。起于辅政。旧有左右辅政。职如元帅。左辅政阮氏。右辅政郑氏。皆世官。而左辅政总理国事。权尤重于郑。世为婚姻。后阮辅政年老子幼。临终以左辅政职事托其郑阿保代理。阿保利之。不念还。其妻阮氏。乃阮辅政长女。窥其意。乃密白国主黎王。谓吾弟已长。乞以辅政还其弟。时黎王偏向阿保。闻言怒。即将辅政事尽给阿保。自是止一辅政。无左右牵制。而出阿保之妻及其弟于广南顺瓦。弟即阮辅政之子也。居顺瓦。号为广南王。自此阮郑两家世相仇。攻杀不休。然广南顺瓦虽失辅政外迁。而按年进贡。纳献黎王。二百余载矣。景兴王黎维即位。其辅政者郑栋。景兴王疲软昏庸。不理国政。兵马钱粮归郑栋。即王印亦由收管。专权甚有篡志。乾隆五十年。景兴王病。郑栋杀其世子。将立景兴王之弟翁皇司黎维谨。安南诸臣不服。郑栋内计。景兴王死。吾即代。然忌广南世仇。先灭之。可无后患。会广南王所属西山土酋阮岳阮惠兄弟桀黠甚。郑栋诱与共灭广南王。即以其地畀之。岳心衔郑栋。然乘此机得两获。阳白广南王。请领兵讨郑栋。中其所欲。即许之。广南王以兵与阮岳。即与郑栋合杀广南王。阖门皆灭。阮岳遂据广南。郑栋以其地在穷海守为难姑任之。独回黎京。时乾隆五十一年六月也。自此阮岳兄弟。资广南。招兵马。益强盛。夺据富春。自立为泰德王。郑栋在黎京闻之。亦自立为郑靖王。两并抗。景兴王无如之何也。郑栋有二子。长郑宗。次郑干。栋独爱干。欲立之。会其病。乃属辉郡公黄廷琠辅干。总理国事。号为郑都王。宗不服。纠众攻都王。都王见势败。乃以位让郑宗。号为瑞南王。宗既立。欺主弄权益甚。众官无不怨。宗知众怒。恐干或与黄廷琠乘之为变。遂杀廷琠。有贡整者。廷琠所属也。怨郑宗杀其主。誓报仇。投往广南阮岳。谋诛郑宗。阮岳兄弟因其为郑氏家人。疑不肯用。后因其出力夺占城地。乃信之。遂兴兵往黎京。攻杀郑宗。灭其家。黎王见阮氏兄弟杀郑宗。除后患。大喜。念无酬功。阮惠住黎。以女妻之。阮岳含怒。径回广南。五十二年七月。黎王薨。嗣孙黎维祁立。号称昭通王。阮惠在黎京。盗去象马金银等物。于八月中。同妻回广南。昭通王闻之。即差贡整夺回象五十。阮惠至广南。又被阮岳夺其货物。由是兄弟不睦。阮惠别居富春垒。造城围。差其将节制阮任。领兵攻破黎京。贡整战死。昭通王奔山南。阮任遂据黎城。各镇守府州县。逃者逃。降者降。阮任遣其党。分守要口。亦有篡志。而翁皇司黎维谨。直降贼。受崇让公之封矣。五十三年。阮惠复领兵数万至黎京。佯言阮任欺主。斩之。而遣人请嗣君昭通王复位。王知其心怀叵测。不肯出。而黎京臣民亦不服。惠不敢居黎京。乃拆毁城内宫室庙宇砖石木料。搜括妇女财物。由水路回富春。三千人守黎京。安南有三十八府。五十六州。一百一十八县。降阮贼者甚多。惟有宣光兴化未降。黎王眷属自黎京失散。各往广西接壤。渡河求救于中国。其词如此。

又粤抚咨开安南国王。嗣孙眷属随从夷目花名册云。阮氏玉素。系黎维祁之母也。阮氏玉端。系黎维祁之妻也。黎维诠三岁。系黎维祁之子也。其有职男子六人。有位妇女六口。随仆童三十六名。其年十月二十七日。富公与提督乌大经。以兵八千往。初元时征安南。以万户李邦宪刘世英领军开道。自永平入安南。每三十里立一寨。六十里置一驿。每一寨一驿。屯军三百。然彼由广西起抵安南近。今云南距之远。乃设二十五台站。运粮四万石。运夫二万名。马二千匹。牛二千头。每台运夫四百名。兵丁廿名。马十匹。余夫余马。以备应接。往来设台。自马白关起。至宣光镇止。共二十台。计程一千一百里。马白属开化。为内地。乃开化司马所治。出关二十里。至达号寨。有小河一道。名咒河。即交址界矣。达号三十里。至都龙。有都龙铜厂。都龙五十里至箐口。崎岖险要。过溪四。箐口三十里至南温河。过溪三。无村落。南温河四十里至竹瓦房。过溪四。路崎岖。竹瓦房五十里至清水河。路崎岖。过溪四。土坡四。清水河六十里至安边。过溪六。不用吊桥。大坡一。安边过渡七十里。至富灵社。路险平不一。无村落。富灵社七十里。至●油。崎岖平坦不一。无村落。●油八十里至●巧。崎岖险要。过溪二十二。石坡二。土坡三。无村落。●巧八十里至平衡。崎岖平坦不一。过溪四。平衡八十里至廊岭。过溪四。无村落。廊岭八十里至大蛮州。过贺长社。贺良社六十里。至贺良下畔。贺良下畔至福安县。●律八十里。●律过大河。至雄异总上畔七十里。雄异总上畔至下畔七十里。异总下畔至宣光镇八十里。宣光镇至黎城。尚有八日程。其地平坦。过渡溜河。与红毛国交口。大河二道。故自马白关至安边二百九十里。自安边至大蛮州四百五十里。自大蛮州至宣光三百六十里。总计一千一百里。先是十月二十八日。督帅孙公。率广西提督许世亨。出镇南关。由谅山进。十一月十三日。败贼于寿昌江。十五日。抵市球。贼阻富良江。进攻之。贼大溃。二十日。入黎京。定嗣孙维祁位。盖滇师进站时。而安南已平定矣。会有班师之令。明年正月二十一日。撤台回滇。按滇师所以直进无阻者。由黄文通为之开路也。文通为黎氏臣。忠于黎氏。阮之乱。黎国人多叛从阮。文通独为黎氏守。会大兵南征。交通因为滇师开路千余里。师行席。粤师之覆。滇师独得振旅归。非黄文通之功乎。明嘉靖时。莫登庸乱。黎武文渊为黎守。事正与黄文通类。时汪文盛抚滇。诇得之。且为请于朝。赐其父子一门冠带。文渊尽力。进地图。自为向导以进兵。请滇出师。屯莲花滩。以溃其腹心。于是登庸泥首听命。卒存黎氏。赏行于粤。谋出于滇。岂非封疆大臣。实心谋国之力乎。惜乎文通不遇汪公。不能如武文渊得以遂其存黎之志。黎亡而文通父子被诱见杀。全家尽覆。为中国宣力而莫之省忧。不亦哀乎。凡封疆有事。须稽考古来之前。与近代之成案。谋乃出于万全。制驭蛮荒乃得其胜算。莫盛而黎微。宜扶黎以分莫之势。厥后黎强而莫弱。又存莫不许其并吞。两存而俱利。即两敌而相防。蛮人之党既离。不得不各为我边守。以献媚效功。莫与黎之往事。前人既已行之。而今阮与黎。又岂异乎。故制蛮之道。使两家互牵制。不使势归于一家。此皆在成案中。未有检而察之者耳。

　　请靖遐荒疏乾隆十年　
御史彭肇洙

奏为请崇　　国体以靖遐荒事。臣本年三月二十日阅邸抄。见云南督臣张允随。奏称云南永顺东南徼外有蛮名卡瓦。其长名蚌筑。自号葫芦国王。不知其所自始。从古不通中国。久慕　　天朝德化。因无方物可贡。将境内茂隆山银厂。作为贡献。及现开厂民吴尚贤等所抽课三千七百两零。同耿马宣抚司之叔罕世屏。厂民吴尚贤等。解送输诚。呈到面禀前来。且称茂隆山银厂。自前明开采至今。兴旺不一等情。臣愚以为　　圣德覃敷。荒裔内附。只取归化之诚。不在贡物之有无。卡瓦之国。自古无闻。方舆不载。忽为向风慕义。塞输将。此意诚不可郄。惟是银厂作贡。臣愚不能无疑。窃以为未便。据督臣张允随奏称其地距永昌一十八程。计程而论。去中国尚未二千里。何以不知彼国所自始。又称银厂自前明开采。兴旺不一。既云从古未通中国。前明开采之说。毕竟何据。且内地商民吴尚贤。何以得知彼国。径入开矿。卡瓦即无方物可贡。何以竟将不能随赍之银厂。越界输诚。此中恐有奸商愚算外夷。阳借纳献为名。阴欲居奇射利。所不可知。天下事。多一利。即增一害。若许其献纳银厂。照例抽税。利境一开。毋论商贾游民。奔趋若骛。凡内地作奸犯科。扞法触网之徒。先得潜窜其中。积聚日多。争夺必起。即成将来边衅。不可不深长虑也。且计每年所抽税课。不及中土一县钱粮。厂地时旺时衰。未定年年可恃。我　　皇上议赈议蠲。动以百万。本年现免天下正供。何至抽此戋戋之税于穷徼绝域中乎。臣愚以为卡瓦既愿归诚。惟有加奖赏赐。不拂其心。所献银厂。宜郄而勿受。现呈税课。亦令自为携回。明示圣朝　　包荒柔远之度。不在贡献之有无。并　　敕下云南督臣。急将商民吴尚贤等掣回。饬令可通卡瓦一带边方。严行禁止。不许内地民人。擅至彼国开采。违者立拿重究。如此。则处治当。　国体昭。边境安。远人服矣。

　
卷八十八兵政十九苗防

　　坊苗　
魏源

抚苗如抚子。备苗如备疾。御苗堤御水。攻苗鸷攻伏。抚苗道二。文告不与。目不诗书。足不城市。奚知文。奚知告。则聚所欲欤。则去所恶欤。何谓所欲。盐布入于峒。药材出于山。何谓所恶。莠苗不于寨。奸民不入于寨。吏胥不扰于寨。备苗道三。兵哨不与。兵久则蠹。哨久则圯。我以此往。彼以此拒。毋予其距欤。毋芽其势欤。毋酿其渐欤。苗壤不硫磺。奚自而入。入予其距。苗技习鎗矛。睚而。芽其寇。苗俗神巫鬼。椎牛而祭。祭耗其费。抚之善。备之勤。变乃不成。距不夺。芽不刑。渐不惩。狼翼而飞。怒将食人。人曷御之。又曷攻之。御之百里之外。攻之于阻之内。攻之以兵。御之以民。御之之法曰。近其防闲。遥其声势。边墙以限疆界。哨台以守望。炮台以堵敌。堡以聚家室。碉卡以守以战以遏出以截归。边墙亘山涧。硝台中边墙。炮台横其冲。碉堡相其宜。凡制碉堡之法。近石以石。远石以土。外石中土。孔以枪。掘濠以防。碉容五人。堡乃众藏。有三固。矢不洞。火不焚。盗不踰。有三便。族聚故心固。扼要故数敷。犄角故势强。壁坚野清乃可以攻。攻之之法曰。征兵不如募勇。募勇不如土蛮。土蛮不如苗攻苗。习技艺。习登陟。习径路。习虚实。习劳渴。习苗情。攻之之法曰。骑不如步。矢戟不如火枪。山丛径仄。箐密涧曲。故骑射不宜。步利猱捷。枪利仰攻。攻之之法曰。合攻勿如分攻。缓攻勿如速攻。悬深巢不如屯沿边。夫鸷鸟之将击也。必盘空而出不意。其视审。其至捷。有不击。击必中。中必逝。苗窟若狡兔然。专则聚。聚则坚。缓则备。备则延。分攻故不能相顾。来去不测。故备勿及。不株及。故党与离。屯边。故进退如意。声东击西如意。水土粮饷如意。攻之之法曰。因其信鬼而威之。因其贪利而购之。因其仇猜而离之。因其乡导而用之。昔者诸葛武侯之渡泸也。遣李恢将别部而地利明。选哀牢劲卒而卒服习。若夫明殷正茂韩雍陈金蔡经之于獞猺。李化龙朱燮元之于蛮。明张岳　国朝张广泗席尔达之于苗。皆未有一道而成者也。未有不数道数哨。十数道十数哨。夹进互击者也。　　大清之兴也。平地则八旗为一。遇险则各旗为八。兵犹水也。因地而制变。然则驭苗蛮百世师者谁乎。明广西参将沈希仪。希仪之术如之何。曰。抚如子。备如疾。堤御水。鸷攻伏。

　　修边　
傅鼐

从来御边之道。固宜遥为声势。尤宜近为防闲。湖南苗疆。自乙卯用兵以后。将提督分驻辰州花园。添设绥靖镇。保靖改为参将营。干州移驻辰州协。军制整齐。声势称雄焉。而苗路如梳。出没无常。民间风鹤时警。非于沿边民村。筹设屯堡。添建卡碉。则不时窃扰。民不能耕。耕不能获。非计之万全也。抚苗于既平之后则宜宽。防苗于既抚之后则宜密。今三厅自干州交界之木林坪起。至中营所辖之四路口止。筑围墙百数十里。其界画严矣。而又度险扼冲。筹设屯堡。联以碉卡。计凤凰厅境内。共设堡卡碉台八百八十七座。永绥厅境内。汛堡碉楼共一百三十二座。干州厅境内。汛堡卡碉共一百二十一座。古丈坪连保靖县境内。汛堡碉楼共六十九座。各处相其地形。布星罗。遇有声息。数百里柝声相应。咸知警备。其修设之地。关墙则沿山历涧建之。台则择地势冲要处立之。哨台则于关墙之间修之。卡碉屯堡。则因地制宜。其形或为品字。或为一字。或为梅花。无成格也。其修设之制。关墙则近石处用石。远石处用土。坚筑台。则四面用石。中心筑土。哨台则用石砌成。四面各鎗眼。与碉楼同。其修设之用。关墙则以严疆界。台则以为堵截攻战之所。哨台则以为巡逻瞭望之所。屯堡则以为边民聚之所。卡碉则用以守亦用以战。遏逆苗之来。截逆苗之归。均可资也。至于防守之人。则选本地之勇。屯耕本地之田。捍卫本地之民。计凤凰厅勇丁四千名。永干古保四厅县勇丁三千名。分布碉卡。有警则荷戈。无事则秉耒。不出梓里而联络密。防护周矣。然此犹防于外也。善后以来。又添设各寨苗弁。土塘苗兵。互相稽察。是以苗制苗之道也。而养之以叛田占田。则以苗制苗者又以苗养苗。防维密而办理公。彼蠢尔之众。有不安居乐业。投诚向化者哉。

　　练勇　
傅鼐

昔唐韩愈有言。征兵盈万。不如招募三千。言乡勇宜练也。前明戚继光有言。美观则不实用。实用则不美观。言训练宜精也。其在苗疆尤有不容疏者。苗人健捷如飞。非练勇不足以制之。宋史称辰州刺史秦再雄。练土兵三千。皆能披甲渡水。历山飞堑。自是一方乂安。无复边患。练勇之效彰彰矣。今三厅自乙卯用兵以来。于沿边营汛之外。屯练七千名。其练之技曰跑刀。曰绑铅瓦跳高。曰爬坡。练登蹑也。曰鸟鎗。曰炮。曰长矛。练远攻也。曰拳棍。曰藤牌。曰双刀。曰单刀。曰短刀。曰铁尺。练近杀也。其练之丁。则有鎗手刀矛手手之分。而屯弁跟役。亦一体操演。至百总总旗与屯标各弁。于督操之余。亦令习本身技艺。有惰废者。必惩之。其练之时。练勇与屯丁则有异。练勇每年七月开操。至次年四月止。统计操练九十次。辰沅道则每季大操一次。屯丁每年十月开操。至次年正月止。统计操练三十六次。农隙仍不时演习。辰沅道则于正月内大操一次。至于寒暑泥湿。使耐劳苦。于山习步法。于水习涉法。于教场兼习阵法。此又法之不容者。抑思古者简阅。必明贵贱。辨等列。顺少长。因令屯弁率勇丁于暇日听讲武经孝经。每月朔望。听讲　　圣谕。盖又有以练其心也。前明戚继光又云。练兵之要先在练将。凡屯弁务令推恩义。一号令。约束坚明。与同甘苦。则勇丁用命。临事皆有实效。钦惟我　　皇上轸念边民。　　赐定训练章程。于屯弁勤能者拔补。供职者任。废弛者革退。则屯弁皆知奋勉。即勇丁皆可精悍。何患边圉之不靖。黎庶之不安哉。

　　治苗　
</div>
    <div class="pagination">
<a href="皇朝经世文编_page181.html">上一页</a><span>...</span><a href="皇朝经世文编_page177.html">177</a><a href="皇朝经世文编_page178.html">178</a><a href="皇朝经世文编_page179.html">179</a><a href="皇朝经世文编_page180.html">180</a><a href="皇朝经世文编_page181.html">181</a><span class="current-page">182</span><a href="皇朝经世文编_page183.html">183</a><a href="皇朝经世文编_page184.html">184</a><a href="皇朝经世文编_page185.html">185</a><a href="皇朝经世文编_page186.html">186</a><a href="皇朝经世文编_page187.html">187</a><span>...</span><a href="皇朝经世文编_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
