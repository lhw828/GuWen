<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 154 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 154 页/共 172 页
  </h1>
  <div class="content">
   薛三才
　　◆疏
　　议筑宁前锦义广宁开铁等处敌台疏
　　勘明山后失事并陈满旦停赏始末疏
　　请剿奴酋酌议兵食第一疏
　　请剿奴酋酌议兵食第二疏
　　复议水蔺事宜疏
　　复议蓟镇事宜疏
　　请勑兵工二部速议修造战车火器疏
　　覆练火器以壮营伍疏
　　○议筑宁前锦义广宁开铁等处敌台疏【辽左敌台】
　　议照辽左南面滨海、三面濒虏曾无折柳樊圃之隔而宁前一线为全镇咽喉。锦义僻在西北。毳幙鸡犬相闻广宁辽海居民稍密。素为虏所垂涎之地。开铁远在东北。孤悬天末。三岔河蜿蜒其中。东南千余里之间。五七十万虏。蜂屯蚁聚。如奴酋叵测、日图鼾睡于卧榻之侧而憨抄宰暖昂乃等酋。朝欵而夕叛。西受赏而东犯抢。日盘据而窥我门庭。加之山路崎岖林木障蔽。在彼则易于掩伏在我则难于哨瞭往往二五十骑。一二百骑。潜形窃入。或扑捉墩夜。或抢掠耕耘。如鹰鹯之击鸟雀。无日无有。至其拥众大举。豕奔狼突。随处皆可阑入。比烽传羽报。防援之兵张皇驰至而贼已退矣及兵去而贼又来矣是贼得多方误我之谋。我犯无所不备之戒。边长而兵益寡。备多而力益分。益分益弱。益劳益疲。不待交锋而败形已见。故频年失利、不啻覆军殒将、而宁前锦义辽渖一带、居人杀虏几空、此皆缘无障可乘。无要可扼。故羣虏出没无常。以致地方受祸之惨。至此极也。先该前按臣张五典、抚臣张涛、俱议修辽镇边墙、该部议覆先以原有二十万金、渐次兴工、今抚臣议建敌楼四十八座、俱于城堡不及之地。虏贼出入之冲。四面皆有围墙。内仍葢有房屋。与蓟门敌楼规制微有不同依然一小城堡。居常则屯军一队。有警则屯军三四百。多置火器。烽烟相望。壁垒相联即有零窃可以蹑而走也大举可以夹而击也耕耘可以趋而避也一劳永逸、事省功倍、防边亦无逾于此者、又自海州一堵墙、起至三岔河止、议筑边墙五十二里、抚臣六月间、亲阅其工程、已完十余里、高坚尽足捍虏、此役成而长城半壁海葢地方、庶可免氷结蹂躏之患使辽渖开原踵而筑之、勿责近效、每年量修三五百丈、十年后可成金汤千里、未必非百年之利也、然而时诎未可轻议也、又东州等六堡、逼近奴巢向因承平日久、俱残坏塌倒、不能阑犬豕、今奴酋反侧未定、宜乘暇俱用砖包砌、以障卫居民、且使奴酋闻之、知我内备、在在戒严、宁敢复狎而起戎心乎、
　　○勘明山后失事并陈满旦停赏始末疏【满旦停赏始末】
　　蓟镇密迩京师议论易腾恭敏在镇诸虏挟赏槩不肯行廷臣不察情事乃有蓟门近多虏警之旨边臣任事之如此夫蓟事亦难言矣、正为密迩辇下、风鹤易惊、诸弁苐冀幸目前无事。奉虏如骄子。随挟随加。惟恐不及。诸酋习知我之怯虏而讳战也。寻事挟赏。亦日甚一日即如满旦一支。蓟镇旧未有赏。其夫赶兔西虏也。系属夷伯彦打赖外甥。尝往来蓟门边外。垂涎此赏。行打赖物故遂凭陵其子女。挟夺其赏物。且扑杀我军丁。万历十年白马一关。遂加赏物八百余两。此滥觞之始也。自此屡挟屡加。每加辄数百两。至三十二年。该关共加至四千余两矣。而大水黑谷二关之赏又在外。后赶兔死。满妇改嫁阿晕、与赶兔长子乞炭亥岁相雠杀数年以来。挟而未甚。今其子温布渐长。乞炭亥复与相合。而雄心复举矣。踵赶兔之故智。屡为其少子毛乞炭拥兵挟赏。夫石塘一路。前此所加赏岁取足于采办者二千一百余两。名为柴价。半扣军资。况可复有加增挟者日加其谁不挟夷欲无厌。长此安穷。臣与抚道诸臣计议。蓟门有险可恃宁与相恃。若能设伏出奇。可收斩获。即不然而据险守隘。亦足堵拒。挟新停旧四字边臣若能行之则市赏之额必不至于岁增矣虏欲挟新我且停旧相持日久。虏无所利。然后操纵可施羁縻可久。臣等区区之见、所为疆事久远计者若此、伏乞下兵部复议上请施行、
　　○请剿奴酋酌议兵食第一疏【剿奴兵食】
　　以下恭敏署枢部时所上
　　臣惟兵家之胜、在于未战、谓筭当先定也、奴酋世受豢养、公然背叛、陷我城堡、杀我将卒、屠戮我人民、罪逆通天、神人共愤、廷议佥谓当殄灭此虏、用振国威恭奉　明旨、曰征剿、曰挞伐、亦晓然传布于海内矣先是臣等会议调兵募兵、合用五万、时辽渖危在旦夕、征兵于远、无当缓急、故止议就近调募、为联络防御之计云尔、今庙议巳决计剿伐、非仿征播征倭事例、用兵十余万、欲以示压卵之势、收覆巢之功、犹是不可几之数也、按朝鲜之役。宣大二镇共挑选马兵五千。山西一千。今虏封虽定、争端未巳西镇兵马固未可多撤、一面照前数挑选。一面募补此额。辽左得援兵之助。西镇无缺伍之虞。或亦可行乎。往者征倭调浙江水兵四千。又召募步兵四千。今征建州。水兵无所用之。止调陆兵四千。亦一面召募补足原额。此时汛期将毕、陆续募补、以备明春分布汛地计未晚也、又往时南直隶狼山兵亦可调用二千。湖广土兵四千。四川土兵六千。此辈轻剽便捷。登山如飞。以当奴酋步兵。更为得力。至河南毛葫芦兵往曾调数千征播。此皆应议调之兵也。又尝调宁夏镇城兵一千五百。陕西甘固三镇。各借五百。而延绥则调入卫兵一千七百。又发银召募一千三百。今延镇入卫兵马先巳调发出关、而宁夏陕西甘固诸镇在在多事、或未必有兵可借、请照往日延绥募兵之议、各镇分募若干、并买马匹、各差惯战将官统领援辽。钱粮即于京边内开销。亦各镇缨冠之谊也。畿内八府先巳行文召募、河南山东、皆近畿地方、亦应分投募兵、每州县不必拘定名数、但取有勇力技艺者、如此征募、几于海内骚动矣、犹不及五万之数、至于潢江一带矿徒、先径移书督抚设法招集、近得督臣汪可受手书、谓巳招有数千、此则在前议五万之数者也、督臣又谓密谕北关、报有精兵万人、并移檄朝鲜、亦整兵以待矣、朝鲜受我卵翼、得保旧封、其图报当不后于北关、用此十余万兵马、岂原议百万钱粮、所能济事、观此可以知马步军岁用之费大约行间用一步军岁费十金用一马军岁费二十金此寻常防御之槩也当此危急之秋。使人冐锋镝蹈白刃。非有厚糈丰犒。何以得其死力。况安家买马制器等费。又在月饷之外。故曰数米而炊不可以治三军。倭之役。费至七百八十余万。播之役未及朞年。亦费二百余万。而川湖贵三省民间买马运米加派私贴之费。又不可数计。此臣待罪楚中时所目击者也今辽人能堪此乎。一铢一粒。势必取给于公家。即以三百万计。犹是略约之数耳。葢当夷虏交讧之时。为剿灭奴酋之举。必守者自守战者自战御虏者御虏剿奴者剿奴然后兵力不分。而举事万全也。调募之兵。既十余万。合以辽东堪战之兵。大约不下十二三万人。内以三万人联络东西专备御虏之用。征剿奴酋者。可得十万人。总领大将。非得四五员不可。及查征播八路进兵。用大将六员。副参二员征倭水路并进。用大将四员。是以羣力毕効。而收功于一举。今大将自李如栢外、合再用四员、各隶以参游等官六员、而经畧标下另设标兵游击二员、此必不可少之官、大将如杜松刘綎官秉忠柴国柱其选也、似应再起二三员、添注五府佥书以备推择、而副参游都等官、听经畧督抚便宜委用、凡辽将素负勇略。曾经战阵废闲在家者。皆可委也。其各镇统领援兵入辽者、率多选择之官、亦可酌用也、
　　○请剿奴酋酌议兵食第二疏【剿奴兵食】
　　奴酋背逆、自干　天诛、廷臣建议、咸谓不歼此小丑无以威示四夷、　圣怒赫然、特下征剿之令、臣部职在司戎、敢不肃将　天威、咨筹兵食、先议兵五万、饷百万、止是就近调募防捍目前、未及于征剿之役也国家举大事、兴大役、必筭无遗策、动不后时、然后能一举而收万全之功、奴酋虽小丑、其威力足以吞并诸夷、其才力足以纠连诸虏、鸣镝控弦之众、不下五六万、我兵调募者、即以一敌一。得失且未可量。况多不习战之兵乎。臣部续议十万、并北关朝鲜之兵、亦在数内、实止得八万耳、先是臣等会议五万、募兵居其七、今已匝月、辽左召募、尚不满万、闻辽人曩时应募者。一隶兵籍。遂同永军。非甚无聊。谁肯以军遗子孙。且粮饷不厚。器械不具。亦非所以招来壮士也。宁前开原聚落本稀。招募故难。广宁辽阳海葢三道。若悬令如招家丁之法丰其粮糈。而不隶于军籍。按马甲仗等项。俱官为制备。勇力技能之夫。必有出而应募者矣。既广招募、又不得不急征调、葢蓟保援兵、不过万余、加以南京登州兵四千五百、真保快壮六千、止得二万余辽左募兵、见不满万、即再募万余、仅得二万、合之不过四万人耳、非征兵南北安所得八万精兵而用之、兵势既盛。然后间谍得行而北关朝鲜之兵。始为我用也。督臣汪可受贻书于臣、谓招一壮丁、须得安家银五两盔甲器械银三两鞍马之费又须十四五两、而月饷不与焉、计募军三万。费亦二十余万矣。调兵安家银。近者三两。远者四五两。各将官家丁亦然。以五六万人计又得二十余万。先议百万今止得见银六十万尔。大兵既集、而粮饷不继、变且虞脱巾、何言剿贼哉宁夏播州、役未及朞、费各二百余万、而民间转输不在此数、奴酋蓄谋四十年、带甲五六万、东西诸虏互相连结、非若扬酋哱贼突发于一旦、而坐困于孤巢者也、故昔之剿播剿宁夏贼易而今之剿建夷难东夷之为酋长者数十。各拥部落数千。异时王杲王兀堂仰逞诸奴。犹且奋其螳臂。逆我颜行。今奴酋吞并诸酋尽夺其部落是昔止一酋之力而今合数十酋之力也故昔之剿诸酋易。而今之剿诸酋难。臣非不念多征兵、则海内骚动、多发饷则国计空虚、顾上欲为　朝廷伸挞伐之威下欲为辽左规一劳永逸之计、不得不摹仿征播征倭故事、指陈其大略如此自此以后至于今日辽费不下巨万矣岂止三百万可结局乎乃议饷三百万、说者谓是书生数米量羹之见也、臣自惟知识黯浅惴惴惧无能佐军国大计、度奴虽暂退。势且复逞。经略既至。而兵饷未集。恐亦难于措手。臣又何辞于不蚤计之罪。
　　○复议水蔺事宜疏
　　看得贵州巡抚张鹤鸣题称黔蜀土司错处、每遇争杀、军民受害、自水西安尧臣病故、遗妻奢社辉、幼子安位、方在襁褓、奢崇明乘机欲争先世赔偿水西地土、以陇氏系社辉之母、奢崇德奢崇俭系社辉之弟、崇明之子奢寅起兵赶杀、逐占陇氏崖上崖下地方百里、赶逐宗目奢辰母子、百姓俱投水西寄住、川贵参将周天禄、阴为左袒、要将奢崇明照安国亨事例革去冠带、责令取回陇氏、并逃水西百姓、仍旧安插故土、两省委道臣勘定、原立碑界、然后凖复崇明冠带奢寅之恶、神人共愤、应行两省抚按会勘正罪、革其袭替云云、又看得四川廵抚饶景晖题称水西自安国亨以来、垂涎蜀土已非一日、今则诱沙标等假崇德之名、以紊乱宗枝、阴谋爵土、雷安民系刘国用之党、国用先有立崇明之功、后有弒崇明之谋、被奢寅并其妻孥婴孩而毙之、安民入水西为谋主、率兵攻乌箐以致蹂躏夷民、罪将何辞、若夫以腻正西二里、社辉辗转支吾、供报不一、而诱引沙梯等、混乱宗枝、且言崇德为効忠嫡派、意欲攘取蔺地、阴图袭替、岂知宗图具在　御前、两奸何愚、发此难端、乞将奢崇明薄贷、奢寅重加创惩、奢社辉并加重治、仍行查照会参情罪会勘、若果系蔺司偿地照旧管业、若不系偿地数内、无论管业久近、俱应退还云云、为照水蔺相构各执一方、据黔蜀两抚疏陈颠末、详哉其言之矣水蔺之争即系黔蜀二抚之争此事起于播地两分之初而极乎以神祖之末年也顾黔蜀之处分。微有异同。则水蔺之纷争。终难结局。故自黔抚言奢寅不宜争正西以腻之地。致起衅端。并胪列其诸不法状。而欲革其袭替。以及其父崇明之冠带如此则社辉之计遂矣其何以服永宁之心自蜀抚言。社辉不宜假崇德崇俭之名。紊乱宗派。以阴阚其爵土。而欲将正西以腻二里。查非赔偿不论管业久近。断止帚蔺州。如此则奢寅之欲足矣其何以塞水西之口今照两抚、并案臣疏、佥谓必须勘明地界、以杜后日争端、夫天下无悬断之事。则勘之诚是也。但以腻正西之地。在水西自社辉始侵占者乎。抑自社辉以前。安氏所久据者乎。在蔺州自崇明始被占者乎。抑自崇明以前。或赔偿。或侵夺者乎。此则不待勘而可知者也倘自社辉近日所侵。自崇明近日被占。则蔺州守土。自应还之蔺司。若侵占不自社辉。被占不自崇明。则各令照旧管业。不必以久远之事。又开一番争端。所谓以不治治之者也。奚待勘哉。若夫崇明承袭宣抚、屡经两省结勘、抚按会题、钦依管事、业巳多年、奢寅系崇明之子。非奢寅袭替而谁也。水西即有移山倒海之手。岂能悖违　明旨。自行废立。在崇明正不必过为疑惧自生枝节。乃亦以野鬼之女辱社辉、此如市儿相诟、口无择言、水西各目、亦何用借此挑激以自快其私也、陇氏安氏沙梯沙土奢辰等、并所带五百余家、几近二千名口、随住水西、终非事体、且究竟作何下落、应还蔺州安插无疑、但奢寅蓄愤既久、怀恨日深、戎狄豺狼之性、能保其不甘心多命乎、在社辉诚不必发兵获送。致启衅端。在奢寅亦不得暗害阴谋。又酿祸本。严加禁戢、责在四川抚道矣、雷安民传训等、蔺所深雠、而水西独倍加亲昵、且藏匿寨中、意欲何为、无怪乎奢寅得藉为口实也、即不必献出蔺州、快其睚眦之怒、断不可仍留水西、终为媒孽之根、合听蜀中提问以拨置之罪罪之、水蔺应各无辞耳、
　　○复议蓟镇事宜疏
　　看得蓟镇接轸山海、于京师为肘腋之区、于辽左为唇齿之势、自奴酋发难、诸虏生心、一切戒备、视平时更当加毖、关臣潘汝桢、奉命阅边、躬亲巡历、得于地方耳目之真者、具题十事、内除勘功宜覆另疏题叙不议外、其补练宜速等九事、相应列欵酌议覆请、伏乞　圣明裁定施行、
　　一曰、补练宜速、自辽事告急、蓟门兵马、调发援辽者、先次五千、续又四千、其续调者皆新募兵。原非蓟兵之额。而先所调五千。非各标营之选士。则入卫西兵之上驷也。蓟兵堪战者、亦自有数、挑去精锐五千、此皆当伍当什之兵、本镇亦几于空虚矣、其主兵允宜照额募补即顶食援兵名粮、而给赡援兵家口者、于辽东新饷内支销、则蓟饷固未尝加也、至于西兵入卫者、蓟镇止给行粮、势有难于募补、今臣部方议拨京营选锋军三千余、分防蓟镇、此不啻足抵西兵之额矣、东事既平、援兵撤回、此九标十二路内额军逃故者、何月无之、或一二月之前、预为悬缺以待、固不难安顿此数千人也、至于训练一节、全在演习弓矢鎗炮等器、旧兵犹不可一日不与器相习、况新兵乎、允应如议、伏候　圣裁、
　　一曰战调宜审、各边皆以斩级为功。而蓟门独利用守。何也。非独迫近陵京。虞于启衅。地则重山为限。虏则错帐而居。越险以捣巢岂惟得失难量抑亦顺逆难分。往戚继光镇蓟时。两出塞而两失利。　朝廷亦置不问至尤继先红艹沟之役、斩馘三十余级、诸酋狺狺而起、东协遂岁增赏银二千余两、此非巳事之明验与、惟是侦探明而堤防密。伺其来犯。并力夹击大则如昔年棒槌崖之役。小则如近年孤山之役。皆所谓汉过不先者也。关臣禁诸将之出捣。而励之以迎击。真得以守为战之策。蓟门瞭望。全资南兵。每台不过四五名。何堪复有摘发。而石塘一路。满旦母子巢穴甚近。年来屡次窥犯而不获一逞者。朱万良捍御之力为多。何可调之东援以自撤其藩卫也。臣部前疏巳明言本官之不可调矣、允应如议、伏候　圣裁、
　　一曰要地宜防、蓟门重山迭障、险固足恃。而当两山未合。塞水直冲之处。虏骑可以横驰。如所谓潮河川喜峰口刘家口者不一而足。水势汹涌不可以城或列木栅。或造浮梁。亦旋筑旋坏。非独时诎举盈为难也。年来修筑边墙必先冲口凡两山断处。皆筑有敌台。设有火器为可夹击。一切守御之备较各处似密关臣目击要害。更为绸缪之计。正如善护身者必于风寒可入之处洵为长虑。合行申饬该镇。凡系冲口。可通大举者。增固城垒。厚集屯戍。多者千人。少者数百。协营标营兵马。更番贴防。骑射枪炮。时尝演习。此则隐然虎豹之势也。允应如议、伏候　圣裁
　　一曰侦探宜明侦探系军中耳目、蓟镇旧设有直拨横拨。皆是役也直拨夜行昼伏。深入虏穴。察其情形横拨沿边瞭望遇有声息。接续飞报。其尖夜皆食双粮。而另犒以衣鞋之费。所立赏罚。格亦甚严。年来稍稍异矣。欵贡日久。虏帐渐徙。直拨踪迹。不能逃诸属夷。往往赍褁米布之类。托处于其帐内而属夷则转以诸虏情形语我故虚实多半其沿边横拨。又狃习小利。或聚而砍板木。或散而采菌葚。故亦多为贼夷所扑捉。此固细人以身殉利。亦缘将领侵克其粮糈而赏罚不必信也。关臣议以简选稽查。责成各道。核其探报之虚实。以为赏罚。而台兵烽军。亦按籍查点中有偷安离信者。并罪千把总。有占役买闲者。并罪将领。悬令而致行之。将领中千把摠等。自不敢以苟且塞责矣。侦探宁有不明、而守望宁有不密者乎。允应如议伏候　圣裁、
　　一曰南兵宜恤、蓟门之有南兵自戚摠戎在镇始也当时议者以摠戎独厚南兵为言今观此疏则南兵定不可裁戚摠戎之筭为长也南兵以台为家妻孥俱栖止其上故其守瞭最勤而其食粮亦最厚。南营将官。率膻视之诸所朘削。不餍不止。南将之当裁。非自今日矣。夫四路台兵。摠属一南将。裁一南将。而分属于四路之为参游为守提者。是昔之苛南兵一。而今之苛南兵者九。拒虎进狼之说。诚如关臣言。臣待罪密云时。凡南兵之补额登台。及造粮散粮等项。业巳属之该道。路将守提。止任稽查。不任收革。旧时剥削侵渔之弊。庶几一清。至于操台一节。原为演习鎗炮弓矢等技。使手与器常习。而南将多假此为占役虚冐之窦。查台时有名无人。辄以调操为辞。臣在蓟门。禁南将之调操。止令就近操练。或十台或五台。千把摠等官。即其地而较习焉。各定以期日。辰时就操。申时止帚台。则掺调不废而守瞭无误关臣所谓画地而分操之。计日而时操之。葢此法也。允应如议。伏候　圣裁、
　　一曰保甲并守、沿边村落。星散而居。往往为虏所垂涎。故筑堡以卫之。而又虞堡民不能自为捍御也。又拨军以防之。然则军之防堡以为民也。柰何独以巡警责之军。而堡民则终夜安枕。不与闻击柝之事乎。关臣议仿保甲之法。令堡民与防军共编一册。每夜各轮数名上城巡逻。上山瞭望。有警并力攻打。有功一体旌赏。诚得联络军民。守望相助之意苐村堡离边远者或十余里。近者或数里。从山麓至顶。纾迂曲折。尚不下数里。往来巡逻。稍属不便。臣往在蓟。会行马军带炮夜巡之法。似与关臣所议。亦相符合。葢山上原有台烽军兵为之守瞭矣。而山径隐伏。有瞭望所不能及者零虏常得缘径而入。臣尝令防堡马军。每夜轮流十名。每更二名。各携一炮巡逻各禁口。遇有警息。急放一炮。外则台烽知觉。内则堡军惊醒。可以共相应接。而虏闻炮声亦且抱头鼠窜矣至于堡民则令其编立保甲。每夜轮流十名。亦每更二名。周巡堡城之上。此则重门击柝之意也。然非责成有司。则保甲之法不立。而同仇之谊不奋。如冯家堡民刘大江等、同心御侮、卒保孤垒、更宜首加旌赏、激劝将来、伏候　圣裁、
　　一曰夷市当防、夷市之贸易、不独资其板木之利亦借此以羁縻之也无柰奸民充换手者。操狙狯之术以愚木夷。而罔市利。虽峻法绳之。不少衰止。此启衅在内为可虞也。而夷人杂沓口外。皆卖木为名。安知无奸细之窥探。狡夷之窃发。乘我所不备者乎。此则伏戎在外为可虞也。关臣议潘家桃林二口换手。自遵化迁安二县民外。不许营充。而又为之限人。为之限日。为之平价。所以防奸恤夷者为甚备。潘家口与喜峰口相连。屯戍相望。兵卫颇周。而桃林口仅设一守备寥寥军丁。不足以示弹压。臣往与永平道刘泽深议、欲移建昌营驻札其地、今关臣议以建昌营移居南兵营城内以人马二分、轮守桃林、以一分仍在建昌、防守冷口允得彼此相顾之意、苐建昌营巳经督臣议裁、并其兵马于山海镇右营游击、则右营游击、或仍驻札建昌、而分兵以防桃林、或移驻南营、而分兵以两防桃林建昌、合行该督抚衙门、复议施行伏候　圣裁、
　　一曰资格宜破、武弁一途、原不可拘以资格、无论远昔、即近时名将、起自徒步者、指不胜屈、奈何以世职武科、槩海内豪杰之士、顾自纳级一途、多以资进、而幸门日开、真赝莫辨、矫枉者一切禁格之、而武徤勇猛之夫。家非世冑。名非武科者。遂无由以自进。当此边疆多事之秋关臣所以有破格用人之议也。今后各督抚衙门咨用纳级、务详开其履历功绩、如所谓以杀贼为案。以战功为程者。其在腹里。曾经手格剧盗者。亦得以杀贼论。不得止以对偶数语。泛为摹写其非由督抚咨用。及虽移咨而无经战杀贼实迹者、本部槩不推用、如是则兔罝之士。不以资格拘。而铜臭之徒。不得以冐级进。广罗网之途。塞钻刺之窦。事固并行而不悖也。允应如议、伏候　圣裁、
　　一曰军力宜养三军之所作者气也、所致者力也。将帅之于士卒。必居平分甘共苦。常鼓其同雠之气。然后临事蹈火赴汤。能奋其必死之力。今将官之爱恤军士者有几乎。自大帅裨将以至于中千把摠等官逓相攫取。真所谓层层有窦。等等相食。而总出于军士之脂膏。夫平时痛痒不相关。又从而朘削之。一旦驱之锋镝。冀其奋不顾身。庸可得乎。然禁令非不严纠举非不密。而此辈贪冐不止者何也。凡工于渔猎者必巧于弥缝当事者苐见其才能捷给更为延誉则漏网于吞舟而人皆有幸心矣各道之于各将官营伍事务。一切相关、随事查察。未有不得其情实者。如注债帅以上考。非不明则不公。该道亦无所辞其责。以此责成该道不独可以别将官之白黑且可以窥该道之浅深矣允应如议、伏候　圣裁、得旨俱依拟行
　　○请勑兵工二部速议修造战车火器疏【战器火车】
　　窃惟京营额设战车火器。不独以供操演。所以备缓急。预不虞之用也。查得军营十枝。额该战车一千四百辆。自三十六年间已多破坏。移文工部。先修二百五十辆。至今止修完二十辆耳。其二百三十辆。尚未修造。续又破损三百五十九辆。因该部前项车辆未经造完、臣等与巡视衙门计、权借京营积贮修理营房银一千九百三十余两。并拾取旧车木料分委中军等官周基命等、见在修造、其余损折不堪者尚多也、又双轮火车。御虏最得力。每具费不过五六两边地尝用之。营中不当添造乎。火器鎗炮。原额七万九百九十二具。内查堪用者。止四万六千余、近以辽左告急、借发三千六百具、止存堪用者四万二千余耳、往有发厂修造者。苐加火漆以为新物。其实皆旧器也。营中操演、间有炸裂、职此之由、至如盔甲十万五千余顶副、亦十余年不更制矣、内破坏者一万八千余、而选锋之明盔甲七千顶副、则大半多破坏者也、其帽儿盔紫花甲九千零二十顶副、则什有三破坏者也、此在平时操演、且不足以壮军容、脱或有事此敝车朽器、何足以供御侮之用乎、又内库所贮铜铸火器。如灭虏炮佛郎机之类。略一试用。便即炸碎。此亦须逐一试验。另行改造者也。抑戒之诗曰、修尔车马、弓矢戎兵、用戒戎作、用逷蛮方、夫无事之时。且为戎作之备。况今辽左之患。渐迫于门庭乎。此事隶工部、日见该部争执大工钱粮一疏、亦谆谆以修造战车火器为言、但工费烦多、尚无成议、伏乞敕下兵工二部、刻日会议、前项器具、应修造者若干、应另造者若干、合用钱粮若干、兵部特选一才干司官、会同工部厂司官监督工作、而验视良楛、则属之巡视京营科道、庶官有专责、工无冐破、至于制造员役、务选巧心惯手之人、旧时厂役工拙居半。而干没成习。慎择而精覆之。是又在监督部臣矣。
　　○覆练火器以壮营伍疏【释罪将练火器】
　　窃惟中国御虏长技。无如火器。故京军十万。火器手居其六。承平日久。人与器不相习。弓箭难于见巧。火器易于藏拙于是力不能挽强者皆以火器手自诡点放多不如法。其号为习者聣视良久火门始燃亦未必命中也近委二三中军千总善此技者。分投教练。以双粮激励之。稍稍肄习。然犹未能成列、其以火器竹筅长鎗短刀什伍相比兼用迭出、自成一行阵者、无如原任参将今系狱张名世之为工、名世亦自请练成三千人、愿当一先锋、此虽其急于见长、顾其阵法、似非尘饭涂羹之具、若以一教什、以什教伯、练成三千、因以将教将、以卒教卒、须之岁月、便可得数万人、不独精采改观、抑且胆气增壮、无事可恃以建威销萌、即有事亦可使连营布阵也、正统乙巳之变石亨杨洪皆以重辟系狱。于谦出而用之。卒得其力。即自奴酋发难以来。辽弁脱囚服而摄将者。如李怀忠佟鹤年辈、亦复不少、　皇上葢操不测之权以鼓舞将吏。使人各自致其用。何独于众所推毂之张名世。而顾靳之也。臣亦未敢遽为囚请释、俟其制器练阵、果有成效、臣等与巡视二臣、共相较阅、然后敢以赎罪请、如悠悠无实效、仍还其缧绁耳、以司官分督各营司马得以核其虚实办其才器此最练兵之要议也至委兵部司属每营二员分队训练此尤提纲絜领之言自臣等揭示营军。更替老弱。俱免停粮。诸以子弟告替者。巳不下二千余人渐替渐多可使营军尽可精壮但不教不练而遽使从戎。则不尽壮卒之用。教练十万多军。而倚办一手一足。亦不尽练士者之用。臣故拳拳复申前请。摠因辽事告急、冀及此时、一振京军之积懦尔、
　　皇明经世文编卷四百四十三终

《皇明经世文编》　（444～460）/五百八卷　（明）陈子龙等 选辑 
　　●皇明经世文编卷之四百四十四
　　华亭陈子龙卧子　宋征璧尚木　徐孚远闇公　吴培昌坦公选辑
　　张埁幼青参阅
　　王都谏奏疏（疏）
　　王德完
　　◆疏
　　救荒无奇及时讲求以延民命疏
　　四川异常困苦乞赐特恩以救倒悬疏
　　国计日诎边饷岁增乞筹划以裕经费疏
　　目击东倭衅隙专备御疏
　　稽财用匮竭之源酌营造缓急之务以光圣德以济时艰疏
　　披沥赤心恭请笃厚中宫以光圣德疏
　　○救荒无奇及时讲求以延民命疏【平籴】
　　臣闻古者三年耕、则有一年之食、九年耕、则有三年之食、国无九年之蓄曰不足、无六年之蓄曰急、无三年之蓄曰国非其国、今天下内外蓄藏、可指而数也、京师漕粟、仅支四年之食、各省仓庾、竟无卒岁之储、强家大户、旧不接新、细氓窭夫、朝不谋夕、岁当丰穰、犹可偷生、一遇凶荒、便填沟壑、昨年四方灾沴盛行、蠲赈不遗余力、然囷倒庾竭、莫可谁何、顷以抚臣请赈饥漕粟二万石、尚且难之、设有方二三千里之灾、数年之旱、安所取给、中外廪廪、可为寒心、臣闻易诫思患预防、书称先事有备、灾荒之年。民多伐桑柘。鬻妻子。流亡死徙。不忍见闻。庙廊之上。宵旰咨嗟。郡邑之间仓皇局蹐。积贮无素。常自懊悔。及灾伤甫起。年谷方登。上下嬉偷、有司视官如传舍岂能为三年之计绝口不谭积粟。惟幸天灾之不至。罔虞荒政之不修。其于先事预防之训何似。此臣所为欷歔而叹息者也。夫谷有贵贱。用有轻重。惟握其轻重之权。则财可足而民可安。管仲曰民有余则轻之、故人君敛之以轻、民不足则重之、故人君散之以重、李悝曰粜甚贵伤人、甚贱伤农、人伤则离散、农伤则国贫、善为国者、使人无伤、而农益劝、此齐之平凖。魏之平籴。为富强之根抵。积贮之楷模也。夫农夫作苦。无间丰凶。岁凶苦谷贵。无钱可买。至丰年始得石粟。则公私督责。交迫一时。又苦谷贱。所售无几。终岁勤动。转眼罄空。迨至凶饥。依然饿殍。今年水旱之灾虽有。想丰穰之处必多。臣等愚见、宜及此时、远体管仲之遗意、讲求李悝之良法、令于丰收去处、借支官钱。广收平籴。随市价低昂量增数钱以劝稼穑待至岁有饥馑。减价粜卖。以救凶荒。仍令各处修葢常平仓。平廪一省钱粮。通融支给。各随州县之大小。户口之多寡。为积粟等差。其斛斗则式。务令较量如一。相度地方。可窖藏耐久者。扣粜三年之食而止。其南方地势下湿。虑有浥烂稍令出陈易新。在在谷粟有余。则灾地漕粮可折。如耿寿昌请籴三辅河东东郡谷可省关东漕卒过半。陆贽谓一年扣籴之数。足当转运二年。皆可圆活行之。积贮既赢。伸缩在我。备荒长策。何以踰斯或以旧有预备仓、近且建保赤仓、臣等兹议、得无多事乎、赈济岂惟一往不还即行之难于实惠千石在巿米价自平此常平之为上策也不知预备一赈而不还。平籴则常存而不朽。保赤尚劝借而取息平籴则受粜而无追。或谓国用甚诎、何从得籴本若干、不知国家发帑金赈济可二十万。则二十万可四十万捐弃不责偿。今籴本暂借。原非弃捐。况赈之后时。虽费无及。备之先事。虽灾不害。其功效又相万也。或谓法制不善、祗足害民、查盘问罪、恐添一累、不知戴胃之义仓、朱熹之社仓、法岂不善、苟非其人。皆足为缺。然不罪其人而欲废其法。是因噎而废食。见刖而废履也。舛之甚矣。若查盘一节。请自今常平仓、勿入大查盘内、止令清实数。杜侵渔。不许科罚。翻为民病。则人存而政举。禁止则令行矣。然此自内地言之也、乃沿边事多、兵甲时兴、储峙粮饷、犹为急务、志曰虽有汤池百步、石城十仞、而无粟则莫与守也、边塞转运甚难、率三十锺而致一石、惟召商中塩纳粟、谓之飞挽、言无转输之劳、而有刍粟之利也。国朝洪武永乐时、边商引塩、一引止输粟二斗五升、小米不过四斗商利甚巨、故耕种甚勤边地大垦、仓廪自实弘治来、尚书叶洪、变为折银之例、维时粟一石、值银二钱、每引纳银四钱二分、自以八倍之利、后至七钱五分、又以为十二倍之利、而不知边地从此荒芜、米价因之腾踊、倐遭旱魃、银四五两始买粟一石、于是有米珠之忧、师旅一行、粮不继、乃发帑金十万籴买、又无所得粟、于是有脱巾之患矣、今塩商垦田纳粟之例。不能遽复。宜凖平籴之法行之。耿寿昌常平初制。只令边郡皆筑仓。贱籴贵粜。宋真宗内出银三十万付河北经度贸易军粮。今宜畧放其意。预发九边年例银两。边关有积粟之今则垦田者得利田功益修不特平凖之法也趂时丰熟。召买粮料不拘豆麦谷粟尽数收籴约边军十万。一年粮饷。扣用一百二十万石。各量兵马数目。多积预储。及至支放之时。查照丰凶。兼支本折籴之丰年则二石而有三石之余粜之凶年则六石而有十石之用夷虏不能为之困。水旱不能为之灾。岂非治兵理饷安边足用之善经乎。然此非臣始言之而始行之也、臣考万历十五年、以司农宋纁言、发南京户部库银二十五万两、临德二十四万、于陕西河南山东山西直隶减粜矣。十六年、又以司农言、动支余剩籴本、义劝香税银两、收买二麦矣。十七年、以按臣徐申言、动支赃罚银一万四千五百、发近畿籴、且令各处抚按照例行矣。十八年、以经畧郑洛言、发籴本八万四千三百余两、于陕西召买粮料矣。二十年、又以郎中李甲言、发临清仓折粮银十万两、于大同籴买矣。然或以灾祲而行。或以农穰而止。或以募兵而作。或以变弭而辍。或暂行于近畿。而未通行于外地。或请于一塞。而未遍及于九边。以故欲籴则无银。欲粜则无米。愍兹宿疾、未试良方、犬彘厌人之食而不知收、郊野委人之骨而不知发、帝阍有叩、能不恻然、臣等伏读皇上节次纶音、不曰储谷备荒、地方要务、则曰丰年召买粮料、甚为得计、不曰近来各地方官、平时不以备荒为意、一遇灾伤、赈救无策、则曰凶荒既称无米可籴、及查丰收、又不趂时籴买、所干何事、大哉王言、轸恤民隐、痌瘝在躬、独照頺风、肺肝如见、而年来实効未臻、　皇仁未著者、则以法不定也、伏乞　敕下户部、平籴旧法、一应轻重敛散、出纳裒益事宜、转行各省直边镇督抚司道等官、悉心商确、擘画科条、蕲于边腹咸宜、农人两便、开具上请、俟　宸衷裁定、颁布施行、其有守令奉行不効者、令抚按官、不时论劾、督抚监司、不恤民艰者、许臣等两衙门指名参奏、则上意所向、风动景从、仓廪未有不充盈、粮刍未有不丰瞻、内地未有不康乂、边陲未有不阜安者也、臣等款款之愚如此、惟　皇上采纳幸甚、
　　○四川异常困苦乞赐特恩以救倒悬疏【采木榷使征播】
　　臣惟川中有大苦、一曰大木之苦、采木初檄有云、招商采买大木、无与小民　圣明爱养元元、意诚笃至、顾势有不能者、葢大木不产于中土。而产于夷巢。猥窟巉岩复润之区仰若登天。俯如堕井。寻采则扳跻险恶拽运则履蹈艰难。固非一官一吏所能荷肩。亦非十人百人所能负载者。客商无多。则以土商代领。大户有禁则以义民殊称其实皆民也夫民既同。不得不派以木夫。木价既少。不得不折以夫价其实皆取之民也督木之令。急如星火。民何敢漫于上供。染指之条。畏如罟穽。官亦不敢擅于科敛。欲求远嫌远谤。听其私议。而夫工食有派至八九金者。有多至十四五金者。吏胥因而渔猎。奸猾肆其诛求。时葢鸡犬靡宁。追呼相望者。木夫就道。子妇啼号。畏死贪生。如赴汤火。黔宁二厂。尤属滨夷。独是黎朽。全为窄地。索桥竞渡。节至沦亡。夷落勒钱。半为焚刼。洗河既费过渡更难。建昌马湖之木乘水始下每托言神助云若非水涨龙行、定是百年难出、且岚烟瘴地、面房一触辄僵、沟壑委填、道途暴露、尸流水塞、积骨成山、其偷生而回者、又皆黄疽臃肿之夫、畧似人形、半登鬼录矣、以一县计。木夫死亡。约近一千。则合省亡夫。不下十万。木夫工银。每县约近二万。则合省夫银。不下二百万。既以剥民脂膏。又以戕民寿命。遐迩痛哭。扼腕抚心。故曰采办之苦。此一也。一曰榷使之苦　国家征商有要地、抽税有专责、近来各省直添设税务中官。若鱼鳞然。网益密矣。以川省言、定税银三万两、每州县量派各数百金有差、自市井场镇丝布米塩食店酒沽、下及菜佣草履、无不有税、间架过唐、青苗踰宋、锱铢尽筭、额课始充、州县解诸藩司、藩司解税府、税府进于　朝廷、此定额也、外有滨江冲要州县二十余处。则太监私委私抽。又在额进之外。数较益多。葢太监丘乘云住坐会省、各处遣税官犹一人、内监出差凡诸无赖倚为渊薮故民害益大　神庙时往往激变深可鉴戒而税官又旁招无籍各数十人。布为牙爪。此辈岂皆奉公守法。惟欲暴敛横征。每商至呼众齐登、逐笼开盘、任情攫取。稍不如意。辄加以严刑。畧不快心。必中之奇祸。凭凌城社。莫敢谁何。出没鼠偷。岂能自餍。然　皇上之税十之二三。而税官之取。则十之八九。夺远商之鳬镪。济羣小之狼贪。　皇上亦何利焉。且商人自苏州浒墅常州镇江上清河湖口天宁洲城矶伍家缺团丰白罗山武昌荆州夷陵新滩巴东二十余税入蜀来。巫山奉节万县。盈盈咫尺。更税三番。上度重庆合州阆中泸州叙州嘉定新津流等处。无不有征。一舟而经三十余关。一货而抽三十余次。商人不惟靳其息利。且折其母钱。咸疾首而不乐江湖。吞声而不通货贿。记曰、易关市、来商旅、语曰、竭泽而渔、后必无鱼、臣惧商旅不来。而泽鱼必竭。故曰榷税之苦。此又其一也。三曰大兵之苦、播酋谋逆、罪恶滔天、破我綦江、殒我将帅、屠城若肆、杀人如麻、山堑尸填、河流血赤、累累白骨、浮蔽瞿塘、一时惴恐、全省臲臬兀、　皇上赫然震怒、特置督臣、调边腹雄兵五十万、分道齐驱、擒斩迭报、釜鱼穴鼠、歼殄有期、然川民亦大荼毒矣、兵马经过、人民逃窜、庐舍尽毁村落无烟、渝州一带、魂定于惊惶之后、命苏于垂死之余、聚散靡常、悲喜乍别、有田地荒芜、而耕种无力者、有青苗盻望、而蹂躏无存者、啼饥号寒、殆甚于戊巳岁矣北自保顺、东自夔梁、兵将一临、骑马辄至数百匹、归农里甲、复摄在官、有骑马一站、而僦银至二三两者、有官马一头、而帮银至四五十两者、兵所不至之处、则调马各数十匹、恊济雕疲军站省会冲衢、而骨立难支、倒暗塞路、居行葢两困矣。兵兴以来、铜铁军器、粟刍火其炒、布绵絮枲、衣甲线麻、以至豆料火药等项、无不需于民间、官价虽多、民累岂少、至运米缺役、病更甚焉、每夫一名。约运饷米三斗。募民非银两不行。一县夫约三千名。则夫价不下万两。丁粮每石贴银二两。一县丁粮约万石。则贴银不下二万两。一县如此。百县可知。然此犹曰费若等之财耳。前松坎运饷回夫、出山夜喊。我兵误以为贼、而截杀者无筭、近者南川饷夫、入近金紫、惧贼复发而杀者三千、贼众旋亦歼斩、然我饷缺乏、死者已无生矣、故曰征讨之苦。此又其一也。夫是三苦者、偶值其一、民犹得以撑持、连遭其二、民已难于疲命、今乃三番迭见、真是十室九空、而蜀土之民、犹不至为变者、则以岁事尚幸丰稔也、又以逆酋、可旦暮平也、脱有二三年之旱、则救死不暇、使计官储、岁额难供、岂遑额外、又倘有旷日经年之师则马力既竭、岂可伏鞭、心肉已剜、那堪再割、臣想此民、惟有鬻妻卖子、苟延逃窜耳、倘又乳哺之不加、蚕食之无已、则物穷必反事久变生、臣恐胜广猖狂、鄢蓝煽动、国家之患、不在播而在民矣、播酋猖獗。方借我为名。而我鱼肉穷民。为之殴逐。则外呼内应。决裂难收。近阅蜀中突报、威州玉垒隤崩、山流水涌、松潘地维频震、合江天鼓雷鸣、酋长孟董塞、入境杀人、土司马应龙声言内犯、人妖物怪、大可寒心、皇上西顾拊髀。能无动念、又惟川省库积、久号丰盈、而近渐消耗、大木之银、可三百万、多郡县派加而库发者止十有二、征播之费、可四百万、除钦发内帑、索价南滇、借资留都尚不足者十之五、近且檄下各郡县搜括库贮无碍羡余、悉解布政司充军饷而府库在在告空矣、又各郡县义仓社仓、及常平预备仓厫处处告匮矣、其在民间、每丁粮一石、杂项重料率加往年五倍、今又每石加银一钱二分、髓竭皮空、银将安出、而仓谷之发、又散民间、易以鲜员、加以升斗、赔累甚多、旧谷更起新粮、每粮一石、预征米以十之七、禾稼未登、催科已逼、糊口尚缺、揭税难支、而民间又在在告竭矣、倘或猝有水旱盗贼之灾、则给发用银、而守藏无银可给、周赈用谷、而有司无谷可周、劝借用民、而小民无余可借、祗令封疆之臣、摇手顿足、莫可为策、则进退安得不狼狈、战守安得不阽危、此其忧不在民、而且贻之国矣伏愿　皇上轸念川中用兵之苦、不异贵州、贵州税务中官、业已寝停未遣、引领恩覃一视、远将四川原差太监、撤回京师、即各遍野沿江之税。一切报罢。蚕丛黎庶、喁喁庆更生、万一圣意难于尽罢、择其川江地冲聚去处、会抚按委官征取、靳足原额、以佐军需、其余偏僻地方、不系商贾辏集者。禁止勿榷。至三殿大木、恳将旧蓄楩楠、构造以壮　皇居。俟播平十余年后。疮痍既起。元气既充方兴采木之役、仍着令动支库贮。不派民间。即派民间亦必给商采买。万勿驱民深入就死。如向日人财两空、则四川赤子、枯骨复生、倒悬立解、无不雀跃呼贺圣明、边鄙无虞、而廊庙有济、臣不胜待命之至
　　○国计日诎边饷岁增乞筹划以裕经费疏【裕经费】
　　此疏在万历二十一年九边颇安而年例日增税贡日进而国用愈竭言之可谓痛切
　　臣惟军国之务。称重大者惟边饷而军国之需称浩繁者亦惟边饷。方今边饷匮诎极矣。在镇臣按额而呼。尤有额外之呼。在计臣按时而应。尤有不时之应呼者至急。应者至艰。呼者愈频。应者愈窘。何内外相违若是。岂　祖宗朝固已然耶。臣考开国之初。及嘉靖之季。其所为经制繁简有若天渊逈绝者。国朝自洪永以来。原无年例年例自正统始蓟保密昌原不称边称边自嘉靖始臣请缕析言之。宣府岁额。不过五万两。今主客饷银不下二十九万有奇。大同原额亦止五万两。今不下四十五万有奇。山西原额不过二万两。今不下二十万六千有奇。辽初不过一万两。嘉靖时增至二十万三千。今不下六十万有奇。蓟镇初不过一万五千两。嘉靖时增至七十三万。今不下一百二十四万有奇。延绥初不过一十万两。嘉靖时增至二十一万。今不下三十六万有奇。其在甘固等镇。或增八九万。四五万。此眇少者也。总计弘正间。各边年例。大约四十三万而止。在嘉靖则二百七十余万。业已七倍。至今日。则三百八十余万。且十倍之竭九州岛之财力。而不足以供。括百年之蓄藏。而难乎其继。抚今追昔。能不寒心。然臣伏而思之。我　祖宗朝土田赋税。非有加于今也。乃事不烦而自足。今甲兵战马。大不逮于昔矣。乃例岁加而难支。其故何也。葢祖宗朝寓兵于屯。且耕且守。有备无患。此赵充国金城之遗迹也。自屯田之法堙。则经界隐没而难明。屯丁消索而赔苦。人皆逋逃。地为陷穽。戎马财赋。遂分两涂。　祖宗朝中盐于边。纳粟于仓。有飞挽之利。而无转输之劳。此晁错实塞之遗意也。折银之说出。则金钱尽入于太仓。枵腹咸仰于内帑。脂膏益竭。刍粟愈难。米珠草桂。可为扼腕。数十年来。谋臣策士。蒿目呕心。思复屯盐之旧者至谆切矣。然蓁莽之区。竟无畔岸。开荒之报。多是虗文。逐末之辈。率惮耕耘。开垦之谭。卒成画饼。生财有道。舍此何由。将裁冗费以济时艰。则十九年之汰革方行。而二十年之恩纶已降。近捡督抚诸奏。蓟镇议裁四万二千。旋增五万七千矣山西裁二千四百。旋增二千六百矣。宣府裁二万八千。旋增四万五千矣。大同裁二万一千五百。旋增二万三千八百矣。即数镇而他镇可推也。将事摉括。以补决裂。则三秦延绥闽海滇池。处处议留。纷纷请发。即如数日章奏。延绥请补年例五万九千矣。两广请留存贮一十五万矣。应天请留浒墅关税。及奉例三万三千矣凤阳请岁发兵饷四万七千矣。即数省而他省可知也。减者几何。增者未巳。欲与不可。欲取不能。展转思维。束手无策。惟有节俭一语。可为救时急务耳葢以利言则外甚微而内甚巨以蠹言则外易剔而内难袪巨珰干没常态也而万历朝特甚一有请乞。即系数百金。偶有干没。动关数十万。自非宸衷天启。真见岁饷之艰难。忧深国计之困促。则城社可凭。齿马有忌。谁能洗百年之积蠹。而一清之。昔汉文帝惜露台百金之费。而海内富庶。岂百金富汉室。而其樽节者皆百金类也。唐玄宗侈琼林大盈之积。而海内虚耗。岂琼林能耗唐家。而其穷奢者。皆琼林数也。臣愿　皇上以汉文为法。以唐玄为鉴。留神区画。随事稽查。如某为急缺之用应储。某为不急之务应汰。某为额外之征应省。某为格外之求应免。某为有益之物应贡。某为无益之玩应蠲。某为先朝之旧应遵。某为末世之窦应塞。触类引伸。渐次省减。而又屯田塩法。注意责成。选贤任能。共图干济。有可耕之地。则勿以烦苛夺之。有可耕之人则勿以科敛驱之。减斗头以溥皇仁。惩侵克以恤民隐。苟可垦田积粟。何问内外两商。傥能薄赋轻徭。不拘新旧二额。陇亩有劝相之方。无徒道委之府。府委之卫。鸡犬绝追呼之扰。以使近者皆悦。远者皆来。一切阜财通商。容民畜众诸良法。务与督抚诸臣实心振举。则以万壑为阡陌。以大冶为炉锤。元气不泄于针铓。泉源不涸于尾闾。行观上下俱足。边腹咸充。不忧帑竭藏空。庶可久安长治。军国幸甚臣愚幸甚、
　　○目击东倭衅隙专备御疏【备御东倭】
　　臣惟倭奴封贡一节、关系社稷安危、在廷诸臣、无虑数十人、皆力言其不可、臣谓即此可寝谋矣、顷接总督顾养谦一疏、知表文将至、事在垂成、然止言求封、不及贡市、又言倭户尽逐、始可议封、臣以谓总督或目有的据、及接朝鲜王李昖贼情疏、则又谓倭贼向来屯聚刼掠、葢房筑城、转运军粮、绝无归计、说和说贡眩惑军情、向背胡然顿殊若此、昨因本兵石星、集台省诸臣于射所、会议东事、臣得读本兵覆疏稿、则谓一封之外、似无他事、又谓不许粘带贡市、致日后不静、又谓抚按查核釜山倭户、一人未归、不得许封、大都与总督符合、臣以为本兵或自有主见、及叩其所以、茫如捉影捕风、臣问外传总督贻书、有贡市禁绝、能以身任等语信然否、本兵曰、难必、倘强索贡市、只革其封号便是、臣等又问、釜山倭户、肯尽数归巢否本兵曰难必。臣等又问特遣辽东廵按亲至釜山、查看倭户有无归去、可行否、本兵曰、不可、由此言之则倭之封而不贡也、倭之去而不留也、毫无足凭、何能轻信、臣又览本兵覆疏开六月内晋州抢杀等情、先该经畧奏报、十一月内、庆州抢杀天兵二百二十三名、抢杀军粮八百余石等语。一一不差、又谓朝鲜疏在去年十二月初七日之前、总督疏则今年正月二十日之后、故论倭情颇异。然相隔止一月上下。岂至叛服霄壤。臣又览参军官叶靖国禀帖、称正月初四日釜山倭夷尚有一千人、金海龙川熊川等处、行长所居、或止二千人、倭众正在睥睨、奈何言去。则朝鲜疏称三月进抢上国、风汛要犯大明等语、岂必尽虗。臣又览沈惟敬答倭书有曰、既许尔乞降封贡如何因循不至、则封贡已兼言之矣。臣又览倭国抄白副表一道有曰、比照旧例葢谓国朝封贡例也。末又曰永献海邦之贡则明白直言。诸臣徉若不知、殊为悖盭、臣又览行长答沈惟敬书有和亲字样且以媒和之既而饰辨、两国相好即是和亲然倭奴狡诈、岂不识相好二字、臣又览朝鲜陪臣金晬、与总督顾养谦禀帖、称倭瞰大军、不能久处、则继之以必不可听之说播在人耳、而难以口道窃未知媒和者、悉以此闻于　朝廷否、则惟敬许倭、不止贡市何谓一封、即可了事、兴言及此、令人发上指、夫倭奴兴兵朝鲜、原欲入犯中国、许仪初寄书内地云、关白欲上取北京称帝大唐、又云善诈和假降、以破敌国、即遐迩市井之人、且有先知矣。是时经畧为宋应昌经畧东征岂不辨此平壤克捷、亦已奏功、无奈碧蹄大败、魄散胆破、乃始悚心坚意、惟封贡是图、不复言战鬬事矣、然犹畏人知、不以上闻、及辽东抚按赵耀周维翰、相继奏报、俱云封贡已成、知难掩蔽、乃始直言其故、开城王京、陪臣王子、悉以封贡取效旋见羣议沸腾、则又时露时藏、或专言封而插言贡、以少杀公愤、厥后知事势已遂、始明言请封、大航三年一贡、行长小船年年通贡、赞画主事刘黄裳则直请委官至对马岛收查贡物、许闽浙辽东大贾通市舶矣、本兵亦左袒其说、而重违　明旨、乃行总督勘议、总督以机局已就、莫可说和而惧有烦言、止云请封、绝口不及贡事、乃本兵亦云对马岛开贡、诚为不可。惟是封议、不得不从、夫名器难假、繁缨当惜、今以关白篡弒、而锡之王封、以号召三十六岛未服之豪杰、是虎而翼也、安见其可、然使倭之欲而果止于封也、使倭稽首就封、而不复要贡市也、使倭要封之后、鼠窜海滨、而不复鲸吞华夏也则假虗名而省寔费、结与国而令支邦、以财力困疲之状、戎马疮痍之候、罢兵息战、休士抚民、未为非策、顾倭欲无厌、夷信难终、封之与贡、犹形影也、景之与填、犹循环也、假令本兵总督阴予而阳夺之。先请封号。借　明旨以箝廷臣之口。继请贡市。快目前以贻日后之患、则祸在作俑。是谓欺君。二臣何忍为此。假令秀吉行长阴叛而阳服之。偃然受封。以示我之不备。则患在噬脐。是谓悞国。二臣岂忍蹈之。我朝郑端简日本考谓倭夷奸谲自恃勘合、方物戎器满载而来、遇官兵矫云入贡、见我无备、则掩袭边境、正统中、大嵩挑诸尝被其害、　世庙时、蔓延浙直江淮间、流毒更惨、今若大衅复启、覆辙将寻、是沈惟敬误经畧、经畧误总督总督误本兵、本兵误　皇上也、无论旦夕可弭弛担息肩、即要领不保于丘园、斧锧伏诛于简册、臣窃惧焉、夫犬羊喜怒难期、桑土绸缪贵预、今本兵曰、倭得封即扬去、不我犯也、臣曰、倭即犯、胡以卒应、本兵曰吾与总督廵抚三人当之、臣曰何足当此、三人即捐躯、其如　二祖　八宗之神器何、臣曰、辽左战士有几、本兵曰、不过二千有零、臣曰、二千之卒、何足御数万之倭、本兵曰、户部粮饷无措、去年辽东廵抚、请召募家丁三千人、竟裁减八百有零臣曰、帑藏诚匮然边陲危急、何论惜财哉诸臣曰吴惟忠骆尚志南兵当暂留辽左、不宜速撤、本兵曰、业已先奔、臣曰是所称鬼形者、难再用耳诸臣曰、即有急朝鲜难出援、不若于旅顺口、鸭绿江、紧要险隘、增兵戍守、本兵曰、多则乏饷、增五千可足用诸臣曰、刘綎兵撤回、亦要留住辽左、本兵曰、川兵难久不如募土著、倭虏皆可挞伐相与咨嗟叹息沿海边防、岂不数四申饬、然核诸文移之上、则色色皆有求诸战阵之间、则件件成空辽左对敌尚且无兵、内地承平、岂能御寇、如以羸卒而搏猛虎譬则窭子而角孟贲、岂不欲所向无前寔、则恐力之不足。今不羞贿虏备倭而急为之防、乃争夸畏威悔罪而张以为功、三尺童子、知其不然而乃以蒙睿智聪明首出百王之　圣主、此臣所为扼腕而拊心者也、昔越王勾践、一小国君耳、患吴之强也、而苦心焦思、置薪于坐、卧即仰胆饮食亦必尝胆卒乃抚循士民、训练兵甲、发习流三千、教士四万人、君子六千人、诸御千人伐吴遂以歼敌、今堂堂　天朝、岂比蕞尔西越、诚肯赫然震怒、练将练兵惩虗责实、当事诸臣、卧薪尝胆、矢画陈谋、某镇可用若干兵、必人人有投石超距之气、某镇可用若干将必个个有斩将搴旗之功某镇可用若干粮、必在在有士饱马腾之庆见兔而急顾犬、亡羊而即补牢、则习流何止二千教士奚啻四万、除凶雪耻、操纵随宜、苟玩愒岁时、如处堂燕雀、幸火未然、呴偷以为安、则延寇入室养虎遗患、令外夷酋长厮役、从旁窃笑、此议之所不敢辱也、
　　○稽财用匮竭之源酌营造缓急之务以光圣德以济时艰疏【节财六事】
　　臣闻天子富有四海琛献万邦、众民广土、无改于前、而帑竭藏空、大殊于昔者、何也、葢岁入仅四百万而岁出辄至四百五十万有奇。居常无事。已称出浮于入。年来意外之警。不时之需。皆因事旋加。旧额未有如宁夏用兵甫数阅月。是时府库充盈三大征之费皆取给于冏寺约费饷银一百八十七万八千余两。朝鲜用兵首尾七年。约费饷银五百八十二万二千余两。又地亩米豆援兵等饷。约费银二百余万两。平播之师。未及朞年。约费饷银一百二十一万六千余两。连川中凑办。共约二百万三千余两。婚礼珠宝等项。约估银九百三十四万三千余两。婚礼传造袍服。四万一千余疋约料银八十余万两。坐派改造。十八万三千余疋。约工料银一百四十余万两。山西潞紬续织四千七百余疋。婚礼传买一万二千七百余疋。共约费十余万两磁器节传二十三万五千件。约费银二十万两挑三山口赵家圈等处。约费银二十四万余两。而各省直灾伤拖欠价料银一百二十四万五千余两又欠厨料银九万六千余两夫此数十万。数百万者。积而筭之。亦既二千六百余万矣。假使藏之府库。而无所屑越。安得而不殷富然泄之尾闾。而无所停涵。安得而不匮空。当帑空之时而讲济虗之策。惟有节之一字。最为吃紧。古称能节。虽虗必盈。况非虚乎。不节。虽盈必虚。况非盈乎。臣请以六事筹焉、诸款深中此时弊政一曰减织造以拯民命、工部题称浙江袍服二万六千余疋、该工料银六十余万两内扣留该省解、部钱粮、至三十三年止、仅得十万余两议将前数三分出办该省应二十万两、户四工六、户部应十六万两、工部应二十四万两、奉　圣旨、这织造钱粮、你部里再议处来看、钦此、夫太仓之积储悬罄浙西之杼柚俱空、袂蒙之人、岂能荷百斤、力竭之马、胡能驰千里、束手坐视、莫可为画、夫文称卑服、禹羡恶衣、　高皇后躬补缉之衮、　文皇帝御澣濯之服、今绮绣纂组。积笥盈箱服御不亲安所用此。至于羊绒细精。为秦塞膏肓之疾。瓷器巧奇。贻洪都心腹之殃。疲周奚堪。痌瘝均悯故织造不可不减也。二曰止营建以赡边储、葢各边年例、爰给军需、据部题二十七八年春夏已题无可发者、若蓟永昌易则四十六万两、山西宣大则四十七万两、辽延甘固则四十九万两而秋冬未题者、又复一百三十余万两、九边之貔貅枵腹四海之苍赤倒悬、即今多方节省、犹措注难前、若使到处虗糜、则波流何极、方今仁智之殿未毕。南城之役未终。玄殿之藻如云。龙舟之急如火。而尤欲效长夜之燕游。构冲天之楼阁。不惟材木耗蠹。且致储蓄匮空。倘有脱巾。其何以应。昔　太祖谓宫兴作必度量再四而后为。又谓隙地营建。忽恐劳民伤财而即止。玉音如在。俭德宜遵。此营建不可不止也。三曰趣大工以省烦费、葢干清等宫部发银一百十三万两、户兵二部恊济六十万两、又据工部处给共约二百数十万、而楠杉巨材、出累朝所藏、内帑所贮者、不与焉、夫工之未完也。即费数百万而不为多。工之既成也。即费数百金而亦可惜查工匠常至三四千人。夫役常至六七百人。工匠一日七分。则一月几千余金矣。役一日五分。则一月七百余金矣、臣待罪该科、随阁部诸臣纵观两宫并美、已极壮丽辉煌、然六月间、犹见砌石有不辍之斤锤、栋梁有方新之丹漆、至七月后、则油彩虗而有待、门户閴而无人矣、夫皇上父天母地、不端拱于干清之宫、而令坐视销金、遂皆窳于日居月诸之久、暴殄天物、糜烂民膏、故大工宜速也、四曰停珠宝以垂燕翼、据户部揭称进过珠宝、约价银一百三十九万六千三百余两、未曾召买尚该价银七百九十四万五千余两、吉典伊迩、催督甚严、而赔累何辜、无米难炊、昔宋太祖碎水晶之漏。　高皇帝坏镂金之床。楚书不宝金玉而宝善人。皇祖谓珠玉非宝。节俭是宝。今贫商如履陷穽。部府如坐针毡。人命悬丝国储若洗。岂以九州岛万国之庆典。至为剥肤搥髓之梯航。翘首　皇帝、亟霈德音、大赐蠲免、否则减十分之五。或乃减三分之一。近可援珠行铺户、远可训　圣子神孙、此珠宝所当停也。五曰审采办以济国用、葢四川采木、原派楠杉木枋五千六百根块、计银可三百五十万两、湖广原派五千五百六十根块、计可二百一十万三千两、贵州原派二千七百九十余根块、计银可九十六万八百余两、四川两运得十分之六、查得库发银止三十六万四千四百两、余皆索之蜀民也、湖广头运得十分之四、库发银止一万八千五百、余皆索之黔民也、今三运未完之木、尚欲剜肉朘骨、乃三殿未采之材、何繇涂膏衅血、必须早为计处、岂可重困疲民、则采办当审也。六曰发内帑以捄燃睂、葢矿税之设。原为助工。而金花之加。足用停止。今据各监进过矿银四十八万五千余两。矿金二千三百余两、各项税课并加罚等银、共二百五十六万二千六百余两、积诚多矣、又万历六年、奉　旨取金花银、每年加二十万两、迄今二十二年、纳四百四十万、蓄诚厚矣、以　皇上万国九州岛之财、充万国九州岛之用、宸居皇木、国宝边储、特发非常、俯仰咸裕、昔唐德宗置琼林大盈二库、以为天子私藏、唐臣陆贽、力谏谓宜散小储而成大储、舍小宝而成大宝、乞　皇上陋德宗之鄙见、采陆贽之傥言、则泉流而泽通、财散而民聚故内帑不可不发也
　　○披沥赤心恭请笃厚中宫以光圣德疏【请眷顾中宫】
　　是时戚臣郑国泰疏请　皇子先□婚后册立为科部所紏公遂上此疏廷杖一百为民
　　臣惟大学论治国平天下、必始于齐家、班固以夫女员之际、为人道之大端、匡衡以配匹为民之始、万福之原、皆至论也、故天子之与后、犹天之与地、日之与月、阳之与阴、父之与母也、地与天并位、天不交地、则乾坤毁矣、月与日并明日不丽月、则昼夜息矣、阴与阳并行、阳不顺阴、则寒暑愆矣、母与父并配、父不顾母、则家道索矣、今　皇上万国之父也、　中宫万国之母也、　皇上聪明天纵、仁爱性生、其眷礼　中宫、夙称优渥、乃臣自入京数月以来、道路喧传、咸谓　中宫役使止得数人、忧郁数亲药饵、且阽危不自保、臣惊惶痛惋不胜、宫禁深严、虗寔未审、臣即愚昧、窃知其不然、第台谏之官职、得以风闻言事、果、　中宫之不得于　皇上、万一有忧郁欤。则子于父母之怒。犹得以号泣几谏。矧　中宫为万国母。安得隐忍不言。以伤斁彝伦。果　皇上之眷顾　中宫。有加无替欤。子于父母之谤。具得昭雪辨明。矧　皇上为万国父。安得蒙敝不言。以亏损盛德。两者踌蹰、无一而可数日间食不下咽、寝不帖席、葢天地阴阳之大变宗庙社稷之隐忧满朝大小臣工、无一人不闻、无一人不骇、而无一人敢言、葢以全躯自保、与忠君爱国之念、交相战而不自胜也、臣尫羸之骨、不足以尝捶楚、枯朽之株、不足以当雷霆、然所恃者、　高皇帝在天之灵、且羡汉史袁盎郄坐事耳、　太祖高皇帝册立　皇后册曰、天眷我明、启运兴王、为君为后、可不慎欤、君以仁政、慎于治外、抚黎庶而统万邦、后以懿德、慎于治内、表六宫而母天下、长久之道也、钦此、臣以长久之道、为　皇上披陈、即罹鈇金戊之诛、亦可见　太祖高皇帝于地下矣、汉史载汉文帝所幸慎夫人、在禁中尝与　皇后同席坐、及幸上林、布席、袁盎引郄慎夫人、夫人怒、文帝亦怒、盎因前说曰、臣闻尊卑有序、则上下和、今巳立后、夫人岂可与同席哉、且陛下独不见人彘乎、汉文悦、语慎夫人、赐盎金五十斤、臣疏贱、不得出入禁中。何敢比袁盎之郄坐。然得致　皇上眷顾　中宫。止辇虗受媲美汉文。即死且不朽。臣不识忌讳、冒犯天威、不任席藁战兢待命之至、
　　皇明经世文编卷四百四十四终
　　●皇明经世文编卷之四百四十五
　　华亭徐孚远闇公　陈子龙卧子　宋征璧尚木　吴嘉胤绳如选辑
　　夏允彝瑗公参阅
　　邹忠宪公奏疏一（疏）
　　邹元标
　　◆疏
　　亟斥辅臣回籍守制以正纲常疏
　　直抒肤见以光圣德以奠民生疏
　　○亟斥辅臣回籍守制以正纲常疏【弹江陵夺情】
　　臣于九月二十六日、闻辅臣张□正父丧、居正三疏乞恩守制、　皇上三留之、为居正计者、必再疏恳之皇上、　皇上不听计哀死求之而已、何求归之情未切、暂留之疏遽上、臣读此疏、涕泗交流、臣也一介草茅、跧伏圭窦、恨不躬逢　圣明、沐浴膏泽、今幸蒙收录、入仕未几、目此大故、嗟嗟臣也生何不辰、即欲竭尽血诚、冐干　天听、自惟涉世未久、谙练未深、不敢呶呶、自取越职、葢冀当言责者有言也、九卿慰留已自可愧台谏慰留则风节扫地矣今当言责者不惟不言且乞留矣、臣复默而不言、三纲沦、九法斁日被冠裳、无异禽彘、敢置身斧金戊、披沥为　皇上陈之、臣闻天生民、不能自治也、立君治之、君不能独治也、为相佐之、相也者、一人之身、而　社稷纲常所攸赖者也、必置身于纲常大道之中、而后　朝廷服、万民怀、一有不善、此亦江陵后事之验议其后者如猬毛而起、孔子曰、苟正其身矣、于从政乎何有、不能正其身、如正人何、此之谓也、今观居正之于父也、凭棺泪奠、未尽送终之礼、在京守制、尚贪相位之尊、果能正身而正人耶、不能正身而欲正人、为居正计者、不可一日而不去、　皇上为居正计者、不可一日而留矣、居正不去、天下人所共知也、　皇上留之者、岂以其有利　社稷耶、然不知居正之在位也。才虽可为。学术则偏。志虽欲为。自用太甚。诸所设施乖张者、难□□举、姑举其最著者言之、一曰进贤未广诗曰菁菁者莪、乐育材也、故圣世士器美而官材茂、今则不然、先朝各郡邑进学数十人、居正任事、限郡邑不过十六七人、是阻进贤之路也、无论他郡邑、臣乡先朝每科联登科甲者数十人、今限有定数、是郡邑有可以登科甲者、不可以游宀黄序矣、夫豪杰之徒、非有衣冠维持之。不羁之才。必有所逞。迄今怨号之声遍于江南。此其遗祸何如也。二曰决囚太滥、书曰、与其杀不辜、宁失不经、故好生之德、洽于民心、今则不然、先时决囚、初无定额、居正任事、限各省决囚有定数、以致首鼠私窜者、欲盈其数以免罚、有滥及无辜者矣、未决之先岁者、足以示惩来岁、其数无异、则虽有自新者、其道无繇也、三曰言路未通、古先盛世、草莽贱士、农工商贾、皆得竭尽其力、居正任事、大臣持禄不敢言、小臣畏罪不敢言、诚有之矣、折绣槛于彤庭、披忠肝于玉陛者、未之见也、间有忧关　国计、虑切民瘼者、欲抵掌而谈当世、然不先禀命、有今日陈之、而明日罹罪者矣、岂盛世所宜有哉、四曰民隐未周、臣先岁北上、覩黄河泛滥漂没为鱼者不知凡几、仅有存者、架篙为巢、啜水为飡、目及至此、心惨魂飞、夫被水潦如此、被旱魃为灾可知矣、黄河如此、环四境以外可知矣、有司不以奏闻。恐干大臣德政、以致展转沟壑、提妻携子、散之四方者众矣、　皇上深居九重、漠然不知、此居正之罪也、其它用深刻之吏、阻豪杰之材、又不可枚数者矣、即使有利　社稷、犹大坏纲常也、况无利　社稷若此、而可留之耶、抑岂以居正既去、天下事难以支耶、不知居正在位之时、我　国家法度维系民心者久、我　祖宗德泽联属民心者深、况在事诸臣、济济后先、非居正力所能独运也、居正去位之后、其德泽法度如故也、然江陵去位后事便不同亦不得而没其实也天下人、岂尽出其下哉、岂尽无所补哉、臣伏读　皇上谕曰、朕学尚未成、志尚未定、先生既去、前功尽弃、　陛下言及至此宗社无疆之福也、虽然学固未成矣、弼成帝学者、未可谓在廷诸臣无人也、志固未定矣、辅翼　圣志者、未可谓在廷诸臣无人也、居正丁忧、可挽留之、居正脱有不测、　陛下之学、将终不成、　陛下之志、将终不定耶、此臣所未解也、　皇上以英明之资、御历五稔、人皆曰将兴尧舜之道、三王之功矣、以居正而在京守制、天下后世、谓陛下何如主、纲常自此而坏、中国自此而衰、人心自此而弛、居正一人不足惜、此是正论所关不细后世有揽权恋位者辄援居正故事甚至窥窃神器贻祸深远难以尽言者矣昔古之硕辅元宰。措则正。施则行。建光明俊伟之业者。无他。上下交相信也。今居正冐丧而议　国事也。天下之人皆曰居正不孝而固宠也。居正不孝而縻爵禄也。居正不孝而擅权也。虽有设施。谁则信之。居正之心。必曰天下之人。议我不孝而固宠也。议我不孝而縻爵禄也。议我不孝而擅权也。下稍有不从祸流缙绅。天下以是疑居正。居正以是疑天下。上下交相疑。而祸不日深者。未之有也。甚哉居正不可留此位彰彰明矣、臣又揣居正之心矣、臣观居正首疏云、有非常之人、然后办非常之事、非常之事、非常人所能办也、是其心葢曰、起复非常事也、吾非常人也、吾而当此、谁则议之、自臣观之、人有五常、仁义礼智信是也、力此五者。斯谓之不常之人。今有人于此、亲生而不顾、死而不葬、指而名之曰、非常人也、然人不曰残忍、则曰薄行、不曰禽彘、则曰丧心、可谓非常人乎、且其疏又曰、不顾旁人之谤议、恤匹夫之小节、非病狂丧心、有此言哉、一家非之不顾、一国非之不顾、天下非之不顾谓理之所在、则顾理而不顾众论也、三年之丧、无贵贱一也、旁人谤议是乎非乎、尾生之信、孝巳之行、陈仲子之廉、小节也、三年之丧、无贵贱一也、果可谓小节乎、又曰道路无不为臣酸鼻、此其欺罔尤不容言、居正未闻丧之先、天下逆覩其奸、居正既留京之后、天下深恨其非、臣登刑堂、遇各司曹出刑曹、接诸冠裳、各垂首丧气、一日三叹、切齿含愤、有不忍言、酸鼻者谁乎、有皇上大婚、固大礼也、居正以被绖罪人、欲杂乎其间、何心哉、葢欲夸示来世、以居成功耳、宋臣文天祥当南渡之日。犹送亲归葬。当此清朝。岂南渡之时耶。先朝李贤夺情起复、罗伦力排斥之、居正之不归、葢无情可夺、无复可起、又非贤之俦矣、大臣闻丧而不去、小臣必有匿丧而不报者、固所必致也、呜呼、父子天性、其恩罔极、事父如此、事　皇上可知矣、先正曰、求忠臣于孝子之门、遗其亲、能忠其君者、未之有也、抑臣尤有深恨焉、　国家以言路付之台省。事关纲常。悉陈无隐默而不言。犹谓旷职。臣观湖广道御史曾士楚一本、为保留辅臣事、臣不胜惊愕、谓公论倒坏一至于此徐察之各道御史有毅然中止者。士楚悍然不顾。私自上请。此其心岂真为社稷计哉。葢曰辅臣本欲留也。不首留之。其功不高。身首留之。辅臣德我。我不数年。公卿立至矣。此士楚心也。夫今日上疏留辅臣者、士楚也、台臣倡之、明日上疏留辅臣者、陈三谟也、省臣效之、　朝廷为首善之地、台省为公论之所、论及至此、可胜言哉所幸者公卿大臣、挺然中立、未有留疏、然因此而迁去又不常矣、遡其原、士楚先之、楚也有三年之爱于其父母乎、臣忠悃如此、伏乞　俯赐采择、亟斥辅臣、速归守制、待制满之日。另行起用。则纲常正而人心服。朝廷尊而天变消。万世仰　圣天子作为出寻常万万矣。居正学尚刑名、见臣此疏、祸臣必深、臣万万死矣。葢非严刑督责。以箝天下之口。则攻之者愈多也。噫臣甘为妾妇。自爱其生矣。堂堂丈夫。不忍为妾妇也。碎首玉阶奚憾哉、
　　○直抒肤见以光圣德以奠民生疏【圣政五议】
　　臣江西吉安府吉水县人、中丁丑进士、建言谪戍贵州都匀卫、乃荷　隆恩、拔之沉沦、复齿缙绅、臣将母北往、期沾升斗、以供菽水、复何它觊、忠宪公未入仕籍谪戍即授给谏亦异数也不意　陛下俞台臣之请、授臣以给谏之职、拜命以来、凛凛未能称职是惧、已思学贵经世、言贵适用、时当有事、缄默自持、是为旷职、时当无事、激切自许、是为沽名、今　干纲独断、　圣政一新、所在怀忠良、抱经济者、搜自岩穴、即杜口不为取容矣、且臣少承严父之训长遵师友之学、知悻悻者徒小节。而激切者闇中和。深自惩创。恐负明训。敢哓哓自多哉。昕夕循省念职事不可久虚、　隆眷不可徒负、不避狂瞽、敬沥百一、夫谭天下国家之事、在握其要得其要、则众政毕举、不得其要、兴一政厘一弊、亦徒竭精神已尔、史称尧舜之知在急先务、矧知不若尧舜者、能役役为天下明哉、故臣之所谭、其要惟在培　君德、亲臣工、肃宪纪、崇儒行、饬抚臣、琐屑细微之事、暂不敢以渎　圣德、岳岳高山不让飞埃、荡荡洪流、不弃涓滴、惟　陛下以臣言为飞埃涓滴、留意而详择其中、臣不胜大幸、臣闻人君宰制万物、役使羣动、必有握其枢者、心是也、心体至大、丕冐乾坤、心体至灵、同符二曜、或失其体者何哉、欲累之也、欲在奸声、淫蛙杂奏、心以声移矣、欲在乱色、柔曼争进、心以色移矣、欲在口腹、甘旨并陈心以味移矣几有可间、左右得而间之、隙有可乘、嬖幸得而乘之其几始于微眇、其祸至于寻丈尧舜致兢业之防、诗书纪危微之训、故能保世滋大、　陛下履綦隆之运何求不得、际鼎盛之年、何欲不遂、求必得则人欲日滋、欲必遂则天理日微、圣学从兹荒矣、孟轲氏曰、养心莫善于寡欲、宋儒周敦颐曰、无欲则静虚动直、明通公溥、愿　陛下味孟氏寡欲之明训、遵敦颐无欲之格言、研几于声色臭味之间、致谨于视听言动之常、居处有时、无以闲居幽独而有惰容、行幸有节、无以血气方刚而有锐心、此匪独养德已也、即养身亦在其中焉。精用而不已则竭。形劳而不已则敝。无欲则形充。则精固。而身可长矣。戊寅岁臣在戍所。边民自京师来者。道　圣母还宫时。惓惓以圣躬为念。边民无不举手加额。谓　圣母至仁。　陛下至孝。　陛下身安。则　圣母之心亦安。　圣母心安。　陛下至孝亦大矣。汉臣汲黯云。内多欲而外施仁义。奈何欲効唐虞之治乎。伟哉斯言。万世人君之龟鉴。寡欲明训。诚今日养身养德急务。首愿　陛下朝诵而夕惟之也。君臣之分森若冠履、手足腹心、寔为一体、是时神庙正在励精之日而忠宪公以上下隔绝为戒可谓先机之言下每愿忠于上每苦上之不达、上每求忠于下、又苦下之不诚、此亡它、堂陛势悬、而情意间隔故也、二典三谟、治化隆盛、都俞吁咈、犹可想见、易之系卦、上地下天则为泰、上天下地则为否、否泰之机明良之义、其所由来者远矣、臣往阅三朝圣谕录。天顺日录、迨我　孝宗敬皇帝。　世宗肃皇帝朝。君臣相与。欢若家人。煦若父子。或用一人而互为可否、或行一事而曲为调停。父老传之史册载之以为盛事、陛下昔在冲年。保傅必慎。今圣龄日强。臣愚以为有大政事。如人才钱谷礼乐兵戎刑狱工作。宜召内阁九卿侍从儒臣。面为扬确。许科道官旁为纠正。何者陛下所阅者诸臣章奏而已其繁委可厌也召对必能陈说利弊。开道祸福。不事繁文。而庶政惟和矣。　陛下所接者诸臣仪容而巳其人品未知也召对必能洞烛忠邪。鉴别才品。卒然有警。而任使惟当矣。宣上意而达下情者。　陛下内臣而巳。过情溢言。未必真也。召对则谗间不行。猜忌不生。上下交而其志同矣。或以御门有常、亦足致理、言之虽美窒碍难行、臣忆　文皇帝在右顺门、谕近臣云早朝奏事、不得尽言、午后事简卿等得从容陈说、朕亦欲及时商确、英明神断如　文皇帝。岂顾不自暇自逸哉。以为不如是。不足以尽羣情而登上理也。武英殿　祖宗朝召见大臣裁决庶政之所。　陛下一旦鼎新。缙绅之所扬诵。闾巷之所传播。皆以　陛下锐然复　祖宗朝故事。今大工已就。宜筮日举行召对盛典。或先行经筵。始摘一二事。与大臣咨询。则上之志日下达。下之情日上孚。圣心日益开明、圣政日益广大、　列圣明良相与之盛事、亦于今重光矣、民财告匮、饥莩相望、谭者曰有司之不职也、请严惩贪吏者、其说甚具、臣则以为宪纪之未肃也。拊循统驭。职在有司。秉宪扬休。责在台省。苟得其人。持身奉法。则吏畏民安。不得其人。依阿淟涊。则吏　民残。伏覩明　旨云、科道官须心术纯正、奉公砥节、无踵弊套、大哉　皇言、下烛穷蔀、第弊端所在。　陛下隐而未发。臣请得而竟之。省之职职在封驳。其有隳节败度骫法狥私。容臣等共相交勉。以图报塞。供奉辇毂。依迩天宪乃台臣弊则可为长叹息焉昔薛瑄在朝。三杨一见。且不可得而屈。其节槩足征也。出廵三楚政暇。惟手抄性理。其清操足觇也。一时人物淳龎。臣思及此。未尝不洒洒毛立。欲求吏治之肃民生之遂在廵方之使能正身率下而已先年一二台臣、昏夜乞哀、冠裳扫地剥生灵脂膏、以媚要津、竭公家库藏、以充私囊、折仪千万、视为箪豆、邮使络绎、迹遍列省、赎锾不足。佐之公帑。公帑不足托之郡邑。承顺者辄曰办事。荐扬之恐后。拂志者辄曰无为。弹罢之恐迟。财在天地。止有此数用之者既如泥沙。取之者又安得不尽锱铢。上有盗窃之行、则下又安得有封殖之民。无惑乎杼轴空虚。而饥饿者众也。迹之所履者大贪大恶。而其所劾者小贪小过。其不反唇相讥者几希。此岂可持绣斧立百执事上耶。不特识者愤懑、亦诸台臣所甚恶者、有臣如此、将焉用之、往事虽无足论、迄今不为严戢源不正而末流益滥矣。臣叨在班行、见台省诸臣、济济跄跄极一时之选、其志必欲以激浊扬清为职以忘身奉公为念、臣愿　陛下涣德音、下明诏、召内阁大臣直书弊端。仿正统宣德年间敕谕事例悬之台省、以垂永鉴。台中奉差诸臣不患无才患身不正而威令弛也回院考察惟以砥节者为上仍将宪纲事例。重为纠正。如馈遗所不免者。揆之道义。无溢常度。牌坊所必建者。关系风化。无得槩施。操守端则宪纪肃。宪纪肃则羣吏畏慑。虽有贪黯者。且将闻风而靡。从化而流矣。货财不聚。民生不遂者。未之有也。或曰台省情亲。义无异同。臣窃谓纯心为国、虽相争如虎、不害其为同、孳孳为利、虽情系骨肉、不害其为异、臣言虽异臣心则同也。且业已称为朝廷耳目臣矣。目者谓其无所不见也。一芥眯目。天地易位矣。耳者谓其无所不闻也。微尘塞耳。钟鼓勿闻矣。耳目之官不清。而欲纠羣吏之贪酷。拯生灵之休戚。是借听于聋求视于盲也。国初遣御史廵行郡县、我　太祖谕之曰、为治以安民为本、民安则国安、当恤民疾苦、据法守则未有公帑空虚、而民得安者、亦未有昏夜乞哀、而谓之守正者、臣故曰宪纪之当肃也、仕者突稊滑稽、脂苇洁楹、欢若管鲍、阴相排挤、臣不以为忧、臣所忧者、学术未明、而儒道大诎也、儒道大诎、始于上之推剥而法令行也、常州知府施观民、糜费民财、建剏书院、毁之诚是矣、乃槩将先贤遗迹、一槩拆废、臣不知其解也、彼敢于蔑先圣之道者、不过恶聚讲、假伪学以箝天下之口耳、孔子大圣、尚以学之不讲为忧、天纵聪明、如　陛下日讲有常、经筵不辍、即仁圣岂加于子而睿知岂出于　陛下者哉、宋真宗锡九经于州县学挍矣、尤及聚徒讲诵之所、聚徒讲诵。自古巳然。未闻槩以伪学斥也。天下生才囿于所禀、资有纯驳、故功有真伪、百伪之中。得一真焉。亦足以维世道、匡颓风。因伪弃真。是因沙废金因噎废食矣。佛老之道异于孔子、习其说者焚香顶礼、千百为羣、琳宫梵剎遍满郊垧、士诵法孔子、谭诗书、欲将先圣流风澌灭殆尽、亦忍矣、天启圣明、将宋儒白鹿石鼓等院。不许槩弃。是　陛下且欲卫先圣之道。以诏来兹。虽然岂谓我朝人物出宋下哉。　祖宗菁莪朴棫、作人者深、诸儒渐仁摩义、特立者众、如薛瑄陈宪章罗伦王守仁等。先后以理学名者。不下数十人。褆躬垂训。宛然濂洛家法。未可谓国无真儒也。今儒风不振久矣。上之所禁。下之所避。上之所作。下之所效也。士不鼓不趋。教不振不从。臣愚以为凡所拆过书院先贤遗迹。宜敕礼部令郡邑、或槩议修复。或量为调停。虽未必真儒辈出然使天下晓然知　陛下崇儒重道盛心。学术从此而正。士习从兹而端。未可知也。宣德初、大理卿胡槩请修整胡瑗魏了翁书院、即谕工部尚书吴中曰、崇名贤于既往、正以奖后进于将来、宜从所请、载在寔录、班班可考、史书载循良传、至劝学兴文、未尝不艳称之、矧　陛下举动、上法　祖宗、照曜史册、传之天下万世、其关系讵小哉臣故曰儒术之当崇也、水旱频仍、灾异繁兴、列在奏牍、亦既烂然蠲恤之诏屡下、闾阎之困巳甚。此其故何欤。臣以为其机不在朝廷而在抚臣古人得百里之地。亦足以使民富强。何至拥一方重镇。而使民皇皇若是哉。国初出镇大臣、命之曰、抚者谓其拊摩鞠育、与生民赡养休息之谓也、匪欲树奇功、博崇名巳也、古来名臣。出而镇抚。惟闷闷自持。不煦煦以求知。地方饥馑。有劝富户出粟活民无筭者。有责令有司收抚流移不使散之四方者。绝不以厪宵旰在则民德。去则民思。先年二三抚臣冐军功者糜烂其民。虽拜爵受赏。朽骨寃魂。呌号春雨秋霜之下者。不知凡几矣。严催征者敲朴其民。虽考成奏最。剜肉补疮。啼泣棰笞缧绁之下者。不知凡几矣。封疆虽拥乎大僚。书筭下同乎小吏。甚至亡而为有。虚而为寔。人皆曰干城之器。挥霍之才。生民痛痒。漫不相关。谓抚之义何。扌旡臣有一方民命之寄固宜假之事权虽然其原始于任之太轻故也宋神宗谓文彦博曰、诸道使臣。职任甚重。宜择其人。彦博对曰、为治之要。无以易此。当时韩范诸臣。皆一时名流。在宋时统御之地少今则扌旡属□远故曰比宋为加重今之廵抚。视宋诸道使臣。又为加重简择其人。犹恐非才。乃今仕者一得内补。垂涎京堂。既得京堂。坐列开府。未得如农夫之望岁既得如拱璧之在抱患得患失之心重。为国为民之念轻。伏愿　陛下念斧金戊之重寄、悯生灵之无辜、升擢惟以直亮端方廉明无党者为上。诸冐滥钻刺软熟可厌者。绝勿使并进。其现任事地方者。除各边专理军务外。如腹里地方、仍乞勑都察院转行各处抚臣、须存大臣之体。思抚摩之义。以赡养休息为主以爱民节用为本。以正身率属为先。水灾地方。其所减征者犹有田之民也。有地无立锥褐无完裳夕无宿春者可念也古有富户出粟。活民无筭者。其法可陈也。有茕独鳏寡。颠连无告扶持通衢者可悯也。古有责令有司收抚流移者。其义可知也。辟田里。课农桑。厚风俗。严贪墨。古人有行之者。其意可师也。年终将赈过穷民。抚过流移。行过事迹。造为成册解院。无视为文具。政安则民和。民和则天地之和应之。虽有水旱不能为异虽有灾异。不足为忧矣。林璁抚山东大同。周忱抚苏松常镇。旱干水溢。何日无之。然惠流民安。四境晏然。彼其下岂皆贤百执事哉。抚臣者百执事之表也表端则影正。源洁则流清。百执事虽欲不兢兢奉法。不可得也。得百良有司。不如得一贤廵抚。有一贤廵抚。不患无百良有司。臣故曰抚臣之当饬也。以裨君德、以弘化理以振士风、以饬吏治、今日急务、诚莫有大于此者、臣犹有说焉、今天下如人一身。内如心腹。外如四肢。精气消耗殆尽。非培养珍啬。鲜克攸济。先是世务为操切。争威严以相高。闾里萧条。无复太和景象。臣愿　陛下崇浑厚以培国脉。广仁厚以答天心。节财用以惜民力。酌赏赐以慎名器。亲君子则憸壬日远。求经史则外好日迁。苍赤被乐利之泽、宗社衍灵长之庆矣、
　　皇明经世文编卷四百四十五终
　　●皇明经世文编卷之四百四十六
　　华亭徐孚远闇公　陈子龙卧子　宋征璧尚木　吴嘉胤绳如选辑
　　夏允彝瑗公参阅
　　邹忠宪公奏疏二（疏）
　　邹元标
　　◆疏
　　敷陈吏治民瘼恳乞及时修举疏
　　○敷陈吏治民瘼恳乞及时修举疏【吏治民瘼】
　　臣往以惊逐游魂、辱　陛下赐之生环鹿豕余悰、辱陛下召之华省、感国厚恩、顶踵莫知所报窃惟人臣之义、或宣力、或矢谟、各有攸当、臣有一得之愚、直陈君父之前、舍巳从人者、得采择其间、人之力、皆臣力也、人巳何异焉、臣故条吏治事宜十欵语云新沐者弹冠。新浴者振衣。兹当铨臣秉公持正。百度维新之日正嘉谟敷陈。明目达聪之始。若使臣悠悠默默、徼一时浮荣、负平生夙学、臣不忍也、又臣数载穷乡、田耒之与居、鉏樵之与伍、熟知民间凉燠状、臣复陈民瘼八欵、夫救民疾病譬医者灼艾。灼艾而不得其窍穴。受楚何益。臣似非尝试漫言之者、葢人臣济世、如拯溺如救焚、众或解颐、臣心独苦、岂得巳哉、伏愿　陛下敕下各部大臣、矢心天日、纯心为国、用意详览可行则行、可止则止臣绝无一毫成心其间、公之欵诚乃尔傥中有窒碍处。臣因此得晓畅世务通达国体亦罔非仕学之地干冐　天威、无任陨悚之至、为此开欵具本、计开、定等则、夫办官村品。内吏非难。外吏难。外大吏非难。外小吏难。小吏郡自同知下。邑自知县下是巳职逓下明逓暗葢尝论辨大吏譬奏黄锺大镛。有耳者无不闻之。小吏虽不能行大恶而细民受其患所损于地方者寔多辨小吏譬听蟋蟀之鸣。非甚聪者不能审其音也易曰云雷屯、君子以经纶、释者曰、经者比其丝而合之也。曰纶者析其类而分之也。丝虽众多。千条万绪。各自不乱。臣窃谓辨小吏亦当类此彼小吏虽众。吾欲起而辨之。岂能人人耳而目之哉。大都以抚按考语为凖。其升迁亦以阅抚按考语为凖。顾其弊非一途矣。有考语实谬而以夤得美秩者。有预卸其刺。而以贿吏书洗补移之他人者。千态万状。选臣执簿。头欲刺眼欲昏。即欲一一而坐照之难矣。臣愚谓宜明分为九等。上上上中上下中上中中中下下上下中下下。在外抚按。明以此注考语送部、在内选臣。明以此定升除。考语上上者升上上。余俱以次而推。中下者升王府发凭。下上下中下下者升王府不以发凭。此甄叙羣吏。以简驭烦之要道。且足以杜请谒之私。绝城社之奸。不然、难必其无漏网之弊、屈抑之叹矣。洗佞习、夫课吏治、全凭考语读其语、如见其人、因其人以授之职斯有所凭籍臣读典谟君臣咨诹之词同寅称谓之间曰可哉曰试可乃巳、何兢兢致慎也、臣读弘正间考语。犹不失先辈遗风课一布政曰闷闷之政。长者之度。今则以为罢软矣。课有司曰、志颇自励。守亦足观今则以为无当矣每□荐牍出、抽黄对白、骈四骊六、荐者以非极揄扬不足结彼之铭感、被荐者以非蒙重语、不足为巳之深知、曰才与诚合。光风霁月。是周程诸贤复生矣察其人。仕路之奸雄也。曰守遵四知。琴鹤相随是赵抃杨震挺生矣察其人捆载归乡里也。曰才堪八面。北门锁钥。是孔明寇凖杰出矣。察其人。一筹不能寸展也。珪璋瑚琏如金如玉、麒麟凤凰如松如栢、古人所以颂圣贤者、今以之誉凡夫矣、以故荐剡未干、弹劾继之、夫人称执友先辈之前。犹恐一语不实。贻知人之羞。非事长之实、　陛下尊如天、威如雷霆、诘实以责后效、彼将何辞以对、诸臣之恬不知畏、则谄佞风炽虽有贤者、亦为其所移、而不自觉耳、臣愚谓宜严敕抚按、须循名责实、无得过褒、将成弘正年间考语汇成一册颁布各省。如举业正式之类。倘再如前虚谀、定以不敬论不然、如蒙雾观花、人与言两不相习、无怪乎吏治偷薄、风俗不淳矣、便升转臣曾任南京兵部职方司主事维时两京兵部尚书郭应聘功在两广、言其清励功高不容口、臣问之、则半生阅历在两广以故熟其地方险易。贼盗生没。民情凉燠。故得措之行事臣因叹方面不可数更易也今合无两司知府。于地方夙有声称。其百姓欲借寇而不可得者。升转迁擢一以本省为主。两院欲咨询地方事宜得其要窍而不迷谬。利一。本官在地方。所有施为若轻车熟路利二。省驿逓往来之费利三。此升转本省之当议也。臣有说焉、庚辰辛巳年间、方面大使、上无重寄之望、下无引决之谋、多攻击去、说者谓攻击其异巳者然多矣议者谓失之刻。十余年来、攻击疏阻、引决意微、积俸已久、去之不能、用之不可、不得巳升、且滥且骤、虽他日有冐滥京堂之疏、然不过二三人、索责漏网者多矣、臣窃谓失之大泛、合无布政廉使等官、许其考满、俱具乞休疏、如生平履历端方、才华卓荦、疏议留升擢、或生平无愧、年华侵盛者、量加空衔、其余俱准致仕、中间如去留不当、言官论救则退之以礼、皇路少见廓清、无贤愚并滞之患矣、议久任、久任之法、自嘉靖戊辰后始、宜乎宇内家给人足、而萧条凄楚、大异畴昔、则久任之法未尽议也、臣请得熟数之、夫循良之吏。人与地相习。譬凤鸣高冈。有耳者闻之皆喜鸷悍之吏。人与地相戾。譬鸱嚣于室。主人恨不得早逐之为愈也。凡欲用人之力。在得人之心。使之欣然趋事。鼓舞不惓。然后惟其所欲为。而罔有倦心。令之久任在未能使天下吏以久任为荣而以不久任为辱耳臣愚谓久任以四年为准。其更迁以二年为准。贤者久任。使之志意得展。以待行取。中平者升去。不然庸者无上进之望计日月而窃禄。奸者多凭依之谋。依城社而肆螫。是故久任可以藏奸可以庇不能贤者闻之解体。能者因之隳志。不几杂鸱鸮凤凰同室乎。重京考、考察所以黜幽惩枉、虑稂莠不除、嘉谷不茂、若以嘉谷当狼莠、则膏腴尽成硗薄、臣丙戌冬曾与大计、总之以两京各省抚按之纠核、稍剂量其间足矣、惟是两京考察。议论纷纭毁誉杂出。虽孔圣复生耻为乡愿之行难必其满于人之口矣当事者非有洞世高见。千古定力。鲜不为所眩。臣查先朝以陆容之贤能、为人甘心、至今载之埜史、以为寃抑、迩者一锢颜鲸、再锢胡桂芳万廷言、三锢管志道谭者皆为诸臣寃、臣窃以为夺一时浮荣、与万世清议、诸臣得搏心并精不朽之业、视之浮荣犹一吷也、是所夺诸臣隘。所与诸臣奢、何所不乐顾近为国体伤、远为国史玷、以黜幽宏典、开报复私窦、正人君子、心窃忧之、臣愚谓京察年分、不必分单咨访、许部院各寺。纠核各属以备考察。如抚按纠方面例。翰林属之掌院。六科属之掌院。倘纠核不当、他日公论既明、重则削职、轻则不与葬祭、夫彼既已宦成。犹不为国惜才。使好修之夫。屈首蓬藋。足以干天和。召戾气。即重惩不为过也。法严则人心肃、彼虽求一时之谐众口、不能不惮他日之拂公论矣、且与其阴开册送部院不若明上疏君父之前使疏而果当其罪。是与众共弃之也。光明正大之典。愿力行之。褒名德、古先圣哲、于幽潜沉修之士、虽在异世、犹赠其官、录其后者、凡以辅翼风化、匡扶世道、关系非渺浅也、臣不暇远举、　陛下近日从祀二贤、海内争弹冠相庆、以为熙朝盛事、顾有童孺知其名、而未得谥、或既谥而赠官未孚、载理学名臣录、而未得赠一官、臣得诸三人焉、原任大学士解缙、天挺人豪、国士无双、韵宇流布海内、丹衷简在列圣、开国元臣、至不得受易名之典、阐幽谓何、原任左春坊、左赞善赠光禄寺少卿罗洪先、少年巍科、终身退处、澹泊为百年楷范、沉修树来学章程所赠非其所处、尊贤谓何、原任庶吉士降石城吏目邹智、氷霜励志、侮羣奸而不辞、慷慨持身、丧岭表而不悔、一代名臣、仍其以吏目称、褒忠谓何、臣愚谓解缙宜赐美谥、罗洪先宜赠吏部堂上官、邹智宜赠馆职、此清朝巨典而有待于今日者也、臣于今又得三人焉、原任左春坊左中允张元忭、臣虽未面、心实向往、不欲以一第自居、矫然以古人自期、历官居乡、行谊修洁、允矣诸儒之章程也、赍志以没、识者恨之、臣愚谓宜赠谥以为不愧科名者劝、原任尚宝司少卿兼监察御史徐贞明、政存口碑、风高锁闼、欲为国家奠粒食之原。栉风沐雨。庙宿埜处。苦身劳力。焦唇干肺。功未成。竟赍恨以没、所谓以死勤事者非耶。臣愚谓宜赠官以为许身国家者劝。原任尚宝司少卿孟秋、容貌爵位、不能动人、栗栗真修、臣每屈服、生孔孟之时、必为原宪之俦、其在今日、亦恢恢乎得斯道之大端矣、臣愚谓宜赠官以为安贫乐道者劝、内徐贞明人或以功未垂成为言、臣请比近例可乎、原任工部郎中罗用敬、淮上之功、与贞明廵行阡陌、劳逸不同、人品才谞、当亦有别用敬以郎署得赠太仆寺少卿、贞明原系京堂、不得蒙一命之荣、将来志士寒心、劳臣解体、非鼓舞豪杰之要也、褒赠系验封司职掌、在官言官、匪敢哆谭、慎抚臣、国初无抚臣之设、后以大臣出理贡事、留镇一方、抚臣因而相仍、所需填抚方夏、饬毖疆徼、挈戴岂不至隆重哉、顾仁者惠绥黎氓、知者洗剔弊窦、能者肃叙宪纪、虽各擅所长、均不失为良臣、乃不然者、到任不问生民利病、内惟媚津要为事、书邮馈遗、络绎不绝、外充惟囊橐为计、查盘批词、肆道而出、藩臬不问其职举否、某有气力、不可撼摇、阴为谀词结之、郡邑不问其人贤否、某系进士、已经数荐、多结纳之、有美无刺、有举无劾、间有劾者、不过曾经考察通判、科贡出身、升王官数人而巳、又暴者装饰军功、庸者引领升除、　陛下设官之意固尔耶、夫官至廵抚、其历官多年、或自科道出者、建白可稽也、或自寺署藩臬出者、履历可验也、果独立朝端、一无所倚乎、亦狗盗之流乎、果循循雅饬、历有成绩乎、亦庸庸窃禄、无一善状乎、不知其人则为不明、知其人而用之则为不公、无一可者也、臣愚谓自今以往、宜令诸大臣各保荐一二人、时乱则先挥霍。时平则右介静。积衰之后则首精明。整理之余宜上浑厚。无槩以生事者当之、倘有不当、请坐举者之罪、昔国初有保举守令不当者。皆得反坐。故当时治化隆茂邑里忘愁叹之声。今独不可行之任抚臣者乎。此奠安　宗社之要务也、惟　陛下留意、臣窃有慨焉、繁缨小物也、孔子惜之、惟名与器、不可假人故也、爵禄者国家之名器也、习尚相沿积弊难挽、亲当事亲者进。故当事故者进。亲故之亲故又进。非亲非故。呈身取怜昏夜乞哀者进。一人当庖。百人染指。一夫开径。千夫争趋。所以然者。下焉者贿。上焉者情。贿者十不一二。情者十而八矣。或门生、或□吏、或桑梓、或姻娅、或年家、或世讲、或旧游、或面交、或旧治、此辈日感恩铭心吾之前、不知私门念重、公家情轻、良心烱烱夜半必薄其非端士矣、日奴颜婢膝吾之前、不知私门念重、公家情轻、口软足滑、轴移机转、云消雨散、又顾而之他矣、人为情死。法为情亏。国家名器为情亵。试看二三十年前、列大官、博显位、归而语乡里对妻子曰、谁之力乎、惧人之扼其短、反从而怨詈之、叛背之矣、又回看二三十年后、扶世道、维名教、果以名位为轩轾乎、果此卑琐之流乎、嗟当局者迷、不觉耳、自非洞千古之眸、坚氷霜之肠者、未易破此坑穽、握进退之柄者、臣言可以深长思矣、搜遗逸、人臣孰不欲析圭儋爵、荣祖考、光来裔、顾汲汲有托而逃焉者、上焉者潜心性命之精、次则殚精缃素之业、又次则与时龃龉、全身远害、均之以逸称也、彼其巉岩而庐、据石而瞑、岂非甘采苓之适、远矰缴之危哉、顾风俗不美。莫甚奔竞。欲息奔竞之途。在奖恬愉之士。今恬愉之士、臣不能悉记、一一举之、则有市恩之疑、臣愚谓宜详查明、有请告过期不出、年龄青茂者促之赴任有壮年乞休、矢志沟壑、有曾经言事、削职为民者、量为酌用、使天下晓然知朝廷之上、意在怜才、而无有一毫成心其间、此熙朝之盛事也臣请毕其说、爵禄富贵、天之所不蕲、聪明才智、天之所不轻、葢百人中而得一。为用才者、宜体上天生才之意、国家得才之难之故矣、臣读诗至白驹之章、未尝不叹当时之轻于弃才、读摽梅之章、又未尝不叹用才者贵及时也、　圣朝弥天置罗、休休乎如天之无所不容、无令空谷有白驹之叹、庶士有求我之嗟、臣愿拭目、审边臣、边臣者、下而边道、上而廵抚是巳、苟得真材、锁钥攸托、徒冐虚声、边衅弥崇、臣尝察今之边道矣、引疆超乘、鹰鸷电击者固有、亦有庸愞之流、未覩韬钤、外惟奉廵抚颐指、惟其东西、不敢违越、内惟媚津要奥援、四时起居、如奉祖考、虏至闭关括金钱、纵所欲而去、虏退闭关上功状、邀上赏、不数年廵抚矣、又尝察今之廵抚矣。无异前边道所为。稍挥霍者、饰以文墨哆以宏议、间有微捷、张煌功伐、以觊殊旌、不数年总督矣。宫保矣。家赢金钱、世袭缇骑、后边事大坏而不可支、彼且付之罔闻矣、然此辈非秘谋。常不得而至焉。臣愚谓当审其阀阅、其升边道以曾任兵科或职方边郎、或曾任边郡县、熟知夷情者升、廵抚非历边疆久、功伐高不得遽升、不然、是塞上为终南、抱壅肿之躯、掀青黄之髯者、乃绾金玉之梯楷、此辈何利何幸而列、十三省方面、多碌碌以去诸臣亦有不幸哉恤远臣、两广云贵、吏兹土者、悉谓之远、两广滇南文物埒中土、俸饩稍厚、以故人多乐居之、惟是贵州僻在亥步穷处、黄茅岚氛、猿猱为伍、士人闻命、有投牒不往者、有既赴郁死者、臣每抚膺大息曰、　圣天子明见万里外、忍使诸臣困至此极耶、劳逸不均、北门大夫不免以之兴叹、今之情、岂异古耶、臣愚谓司铨者、宜剂量其间、除方面知府知州知县外、如各卫经历吏目等官、或升或选、宜以四川湖广云南三省人当之葢三省风气接壤、视他省稍习、如或居官称职、其升迁视他省量速一年、庶几雨露无不被之泽、远臣无向隅之泣、报礼有不重者未之信也、臣在部每见仓官来考满者、列东西廊、几数百人、有龙钟不能寸步者、有魁梧衣不能掩形者、有面无人色者、千态万状、触目寒心、中间欲徼微禄养妻子者固有、因生平奔走风尘、欲博一秩以荣乡里者、未必无也、臣因退而思曰、人主官人。犹人之植物。植之高冈则高冈。植之污泽则污泽。物之性宁有高下哉。且今之负国病民者。不在冗散之吏。冗散之吏。稍有微瑕。得操三尺议其后矣是不可稍为之宽乎。臣愚谓仓官升迁、一以本省为主、考满固不容废、然既经院道查核、领文赴部、不知可止否、倘可停止、阅其考语优者推升、余因其年力、量加名色致仕去、亦恤小臣之一端也、又臣见廵捡将考满时、苦无功状、多方搜索以图优擢、臣愚谓廵捡有功、固当优擢、即无而年力才华考语俱优者、间擢一二一以为生事者戒、一以为安静者劝、秤头之苦、今秤头之弊、三令五甲、节廑　明旨不可息者、曷故哉、则有司之过可原焉、昔操吏治之权在两院。今操吏治之权半两院。半在内外。一雠忌之口。得而簧鼓之矣。有甘心恬约。无所攀援。人称其贤乎。昔评贤否在小民。今评贤否在士夫。在过客。士夫过客不皆贤者。往往以情识为毁誉。以故有司竭意倾承。折席下程。分若固有。止博一楫而巳。果尽入囊橐乎。尧舜生今之时、不能必不善者不恶、时当行取、访单称贤、较若画一而后得取、曾有考满朝觐、而不通京贵乎、既示以多途、虽贤者不得不竭力多途应之、臣故曰可原也、且布政司法马轻重不等、又止一副小民有未识、法马何状者、又曾经库书库吏粮里科役广置膏腴、新进书生、为其所愚、臣再曰可原也、今欲息小民秤头之苦请宽痾察之门、两院评贤否、不必以过客士夫为的据、吏部定行取不必以询谋佥同为去留、一以两院为主、参以吏科河南道、如行取不当。是吏部听两院。两院之不职也。该科纠举。两院何辞。或曰行取不必六科十三道询谋以失其权。不知外而荐举、台臣之责、内而纠举、省臣之责、权未始假借也、其法马仍乞敕下户部、示布政司、每县须发十副令小民得知趋向、两院果吏治以此为操守第一义、庶几小民、稍得息肩、不然如蚕食桑。不尽不止。虚粮之苦、小民死徒他乡、茕独攀号无从、莫此为甚、臣窃伏巗谷、再三筹度、有司为小民息肩。而小民未必得所豪家反受其益。何者、豪家势多出有司上、有司惧挠成议、不但不尽丈其田且以余粮送入其户、臣尝有言、丈田之法。缩此伸彼。利东害西。未覩其全利也。夫身之病、必有所由起、粮之虚、必有所由来、惟察其所由来、而民贫可苏矣、葢民之粮、有急于燃眉缓于恤役、则有减都额以售者矣、有司受其词、察其故、责令当户收回、此一策也、有水堆沙塞、昔为膏腴、今成蒿莱者矣、夫此塞则彼通、此荒则彼开、有察其开垦、今起新科、亦足以抵水堆沙塞之数、此又一策也、嗟乎、非实有家天下子万姓之心。不能悉心任其责。在严敕两院大吏留意耳、惟司国计者长议、焉由票之苦、由票者、户部所颁征输则例是已、民何以称苦也、其例本一。近省郡。则与各郡异。附郡县。则与各县异。至县则又听粮房私为加增。始而圭撮。害及寻丈。始而一人。害及万姓。县官有才而察其奸者。非此无以补虚。究其极虚未补。半入吏胥之手矣。往闻有欲为一郡造福者。闻则例至。皆敛金以求散之他邑。是知者何幸。愚者何不幸乎。又臣往接户部尚书耿定向语臣曰、渠抚闽时、由票得副使郑汝壁、而一省造福、渠叹服不置、今非无散票于下者、能必委巷皆闻知乎。非无徼板于上者乎。能必其不私加增乎。其所加编者。能必其不入巳乎。臣愚谓宜敕令粮储道、务实心任事、严相觉察、勿令穷乡下邑、有偏重之弊、加额之苦、如有前弊、坐以不职之罪、积荒之苦、臣切读孟轲氏曰、民有饥色、野有饿莩、老弱转乎沟壑、壮者散之四方、以为此或危词动时君之听乃今数载、孟轲氏语犹不能术其详耳、野庙荒齐柳岸长堤、一日报死数十人者、赖　陛下德意、有司奉行、蒸蒸艮厚、卒不足以回天意者何哉、则积荒之渐也、臣省今年两月不雨、民稍有早获、无秋收矣、长遭穷苦、一一恳　陛下发内帑以济。内帑有限。一一援常赋以济、常赋不可阙。一一劝借富民。富民皮肉且尽。此三者不可常恃。臣闻古无常丰之岁有常丰之政。何者积之豫也。臣再三审思。除各县各乡。多建社仓、虽有管葛、不能济矣。今各郡县上一二仓、有司每以积谷为苦者何哉、罚赎不得入巳。动称不便为之下者。以仓属上司。日查月核。时问罪赎。为之下者。亦称不便。今欲建无穷之计。臣愚谓宜敕下户部。行各省从长计议。如一县几乡。一乡或一仓。或乡阔建二仓。或一仓。积谷若干。两院近行节省。所留罚赎或助为买谷张本。或冠带尚义者。或生员监生吏典富民欲追荣祖父者。或听纳谷若干。从长计议。每年如何而聚、如何□散。或年不甚荒。不必发散。或每年出陈易新。不三年且有成矣。天下无不可为之事。顾在人真心何如。昔人云、救荒无奇策、臣云救荒在有真心若有真心何事不可为。不然民有衣宝玉而死者矣、科场之苦、　陛下痛往年科场之弊、特差翰林科部、一旦厘而新之、德意甚善、顾可以新一时耳目、而不可以定垂裕之宏谟、何者、今天下民力竭矣、民财尽矣、省一分、民受一分之赐、不扰一分、民受一分之惠、　陛下遣近侍诸臣分道四出、驿逓支应有司承奉、经过各处、不知其几、本省之费、又不赀矣、此皆民之膏脂陛下所未尽悉也、若以其弊当革、当时止一二作俑、余俱廪廪可查、若以台臣难托、地方弹压、更有大于此者、　陛下且付之矣、昔廵边止数科臣耳。　陛下亦以惜费省事为言今一年且二十余人矣。臣以为宜并台臣便、省无穷极、更复何辞、诸臣挟掞藻蜚英之时名、怀以人事君之热念、必以臣言为无当、臣请折之曰、人贵自树耳、一切桃李、皆尘世艳目、过而不留、臣昔亲覩座主身冐不韪、门生惟恐污其身而反詈之者、又有忘其姓名者、此非所称门生哉、已可以为松为栢、顾欣羡秾桃夭李、何左也、积疫之苦、人皆知救荒、不知救疫、疫者荒之因也、民饥饿中、虚湿相蒸、始一人、终千百人、始一隅、卒穷乡极邑、西江会城数月八千有余藁葬、余有生者、可知巳、臣邑月一城门外出五百人、他邑又有知巳、臣以为此西江则然、及舟经南直隶等处、强村巨室、悉成莽苍、甚至父子不相顾、兄弟不相往来、嗟嗟、天何使民至此极哉、臣郡邑赖各官竭力布医施药、稍缓须臾、不然、城郭不几丘墟乎、臣因悟曩之死者皆枉也、故先臣有言惟疫与大兵修短不可言命虽然握宇宙元元之命者、在　陛下、　陛下往闻畿内小民疫疾流行、施药以济、小民焚香吁天、共祝圣寿、今此海内之民、均　陛下赤子也、夫捐帑藏济民、所施有限、臣愚谓宜敕各处抚按、每县于岁编内、编泒济疫银一欵、一县或三百两、或四百两、每石粮不过毫末耳、如疫疾流行、召医在各处施药、年年如是、活一人、得一人、活一方、得一方、不然与饥民均死耳、至各处名医、亦宜搜访起送赴部听用、如有便民济疫全书、亦显广布民间、以博　圣惠、以度羣生、此非臣之迂谭也、宋有惠民局、我　祖宗有医学科、今特一振举之耳、清军之苦、今国家军伍空虚、勾单时发、卒无裨戎伍者何哉、一单至邑。清军厅视为奇货。票发各里。后不得贿不止。又司事者阴藏原籍、故装陷无为有、虚为实、逐都逐图名曰挨无、不厌其欲不止、一军起解、各里申敛金钱作长短费本军至卫、掌印以下、镇抚以上、不罄所携不止、既着伍、复得钱纵之归、何者、游民顶役、坐食月粮、则清勾无裨军政。有损小民明矣。臣闻谋国者云欲实军伍、莫若随地招补。招补一名。明书原军名下、即与豁除老军之数。照详知会、欲除里甲妄勾之苦、在十年一刊定军策如户部十年造黄册例、府县司部各存一册、倘有清勾、有无虚实、照册施行、虽有黠猾、不能为民害矣、惟　陛下垂听、又贵州云南二省、原无驿夫、以军民为夫、道理长远、山势险峻、每夫一名、帮贴数名、始得成役、昼不得力耕、夜不得安枕、月支米不过数斗、亦良惨矣、国初屯戍额五千名、今清平卫不过二三百人、昔何以充、今何以耗、此其故不难知巳、臣愚谓宜敕该部、乘此清时、一洗民间清勾之夙弊、至云贵以军代夫、合无行彼处抚按、乘此清闲、悉心议处、以杜后患、每月量加月米以恤其苦、此柔远能迩之长策也、不然、他日有不可知者矣、驿逓之苦、诸臣条驿逓事宜甚具、顾臣有遗论焉、夫坏驿逓者。不始外官。而始京官。不始他衙门。而始要路诸臣。　陛下纵欲查考。不过将别衙门一二应数而巳。余未之能革也。然其情可原、外俸有盈余。京官俸甚薄。往返百余金始得。而京官能办乎。词林科道诸臣需之珥笔秉宪。而使之蒙尘道左。事体果肃乎。以是知驿逓不难革弊而难处置得宜夫处置得宜、在通臣工之情耳、臣工之情、与人不甚相远、往兵部覆疏内方面京官有司、差人护送、量给薪米、是已洞烛臣工之情矣、臣往闻兵部尚书谭纶建议云、驿逓难处有二、其一两司、其一六部大理寺属官、两司多有敕书、六部间有差遣、例得应付、惟两司部寺诸臣、或无敕书差遣、如丁忧养病升任之属、当恤其情、合无丁忧、则于所领路引上升任在家在京、则于所给札付文凭上、给以夫马小票、余遣牌者、坐以重谴、则冐滥之风自息矣、且与其阴与之重驿逓之橐。不若明与之清假借之弊。相传以为练达名言或曰、如是与驰驿奚异、不知驰驿奉有特旨、廪给夫马、数倍常额、若以应付为驰驿、广西云贵小吏、应付之任、亦可比驰驿耶、穷则变、变则通、通则久、今正其时、不然、既月易岁更、其弊犹不可忍言矣、
　　皇明经世文编卷四百四十六终
　　●皇明经世文编卷之四百四十七
　　华亭陈子龙卧子　徐孚远闇公　宋征璧尚木　周立勋勒卣选辑
　　钱尔进及甫参阅
　　涂司马抚延疏草一（疏）
　　涂宗浚
　　◆疏
　　狡酋紏众屡犯疏
　　及时议修内政治实政事疏
　　夷酋示罚请开市赏疏
　　议筑紧要台城疏
　　边塩壅滞疏
  </div>
  <div class="pagination">
   <a href="皇明经世文编_page153.html">
    上一页
   </a>
   <span>
    ...
   </span>
   <a href="皇明经世文编_page149.html">
    149
   </a>
   <a href="皇明经世文编_page150.html">
    150
   </a>
   <a href="皇明经世文编_page151.html">
    151
   </a>
   <a href="皇明经世文编_page152.html">
    152
   </a>
   <a href="皇明经世文编_page153.html">
    153
   </a>
   <span class="current-page">
    154
   </span>
   <a href="皇明经世文编_page155.html">
    155
   </a>
   <a href="皇明经世文编_page156.html">
    156
   </a>
   <a href="皇明经世文编_page157.html">
    157
   </a>
   <a href="皇明经世文编_page158.html">
    158
   </a>
   <a href="皇明经世文编_page159.html">
    159
   </a>
   <span>
    ...
   </span>
   <a href="皇明经世文编_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
