<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 81 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 81 页/共 287 页
  </h1>
  <div class="content">
   十三曰栽植柳株凡沿河种柳自明平江伯陈瑄始也其根株足以护堤身枝条足以供卷埽清阴足以荫纤夫柳之功大矣然种柳不得其法则护堤之用微且成活者少惟明臣刘天和六柳说曲尽其妙当仿其法行之统计每年岁修需柳不下一百万束自康熙二十年劝令各官种柳已得若干株自二十六年以来所用之柳取诸此再行各营弁凡春初防守稍暇之时每丁计地各课种柳若干不过三年沿河成林一有不测卷埽抢防不烦砍运于他处即以本汛之柳供本汛之工力省而工易集所益非小也

十四曰酌用芦苇护堤塞决之用莫善于埽卷埽之用惟草柳二者而已柳遇水即生草入水而腐为土性既宜之且又费甚省而易采办也柳随地可种草近而取之湖堂远则取之海滨湖堂所出之芦苇不如海滨所出者之坚实长大每一束抵二三束之用但以其地远采办稍艰若抵冲塞决非此不可酌其工程之缓急而用之可也

十五曰运载土方浚河筑堤之迟速一视运土之迟速而已初以人力有限以驴代之然终莫若车运之便也夫驴之力虽胜于人然刍之费喂养之劳倒毙之累合而较之殆不得当矣车之制常用独轮小车挑土之处大抵原隰高低沟坑断续双轮则不行且小则往来捷而不滞也一车所载可得土二百斤每日二夫一车之所运可抵三夫之运较之于驴则省刍喂养倒毙之累较之于人又无召募逃亡及阴雨坐食之害且设遇农工兴作之时工程方亟而夫役不继则车之利尤大矣计一车之工本不及五钱河例每夫工食一日四分不过出十二夫之工食用之经年可得三百六十夫之用矣

十六曰采办物料水土之工物料最难虽上有经画之总理下有谙练之属员与子来之兵役而所需不给以至万夫束手以待其误事非浅鲜也然物料非难采办为难往时河工旧例一曰官办所需之物行文于各出产之地方有司给价买解一曰商办听各商人赴工领银送料交官夫地方官有司必假手于胥吏由胥吏而及之于各行户层层剥蚀至料户或分文不给及运料到工而所专管之官贪婪不职者更复式外苛求不肯即收小民不堪其命此官办之害也工料之大莫如桩木而商人领价大都真伪相半其真商领银入已分派各小行其植必亏伪者实无资本夤缘冒领花费拖欠此商办之害也至于大工急于星火而文檄追比催督不前常至四五年种种误工则一也臣事以来稔悉此弊再三斟酌终无至当之策若竟委之在工各官恐破冒多若专委之胥役又恐势轻而无济惟有择员而任以鼓励惩劝之为稍愈耳除岁修物料不多不必差员其大工物料若苇草禾麻之属当委之临近各是佐贰彼既与工近习知在工所需之物必不敢欺且淹其桩木之属当精选廉干之府佐贰专行买解所办之木果坚大如式价值不浮又往来迅速克济大工者工竣题请优否者请黜亦如之庶几人知自励矣

　　　六柳说
　余行中州历观堤岸绝无极坚者且附堤少盘结繁密之草与南方大异为之忧虞乃审思备询而得植六柳法　一曰卧柳凡春初筑堤每月用土一层即于堤内外边箱各横铺如钱如指柳枝一层每枝距尺许毋太稀疏土内横铺二小尺余土面止留二小寸毋过长自堤根直栽至顶不许间少　二曰低柳凡旧堤及新堤不系栽柳时月修筑者俱候春初用小引橛于堤内外自根至顶俱栽柳如钱如指大者纵横各距一小尺许亦入土二小尺许土面亦祗留小二寸　三曰编柳凡近河数里紧要去处不分新旧堤岸俱用柳桩如鸡子大四尺长者用引橛先从堤根密栽一层六七寸一株入土三小尺土面留一尺许将小柳卧栽一层亦内留二尺外留二三寸用柳条将柳桩编高五寸如编篱法内用土筑实平满又卧栽小柳一层又用柳条编高五寸于内用土筑实平满如此二次即与先栽一尺柳桩平矣于上退回五寸仍用引橛密栽桩一层亦栽卧柳编柳各二次亦用土筑实平满如堤高一丈则依此例栽十层即平矣以上三法皆专为固护堤岸将来内则根株固结外则枝叶绸缪名为活龙埽尾虽风浪冲激可保无虞而枝梢之利亦不可胜用矣北方雨少草稀历阅旧堤有筑已数年而草犹未茂者切不可轻忽前法运河黄河通用可也　四曰深柳前三法祗可护堤以防涨溢之水如倒岸冲堤之水亦难矣凡近河及河势将冲之处堤岸虽远俱宜急栽深柳将所造长四尺长八尺长一丈二尺数等铁裹引橛自短而长以次钉穴俾深然后将劲直带梢柳枝如根梢俱大者为上否则不拘大小惟取长直但下如鸡子上尽枝梢长如式者皆可用连皮栽入即用稀泥灌满穴道毋令动摇上尽枝梢或数枝全留切不可单少其出土长短不拘亦须二三尺以上每纵横五尺即栽一株仍视河势缓急多栽则十余层少则四五层数年之后下则根株固结入土愈深上则枝梢长茂将来河水冲啮亦可障御或因之外编巨柳长桩内实梢草埽土不犹愈乎临水下埽以绳系岸以桩钉土随下随冲劳费无极者乎　五曰漫柳凡坡水漫流之处难以筑堤惟沿河两岸密栽低小柽柳数十层俗名随河柳不畏渰没每遇水涨既退则泥沙委积即可高尺余或数寸许随淤随涨每年数次数年之后不假人力自成巨堤矣如沿河居民各分地界筑一二尺余缕水小堤上栽柽柳尤易淤积成高一二年间堤内即可种麦用功甚省而为效甚大黄河用之　六曰高柳照常于内堤外用高大柳桩成行栽植不可稀少黄河用之运河则于堤面栽植以便牵挽

　　　附土方则例
　土以方一丈高一尺为一方然有上方下方之别焉有专挑兼筑之分焉至挑河又有起土浅深之不同焉筑堤亦有运土主客之不同马其土方工值更有人力强弱之不同焉以江南而论自邳州睢宁县起至砀山县止每筑土一方给银一钱四分自宿迁县起至山阳县止并扬属各州县每一方增银一分此题定之例也

　主土者既近挖挑之土以所筑之堤为准者也取土之法最忌逼堤逼堤则堤址卑洼便有积水伤堤之患故必离堤十五丈之外取之取起之土挑至堤基之上用大石夯硪之或以七寸为一层夯至五寸或以一尺为一层夯至七寸然后再上一层土如前法夯之务要自底至顶层层夯硪打就则彻底坚固可免渗水之患每堤高一尺两面坦坡必须筑宽六尺如高一丈之堤应筑宽六尺之堤底再加堤身顶底各宽二丈共计顶宽二丈底宽八丈高一丈用勾股法科之每丈计筑成上方土五十方每方一钱五分应给银七两五钱也

　客土者迤远挑运之土以所起之土为准者也如此处必须筑堤而沿堤俱系积水湖荡畚锸难施势必别处取土用船装运高宝定例以五十大箩为一方每箩约重二百余斤每方约重一万斤连搬运上船工银六分运至工所又工银八分由船而运至堤上又工银五分堤基之上再加硪夫夯硪又须工银二分通计虚土一方共费钱二钱一分止筑成上方坚实堤土七分也

　专挑者止挑者河身之土而不系筑堤者也所挑之土必离河边四五丈地面方许卸弃若就近竟卸一经淋雨仍复淌入河内矣其挑河工价以所挑河之浅深为准凡挑三四尺深者每方给银六分五六尺深者加一分七八尺深者九尺一丈深者一丈一二尺深者一丈三四尺深者递加一分至一钱一分止六尺深以上之河无翻塘戽水之劳不过每方六七分而止其挑深七尺者未免有水一丈以外泉水愈多故给银递加若黄河之内流沙陷足施工最难必须设法挑挖大抵每方递加一分七八尺深者给银九分至一丈三四尺深者给银一钱二分然又当审工程之难易如人夫易募雨水不多地高泉涸之处尚可省一分也

　兼筑者即用挑河之土以筑防河之堤也如所挑之河有必须筑堤者其所挑之土必须卸于应筑堤基之上照依前式彻底夯硪成堤如此则一举而堤河成每挑土一方照挑河工银外另加摊土夯硪银二分此挑河兼筑堤作下方工价科算以河工挑成为准者也更有虽挑河而重在筑堤者每上方土一方给银一钱六七分不等此以堤土筑成为准者也总之视工程之难易而斟酌之上方下方者以筑成堤工之实土为上方土塘所取之松土为下方也然一堤之中亦自有上方下方之别如筑堤一丈则以平地自一尺起至五尺为下方自六尺至一丈为上方如筑堤一丈二尺则以一尺至六尺为下方七尺至丈二为上方筑堤之法愈高则愈难故必先为斟酌难易而等差其工价庶铺底者不致以易工而多取值收顶者不致以难工而寡取值劳逸之势虽殊而高下之值则均也然土方工价虽题有定额亦不过举大概而言若筑堤高至一丈四五尺自不得泥一定之例取土更有远近之不同甚至扎簰铺路远取稀泥于污淖之中而成堤者其工价不啻加倍有至三钱余一方者更难执一而论是在司其事者相地势之高卑远近而变通之可也

　　陈碎石有益无弊疏嘉庆九年　　　　　
吴璥

伏查徐州城外黄河逼近城垣建有大石工以为捍卫其顶冲着重之处仍用料镶筑埽以护石堤而石工甚长不能一律镶埽致多糜费是以将碎石抛填护根以资巩固臣前在河东传闻徐州所抛碎石冲入河心致有梗阻之语嘉庆五年春间蒙　　恩调任南河其时邵坝尚未堵合徐州城外河身淤成平陆臣到彼细查石工根抛有碎石不过护住堤根而止并未挺入河心恐或有随水冲激滚至中泓填塞之处当用二丈四五尺长之大铁签在河心逐段锥试俱深插入土并无石块顶住是年冬间邵工疏逃运河亦未见起出石块此在工官弁兵夫万目所共者臣始知人言多以意料传闻之讹每难凭信迨邵坝合龙河归故道之后嘉庆六年臣察看徐城石工尚有卑矮之处而东门迤下石矶嘴一带溜势涌注石堤着重同前督臣费会商具奏将石工卑矮者加高一二三层并于溜急之处酌做碎石挑坝六道其坝顺势斜长不过十余丈宽五六丈至十余丈不等不特石堤藉保稳固兼可资挑溜之力以宽阔数百丈之河面仅于近崖之处护此十余丈之石坝本无占碍且石质沉重岂能随流激荡淌至河心现在各石坝皆完整可而徐城河身仍水深一丈数尺其无石块坍卸梗塞确无可疑此徐城外依填碎石及各埧并无阻碍之实在情形也至河工抢险事在呼吸立时下埽抢筑尚恐赶办不及若待开采山石搬运到工即近山之处亦难朝发夕至是以历来抢办险工从未有专以石块塞之事惟本有埽工之处若以石块包压实能抵御大溜屹立不动又如溜势将欲趋注而尚未紧逼堤根即赶运碎石砌筑较之埽工更可坚固经久上年大汛时铜沛厅属之茅家堤及郭汛兵七堡两处臣督同徐州道徐端察看形势曾酌用碎石保护实为得力亦并不致阻碍河流均经附折奏蒙　　圣鉴在案然亦祇能于近山一带平时采运陆续办理其坚巩远胜埽工且可历久不坏不似埽工时有垫塌朽腐致多每年拆修之费惟采运工价倍于埽工以久远而计虽所需转省以一时而论则所费较繁是以未能多办至于黄河源远流长自河南荥泽县广武山以下始有堤埽工程奔腾二千余里乃至江境海口道里绵长通塞势难定准有时淤在上而下仍通畅亦有上游通顺而下游忽形淤浅历考书志所载情形往往时有迁移非可执一而论

即如嘉庆七年秋汛异涨时徐城以上丰砀一带黄河节节停淤仅深四五六尺几无河槽而徐城以下各厅境内水势皆深至一丈七八尺至二三丈不等流行甚畅迨嘉庆八年伏汛以后则上游丰砀等境河身刷深至二丈以外徐城上下水亦旋长旋消而下游之宿桃外山海等厅忽形淤浅此又臣两年来与官弁兵民目所共者不但石块梗阻之说杳无其事即挖淤浅之工亦难久恃推原其故缘黄河挟沙而行趋向莫测东坍则西涨此浅则彼深水性使然变迁靡定即能将淤处挖去不能禁其水过复淤即能将浅处挑深不能禁其它处又浅是以向来谈河聚讼纷纭迄无一劳永逸之计数年来参考载籍虚心讲求黄河宜合不宜分以水治水似究属至当不易之论正河一经旁泄势必溜缓沙停如果固守闸坝防护堤埽能保数年或十数年无事不使旁溢则全溜总在河内冲刷往来即有浅处稍阻仍有深处畅流且浅处亦可刷透深处更可加深以理揆之束水攻沙自胜于人力远甚而修守之功节宣之道要在随时设法因地制宜他如混江龙铁篦子等项量为使用或可帮助现今制造试行亦疏导通利之一法

　　覆奏碎石坦坡情形疏道光元年　　　　　
黎世序

窃臣等奉　　上谕据御史马步蟾奏称近年南河多用碎石筑御黄埽坝以为耐久节费胜于料然议者谓徐州一带河狭堤高更防壅滞石性沉重被溜冲掣渐入中流深处不能随水漂走易致挂淤现形阻浅等语究竟碎石工程有无此种流弊或行之目前有益日久不免贻患着孙王庭黎世序确勘据实覆奏钦此臣等职任宣防敢不竭尽愚忱以期千虑之一得伏查徐州城外黄河逼近城垣向于堤外建有石工以为捍卫迨后年深日久石下底桩不无朽坏黄流大溜冲刷恐有塌卸之虞是以自乾隆年间即于石工之外抛填碎石卫护根其顶冲迎溜之处并抛砌碎石挑埧挑溜开行石工藉资稳固郡城特以无虞是徐州城外护堤碎石由来已久并不始于近年至徐州一带近山之处埽工外抛护碎石实足抵御大溜费节工坚从前历任总河如兰第锡康基田吴璥戴均元徐端任内均经历次估办题奏有案臣黎世序于嘉庆十七年任事遍历各工逐细讲求因见徐州一带凡埽前抛有碎石之处工程倍为巩固碎石亦坚立完整岁修大有节省其无碎石之处溜势趋刷则厢蛰频仍险工迭出因思徐州近山之处碎石既属得力其余各厅亦可仿照办理且碎石产自山中不须购买止人工采办即距山稍远亦可用船装载当即据实奏明按以离山道里之远近酌定采运之方价奉部覆准历年遵循在案数年以来南河工程藉资稳固岁用钱粮亦渐归节省此南河修防兼用碎石之原委也伏思黄河修防向恃埽工其大汛水势上滩则以堤防为保障若水落归槽堤工并不着重至于河势坐湾溜行堤根则仗埽埧以护堤而埽坝以柴为之即使厢筑坚实率至二三年即归朽腐是以每岁拆旧换新劳费迄无底止且相连数段同系旧埽一经大溜冲刷同时塌卸名曰脱胎堤工顿成巨险即乘急补还原埽而随厢随蛰费已不赀自间段抛护碎石上下数段均倚以为固且埽段陡立易致激水之怒是以埽前往往刷深至四五丈并有至六七丈者而碎石则铺有二收坦坡水遇坦坡即不能刷且碎石坦坡黄水泥浆灌入凝结坚实愈资巩固是以凡有抛石之埽其本段既无蛰塌之患即上下无石之埽或至朽腐塌卸补厢亦易为力断不至有脱胎抢险之虞南河大厅从前每岁用银至二十五六万两者近年用银仅止十二三万两所省已将及半而工简务闲人得从容措手较之从前亦劳逸别是欲固工节帑为河防久安长治之策除碎石之外无他术也

臣等伏思洪范五行之性惟土水而河流攻岸塌滩堤工不能存立转似水能克土岂五行之理或不可恃不知水有刚柔土亦有刚柔寻常之水则堤堰足以御之至于黄水乘风鼓浪或大溜奔腾是水之刚必刚土方能御之石于五行亦土也特土之刚者耳以刚土御刚水于五行之理适符至于柴埽苇草之质本不能克水奈自昔相沿取其浮松易办然以之塞决救急则可以为经久之策则万不如石以柴质松而易朽不如石质坚而不坏也且不独此也从前淮扬一带民间炊爨每柴一担须钱七百余文八口之家釜下之需倍难于釜上自河工兼用碎石以后民间柴价几减一半于小民生计裨益无穷而论者或以为石性沉重被溜冲掣渐入中流深处不能随水漂走易致罣淤现形阻浅不知河工南北两堤相去或千余丈及数千丈不等即至狭之处亦不下七八百丈河流所经宽不过二三百丈其余尽属淤滩河流悍急迁徙靡常其攻塌南岸则北岸生滩溜至堤根则对岸沙嘴必挺出数百丈堤根之地尺寸在所必争是以厢护埽段外抛碎石合计不过十余丈此岸坚实不能攻塌则必攻塌彼岸之滩夫以宽阔数百丈之河面仅于缘崖傍岸护此十余丈之石坝何能壅滞河流且长河深处不过一二丈独至埽前溜势激怒始淘深至四五丈其碎石止填护埽前深坑以免游蛰塌卸之患至河心之水其深不及埽前之半石质沉重既填护于埽前断不能舍此之下而就彼之高且查嘉庆八年莫瞻菉亦有此面奏曾奉　　上谕令吴璥覆奏随经吴璥奏称亲用二丈四五尺长之大铁签在河心逐段锥试俱深插入土并无石块触碍是年冬疏挑引河亦未见起出石块此在工官弁兵夫万目所共睹者是南河兼用碎石业已相沿数十年至今并无流弊特以河工情形非身履河滨阅历数年之久不能真知灼见而局外人以耳为目妄肆揣度是以自古谈河者以讹传讹聚讼纷纭多致阻挠成议也臣孙玉庭甫任两江之时亦闻人言啧啧以为碎石目前见效日久必有流弊如该御史所言者是以于嘉庆二十四年进京时奏明由徐州一带察看情形是时豫省马营埧决口尚未堵合江境河干水落其埽外碎石全行涸露了然可见坦坡完整坚立凝结根尚有积水低于河心且相距甚远碎石断不能横穿大溜仰升而至中泓乃知人言之不可信其所以为此论者一由工料减少贩户不能居奇一由于游客募友见工简务间不能帮办谋生故造作影响之词远近传播是以嘉庆八年即有此论今御史马步蟾似就相沿旧说据以入告臣孙玉庭非于河干水落之时逐一亲勘亦不敢深信而不疑也至上年挑疏引河各段亦从无河心挑出石块之事可为明证且豫省仪封迤下淤与堤平而江南境内河底深通仅止间段挑浚一自黄流挽复顺轨东趋毫无阻滞现在埽前凡有碎石之处水势仍深二三丈不等较之长河仍有加倍之深各汛弁按旬探量具报历历可查该御史所云现形浅阻之语更属无据抑臣等更有请者江境河工兼用碎石连年工固澜安已着成效而豫东黄河从未抛护碎石是以从前漫决频仍今东河臣张文浩以及河北道严烺开归道周以辉皆曾任南河道员深知碎石之益其濒行时臣黎世序曾与反复筹商皆以为必须仿照江境工程方资巩固乃或以离山较远采运稍难或以大工甫竣日不暇给或以钱粮限于额数不能兼及然臣等受　　恩深重东河南河事同一体未敢知而不言即创始之初多费数十万金而日后工固澜安不惟节费实可利民合无仰恳　　圣恩敕行东河河臣体访情形一体仿照办理庶全河普庆安澜以期仰赞水土平成之盛治谨绘图贴说恭呈　　御览

　　放淤事宜七则　　　　　
陈宏谋

一月堤宜坚固足恃也放淤者开堤放水他无所恃所恃者月堤耳新筑月堤宜去草根先就平地行硪三遍然后铺土一尺行硪两遍次年再于堤外加戗堤然后可以放淤至于旧有之月堤务搜寻獾洞鼠穴一一填塞夯硪坚实亦于堤外加戗堤宜将旧堤刨作数层如礓石察状新旧土递相加压夯硪坚实胶粘一片本年即可放淤月堤必须预年所筑而戗堤必于本年所一以固其根一以闭其气也凡月堤内外皆洼下则堤内或编柳或钉席或挂防风埽由堤外另加戗堤二三尺不等总不使水浸月堤之根恐内外渗漏堤根受伤以致失事

一月势宜宽长合宜也凡缕堤之外地势漥下者方可放淤所筑月圈须可以长而后可以宽先就堤外地势洼下足卫缕堤然后定月堤之长短再就月堤之长短以定月洼之宽窄如月堤长五十丈则月洼可宽二十丈月堤长一百丈则月洼可宽三十丈就此递算总期如半月之形不短不促则浑水之来方可运送若短促而宽竟似荷包布袋之形则水到不能运送止淤沟口其余反成坑窟永不能淤矣然月堤不长纵能圈作半月之形亦觉迫促不宜如连有两小月堤者亦可通联作一放淤如月堤过长又可隔堤作两放淤凡圈筑月堤得就稍高阜处更为相宜如或地势全洼不能相就亦须于放淤之年除应如戗堤外另筑宽厚半戗以防内外渗漏蛰陷

一柳草宜预期种植也月堤新成三面均宜布种草子菜子使之生发可免雨水冲刷新土月洼之内沿月堤之根每间五尺远种卧柳一丛旧月堤亦复如是待其长成竟同沿堤编篱可以抵御风浪凡洼内旧有柳树者切宜存之以御风浪凡筑新旧月堤均不妨于月洼内取土既可就近又使洼中连有土坑格堤则水到易于挂淤不致出险但须离月堤二丈以外不可有伤堤根凡筑月堤均不可用沙土以防水到坍卸

一淤沟宜如法镶砌也下口在河之下流者宜深挖务与月洼之底相平引河水徐徐浸入河水长一寸则月洼内入水一寸不可使河之水面稍高于沟更不可使沟口稍高于月洼以成建瓴之势其宽除用椿料包镶外中净存四五尺不等其镶砌用排椿捆埽由密密布列其沟分作两层下一层镶成净宽四五尺上一层镶成净宽六七尺由下而上递相开展上口在河之上流者不宜太深视河水之来如浊漳之水先来则可深挖使其及早受淤如卫汶之清水先来则不妨迟开其宽悉照下口再上沟下沟清浑出入日久易有坍塌均宜镶护完固万一月堤稍有损动止须将上下沟用埽堵塞亦不为害

一上下口宜就地取裁也下口宜开深者所以使河水早入洼内澄清以待上口浑水之至上口宜浅开者所以使洼内澄有清水然后浑水急溜而入一见清水其性便沉其势便缓下口宜于顺溜之处俾河水浸淫而入将来出清可以随溜而出上口宜于迎溜之处全借浑水畅流而入方可运送洼内之清水畅流而出倘上口限于地势不得迎溜之处宜将沟口上唇缩进五尺引之使入再将沟口下唇接长四五尺如吞水小坝逼之使入则亦可以迎溜矣下口限于地势不得顺溜之处宜将沟口上唇接长三四尺势如挑水小坝以避大河之逆溜壅阻再将沟口下唇稍缩二三尺以引清水之远出则亦可以顺溜矣上口地势更宜详勘外则迎大河之溜内则宜顺月堤之势不宜直射月堤之根上沟宜斜向而入方可迎溜下沟宜斜向而出方可顺溜二沟合看须如八字形方好

一上下沟宜随时增添也初时月洼尚深根底未固上下止开一沟迨上沟八水之后月洼已经淤有根基月堤又已见水然后相其出入之势再开一二口大凡下口出水不顺必由上口入水不畅不能运送之故则不妨多开上口如上口入水已畅而下口出水不顺必由不能顺大河之溜反为大河之急溜所阻宜另择顺溜之处再开下口总期上下口一律顺畅入浑出清全洼运动不滞便可源源积淤如月洼内上半先已淤高则浑水不能及下半无浑水之来则亦无清水之出下半终不能淤矣宜就下半另开一口使之常有浑流之入然后下半亦可受淤至于月堤两头如牛角尖形者浑流不到此处积淤必不能多俟今年将洼内积淤平满下年竟将此处缕堤刨平几使河水漫过则可以一抹而平凡本年积淤未满中多坑窟者次年均宜仿此庶可一律平满也平满之后除月堤原高出平地一二尺者毋庸增筑外如月堤止与淤积之平地相等则宜于月堤之上加筑子一二尺以作遥堤向后听其年年平漫而过即河水出槽亦可无患但不可复于临河筑使水不得平漫将来又成险工凡沿河淤平之工及河滩宽岸均宜加培离远之老堤老不可临河使河水不得平漫又成险工

一夫料灯火宜预备也放淤如御寇如临敌不恃其不来恃吾有以备之也凡椿埽席片麻绳铁锅之类均宜预备以防意外之虞窝铺兵夫先期派定灯烛火把先期备齐日则填补小沟钉挂防风埽由夜则轮流看守遇风雨之夜尤宜常川巡视一有损动鸣锣为号众兵夫一齐抢护违者重究凡属淤工专员看守以重责成随时经理以收实效一体优奖鼓励

　　石工说　　　　　
嵇曾筠

石工之要先审水势如黄河水性靡常沙土虚松除山陵冈麓土性坚凝量为建筑石工以资捍御其余概难垒砌又如清水顶冲之处建闸若遇山水大发全力冲动必至溃裂难支惟熟察夫来源之清浊为顶冲为拖溜择地建造方能坚久是水势之贵于斟酌者一也一在先据根基如根基不能坚实虽密钉长椿层垒巨石平蛰下坐必致塌陷务须选择土性坚凝之处然后施工则久而不敝即至历年既远间有损伤基址永固易于修理是根基之贵于坚实者一也至于垒砌之法首重底椿毋论马牙梅花务必株株实在方能力一有虚松则力难胜重上实下虚通身受病即全体俱坚间有一二椿根不能到底偶遇石缝接笋之处立致欹斜偏侧是以按照漕规估计有二截三截之分而测量地势签钉务以实到地为要是底椿之贵于实在者一也一重石块不拘丁砌顺砌务须六面琢平方能稳固倘一面不平即一处不稳每有任听匠作草率了事錾凿不平用碎石衬垫迨至垒砌既高其力愈重所垫碎石难支工完未几旋有蛰裂是石块之贵于平整者一也一重对缝石缝不密则罅隙可虞易于渗漏即使灌以浓浆而灰缝麤疏不能镕成一片串水之患势不能有真之辨汁有浓薄之分少不留心察看则动心虚假苟至计及锱铢希图节省即有匠工牙侩乘机舞弊灰则搀和沙泥汁则半多清水岂易融洽胶粘充盈饱满徒饰外观其弊不可胜言是灰汁之贵乎察核者一也一重丁石不拘大小石工如得层层丁砌自当格外坚固否则层丁层顺间砌皆能垂久如非吃紧大工则估计顺砌居多每层顺砌一丈例用丁头石三块每块长三尺六寸庶与衬里石里外牵扯方资巩固如谓垒砌在中无可考究所用丁头石长不如式则墙里二石两不相蒙倒卸之虞半多由此是丁石之贵于照估者一也一重衬墙石之后接砌里石里石之后复衬河土石性殊难于联属以贴土诚有妙理如或聪明自用更改成规动谓性不坚不如省去不知土石性难融洽分而不属大有疏虞是衬之贵乎如式者一也一重尾土石工背后用土填筑土石相接最难联属夯杵不密每致成患务须砌石一层即填土一层用杂木夯杵百炼千锤方能坚凝贴合如垒砌既高方始填土以及任意堆积先后失宜雨淋水灌非虚松塌卸即胀裂倾欹均为石工大患是尾土之贵乎坚密者一也一重月坝凡修砌石工必先筑月坝拦水法用两面排椿衬以笆席中填土心挡溜闭气不使少有渗漏以便施工此不易之则也然于洪波巨浪中一坝孤悬势难屹立如徒固执旧章不知变通万一工程将半坝有疏虞前功尽弃所损实多又在因地制宜如水浅则用月坝水深则留存旧工一二层以为外障退进一二丈穵槽钉椿垒砌是月坝之贵于相机者一也他如清槽戽水扣锭安锔集料庀材鸠工利器事无巨细贵周备而不遗时有后先毋临期而滋误若夫金门雁翅之须详矶心裹头之有别迎水跌水在长短之合宜减坝滚坝实同工而异用闸洞无分乎大小堤堰总贵乎高坚形制虽殊施工则一要须熟习于平时方不周章于临事也谨于高堰工成为志大略如此

　治河要语未及石工得文敏此篇其法益备

　　覆奏河工诸弊疏　　　　　
黎世序

奉　　上谕御史畲文铨奏称承办土工员弁每乘上司巡查之后夜遣兵夫搜挖堤根滩地之土滩地挖去一寸堤身自高一寸名曰搜根再以所挖之土培所筑之堤事半功倍一寸已得二寸之数一尺即冒二尺之银侵渔实不可问至土工坚否全赖夯硪新筑之土名为坯头夯硪工价估在土方价内承办员弁冀得盈余新筑坯头动辄厚至三尺有半二尺有半夯硪焉能结实锥试之法止及土面工往往高七八尺及五六尺不等底则任其虚松硪亦有名无实惟迎面之土始加套硪用锥之人早为关说下锥提锥多有手法执壶淋水亦用诡计收上司轿马速行一望而过当面被其欺朦至估工之初旧堤尺寸略为少报新工报竣旧可抵新名为挪掩及收工之时执持丈杆绳之人得收贿赂树杆少斜顶高即符额数绳微松单长不殊原估额数偷减已多等语黄河保障全恃堤防之坚与不坚视土工之实与不实每岁择要估办动须银数十万两若如该御史所奏岁修土工浮冒朦混弊窦丛生工程不固实由于此着黎世序严烺随时密查前项兴筑土工是否有此等弊混一经查出即严参惩办总期工归实用帑不虚糜方为不负委任钦此伏查办理土工之弊本属甚多御史畲文铨所奏皆系河工每岁通行严查之事寔尚有不止如该御史所云者杜弊之法总在确估于未办之先严收于工完之后大抵承办工员不免有冀得盈余之想而工员所用之夫役皆系从中谋利善于弊混之人是以无弊不作工员稍不精明亦即受其欺蔽上司稍为疏懈亦即受其欺朦如该御史所称搜穵堤根滩地之上名曰偷底除偷底之外所筑坡身不能饱满略带微洼名曰螳腰加高之工顶宽下削外坡丈尺虽足而里坡有陡立之势名曰戴帽堤顶两边加高丈尺虽与原估相符而堤心带微洼名曰架肩一面收高者将施一面斜高名曰耸肩皆是偷减土方之弊至于坯头加厚名曰加坯行硪不到名曰花硪工完之后以长锥签试兵失于提拔之时有意旋转则灌水易保名曰泥墙灌水之时故将泥浆及胶粘之水灌入名曰作料其余琐屑欺蔽之处实不胜枚举皆是偷减夫工之弊惟在立法周详稽查严切诸弊自能去除

南河历年来办理土工臣从不以厅营估册为凭先令该管各道逐细查估臣再亲加勘较旧堤长丈高宽虽有尺寸少开亦必于册内增出并相度取土之远近工程之难易酌定方价之贵贱则以旧抵新之弊自除偷底之弊堤根滩地悉系老土草根盘结至收工春深之时草色回青一经偷挖情形显然难于掩饰臣于开工之先申明禁令培堤取土须离堤二十丈滩窄者亦须十五丈方准取土如工完之后堤根草坡铲动者即严治偷底之罪则瑜底之弊自除至于使水行硪办时原难处处查守臣总以锥试为法所筑之工高五六尺者一锥可以到底高八九尺及一丈以外者先于堤顶锥试再于堤坡自上至下逐签试灌水不保即系水硪不足委员押令翻筑再行报所得不偿所失是偷减硪水之弊亦可以不禁自除至执持杆人等得贿舞弊皆视上司之认真与否以为进退臣与各道每遇查土工无不逐细为较量丈杆不许少斜绳不许少松亲自察看细注簿册穷日之力仅能行查三四十里从无轿马速行之事现均有历年估工收工亲注簿册可据饬行文案可凭各工员有办理不能如式者量其情节轻重武弁则棍责示惩文员则摘顶记过责令补办如式即如本年加倍两岸土工经臣查多有责令翻筑补筑之处由道报臣遇便复加勘不容少事颟顸此臣于历年土工严查杜弊之实在情形也惟有慎之又慎严益加严总期帑不虚糜工归实用以副我　　皇上谆谆训戒之至意

　　请工料照时价实销疏嘉庆十一年　　　　　
河道总督戴均元

窃臣自抵清江浦以来屡闻督河两臣商议办理工程每以物料昂贵例价不敷不能不通融开销其时臣亦无从深知底里兹臣接印后正在催堵智礼两坝并抢护顺黄坝埽工需用柴料甚多现据承办料物各员纷纷称给发料价每斤四厘五毫或五厘五毫不等臣伏查部定例价柴料每斤不过九毫今至多数倍从何开销且公然详批加价起于何时当经面询臣徐端据称料物年贵一年增至数倍众所共知是以明白批准加价数目俾可购办即如夫土木石等料物非例价所能办理现在智理两坝委员所积土方隔湖运土每方需价一千七八百文由坝头挑运上埽费亦属不少核照例价每方八分几多至数十倍至报销时不能不将所增价值通融开销此皆实在情形臣伏读　　谕旨例价实在不敷者奏明量予恩施仰见我　　皇上慎重河防准情酌理之至意又向臣徐端面询现蒙　　恩施逾格何不据实陈请据称凡工料按例皆属不敷焉能逐项加增亦难请加至数倍及数十倍之多无可如何惟有宽估实收通融册报上年曾经据实陈奏等语臣窃查部例自有一定今百物无不增昂自系实情既于一切工料明明批照时价给发有据可查乃因不能开销遂虚估工报丈尺以符部价移彼就此已属显然而承办厅员即此又生弊混势所必至伏思臣子事　　君惟在以诚今非增价不能办工非虚不能报部则事事蹈欺罔之咎一经查出不得以曾经奏明稍为解免臣现查应发之项酌量支给固不敢心存思葸致误要工若因附会例价核实难行故循虚冒前辙知而不言则是甘心朦混负罪滋重惟有仰恳　　圣恩俯允按照时价实用实销则所费钱粮仍止此数而造报不至虚假至各项料物随时价值由地方官详报督抚按月奏明咨行知照庶稽核转得有凭积弊方可厘剔

　　严核河工经费疏嘉庆十五年工部
查江南河道工程每年请拨帑金动盈巨万该河督臣等自当严饬所属杜绝浮冒以重帑项而裨要工今臣等就近年所报工程钱粮通盘合计似其中尚有未尽核实之处查河道工程以岁修为最要抢险之工祇补救于临时而岁修之工则预防于先事每年水落归槽之后通查各厅境内新旧埽工将应行补厢加厢折厢各处逐加估计统于桃汛前一律修竣如春秋后偶有蛰刷仍即随时厢垫果使实估实修毫无偷减则大汛经临自足抵御即或有迎溜生险应行抢护之处而岁修之工已固即抢修之费无多是以岁修册内每用银自数千两至一二万两不等而抢修之工每旧例不得过五百两即今加价两倍而亦不得过一千五百两特为划定限制并非为一千五百两之外听其项目开报无论若干银两转可不加禁制也至所谓项目者或系无工之处新生埽工或于有工之处添接埽或旧埽淤闭停修突经蛰刷凡皆岁抢之所不及始准其于常案之外别行开报而节年以来凡遇河溜坐湾之处奏办护埽工程业已鳞次栉比但使于岁抢修案内实力修防自不致滋生他险故奏报别案实为不应常有之工从前祇缘岁修抢修二项定额不得过五十万两厅员等以例价不敷不得不借别案名目虚估开报通融办理迨嘉庆十一年蒙　　恩加价两倍岁修抢修二项每年用银至一百四十余万两之多厅员等自不得借口不敷仍前虚报则项目工程自应大减而近来奏报项目较从前工减之年仍不见少每年需银总在二百万两上下又自加价之后漫工屡见正溜既已旁趋则项目着重工程应少而总计所销钱粮仍与常年相仿臣等就该督等所奏各案情形详加查核内除新生埽工添接埽及淤闭停修各工外其以旧埽朽腐沉陷蛰塌别案开报者几居四分之一殊不思旧埽朽腐即其岁修案内亟应修理之工其已估岁修者固系修筑之不坚其未估岁修者亦系估修之不实若非奏定章程仍前别案准销则不肖厅员于岁修案内或祇将情形较轻之处略事补苴辄照额银开报而其实系沉蛰朽腐之处转或压搁不修以为项目开销之地殊与工程钱粮大有关系现据该河督等将嘉庆十四年各道厅岁修工程其用钱九十九万九千三百余两造册题估而是年抢修项目二项尚未造册到部臣等查现在册开工尚无不符除照例分案具题仍令照例题销外应请　　敕下该河督等转饬所属将岁抢修工程实力查办并将每年桃伏秋三汛期内每汛修过工丈尺分次开单具奏再行汇案题估如有现在修防并未报明淤闭之工旋因旧埽空虚沉陷蛰塌专案奏报者即具岁修案内估办不实之明无论该年册内曾否估计兴修统将所需项目银两着落该管道厅等官分别赔缴不准开销并令该河督等将各厅汛内所有新旧埽工开具地名起止落丈尺某业经淤闭某现在修防造具总册送部查核以杜挪移掩饰情弊其每年增入修防及续经淤闭之处再于各年秋汛后项目册报如有将现在修防之工称淤闭及无工之处希图影射者一经察出即行据实参奏严办示惩庶岁修不敢草率而项目可渐减矣

　　清理苇荡以济工需疏嘉庆十五年　　　　　
百龄

窃照南河苇荡左右二营每年额采正余荡柴二百四十五万四千余束每束重三十觔交船务营分运各厅为岁修之用历年虽照数题销而究其实在所交之柴半属散柴爬篓并折断乱堆更有蒲草夹杂多不适于工用厅员冀收好柴情愿折让少收向以四十束为一方者减为三十束而柴束更轻每束不足三十觔遂至牵算每方虽有三十束之数而秤重仅止三百觔其中暗亏又不下三分之二是以各河厅全仗购料做工购料益多而料价益昂钱粮益费各厅因购料可以开销染指故于柴束之短少不甚认真计较前督河诸臣亦深悉此弊屡次设法清理而办理终难得益究其来由因樵兵所领饷银除例扣朋建外每月仅一两二钱有零每日仅得四分不敷口食每岁自霜降后开采至次年清明计一百五六十日其中尚有风雪冰冻不能采割者核计每兵每日须采柴六百余觔尚须捆束肩负至沟筏运水口远者二三十里近者十数里其力实有不逮不得不添雇民夫帮采其雇价皆取给于柴盗卖之弊从此而开营弁难以究诘向有近滩居住之奸民名为滩棍因而挟制把持侵占抢割兵丁又不能顾问甚至将荡柴之好者售给滩棍仍转卖于河厅尽以霉坏短细者充数交官迨交船务营装运合两船为一帮每帮船兵四名或五名定限四十日往回一次长途逆流挽运加雇牵夫添置篷缆器具核其所领饷银不及十分之二三中途改捆盗卖又势所必至是以交厅柴束既不敷觔重又不适工用彼此轇轕积弊相沿既深且固其实各厅所购之料大半仍系官苇竟为滩棍之利薮而河工转不得其益嘉庆十二年曾经前任河臣戴均元徐端与前督臣铁保会商酌发刀本银两派委候补道裘世璘添募民夫驻荡督采用银六万余两虽柴色较好而照定额尚不足数十四年又奏明复委裘世璘与中军副将汪德前往经理用银九万余两而亦仅敷额数不能格外加增总由海滨寥荒僻异常委员即督察认真究不能周历其境而狡兵刁棍纵不敢肆意把持亦无不交通朦混是以不能穷其底里臣于上年秋抵任后目击南河用料繁多价值昂贵钱粮支绌极思设法筹济以冀稍节帑项于查看海口时顺道察看苇荡情形地面广一望无涯苇茎亦极密茂窃意能将积弊剔除尽荡搜采必能额外加增因广为咨询始知近年荡地渐淤渐远且有向系茸草今变为麤苇者上年因黄水甚大又有甜水灌入荡内长发密茂较前两次查办时情形又复不同定可加增而河工各员则佥称前两次委员采办未见有益且海滨荒远民俗刁悍若办理过严又多不便能否加增恐难预定不如仍归苇荡营照常经理采割臣午夜思维既明知其有弊自应极为整顿岂可畏难因循使成痼疾前两次委员办理或因产草之地尚未成柴而又克期催集是以未能周匝诚得任劳任怨结实可倚之员宽以时日认真整理或可改观

因特委江宁盐巡道朱尔赓额将荡务利弊详细告知令其驻荡专司其事又调曾任苇荡守备之现任泰州营游击王福署理苇荡营参将往来左右二营相几调度并遴委各员前赴左右营分稽查先将荡地清查定界再视产柴之密分为上中下三则圈围一亩采割柴束以上牵下估计大数以类其余尽荡搜采樵兵不敷添募民夫如有滩棍把持从重严办先据按则圈估除正额之外约计右营可增采一百九十余万束左营可增采一百万三千七百余束遂给发银两饬令多集民夫放工价加紧采割并添挖沟渠便于出筏运送以省夫力自上年九月开采至本年清明止据报右营采得照例四成捆长五六尺以上堪适工用之柴三百八十八万九千四百二十六束左营采得照例四成捆长四五六尺不等堪适工用之柴二百八十六万三千七百五十束照原估右营又增采柴三十万四千余束左营又增采三十二万束共六百七十五万三千一百七十六束除额定正余柴二百四十五万四千八百束外实增添四百二十九万八千三百七十六束照定额多至一倍有余查十二年改定购料觔重价值以三十七方半为一堆山海等厅每堆销银一百四十四两外河扬河等厅每堆销银一百六十七两二钱中河桃南桃北堰盱等厅每堆销银一百八十九两荡柴皆系分拨此数厅牵算每堆作银一百六十两计增采柴四百二十九万八千三百七十六束应抵购料二千八百余堆值银四十五万余两除发给刀本暨各员盘费薪水并开挖门渠津贴船兵水等项约需银九万余两与十四年用银相等外尚应余银三十五万余两而柴束之坚麤适用比之从前仅得额数尚系茸细夹带蒲草觔重不足暗亏工用者又不啻增至倍蓰溯查成案前任河臣嵇曾筠白钟山最称办荡能手亦不过得人除弊并非别有奇策臣远师其意委员妥办故亦能见效而苇柴之较前滋生日广地利可收亦堪深信伏查迩年以来南河用料浩繁价值增长得此苇柴分交各厅收用多一堆之柴即可少购一堆之料节帑济工莫善于此第此次之办理非比泛常若必年年另派道府大员驻荡照办甚为费力且恐调遣纷更顾此失彼自应另定章程使后人易于循行诸弊不禁自除柴束总可照本年有增无减方为永远有益已饬令悉心妥议再行条例具奏恭请　　训示遵行永为法守再查右营苇柴系由黄河装运现已陆续运工其左营柴束向由盐河装运因上年减坝漫溢河身间淤垫舟楫不通必须重加挑浚业已委员勘估咨明盐臣归商捐办仍将近荡河与盐务无涉者归河工挑办使盐运不致稽迟柴束亦可赶运以济工需合并陈明

　此案章程后经屡定今存创始一疏以见崖略

　　改河道议
曷言乎绘图以改河道也汉贾让治河下策云缮完故堤增庳培薄劳费无已数逢其害今之治河守此数语以为金科玉律竭天下之膏血以奉之　国病而民亦病为万世计者奚忍安此呜呼以催科听讼为治天下之道而天下坏以增庳培薄为治河之道而河坏庸人误国一而已矣近者十年三决前所未闻由云梯关淤浅入海不畅自近一二十年来为甚吾乡王司马熙文之言曰道光末年所言少时侍吾父兰仪同知署署濒河堤高于槛一二尺髫之事如目前耳后三十年而予摄是职署门外东西来皆半里外下坦坡乃得入署堤巍峨踞绰楔上准此逆推国初岂水由地中行乎必不然矣询之老吏云三十年中初年岁高三寸递加至今岁高一尺内外此近年加淤之信而有征者不特不由地中行且不由地上行直由城上行焉缮完故堤之法至今日而万不可用计必出于改道既欲改道当求一劳永逸之道而改之决矣癸丑以来决河由大清河入海此夺济也大清桥畔有坊康熙年间刊联中有岳色河声字借用韦庄诗心如岳色留秦地梦逐河声出禹门而以泰山为岳济为河而不知济之不可称河也在今日则土人以为谶谓河流自此定不必别求改道然亦宜审其高下而始能知其宜因与否也如其可因即可由西人刷沙之法法用千匹马大火轮置船旁可上可下于退潮时下其轮使附于沙而转之沙四飞随潮而去凡通潮之地皆宜之黄河水性湍急更无处不宜自下流迤逦而上积日累月锲而不舍虽欲复由地中行之旧不难此不特黄河可用北河亦可用即南运河徒阳等处亦可用且东南水利久不治数日之霖积月不退宜于通潮各海口如法浚之使下流迅驶则上流虽不浚而自有一落千丈强之势可收事半功倍之效治河之书如行水金鉴之类汗牛充栋率多纸上空谈难资实用夫为下必因川泽未有改河道而不自审高下始者诸书闲及测量止言所欲施工之地从未有普测量之说亦由不知其法尔应请下前议绘图法于直隶河南山东三省测各州县高下缩为一图乃择其洼下远城郭之地联为一线以达于海诚数百年之利也近世论治河者靳氏辅夏氏骃诸人痛诋让策夏氏不足道靳氏以治河名何以为此说亦自文其所不能而已至附会修太原为修堤九泽既陂为堤陂然则禹又一鲧也考说文陂阪也一曰沱也诗彼泽之陂毛传陂泽障也泽障即沱水旁浅滩故蒲荷生之岂堤之谓邪至高平曰原与治水尤无涉其不足辨明矣周髀算经曰故禹之所以治天下者此数之所由生也汉赵君卿注云禹治洪水决流江河望山川之形定高下之势除滔天之灾释昏垫之厄使东注于海而无浸溺乃句股之所由生也是君卿固知治水之必用算学而其法不传元郭守敬算学名家史称其习水利巧思绝人陈水利六事又十有一事又以海面较京师至汴梁定其地形高下之差又自孟门而东循黄河故道纵横数百里闲各为测量地平或可以分杀河势或可以灌溉田土是守敬亦知治水之必用算学而其法又不传然亦可见古之人有行之者矣

　　河防刍议　　　　　
刘成忠

治河于平成之岁惟防险而已矣自来防险之法有四一曰埽二曰坝三曰引河四曰重堤四者之中重堤最费而效最大引河之效亚于重堤然有不能成之时又有甫成旋废之患故古人慎言之坝之费比重堤引河为省而其用则广以之挑溜则与引河同之以之护岸则与重堤同一事而二美具焉者也埽能御变而仓卒而费又省故防险以埽为首然不能经久又有引溜生工之大害就一时言则费似省合数岁言则费极奢矣今重堤引河既不可以猝办黎襄勤公之碎石坝栗恭勤公之砖坝又皆毁坏殆尽河营之所传习惟镶埽一事固已不足以应变而又悉举前人之埽制而阴坏之务为苟简使之易蛰易走易腐以为请帑加修之地积习相沿不知始于何时虽有贤员莫能自异犹幸咸丰三年以后河由山东入海下游广因而豫省河面低于道光年间者四五六尺不等虽当伏秋之盛涨出槽之时颇少是以二十年来岁修之费不及从前十之二三而全河得以无事近年山东之河自北而南淤垫已遍渐不如前此之河之通畅而豫省伏秋之涨水亦遂难于稍泄霜清已过险报频闻而岁抢岁修遂一再请增而不能已矣今之久于河者曰治河无他惟多备料云尔夫诚能多备料亦岂非先事预防之上策然河工之变百出不穷有耳目心思所不及者无料不可以治河而治河之难固非曰吾有料焉遂可毕乃事也若一切几宜审之未当而但恃料以为镶埽之备埽蛰则加埽走则补无埽之地而溜至则又添埽以御之积而久焉处处皆埽舍旧谋新阅数年必易一次虽有不涸之饷源安能知漏之何所底止耶成忠管窥之见窃以为河工之守险譬于兵家之守城善守城者不待敌已传城而始凭揲以击之也或驱之境外而使其转而之他或御之近郊而使其止而不前迨至万不得已然后婴城而守焉诚以守近固不如守远也埽者婴城之守也引河则驱敌于境外者也坝则御之于郊以内墉以外者也重堤之建是弃外城而守内城也若既有重堤又先之以放淤则是不惟守内城直弃平地而守高山也夫吾既驱之于境外又御之于郊内而又由外城而及内城步步为营层层设险敌虽强未有不疲而思退者矣意外之患何自生哉此埽坝引河及重堤四者所以缺一不可也然引河用帑动以巨万计非其地上有吸川之形下有建瓴之势则虽引而不能成非开放之后有数日不消之盛涨则虽成而亦旋废縻饷多而收效少自非合龙之大工未易轻举成忠查成案见乾隆嘉庆时有包滩下埽之法凡大溜塌滩滩虽塌而堤尚远者即于堤外下埽包滩虽不如引河之能改河溜其为御之于境外则一也开河难而守滩易如今日下南十六堡中河头堡二堡皆有滩可守之地滩苟不去堤复何患哉其或堤外无滩则当多筑挑坝或石或砖或柴或土凡临黄之堤皆当及早为之

如今日上南八堡至十一堡中河二堡至四堡下南二十堡是也滩不可守坝不及筑则其计必出于埽埽者治河之常法凡南河皆用之而独不宜于豫省靳文襄公所称河南土性虚松下埽难以存立者是也今南岸三厅临河之地无往非埽而其埽又远逊于古苟非变而通之一遇顶冲大溜其患将有立者雍正以前河南各工用埽绝少惟荥泽北门外护城堤上有埽工一二处其余留逢溜近皆预筑里堤月堤以待之今虽残缺犹有存者如上南之裴昌庙中河之头堡至四堡下南之十七堡至二十六堡是也古人之防险于建坝镶埽加堤之外先之以引河今不用而易以守滩其余三事悉如其旧亦犹是由远而近之义也谨条其说如左

一曰外滩宜守也黄河之性喜曲恶直曲而向北则南岸生滩而北险曲而向南则北岸生滩而南险是以防河之法但防险工其有滩以为外蔽者毋庸防也然河流善徙数年中必一变伏秋之时则一日中且数变其变而生险也必自塌滩始滩尽而薄堤薄堤而险必出矣河工之例有守堤而无守滩每当大溜之逼注一日或塌滩数丈甚且至于数十丈司河事者相与瞠目束手而无如之何惟坐待其迫堤然后镶埽而已至于未雨之绸缪固有所不暇及也夫滩者堤之藩篱也滩存则堤固滩去则堤危幸而滩去堤远虽一再坍塌不至有啮堤之虑则诚可以不论耳若顶冲埽湾之溜已塌至距堤百丈之地则不出旬日堤将随尽安可不为之所耶咸丰以前河由徐州南下地狭而水易壅河水出槽者十年中常七八见每逢水涨之时滩面低于水面水从滩上攻堤虽有护滩之埽坝但能使滩之不续塌不能使堤之不受攻故守堤常急而守滩似缓然溜力之重轻因乎水势之深浅愈深则力愈重渐浅则力渐轻假如中浤之水深有二丈滩比堤低一丈河水踰滩面上仅一丈之水之力耳若外无此滩则堤前水深三丈而攻堤之溜挟三丈之力矣以三丈之溜力视一丈之溜力其守之难易为何如也滩远者不必守滩低者不足守滩本不塌则无论高低远近亦皆可以不守若塌形已现地渐近而滩尚高则虽当咸丰以前水易上滩之年古人亦未尝不设守治河方略云抢救顶冲之法于外滩地面离堤三四十丈飞掘丈许深槽卷下钉埽是守滩之一证也乾隆十一年高文定公奏云近有包滩下埽者水未近堤于河滩近水作坝台下埽是守滩之又一证也嘉庆十九年黎襄勤公疏云王平庄河势坐湾旬日塌滩一百七十丈应即就堤外老滩赶镶包滩大埽挑溜开行是守滩之又一证也成案之班班可考者如此今日之河与古又异上滩之时少塌滩之时多往往滩高于水五六七尺大溜一至塌卸不已水之上滩视水面之高低溜之滩头则视溜头之向背不能上滩者未尝不能塌滩也于滩田数武之地即可为堤减数丈之水即其上滩亦不为患乎其不能也此今日之河所以必以守滩为要务也守之之法用埽不如用坝或石或砖皆足弭患若溜势不大则挂搂防风亦自可用救变于始生遏寇于境外较之坐视其塌必至堤而始议守者非惟省费抑且不濒于危矣

一曰盖坝宜建也挑溜固堤之方莫善于坝坝者水中之断堤耳而其为用则有倍蓰于堤者堤能御水不能挑水且所御者为平漫之水镶之以埽护之以砖石然后能御有流之水然止于御之而已终不能移其溜而使之远去也坝之为斜插大溜之中溜为坝阻转而向外既能使坝前之堤无溜又能使坝下之堤无溜十丈之坝能二十丈之堤因而重之以次而长二坝长于头坝三坝长于二坝坝至三道之多则大溜为其所挑变直下为斜射已成熟径终不能半途而自返非独六七十丈之内无溜即二三百丈之内亦无溜矣十丈之堤仅能蔽十丈之地二十丈之堤仅能蔽二十丈之地而坝之为用独能以三十丈之断堤而护三百丈临河之地事一而功十治河之法未有巧于此者且堤者外水而内出者也万顷之涛仅此一重之障一经摧陷则堤内更无可据之险帮筑里月费既大而时亦迂往往不及坝则撑于堤外即或坍尽尚可退守大堤多一重外坝即多一层遮隔而又可多数日之延缓以为补埽培堤之地斯又其善之善者也若夫欲水归槽则筑长坝以逼之欲河之中深则筑对坝以激之一切作用皆出于坝坝之功效大矣哉今之道厅非不知用坝胜于用埽历任河帅念宣防深维一劳永逸之计尤孜孜注意于此然而承办之营员动辄估至万金或八九千金度支不足添为艰是以屡欲建坝而不果也成忠以理度之一埽之长由七八丈以至十丈宽约二丈高约出水四五尺其初镶也三面皆水惟背倚大堤之一面为实地今用捆镶之法以建柴土之坝自堤前起亦三面临水一面以堤为实地捆至第二占则以背倚之第一占为实地由是而三占四占五占皆然至第五占则长已十丈而坝成矣核其丈尺特五之埽耳埽出水五尺坝出水亦不过五尺埽宽十丈上下皆同坝则面宽六丈底宽十六丈比之于埽特宽八丈耳新埽一其费约五百金以五之埽为一坝则其价特二千五百金也加以绳缆之值雇船之费外镶边埽中浇土坝至于四五千金足矣安有万金之理耶然工员承办必谓五千金不敷所用今姑不与之辨请以砖坝代之柴土坝易圮易腐故面宽估而八丈若砖坝则四丈已足其底约宽十丈高约二丈计长十丈之砖坝应用砖一千四百方下南砖价每方七千五百文计每坝用钱一万零五百为银六千两此实砌之砖之方数也砖抛水中欹斜堆栈多有嵌空之处断不能用至一千四百方则有五千金之帑在下南可成一坝矣上南向不用砖亦无旧砖之可市开做造每砖约需十文十一文比下南每方约加银一两五钱共约加银二千两通计一坝用银七千两以每年购料购石之费节省二万便可成砖坝三座三年之后坝多而埽自省断不再有加价之至虑矣此亦变通之一法也

抑犹有进焉者凡砖石及柴土之坝惟水中始有之若滩上筑坝则用土足矣然滩有老滩新滩之分老滩之面比伏秋水面高二三尺至五六尺不等若于其上筑坝则坝在滩上水在滩下坝与水两不相值惟坝头临水可以镶埽抛石而上首下首不能也大溜一至滩腹淘空动辄塌滩四五丈滩塌而坝随之虽极穹窿亦归无益惟新滩之阅二三年者冬春水不上滩可筑土坝伏秋有溜镶埽抛石无溜则听之比之老滩较为有用或谓既长新滩是溜势已去安用此土坝者为不知黄河工无定之中原亦有定如下南险工由十七堡以至二十一堡为历年抢险之地其中或提或坐小有变迁如同治十年十一年则在二十堡至二十一堡而十八堡以上无事迨至十二三年则在十七八堡霜清后直至十六堡而二十堡至二十一堡无事通计此一厅河势不出此黑冈上下六堡之中已去者未必不来方来者未必不去至于十五堡以上二十二堡以下如魁星楼回回店未始非著名之古险而此数十年中淤闭已久虽置之不问可也今二十堡下之新滩高于水面三尺入伏以后水必上滩有工无工难以预定乘此尚可筑坝之时成坝三座以为水去来之备斯未雨绸缪之上策也此外各厅有相同者亦以此法行之每岁可成数坝一朝溜至其守易矣此之砖石柴土岂不效同而费省哉
  </div>
  <div class="pagination">
   <a href="皇朝经世文统编_page80.html">
    上一页
   </a>
   <span>
    ...
   </span>
   <a href="皇朝经世文统编_page76.html">
    76
   </a>
   <a href="皇朝经世文统编_page77.html">
    77
   </a>
   <a href="皇朝经世文统编_page78.html">
    78
   </a>
   <a href="皇朝经世文统编_page79.html">
    79
   </a>
   <a href="皇朝经世文统编_page80.html">
    80
   </a>
   <span class="current-page">
    81
   </span>
   <a href="皇朝经世文统编_page82.html">
    82
   </a>
   <a href="皇朝经世文统编_page83.html">
    83
   </a>
   <a href="皇朝经世文统编_page84.html">
    84
   </a>
   <a href="皇朝经世文统编_page85.html">
    85
   </a>
   <a href="皇朝经世文统编_page86.html">
    86
   </a>
   <span>
    ...
   </span>
   <a href="皇朝经世文统编_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
