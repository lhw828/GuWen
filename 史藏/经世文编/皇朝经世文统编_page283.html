<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 283 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 283 页/共 287 页</h1>
    <div class="content">
　　红十字会历史节译
红十字会起自四十余年前英法二国联合征伐俄罗斯战于滑利米息地方兵连祸结五阅星霜将士死亡不可胜数加之天灾洊至西心疫流行山野之间尸骸满目英国女子那以气夸卡路氏夙以慈善著名纠约同志赴沙亲为受伤人疗治多方措置恳切肫诚受伤者大为感激几于泪下沾襟是为救援被疮兵士之鼻祖而各国红十字会之滥觞也厥后法奥二国战于沙利夫贤利地方兵士三十万人历十五点钟时死伤山积军医及侍疾者为数有限不敷应用以致军士断脰折胫疾痛呻吟生死之间几不容发呜呼如此惨状稍有恻隐者有不目击心伤焉陨涕者乎瑞士国人海痕利席那托托氏恻然悯之著书立说发明战救护受伤人之法遍赠列国好善士求为佽助一时志士仁人上自政府下逮议员无不踊跃乐从集议数回遂创立红十字会会中大旨谓交战时杀敌致果原恒情然其人既已受伤当无彼我之分一律为之施救庶足以昭一视同仁嗣是铁若路那卡辣司之战凡军士之受伤者苟抛弃所持军器则敌国红十字会亦一律疗治以人之爱生恶死具有同情也因思红十字会自创立以来仅三十余载而同盟者已将遍地球之上各邦政府相约遵守条约不得有违其称名也谓之某国红十字会至于日本则名为赤十字社溯厥由来始于瑞士国人海痕利席那托托氏所著论说有以感动人心然则植其始基者其可不永远铭感哉考瑞士国会中旗号用红地白十字日本则变通其制改用白地红十字世人不察每谓既用十字类于耶稣教中之所为殊不知土耳其亦用十字旗观此则一个疑团不可打破乎今者环球各国共订会中规制十条互相缔结当某某两国战争之际会中人假息摇地方一院宇治疗两军之负伤及抱病者门以外十字旗临风翻舞兵舰即不敢向之发炮致伤在院之人是则红十字旗其巩固诚胜于金城垒矣目下亚洲境内土耳其已与日本加盟同守红十字会规则第一朝廷及政府须准其于交战时疗治负伤军士第二民间须知会中人一以疗治负伤军士为心并无化意第三凡在战疗治负伤军士者须合于医学程度必能确守以上三事始可承认其为同盟之红十字会中人先是日本明治十九年朝廷遍求各国允许同盟各国政府查得会中所行各事一一完善无亏始得喜而允诺回溯明治十年西南之变人民咸畏战祸天皇临幸大病院省视负伤人所用被褥圣恩优渥民皆感激涕零再溯从前明治七年中将西乡氏往征台湾生番番兵负伤不少西乡氏命一律施治负伤者初犹畏怖后知其为仁心仁术相与欣喜逾恒迨明治十年萨摩之役有志之士谋设博爱社救护军中负伤人赤十字社遂由此萌芽至明治十九年而赤十字社乃始创立天皇及皇后眷顾备至简小松宫亲王为裁并隆以宫内陆军海军三省监督之任凡入社者不论官绅民庶其姓名皆由宫内省上达日廷授以盟状颁行规则兹则官民无不欣然入社会员多至十万人每年醵集金赀巨万就东京本社置赤十字社病院官民有疾者皆得入院治之此外各支社以府县知事为之长教育侍疾妇女以备一朝事变随营医疗军人明治二十七八年中日战争华兵之负伤者亦入日本赤十字社病院敷疗人所共见并非妄言至于社中一切细章容俟他日详述敬告普天下慈爱之士广施仁术俾炮雨枪林之内军士免于疾苦颠连实敬爇心香以祷者尔

　　论西人创设天足会事
天足会之起创于寓华之西人其会中条约与戒酒会戒会相彷佛将以绝矫揉造作之非拯骨肉拘挛之苦意至良法至美也近于西历十月二十五号即华历九月初八日寓居重庆之泰西士女复聚议设立天足会之支会是日赴会者共有三十余人公推未海姆君为会长内有重庆医院美医生名麦揩南者其所医妇女每有因缠足而致痈废溃烂不能行动受诸般苦者于是恻然于心思设法以除此陋俗西人之用心可谓无微不至矣然中国之足犹之西国之腰细腰之饰相传起于楚庄王时尹文子云楚王爱细腰一国皆有饥色据此则中国数千百年之陋习西人且从而效尤之窥其意亦不过学弱柳纤纤因风欲折为闺阁中取媚良人之计非必有关姆训表异俦可知也乃同此束缚形骸惨等三木之事曾不能聚议禁止设会劝除必欲舍其田而芸人之田苦口婆心再三诰诫为此娓娓不倦焉抑又何耶夫妇人足不知创于何代或以为始自南齐然考南史潘贵妃步步生莲花但言东昏侯凿金为莲花以帖地令妃行其上初不言其纤削也惟韩偓香奁集百屧子诗云六寸肤圆光致致唐尺短以今校之亦已小矣若道山新闻所载李后主宫嫔窅娘纤丽善舞后主作金莲高六尺饰以物细带缨络莲中作品色瑞莲令窅娘以帛绕令小屈上作新月状素袜舞云中回旋有凌云之态此即后人莲钩弓足之鼻祖自五代以来悉仍其式中国之所以不能禁止者亦以习俗相沿牢不可破且事关妇女秽琐已甚为官长禁令之所不及士夫口舌之所不谈犹之断发大身存而不论夫岂以莲船盈尺不登大雅必使阀阅之家自别于婢赤脚之大踏步哉如谓血肉凝结易生疾病则又不然躯体所关无分上下同兹气血何以不累于西妇之腰而独害于华妇之足此中苦楚不在成立而在经始故能为鲍庄如葵之卫自无乐正下堂之伤即使胫大于腰苦深亦宁忍剥肤之痛不屑登堂翘足亵此鞋杯我观西人行事必有至理岂不以中国尊男贱女使锺礼郝法终其身裹足不前于文章艺事格致制造之途望而步未免有妨人事阴戾天和而妇人之见不弓卒破不得不借摧花碎玉之说动以利害惕以安危为之父母者必将生摩挲保抱之情无辣手狠心之事其用心之苦用意之深岂无识者所可窥测夫中国自三代而下巾帼须眉留芳彤管者不可枚数即今日之灵锺绣闼秀毓兰闺尽有深明大义不甘雌伏之人终以跬步之积不至千里未能如泰西妇女出门游历足遍天下为国家作股肱之助即月老丝牵迎将百两亦专为中馈似续计未有望其为曹妻续史苇母授经者惟于裙底钩必留心选择津津乐道冠诸四德之上愚人之愚一何可哂民间风俗有不觉其非而实受其害者此类是已　本朝自定鼎以来男子服饰悉经改易女子则不加深究听其自便故如此西心俗至今仍之今观西人设立盛会名为天足实有补救造化之功将来闺闼有人齐驱并驾安我素履不复如前此之欲进趄则　中国有用之人才又增数倍风气渐开生业日盛黾黾孳孳共耽富庶凡我士女不将受斯会之泽于无穷哉或谓俗守不出闺门之训动谓女子无才便是福甫离提抱即加之缚絷使之不能进退自如意谓自此可娴于妇道举步不忘规矣岂知贤贞淫何关手足褒姒丧邦无盐治国古有明征舍本逐末患不旋踵斯言也亦可谓生女者蹑足以告焉世有捷足先得者其亟踵医院之门登天足会之堂而步其后尘也可

　　论西国宜创行天腰会
五大洲俱有陋俗其它姑不具论即如女子受苦中国则足欧西则束腰均陋俗也自后世重男轻女以女子姿容为玩具而女子亦祇知争妍逞媚务求取悦于男人于是男女道乖阴阳无并体之重又夫妻者齐也之义害理败义一若女子分当如此甚矣积习之牢不可破也按中国女子足之弊梁卓如教习一论言之而莫切中于张香帅戒足会序数言谓极贫下户无不足农工商贾畋渔之业不能执一虺弱倾则不能植立不能负戴不利走趋凡机器纺纱织布缫丝皆不便也与刑而刖之幽而禁之等又谓今日智吾民在兴学校强吾民在戒洋烟众吾民在男女皆可资国家之用若妇女足贫者困于汲爨抱子富者侈于修饰资用广而疾病多遇水火兵乱不能逃免且母气不足所生之子女自必脆弱多病数十百年后吾华之民几何不驯致人人为病夫尽受殊方异域之蹂践鱼肉而不能兴校香帅此论所谓仁人之言不惜苦心疾口极言弊病以冀众民之听而中国近日不足会愈推愈广大家名阀多毅然行之矫其獘去其疾苦其已者亦多解放不待二十年纵有以前之足女子而在后所生则绝无一足女子矣前年旅中国之西人曾创行天然足会不分畛域劝喻华人足见其仁厚慈爱推行睦幼幼之善心然亦思及西国亦有束腰之陋俗乎西女无不紧束其腰以为轻盈体态其窄履弓底行步则袅娜可怜加以纤腰长裙益堪悦目而不知腰身紧缚饮食必不能多进且全体血脉亦于流通怀娠保胎谅无裨于生产闻其女孩少时为之母者先束缚其体使之习惯以成自然日细一日其苦楚虽不至如中国之足然瘦其身束其肤在气体强壮之女子尚无恙其在气体虚弱之女子断非无所损矣余在外洋每赴人家茶酒会座上女客有询余中国缠足者余戏荅以殆如贵国之束腰彼此一笑考中国古之美人若赵飞燕掌上舞张静婉腰围一尺六寸均以细腰擅名然楚王爱细腰宫中多至食饿死者甚矣强为修饰终伤天和究不可行也今西国无倡禁束腰与中国无示禁足同然明理嫉俗力挽颓风之君子贤士大夫所在多有窃愿有心世道者创立天腰会广劝而推行之其有益民生关系国政岂浅鲜哉西国之妇女读书穷理习艺能文与男子无异余最钦敬其国家之讲求卫生保护妇女均驾中国而上也鄙论一出其将有译而告倡而行之者与

　　美国费城商务博物会记
欧西立国以商为本商务之要约有二端曰地利曰制造地利之不外矿产种植制造之千变万化而要皆造端于格致程功于机器钩心斗角日异月新其上以振兴鼓舞为心其下以连络讲求为事大学生财之道周官致治之经求之古人殆无以过所谓礼失而求诸野者与廷芳以光绪二十三年三月抵美其年五月三日为西历一千八百九十七年六月二号美国商人设博物会于费城国家岁助经费二万五千圆以成其事先期邀廷芳往当偕参赞汪大钧随员周自齐翻译锺文耀何祜往观至则美统以下各部大臣富商巨绅及南北美洲各国公使咸在张盛筵致颂词与宴者千七百余人观者又数万计欢声雷动举国若狂洋洋乎大观也亦盛举也会中建广一所聚环球诸国土地所出人力所制如矿质材木菽麦茶丝麻棉纱布绸绒陶器冶器一切需用之物分门别类精粗毕具某物产于某处售于某所值价若干关税若干运若干轻重磅数若干广长丈尺若干纤悉备载制器者子焉待价营运者于焉购求或其物畅销则仿效以分其利或其制未善则变通以极其精欧西商务如此其盛而孜孜考究精益求精也犹如此会中人殷勤致词欲中国入其商会并言秋间遣其办哈巴至中国沿海各省会同领事博访中华物产搜求罗列且于上海设一分会以应华人之求并愿华商与之合办词意拳拳爰允所请旋操西语荅词以酬其意窃谓美人此举实于吾华商务大有裨益不能郄亦不可郄然利之所在弊即随之有不得不亟求振作者何则中外之通商也垂数十年矣中国岁销洋货以千万计金银流溢杼轴为空而中华物产丝茶销数日见其绌他如毛羽棉花之洋人虽贩运出口仍织为绒呢布疋入口以博华人之利其余微物获利几何而且载洋货以售诸中国者洋商也未闻华人出洋采办也收土货以销于外洋者洋商也未闻华人出洋经纪也舟车之利洋人专之税课之则洋人持之以是言通通于何有今再令多载洋货以来华复广购土货以出洋恐土货之便于人用者彼必多方仿造而我之销愈滞洋货之素未经见者人必争购买而彼之销益畅是入吾室操吾矛以逐吾者也然果变通尽利则转移甚捷而富可立致拟请饬下海疆督抚访求熟悉洋情谙练商务家道殷实才具明通者饬令厚集股本设立商务公司一在上海一在美之纽约俟哈巴来华时由地方官优礼相待公司商人与订办合同赴各省察看货物何者合销何者获利然后一一办运赴美每种各出少许置博物会以待善价或其物不适于用其制不宜于时其精美不及乎他国其丈尺磅数不合于舟车则函华变通务投所好各国新出一物必求其制造之法使华工在洋学制待其精熟归华教授此后有自愿出洋别设行栈者报明公司给照仿其成法互相连络价值一律毋许挠夺内地工艺各厂可交公司代售物或未精示以外洋新式使得更制并请略仿西例稍示鼓舞

开办之始商力不逮官借巨分年筹缴公司出洋土货即不免税亦必格外轻藏富于民后必有效更可自办洋货回华请于外国免出口税如此辘轳转运非特公司获利其有利于国计民生者约有数端西国以商为本美为民主之国商务尤重今之商人即他日之议绅甚至统执政由此其选以商务相联络即所以敦睦谊固邦交其利一中国物产本极饶裕五金各矿地皆是而开采未尽如法炼冶未尽合宜所聘矿师又非上等纵有良才未能利用嗣后每开一矿以矿质寄美考验与此间何矿相等即用何矿炼冶之法而五金出矣山林农田水利种植考诸农部辨土性以兴地利购机器以佐人工他如碾谷磨榨油酿酒诸法一一更求精美则谷不可胜食材木不可胜用哈喇绸诸物中国所出实精且廉徒以颜色丈尺与洋货种植不同不合西人之用今能推求其故稍改旧式即可贩运出洋可开固有之利源可杜外人之搀夺其利二从前中国货物皆待洋商贩运一二洋商居垄断即足制千百华商之死命即如丝茶两业富商大贾倾家荡产者不可胜计固由拣制未能尽善亦由洋商有意把持洋商裹足不前华商即束手待毙今若自行贩运则洋人千百万户皆可向公司购用洋商岂能为阻遏或拣制有不如人之处即当求其新法更端补救其它向未流通之货亦可多多运售辟未开之利路挽垂绝之生机其利三洋人行店资本动逾百万屋宇之宏丽商伙之丰厚较华人不止十倍而洋货来华尚获利益无算今公司若能购办浮费既省价值必廉洋商若欲争销亦必自贬其值银钱之出于此可稍节其流其利四从前华人出洋大抵皆游手无业走险亡命之徒或卖身或受雇为之作工工满积资转而为商不过运华人日用之需以博华工之利人多犷悍货极细微动滋事端最为西人鄙薄近年美国禁止华工无非以此借口然禁止华工乃工党之议其富绅仍以华工为勤廉可用今以真正商贾承乏其间既可泯其鄙薄之心而且联络绅富或可为华工复开生路其利五侨氓生计日绌异乡流徙冻馁堪虞问其所业不过洗衣卷种地诸工本无一技之长安有谋生之术今能略兴工艺给资学习将来回华教授复可多兴艺厂安插游民通商之后继以惠工其利六惟事创举图始为难多方鼓舞于前设法维持于后将来确有成效然后推之各国各国即使不愿既有成例自易措词转移之机在此日夫日本一岛国耳维新以来工艺之兴商务之盛几与欧美两洲方驾中华地大物博何利不可兴何事不可为而既让祖生之先鞭又邯郸之学步时艰方亟元气凋残非兴商务无以厚民生非浚利源无以培国脉圣人为治富先于教足食先于足兵当务之急莫急于此识时务者当不河汉斯言

　　论瑞典国将启新闻大会
瑞典国斯度子苦霍鲁首府地方开设博物会其时并开设列国新闻同盟大会瑞典国二将亲临会所举行同盟各典礼聚集列国新闻馆主一体响应陈说新闻之利益且互贡颂词前已由瑞典政府行文日本特招大阪之朝日新闻馆主前赴往会缘朝日报风行宇内每日印刷计有十四五万纸之多号称亚细亚洲新闻之首云云噫观于此乃知欧西各国之重视新闻报纸与中国固大不相同也欧西之治国也一秉至公实事求是中国之政事则一意营私虚应故事一事如是事事如是一人如是人人如是固结不解牢不可破近世以来似觉尤甚洎与欧西各国往来交接但骇夫各国何此若此之富强徒愧夫我国何以若此之贫弱亦既相形而见绌乃渐变法而改图然而积习已深猝难反正又不明夫新闻日报之益鳃鳃然曰我已变法改图惟欧西之是效我已追学步为富强之是谋而于新闻报纸则疾之如仇弃而不顾以为此实巷议街谈何足以辅国政殊不知自古在昔我中国固与欧西同此制度语不云乎舜好问而好察迩言禹闻善言则拜先民有言询于刍荛明目达聪帝王且是务焉而其下之人乎圣帝贤王且是务焉而其次焉者乎欲图国富而兵强而下情先不能上达试问自古迄今有是理乎幸也欧西诸国示我以成效而我乃不思亟亟以效之窃念除香港一区仍诸外国一遵英吉利之制度其所开之报馆尚可风行若奥省及上洋等处虽各开设有几家报馆然皆托诸欧西商人出名无敢自树一帜者亦可见其受制于地方官员之处殊可笑也风闻我　皇上励精图治亦颇愿一民间之新闻报纸藉以下察舆情乃以廷臣疆吏奏请以为不堪上达　宸聪而止又闻常令内侍密探呈观则亦不过选抄数则之无者以进以致下情终不能以上达意以为如是乃有国体不亦异乎若内外臣工无论尊卑大小则皆痛心疾首举不以新闻报纸为然甚且深恶而痛绝之祇缘各报出面尽洋商苟以一事之非一政之失振笔而直书之指斥其过不少回护官吏阅及往往照会各国领事向馆查问其心誓必取馆中之人重惩以泄其愤而领事以西例覆之谓此固报馆之章程非真正冤屈未可置之法也一语解纷不知几次故中国之报终不及泰西之畅行惟商务中人多喜寓目耳凡一馆一日苟销至万余张即不可多得视日本且不逮遑闻欧西诸国耶今果也将启大会之先特招日本大阪之朝日新闻馆主前往瑞典入会联盟陈说利益荣何如之然则日本此风固已大行宜其富强之机已昭昭在人耳目而我中国则膛乎在后焉不明乎此徒兢兢以造路开矿产广学堂置厂局为务纷纷扰扰举国若狂而此中之筹划则仅出诸朝端一二臣工及封疆一二大吏非不博采兼收而策者亦寥寥无几何如日报之采诸各邦书皆实事有必录有异必登汇集成编日更月易源源弗断层出不穷苟并蓄而兼收集思而广业其有裨于国家诸大政者正非浅鲜欧西固赖此以致富即日本亦因此而增声誉其中就理在中国则惟三代以上之人能知之在外国则君民上下目前无不知之惟其深知就理故能深信不疑而瑞典国更开大会以联络之非为此事之大有利益于国家讵肯若是之郑重耶所望我中国之人破除成见一意振兴上自朝廷下迄黎庶莫不以一秉至公存心实事求是为务不畏人言而反喜人言不讳己过而愿闻己过请于朝端宏开报馆多多益善处处从同上下无阂隔之形君民无悬绝之弊久之又久自然而然国富兵强政成俗美亦何难与欧西日本并驾齐驱以复我唐虞三代之盛哉因瑞典国之将启新闻大会也纵论如此以征重视新闻之意夫固大有在耳

　　覆李提摩太书　　　　　
两广总督陶模

闻大教士之名久矣迹相左不得一见每读译箸诸书新理名言固尝闻其一二夫以大教士之悯我中国不远数万里而来欲我四万万人德智力三者皆有以进步改良而跻于文明之极轨此其愿力之宏大盖自贵教入华以来所未尝有非玛利孙利玛窦诸君足以及此大教士昔传道于齐鲁之间声称藉甚迨临沪上规模益廓又译书百数十种风行二十一行省凡西国之政教学艺吾华士之得窥崖者惟大教士实启之虽然此非大教士一人之事也贵教之视人如己其为道本如是惟以立教之心为心故收效之远非自私自利者所可同年而语诚使欧美诸教士传教吾华人人有此苦心毅力则惠我中国者何穷兹者乃蒙不弃远贻尺书所以奖许之者甚厚而期望之者甚深自维谫陋愧不敢当承赐万国通史前编披读一过恍然于欧斐二洲政教之原种族学问之本始以古证今诚学者不可不读之书其正后二编最裨实用未知何日成书尤以先为快译书要义暨速兴新学条例条理秩然而发挥译书要义尤为透辟诚能率此而行数年之后中国译本大有可观今者和议已定学校将兴需用之书日多一日非广开译馆不足集事近日文士喜从东文译西籍亦由限于材力不得不然然辗转翻述既虑不备亦恐后时自不如尊论径译西文之为善谨当商之江鄂两处筹措资费辅助盛举以副大君子维持中国之盛心虽近来国帑支绌又须加筹偿项督抚于筹一事甚难为力然译书乃富强中国之首务不敢以难而止也惟鄙人愚见尝谓中国学者详于考古于证今故学术渐流于无用而守旧者故见自封不肯讲求新理其原亦由于此今之学者宜以全力详考近今之政治学艺一以致用为主至于上古中古之事虽沿委溯源亦所当及然宜以余力为之以中国之人考中国之事于古尚可从缓乎欧斐古事相隔数万里相距数千年者哉虽欧西古学与中国古学取径不同用意亦异要亦学业既盛故学者得有余暇以究知古今之得失分合若今之中国于近数纪兴盛废亡之故茫然者尚比比也而遽示以西国往古之事其不惊为河汉无极也几何是以今之译书者在翻译泰西政治新书及各种工艺而政治之学尤以各政之详细章程为最亟使能次第译刊厘然具在则中国士大夫既晓然于西政之美备无所用其疑议而　朝廷变法亦有所取资至于工艺之书中国已译行者皆数十年前旧本不足以考求新法今学堂方将广设势不能遍延外国教习即学堂生徒亦不能尽学西文欲考欧洲学艺舍译本其何以矣盖振兴中国之策政治学艺二者并重惟其间有应分属者政治者上之事也为上者不讲政治但慕西国学艺则于本末先后之序已紊虽日仿西法终无成效此国之前事是已学艺者下之事也文学之进商务之廓工艺之精此在下者所得自为非上之所能督责亦无俟上之督责也乃一切置之不为而徒日日放言高论褒贬政治之得失以讥切　朝廷士气日嚣空言何补非徒无益而又害之

然则译书者取西国行之已效之政考其成法详译其书以待在上者之取求其事固不容缓而广译各种学艺使中国士民增广见闻扩充智慧大教士所谓民智者尤不可不亟亟也硁硁之见尚望采择抑中西交涉尚有一极要之端于欧亚和平之局关系最巨者传教是矣夫基督教之入国中发端于唐之景教迨利氏东来教堂始建自明迄今三百年矣为时不为不久然而干嘉以前未尝以仇教闻自传教载入约章而闹教之事日甚一日至义和团匪而祸变极矣夫团匪之猖獗无忌冥顽不灵虽野蛮行径不过如是岂惟东西各国所当仇视即我中国亦何尝不痛心疾首恨其肇中国之衅端而坏我国之声名也诸教士来我中国一以行善为宗旨设教堂开育婴施医药立学塾凡所以美人性术延人生命开人智慧者亦既无微不至此宜中国人民敬爱之不暇而顾报德以怨横加恶名纷争不已至于残杀至使贵教之士不得已而与官吏争胜更不得已而以势力求伸是岂诸教士悯爱中国之心所愿出此也时势所迫不得不然也夫我中国人之胸中素无嫉忌异教人之思想即如佛教之来二千年儒士间有诵言以辟之者而民间与僧侣则始终相安焚香膜拜且遍天下贵教之　肫诚恳挚与人为善者哉然则民教相仇之故其不因宗教起见可知也不因宗教起见而争竞至于此者其中有原因焉大教士不可不察也传教之始从教与否纯任自然及道光以后息战言和始以传教内地列之条约夫中外开衅特因通商之故与教无预惟传教之约既因兵事而立于是中国民人意谓外国传教特以势力相驱迫而疑畏之心遂生此一原因也基督教规本极严肃惟闻教会定例以入教者多寡为教士之功过殿最则立法不无流弊在教会初意但以教士之勤惰从教之衰旺而已非有他故然而神甫牧师惟欲教民之多以为功于从教者之来不暇别择限制贤否杂进美恶混淆教案之起每由于此此又一原因也入教之人良莠既不可知于是争讼之案日甚一日夫教士之干预词讼初惟有关教务者不得不为之申理积渐既久虽寻常户婚田土案件亦往往出而关说教士远来中国于地方情形岂能深晓但凭教民一面之词与官争论地方官以外交之故不免有以曲为直以是为非者民既受屈从而生怨此又一原因也虽然安分良民虽有冤抑必不肯起而发难其滋事者必奸民无赖藉仇教为名耸动乡愚乘间起事以便其掠夺之计此种教案大率以赔偿议结而赔惟地方及绅富认之彼奸民无赖贫无立锥赔偿虽多于彼何预在教士之意岂不曰重责偿儆其将来不知赔者甲滋事者乙各不相涉何从示戒且因此而绅民之忌教愈深奸民且益得志此又一原因也前之一因偶于始无可言者且事在数十年前亦已渐忘之矣后之三因则方今之事无有切于此者诸教士而以为然耶则愿有以慎度之也或谓中国刑律严重故教民讼事司铎者不得不预闻则又不然中国刑讯之案惟于盗贼劫掠为然用之于命案者已少若寻常两造案件虽严酷之吏亦无动用刑之理今教士于盗之案未尝干预即命案亦非所常有其日与官吏龂龂者惟两造控案尔大教士游历内地亦已有年果见地方官吏遇两造控案擅用重刑者乎然则中国刑罚即较西律为重岂能无端加之教民之身而教士干预其间其非为重刑之故可知矣数十年前中外情形未能明显官吏嫉教之事诚不谓无至于今日亦人人知贵教之当敬礼而教民之不可屈抑矣且教民以有恃无恐之故无理取闹事所常有官吏身任地方以无事为第一要义苟能民教相安即委曲求全亦所不恤孰肯袒民抑教以来各国领事之诘问者而诸教士犹鳃鳃然虑官与民比以鱼肉教民则亦过矣夫以地球之大人种之繁古今之远各有明哲出乎其间立教岂能无异然达道明理以使人悔过迁善者未始有异也是故教也者公事也非私事也既为公事则不当有界限是宜无国界无种界并无教界信吾教者爱之惜之不信吾教者亦爱之惜之者以其同为上天之赤子也惜之者特惜其不从吾教不能去恶进善而已若夫以异教之故而嫉之恶之甚且以兵力争之不亦大负上帝好生之德而负教主爱人之意哉今者基督教徒传道之徒无远弗亦可为无国界无种界矣而教民与非教民之间似犹有歧视之见存得无于所谓教界者尚未能廓然大公欤夫事固有缓之而始行急之而愈阻者阻力之生于速力此诸教士所熟知也自然勉强之分诸教士宜加意焉今者大难甫平百事更始大教士应聘入都实具转圜之力凡模之言此亦欲贵教声施之美化导之盛被于无穷推之弥远与吾孔孟之教同肩觉世牖民之任以福我四百兆人民而永固五大洲弭兵之会以偿大教士之夙愿焉是用竭其缕缕伏祈垂察

　

卷一百五　杂着部一

　　论中国不得享万国公法之益
万国屏中国于万国公法之外者何也以其非大国欤则全地球一千三百余兆人而中国得其三百余兆矣全地球分为六大州土地而中国又得亚细亚州最大之州之一大半矣以其非文明之国欤则四千余年前已有历法纪元二千余年前已有孔圣设教早超出乎拉丁挨及之上矣然则其屏我于万国公法之外者则以我中国政刑之律多不能从同也西人知我之不能从同又适遇我连番挫败之余无不借口要挟乘机逼迫统计道咸通商以来其中受亏者不止一次不在一端然其大较可得而言也传教与国事本不相关有保护之例无抑勒之为而各次约章无不参入传教一条矣一国有利各国均沾此何为者也而中国独忍受之西人在中国无不均沾其利而我华人之旅美旅荷旅法旅班者其得与有约章之国同沾其利否耶有海口则有领事有村堡则有教堂领事教堂之所不及则有游历人员以遍布于吾内地无论商事工事重案细情殴吵闹皆惟各海口之领事是管领事之上复有公使公使之权可集兵轮兵轮之外租界民团伏戎衷甲环如也喧宾夺主莫此为甚而华工之见逐于美者不能以施诸我者而施诸彼也华商之见凌于班者不能以争诸我者而争诸彼也渐至小民积怒成仇希冀一快其敢剸刃于外人之腹者拿办之后继以赔偿赔偿之余饵以口岸租界而且不足去年德人占领胶州之事是已其有在中国犯事之外人虽至理亏势穷领事公使战舰衷甲等等无所用其袒护亦必百计千虑旁见侧出以恫喝我游说我簧鼓我恐吓我而我以刑律不同之故亦不得不俯首下心就其范围任其倒置而后已此非无所见而云然也往年英人美生私运军火一案其尤彰彰也至于我一言及欲设领事则必多方阻挠使不得行即至事或垂成亦必使之败涣而使快无论其它即班国小吕宋埠中国现欲设领事微论其十余次而卒无一次之成香港近在肘腋之下亦至今阗然焉其已设者亦复见制于和约章程而不得享平等之利静坐无为学太上之老子吁其瘨也以言税则西货入中口务从其轻中货入西口务从其重以言商情西人赖华人债一经报穷便可了事华人欠西人债虽至万不得已亦必已身系狱照会华官封其家产累其亲朋而后已此中之故虽华官媚西过于奉承亦实由西人在中国约章所载权利太大之故不观门德商宝记宝昌轇轕之事乎同安县署所拘者若而人防厅署所禁者若而人首尾三年至今未了一船之琐越境劳官此事若全在西国将见伸理多时矣推原其故皆中国不变政刑自吃其亏苟一旦发愤为雄先变刑律与万国等即不必船坚炮利而已进于文明外之与万国同为平等内之则兆民之志气可伸马首是瞻东有启明导吾先路也夫

　　张维说

凡有血气皆有争心争者天地之性也妄肆其争则乱人争而已不争则乱争而不知所以争则亦乱礼义廉耻之维所以止天下之争所以正天下之争也外国振兴商务机械工巧无微不至中国力求相角数十年来其效之可赌所谓富强之如无网之纲无楫之舟棼乱漂摇卒无所定何哉外国外务其末内持其本中国外持其本内务其末本者何四维也末者何商务也四维以耻为本以廉为用以义为枢机以礼为模范模范能成物而不能应用天下事有耻始能动忍有廉始能整齐有义始能相时而动不失其宜外国议院诸政举动皆师管商实则有廉耻义以维之经百数十载教党淆夺反复振蹶郁极思奋人争自立故日见其盛中国文诰频行上下不紊臣如陛众庶如地彰彰于天下者礼而已无事之时委蛇俛仰雍容揖让亦足以自持际此外侮交讧度支日绌在上者亦知昔日之礼不足以通变救弊步趋外国岁不惜数百万帑金争设海军学堂通商诸大政而积重难返经营其间率多无耻无廉无义之徒试问督抚之保荐赏拔果真知其耻廉义乎申科异途登仕版者果自厉其耻廉义乎一二拔俗敦朴敢为之士沈沦数载不遭折抑亦且退阻建节开府者或耿介以鸣廉矫激以尚义张皇粉饰以图雪国耻大本大原不遑维持补救而犹鳃鳃然共目为匡时良佐噫上下相蒙苟且旦夕而已天下大物也为天下重负也如负物然人巩以黄牛之革已系之以朽索胜负尚待计哉子曰齐一变至于鲁鲁一变至于道外国如齐中国如鲁外国未习诗书纪纲之密往往近于周官其谋议规立之难可知中国典籍具在不难率由且世运升降不外文质损益外国尚质中国尚文外国之质祇得十之五中国之文至于十有八苟去文之大半辅之以质遵祖宗励精谋治之意参周官六职之精义复孝弟力田乡举里选之法简科条罢捐例废科举重学校之政习古今之要署行义之年登明选公滥举墨吏严其罪横议邪说重其诛去厘捐以纾商招外洋游商以保富讲修屯田以节饷兴水利以卫田开矿地以助用元气一复肤革充盈如是则行己有耻共砥廉隅见义而奋上下同心黜华崇实不尚异物而洋货滞不遗己利而洋商之计熄内外上下不徒汉官威仪委曲繁重于奉令承教之间行之三年而已可行之十年而大治何失地之惜何国债之虑何外侮之忧何海军铁路之亦步亦趋哉人必自侮而后人侮之人第知外国蠹中国之财不知千百庸懦奔竞夸大贪狡之士大夫在在蠹中国之元气俾耻廉义固有之良心销蚀于上汰下困之中外国之维三中国之维一卒之一维亦不足恃而不可言矣夫圣人之道似迂缓难行四维之实效人每虑不能立见呜呼日本海国也耻其积弱而自强则竟强矣中国不能师古岂不能师日本因祸为福转败为功是在谋国是者耳狂夫之言亦小雅之遗意也

　　中外一家说
圆颅方趾戴天履地之人莫不有血气心知之能即莫不有仁义礼智之性不可以中外而歧视之也自其异者视之则中国神圣迭兴岂乏穷奇梼杌自其同者观之则外国礼教未着亦多奇士伟人故孔子作春秋中夏也而用彝礼则黜之秦西戎也而能聘鲁则嘉之所谓严彝夏之防者以其人非以其地也昔义轩之世九大土尝共一尊矣考西国载记云天地开辟肇生人物有亚当御世亚当云者译言轩辕黄帝也又云该隐无道天降洪水人畜荡然挪亚嗣位日渐蕃庶有子三人曰闪曰含曰雅勿谓西方诸国之祖该隐殆指帝挚言挪亚一作挪亚威即放勋之转音凡西书言古事无不从洪水起可知洪水以后声教阻绝中西不通史称神农之世地过日月之表非虚语也驺衍言中国之外有裨海八而大瀛海环之在局守一隅者方谓衍说荒唐不知今日地球既辟历观西人之说有可印证衍言者西人言八大土合中国为九非即衍言中国之外有裨海八乎西人言五大水汇涵地球非即衍言大瀛海环之乎且非独衍言也九土之说已见于河图括地象今西人考北冰海承北极南冰海承南极中有鱼长数千丈已见庄子北溟鲲化为鹏之说则秦汉以前之人若洞悉地球之全体矣又近斌郎中见埃及石棺铭郭侍郎见克里何碑石柱铭文字类石鼓之体墨西哥有数千年古城石堞有字类蝌蚪奥大利亚大山绝壁上有文如篆籀及鸟兽草木之形苟非四千年前曾被同文之化乌得有此哉洪水以后中西隔绝方外之人不沾圣化中国于是骎骎有鄙夷外人之意不知今日各国之强匪独其武备之习抑由其文教之兴倜傥非常之人倡为一教能令亿万众靡然从之如沙门教起于印度天方教起于阿剌伯罗马教则英瑞瑙丹荷奉之天主教则法意奥比葡奉之希腊教则希俄奉之之类莫不有精理名言发聋振瞶而为奉教之人所心悦诚服王制云圣人修其教不易其俗彼俗自有教吾何为痛绝之哉然今之讲西学入洋教者仅窃西人之绪余每岸然自高轻视华人几以圣教为无用其意以为华人诈伪不如西人之诚笃也华人事事粉饰不如西人事事实也华人取士以文所学非所用不如西人学以艺成位由公举也然此乃末俗之流弊岂圣教之本然乎余尝谓今之华人各奉圣教实事事与圣教相反今之洋人不识圣教实事事与圣教暗合请条举其事而一一切指之

圣教最重忠信华人之诈伪失之西人之诚笃近之也圣教最重力行华人之粉饰失之西人之实近之也圣教最重学校家塾党庠序国学比年入学三年考校养老乞言于此论秀书升于此又先设小学使胜衣童子无不就傅今考外国学校如林星罗棋布人皆就学国无游民何其与三代盛时气象相似也西人最重幼学尤与蒙以养正之旨相同中国则一省一地书院无多又祇视为具文无作育人材之实此非华人与圣教违洋人与圣教合乎唐虞明试以功车服以庸周官兴廉举孝法至善也今西人议院之员悉由公举尚有古意中国则汉重策论唐重词章有明以后重制义乡举里选之法不可复行风会浇漓人心变诈之故不大失圣王治世之本乎若艺事一门古人尤重专精之学故兑之戈和之弓垂之竹矢皆艺以人传至黄帝作飞车周公作指南车后汉张衡作地动仪蜀诸葛武侯作木牛流马以今西人制造较之犹逊其精自中国不讲考工艺术之书流入西国西人专精之引伸之扩充之愈出愈奇愈变愈巧其技遂为中国所不能及然则技术为圣教之绪余亦西人得之而华人失之也西人何能兴圣教合则以其理在人无中外古今之异也华人何反与圣教背则以流及既衰风俗颓靡失其本来也故概诋外人者固为一孔之儒如夏虫不可语冰篱鷃不知天地而甫习西学仅得皮毛反疑圣教足弱人国亦未知中国之弱在狃唐宋以来之积习而未复唐虞三代之宏规耳祖述尧舜宪章文武圣教者唐虞三代之宏规也举而措之则一部周官即致太平之具而冬官之已亡者复取西人所长补中国所短切实讲求不遗余力着为会典特设专科将中国四百兆之聪明材力岂不能步武欧西哉彼西人者民风朴茂艺术精良而力图富强孜孜不已新制一出诸国互相仿效甚得古人主善为师之意惜其俗重妇女阴尊阳卑甚至有女弒父而夺其位复以让其夫者则以未闻圣教故也设以今西国之富强秉古中国之礼义将声教四讫中外一家九土一尊之盛必不独见于义轩时矣岂不懿欤

　　罪言
呜呼论中国于今日不犹之抱病者已入膏肓虽有良医如和缓而亦莫能奏其功哉强邻环伺虎视耽耽乘机而动思裂华夏其瓜剖荳分之念存诸怀来者已久矣而中国衮衮诸公依旧酣睡未醒迁延将就得过且过一若西人之借端构衅不过欲图振兴商务藉此以沾其利益耳其它非有所奢望也故于德人占据胶澳一节非但不思厉兵秣马与之相见于疆反若以该处荒凉偏僻在中国本为赘疣不弃固无所用弃之亦无所惜于是彼所要求之事竟致无不遵即九十九年之租约亦无不惟命是从殊不知名为租予实则其地已不为我有矣昔人有诗云君王莫把燕云弃一寸山河一寸金当轴者即未曾三复斯言当亦知西人扰我亚洲之局实于此而首发其端否则外洋各报何以于德人此举每多美之辞甚有着为论说谓德廷处置中国甚为得宜诸国极应取以为法又如二十四日贵报所纪英报论瓜分中国一节此可见近数年来其欲分中国之意已早流露于口舌之间德人正导其先路耳以中国物产之饶地舆之广五金矿产之富几于所在皆有谁不思为染间苟亦借教案以起衅借口正自不难前之所以未露圭角者犹以分取非洲之事未了故其心尚可从缓今则已专注于我矣其势不更危迫哉倘当国之人犹然漫不介意以为及身尚可幸免窃恐嗣是以后虽欲苟安旦夕而亦有所不得矣此实草莽小臣痛哭流涕所不忍形诸楮墨者也窃尝考核胶澳至京之路以海程计之并不遥远现又兴办铁路之际与东省相接亦属意中之事设一旦水陆并进直犯京师朝发不难夕至此可危者一也比闻俄人亦欲索租旅顺大连湾两处此又有不得不允之势东三省之地更为彼久所垂涎倘与德人同时发难则我两处受敌虽有智者亦莫能善其后矣此可危者二也德俄既已如愿如执利益均沾之说英法自必接踵而起此英图扬子江法图闽粤人所早经逆料者恐又在转瞬间矣此可危者三也英俄德法既皆饱啖所余者虽系残羹剩汁而亦未始不足以供一饱彼环球各国食指久动有不起而争夺者乎此可危者四也方今国库空虚岁入不过七千万而偿乃至二万万有奇入不敷出即闾巷小民尚难支持矧为国乎昔人有言云室如悬磬野无青草何恃而不恐此可危者五也北洋战舰沦陷殆尽设欲购置以备不虞无论无此项即或有之而急于此者正复不少欲复海军旧观实有戛戛乎难之者设一旦海上烽相逼而来试问凭谁抵御此可危者六也往者丧师失地小民义愤之心无不溢于言表以为大辱莫逾于此甚有愿蹈东海以死者此其不忘君父之心固出于不自觉也今则大异于昔矣胶澳被踞几若司空见惯无足重轻即有扼腕叹息者亦不能如前此之激昂慷慨民心如此其气之不振已可概见此可危者七也方今各省灾荒迭告米珠薪桂即系家素丰而一粥一饭亦觉来处不易此盗贼充斥所由来也又饥民载道设有黠者从中煽惑安保不啸聚山林乘机以起事乎外患方炽内忧将作不为国家之害者几希矣此可危者八也中国利权悉为外洋所夺现虽振兴商务究不免有名无实而遽谓即可挽回利源也恐亦无此异事矧近来各处市面悉皆清淡异常商民之困顿有可以一望而知者圣人云百姓不足君孰与足此可危者九也加以现在庶司百僚敷衍了事业已习惯成风即有欲图振顿之人而人各一心遇事或动遭掣肘则与其因事获咎何如缄默自安转得永保其禄位如是则虽有旋乾转坤之手亦将望而顾忌又谁肯出其死力以效其忠悃哉故识者曰朝廷现虽不惜巨款开设经济特科将来才士之多固可预必然而缓不济急且新进小臣又不免为资格所限纵有长才恐亦无从展布此可危者十也然此尚举其大略而言之若其它委靡不振之端则竟如百孔千疮纵今墨干笔秃犹不足以尽所欲言东望长安有不禁涕零如雨者矣横览当世势已岌岌不觉有激于中遂不得不发聋振瞶以冀补救于万一耳此外非所计也知我罪我亦惟听诸悠悠之口而已

　　恃强无益论
俄罗斯国之地不为不广且多也俄罗斯国之人亦皆知其悍且狡也不徒日肆其蚕食而且日肆其鲸吞于何见之于其侵据萨夏连岛之事见之初海中之有萨夏连岛也与俄罗斯日本两国均隔海洋其南境与日本对岸相去较近故先为日本所属之地其北境则与俄罗斯对岸相离少远近来岛北一带已为俄罗斯所占据岛中有一村落居人仅七十家亦被俄兵据其半俄人又以多兵镇此岛兵士时或饮醉常与土人滋闹一日适值俄人喜庆之期俄兵乘醉直至日本官署深入内室盗去日本官一履借此以为辱之也日本人大忿与之争杀俄兵以众寡不敌为所败走是夜有货仓忽遭回禄日本人闻警出救俄兵以石相掷日人怒欲与日官下令禁止日民从之未至肇成大祸然俄兵之肆恶益无畏惮故日本人多不愿居此岛云夫古之人君辐员狭小者莫如商之成汤周之文武积德累仁者亦莫如商之成汤周之文武故汤以七十里之侯封东征西怨南征北怨若大旱之望云霓人心一归遂有天下享国至六百余年之久文武以百里侯封文则三分有二武则八百会归灭商而代之享国亦至八百余年之久是商周之初疆域不过百瑞安能及俄国二万数千里之提封广且多哉终使天下朝宗享年永久质文相尚忠厚成风又安能如俄国数千万亿之生灵悍且狡哉自周以后秦以诈力亦取天下然仅二世而亡隋以阴谲起家祇传二代元以暴虐御世未及百年恃大与强者究有何益汉高崛起布衣身无寸土非徒不及秦皇而且不如项羽卒成汉业享国延长岂有他哉不过无秦皇之诈无项羽之猛而已李唐起事祇有太原赵宋开基仅由检点前不能及隋文后不能如元世终能成大一统之业绵数百年之祚者不效隋文之谲元世之暴而已昔太祖亦起匹夫与汉高比烈当时与争天下者又有陈友谅张士诚其势实大于太祖然友谅士诚均归灭亡而太祖终践帝祚者无他仁与不仁而已矣于以知帝王开国承家创业垂统者并不在其地之广且大也亦不必其人之悍且狡也终在积德累仁而已今俄君既不能效法则于前王又不思令名贻于后世已有地如此之广且多尚未填其溪壑任其人如此之悍且狡又不加以教化岂尚欲求数十万里之土地数亿兆众之人民反致尾大不掉之害果何益哉语曰多行不义必自毙俄君曷不详细思之何必逞此富强之势而随处与他国争地争人也且不必征诸往古也即鉴于近今法国之事岂非前车耶吾愿俄国君臣慎勿以徒笑法国者而反为世所笑也

　　中国宜勿受欺于人说
西报述及中国向德国购来之铁甲船两艘先拟在旅顺口停泊以固该处门户继因该处水浅乃移泊于威海外其意似乎笑我中国举事之初无成见也者又言旅顺一口地势原属险要故中国竭力布置盛说边防炮台方向一切均为得法然竟谓该处为天堑敌人不能飞渡则又未必尽然该处东西两边皆有可进之路而后面海道横三十余里不能到处严防若由东西两边而进则旅顺口全归无用前者英兵侵逼之时即由东边而入虽彼时旅顺口尚不若刻下之防闲得法然有旁门可通则正门即不足深恃此一定之理也此其言又似讥我中国不知扼要也者前此当镇远等铁甲船初到中国时西报已曾隐隐相讥谓中国有乌而无笼新到铁甲船将必驶往闽海等语正不知西人何故为是言不亦有轻视我中国之意乎虽然中国于此固不必恨西报以妄肆讥评且不可以西报妄肆讥评之语为不足重轻正当即其所言而自为审度择其言之有合于我之措置处而随时补其罅而弥其隙此则中国之善策也我思中国此时竭力整顿边防特设海军全政衙门逐渐布置必求有以自强而后快其办理诸人无非亲信重臣才德勋望皆为极至此其谋猷擘画自必有大过人者然事事必须躬亲则亦不胜其繁用人而一有不当则又不免受蔽于其下且下之蔽之也犹图易于发覆也所虑者受欺于西人耳西人惟利是图无论何国大都一致而中国此时初创海防凡于一切军械船舶与夫筑台驻船等事或未能确有把握则不得不藉周咨博访之力有时商之于西人而西人言此处宜筑炮台炮台宜何向台上宜置何炮炮宜何弹言之凿凿可听时或采用其说迨炮台筑成炮亦安置而后细细体察则所防者仅在一面倘敌人舍此而攻彼则此布置者全然无用也于是又加防于彼而不知尚有可乘之隙如西人所谓旅顺一口有东西两面可进者则是既欲防此又欲防彼不胜烦劳而卒于不得其要领而此处需用军械若干彼处又需用枪炮若干则已皆购办悉备西土炮厂之生意则获利固有稳焉者矣且各国之人其说尤属不一某国人所言者皆系其国之法所用者皆系其国之械于是即向其国购办而来军士习之尚未精纯忽焉而又有他国人进一说则见法又一变其械亦不同或又向其国购之以来弃前之所习者而习之以致混杂不清军士咸莫名其妙卒至于一无所成而止噫是可惜也西国重商务商人皆为国家所保护故官商联为一气即其商人亦莫不忠于其国家西官又莫不惠顾其商人故凡于中国与商之事苟有可以利其国之官商者无不竭力怂恿以期其成一国如此各国无不如此故中国而与西人谋海军诸事恐不免如筑室道谋迄于一无所成此则中国之大患也中国中此病而举事致无定见西报又重而讥诮之西报之讥诮中国彼固以为中国之受欺于西人也然幸而尚有西报之讥诮而中国可以有所警觉而默为鉴观是则西报之言未尝不有益于中国矣夫中国此时正在振作奋兴极意整顿则第一当持之以定见而处之以细心凡何处宜筑炮台则必详细绘图统筹全局择其扼要之处而建之庶几一劳可以永逸虽曰敌情千变天下固无一成不变之防法然弈者举棋不定尚恐不胜其偶而谓防务而可朝令夕更也乎至于某口宜驻泊何船亦必先将海口测量详尽核对兵轮之大小食水之浅深而后定驻泊之处勿以重船而尝试于浅口以至从前布置胥归无用而船中台上所用各炮则必须预先练熟何炮宜何弹何弹宜何药迥然不同勿参用勿用此则更关紧要军中所用之鎗亦然前者西人曾言见一兵士手持后膛鎗而身悬一囊囊中累累者皆系前膛鎗弹正不知何所用之中国此等弊病容或有之是又当早为审慎者也总之当轴诸公如能事事躬亲自不至受欺于人如其不能则尤当于用人之际慎于审择勿徇情面勿采虚声若虑目前无人则赶令出洋学习习成而后用此则鄙人言之已详无待赘论者已

　　论中华将来必能廓大
尝窥上天所制之例强者弱者让实为一定之理及观乎山里之草木旷野之走兽空中之飞禽强者霸弱者逊亦无不有可取征焉至于强字之义不仅拘乎人物之大小劲力之多少而解释之其可服乎时势宜乎变易有忍耐之能亦均包在强字之义内也夫以人而论之若气质最为上等有耐苦之能且有勤劳之性则必为强也者若虽有刚勇之性情身体之劲力而仍有放荡之野心无勤劳耐苦之性久而久之此亦必逊于彼亦为一定之理耳观于世事亦有可征者焉姑以西洋而先论之英布等国之人俱称为安哥萨孙一族即原本于欧洲西北之人也凡西北安哥萨孙之人所至之地不必尽用兵戈渐而渐之土人均有逊焉久而久之土人几无存焉其在亚美利加仅为五百年前所寻之地在新金山牛西兰等地仅为一百年前所寻者而此两地皆能等于一统欧洲之大先亦无不各有土人乃安哥萨孙一族人既到而土人之数竟至一年少于一年亦似无不为一定之理虽英人既得此两地皆特设衙门以抚恤保护此地之土人奈何竟似有不能两存于一壤之理而土人竟一年少于一年矣至以亚西亚洲而论之则蒙古一族人之在东亦如安哥萨孙一族人之于西亦无异焉此则原本于欧洲之西北彼亦本在于亚西亚之东北也故曰蒙古一地亦为中国之一族人也是以凡有讲究人族来历之事无不知中人于古昔时必有出于蒙古一族人者而在往古以其为亚最强之一族人从北渐南而中国土人无不逐渐逊之及至于今土人所存祇有在台湾之生番在西南数地之苗子而已但未必皆中人本族于蒙古人惟至蒙古始而相各人之容貌从北而渐至南似虽历千世气候祇有些须之变渐至南方始渐有些须杂于土种之异矣故西人都称中人为蒙古一族人或者天以其于古昔出于蒙古一族人遂赐元代以为中国皇帝蒙古君主也乃此蒙古一族人如大水之波渐而从北流之南凡别族人无不逊之吾曾往游西贡尝观西贡人容貌亦与蒙古一族人无大异也故虽有土人与蒙古两族并形于容貌乃以强弱之理相推久而久之蕴于蒙古种者于孳生较繁蕴于土种者于孳生较稀而几至尽成蒙古一种人无异矣再观于各中人之于昔年至新加坡及巴大非亚与暹罗等地虽时在未通商之前而无本国之保护乃以其才质勤劳强于别种人渐而渐之已能将各地方之生意占为自有若加之再有本国之保护岂不几至变为中人之地乎于以知安哥萨孙一族人之于西无别种人可敌焉而蒙古一族人之于东亦无别族人可敌焉乃近来几年重海既通几无远不有此两强族之人初时相遇究如如之何果竟谁让谁与若以此两强族人相比较蒙古人于耐苦省简实更较强于和平其有自治之能亦为较强

至论西人之性情较为悍急如偶然不得善法以束治之则易为乱国矣试视与伦敦京都一地日日有二万数之捕快昼与夜巡逻于各街周夜必然灯亮如白日而后可得安分之治乃中人不必用此强制亦可得而平治矣其性情较为平和故也至于耐苦之心中人亦更较强故于气候寒冷可服习之气候炎热亦可服习之乃西人于炎热之气候不能耐服故必自拘于风凉之地而后已若其才质中人亦不让之近世以来西人创兴各实学一世始悟然既省悟之后一年进一年无不皆受其实学之益矣乃中人迟之又久无人讲求实学者祇因除制艺之法外无别觅俸禄之门故耳惟既已用尽一生精力于此故无暇计及于彼矣夫西人既已乘此实学之各益而遂可以自逞为甲于天下乎试观中人不用此各新法而可以立此堂堂之中国若能再加以各实学之益其权柄尚不知伊于胡底也至以人口而论除印度外比别大国多至四倍地之肥腴甲于天下人之才能除西人外亦无可比者焉故中国若果能振兴不逾五十年则天下将无可敌之至于俄之在北回回之在南日本之在东皆伸手而可灭之矣然此乃祇论及蒙古人在亚西亚洲东之事势若论及中人出洋而父母之国果能有大权柄以保护之亦未必不然矣至新金山旧金山两地所有之蒙古安哥萨孙两强族近已相遇而安哥萨孙之人初知已遇其真正敌手怕蒙古人以其才能勤劳省简久而久之必将霸于其地而我一族人渐而渐之将必被其拥挤出去而终使我地归作中人之地矣因而旋启冤枉中人之论创兴拒禁进国之例以救其后也于此足见蒙古一族之人大有兴旺之兆矣

　　书中华将来必能廓大后
曰中国之地广矣中国之人众矣而欧洲之人议论中国之事反首推蒙古之人何也余曰亚细亚欧罗巴二洲地虽接壤但自上古以及唐宋亚欧二洲之人不相闻问至元代兴太祖铁木真世祖忽必列两朝起于漠北兵威先及于欧洲各国之地而后入关一统中华为中国主元史所称元兵当未入关以前已灭大小八百余国然后灭金其言虽近于夸未必皆有实事然亦足以见元代兵威所及者广且远也故欧洲各国之人于中国唐宋以前之事皆不及知惟于元代以后之事始克知之是以不能称述唐宋以前之人仅能全知蒙古之人故必首先称述之也其实不知蒙古之人当未入关之初亦为外国之人及元代入帝中华而后中国始有蒙古之人然中华虽有蒙古之人亦不过仅为中华人类中之一种耳不能尽概中华之人为蒙古之人也皆因欧洲之人通商未久而于中国前代典籍尚未能人人尽知蒙古则毘连于跨有欧洲之俄罗斯国且于五百年前元代声名早播扬于欧洲各国故欧洲各国之人谈论中国之事必先为蒙古首屈一指亦无足怪耳然此亦俗习使之也昔周成王封殷之遗裔箕子于海外之朝鲜而朝鲜始立为国三代以上帝王不勤远略成王因箕子窜于朝鲜故就其地以封之使奉殷祀而已后则以海外之国目之亦不使之朝贡列于中国诸侯之班故终周之世并未闻朝鲜一国同与朝贡之列及汉时武帝好大喜功屡勤远略而高丽一国大约亦在朝贡之班后高丽一国屡为中华藩服乃今之高丽并不称华人为周人反称华人为汉人何也想系周不朝贡汉始朝贡故也又如日本一国世传为秦之徐福携带三千童男女渡海往彼求觅仙草因不能得而秦已大乱遂将男女配合立国于此由此言之日本之人当称华人为秦人矣何以又称华人为唐人也殆因徐福之事本属子虚而日本之通中国实由唐始此日本称唐人之所由来也至若论中所言西贡人容貌亦与蒙古一族人无大异此则因安南向为交址元代实隶版图故蒙古人有驻防于其地元亡遂为西贡之土人也夫中国三代以上中外之判最严除中夏数千里之外即为戎夷蛮狄之人不令混入中国及周之衰犬戎玁狁屡犯中华而陆浑无终等戎亦均混迹华夏汉时匈奴等人更多寄居于中国者至晋遂有五胡乱华之祸自此以后而关外各国之人混入中国者亦与华人无异此南渡诸华人所以各有郡望之分也元代之蒙古人亦不异是故至于今即令华人亦不能自知其先实为何国之人矣又欧洲各国之人哉

　　中外风气大开说
西国谚云有圣人英杰不取信于乡里更必待之后世始能取信于众人此诚自古及今中西一理即孔子大圣出类拔萃而当时王侯亦未倾心尊敬若泰西之耶稣现共称为天主之子然当其在日世人纵目之为善士要亦有疑其为痴迷者又如亚拉皮亚国之麻呵麦创立回教之初曾宣于众曰我睡山洞之中天主于梦中示以回教经书云云当时本乡之人无不视之为谰语在后逃至别地愚弄众以经内有杀外教之一人即为行一善事在阵上亡命死后当享天堂之乐愚氓信之日扰干戈不逾多时亚细亚洲之西陲成为战场竟至各人遭其荼毒遂相率而奉回教以免杀戮之苦沿习既久忘其奉教之初心转诚心服从视麻呵麦几等于天帝矣印度立佛教之祖为释迦今之锡兰岛遗迹犹存焉释迦生时无非一忧愁幽思之人郁结于心几将成病不能乐人之所乐爰避入僻地常自入定而愁病更甚死后有惑众之人遂因之立教欲人弃其本然之乐竟效释迦愁闷之状以为此即上天堂之法愚遵信俱以拂天之意转足取悦于天而不自知其误观以上数事可知实有圣德当时未必取信于人彼假托神灵者或转可以幸获也抑不特论人为然即由人而论世亦何莫不然查西史有曰某年华人乃创制指南针按指南针实大有益于世苟无此针不能通重洋故现以此一年为超越古今之年虽当时君臣创此亦置之于不甚紧要而自后世视之觉惟此一举实为民生攸赖之要务也至于创造火药鎗炮之一年现亦视之为超越古今之一年其为物固有关于人之性命是否西国先创抑中国先创迄今未审大约亦由中人居先在当时各处仿行创造亦不知其利害所关有如此之大者今则攻城掠野非此不行矣且夫居今世而谓百世以后必共推为世世相承之第一世有不斥为妄语哉然子细思之恐不得为妄论而实为确论也试思煅之以煤虽顽铁而可变为灵巧之物无不可匠心独造焉大铁船履海如平地世界上最远之区两月内无不可到火车飞历山谷一日内可走四千多里如家室之安至不须人力而事之最细者亦无不可创造聆音顾曲有八音琴也指点时刻有时辰钟也或谓时辰钟特一玩物而已不知钟摆之缓急是一博学人所创识重物之落地与地球之遶太阳月亮之遶地球其间或落或遶之迟速须一一考核而创例以算之审察精确方无错而钟摆之疾徐亦在此例焉苟无此钟船在重洋将何以测其道里而免不虞之事乎电线纷沉于各海底顷刻可传语数万里几若无远之弗至创立电气之博学士知电气每一分时可行五千一百六十万里又知电气有回流如线断在重洋之中以所创之微妙机器可算定断处约几道里派船往捞修接历历不爽设无此实学则欲寻其断处岂非如海里捞针乎照此创举约有百数诚难尽述

或又谓此皆为奇快之事于国之教养无关顾泰西各大国之富强皆由于此亦可无多辨焉谓今世为超越前古更有甚于以卜所述者如格物之学化学算学等须能探讨源流方可以定准则从此步步做去始有确据无一些模糊影响故知此各实学始悟从前各国之皆不及也譬如知化学约有六十三行本质之物爇之先镕再爇则成其为各类之气或合于别气而成别物再从不能变化后敛其气用其法而复原形仍一些不爽焉又各树木及菜蔬无不明其蕴本质之若干样复查其所生之地连气内及水无不备蕴化几样本质否则树与菜不得成焉故化学格物学之实据约有千万法可凭总之天地造成万物各物中必先备有本质而后天地乃造成之若一无实学诡称凭一张纸一根草可以变人变马变兵甲是天地所不能者而谓彼独能之岂非荒诞之词乎英国不上一百年前常有以法置女巫于死罪以此等人自称其祝诅之能藉以吓众而乡愚或有信之者近因实学已明律例已裁去此条国内固无女巫亦无人肯信于以见格物学及化学之创立实辟千古以来之绝学安得不以此世为极盛之世哉又从古至今各国皆以劝人为善为事着有成书万万言固欲人崇善黜邪以冀进斯世于上理乃近又幡然觉悟知日以老生常谈逢人劝勉劝者愈烦而听者愈厌转视之为具文而已试观西洋各牧师大约皆好善之人然因其家法太严其子比平人之子于持身涉世之道或转不及即如中国仕宦家子弟腹满诗书然究不得谓善言善行必胜于平人家之子弟也总之人之良心生而即具必日日教之诲之强之以为善容有厌其礼法之苦转而荡检踰闲矣故西洋咸以为官之有德与否实难取必须用法以束之于是有活字板之创有日报纸之行有写字简便法之妙凡人之一话一言可随其口之所出一一照录无论案牍会议等事官必一字无遗再或有五六处大日报亦照样备载籍以参考今日之事明日悉备登于各日报其有屈不伸者传通国左证人供词亦照供详载为通国人所知是以见证人亦不敢上下其手然则由活字而遂有日报之设是亦为千古未有之善举也得不谓今我所处之世非为卓越之一世乎但中国于今日尚未全沾此益或再越几十年当可同此治法夫自开辟到今历有千万年而仅至约五十年之前西国始创此种种良法兹则其端已开若再过数十年其振兴之机当更隆隆直上能弗使有心人拭目俟之乎

　　中国亟宜广开风气论
我　国家自咸丰年间许息兵与泰西各国定约海禁大开滨海各省汲汲焉讲求西学泥古之士鉴于四夷之逼处方知是守成法之失一时言西人之言者有之学西人之学者亦有之当局者犹恐学焉不精精焉不广于是因时制宜广设学馆造就人才以为异日襄理洋务之用有志之士云集蜂起其尤者膺重任获显名为宗族交游光宠于斯时也风气为之一变然此特沿海各地则然耳若夫内地则未也所习者八股试帖所恶者西言西学见官府仿西法创造一物纷纷聚讼肆意谤毁指为异端鄙陋成风不可医药犹忆前岁之秋航海北上同舟某甲谈天下事大言炎炎为之笑不可[抑](仰)其言曰彼以鎗炮我以仁义以我之长攻彼之短何战不胜何攻不克殊不知文教与武备相辅而行处今日之势虽孔子复生亦不能不稍加变通矣余友味道惜花两子与之力争各执一是奋袂而起几至攘臂余谓两子曰子毋然彼固乡曲陋儒何足与较后数十年必有以余言为不谬者何必哓哓焉与若辈争口舌哉既至京稍稍与京中士大夫游谈余语隙波及时事其吐属与甲一辙外省督抚每创一事焉聚议一人倡之众人和之或上之奏牍或笔之于书前三年　太和门骤遭火灾　天坛被焚两事指为天象示警宜罢大工京中纷纷传说谣言四起闻之堪为喷饭虽然其言可哂其情亦可原何则其闻见使然也吾谓居今日而策富强当先广开风气欲开风气莫若仿本埠格致书院规模广设书院院中多备器具书籍任人检览莫之或禁按月课试而命题之法则本埠格致书院尚有未尽善者所谓格致者即物以穷其理也今院中季课间以史论命题与格致无关衡卷者仍以文律密笔致灵拙为取去与他书院课试无甚区别今应变通其法首艺时务论次三则天文地舆兵法机器算学声学光学电学重学力学化学医学动植之学间出三四题所录之卷取其识见宽其文律又由官设格致官书局礼延精于中西学者广译西国有用之书贱价出售以广流传使咸知格致之妙用然后迂腐之见化然后诽谤之风息朝野一心人无间言为国者则庶几乎有所藉手矣顾或者曰昔贤不云乎吾闻用夏变夷者未闻变于夷者也信如子言不将变于夷者乎曰吾所谓变者将以学其学而非欲人其人也若今日之所谓通洋务者言其言行其行食其食衣其衣外此更无能事矣吾又何取焉

　　论中国目前要务
客从镜海寄惠环章就中所言计有四事一曰禁鸦片鸦片来自外洋近则各省亦产之当其始至之时原备药料之用自有嗜之者其弊不可胜言矣当夫知己相逢良朋聚处一灯晤对半榻横陈话旧雨于良宵深情于永夕偶然暂试亦觉提神习染渐深遂成痼疾寖假而志倦神昏寖假而筋疲貌悴啜粥面深墨乍见忘形对灯泪频流岂真悔过买来长命之债至死方休居同余气之尸虽生何益其在文人学士富室巨家藉此消闲犹堪自解至若佣工度日负贩谋生终日营营恒难自给乃复误入迷途甘沉苦海横床直竹吹残冷灶之旧白陈红搜尽贫人之橐青钱浪掷黑籍难逃忍教白米告空先谋黑米纵是有家之子渐亦亡家甚至偶乏余贵三沙不妨顶引试问有何苦事两泪总觉难收似此昏迷谁能唤醒然欲骤申其禁令究难收效于目前似宜定以限期纾其岁月引已成姑宽日既往瘾未上严禁于将来再过数十年庶几前此者仙界渐登后来迷途勿入则流毒或可少息矣所望于贤长官者此其一一曰禁赌博赌博之弊各省多有之而以江浙闽粤为最上而投票卜榜下而掷骰摇摊无一非赌博之资即无一非害人之具一染是癖大则倾家破产小则坏品丧名良可慨也人当永日清闲良朋三五偶然遣兴亦可忘忧若赌而至于嗜则不堪设想矣尝见嗜赌者镇日埋头终宵靡倦忘餐废寝目注神游遇正事则锁眉尖身虽在而心已往入博场便开心火采既烈而兴复高甚且抛室家而不顾弃妻子而如遗室似磬悬听尘生于甑内台难倩避任嚣叫于门前有钱则入局固佳无钱则旁观亦妙赌败计穷忘廉鲜问盗贼其谁作岂伊异人假乞丐以图形请看后日现身说法勿疑之子无良借口骂人自则吾岂敢劝君莫醒于我何尤凡此赌博之流弊皆由查禁之未严欲挽颓风当立重法所望于贤长官者此其二至于兵勇之设所以御外侮而备盗贼也然欲得其死力必先厚其身家衣食足然后勇义生古人如相语告矣我　朝兵制名目最繁问其一月中所得多不过五六元少或至三二元以之赡一身似有余以之养一家则不足且也蛮乡戍守永无瓜代之期蜃海长征备历蓬飘之苦怨讟深矣尚何望踊跃从公乎查欧洲各国凡逮兵籍者薪粮必厚使无内顾之忧更替有期俾有还乡之乐以故人怀志士尽倾心倘遇战事无不视死如归以一当百欧洲之兵所由称雄海外也中国诚仿而行之加以修军实制器械训练有时战守足备又何虑敌国外患哉若夫财用为命所关度支不给亦国家之忧也我　朝立法出入有税行坐有厘弊在必惩亦既算无遗策而国帑仍不免支绌者以未得生财之道也西国银钞一项最称善法一纸轻赍便可论千作百万重涉险无事车载肩挑一则便于提二则利于贸易然行之正未易也所贵必诚必信能发能收方可中外相通遐迩不隔中国各行省非无钱票流行而就地纵可通财越境即成废纸诚信未孚故也诚能自设银行签用银纸发诸市廛行之各省而又持之以信守之以坚务使上下流通而商民悦服则取之无穷用之不竭而国帑无虞告匮矣凡此四端质诸有心世道者以为何如

　　论中国宜讲求实学
德国已经占据山东之胶州又有大兵轮数艘自德而来又闻德欲占据福州一海口之说若无他国之阻梗则德国能据中国全地如当年中日之役倘无他国之阻已直抵北京而得中国之天下则中国早为日本所辖矣夫中国为大国人民众多而且皆勤俭之辈何致受制于他国耶近有友人游历上海西南海边之炮台见炮垒及大小炮类皆坚固兵卒训练亦精然而所用之鎗皆系旧式无用者由此而观其所防不足以抵日本之海军又何以能敌他国耶又至各处历见防兵及驻扎之法率皆罢弱无用因统率者皆未知以何妙法而补救之也今中国已病之如是亟宜补救之有数法焉一倘有人知己之有病而不欲医治则其人必死二彼宜问医生系何症三宜知用何药四既知服何药能愈宜即服之现今中国已知己之有此疲弱之病是以不论何国如欲中国之地则如取如无少阻隔近来虽有商人及各绅士禀明中国官场欲振兴中国抵挡敌人之法即宜购买洋鎗弹子火药等物以为当务之急然闻中日未开衅端之已前已经建造炮台购买兵舰设立制造局及训练各军新法何至每遇交战一败涂地皆因所用之人不妥之故耳今则已知不惟要用上等之军器然亦须有妥当之人否则仍无益也查中国之百姓皆能干之人非立于人后者至于贸易亦能胜过他人凡西人之来华及华人之至西贸易或作官读书技艺种田者皆未能胜过华人何以以此等事使中华含羞受辱于各国耶无他因中国徒知仿效西国扩充武备而不知鼓励学问也使一旦幡然改计设立官义塾使贫家子弟皆可读书塾中备有一切书籍及所需之物迨小孩长大时俱能聪慧而观新闻明国家之事举凡所谓天文地理算法格致化学等科各有专门由一乡推至一省由一省推至天下得见国家无才难之叹举世有实用之学以视浪费金银购大炮买兵舰筑炮台置之于无用之地其相去为何如耶夫以日本弹丸之地尚能设立学垫数年之内即收学问明哲爱国稳安刚毅之人出而能保护己国以免他国之残虐堂堂中国何可反落其后致为各国所笑哉回忆二十年前中国人始有聘请西人为师者亦有中国人而有西学者亦始有被国家聘请办理交涉事务或为宦家聘请为师者目下虽有教士及官设立学塾不少然宜在通国各处设立官学塾每保每区多多添设无论贫富均可入塾肄业是则为当务之要策而富国强兵之道在是矣

　　论中西之学宜并取兼收
自中倭和议告成以后中土人士议论纷纷不一矣然大抵不出乎两途信中而抑西者以为时文必不可废信西而抑中者以为时文一日不废则国家一日不兴于是信中而抑西者闻废时文之议论则深恶而痛疾之目之为好奇善性之徒信西而抑中者闻时文不可废之议论则讥刺而轻视之目之为拘泥迂腐之流其以时文为不可废者之言曰自有明以来五百年余国家以时文取士莫之或废而天下英雄豪杰忠臣义士由此途出而为名卿贤相显荣当世者指不胜屈盖言为心声文又言之精者以心之所欲言发而为文章则人心之端正邪曲无不立见端正者其文典丽矞皇邪曲者其文险诐隐怪衡文者以此为取舍则贤者登庸而不肖者退黜矣制科之得人以此即孔子所谓观其言而知其行之意也且时文代圣立言必须根柢经史不能违理背道也而时文所云者又皆仁义礼智之理孝弟忠信之道天下之人自幼而壮沈渐乎其中讲论乎其间自必循循雅饬彬彬君子矣盖时文之隐寓教化也甚大近世之人徒见怀挟夹带剽窃陈文以徼幸得功名者遂从而訾议时文之无用不足以取真才殊不知此因人心不古工于作弊在上者能杜绝弊端斯可矣苟一旦废时文兴西法则孔孟之教于是澌灭无存五经四书于是无人传诵人人读西书习西法为当务之急是明明以中国世界忽变而为西国世界矣见异思迁莫此为甚吾未见中国之治将见中国之乱也其以时文为可废者之言曰时文乃败坏天下之人才而非所以造就天下之人才也何以言之夫人之聪明才力各有所宜因其宜而教之以实学庶几有所成就而天下无无用之人国家得培植人才之益今乃不然不论其聪明才力之所宜概以时文束缚之驰骤之使天下之人尽出于一途终年咿唔于且夫尝思朝夕吟于焉哉乎也埋头钻研于古纸堆中尽心极力于揣摩句调以四书为题目之薄录以类书为典故之渊薮幸而一旦得志骤登显要或出宰百里为民父母居然意气陵人自诩通儒问以经济之学则不知也问以天文地理之学亦不知也问以兵法战阵之事以及利国治民之道则更不知也权掌吏胥尸位素餐昏昏然无异于聋瞽夫朝廷取此聋瞽之人使其在位无论国家之不能富强见欺于西人且政事丛脞百事废弛内乱将起而外患乘之矣是故当今之世非废时文不可废时文而不兴西法又不可苟能翻然悟悔废时文而讲求西法则天下人之聪明才力尽用于实学于是人才济济不可胜用而向者之为聋为瞽今乃聪而且明而国家之富强政事之清理不期至而自至矣又有识时务之士深知制科之不能得其才而西法之不能不兴也于是立为持中之论创为变通之法以为考试不必专重时文而易之以策论或以为头二场试以经学史学三试之以策论或以为考试之法不必更变每逢乡会试附考西学若干人中取一人如北闱乡试附取算学之例此类议论不胜枚举虽凭各人意见着为论说而不免大同小异窃恐无济于实事余以为信中而抑西者未免拘泥成见昧于时势而要之不失为正人信西而抑中者未免忘其本来面目而轻于改法而要之不失为有心世道之人持两可之说兼重中西之法者议论固属平允然不免游移两可余意不如以西学各设学堂各立专科如外国语言文字为一科算学测量为一科他如格致之学制造之学以及于矿学电学化学公法律例驾驶等学分门别类延请名师教导每年由本学堂考试一次上选者由小学而升诸大学其有聪颖特出之士则由大学而贡诸京师号为正途出身其显荣与由时文进身者无异庶几得其平允乎虽然余又有一说今之考试诚有不能不改变之势何也由县考而至院考正覆试共十余次始得入学至于三年大比近者奔走数百里远者或千里幸而中式矣至京会试其途益远其费益巨而　钦派学政主考总裁所费国帑不知凡几不如改为本国语言文字科仿西国考试之法仍予以举人进士等名目其得入词林者以备　圣上侍从顾问之臣信若是岂不简捷哉如是则中西之学并取兼收而无畸轻畸重之弊质诸当世诸君子以为何如

　　中国宜行新政论
易有之曰穷则变变则通通则久自古以来图治化民行政施令未有久而不变者也盖法积久而大备而所以斟酌损益因时制宜者历代相参岂能一致为政大纲不外乎内修外攘而已今日者强邻日逼时事益艰积习相沿积弱不振倘仍听其因循苟且粉饰蒙蔽虚憍之气中于人心浮夸之敝寖成风尚则国是愈不可为矣南海何君沃生有慨乎此目击兵祸之由来不能终忍谓中国弊政宜及此时改革因以西文着一书胡君翼南译之以华文出以问世其所以主内治者大旨在任贤能黜浮伪核名实洽君民夫安危有相反之形祸福有倚伏之势苟不揣其本而齐其末则其所谓更革者徒饰乎外观而已似变而非变非徒无益反有所损至其极必有偾事者矣曰改曰革必求实济勿事虚名必出真心勿徒伪作譬诸建屋者见杗桷之朽蠹墙壁之倾颓必移而再易毁而重筑不得徒事丹雘黝垩谓可蔽风雨而勿败也譬诸琴瑟不调甚者必解而更张之乃可鼓也治国家者亦如是何君条列新政要略所以复古者其纲有七曰择百揆以协同寅厚官禄以清贿赂废捐纳以重名器宏学校以育真才昌文学以救多士行选举以同好恶开议院以布公平所以因时者其纲有九曰开铁路以振百为广轮舶以兴商务作庶务以阜民财册户口以严捕逮分职守以厘庶绩作陆兵以保疆土复水军以护商民理国课以裕度支宏日报以广言路夫此十有六纲者实为用人行政之大端也天下惟能用人乃能行政亦惟能行政乃能用人二者体用相合终始相成曲台记不云乎其人存则其政举其人亡则其政息前古帝王所立之法有善而无弊得人则理失人则乱前之七事意在乎得人得人乃所以行政也后之九事意在乎行政而行政必资乎得人也新政之兴宜不止此而莫先于此矣即吾昔者亦尝以此为言且屡言而不一言矣朝廷之上知洋务之必当讲求时政之必当变通沿海各省督抚亦渐知西法之必当仿效西学之必当肄习因之制造则有厂船政则有局水师武备则有学堂纺纱织布则用机器修葺兵轮铁甲则有船坞备御险阻则有炮台扼守海口巡缉洋面则有海军一切皆欲师法西人无如名是而实非貌似而神违仅能袭其皮毛肖其面目有时反蹈其所短而不能尽其所长每成一物一器之微嚣然自足自以为能驾乎西人之上不知其所作者仅具体而已且皆取材于西国至于精微之处不能为也悉购自西人而必由西匠为之指授乃能用底于成譬如水母目虾而后能行虽局厂林立而离西匠则难成物遑论其它如欲创一新法成一艺自出心思异于庸众亦复安可得哉即如今之自负为清流者每鄙夷洋务为不屑谈或者谓天算格致之学皆我中国之所固有彼特得而深思精造之以引伸我之绪余耳如借根方之为东来法地图之说出于管子重学光学出于墨子璇玑玉衡早已创于虞廷指南车行于姬公木牛流马汉代有之至于刻鸢能飞公输之巧未尝逊于西人祖之之千里船施机自运虞允文之霹雳车元代之法郎机皆由中国流入西土旁征博引无非欲攘人之美以掩其拙不知欲盖弥彰益形其陋虚骄浮伪若出一辙此其故坐不能平心以察之也苟其能反本以探原虚心以受益见夫西国器用之精良货物之丰阜民情之畅达众志之辑孚是必别有道焉以默相感化且观其内治如此而其外则兵卒精练营垒森严属地联络藩封完固即如英国境上无敌国外患者将及千年恃三岛以为城大海以为池环以铁甲战舰屹然有若金城汤池虽遣使至数万里外恪恭将命一无所私国中诸员各守其职各任其事毋得干以私焉其用人也因才器使其任官也责实循名其行法也雷厉风行其办公也公尔忘私此其所以能安民和众保邦定国生财阜物格物阐微类皆能实事求是与时变通而追溯其由来实与我古先哲王之道隐相吻合然则古先哲王治法之昭垂固有贯古今而一致合中外而可行者矣外国行之其效之可已如此倘我中国能复乎古昔则可以君臣相维上下相洽官清而民乐远至而迩安何畏乎强邻何忧乎乱民是则新政之行正古法之复也吾不禁睪然望之矣

　　论西法将盛行事
昔者嘉道之际考据之学盛行于世高邮王尚书父子尤能讲求经学于是玉裁有说文解字之着仪征阮太傅有十三经注疏之刊一时家弦户诵莫不入许郑而户匡张阮太傅贻书友人云近来所刊注疏颇有洛阳纸贵之称此真好消息也想见运际升平公卿风雅士人勤学之风为叹慕者久之未几海疆祸作当事诸臣不能折冲御侮粉饰太平苟且弥缝至今为梗发捻交讧于中原苗乱于贵州回变于陕甘新疆军书旁午羽檄交驰命将出师特申天讨盖自练兵筹饷选械制造之外久矣别无经济矣天佑圣清挺生贤哲曾胡左李削平叛逆蔚成中兴之业湘淮两军之功如骖之靳未容轩轾君子观于酿祸之原未尝不太息痛恨于道光之季年也文宗运际艰难拨乱反正特设总理各国事务衙门于京师以示郑重邦交之意虽以英法之强亦复就我范围洋兵洋将之助剿者攻城夺隘勋着戎行而制船造械之奥不自矜秘乐为我用时假巨以应急需何莫非总理衙门之有以立其基而导其路也经画寰宇忧勤惕厉十有一载如一日而安庆克复未能博玉几末命之欢中兴将相半由拔擢所贻留世有善于论世论功者度不至以斯言为河汉也方今时事多艰外患更亟上年日本之役受祸之酷薄海痛心而有识之士则以为殷忧启圣多难兴邦中国积病已深非大加更张不能收舍旧谋新之效所有八股进身试帖楷法色色精工之白面书生会须置之高阁俟天下太平徐议其任一切西法次第仿行庶足以力支危局同济艰难此皆从创巨痛深之后而始有此奋发有为之机也由贫弱而转富强拭目俟之矣朝廷既有励精图治变法自强之志草野自能力除积习讲求西学择善而从以冀仰邀选拔此中息息相通之理如磁石之引针如疾风之偃草皆不期然而然而无一毫勉强于其间试观近来开矿者颇知风水之谬而尽去拘忌振兴商务者或集股或出赀于西人获利诸大端若缫丝若织布等厂皆大张旗鼓极力举办各省大宪则创设学堂考究武备格致测算之学邮政则方兴未艾也电报则成效已彰也铁路则招商承办也官报则复行设立也人人意中皆知西法为当务之急视为身心性命之图而不以为讳岂无一二腐儒仍执旧说而身踞要津辨言乱政者当此利害成败瞭如观火之时一夫之非终不敌众论之是也尤可喜者偶在书肆中与坊贾闲谈询以近日何项书籍销场最广据云凡关涉洋务之书颇有应接不暇如贾三倍之乐至玉芙蓉多船三万选考场赶售之本则几无人顾问余为之喜而不寐且作阮太傅语曰此真好消息也从来士习之醇漓关乎国之隆替当此多事之秋秉钧轴者屡起乏才之叹则以士之致力于八股者多所习非所用也今国家虽未明发谕旨停止考试而崇尚西法之隐实已入多士之寤寐苟得大力者从而提倡之奖劝之俾学习西法有成之士身名俱泰不致投闲置散贫乏堪虞则桑梓之地父母之邦谁忍轻言远去而出其蕴蓄甘供外人之驱策乎赍盗已属失算弃谋臣以资敌国尤非所宜此则且喜之余而又不免鳃鳃过虑者也

　　论西法切于民生
西法之善近世人皆知之而迂拘者咸谓不然目光如豆心塞如茅诚不足与辨论彼自幼于中国之书未尝读过五经四书之外子史且不之知童蒙之时偶然披阅必遭先生呵斥以为此不急之务所谓杂揽功夫者必待功名既得之后始涉猎焉故若师若徒皆终其身为帖括行中之人自命通儒岸然立异其视天下也意中几无所得当目中亦不见谁何命造苟通少年科第一登仕版直以国事民生系之而孰知上下古今彼固一无见闻也安知有西法哉故其谓西法之不足行无可怪也客闻是言有起而言者曰子谓中国之人多不知西法之善然成见难化积习难回此气运风尚所关不可强也以中国幅员之广近来之用西法者事有若干端地有若干处不过百分中之一二其不知西法之人即置之不用西法之地而于用西法无相妨也何必厚訾之哉余曰天下之事必至权已我属而后有应事之才此必不及近日通商地面需用西法之事盖将过半彼其综事权者岂素习西法哉良由平日不知讲求一旦用之罔所措手故迄无成功即成功而终不及西人迨于无功而乃归咎于西法之本不尽善中国之必不能行何怪习西学有人制西器有局垂数十年而效犹有限乎哉故中国而不言西法则已欲行西法必使天下处处皆有行西法之事即处处皆有知西法之人盖风俗所积成为运会而转移风俗全恃人心使天下之人无一不意中存一西法与目中见有西法而后可以盛行使天下无人不知西法则惟有以西法试行于民生日用之事然后民间无不知有西法民知之则于民之中拔而为士自无不讲格致之学探化重之原而行西法之才具于是预储焉士知之则于士之中擢而为官自无不思兴利除獘之方与富国强兵之益而行西法之识量于是早定焉夫今之西法惟通商各埠有所见亦惟近海口处有所闻去海口五百里即不见不闻莫知西法之为何物机汽之为何事非惟民不能言即士与官亦不能言也吾谓切于民生日用之事中国内地无不有之即无不能行之即如救火一事今之省会大郡官置水龙皆慕洋龙之灵捷而又喷水甚大故不屑重价以购置之果有成效然第置于省会大郡之中而其它各府州以下均不得有之以其价重而难用也虽然目前船炮等项由于中国自造者已属不少盖汽轮机关一本万殊之理船炮尚可仿制何区区水龙有不能置者乎窃谓民间救灾官之力实居其半其余则皆乡村里社醵金置备每见火警则水龙至而寻常施救之法动夫善用力甚缓喷水甚细火力之猛更加风势往往愈救愈炽可见寻常水龙之不能得力也若洋龙则未有不能扑灭者且水龙之取水在乎汲泉肩担之力容水不过数斗而或远在里许将奈之何洋龙之善盖在以皮条汲水长至数十百丈可以接牢不必挑水之劳也而尤莫善于火龙火龙者盖以皮条吸水势不能捷生火以鼓动机轮则可省人力十倍其它如路设捕禁止闲人报警有钟传信有线一入火四方均先截住以免抢火拥挤之患而便救火施放之人此皆洋龙之善于水龙者也诚能处处购置使乡僻村民皆知西人机轮之利未始不于崇信西法之意为有转移也凡事必由乎渐不切于民生日用则其行不远而其效亦易穷焉昨夜因闻石路火警至四马路观火龙施放之法因恍然知西法之有益于民生也

　　论华人痛诋西法
中国自与外国通商以后凡执政之大臣与有志之多士见西器之有益于用及西学之有益于人者无不购买之以供用翻译之以教人统谓之曰西法然世之喜西法者未有不为世所指摘每至起诟病而痛诋之谓其与古法不同也惟尚未见形诸弹章耳顷间道路传闻言有御史将喜西法之大臣尽行弹劾甚至诋其崇尚西法胁制君上者此疏留中未发故人无从见其全稿是以尚未其确否事如果确吁亦足异矣夫中法者前自伏羲后及文武下至周孔曾孟所立之各法也西法者亦西国格致诸士所立之各法也其流虽殊其源则一所谓格致之学亦大学教人之道皆中国列圣教人之道非如佛教之仅将寂灭道教之仅尚虚无回教之仅尚凶暴也其政治教化之法亦井井有条也昔年欧洲罗马等国亦创为天主一教强人从之否则即用兵以制伏之及其日久人皆不服各国均愿与之构兵不愿从服其教比时欧洲各国政治未美教化不隆惟知以力相尚不能以善相高故其法实不足取也厥后格致之士日生始知争战之非方图教养之务开采各矿以益国用制造机器以代人工创兴枪轮船铁舟台等件而后可战可守盖非此不足以为功也故印度等处崇佛教者也尽弃其教而用西法天方等处崇回教者也虽遵其教亦用西法足见西法实非毫无益处者也中国圣人之法固可万古常新者也然拘执之亦食古不化者矣无论三代以上之圣人各创一局而不相袭即后代亦何莫不然试观汉之王莽事事欲学古圣作金滕以学周公又居摄以学伊周究其生平步趋各圣几至无微不似及汉兵已至身将就擒尚学孔子曰天生德于予汉兵其如予何在莽犹以为无愧圣人而岂知其貌合神离适足以杀身亡家哉宋之王安石亦以周礼为法者也岂知靖康之祸实肇于其人哉故袁子才先达诗曰周官偏姓王人虽谑语实确论也夫中国自古及今皆以教养斯民为法者也然养之法首重耕桑今兵燹之后田土固多荒芜者矣教之法首重廉耻人有廉耻而后圣贤帝王之事业方可跻及今则在上者如此在下者又如彼矣道光之时犹中国隆盛之时乃西舶一至而各省海疆之言战守者初则如何继又如何终复如何历历在目非此时之前鉴耶于是与之息战结好撤守通商给以各海口之马头而西人络绎而至华人与之往来目前耳闻始知其训练之精轮船之坚枪之利实非中国古时之戈矛弓矢所能敌御者

当时亦有虑及西人必为中国患者予曰中国各立不相往来者久矣今忽变此局面安知非使西人为中国唐室之吐蕃回纥耶及发捻各逆之乱或用其人或用其器以平复者实难胜计各省肃清之后而有志救时之大臣亲得其益者愈信其法之足恃故开局以收西法之益夫固非贸然以为也今之痛诋西法者动斥喜言西法之人为汉奸彼岂非食粟服衣之人耶何以性与人殊如此也不过欲立异以呜高未暇计误国殃民耳方今之世即欲尽逐西人不同中国西人亦未必不行特其兵舶一至鎗如林之日而痛诋西法者果能以诗文息之乎抑能以口舌争之乎抑仍诿其任于他人乎岂不于梁人擐甲以讲老子唐人被围以立经坛宋人御兵以事斋醮之外千古笑谈又将再见矣彼印度缅甸安南各处之地物林立已则不能取用一旦为西人所取西国赖以富强而后知前之阻挠者皆系外国之忠臣也中国原不至此第恐粉饰因循日后贻误实亦不少矣今各大臣之喜言西法者非同日本一国改正朔易衣冠更制度以媚西人故足贻他人之笑也至若其法之善可以有益者原不妨效之其法之不善难以有益者亦未必皆效之是又何足为累也他如开矿之法本欲增中国之财用杜西人之觊觎亦未可厚非也至于招延西人翻译西书不过欲得其良法耳购买轮船鎗中国亦未尝无益效其制造各物原欲不至常须购买诚恐有事亦不能购买也虽岁费巨赀聊以为縻之法又使他国闻之亦知中国尚有振作之时其用意亦诚美矣何至遽以汉奸目之哉夫宇宙之事易地而观亦可知其底蕴也西国之士农工商自通商以后募用华人至数十万众矣购用华书至数百十船矣买用华物其数更难枚举矣而西国之君官何尝以其士农工商为奸人哉夫古今人臣之最足贻误国家者党祸耳故当国家盛时人臣皆同寅和衷及其衰也人臣皆党同伐异究之在当时则贤奸难分在后世则贤奸立判人臣以道事君何必逞一己之私见而一国之大局仅争名于一时不争名于万古哉子细思之痛诋西法并及喜言西法之人何为哉夫西法未必皆善亦未必皆不善择善而从孔子之训也且孔子周人也其论为邦仅取周冕至于夏时殷辂韶舞亦皆取焉延陵季子荆蛮之人亦往观其葬而叹其合礼焉不然周法已尽善矣孔子周人何必尚取法于异代与取法于吴人与亦不过行其择善而从之志也若在他人为之岂不又有起而议其后者哉总之吾人之处事事事薄中法而爱西法者固非薄西法而爱中法者亦未尝尽是亦犹之薄古法而爱今法者为非薄今法而爱古法者亦未必尽是也盖凡事固贵有折中一当之法而已何必偏好为哉更何必痛诋为哉

　　中国复古宜参考西法说
巢燧羲轩之世变为姚姒子姬姚姒子姬之朝变为秦汉魏晋唐宋元明盖已千万年于兹矣其间政教风俗之迁移制度文为之递改变本加厉几莫识其本来蠡管之见第据今之中国以为古之中国亦本如是谬矣又或安于今之中国以为古之中国断不可复抑又拘矣然古之可复必其巨典宏纲流风善政布在方策传之其人乃可举而措之蒸蒸焉日进于古中国自祖龙煽虐祸枣灾圣神御世之规扫地殆尽六经萌芽以次渐出又祗言其大意而末由考其端详似乎饩羊亡而告朔无稽典籍去而班爵莫识欲复古制岂不綦难顾吾尝寓目西书见所论教养斯民之政有与中国古经暗合者有足补中国古经未备者岂非九土一尊之世文物典礼渐被遐陬外人犹古意之未湮华人已醇风之顿改正可访纪官于荒裔之候购监本于岛彝之国哉即如周礼言睦任小戴记言寡孤独皆有所养当日必有规制法度厘然井然惜乎书缺有间无从仿效今考泰西各国有穷院工作场养病院训盲哑院育婴堂养老院其恩谊之周至法制之严明有远非今日各省善堂所能及者尤妙者有老儒会虑读书寒士以就食为耻则继粟继肉遣人致诸其居有绣花会虑世家妇女家道中落不能自赡则聚之深邃堂室供其饮馔使之纺绣而货之禁男子不得擅入有疯人院或因半生蹭蹬一意贪痴以致痰迷心窍入院之后投其所好以破其迷如欲贵则奉以冠裳欲富则聚以金或择林园以优游之置钓弋以消遣之积久生悟其病自除至于训哑院及训聋瞽院皆能令其识字知书就其所能教以工艺意古圣王发政施仁先斯四者其善法初不外是又古者家有塾党有庠州有序八岁入小学十五入大学中国自学校久废三代上塾中规条渺不可今泰西各国振兴学校德国尤盛其法生徒百数以内者一师训之百数以外至千数则分数班每班必有一师此班满乃升彼班依次递升不容躐等其师有专教算学者有专教格物学者有专教重学理学史鉴舆地绘画各国语言文字者期满考列上等则各就其艺能或入实学院或入技艺院古之七年小成九年大成升于司徒升于司马不是过也又中国牢狱凶犯累累寸室棘垣暗无天日非古法也按周礼以圜土聚教罢民注圜土狱城也有罪者入之令其工作俟其能改而舍之汉时城旦鬼薪之类是其遗意西人治狱谋杀叛逆则缢杀之其余系狱者如有素习工艺使之各理旧业顽蠢罪重者则充一切卑贱劳苦之役如除秽砌路筑垒之类皆酌给辛工派重经理所得赀每日足敷餬口外留其有余于罪满发放日按名计数发给俾得出而谋生此一举两得之计并足补周礼所未及者也又周礼天官冢宰之属有医师掌医之政令又有食医疾医疡医疾医掌医万民之病岁终稽其医事以制其食十全为上十失一次之十失二次之十失三次之十失四为下是考医之法古制綦严所以重民命也唐宋时亦有考医之法考验无实不准行道至今日而不晓书理不识病情之医公然索重赀拥大轿抬一二补阴补阳之套方迎合于富贵之门相率而草菅人命病家亦以其议论与俗说相合从而误信至死不悟西医必学问有成官为考验给与文凭始得以医师自命虽医理医法中西各殊互有得失然经官考验之法西国尤为慎重民命与周礼意合中国所当亟行其法也以上数端皆古籍散佚文献无征而西法之与古意相同者皆当参而考之酌而行之庶几由偏得全因端竟委而古圣王治世之道复焕然于今日也若鄙为外夷而弃之岂不让土壤不择细流之意哉

　　西法长短说
凡物皆有长短何独于西法而不然乃今人第言西法之长不及西法之短仆身不历洋务目不西制亦何能言惟以前见众论欲废制艺改习西法遂作探本辨以问世幸不乏同声之应未谬于大公之心爰及今战事之秋除铁路商矿织机农务学堂诸西法等利弊不赘外摘举西法称强之最者为陆军兵制水军铁中絜其长短再摅逞肊之谈以例其余念身历其间者洞悉利弊弃取确当当什伯倍之则以仆言为嚆矢亦无不可其说曰夫陆军兵制计饷糈之丰厚枪炮之准远莫不谓驾中国而上之其阵法之联络详密伍卒队长呼吸一气有进无退又莫不谓驾中国而上之喜谈兵阵者陈其曰以二十四人为一队两兵头手长刀押之退即斩余曰此与中兵纪律之严者同也更有说乎曰惟其有进无退故所向无敌余又曰假使一队丧亡过半可若何曰虽剩一人犹植立不退也余又曰诚如是也假使一队以及兵头尽丧又若何曰有别队也余又曰假使别队以及全军尽丧又若何谈者未能应噫此中大有经纶矣曾中国衮衮人才而不能解之乎请但言西国之已事西邦古时一动兵争戕杀极酷至无数种而后已近百年来亦谓迈古震今矣然而苟出于战争犹尚縻烂生灵至数十百万事定以还举国悲惨无生气日前之武安商君后之巢献所为也而谓中国忍出此乎然犹曰两雄相角各不相下宜乎其酷也若即其称强者而加之于中国则摧枯拉朽宜引道咸两朝之事以为之证矣不知此岂西兵之果强哉贿我权臣以及奸民播弄于内指使于外又将帅营财日出陋习有以致之耳假使移贿我中人之计为贿彼西人之谋假使移西兵齐力内犯之心为中人齐心外拒之力则西兵之不堪任败必尤甚于中人惜乎当日持权者未能及此也不但此也镇南关冯车鏖战数日夜弹如雨集长墙上铅丸炮子厚至寸许此固谈西兵之诩诩得意者而何以一败涂地不堪回首基隆沪尾又何以屡屡败逃北洋各防又何以不敢进犯当今台湾日与刘军之役大小数十战精锐屡丧遥测敌情亦已进退维谷同于法人谅山之败其何以不若决之求和者盖在法则中国为之收回冯军在日则中国不能为之收回刘军故处法之势可已而处日之势不可已且法虽大而无后助日虽小而有后助为异耳究之如斯二将者惟能脱出于内奸播弄指使之外可使敌人之恃以为强者顿成无用而两军不恃西法以胜之遂已并峙千古是故谅山苟无汲汲停战之电则中兵之强可大着于五洲之上台湾苟无助之降入受招之大邦将卒又助之兵饷二万万冉与通商后继进俾其从容岁月裕饷增练以迭击自已忠臣义士外守祖宗之疆土则今之日人西制之兵其一败不可复振亦已昭然共见于五洲之上然后知僧王之大沽林文忠之粤东陈忠愍之吴淞皆受累于奸贿非关中兵之弱即今之奉天榆关虽当难齐之军律难测之军心而奸贿稍清各统帅实心效命便足屡挫敌锋久持以其可胜

又李鉴帅张香帅诸公精忠耿耿实力筹防幸亦无奸贿以掣其肘用能展其硕画敌人无隙不敢正视亦已不战而实胜即免死旗旛扬威告示日人胆破激而为并命力争幸而统帅生还留我长城亦虽败犹荣前之　皇太后不许赔费法人无可奈何今则助之兵助之饷以自击自地彼盈我绌彼横我馁彼得助而公行且可徐图我欲助而反私恐难持久颠倒错谬含污隐痛至于此极更不计当时洋务兵营以及各弊政盗蚀民旨国帑不知几千百万现归何处又不闻别树善谋顾乃纷议及于庶政以罗括寒士卑伍细民养家度命之涓勺不为善其后而藉益其狼焰于以虑台湾之保守为不可必是可悲耳然具大神力者必有以善其后而不徒作杞人忧以上陆军之大也请言水军夫西制水军铁甲其阵法驾驶测量准的强矣又制巨炮水雷以制之西人交相慕效皆称为利器也乃自创铁甲以来未闻何国在大洋中鏖战以见其长而中国官场则不辨底蕴一味借此为牟利之薮从而购置之可怜糜数千万金钱未受一分之益先受十分之损虽铁甲何为哉继而思之铁甲需费既巨需人才亦难其丧费较陆军尤巨其丧命较陆军尤易设有交锋除炮击雷轰外如风沙石焚炸击撞机坏煤竭一有不测便至诸利一无可恃即不至丧失而稍有损伤要害便俟修理不能急用故虽成目四人西人亦不敢轻试但招摇其坚利以作买卖迨大巧成拙为西人想当然之物藉以行洋寻地恐吓野人迅窜河边恫喝孱邦之具耳苟中防得人则海疆巩固听其争此洋洋大水可也更能出奇以制其死命乎马江一役我拱手而听彼奋击可谓敌威大张矣但偶有其人焉仅仅扬武容当先一炮已丧其元首使彼全军皆墨更能齐力以合击乎若夫不得其人则法之役驭远等舰奔避自沈日之役南洋管驾惊忧成疾又威旅降九连和战朋比为奸无非掩人耳目而于中日两军铁中之实功均未之见从前镇海法舰为吴参戎击中颓然而去可见制之难而毁之易西人亦有所重爱惜之者而不足尽供战阵之证可见西人成此想当然之铁中既逞其法密虑周自以为无敌矣何以此次中日之师各国咸来观战乎既观之后法人又令勿攻铁带放大煤仓乎此犹曰虚衷考镜宜然未可借口也然其自刱此物以来鲜经阅历未能自信又已可见顾吾计之西人制此笨重费巨之物倘经大廷中几次鏖战必有丧失惨酷之时而思变计者或者西人亦自知之而未明言乎夫以西人未能自信之物作为中人肥家摆之具罔恤　国家精血所萃荣辱所关虽一毁再毁三毁犹号于众曰此海防大利器当再置当再置兴言及此真欲令人先号咷而后笑者也

然则诚如前说中国之于铁中水雷可废而不用乎非也彼既有之吾亦不得不备饰江海口之观瞻作迎送之舆马鼓吹手可耳若递邮装载止须轻快轮船可矣盖即用铁甲亦不能遇敌而争胜也至行洋地中国本在不需即鏖战重洋亦成效可如必欲至言其扼要则仍在于得人必首求廉公善谋次求忠勇敢死之士求之者又非但凭荐引而揣以影响也必面询机宜旁观行事有慷慨敢为公尔忘私之气概考其论说有特抒卓见强己制人之新法然后俾之于船事见之试演见之实效游弈外洋布不测之恩信行不测之赏罚立不测之功业威名大着培养问择得其数人委之大任夫然后可以备铁甲夫然后可以多备铁甲而练陆军者称是矣否则尽令多制亦不过备他日赤壁一炬虽多亦奚以为诚不若虚设数艘聊张体面省费以济他用且为藏拙地也继之西制陆军强矣是其所长也而用贿以取胜其短也故谓能不用贿以结汉奸而能胜中国方足征陆军之全能西制水军强矣是其所长也而不堪屡经大战其短也故谓能见几次大战于海洋独见极大铁甲之完善取胜方足征铁甲之全能若犹是诡谋要挟虚声恫喝也但可惊庸俗之耳目诵西法若神明安能使五洲之上有识者心服是故前此越南台疆既胜之后人遂谓中国陆军实胜于西师而水军则不及及今之登莱堵截奉省力争刘军屡胜而人言益信其实人但见中国陆军之胜而未及其能脱出奸贿而胜则人言尚未中乎肯綮由是推之至铁路商矿织机各务西人行之以为大利者有中国之腴可以取资且风气初开人人思奋也若中国则风气久敝人各怀私恐行之未半大利未见而害即随之然而当今之时欲敌西强欲分西制又属不得不行之势必尽如近日廉公各疆宪主持之更求其人储其才以继续之然后可而西法各端有可行有不可行者有可行而宜于参用者有可行中宜更求新法以鼓舞人才者中西之间两不容墨守也昔同治中王大臣暨曾文正密指中有内河永不准行轮船内地永不准开铁路转见于西书之中者诚哉深思远虑之所在也惟愿宰天者体此意而推及各西法洞察利弊确与弃取为中邦生灵造无疆之福勿酿隐伏之祸斯颂祷千古矣他若海上闲鸥君体民心自体民心而天下平又曰报公是非公变人心维国脉天下一理法无中西合理即为善法止可主曰我　国家法制已备但使实以行之未有不归于尽善者僊桥氏曰西人多功利杂霸互相争雄竞求利器若中国废科举则可因之废士则不可祇须探西人之长以补我不足不必弃中国素有之长以舍己从人皆深中要之言足与前说相印证者也洞观者又从而论之曰利不百不兴弊不百不革者以利之中必求无弊而弊之中未尝无利也此言利弊之经也若言其权则苟得其人使贪使诈弊皆利也不得其人营私贼公利皆弊也然而守经达权之士何能常有莫如守利不百不兴之旨目光至数千百年以行之即曰法无久而不敝亦必取利多弊少者俾后之人不能行权犹可以守经而鲜弊此用中用西之大较也乌可不观通变絜短长哉是为说

　　效法西人当从有益论
</div>
    <div class="pagination">
<a href="皇朝经世文统编_page282.html">上一页</a><span>...</span><a href="皇朝经世文统编_page278.html">278</a><a href="皇朝经世文统编_page279.html">279</a><a href="皇朝经世文统编_page280.html">280</a><a href="皇朝经世文统编_page281.html">281</a><a href="皇朝经世文统编_page282.html">282</a><span class="current-page">283</span><a href="皇朝经世文统编_page284.html">284</a><a href="皇朝经世文统编_page285.html">285</a><a href="皇朝经世文统编_page286.html">286</a><a href="皇朝经世文统编_page287.html">287</a><a href="皇朝经世文统编_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
