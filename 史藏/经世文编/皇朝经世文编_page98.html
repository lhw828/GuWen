<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 98 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 98 页/共 219 页
  </h1>
  <div class="content">
   宾之佐主。所办无非公事。端贵和衷商酌。不可稍介以私。私之为言。非必己有不肖之心也。持论本是。而以主人意见不同。稍为迁就。便是私心用事。一存迁就之见。于事必费斡旋。不能适得其平。出于此者。大概为馆所羇绊。不知吾辈处馆。非惟宾主有缘。且于所处之地。必有因果。千虑之得有所利。千虑之失有所累。小者尚止一家。大者或通邑。施者无恩怨之素。受者忘报复之端。所谓缘也。宿缘有在。虽甚龃龉。未必解散。至于缘尽。留恋亦属无益。且负心之与失馆。轻重悬殊。何如秉正自持。不失其本心之为得乎。公事不宜迁就

合则留。不合则去。是处馆要义。然有不能即去者。不仅恋馆之谓也。平日过受主人之情。往往一时郄情不得。岁修无论多寡。饩廪称事。总是分所应得。此外多取主人分毫。便是情分。受非分之情。或不得不办非分之事。故主宾虽甚相得。与受必须分明。即探支岁修。亦宜有节。探支过度。则遇有不合。势不得洁身而去矣。勿过受主人之情

官之得民与否。去官日见真。幕之自爱与否。去馆日毕露。佐主人为治。须算到去官日。不可令恶声至耳。与主人相处。须算到去馆日。不可有遗议败名。总之官之得民。要在清勤慈惠。故苛细者与阘冗交讥。幕之自爱。要在廉慎公勤。故依回者与刚愎同病。去馆日勿使有指摘

幕宾之作善作不善。各视乎其所主。宾利主之修。主利宾之才。其初本以利交。第宾主相得。未有不以道义亲者。熏莸强合必不可久。与其决绝于不合之后。不若先慎重于未就之前。彼我同心。自无掣肘之患。愈久而愈固。异己者亦不得而间之。余自维朴戆。故就馆最慎。然从无半途割席之事。职是故也。就馆宜慎

　
卷二十六户政一理财上

　　刘晏理财论　
郭起元

自古有国家者。不畜言利之臣。后世有主于流通天下之财以济国用者。其间利害不一。或失于损下益上。或失于上下各有损。或得于上下各有益。其等差悬绝矣。聿稽汉武之世。用兵财乏。桑宏羊乃创为买贱卖贵。谓之均输。于时商贾不行。盗贼滋炽。几至于乱。此损下益上者也。宋王安石以治财之说误神宗。创制置三司条例司。散放青苗钱。遣使者数十辈。周行天下。讲求遗利。卒之民生困敝。宋祚中绝。此上下交损者也。若夫刘晏之理财。有上下交得者。唐肃宗朝。晏以御史大夫领东都河南江淮山南等道转运租庸盐铁使。时兵戈之后。中外艰食。京师斗米直千。宴所经历。尽得其利病之由。运其谋画。转漕输京。岁四十万。由是关中赖以无饥。唐开宝间。天下户口千万。至德后。残于兵。户不满二百万。晏察州县灾害。不使流离死亡。生齿遂日滋。尝曰王者爱人。不在赐予。当使耕耘织。常岁平敛之。荒年蠲收之。又时其缓亟而先后之。其法诸道巡院皆募驶足。置驿相望。四方货殖低昂及他利害。虽甚远。不过数日即知。是以能权萭货之重轻。使天下无甚贵甚贱而物价常平。所置诸道使者。皆慎选台阁士为之。倚办督成。故能有功。尝言士有爵禄。名重于利。吏无荣进。利重于名。检劾出纳一委士人。吏惟奉行文书而已。其所任者。数千里外奉教令如在目前。不敢欺隐。每州县有荒歉。则计官所赢储。先令蠲某物以贷其民。民未及困而得财。其补救为有济。尝曰善治病者不使至危惫。善救灾者不使至赈给。给少则不足以活人。给多则帑廪虚而国用阙。则复重敛于民矣。况赈给多侥幸。吏缘为奸。强得之多。弱得之少。虽刑法莫能禁也。又谓灾沴之乡所乏惟粮耳。他产固尚在也。贱以出之。易以杂货。而灾民得其利。又移其物于丰处。以收其值。则国用亦不乏矣。又多出菽粟。恣其粜运。散入村闾。下户力农不能诣市者。转相沿及。不待教令以驱之也。而其本则在于常平。丰则贵取。饥则贱与。率诸州常储米三百万斛。故百事可无忧也。按晏之运思精密。用法神速。有非他人所能及者。而其为言也。以救灾为主。恻然有恤民之心。岂宏羊剥民之谓哉。切情当理而不迂。有非介甫之所能窥见者。后之言理财者。莫不希于晏而无敢訾议也。有以夫。

　　理财　
易学实

臣苏辙曰。所谓丰财者。非求财而益之。去事之所以害财者而[己](已)。夫植苗欲其硕也。害苗者不时而去之。苗不可得而硕矣。牧畜欲其蕃也。害畜者不时而去之。畜不可得而蕃矣。天下之财非尽不足。百姓非尽不赴公家之急。搢绅衿士。罹峻法以惩之。非尽甘如昔者抗顽以蹈不测。良以害财者日多而日工。故生财者日劳而日拙。以生财者日劳而日拙。当此害财者日多而日工。吾恐虽欲生之。而生之不暇矣。亦将欲取之。而取之不给矣。民生安得不促。国用安得不匮哉。然则为今日害财之事者果何在耶。一在征敛之不时也。一在奸胥之中饱也。一在杂派之横流也。一在功令之繁琐也。一在贪吏之酷烈也。一在本源之不清也。何谓征敛之不时也。夫天之生财有时。人之迸力有候。春事二十五日之内耳。乃土膏未释。追呼在门。前代之法。夏税必于八月。秋粮必于十二月。兹顾新蚕未吐新畬未播之时。催科何太急。刻限何太促。而刳补何所措耶。何以谓奸胥之中饱也。有一图必有一图之簿承。有一户必有一户之勾管。公赋未入。私规先之。正供未半。旁费过之。问何以逋者终逋。抵欺有人也。问可以逋者非逋。推移有术也。甚则放赦虽出于　朝廷。恩膏尽肥其私橐。官如虎而吏如鬼。虎可搏而鬼之魍魉可影测耶。何以谓杂派之横流也。夫京运存留。条鞭具在。增之不得。损之不得。然无如军兴旁午。使客往来。陆需夫役。水索舳舻。虽糇粮刍秣。动曰开销。而不知　朝廷虽悉为销算。郡县仍派于民间。至若供帐厨传与凡衙前官物之类。又其科派之小者也。是　朝廷虽曰禁私派。而私派已公行矣。大吏虽曰禁杂科。而杂科且益甚矣。轺车入境。旟旐在郊。官吏笑而一路哭。三空四尽之时。其何以堪此乎。何以谓功令之繁琐也。夫保甲者古今之良法。奈何保甲之令一行。乡亭之悉索尽矣。以兴水利为爱民。而簿尉之溪壑即在陂塘。以散官盐为普利。而户口之苦海深于鹾政。故兴一利不如除一害。多一令不如省一事。小民乃得享治生之暇日也。由是而贪酷之吏在所宜惩。近日认贪为干济。执酷为风采。人人自喜。在在成风。是以奸胥之中饱。贪酷之分甘也。杂派之横流。贪酷之渔猎也。功令之繁琐。贪酷之奇货也。且小臣以茧丝之能否为殿最。大臣又以包苴之厚薄为幽明。黜陟无凭。赏罚不当。本源之地。僭差若是。又安望守令之能休息元元。乐田里而勤树畜。以成国家之大储哉。呜呼。六害不除而丰财是亟。虽有善者如之何哉。

　　周礼考后序　
杨椿

余既作周礼考序。复为之书其后曰。国家之病。莫深于好货。怨詈之兴。灾害之至。未有不自货始者。是书天官地官之属。以掌货财为职。几于无地不赋。无物不贡。无人不征矣。而死马之贾。尚纳于校人。屠者之皮角筋骨。亦入于王府。官府都鄙之失财用物辟名者诛之。足用长财善物者赏之。虽鹿台巨桥。未闻至是。而大司徒载师之任土。孟孑所云任土地也。遂人之颁莱。孟子所云辟草莱也。孟子目为民贼。周公顾以为良臣乎。大禹弼成五服。欲其各迪有功耳。岂为货财计也。周语五服与之同。而是书忽为九服。忽为九畿。又忽为六服。前后之间。彼此互异。及观其制。所详者诸服之贡蕃国之宝贽而已。夫此果周公所为。则穆王之征犬戎。得四白狼四白鹿以归。乃其成宪。荒服者胡为自是不至。而太保之作旅獒。亦未免多事矣。分土惟三。周室颁禄等也。是书乃列为五。地又较多。禄有君有卿有大夫有上士有中士有下士有庶人在官。是书其食者半。其食者三之一。其食者四之一。食者何人。所余又为何人之食耶。注谓半者半入于天子。三之一四之一者。一亦入于天子。疏谓天子所食者。诸侯市美物以贡天子。审尔诸侯虽有锡土之名。其实天子食之。求金求车之使。春秋何可不书。景王之责彝器于藉谈。又焉足怪。且匪特此也。甸稍县都皆无过十二。非耕者九一矣。关市之赋。非讥而不征矣。园廛二十而税一。非廛而不税矣。廛布入于泉府。非无夫里之布矣。山林川泽有厉禁。非泽梁无禁矣。乡遂稽夫家众寡。周宣王之料民。唐明皇之括客户也。夫布之征汉之敛算也。民之贷者以国服为之息。孟尝君之收责也。廿人掌金玉锡石之地。明之矿监也。司市分地而经市。宋之场务明之税监也。怀方氏掌致远物。山师川师掌致珍异之物。汉之市珍宝于益州交趾。南汉之媚都川也。盗贼之物入于司兵。汉之如责赃。唐之倍赃也。讼狱入束矢钧金。汉之系囚入缣也。财物犯禁货之不出于关举之。汉之治缗钱。唐之白着也。质人成人民之质剂。南朝买奴婢之输估也。以玺节出入货贿。汉均输之兆端。陈肆辨物而平市。量度成贾而征儥。汉平准之先声也。九府之藏。羡余进奉也。内宰佐后立市。汉以阉人为中准令。唐以宦者为宫市使。宋以内侍参主杂买也。其它聚敛之事。不可枚数。举文考治岐之仁政。是书无不反之。后世暴官污吏所为。是书无不有之。且并后世所未为。亦有见于是书者。而谓万民惟正之供乎。作书者。亦知黩货已极。后之必将有患也。故为设劝导之官。遣侦伺之使。若掌交匡人撢人之属是已。夫民之所好好之。民之所恶恶之。王者事也。若知王好恶而辟行。谐臣媚子所为。可责之诸侯万民乎。且王所好非足用长财善物者乎。王所恶非失财用物辟名者乎。掌交乃以节与币巡诸侯及万民之所聚者。使咸知王之好恶而辟行之。以和诸侯之好。达万民之说。夫以节是威之也。以币是货之也。焉有诸侯万民。而可以王之好恶威之使和货之使说者乎。周人谤厉王以荣夷公专利。王说之以肆虐耳。故令卫巫监之。匡人撢人或匡邦国而观其慝。使无敢反侧。或巡天下而诵王志。使万民和说。亦监谤意也。夫曰慝曰反侧。人藏其心不可测度也。匡人止中士四人耳。观之者何术。匡之者何道。而能使无反侧乎。天下之大。万民之众。撢人亦止中士四人耳。欲往巡之。日亦不足矣。且民无疾怨。巡之何为。民果疾怨。即日巡而日语之。曷益乎。而谓周公畜憸人以雠敛。又用此为劢相之吉士乎。在易益之爻曰。有孚惠我德。屯曰。屯其膏。小贞吉大贞凶。涣曰。涣王居无咎。自古人君未有不损上益下而兴。损下益上而亡者。商周之间。其事昭然可已。周公岂不知之。而为此掊克强御之书。与所系爻辞。自相背戾哉。后之理财者可憬然悟矣。

　　书王介甫度支厅壁题名记后　
黄中坚

介甫此作。文笔甚美。然其说则邪说也。夫人有知愚贤否之异。而贫富因之。愚不肖之不能不见役于智能。贫者之不能不见役于富。自古有然。虽有善齐物者不能强之使齐也。传曰。天有十日。人有十等。故王臣公。公臣大夫。大夫臣士。士臣皂。皂臣舆。舆臣隶。隶臣僚。僚臣仆。仆臣台。马有圉。牛有牧。以待百事。然则使舆台圉牧之属。一有不备。即事必有所不集矣。且夫公卿以下。虽各有相君之势。而亦孰非天子之臣。设天子而有所役使。则虽王公之贵。孰敢不竭蹶以趋事。而况乎其下者。故曰振其纲则目自张。挈其领则末自举。今夫富民设财役贫。内有臧获婢妾。外有田丁园户。然一奉征发之令。州县之符。则皆相率供办。奔走恐后。安在其能与人主争黔首也。吾为富民。乃助人主养黔首者然。谓其能好行其德也。役人者食人。役于人者食于人。其势然也。故周礼以保息六养万民。六曰安富。而介甫顾首欲扰之。苟如其说。必将使利尽归于上。而齐民之才且智者。皆终身于畎亩。其愚不肖者至无所得食而后已。是大乱天下之道也。异日青苗市易之祸。不已兆端于此言哉。

　　读宋史陈遘传　
顾炎武

吾读宋史忠义传。至于陈遘。史臣以其婴城死节。而经制钱一事。为之减损其辞。但云天下至今有经总制钱名。而不言其害民之罪。又分其咎于翁彦国。愚以为不然。鹤林玉露曰。宣和中大盗方腊扰浙东。王师讨之。命陈亨伯宋人讳高宗嫌名称其字曰亨伯以发运使经制东南七路财赋。因建议如卖酒鬻糟商税牙税与头子钱楼店钱。皆少增其数。别历收系。谓之经制钱。其后卢宗原颇附益之。至翁彦国为总制使。仿其法又收赢焉。谓之总制钱。靖康初诏罢之。军兴。议者请再施行。色目寖广。视宣和有加焉。以迄于今。为州县大患。初。亨伯之作俑也。其兄闻之。哭于家庙。谓剥民敛怨。祸必及子孙。其后叶正则作外稿。谓必尽去经总钱。而天下乃可为。治平乃可望也。然则宋之所以亡。自经总制钱。而此钱之兴。始于亨伯。虽其固守中山。一家十七人。为叛将所害。而不足以偿其剥民之罪也。孔子述古书之文。凡纣之臣。附上而雠敛者。虽飞廉之死。不得与于三仁之列。若亨伯之为此也。其初特一时权宜之计。而遗祸及于无穷。是上得罪于艺祖太宗。下得罪于生民。而断脰决腹。一瞑于中山。不过匹夫匹妇之为谅而已。焉得齿于忠义哉。知此然后天下之为人臣者。不敢怀利以事其君。而但以一死自托于忠臣之列矣。

　　策问　
韩菼

问古之治国用分掌于三府。而统之以太府。经之以太宰。以九赋敛财。以九式节用。而军食不与。井田之民皆兵。井田之赋皆饷。兵食咸足之道也。自汉有水衡少府司农之职。暨唐设转运使。宋置条例财用司。言财愈急而用愈绌矣。乃萧何在关中。寇恂在河内。当征伐四方。而饟运相继。即唐之刘晏。于用兵之时而能转输不竭者。其斟酌盈虚。固有道与。抑其遗意犹有可踵行者与。我　　皇上慈惠元元。不忍一夫失所。间者。军旅数兴。日费大司农金钱。而一不以及民。恩泽甚厚。惟是捐不急。省浮费。酌俸入。核经制。而岁登之额。犹不偿出也。将何策以济。或以为宿兵太多。则浮冒宜核。比者。亦尝清军伍矣。刍茭糗粮。以次核减。而犹多烦费也。得无节之道已无可复讲。又或节者已至而生者犹未尽与。历代赡兵之法。咸资屯田。议者多以为迂。以其利积于岁月之久。难旦夕效也。然赵充国之屯金城。诸葛亮之屯渭滨。邓艾之屯寿春。羊祜之屯襄阳。皆烽火相望。枕戈带甲之区也。且战且耕。卒以制胜。岂昔人行之别有道与。抑古今势异。容有难行者与。骑兵慓劲。诚不可以耕。若步兵若守兵若所汰之老弱。月廪县官而无事也。去其伍籍又无以生也。果可授地以屯与。至夫中原旷衍之区。诚多未辟之土。或以为师行供亿。劳苦矣。其犹有游闲者可劝之耕与。议者又谓冶矿之利。不加赋而用足。得毋利一弊百。徒烦扰百姓与。夫利析秋毫。诚非所以恤民生而崇大体者。若夫庚癸之虑。亦所当未雨而绸缪也。意必有不伤民不绌用可以生财之大道。试条其可者。

　　理财三策疏乾隆十年　
御史柴潮生

窃惟治天下之要务。惟用人理财两大事。用人者进君子退小人而[己](已)。理财者使所入足供所出而已。我　　皇上旰食宵衣。旁求吁俊。用人之际。　　圣心自有权衡。惟是理财一道。则承平日久。供亿浩繁。损上益下之念。无日不于　　宸衷。而量入为出之规。尚似未筹乎至计。礼曰财用足故百志成。若少有窘乏则蠲征。平赋恤灾厚下之大政俱不得施迟之。又久则一切苟且之法随之以起。此非天下之小故也。大学之言理财。曰生曰食曰为曰用。夫生与为事属乎下者也。今天下之人皆知致力。上不过董其纲纪而已。食与用权操乎上者也。非通各直省为计。合三十年之通。俾宽然有余不可。顷见台臣请定会计疏内。称每年所入三千六百万。出亦三千六百万。食不可谓寡矣。又直隶修水利。部臣至请捐道府大员。用不可谓舒矣。臣观往古承平之余。每以乏财为患。其时之议。不过曰汰冗兵。省冗员。行节俭。今行伍无虚籍。廪给无枝官。宫府无妄费。是节之无不至也。过此则刻核吝啬矣。唐宋之税粮。有上供有送使有州。催科有破分。即明万历以前。征追亦止以八九分为准。至张居正当国。乃以十分考成。今直省钱粮。俸饷之外。存至少。而且地丁有耗羡。关税有盈余。盐课有溢额。是取之亦无不至也。过此则为横征暴敛矣。然就今日计之。则所入仅供所出。就异日计之。则所入殆不足供所出。以　　皇上之仁明。国家之休暇。而不筹一开源节流之法。为万世无弊之方。是为失时。以臣等荷叨　　厚恩。备官台省。而不能少竭涓埃。协赞远谟。是为负国。虽其事至重。断非弇昧之见所能周悉。然事无有要于此者。固不能默而息也。以臣之计。一曰开边外之屯田以养闲散。一曰给数年之俸饷散遣汉军。一曰改捐监之项以充公费。三者行而后良法美意可得而举也。何也。臣闻宋太祖之有天下也。举中国之兵只十六万。至英宗治平年间至百二十万。国力为之耗竭。神宗思革其弊。于是王安石行保马之法以汰兵。行市易免役之法以生财。而国事已去。明之宗枝。不仕不农。仰给宗禄。至中叶以后。乃共篷而居。分饼而食。男四十不得娶。女三十不得嫁。何也。力不足以给之也。今满州蒙古汉军各有八旗。其丁口之蕃昌。视顺治之时。一衍为十。而生计之艰难。视康熙之时。已十不及五。而且仰给于官而不已。局于五百里之内而不使出。则将来上之弊必如北宋之养兵。下之弊亦必如有明之宗室。此不可不筹通变者也。臣窃以满州闲散。及汉军八旗。皆宜设法安顿。查沿边一带至奉天等处。多水泉肥美之地。近日廷臣如顾琮等。俱曾请开垦。请遣有干略之大臣。前往分道经理。果有可屯之处。　特发帑金。为之建堡墩。起屋庐。置耕牛农具。令各旗满州。除正身披甲在京当差外。其家之次丁余丁力能耕种者。令前往居住。其所耕之田。即付为永业。分年扣完工本。此外更不升科。惟令其农隙操演。则数年之后。皆成劲卒。复可资满州之生计。其逐年发往军台之人。养赡蒙古。徒资糜费。莫若令其分地捐资力。此后有愿往者。令其陆续前往。此安顿满州闲散之法也。至汉军八旗。已奉有听其出旗之　　旨。以定例太拘。有力愿出者。为例所格。例许出者。多无力之人。恐出旗后无以为生。以故散遣寥寥。今请不论其家之出仕与否。概许出旗。其家现任居官者。各给以三年之俸饷。其无居官者。统给以六年之饷银。其家产许之随带。任其自便。彼在旗百年。势难徒手而去。若许带家产。又有并给三年六年之俸饷。将此一项经营。亦可敌每年所给之饷。则贫富各不失所。而五年以后。国帑之节省无穷。即一时不能尽给。分作数年。以次散遣。帑藏亦不至大绌。其都统以下章京以上等官。各按品级。陆续改补绿旗提镇将弁。此安顿汉军之法也。

臣又按耗羡归公者。天下之大利。其在今日。亦天下之大弊也。往者康熙年间。法制宽略。州县于地丁之外。私征火耗。其陋规匿税。亦未尽剔厘。上司于此分肥。京官于此勒索。游客于此染指。分肥则与为蒙蔽。勒索则与为游扬。染指则与交通关说。致贪风未泯。帑庾多亏。自耗羡归公之后。一切弊窦。悉涤而清之。是为大利。然向者本出私征。非同经费。其端介有司不肯妄取。上司亦不敢强。其贤且能者。则能以地方之财办地方之事。故康熙年间之循吏。多实绩可纪。而财用亦得流通。自归公之后。民间之输纳。比于正供。而丝毫之出纳。悉操内部。地丁之公费。除官吏养廉之外。既无余剩。官吏之养廉。除分给幕客家丁之修脯工资。事上接下之应酬。舆马蔬薪之繁费。此外无余剩。每地方有应行之事应兴之役。捐己资既苦贫窭。请公帑实非容易。于是督抚止题调属员。便为整顿地方矣。不问其兴利除弊也。州县止料理案牍。便为才具兼优矣。不问农桑教养也。臣不敢泛引。请以近事之确凿有据者言之。足民莫大于垦荒。而广东一省。荒田至二万顷。无有过而问也。足民莫大于水利。而西北各省水道。从无疏浚。陕西郑白二渠。昔人云。溉田六万顷。今湮塞不及溉百余顷。湖广出米。接济东南。而湖岸之堤工。派官派民。究无长策也。足民莫大于平粜。而贵粜则时价不得平。贱粜则采买无所出。纷纭议论。究无定局也。而他可知矣。此皆由于一丝一忽。悉取公帑。有司每办一事。上畏户工二部之驳诘。下畏身家之赔累。但取其事之美观而无实济者。日奔走之以为勤。故曰此天下之大弊也。夫生民之利有穷。故圣人之法必改。今耗羡归公之法势无可改。惟有为地方别立一公项。俾任事者无财用窘乏之患。而后可课以治效之成。臣请将常平仓储仍照旧例办理。其捐监一项充各省之公用。除官俸兵饷之类。照常动用正项。其余若灾伤之有拯恤。孤贫之当养赡。河渠水利之当兴修。贫民开垦之当借给工本。坛庙祠宇桥梁公廨之当修治。采买仓谷之价值不敷。皆于此项动给。以本地之财供本地之用。如有大役大费。则督抚合全省之项而通融之。又有不足。则移省之项而协济之。其稽察之权。属之司道。其核减之权。操之督抚。内部不必重加切核。则经费充裕。节目疏阔。而地方之实政皆可举行。或疑复采买则谷贵。不知常平之行。二千年矣。最为良法。前者采买与收捐并行。又值各省俱有荒歉。赈贷告籴。杂然并举。故谷贵。非一常平之买补。可致谷贵也。且损监一项。或银粟兼收。或丰收本色。歉收折色。皆可以调剂常平之不逮也。或疑此项不归正供。有司必多侵蚀浮冒。不知巧黩之夫。虽正供亦能耗蠹。廉谨之士。虽暗昧不敢自欺。设官分职。付以人民。只可立法以惩贪。不可因噎而废食。唐人减刘晏之船料而漕运不继。明人以周忱之耗米归为正项。致逋负百出。路多饿殍。大国不可以小道治。善理财者固不如此也。此捐监之宜充公费也。三法既行。则度支有定。他如关税盐课之溢额。皆可量加裁减。以裕民力。经费有资。则如好善乐施之类。皆可永行停止。以清仕路。民力裕则教化行。仕路清则风俗正。教化行而风俗正。　　皇上以敬勤之身。总其纲纪。巩固灵长之业。犹泰山而四维之也。臣日夜思维。以为当今之要务。无急于此者。伏乞　　皇上深睿虑。并　　敕公忠有识之大臣。详议可否。以渐施行。臣无任激切待命之至。

　　生财裕饷第一疏康熙　年　
靳辅

臣惟我　国家车书一统。薄海内外。莫不尊亲。自唐虞迄今。幅之广。无如我　朝。夫地方既如此之大。宜乎财赋日增。贯朽而粟腐矣。乃司农犹鳃鳃焉患兵饷之不足。此不可解也。查地方一里。有田五顷四十亩。地方十里。为方一里者百。有田五百四十顷。地方百里。为方十里者百。有田五万四千顷。地方千里。为方百里者百。有田五百四十万顷。依王制所载山陵林麓川泽沟渎城郭宫室涂巷三分去一计之。凡方千里之地。实有田三百六十万顷。或其间有种棉花蔬果菱荷药饵之类。以其非系五谷。姑再除去四分之一。计地九十万顷外。亦实有田二百七十万顷。什一取民。古之常制也。每田一亩。合夏麦秋禾计之。至瘠之土。亦可收粮一石。以什一之制科之。每亩征粮一斗。每田一顷。应征赋粮十石。二百七十万顷。应征赋粮二千七百万石。内以一分征本色。岁可征粮二百七十万石。以九分征折色。每石牵科折银四钱。而布帛鱼盐之利不与焉。直隶十四省之地。不下方五六千里。然以步弓径直量之。不过方四千余里。今姑止作方三千里科算。为方千里者九。每岁额赋。亦应有粮二千四百三十万石。银八千七百四十八万两。此臣准古证今。宁从至少科算。乃不易之理。必得之数。而非无稽之臆说也。今司农之所必需者。大抵兵饷军需驿站与官役俸工营修祭祀而已。兵无饷则无之资饱腾。官无俸则无以养廉德。役无工食。则无以餬口腹。效奔走。三者不备。其弊皆能害齐民。伤邦本。又军需为荡寇之先资。驿站通国家之气。以及营修城郭宫室与祭祀天地神祇。均属必不可少者。然臣约而计之。岁有银二千万两。足以饷兵而有余。官役俸薪工食。即使多加数倍。驿站人夫马匹。亦或量为加增。并一切军需营造祭祀等项。不过再费银二千万两。亦云至矣。设使国家每岁所入银米。果有如臣前科之数。则每岁即多其所出。亦不及所入之半。库藏积帑。必且充栋盈庭。尚何不敷之足患哉。然各直省见征额赋。较臣前科之数。不及三分之一。自无怪司农之仰屋矣。夫天下既有实在之地。自当有必产之粮。既有必产之粮。自当有应输之税。今量幅而计地亩则甚多。按全书而稽额赋则甚少。其故何耶。盖天下有三大弊。而世莫之察也。其弊不起于今而来自故明。且故明以前久同其弊。袛以世远难稽。臣亦不复具论矣。何为三大弊。一曰水利不修也。二曰赋轻而民惰也。三曰生者寡而食者众也。考之经书。孔子赞大禹曰。卑宫室而尽力乎沟洫。孟子对滕文公曰。民事不可缓也。古之圣贤深知民之食为天。故凡论治国平天下之道。必以足民为首务。农事为先资。齐用管仲之策而富于山左。秦用郑国之术而强于关中。即汉唐而下。亦有开渠溉田者。俱能利民益国。惜其不过行之一隅一时。天下后世不得尽蒙其利耳。今我国家地土之广。古莫与京。荒而不治者。所在恒有。即治矣。类多平原无蓄泄之资。不待奇旱大涝。雨旸稍不时若。即便失收。以致国赋日逋。民生日困。此水利不修之弊也。尧舜取民。必以什一为准。白圭欲二十取一。孟子非之。过于什一则民力难供。不及什一则国用不足也。古来天下之利。全在西北。其江南之苏松常镇。浙江之杭嘉湖等府。在汉唐以前。不过一泽国耳。自钱镠窃据。南宋偏安。民聚而地辟。遂为财赋之薮。故明初年见东南之赋。足以供用。于是惟知尽东南之利。而不复谋及西北。是以西北之赋日少。而民日穷。迨及季世。盗贼丛生。而不可收拾矣。我　朝定鼎之后。凡故明一切弊政。尽皆革除。惟生财之道。尚未复三代之古。虽垦荒辟土之令时下。而奉行之有司。俱无探源之论。是以未有实益。

今臣奉命督河。奔走平原旷野间。目击淮徐凤阳之地。蒿莱多而禾黍少。是以前于经理河工疏内。请将沿河荒地募丁垦种。以固河防。及方将用其荒地。而即有主出认。多称系伊纳粮之田。臣不解其故。细为访问。始知淮徐凤阳一带之民。全不用人力于农工。而惟望天地之代为长养。其禾麻菽麦。亦不树艺。而惟刈草以资生者。比比皆然也。究厥所由。大抵每地一。其岁所产之草。茂者可得千余觔。稀者可得四五百觔。刈草千觔者。运至城市。值银五六钱。内去运价一半。实可得银二钱有奇。刈草四百觔者。运至城市。值银二钱。内去运价一半。实可得银一钱。而每额税。不过征银一二分不等。在小民有地一。不费牛种。不事耕耘。每止输分许之额租。而可得草价一二钱有奇不等。是以相因成俗。而废弃国家之地土。一至于此。此赋轻民惰之弊也。古来经野之制。上农夫食九人。上次食八人。中食七人。中次食六人。下农夫食五人。受地有肥瘠之不同。故所食有多寡之各别。大抵一夫终岁勤动。受地肥者其所获之粟不过养九人。而受地瘠者其所获之粟。亦可养五人也。臣访之苏松嘉湖之民。知壮夫一丁止可种稻田十二三。其岁收粒米。肥地不过三十余石。瘠地亦可得二十石。以每人每日食米一升科之。则三十余石者可食九人。而二十石者可食五六人。准古证今。原无异也。至农夫五等。牵上中下而合算之。每夫可食七人。内除本夫与本夫之母妻女。以及本夫之耄父幼子。约共食其半。计可余一半以食他人。古者民之类有四。曰士农工商而[己](已)。士能明先王之道。佐人君治天下。农能力作畎亩。收粒米以养天下。工制必需之器物。以适天下之用。商则通有无聚货财以利天下者也。又庶人在官。如今胥役之属。为政所必不可少者。亦得附于四民之末。此四民之中。力农者居十之七。而士工商与庶人之在官者居十之三。是以每岁天下之获。除供天下之食用外。尚有储积以备凶年。夫天下之治也。在于家给人足。而其乱也。由于冻馁流离。若使天下之民。果能乐岁有余而凶年不困。孰愿为寇攘奸宄。以自取死亡耶。是故欲天下之治。必先使天下多力田之人而后可也。乃三代而下。四民之外。更有僧道之流。与夫游民乞。悉皆不耕而食。不织而衣。以病民而蠹国。近世僧道。往往多途穷无告郁郁不得志之辈。与干犯法律。无所逃罪之徒。窜入其中。或谈经设法。或念咒书符。或击磬敲钟。或游方托。千百成。以惑此愚夫愚妇。求所谓实在焚修恪守其教者。百不一二。固有损无益矣。至于乞一途。言之似属可悯。而其弊不可胜言。文王发政施仁。必先鳏寡孤独。以其无力自食。穷而莫告也。后世设养济院以待孤贫。亦犹文王遗意。岂知近来乞。大半皆属壮夫。手赍秽毒之物以窘良民。而总属之者。更有头。其孤贫口粮。俱系头领出。与蠹役分肥。不得充实于孤贫之腹。且民间凡有吉凶庆吊之事。必先唤头。劳以酒食。给以银钱。否则立聚其门。撒泼呼号。无所不至。是以富庶地方之头。类皆各拥厚赀。优游坐食。其温饱气象。反胜于士农工贾之家。坐而得食。相因成俗。遂有拐卖良家子女者。伙入劫盗横行者。他如说书唱曲。打把势。搬戏法。卖假药。请仙扶鸾。炼丹祷禳。偷鸡剪绺之徒。不可悉数。此何为者耶。韩愈曰。古之为民者四。今之为民者六。农之家一。而食粟之家六。工之家一。而用器之家六。贾之家一。而资焉之家六。此止指僧道而言也。又孰知近世除僧道之外。更增此无限游惰之民。莫不仰给于各地方之良善乎。夫天下之民。求其乐岁有余。凶年有备。全在力农者之多于士工贾。故十人之中。科农民七而士工贾三。良以农民七人。所获七分之粟。除自食其半。仍有余粟三分五厘。以售士工贾。而士工贾亦须止食其三分。尚可余半分以为储积也。

自佛老之说兴。不得不于农民七人之中。驱一人以为僧道。加以乞游惰之民。悉皆徒手求食者。又去半人。而农民七人者。仅存五人有奇矣。矧僧道之饮食衣服器具资财。俱不下于士工贾。固已非若农居俭约。而其营造之费。等于王侯。则又百倍于士工贾焉。势不得不又驱农民半人。以为其工贾。是十人之中。农民仅居其五。而士工贾与异端游惰之民。以及异端之工贾。亦居其五。向之士工贾三人。全赖力农七人之余粟三分五厘以资食用。是以常见有余。今农民七人仅存五人。是止余粟二分五厘矣。以二分五厘余粟。养向有之士工贾三人。尚恐不足。而况益以异端游惰。与为异端工贾者之二人。起而争食乎。无怪乐岁之不免冻饿。而凶年之死亡相枕藉也。此生者寡而食者众之弊也。嗟夫。此三弊者。关于民生国计。最切最深。安可不亟为早图耶。图之之道。惟在修明水利。水利修则遍处沃壤。然后准什一之制。辨土作贡。则赋不轻而民不惰。更将一切游惰之民。严行禁绝。不许官民施舍。尽令改为良民。各各给与地土。编入版图。使之自食其力。而以余力奉上。如是则不出十年。民康物阜。赋税繁增。永免司农仰屋之叹矣。至于修明水利之法。臣前任安徽巡抚时。目击地方荒芜。曾具有敬陈沟田一疏。备陈行沟田之益有五。一曰水灾之小者可不畏也。二曰旱灾之小者亦不畏也。三曰高宝淮城之河患可杀也。四曰裕将来国课于无穷也。五曰隐占包赔之弊可除也。并请广开事例。募民开浚沟田。详悉陈奏。后直军兴孔亟。至今尚未举行。然在今日而欲求实在生财之道。断宜仿此法随地制宜而亟行之。不但可行于江南。即直隶山陕东豫诸省。若俱一律举行。则所以益国利民者无穷无尽。惟是援纳事例。见已广开。则欲行沟田。必须另措垦本。又臣从前止阅凤属而未历淮徐。止见地方之情势而不谙河务之机宜。止知水患之由于积霖。而不知凤属兼受黄河之害。且更不知河害之不特可除。而并可因之为大利也。今臣自受任总河以来。朝夕奔驰。往来相度。深知江南凤徐淮扬四府州属。逼近黄淮。实有无穷之利。袛因从前未经讲求。是以不但不能得水之益。而反受水之害。即臣奉　　命大修河道。亦止仅仅求其避害。而未议所以兴利。臣知之已确。安敢不力请修举。以为我　国家久远足用之谋乎。惟是其间经理事宜。头绪繁多。且系微臣创建之论。若臣不躬自请行。则诸臣必且疑而难举。虽臣自知庸劣。现在拮据河工。尚且日虞陨越。何能任此创举烦难之务。然臣受　　恩深重。何敢畏难避劳。倘蒙　　皇上不以臣为不肖。准臣将江南徐凤淮扬四府州。并山东兖州一府荒瘠地亩。会同各该抚臣。随机斟酌。尽心经营。则先用垦本银五十万两。照臣前疏沟田之法。量加更改。召募无家无业之人。计口授食。督令垦土挑沟。引水滋溉。并照大修河工之例。多用监理分管等官。每分管官一员。募夫二百四十名。垦田一百二十顷。其所收之粟。俱归公家。更为来岁加垦之资。以五年为率。转展经营。五年以后。竟将所垦之田。给与开垦之人为业。止量其所产。每岁科什一之税。交有司征收。除经始第一年不算外。约计六年之后。可为　国家增赋米三百万石。尽可就近运赴京仓。将江浙等省远处漕粮。尽行改征折色充饷。其每岁漕运经费等银。亦可酌量节省。诚一举而数善备焉者也。至臣之以六年为请者。盖臣年将五十。目昏发白。精力就衰。犬马余生。未知尽于何日。安敢远期年岁。第此事若行。则非六载工夫。不能使规模大定。

臣故不敢不以六年为请也。至此系创举之事。必须分外设官。破格用人。倘蒙　　皇上俞允准行。容臣另疏题请。其所需垦本五十万两。臣不敢请动钱粮。查臣先于敬陈经理河工第七疏内。请令武生纳监。[己](已)经部覆允行。后因奉　　旨治河着动用正项钱粮。是以此例未开。今若仍开此例。约可得垦本一半。臣请于第四疏内。拨足济用。又六年以内。转展经营之时。虽有每岁所收米石。然亦必得有银两兼用。方为有济。此项将每岁所收之米。代江浙等省兑运漕粮。而令江浙等省。将应征漕米。照时价改折征银。以济加垦之用。又五府州属一切地亩。除见有水利。并膏肥赋重之田。俱听其仍旧外。其无主荒地。并有主荒地。以及有主粮轻瘠地。俟开成沟田之后。即量给开垦之人。而有主荒地瘠田。则俟浚成沟田。规模既定之日。仍行给还为业。照什一之数。征纳钱粮。其规模未定之前。凡民间应纳额赋。俱于经理案内。代为办纳。如此庶人人情愿乐趋。而功效亦易于速见矣。至其间更有未尽事宜。应俟果奉　　俞旨允行之后。容臣另疏。逐一题请。此生财经常之至计。诚足民足国之本谋也。

　仁和张霭生河防述言曰。靳大司马抚皖时。幕士陈潢以庐凤间多旷土。因议为沟田之制。继以靳公移节河干。其事不果。迨两河奠安。向所淹溺之区。渐次涸出。陈子复理沟田之说。先于安东之野。就湖地而屯垦焉。试之而利。其志遂决。乃先构卢舍。定疆界。给牛种耕具。以招徕流移。归者如市。畴昔污下之泽国。行见比成沃壤矣。及辟土渐广。而豪强占利。私垦亦多。司事者从而清厘之。怨谤乃起。散布流言。阻挠屯政。而忌者乘之。因得诬陷矣。陈子方赴京会勘。冀邀　　圣明洞鉴。乃抵京积劳且愤。一病不起。悲夫。吴江陆耀曰。屯政一事。误用县丞于宣骆龙友。颇为扰累。两江总督董公讷。勘实劾奏。尽以屯田还民。其事遂罢。非常之原。黎民所惧。抑亦见奉行者之难其人也。

　　水利足民裕　国疏　
慕天颜

惟　国家岁入常赋。原足供岁出之用而有余。即兵兴以来。需饷殷繁。我　　皇上睿虑周详。决不令加赋于民。而捐缓并行。广开事例。酌增诸税。集寡成多。于军前粮饷。曾无告匮。部臣筹划军需不足。请　　旨宜行督抚陈奏。祇以蠲赈所缺。不得不行预计耳。盈诎之数。不诎则无不盈。当思所以诎之之故。即得取盈之道。而今之所诎。为百姓困苦也。百姓之苦。为灾患洊臻也。人言天灾流行。非人力所能挽救。其说诚然。然臣独谓异变奇灾。自不多见。若果尽人事以弭天灾。未尝无善策。但应图于机先。不图于临时。应计其永远。不计其目前。夫小民之输赋者在农田。而田功之失收者因水旱。使旱不至于枯槁。水不至于沉渰者。非藉蓄泄之有方而何。臣在江南十年矣。颇悉江南之农事。不敢漫言他省。而即以江南论。江南赋甲天下。又大半出于苏松常镇。故亦姑不论通省。而以苏松常镇论。莫若大兴水利。而后可言足　国富民也。大兴水利。必先费于今。而后可收效于长久也。康熙十年间。正当九年大涝之余。臣任藩司。建议开浚刘河吴淞二江。经前抚臣马佑具题。动帑挑浚。建造石闸。不一年而告厥成事。十年以后。苏松常嘉湖杭六郡。遇水旱不至大困。即康熙十五年。淋雨连旬。滔天水涨。而皆不至重灾。有明征矣。如去岁之旱。赤地千里。真百年所仅见。乃逼近吴淞之华娄上三邑。与嘉兴一带。界连刘河之吴江嘉定。仍不告灾。太仓昆山青浦。灾亦甚轻。此数邑者上年未尝不旱甚也。当年开两江。费公帑十四万金。假使不开两江。则此数邑亦必如武无常等邑之颗粒无收矣。钱粮一例蠲免。宁仅十四万。则知阴受开江之利为功甚巨。即此一年之不告蠲者。已足补昔年之所费。从兹以往。宁有量哉。苏之长洲吴县。距两江最远。然以通邑计。成灾亦未及半。再如无锡宜兴二县。水则受刘淞泄导震泽之益。旱则不能分沾其润。常武江徒阳坛等处。则与刘淞绝隔。而本地之河道淹塞。故致高低并灾矣。为今日计。臣属蠲缺之数十万。另图生计。止在一时。赈动之数十万。已开捐例。自可偿补。而嗣后能保年年丰稔乎。以穷困既极之遗黎。听不可知之天道。臣窃凛凛危惧焉。惟是议兴水利。则必规画。孰为干河。当发帑以疏浚。孰为支河。当劝民以引导。又必干河先通。而后可从事于支河。如常熟之白茆港。福山港。三丈浦。江阴之黄田港。申港。武进之孟渎河。包港。丹徒之安港。西港。皆系沿江通潮干河。最有益于农田。而年远淹废者也。内而无锡宜兴。可连太湖之河渎甚多。金坛丹阳。可接练湖之水泽不少。与夫太仓通七丫之运道。其间淤塞者。或数百丈或数十里。约略兴工开浚。为费三四十万两。而又必相度地势。将所通河道。建立石闸于要津之处。以时启闭。遇旱纳来潮以蓄去水。遇涝泄内涨以遏外潮。斯为有益。程工办料。又需数万。倘不惜此费。在在疏筑。将见农力纾而水旱无虞。我稼同而闾阎充实。百姓足。君孰与不足。言岂诬哉。历代之循吏。无他异政。每纪其广渠资溉之绩。良有以也。臣迩年非不时加讲求修举。止因民力难胜巨工。而军兴旁午。不敢请帑。徒切忧惶。但民患剥肤。　国课日损。与其灾后请蠲请赈而议补苴。不若一劳永逸以图悠远。至于江北淮扬。屡年灾患。沉淹昏垫。病在黄淮。与江南之田畴。实不相侔。更非平常堤防蓄泄之可治。若黄淮安澜。则当议涵洞分泻之法。潮汐迎导之方。皆在平成以后之能事矣。然则现今因赋诎而议生财。反欲耗财而期补盈于后日。不几嗤臣之迂拙乎。臣实谓生众用舒。当谋远大。且水利一兴。效在旦夕。原非迂阔之见。惟念工费。断难措给于公帑。则舍捐输一途。更无别法。臣思现展赈济事例。补足赈项。即应停止。仍请　　皇上俯鉴。于报停之日。将现行各例。再宽展一年。可得输助二十万。臣另疏议展童生捐例内。再分二十万。其用必济矣。使江南水利。全功既奏。赋额常盈。更可垦辟荒土。增益税粮。人民殷富。　国用自饶。推而行之天下。利益有不可胜言者。断不敢以空言涉欺罔之罪也。

　　论增兵筹饷疏乾隆四十六年　
阿桂

臣前次奉到　　谕旨。令各省营伍赏银两。开销正项。及名粮裁添养廉。仰见　　圣谟远大。不惜多费帑金。为足兵卫民之计。惟是　国家经费岁有常规。有不得不通盘筹划者。臣于乾隆十年。在银库郎中任内。曾详悉查核。每年各省所入地丁关税盐课漕项等银。约三千余万两。灾赈蠲缓不在此数。此岁入岁出之大略也。又查康熙六十一年。部库所存八百余万两。雍正年间。渐积至六千余万两。而自西北两路用兵。动支大半。我　　皇上御极之初。户部库项不过二千四百万两。自四十六年以来。并未加增赋税。而府藏充实。国用富饶。部库增至七千余万两。　　皇上时时以藏富于民为念。凡三次普免天下地丁钱粮。两次普蠲各省漕粮。以及遇灾即赈。河工海塘。历年各处用兵。凡为捍卫生民计者。所费又何啻万万。在　　皇上原不稍存靳惜。但此等动支。尚非经费可比。夫经费骤加。不觉其多。岁支则难为继。从前开拓新疆二万余里。每年所费。即以陕甘兵额饷粮裁移添补。于国用并未加增。兹奉　　训谕陕甘各营。酌添兵额一万二千七百余名。西安增设满兵二千五百名。京营添兵四千九百名。其马步粮饷。合之各省兵丁赏红白银两。遵　　旨开销正项。约算岁支已有百余万两。若又将武职名粮。改给养廉。其所扣兵饷。挑补实额。核计岁需。又约三百万两。以每年额增三百万经费而论。统计二十余年即用至七千万两。武职所得名粮马干。由来已久。营员本不至拮据。今　　谕旨改照文员之例。一体议给养廉。固属核实办理。而其所扣兵饷。似毋需尽行挑补实额。伏思滇黔等处。控制边陲。兵力不宜单弱。川省于平定两金川后。内地兵丁。移驻新疆。未免不敷守御。其它闽广海疆。亦属紧要。均宜查明增添兵额。以资弹压。其陕甘两省。业已派满汉兵一万五千余名。并此外省分俱系腹地。所扣名粮均可毋庸挑补实额。再近年来满汉兵制。裁添移改者甚多。岁需经费。是否与从前相仿。伏乞皇上敕交户部。先将每年一定出入银数目通盘核算。并将增兵饷养廉三百万两之后。每年是否尚有余存。其各省兵额。是否无须一律挑补之处。交军机大臣。会同该部。一并详悉妥议。务使理财足兵。两不相妨。量入为出。有余无乏。以为万年长久之计。

　　开源节流疏嘉庆十九年　
吏部尚书英和

奉　　上谕前据侍郎吴璥请开捐例。当交户部核议。查推广常例。事多格碍难行。暂开捐例。能否于经费有裨。或于此二议外。别有良策。可裕国用。着再行妥议具奏。钦此。伏思治国不可言利。而圣人不讳理财。理财之道不外开源节流。常捐银数。行之已久。未便议加。而大捐屡开之后。再议开捐。有名无实。均出一时补苴之计。未为良策。臣等会议。意见亦未必尽合。若稍涉依违。心同漠视。若再致两议。殊乖政体。惟有敬陈所知。仰祈　　睿鉴。臣查户部原奏。现在军需善后。并河工抚各事宜。通盘筹计。约需银一千万。现在内库存银一千二百四十万。若少为支用。加以各处商捐。又前经奉　　旨停止各处工程。并所停　　巡幸。每岁可节省银百余万。一时足敷办理。惟应于此时预筹万年经久之道。务使入浮于出。岁有所余。则　国用常足。不仅为一时苟且之谋。办集一事即为塞责。现在开捐。无论不能得一千万之数。即得一千万之数。将现在军需河工抚各事办集。而岁入岁出。　国家大计。亦应预为筹划。臣愚昧之见。开捐不如节用。开捐则暂时取给。节用则岁有所余。　皇上至圣至明。洞悉直隶办差。不无藉资民力。特降　　谕旨。今岁暂停谒　　　陵。中外臣民。无不同深感戴。臣伏读　　　圣制宋孝宗论。以天子之孝。不同庶人。　　　圣谟广大。万世定论。盖天子之孝。在爱民保国。始为丕承先烈。不比士庶坟园密迩。必藉春秋霜露。克展孝思。应请嗣后　　皇上谒　　　陵之典。或三年。或五年。始一举行。则民力益得宽舒。至木兰秋狝。肄武习劳。联属外藩。为　本朝家法。然臣屡经进哨。查看蒙古情形。迥非昔比。昔之蒙古。马匹众多。乐于从事。今则马匹蕃庶。不能如前。每岁行围。不无赔累。恭查　　　世宗宪皇帝时。即未举行秋狝。嗣后秋狝。亦应请酌定年限。间岁一行。于肄武绥蕃大典。仍不致有旷废。无庸每岁前往。如此则国　家经费所省者岁不过数十万。而于直隶民力蒙古生计所全实大。裕国之道先求裕民。十年计之。休养生息。日加富庶矣。各处工程。业经奉　　旨停止。每岁可省数十万百余万不等。我　　皇上于节用之道。业已讲求。但天下各项无名之费。不一而足。分计之则为数无多。统计之则所费甚巨。惟在承办之人。实心实力。为国为民。苟于国体无伤。即不得避苛刻之名。任其糜费。即如裁撤武官名粮。添给养廉一事。系乾隆四十六年奏准。武官役使兵丁。势所不免。其时建议者因库藏充盈。奏添武官养廉。裁撤名粮。在彼时原系核实办理。但自裁撤之后。未必能禁止天下武官不复役使兵丁。而骤添此项养廉百余万。初由耗羡项下给发。继因耗羡无存。遂致动用地丁正项。　国家经费有常。因一时库藏充盈。不思久远之计。遽行添设。一年百余万。三十余年计之。即三千余万。臣闻其时。阿桂即有恐数十年后。经费不支之奏。可见老成谋国。诸事务期久远。应请　　敕下部臣详查一切正项经费之外。历年添出各。斟酌轻重。可裁则裁。可减则减。务使岁入之数浮于岁出。一时不见有余。积久行之。　国计日臻充裕矣。节流之道。既应讲求。开源之计。不得以事涉言利。行斥驳。夫损下益上谓之言利。若取天地自然之利公之天下。且可赡养贫民。取　朝廷旧有之利还之　朝廷。不致侵吞官吏。何为不可。伏查新疆地方。自古未入版图。我　朝平定之后。岁支兵饷百数十万。内地颇受其累。其地向有金矿银矿。恐聚集多人。滋生事端。久经封闭。窃思天地生财。原以供生人之用。开之而矿苗旺盛。裕课足民。固属全美。即或矿苗消乏。不敷工本。而工本自散在民间。究竟天地间多此一项流通。亦为有益。况新疆矿厂。自开辟以来。未经发泄。旺盛可知。如办理有效。足敷该处兵饷。则内地经费日见宽舒。其它各省矿厂。亦俱久经封闭。弃同泥沙。臣伏思天下大计。东南洋货。西北皮货。以货易货固多。而以银易货者亦不少。兼之器皿首饰装饰等项。消耗金银之处。不一而足。

中国金银有日减无日增。安得不致短绌。则莫若取诸矿厂。以补消耗之数。应请毋庸封闭。或官为经理。或任富商经理。无论所得多少。取之于天。并非取之于民。即使官吏难保侵渔。富商或饱囊橐。总系取弃置之物。以济生民之用。实属有益无损。且可赡养贫民。虽聚集多人。而多人即藉以谋生。人有谋生之路。即无滋事之心。虑其滋事。不令谋生。未免因噎废食。如蒙　　俞允。请　　敕伊犁将军。并各直省详查。奏　　闻办理。仍须　　敕谕不得畏难苟安。宽其罚赔。俾有赢余。则人皆乐从。上下交益。又查户部入官地亩一项。乾隆年间入官者姑不具论。即以和珅福长安两家而论。入官地亩。不下二三千顷。此项地亩。至今并未升科。臣久任户部侍郎。与诸臣屡饬井田科司员行文查催。无如直隶地方官奉行不力。大约此项地租。历年尽饱胥吏之橐。且风闻有以碱薄抵换膏腴之弊。应请　　敕交户部查明。严催直隶总督。即作速升科。无令隐匿侵蚀抵换。　于国用亦有裨益。以上二事。一则天地自然之利。一则　朝廷自有之利。并非取之于民。虽为数不能预定。或亦开源之一端。我　　皇上励精图治。躬行节俭。爱育黎元。诸臣能仰体　　圣意。尽心尽力。无玷厥官。定可感召　　天和。年谷顺成。百物蕃昌。　天府日臻饶裕。臣世受　国恩。仰见我　　皇上筹备军需。筹赈筹河。　　宵旰焦劳。臣实不敢以取给大捐。苟且塞责。谨就见闻所及。披沥直陈。伏求　　敕交妥议具奏。

　　论理财书岭南集　
程含章

帝王生财之道。不外乎开财之源。与节财之流。今之财源。无可议开也。亦在乎节流而已矣。今之财流。别无可议节也。亦节乎军需河工而已矣。　国家出入有经。用度有制。自灾伤赈恤而外无虚糜也。惟军需河工。动辄费数百千万。不此之节。将安用节。前者　　皇上因用度不足。　　询问内外大臣。有能为裕国之策者。条具以闻。窃验之往言。按之当今之务。舍军需河工而别言生财者。皆苟且目前之计也。　国家车书一统。声教大同。血气之属。莫不尊亲。内无思乱之民。外无边疆之扰。所谓军需。不过教匪。能禁教匪。则兵革不试而财用足矣。教匪之祸。流毒无穷。我　　皇上本德礼以化之。悬重刑以威之。又　　命天下有司。编查保甲以稽之。天下学臣。随地作为论说以教之。可谓明备矣。愚以为有治人无治法。欲禁教匪。在乎择贤能之吏。而使州县皆得其人。州县者亲民之官也。风俗之醇漓。宜所深知。民气之静躁。宜所素讲。吏果贤也能也。则防维之道。教化之方。皆可随地见效。彼教匪者何自而起。即有一二倡乱之徒。亦无难立就诛灭。而军需可以不作矣。然而道府者。州县之领也。督抚藩臬者。又道府州县之纲也。领不振则衣不申。纲不举则目不张。但令道府不旷其官。则州县之贤否了然也。督抚藩臬不尸其位。则道府州县之贤否亦了然也。先儒有言。一家哭何如一路哭。诚有味乎言之也。为大吏者严以率属。毋稍姑息。取贪劣阘冗无能者。一切罢之。则贤能者出而事治矣。一县得其人则一县治。一省皆得其人则一省治。天下皆得其人则天下治。安有教匪哉。安有军需哉。故曰用人与理财。相为表里也。若夫河水之害。自唐虞已然。历代之治河者不一人。其论治河者亦不一术。自南宋至今六百余年。河道未改。历代苦之。增高培厚。讫无良策。今淮徐之间。河道高出于地者。或数尺或一丈数尺。危乎险哉。　国家岁费数百万以防之。及其决也。又费数百万以塞之。塞乎上必决乎下。塞乎东必决乎西。何则。水性就下。必强之使上。以就吾道。势不行也。则故道之不可复用亦已明矣。董子曰。琴瑟不调甚者必改弦而更张之。乃可鼓也。窃谓今日必求复禹故道者。非也。不明禹治水之意。与孟子所以论禹治水之说。而常守增培之法而不变者。亦非也。欲求黄河数百年之安。必参古今之变。酌地利之宜。顺水之性。舍故道而别行新道。然后可。其舍故道而别行新道柰何。河决之后。如得其道。不必堵塞。因而成之。则水得其就下之性。自安靖矣。或曰。顺水之性。将听其行南道耶。抑听其行北道耶。曰。天下之大势。西方高东方下。故凡水皆注于东。河至兖州。本欲东入于海。因有泰山障之。不得不折而之北。不得不折而之南。天津东北最下之处也。水欲赴焉。故禹导由此入海。安澜者千数百年。迨九河既堙。无人疏瀹。至东汉永平时。河乃南徙。由东北次下之千乘入海。安澜者又九百余年。迨入河东汉王景王吴二人所瀹复堙。至宋南渡时。乃折而由泰山以南。吞淮入海。今海州安东沭阳此三道者。皆黄河入海之口。今不必参以人见。听水所归。其改而欲归于北耶。因而堤之使北可也。其改而仍归于南耶。因而堤之使南可也。总之顺其就下之性而已矣。或曰。水行北道。不碍运道乎。曰。运道自分水龙王庙以下。势若建瓴。故多建石闸以蓄水。则德州天津之地势。低下可知也。而天津之地势尤低。如河行北道。由利津入海。则河之南运道本高于河。无虑其淤。惟河之北。须多作石闸以防之。粮船至此。然后启闸。劳费与今之清口无异也。若河由天津入海。则粮船至河。即可顺流而下。直至天津起剥矣。焉有碍乎。或曰。听河北行。北边之郡县。不受害乎。

且何以处失业之民也。曰。河行北则害于北。河行南则害于南。均之害也。惟择其害之小者而处之耳。河行北。但能岁岁修浚。当用滚龙搜沙之法。俾不停淤。复于水落时。挑挖河身。厚筑长堤。自可久安长治。若河行南。则所受南方之水较多。窃恐黄沁淮沂汝泗涡颍。同时并涨。海口消泄不及。必吞洪泽诸湖南入于江。害不愈大乎。若夫河行新道。当徙失业之民。业诸故道之中。毋令失所。昔殷人五迁以避河。非得已也。或曰。斯事重大。请思其次。曰。必不得已而思其次。则当使河自河。淮自淮。毋藉淮刷河。而反受累于河。且使河自河。沁自沁。毋使沁入河。而愈助虐于河。此分其势而治之。害或稍轻乎。然此特救急策耳。欲求数百年之安。必顺其就下之性。固不必泥禹之迹。但得孟子行所无事之意而河治矣。河道既治。则运道自治。　国家岁防之费。塞河之费。赈溺之费。一切可省。省数年。而财之积当以数百万计。省数十年。当以数千万计。省数百年。当以数万万计。所谓捐小费。节大费。不聚财而用无不足者也。故曰。欲理财者。当自河始。

　　请开海禁疏　
慕天颜

查得户部疏称。需用钱粮甚多。今内外诸臣。有将米豆草束等项价值。题请加增者。有称百姓困苦。题请蠲缓者。有称百姓困苦。条奏赈救者。今江南等处灾荒。又见告矣。倘概议不准。恐民生不遂。有负　　皇上爱养斯民之至意。若竟从所请。则钱粮愈少。军需不足。岂得不预行筹划。在外督抚。身任地方。知之必悉。如何使百姓不致困苦。以足　国用。有益兵饷之处。俱行陈奏等因具题。奉　　旨九卿詹事科道会同确议具奏。钦此。臣查生财之道。必致其源。而理财之法。当从其大。目前兴师征讨。四出靡宁。虽蜀道渐开。楚江咸顺。而貔貅之众。布星陈。资饷甚殷。所在告急。议节省则事款通裁。几于节无可节矣。议捐输则事例多案。几于捐无可捐矣。然而军马之供亿。每患不敷。度支之经营。尚苦莫措者。良由讲求之术。徒循其末。而未深探其本也。自庸调之制废。而民力之输纳。无复本色之供。自两税之法行。而　国用之征求。惟以金钱为急。上下相寻。惟乏金之是患也久矣。然银两之所由生。其途二焉。一则矿砾之银也。一则番舶之银也。自开采既停。而坑冶不当复问矣。自迁海既严。而片帆不许出洋矣。生银之两途并绝。则今直省之所流转者。止有现在之银两。凡官司所支计。商贾所贸市。人民所恃以变通。总不出此。而且消耗者去其一。堙没者去其一。埋藏制造者又去其一。银日用而日亏。别无补益之路。用既亏而愈急。终无生息之期。如是求财之裕。求用之舒。何异塞水之源而望其流之溢也。岂惟舒裕为难。而匮诎之忧。日甚一日。将有不可胜言者矣。由今天下之势。即使岁岁顺成。在在丰稔。犹苦于谷贱伤农。点金无术。何况流亡迭见。灾歉频仍。于此思穷变通久之道。不必求之天降地出。惟一破目前之成例。曰。开海禁而已矣。矿砾之开。事繁而难成。工费而不可必。所取有限。所伤必多。其事未可骤论也。惟番舶之往来。以吾岁出之货。而易其岁入之财。岁有所出。则于我毫无所损。而殖产交易。愈足以鼓艺业之勤。岁有所入。则在我日见其赢。而货贿会通。立可以祛贫寡之患。银两既以充溢。课饷赖为转输。数年之间。富强可以坐致。较之株守故局。议节议捐。其得失轻重。有不啻径庭者矣。然而议此者必谓海氛未靖。方事剿除。若一通洋。势多扞格。则更请衡今昔事势而言之。按故明海岛诸国。并许朝贡。惟以倭彝犷悍。绝不使通。然而市舶之往来。于彼不废。故有舶商匿货之禁。原以专计泛海之船。行之累朝。深得其利。其后虽有倭患。原非兆于商舶也。再以　本朝而言。闽海之余孽未殄。而荷兰琉球等国之贡仍至也。粤地之风帆接闽。而暹罗红毛等国之贡自若也。贡船本外彝所来。犹且无碍。商舶由内地所出。翻谓可虞。又事理之必不然者矣。犹记顺治六七年间。彼时禁令未设。见市井贸易。咸有外国货物。民间行使。多以外国银钱。因而各省流行。所在皆有。自一禁海之后。而此等银钱。绝迹不见一文。即此而言。是塞财源之明验也。可知未禁之日。岁进若干之银。既禁之后。岁减若干之利。揆此二十年来。所坐弃之金钱。不可以亿万计。真重可惜也。今则盛京直隶出东之海船。固听其行矣。海洲云台之弃地。亦许复业矣。香山岙门之陆路。再准贸贩矣。凡此　　庙谟之筹略。岂非见于海利之原可通融。而故弛其禁耶。今所请之开禁。亦即此意扩推之而已。惟是出海之途。各省有一定之口。税赋之入。各口有一定之规。诚画一其口岸之处。籍算其人船之数。严稽其违禁之货。察惩其犯令之奸。而督率巡防。并资文武。统之以兼辖。责之以专汛。弹压之以道官。总理之以郡佐。一切给票稽查抽分报纳诸例。皆俟定议之日。可逐一妥酌举行也。总之此事诚关重大。今之言者明知此禁之当开。乃瞻顾而不敢轻言。即言矣。议者亦明知此言之可行。又因循不敢决断。则财终从何裕。而用终从何出乎。兹因需饷浩繁。民生困苦。上　　庙堂之忧。更烦院虑之切。再三筹计。展转思维。以为微利轻财。未足以补救今日。必当致财之源。生财之大。舍此开禁一法。更无良图。抑臣更有请者。江南弃沙。虽已复业过半。尚有界外未复之洲。实则在大江口内。而不在外洋。迁民失业。更为可悯。今若开禁。并可勘令复归故土。垦种补课。又系生财之一端。而海舶通商。所资在天下之大。百世之远。宁仅江南一隅足饷一时已哉。

　　禁用洋货议异之文集　
管同

天下之财统此数。今上不在国。下不在民。此县贫而彼州不闻其富。若是者何与。曰。生齿日繁。淫侈愈甚。积于官吏。而兼并于大商。此国与民所以并困也。虽然。是固然矣。而犹有未尽。今乡有人焉。其家资累数百万。率其家人妇子。甘食褕衣。经数十年不可尽。既而邻又有人焉。作为奇巧之物。以诳耀乎吾。吾子弟爱其物。因日以财易之。迨其久。则吾之家徒得乎物之奇巧无用者。而吾之财尽入于邻。今中国之与西洋。固邻居也。凡洋货之至于中国者。皆所谓奇巧而无用者也。而数十年来天下靡靡然争言洋货。虽至贫者亦竭而从时尚。夫洋之货胡为而至于吾哉。洋之货十分而入吾者一。则吾之财十分而入洋者三矣。昔者圣王之世。服饰有定制。而作奇技淫巧者有诛。夫使中国之人。被服纨绮。玩弄金玉。其财固流通于中国之中。而圣王必加之厉禁者。为其坏人心而财势偏积也。今中国之人。弃其土宜。不以为贵。而靡靡然争求洋货。是洋之人作奇技淫巧以坏我人心。而吾之财安坐而输于异域。其在圣王宜何如。天下之物。取其适用而已矣。洋有羽毛之属。而中国未尝无以为衣也。洋有刀镜之属。而中国未尝无以为器也。仪器钟表。彼所制诚精于吾。而为揆日观星者之所必取矣。然而舜有璇玑周有土圭之法。彼其时安所得是物而用之。然则吾于洋货。何所赖而不可绝焉。　国家之制。贩粟出洋者。官吏之罪至于大辟。夫粟之与财。其为国与民所资也奚以异。以粟而易洋之财。与以财而易洋之货。其为伤民资而病中华也又奚以异。今也独禁粟。而余皆无禁。是知其一而不知其二者也。昔汉之时。匈奴爱汉缯絮食物。有中行说者。教以得汉缯絮以驰艹棘中。衣皆裂敝。以示不如旃裘之完善也。得汉食物皆去之。以示不如湩酪之便美也。由是匈奴遂大为汉患。夫欲谋人国。必先取无用之物。以匮其有用之财。故表饵交关互市之事。古之人常致意焉。洋之乐与吾货。其深情殆未可知。就令不然。而中国之困穷。固由于此。则安可不为之深虑也哉。宜戒有司严加厉禁。洋与吾商贾皆不可复通。其货之在吾中国者。一切皆焚毁不用。违者罪之。如是数年。而中国之财力必纾矣。

　　论洋害岭南集　
程含章

天下之大利在洋。而大害亦在洋。诸番所产之货。皆非中国所必需。若大呢羽毛哔吱铜锡绵花苏木药材等类。每岁约值千万金。犹是以货换货。不必以实银交易于中国。尚无所妨。惟鸦片一物。彼以至毒之药。并不自食。而乃卖与中国。伤吾民命。耗吾财源。约计每岁所卖不下数百万金。皆潜以银交易。有去无来。中国土地所产。岁有几何。一岁破耗数百万。十岁破耗数千万。不过二三十年。中国之白金竭矣。近来白金日渐昂贵。未始不由于此。实堪隐忧。或曰。严海口。谨关津。但令海关不收其税。便可禁其不来。不知沿海数千万里。处处皆可登岸。虽有十万兵。不能守也。利之所在。不胫而走。不羽而飞。岂必定由关津。海关向无鸦片之税。皆系传闻之讹。至于禁兵役之包蔽。拿烟馆之售卖。有犯者重治其罪。皆系皮毛之治。无益于事。必欲正本清源。惟有绝其人。不与交通贸易而后可。然试思其人之能绝焉否耶。彼诸番之与中国交易。已数百年矣。一旦绝之。则必同心合力。与我为难。兵连祸结。非数十年不定。而沿海奸民。素食其利。且将阴为彼用。海滨僻静。不可胜防。且胜负兵家之常。但令中国小有挫败。则谣诼纷乘。起而攻之矣。天下事自我发之。须自我收之。岂可以兵为戏。而浪开边衅哉。为今之计。止可严谕各国不许夹带鸦片。某船有犯者。即封其舱。不许贸易。而于沿海口岸及城市镇集。严密察访。有屯卖大贩。即置于法。没其财产入官。妻孥配边。其关津口岸之查禁。自不待言。又广为教戒。使民回心向道。或者其稍止乎。事有明知其害而不能即去。必姑俟之异日。以待其几之可乘者。此类是也。
  </div>
  <div class="pagination">
   <a href="皇朝经世文编_page97.html">
    上一页
   </a>
   <span>
    ...
   </span>
   <a href="皇朝经世文编_page93.html">
    93
   </a>
   <a href="皇朝经世文编_page94.html">
    94
   </a>
   <a href="皇朝经世文编_page95.html">
    95
   </a>
   <a href="皇朝经世文编_page96.html">
    96
   </a>
   <a href="皇朝经世文编_page97.html">
    97
   </a>
   <span class="current-page">
    98
   </span>
   <a href="皇朝经世文编_page99.html">
    99
   </a>
   <a href="皇朝经世文编_page100.html">
    100
   </a>
   <a href="皇朝经世文编_page101.html">
    101
   </a>
   <a href="皇朝经世文编_page102.html">
    102
   </a>
   <a href="皇朝经世文编_page103.html">
    103
   </a>
   <span>
    ...
   </span>
   <a href="皇朝经世文编_page99.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
