<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 88 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 88 页/共 172 页
  </h1>
  <div class="content">
   窃谓宣府为　陵京项背也。大同。为　畿辅右臂也。山西。为中州肘腋也。三镇固弗重耶、矧虏在宣府北。为把都儿黄台吉。大同北。为兀慎摆腰俺荅。山西北。及河西。为俺荅吉囊。今称虎噬狼婪最雄长者。非俺荅为父。黄台吉为子耶。次而吉囊把都儿。则弟行。兀慎摆腰。则孙辈。下此知名者。不可胜数。各领精兵。多者二三万。少者四五千。顾彼丑类。气血心力。如一人然。呼吸相通。肝胆相照。乃环牧于三镇之边。鲜有关山墙堑之限。三镇又弗重耶。夫人于项背。以卫元首也。右臂以卫一身也。肘腋以卫心腹也。宣大山西。卫内如此。捍外又如此。历按诸边。孰如三镇。三镇者。尤弗重耶。缘承平日久。武备渐弛。　朝廷锐意兴修。边臣历年振饬。而虏势日炽。我备尤疏。每廑　圣上宵旰之忧。余自受　命以来。深为此惧。爰及抵任。备极咨询。酌古而准之今。推缓而致其急。以事莫先于用人。不过此数条非有他奇异谬巧也则议更将领兵莫先于选锋则议行拣练。战莫先于长技则议演铳炮。守莫先于设险则议筑墩堡。食莫先于诸积。则议备粮刍令莫先于鼓舞。则议厚功。赏。诸所条　请庙堂二一响应。其委任责成。意独至矣夫条贯虽陈。尚赖我文武将吏。竭忠尽命。举行贵实。心志贵孚。间有袭旧弥文。怠公误　国者。是自弃于　圣朝。自干乎　天宪矣。余督理无效。罪孰大焉。乃复申饬之。首曰防边谕。凡十四章。夫边以谕防。言边外也。非忘守也。以战为守也。次曰守堡。谕。凡十八章。夫堡以谕守。言堡内也。非忘战也以守为战也。外以战为守。边可固矣。内以守为战。堡可胜矣。战守相生。内外相倚。是为节制之师。万全之策矣。此自其形与声者言之耳。至于临敌应变知彼巳以决机宜。料成败以执胜筭。今殊不尔夫虏用勇而拙于谋也用众而拙于寡也用骑而拙于步也用速而拙于久也用射而拙于技也此六者。虏之所短。　中国之长也。用我所长。制彼所短。微乎。神乎。将使其入无得。其出有损。谁为办此事者屡入无得。屡出有损。则我势日强。彼势日弱。虽系其颈。而拊其背。有日矣。曾彼丑类之足忧乎。此当求之于所谕之外者也。此余与我文武将吏之职分也。乃刻为编。各堡一册。各官给一册。相与广其意。而不泥其词、亟勉图之。
　　皇明经世文编卷之二百五十三终
　　●皇明经世文编卷之二百五十四
　　华亭宋征璧尚木　陈子龙卧子　徐孚远闇公　何刚悫人选辑
　　盛翼进邻汝参阅
　　赵文肃公文集一（疏）
　　赵贞吉
　　◆疏
　　三几九弊三势疏
　　宣谕将士疏
　　○三几九弊三势疏【三几九弊三势】
　　公此一疏不但事理明鬯文笔亦复高劲不减贾太傅诸篇公此一疏在隆庆元年
　　臣闻天下气运不能常治、人事不能皆安、惟明君英主、制治未乱、保邦未危、乃人事得、气运隆、唐虞三代至汉唐宋、其间治乱安危、可考而知也、大抵君亲断事。臣进善言。则上下交而治安致。君悦逸豫。臣好謟谀。则上下暌而危乱生。此明效大验、昭著史册、我　国家治安日久、可谓极盛、迩来法纪渐弛、习俗日渝、此正久安之患虽有治安之名而无其实无危乱之事而有其理所谓遗大投艰于此者也。历求时未治安之繇、与今日制保之道、大约有见于几者三、而当慎、弊之甚者九、而当去、势之重者三、而当改、总据理而陈纲。祈因事而详目。夫几者何也、理之着、动之微、治乱安危之托始者也惟圣人知而慎之。防于未然。斯去乱即治。舍危就安。言乎今之三者、一曰朝讲日勤。为慎于修德之几。臣闻周宣王早朝晏罢。汉世祖夜分讲艺。非不欲自逸而好劳也。以必如是。乃志气强盛。而治理明畅。是以二君得为中兴令主。我　皇上初政锐然举行。天下欣然。以总揽万几之美。由此而始。近或有作辍间断。政将举一废百。学将一暴十寒矣。日讲礼严启沃诚少况严趋而入礼完而出言问未通情意不洽其于政事义理安能有得伏望　皇上念天下仰赖。在于此举。奋发自强。鸡鸣而临朝。务尽咨询政事之详。事毕而御讲。务尽究穷义理之要。或有几务未悉谙。句读难尽晓。亦令讲臣念诵更端问难。必明后巳。乃德日进。业日广。而帝王可绍轨矣。且志向恒在自立。精神原无二用。志既定于此道。则精神毕聚。其于妨学废政之事。时固不暇及。亦知其无益有损。自弗为矣。孔子曰为君难。伊尹曰天位艰哉。今庶绩未理。四方不宁。正当　圣明宵旰图治。侧身修行寤寐求贤之时。乃晏视朝早罢讲。似于慎修之道有所缺于始焉。乃厥有终。将何以善。此诸臣惓惓之忠所以効也伏乞　皇上举行而始终惟一。则臣民之望慰矣。二曰票拟亲裁。为慎于出入之几。臣闻我　祖宗朝亲理治务。每日羣臣奏事面奏领旨毕。书写本后。既能奏事面决定自不烦票拟图治之本无先于此送该科覆奏施行。原无票拟而事治政善正统后始有之实出一时权制而非常经古之帝王。日与贤良大臣。面相都俞吁咈于一堂。犹恐壅蔽易生。下情弗达。乃以兹票拟图治。可谓深言矣臣愚谓主张不出于圣心则君臣之间尚存形迹其所不敢言不能行之事尚多如此而曰治安也即我列圣暨　先帝。虽尝承用。亦惟令儒臣折衷古今。裁度事理。呈上御览。亲酌量可否。或面加商确稳当。乃御笔自书发下。我　皇上初政于此固尝留意。曾未数时。臣见邸报有辅臣乞票拟亲裁发下之请。此固因职效忠之义。我　皇上诚当俯从所请。更因此知大权不可下移。凡章奏要须面议。批荅亦须亲笔。即命票拟。亦须令议尽天下之公。仍择其是者。细究利弊所在。明白的确。然后施行。如悉委于下而无所取裁。辅臣所难亦在于此故虽大贤不能不调停于刚柔之间不如此即不安其位臣恐左右便嬖孰非任私受贿百计千挠秉笔者使皆执正不从则嫌怨易生稍从事于转挽则事体非宜设辅臣不皆得人。则偏听独任。御下蔽上。党同成私而不觉者。亦可虑也至传奉之名。尤不可有。何者九重深居。壅在内。蔽在外。其言岂皆可行。传言岂皆信实。此事莫甚正德之季该部岂能事事覆正权势所移不言而喻传奉不巳权将在传奉者内外奔趋蛊惑者向之而主势孤矣逮业巳成。虽欲夺之。犹挽千钧之弩难于为力也哉。臣固愿　陛下慎之。三曰闻言力行。为慎于图政之几。自昔贤君。皆乐闻戒勉之言。于臣未言诱之来。既言欲其再。是故壅蔽不在下。过举不在上。天下称明或知是而不勉。非而不改。不能听言乃曰果断不足此真深于圣学者总不识治乱安危之几在此亦果断之气不足也今进言勉者在勤政讲学敬天法　祖节用爱士重农备武。戒者在声色货利土木神仙游玩骑射拒谏启宠。此皆忠诚所发。为德为民者也。仰荷　皇上始或嘉以忠爱。或以为是后但曰该部与该衙门知道。此票拟者未详夫条陈时务该部职掌知之宜也于此亦例视焉固宜大小诸臣之恳请也近自太常少卿周恃贬谪后。人将谓不乐人言。且有惟言莫予违之意。言者渐寡。夫人臣为国忠谋。虽用言显身。尚不能致。况咈之又罪之。孰肯効忠直于此。急宜此时显犯颜敢谏之忠。用直谅端方之士。既可来谏诤以资治道。亦可振臣节而葆元气矣。不然天下无事时可为而恶人言有事乐人言而为不及可不念之乎。此三者始于一念。实万善繇基。本于一事。实万几繇理。于此能慎。是谓为大于细。图难于易。治安之本以立、设有未能。则几差毫厘。事成渐着。玩愒因循。缘法之奸与积习之弊相因并起流弊惟日其甚矣。至于甚一时虽未率图。择其中太甚者去之。则亦可转忽为治。远否图安。言乎今之九者、一曰治体怠弛之甚。智及仁行而勇断。君德也。智主明或过察。则体伤浑厚。元气也索。仁主恩或过懦。则功乏精明。气势也微。二者道相成而弊相悖。就弊言索尤甚汉宣帝宋神宗事可见也。何也。一张一弛。文武道也。励精而张之过。不有从容和平以固结人心。此虑长远后此稍易前辙而浑厚或过治体即怠弛而不振矣我　世宗肃皇帝本　圣神之德。饬法起治。隆功峻绩。天下久受治安之赐。乃永其深仁。俾人心固结者。在　皇上成其美耳。今天下沾被政教。一年于兹。咸颂　皇上仁厚之德。性生于天。而又咸愿　皇上刚勇之功。当勤于学。葢以君德主刚。今政未蒙亲断。似刚勇未足。而怠弛之弊。将渐而起。是以翕望　皇上。体干刚。昭独断。凡事几所在。众言佥同。为机会不可失。左右不可谋。异说不可摇。流俗不可阻者。即持其志。奋其气。迈往力行之。乃谓之大勇。其勇于施仁。能见大要非蠲切于曩日葢亦荐于当今则为亲贤爱众为柔远宁迩。无煦煦于私恩一命一赏之颁乃谓之大仁勇于用智。则为贵德远奸为明目达聪无察察于章疏一言一字之失乃谓之大智如是则刚明足以起懦。厥德允修。浑厚中有精明。治道自振。其于前业。可以相成。而免于衰微矣。　宗社无疆之庥。其在此举也哉。二曰法令更易之甚。自古帝王初政。必有诏令。以一人心志耳目。其行也则必坚如金石。信如四时。而未敢有越踰违易者。近我　皇上登极一诏。搜烦剔弊。诚治世远猷也。何一行即有更易。其它且不暇谕。即如内府各钱粮疋之类一节。委科道查盘矣。科道言官。言如当理。虽乘舆改容。卿辅待罪。乃以侵欺冐破之罪劾一二内使。其言不行。又听其先入之饰言。即免究治。且谕其自请免查之疏。自请免查法纪犹在恐积习相仍虽查核仅于故事耳甚于初令相暌。亦非开言路而惩奸欺矣。顾往事难追此后果足稽而不侵欺乎。不需索乎。禁门内贿索公行无忌。法纪安在。是须严革此辈。处置尤为得宜不然留一二谨顺者专管出入候　皇上不时取用即令供应不许推托延滞用过即登数籍时委科道稽查。如有侵冐。听其便宜处分题请。若有缺少合用对象。照例行部查送。不得辄陈妄扰。庶其可免侵渔无穷之害乎。三曰赏罚冐滥之甚。治道之磨励人心有赏罚。古者善不即赏扬之不巳。乃赏加。而不及于无功。恶不即罚。遏之不巳。乃罚加。而不赦夫有罪。今辇毂下民易犯法。最在勋戚势要内习厮养之辈。始恃其凭借。莫有发之。逮发之而钻求挟持。法司不能竟讼。此固纵恶实亦长奸。盍令法司凡此辈有犯。实时招究。大者请详。小者径发。如阿纵故容。坐以卖法是罚一人而千万人惧者此也。至赏尤不足劝。何者彤弓为贶。弊袴待功物虽至小将以君命得之者足荣也我　祖宗朝。节用慎赏。间有大赍。自数金至表里一二止也。即今不时之赏。常格之颁。分外之求既广。银币数多。内帑告竭。民供难继。恭逄我　皇上天性仁俭。屡加节省。持盈易侈。永图难怀。而诸臣者或仍无宋臣司马光辞赏之见。王旦忧民之叹。谓之共德未也。此特银帛耳。臣犹愿留以待缓急之用。乃爵赏大器。尤不可亵前府中监役俱拜锦衣世封。当今银币之赏甚微而锦衣世袭者盖亦多有是为惜小而滥大也夫非军功不袭昭然　祖训今乃及于无功不知矢身宣力于社稷疆场者何以待之此中外闻而甚惜者也。臣闻开国靖难有功封爵者。一有人言与过戾。即削去不议复。于开国大功宜宽于此辈冗恩宜严意固深矣。以是例处此也尤宜四曰官爵纳鬻之甚。为官择人。不私匪人。古道也。今不特不择。且从多财帛者之自择。穵选暨推广事例是也。昔始议时。犹谓非经世远猷。旋当报罢。行数年矣。需用非此不济。上下恬习而安。而贿赂彰。风俗坏。皆所弗计。近来小官幕职无□人可任非必尽□此辈总之铨序无法各求售私耳或谓此小吏非正官。不亲细事小吏最迩于民彼方倾资援纳而来心切求偿初费、锱铢诛求。明言公索。上官缘此。亦曲原贷。传曰争民施夺。皆此类也。识者尤谓子弟纳官。富者因此而贫。亦或有之。臣谓直须早罢此例。永不许再开。倘经费不足。自古理财大道良法具在。未闻有假此而裕用者也。五曰府库虚竭之甚夫虚竭者何繇而致。用度繁。敛数多也。臣旧闻户部岁入。合民运盐课赃罚等银共二百六十余万两。应发内府各边官俸军需三百七十余万两。穆庙初巳不支如此古者量入为出。九年三年蓄积。今出倍于入一年。尽数不足支发。内民运尚有灾伤蠲免者。往者工部所需。犹且取给于此。后因不敷。乃议加派四司料价五千余两。又加册封冠顶银六万余两。夫取于民者有加。用于官者辄乏。力诎举赢莫甚此时。以二部言。工犹易节。倘荷　皇上锐然罢兴作。减织造。裁各监年例之支给。省内侍坟茔之敕治。犹颇可支。其在户部。则有三难。一内出入无籍可稽。司国计者不一预闻。一太仓银米多为权门月课。典仓场者不能核革。一各边主客兵饷岁费日增。理疆场者不能裁省。是曰用度繁也。将以为在民。臣观民间既入粮税矣。又杂泛差徭。既应里甲矣。又收解大户。既充驿传矣。又柴薪马丁。既出民壮矣。又军饷边需。既四司料价矣。又买解大木。为名不一而足。为派不时而有。其间官吏乘机加派。豪强挟势过征。称头火耗使用起解之类。不可胜述。臣自家居而来。此亦人所难言每见数城数令。未有一人能悉却此。且指弊例名为旧规。庸才相踵。民瘼不念。所以下户流移。中户称贷。上户并役。是曰敛数多也。此谓不在官。不在民。又求之在外库藏。臣旧年奉使每过郡邑。问之长吏。府不过数千金。有未足千者。邑不过数百金。有未足百者。求其实繇嘉靖二十九年边将括取而去。乃仓以预备为名。屡勤积谷多寡见贤否之令。有司急簿书期会。即誉隆上官。孰肯尽心于此。即钞关抽分。虽为榷商宽农。实则额外之征。莫非民财。官事多扰。民穷财尽。以臣奉差杭关观之。年丰商集。榷关不得赢饶恐为后日无穷之累司事者不负所委。额羡俱足。年或荒歉。并商旅不来。额且不足矣。又将何以补焉。总此数者而观。积贮国命之大。乃内匮外竭如此。是为无政事矣。万一有如古方千里水旱盗贼夷狄之警。将如何而应。近闻缙绅以屯田盐法常平复古为足用一策。顾空名无实。徒言未行。兹不敢谓百千年计只目前一岁足支一岁之用计将安出哉臣谓无所费则有少贝有所省则有积。此其道在上不在下。则夫为会计录以献。又时具水旱盗贼以闻。臣知我　皇上当惕然思。奋然振起。其处此何难之有。六曰庄场扰害之甚。民之资生者田地。公家之取给者赋税。论治者言之矣。井田难复。限田难行。均田未必能举职。养民者其可无善处之道乎。今以北言。东起辽阳。西尽甘凉。平原沃野。若田功大兴可以内静寇贼外殄残虏中兴本计无出于此可仿江南水田之法。以南言。东自淮南。西抵汉沔。土旷人稀。可召种江浙无田之民。从中或免起科。或轻徭役。而又画以沟塍畎浍。俾公私有界。旱潦有备。亦佚道使民一良法。顾莫有议行者。去王道远矣。人恒言古者民养于上。后世听其自养。今不独听焉并其所谓养者夺之如勋戚庄田。内官庄子。宗藩寄庄是也。夫王者四海为富。普天皆土。何在于庄。至勋戚有券。内官有供。宗藩有禄。乃又别置庄场。或夺民开垦巳成之业。或侵民成熟巳种之租。或致令徭役重并。粮草赔纳。或希图冐免粮差。虐势所及。扰及官府。害及良善。莫敢谁向。宜差风力科道官清查。或给还民。或令当差。更酌之以革弊繇渐。行法以严之道。此重农安民一务欤。七曰制度废弛之甚。制度者贵贱有等。上下有别之谓也。惟有等别而后物无妄费。人不妄取。臣观礼仪定式。自冠葢宫室饮食舆马。至冠婚丧祭名分严明。臣民当遵者也。今视为泛常。珍奇锦绮之制。雕梁画栋之饰。厨传驺从之烦。百倍于往。士民不识四礼。往往以修斋奉仙糜费徼福。缘此财用日窘。风俗以弊。然法禁之行。始于贵近。观之畿甸戚势贵近之家。佩珠玉。饶锦绮。峻室宇。侈声色。营寺观。动费万金不惜。自长安街始。凡官房居宅。大半系内监所有。公进此难言之言不三年而爰立明良相遇绰有古风矣即此多财彼非天降地设固刻剥夺攘而取者臣前谓府库虚竭。此则积聚无算。此谓不在官不在民而在此也。夫国以礼贵。畿以民实。今礼坏则防溃。民少莫与为守。加以铺户各项科扰。前稍立锥者。近皆从逃。其在者多为此辈厮养爪牙。故曰纪纲未坏。疆土未蹙。而国非其国者此也。端本澄源。伏乞　皇上美声淫色。不接耳目。远方难继。不奉口体。珍禽奇兽。不育禁闱。峻宇雕墙。不施营造。祯符瑞异。不具贺章。更丰俭适宜。如禹之无间。则观感化道。内外一于正矣。八曰士气卑弱之甚。治道繇人心维持。人心繇士气兴起。今士气委靡成风。喻意奇雅譬则越绵不团而软繇往时辅臣议礼争胜。假峻刑以箝众口。一二贪婪固宠者继起。阴惧公议。袭用旧法。数语诋斥永嘉诸公太甚遂俾士大夫礼义廉耻之维不立。驯至此时。以言不出口为淳厚。推奸避事为老成。员巧委曲为善处。迁就苟容为行志。柔媚卑逊为谦谨。虚默高谈为清流。此二语于今尤切论及时事为沽名忧及民隐为越分居上位以矫亢刻削为风裁。官下位以逢迎希合为称职。趋爵位以奔竞辨谀为才能。纵货贿以侈大延纳为豪俊。世变江河。愈趋愈下。欲砥柱中流而挽回之。宜崇朴雅。奖恬退。尚悃幅不杂声实并茂之行。未用行丘浚人各举代之法。当者推。此二议均可搜才责实否则举主连坐之罚。既用行罗钦顺久任超迁相流通。与近部题内外均劳之法。大臣务主公道。风兴推让。不以纳交虚誉。居要地量扩有容。不以拂意偶谤置别迁。言官各持公论。志存浑厚。不举细过暧昧伤大体事行直谅不可缄默观望失事机守令尤亲民职。专向以威福任巳。德泽不下流也。众建抚按。藩臬临之。百纪一纲。宪度以肃。顾位俱民上。体均非轻。内台重外台轻此亦非旧法也特权势所属施承各过遂为定体藩臬稍轻。守令最轻也。即如相见礼节。宪纲所载。循行巳久。加以庭跪道伏。往体有庭见长揖。道遇避舆固严。或亦尊特命也。乃跪伏可待贱品。槩施守令。非古礼矣。士夫居常平交。一旦为牧民。遂屈膝仰观。情亦未安。臣惟　天子议礼。斯上不骄。下不謟。合行该部会同内外知礼诸臣。查宪纲。考古制。仍随时斟酌。不得泥古袭今。□如宋制。何官以何礼相接相见。凡专制奉使监临守土。凡堂阶舆道拜坐参送。议为成规。刻布公署。上下遵守。庶免临时竞议。乃礼文既定。实意自孚。士气以振。古者刑不上大夫。贾谊长太息于汉。犹以束缚输司寇为不可。今不但输司寇。又隶锦衣。其以言得罪。偶误朝参。因事罣误并容拘执。名分辱甚矣。此事沿袭既久厘正更难其如先今诸臣所议锦衣止典禁军。而访察拘系一属法司。凡中外刑名。除不道巨狱。及贪酷不纵外。其余小过。如建言等。并从宽释。如紏察不公。体访不真等。并容辨明。乃体貌既尊。观瞻自美。士气以振。此两事者。事虽迂远。实关志节。舍此不早葆养倡励。当平暇时小廉曲谨。高论危貌尽为有人万一变故在前。欲求直躬不屈。临节不夺者。或亦鲜矣。九曰。议论虚浮之甚。天下有道。行有枝叶。笃实君子。先行其言。是故先王一道德以同风俗。修行之谓。所谓行者。孔子修德讲学从义改过备之也。讲学之风。此时甚广。实兴起斯文者。盛心美会也。臣从束发时。即从诸大夫后闻之。旧年官京师见讲者多负倡明者初意而讲勤者又得美官遂议其假此为仕进快捷方式。惟能以此弊习自为清洗则后来不得依附前贤不为滥觞及奉差浙江。见一二士人时称为冉闵者。迹其所为。在市道人下。诸司暨士民。深厌其鄙渎。夫学乃入德行道之务。讲有求明践实之功。譬之衣食。不可一日缺。乃儒貌盗行。口说心违者。冐名实焉论者为清谈盛而晋衰。伪学禁而宋微。时势所趋。俨然可虑。臣愚卜天祚世道。当无宋事。特虚言胜。实行微。外伦理职业为道。假虚见静悟为学。卒使内空其心。外疏于事。其为行自信心而不据理。显然晋尚清谈之弊。而爱官爵之诮。有或同之。繇今不变。后进将谓道果在是。止是自足。只今人才士习。识者巳谓不逮弘正之时。此往又不知何如也。维辅世教者。自有一变至道之方。天下日望之矣。顾道德之本。风俗之原。其在　皇上从实屏虚。端巳重行于上。诸臣各慎修实行。敬应于下。则不待立门户。互标榜。腾谈说。而君子德风。天下向道。感应之机。有至妙矣。臣自分学昧意狂。然欲忠于吾道。且愿士大夫有其实。无务其名。幸亮其心而原其罪可也。此九者。繇一念造端。而成于巳着。繇一事因循。而积于渐滋。于此极计图回。则太甚者去。治安之事以行设有不去。将弊孔日滋。讹谬成袭。逮其势成。则履霜坚氷至虽有善者。莫如何也。言乎今之三者。一曰宦侍之恣。重于难制。臣闻君道贵清心寡欲。其要在起居男女饮食之间。自昔帝王恒慎所养。嫔御有数。宦侍有节。我　国家初年。亦有阉人五百粉黛半千之歌诸臣尝疏请用宋儒程顺亲宦官宫妾时少。接贤士大夫时多之言。固以养心为望。忠爱至情也。臣知　皇上当必力而行之若宦侍不可不择。亦不可纵。何者。人有贤否。贤则内养德而濳消默夺于微。此辈自有贤不肖若用舍劝戒得宜则不肖者自不至纵恣贤者补益亦为不小若一槩以非我气烦疾之过严则失机用矣外助政而明争显谏于着。否则异是。臣不暇远引。在　先朝。则有若金英谏止南迁。怀恩乞罢传奉。阮安不私公帑。单吉劝辞庄田。功立名著。至今称之。否则大如王振曹吉祥刘瑾等之专权怙宠。次如汪直张永谷大用等之招贿贪功。终取祸败。则有何益。今在于　皇上左右前后。岂无恩等若人亦岂无振等若人惟当择而用之。顾内臣之贤。不在他。在不干预政事。我　圣祖鉴前代宦官之失。置铁牌书内臣不许干预政事八字在宫门内。时异势易便令初制不可复存良可叹也然得文肃此疏犹可不没圣祖本意耳后因权阉彻去。及修大明会典诸臣畏势寡识不备载入遂失防闲法意而后乃渐异矣何者。昔食于大官而不置俸。后禄米支赏赉频矣。昔止供给扫除而不管事。后司钱谷典甲兵矣。昔止四品而无阶爵。后崇体貌盛舆从矣。此犹往事。而今乃尤异矣。读此知内臣盛衰変礼之渐往公务知会该部查发。不辄行题疏。今行径请侵部权矣。往赏赉面叩领受。不请讨陈谢。今疏谢乞恩挤卿列矣。往有罪被论。不遽辨诬。今诬人以过。明巳无罪。与公论抗是非矣。夫言官风闻。指摘时政。　圣明尚当曲为优容。大臣犹以不强辨为体。何独此辈乃不能一指言之。岂其朋比坏政。干嘱公务。攘剥官民。骚扰道路。制御小人当勿失此机当任其所为而礼法不宜制耶人心常饬于奸之未发而肆于法之既漏今奸发而法漏矣彼更何所忌惮乎昔人有言。有罪不赦。有缺不补。言势渐成难于制也。今禁内西海子净身者众矣。彼见夫富贵易。又无罪戾。孰不欲侥幸希图进用。如是而欲本清源洁难也。顾其中未必皆然。臣见邸报有内官监太监李芳采纳愚忠一疏。举一以劝其余最善掖引观其言意确然可行乃未蒙允行岂以为宦侍忽之耶孟子叙道统。即武王不泄迩忘远。为圣人忧勤惕励之心。固至迩者也。　皇上信行之勿疑。乃为取善不遗。而君道成矣。主意在此第臣见者芳疏未知其行事果能不干预果能率择其属而濳消默养于微乎如其言一未能矣。言虽切。虚语也。徼名也言以渐而深使人不觉所以其言之非实者将以为干预政事之渐也疏而远可也。如能之则贤矣。贤则自知晋文公守原之议出于寺人勃鞮为不可。而避利推权。惟恐蹈之行且率其类皆为恩等若人其功名当与之并传矣然其要在　皇上亲览政事。信任辅卿大臣。听纳科道言臣。而庄莅慈蓄内臣。凡此内臣将弃旧习而为忠直。亦可保全而不速祸败。此内臣之幸。亦　社稷之福。二曰宗藩之禄。重于难给。治有九经。如修身次亲亲。然事贵适中而庸常可久。是故薄则鲜恩。厚则踰义皆不可久。所以尊位重禄。同好恶而劝者为中庸之道。我　国家待宗藩之礼。官给有册封宫室婚姻丧葬诸费。民编有厨役斋郎铺陈诸役。更时遣使存问匪颁。恩极厚矣。第赋入如昔而宗藩之生日众。以一府观国初。亲王一位。今郡府将军中尉至郡县主仪宾凡数千位矣。今二百余年七八世耳繁衍若此继此将本支百世尽赋不足以供之臣观江西府三耳。位不满千。禄给犹不时不均。在山陕河南湖广多者可知也。固有支给不平。自相怨争者。有今年称贷书券付领者。有拦街进殴伤吏卒者。有率众出城甘为不法者。此等近复多有有擅自来京辄便题扰者。有衣食宫室无资男不婚女不嫁没无葬者。此皆天潢日盛。禄米难继势所必致。那借以给宗禄亦非常策也往尝佐以内帑太仓盐银。兹三者司农屡告匮矣。正当易穷通变之时。未闻有建议及此。岂亲亲之际难于言。　祖训之重不敢违。虽言亦莫有出身任其事者。顾前臣为论众矣。而未能用。近礼臣议矣。特仪宾恩数而非其全。臣读仪制司职掌。内有丰林王疏定子女以杜诈。为见甚确。借宗人疏以议裁抑则自无省事之祸王宗人也。岂无身谋子孙谋。特目击势重。不早预图。非特无益　国家。亦非宗藩之利。今贫者枵腹待给。富者糜用踰制。比前尤甚。岂待其困极变生。乃为之所乎。亦付之无可奈何乎。臣闻一说似亦可行。我　祖宗以来。总欲议出诸王使裁减而不怨凡事千亲藩必手书与诸王共议固情敦一体且劝而不怨也兹天下事体重大。孰过于此。盍具书与王。将先臣所论未用之言。仍令诸臣各具条陈之说。又令户部通查天下出入钱粮与灾伤蠲免之数。昔日禄米较今加增之数。备叙今巳百分难处。数十年后生齿日多。益不能支给。开具成书。择德望才名兼全。使谏部两臣者。充正副使而往。面谘详议。更乞天语叮咛诸王。会同该藩各位不分尊卑长幼凡有欲言欲达之情。各具疏封固使者转达。仍查贫不自给禄米不得支者。劝谕本藩当为念亲爱富贵之谊。不可坐视同室之窘。且体　朝廷周恩之难。须曲为善图以报。于中岂无如丰林王之先见嘉谋者。藩屏之念。本源之思。固人人有之。由是内有愿辞重禄即从其减支可也有愿以分给即损余补不足可也有愿蠲余财即奖劝周乏可也有愿出如课单之类如庄田之顷即抵补役费可也或照内外文武官支米折钞之例。或行弘治中遽减房价。及开圹造坟之数。或用丰林王限妾媵别嫡庶。以革花生螟蛉之奸。或照仕宦家疏属以下。为同门异室之制。或法宋立孤遗奉给以待袒免而下之亲。或复宋设宗学以科举收有用之才。或准近日裁革冗员例减无用之官役。或恩数当与即与。不必令差人至都。并却其例外之请即内有裁省减节。事理明透如此然不裁省以他用而均支于本藩不减节于今日而定制于将来是谓因事处事。各亲其亲。众心皆知此举由事势所穷而致。原非得巳。固宜其乐从者众也不然好恶不同。贫乏日众。禄重位尊者安能独富贵哉。语曰均无贫。和无寡安无倾。固是道也。宗藩中有首肯议此出以为之倡者以虚名激厉之其人固即周旦卫武将功着彛鼎声施行帛矣树坊扬忠。敕赐奖嘉。岂足尽其贤哉。此非立谈卒办之事。惟在　皇上笃亲睦之恩。诸臣竭股肱之力。乃可与虑始尔。三曰边境之威。重于难振。臣南人不识边事则尝有过计者。以国家都燕。百里外即虏。戎服甲帐游猎之骑。一日即抵城下。数年间凡数至矣。非但昔日附背扼吭之虑。但虏情止利抢掠。马不习水草。难于久留当今奴日强盛而辇上君子皆谓志在抢掠不知虏情之将変也文肃此言不验于曩时安知不验于日后乎万一此态顿易将何策以应日者邸报。知蓟宣有虏溃墙而入。边塞戒严。致烦宵旰策励诸臣。分遣将兵其间何自而至。与所由御敌进退之方。臣不闻其详。不敢妄陈。仅据往昔所闻见者。略为筹之。可例推矣。夫强本者弱枝。有备者无患。京师者四方之本。而备莫大于兵。团营者兵之备战者也。臣尝见其操演带甲虽十余万。求转臂悬弓拍手乘骑者绝少。乃面有菜色。马多露骨。问以旗鼓坐作。漠然弗知。询其由。壮强者充实者皆匿名籍营图生业。赴操悉老幼顾募之辈私隶游闲冐营籍于今为尤甚其为内家占役冐名支粮者尤众即欲查稽。凡把总号头之类。皆其家人私充。近又得直疏举用。孰能核其实而出之。以是曰其人能战未矣。更番入戍者兵之备守者也。尤多老幼不堪。近闻调兵川中大抵应名而出至中途即顾募无赖充之一人入戍常代数人持募钱至都下应点则出钱顾倩有役则钻求免脱其托身泊没于势近家者尤多。推此而腾骧锦衣可知也。以是曰其人能守未矣。前代去边各远。兵政不致微弱如此。今当百里之虏。蓄无节制之兵。谓之有武卫可乎。往年本兵用言官之议。稍加查革。纷动怨谤。议即不行。语曰。城门闭。言路开。及今不如言者所请而行。待门闭而开言无及矣。又闻之各边辽蓟以荒歉单弱。屡犯孤危。宣大以堡寨尽破。精锐渐销。甘凉以藩篱既撤。斥堠难置。及诸徼之入卫。各方之土著。日眺月腐。而地理消条。刍粮不给。军政姑息。卒心骄悍。处处为然。亦询其由。大都谓致于将师者四。言简而弊尽矣庸懦者退缩失机。轻躁者易敌损威。悖逆者私自交通。贪饕者减克敛怨。致于督抚者四。玩纵者偷安为事。欺蔽者掩败为功。疑滞者赏罚不信。昧弱者节制不严。乃命令之出于　庙堂者。亦有未善三。当闲暇则禁网疏阔。有警衄则诛戮太严。致督臣之畏惧。议威杀则文法牵制。赏间谍则钱谷不敷。致边将之阻挠。困徭役则蠲恤不行。俘逃离则边功不核。致边民之困罢。以此故虏得深入如此。大都中原虚弱巳极。虏每一过不问胜负民间一空库藏且竭事势难支。固称岌岌。况鏖战经年。未见一报奇捷。何能御其心而使之不来。又闻之留都养无用之骄卒。浙闽有无常之海汛。滇广多不率之苗夷。是皆攘荡中土。而销耗神气者。伏望　皇上恻然兴念。力加振起。敕下本兵诸臣。即前日之失。改图万全之计。母但寇至张皇。寇退便安。斯得矣。此三者譬则人身。宦侍者腹心也宗藩者肉骨也边境者皮肤也一有疾焉即身不安三者皆病其何以堪兹欲循序而治。莫先于腹心安。道在制其恣。制之者不行其谗言。不谋以政事。不可与羣臣通接。兼差外公干。次莫要于使肉骨安。道在给其禄。给之者一其好恶。均其爵禄。又定以制节谨度之礼兼修古者小宗联属之义。欲全安贵于皮肤不伤。在振其威。振之者足兵食。肃纪纲。信赏罚。而其枢要由国是定。元气胜。定与胜者臣愿　皇上远法虞帝儆戒而无怠无荒。周武明德而不玩人玩物。斯政教清明四夷无隙可伺。内顺治外威严者在是也。如此则治安要务。其槩巳具余皆节目。可次第而理。不如是所谓不蓄艾而求病立愈。未见其能济者。此臣知而必尽言。言而必尽意。沽忠塞责。非臣所敢。至身之利害迟钝。尤非所期者也。
　　○宣谕将士疏【宣谕将士】
　　公此疏在嘉靖庚戌
　　奏为献计破虏事今虏大营在通州。先锋环绕京城不先挫其锋。则虏益骄不可制矣。臣愚妄谓宜急遣近侍有才猷辨博官一员。捧诏诣各军营激励三军之士。许开损军之令。具见调度方畧足以鼓舞士气许令将士义勇军民人等人自为战。但得一首级者见赏银一百两。如有将官等逗遛顾望不进者。亦许本官指名参奏。在不失机宜。其赏功银两。须差锦衣卫官挍押付各营。纪功官员。随同本官刻期发行。待事定之日。令如故。惟　皇上合当事大臣议其便宜行之。钦蒙　皇上准臣论事、升臣一官、兼风宪职衔、奉敕宣谕城外各营将士、宽其损军之罪、重其赏功之格、臣于本月二十二日酉时领敕、二十三日前诣城外总兵官咸宁侯仇鸾等营宣扬　圣意、激劝勇敢、二十四日早、再至鸾营、令其督军前去剿捕零贼咸宁侯与虏通故不肯乘利邀击鸾以为雨大未可动臣以为此雨天之所赐乃贼虏失利之时正我军出奇之际今传闻虏往白羊口出去、臣以为白羊等处。皆山隘险塞去处。而此贼止共一支。又以抢略财畜极多。辎重为累。若用奇兵趋出贼前。见可击而失之此千古恨事然古来失于朝议不决今则失于边将纵寇丙子之役奴止数千又皆别部乞活非真奴也然卒纵而饱去此又甚于嘉靖庚戌之事矣令贼回寻古北口故道。则我三军大战可获大克若放贼使出待其半渡纵兵击之。可获半克。若止望贼尘送之。则为无策。今　朝廷开旷荡之恩。令尔将官各得展布。军士又遇此出格之赏。且贼入山险之中复值雨水如此乃狂虏大败之日将军立功之秋也鸾闻臣言、其言虽尔意则不然即应曰、此去定大杀贼、将官军士、莫不感激思奋、实时前去、臣仍宣谕城西城南城东守护等营毕、公以此事反至得罪以故后公皆恩保全不敢出位陈言尚有宣府总兵官赵国忠一营在沙河迤北、离城尚远、臣未经辞朝、不敢擅去、巳令总兵官仇鸾差夜不收赍捧臣宣谕告示彼中将士讫、二十五日卯时进城、臣才薄识短、不能仰荅我　皇上激励将士之至意臣不胜悚惧待罪之至、
　　皇明经世文编卷之二百五十四终
　　●皇明经世文编卷之二百五十五
　　华亭徐孚远闇公　陈子龙卧子　宋征璧尚木　何刚悫人选辑
　　彭宾燕又参阅
　　赵文肃文集二（疏　议　序　记　跋）
　　赵贞吉
　　◆疏
　　议边事疏
　　论营制疏
　　○议边事疏【筹边】
　　公此疏在隆庆己巳
　　臣于本年八月二十二日、伏蒙　圣恩、命臣以本官兼文渊阁大学士、在内阁办事、臣于次日廷谢毕、复面恩讲筵、蒙天语叮咛、命臣吉尽心辅佐、赞理政事臣于时稽首仰对、谓近日朝廷纪纲边防政务。多有废弛。数语具见担当与保位图全者不同然同列不安矣臣欲舍身任事。未免招怨。伏望　皇上与臣作主张。容臣得以尽力。臣誓不敢有负任使。以干明典。伏蒙俞旨知道了。臣吉感恩图报一念之诚。于是沦洽骨髓矣。至九月内、闻虏入大同大肆杀掠、总督陈握兵观望于怀来宣府之间、总兵赵弃镇远避于应州方域之境、廵抚李副将麻等皆闭门锁堡以自全、夫高位重禄之臣。有封疆守备之责者。此葢边将常□文肃初入黄扉不胜愤切欲大行整饬故与时人不和坐视狂虏深入。屠杀生民。曾不能发一矢以向贼。其心固已忍。其罪亦已重矣。然又于旬日之后。虏骑尚未退尽。乃辄敢上夸功献捷之疏。以欺罔天听。是诚何心哉。人臣之罪。宁复有大于此者乎。当有廵按直隶御史燕儒宦历陈该镇文武之臣失事之由、及地方残伤之状以闻、又该刑科给事中查铎、云南道监察御史王圻、劾奏掩败为功扶同欺罔之罪、一时朝廷之上、公论赖之稍明、奈何该科该部。袭守近年旧套。在科则为漫然两可避匿之参。在部则为肆然庇护再查之覆。蒙　皇上发下内阁、令臣等看详拟票、臣即与大学士李说边事为平章第一要务于今反漫然视之国家之事最重者在边防欲整理边防在正朝廷纪纲耳赏罚乃纪纲之大者。若大同一镇功罪不明。赏罚不当。则诸边视效因循怠玩。皆不可复整理矣。此乃社稷之计也。我辈则社稷之隶。又安可不勉乎。今正大同之罪。只以　祖法国是公论清议八个字断之足矣。八字理明词严主将不固守。　祖法也隆庆元年。　皇上处治蓟州山西失事之律。国是也大同廵按所奏。科道所劾。公论也当事之臣。请赂不行。持法不废。清议也守　祖法。定国是。张公论。畏清议。非我辈其谁哉。一事处置得宜则诸事皆可为公作霖本意在此也我辈若守得此八个字坚定则何事不可立何政不可修又何惧于任怨哉于时阁臣不以臣言为然、臣亦隐忍不敢渎闻者、以为俟其再查。果如奏劾所论。则论正其罪未晚也。今该廵按燕儒宦覆查失事罪状益加详着。况未经再查之先。大同失事之情弊。巳昭布人人之耳目。而不可掩矣。今兵部题覆。仍循回护之方。阁臣拟票。尚存姑息之意。臣备员密勿、与参谋断、但自顾才识俱出诸臣之下、欲争论而力不能徒抱学古之愚、终鲜匡时之智、故怀惭而思退矣、窃念臣某今年巳六十二岁、来日匪多。黄扉一席可入不可出文肃乃复异人如此哉效忠无术若旅进旅退惟知恋此崇阶患得患失不思有忝衮职则臣壮岁所存之志将与齿发俱衰而人臣守正之节于是大坏矣此臣之所以自伤而不敢不以之自励者也。故敢冐万万死罪。哀鸣于君父之前。乞解辅职以避贤路。退就讲官。勉修旧业。葢臣自揣绵力不堪。恐负圣明委托之重。又思洪恩未报。犹愿输涓涘仰荅之私。以此自白其心。求无愧于自献之言耳
　　○论营制疏【营制】
　　题为遵　祖制、收兵权以饬戎务事、照得我朝内外卫兵分隶五府、乃　高皇帝定万世太平之计。俾免前代强臣握兵之害。其为圣子神孙虑至深远。其法制甚周悉也。永乐末年。因聚府兵北伐。旋师之后。遂结营团操。乃以三千神机二营附之。因号为三大营。其实皆为五府之兵也変府兵而为营军其源流如此夫五府之兵。因调伐而聚之为营。既归即当散还各府矣所以久聚团操而不散者。以当时常有戒严征伐之事。故不暇耳。然犹以五军名营实未变五府之旧制也沿至正统末年。常变为十团营矣。弘治年间。又加为十二团营矣。正德年间。又添置东西官厅矣。然旧营之中。尚存老家军之籍。则五营之号未泯。而五府之意犹存也。夫我　太祖分府以设将。则权任不偏而得将将之法。营兵分练则易精锐我成祖分营以统兵。则分数易明而得将兵之法。得将将之法。则无前代强臣握重兵之衅矣。得将兵之法。则合兵法御众如御寡之方矣。此　祖制之尽善。所当世守者也。至嘉靖庚戌。严嵩欲为贼将仇鸾之地。遂请于先帝。特设戎政厅。括内外兵籍铸总督戎政之印而授之于鸾。夫于五府之外而别立一厅。咸宁侯受知于　世庙故特骄恣其余则恩顾未隆大抵戎政文臣足以御之当无意外之虞也则尽变　太祖分府之意矣。以十余万之众而统于一人。则尽变　成祖分营之意矣。时无骨鲠伐奸之臣。故贼臣得以肆觊觎之计。向使鸾迟于伏诛。则时事之危未可测也。鸾诛而以镇远侯顾寰代之。寰惟知退让自守。以保勋名。以避嫌忌耳。然而营兵则日弱矣。往岁戒严。官军俱列营于城内。其怯弱可知。皆由轻变　祖宗之法。遂致将强而如鸾。则有不轨之虞。将弱而如寰。则有不振之弊。　国家与强虏密迩。而兵将之不足恃如此。诚可为之寒心矣。臣愚昼夜虑此、窃谓分府设将之制。未易卒复。此于少保旧法而分营统兵之法。犹可遵行。况近日兵部会推总督戎政之将。武臣之中无堪任者。葢才足以统御十万之众而能变弱为强者非韩白之流不能当之求之今时。果难其人矣。恐亦未可求之于侯中也若夫才堪将一二万之众者。犹或可选择而使也。合无将见操官军九万。分五营者意欲存五府之遗也分为左右中前后五营。各择一将以分统之。责令开营教习。依法训练。仍以文臣廵核之。每岁春秋遣官较阅凡将官之能否。军士之勇怯。技艺之生熟。纪律之严纵。皆得奏闻。而赏赉罚治行焉。务令五营齐成精锐。先将戎政印收入内府。有事则领敕挂印。而命将于阃外。事完则缴敕纳印。而归将于营中。如是则太阿之柄。独持于上。而辇毂之下。常有数万精兵。可战可守。听调听戍。随所用无不宜矣。转弱为强之道。实不外此。今若徒狃于戎政厅之设。而不遵　祖宗分府分营之意。则将权重而避忌愈多兵不敢练也卒伍混而分数不明兵不可练也责任归于一人而观望推委者多兵不能练也夫与其握兵权于一人。坐视其废弛。以趋于弱。孰若分其权于五人。令其各自操练。互相奋勉。而渐趋于强以壮国威也哉。臣一得之愚所见如此、伏望皇上俯赐采纳、
　　◆议
　　练驭议
　　调兑议
　　○练驭议【马政】
　　奴虏以马为足闻其军制每五家养一骑兵无出他赋役骑兵壮而充老而代当其为兵游闲无为五家共资给之惟以操衍勒习为事而巳故其马精甚中国不能当也
　　京塞之马。以备骑操战陈之用。平日必时加按勒鞭策。俾其练习闲熟。乃缓急足倚。如止刍牧安佚。则血气凝滞。精神散漫。驭用难必其不惊骇。奔逸不定。骑操战陈。安所倚之。是以古有善御之法为是尔近岁庚寅春本寺唐冏卿疏古人之练兵也。不惟习其人。又习其马。夫行陈兵识将意。马识人意。晓然自喻于摇手举足之间。故所向皆克。有如目不习旗鼓之容。体不习鞍辔之事。而以试于敌。欲无败得乎。晋惠公与秦战乘郑小驷。庆郑曰乘异产。从戎事。及惧而变。进退不可。周旋不能。后果败。刘玄德久不骑。叹髀肉复生。夫人不可不习劳也而况马乎今驭法不讲。而禁骑坐。辔疮有禁。镫花有禁。营马禁骑坐者以贫军觅微利顾人或致损瘦也然今营马未有不顾人者虽有霜蹄不习控御而况其不能禁也后为下人吓诈之资而巳是以迩者本寺议俵寄马。凡负重载则有禁。若营伍骑操。将用于战陈者不禁。即古御法不传。今京塞羣将中。当或有明阵理得骑法。能自识王良造父之术者。访求之俾之主驭专训以按勒鞭策之事。则练习闲熟。必有兵识将意。马识人意所向能克者。庶几兵强马徤。实为安攘良猷。乌容不讲也。
　　○调兑议【马政】
　　古之御马者。当今养马无法以裱马于民间不制宫监孳息调习也歌言春红游牝。秋青驾旌。又言春花红马通淫。秋草青。马食肥。夫游牝通淫者。以春为交接孳育之时。驾旌食肥者。以秋为驰牧练驭之时。此摘周礼月令语称之。实王政生之以时。用之以时。对时育物之道也。以故马各适用。无有夭札颠弃者。即霸者亦识此。旧传秦穆公于仲夏调马出战。相马者孙阳曰。今时值仲夏。炎暑熏蒸疫症大作。未敢轻出。穆公遂停兵罢战。以待秋成。阳施剂制疫气诸疾悉愈羣骥望之如云锦。秦人以孙阳为能。后世兵家仿之。凡以夏月役马为不时。乃国制俵取种马。寄养民间谓之俵寄调取。寄养马兑给京军谓之调兑。俵寄分春秋两运。而调兑则定于秋间。此遵王政对时取用之制。亦善矣。迩者辽镇奏讨寄养马以给征。太仆以职事谓寄养马乃专为兑给团营骑操防守都城。拱护　陵寝。征讨入卫应援勤王军国固本安内居重至计。各关边旧有苑仆卫所马例。未有自内远调者、疏请止未得行。又疏暑途千里跋踄。人马沟壑。欲待秋成。又以事急未得行。卒遣马至山海。乃调于养民。兑于边军。皆不悦且苦之。偶适久暵。幸得霖雨。疫不作。而犹日晒水泡。汗蒸力疲。毒发蹄艰。果有沟壑者亦有畏阻半途逃匿者。即幸存而军强受。将来鲜足骑征。似为弃之。视兑冏丞君回语之。笔法老特书此以贻后之炎夏慎勿调马者甲午六望日又议、
　　◆序
　　赠唐郎中幼真出守广平序
　　送湖广上江防张兵宪明岩序
　　○赠唐郎中幼真出守广平序【广平】
　　予选汉记、公孙昆邪惜上谷太守力战事、以为有若此近古怜才之义、至文帝使持节赦云中守、呜呼、又何日明也、是时汉苦匈奴矣、终帝世兵竟不出、皆使屯将近郊、天子按行、示有备而巳、其要领可睹也、文帝曰、李广奇才、俾遇高祖、万户侯岂难得哉、明巳之不以万户侯与广也、李广事帝年尚壮也、巳徧历鴈门上谷代郡守、以此知帝之扞边安民、大略在慎择守、夫乘障收保聚。收保乘障土须责之边郡守不烦大将此论为允令虏不大入得。以杀获上府计功过。即守事亦易办岂得空国困用哉至武帝之世。则万户侯摇铎。而以与诸人。于是广去守而为将虽其晚年。而郅都亦以扞圉名。则先既以其民困矣。明制横边守棊置虏连近岁大入。杀略守民人。顾法守不与考责仅督糈糗哺。幕府行尺牍文墨自喜。经国者谓出师难。镇兵又不足赖。虽以万户侯市。期无应者。宜仿汉古法。重择近边。及甸辅太守。得沉机才智勇略之士。稍阔略文法假借之。令率民自为战御以宽内称善计。当是时、而平阳太守又竟以课民御虏中不律何哉、当今内地寇剧亦倚守令城保不专赖武弁也以用民壮胜于用卒伍耳然守令无余财足用所以鼓舞训练为难今之守。不得自补卒伍。如李广魏尚有自卫也。率出顾募。非课入赎罚。则安所取直哉。以法不当。则谓收市租自用者又何如也。大夫刑部唐君曰、使平阳守竞竞守常磨岁月。以彼才智自効。虏亦易与乌可越格令率易若此予曰、呜呼、行千里者宿舂粮。日氐昭旷者不及于眉睫。事有固然者。是时虏旦夕入。率妇子待命。又奚暇磨岁月。顾不念其时。能令虏不入境耶。守虽操一切。不暇念民。亦远出于坐视虏去后。深文平绳之。使后守徽维四肢欲自奋无由则执计者之过也乌在所称阔略假借之初意于是唐大夫出守广平矣、过予论事、广平畿南閟国。不若上谷平阳要害。然虏往年掠至完县则广平宜急备宜大夫以才士行、大夫读名实督核击断之书久。奋气再倍。可以出而击御虏。宽　上忧。不但专理民。不得以绳文深恐为解。夫大夫谈诗书起家者。倘亦有鹰搏猿射之雄乎。善乎田叔有言。云中之民。自为守出死力击虏不可禁。嗟乎尚得民心如此即功名易成矣此尚之能也宜文帝之为尚动故予与大夫计边。言虽多。又终以安民为之本。
　　○送湖广上江防张兵宪明岩序【湖广江防】
　　天下设兵备数十道。使者必以才望选。重要害也。初青田刘太史相　皇祖取定天下。宇内制一矣。尝见国书分省用今名分道用古名国初分道四十余其后以事渐添设至其遗言犹劝上联络要害。使形胜之地。皆与京师相呼应。后省渐设廵抚治兵。而按察官领敕饬备兵事佐廵抚者始棊置有自哉。于今乞活纵横倚恃长江隔南北耳湖广兵备数处而江防最称要害夫荆岳汉沔之间固英雄所争也洞庭云梦寇宄之薮。部使者乘舰旁午。骇江出入。若遇敌。奇袲民伺其才高下以为跳伏。内蔽襄邓。外压衡沅。横遏夔峡。跨形胜负险。为　天子守要害。北向呼应者。饬兵使也。鸣呼任亦重矣。今年夏、吾乡张子以户郎行、予告之若此、张子曰、然则古立国江南者。必保据江上游以为固。宋事不论。如陆庾陶桓之事。皆握重兵于此。势不得不尔。倘青田之论意若此乎。予曰否、我　国家势与往代异、　皇祖虽都金陵。然当是时。天下形胜要害旷邈。论形胜独出之见宜备者当在大河之北考国初未设兵备。然大将出振兵北地。率岁一遣。皆　天子所与赐誓带砺。同休戚臣也。无何北定都则大河北皆在京师胸背掖间其为相联络呼应自易故论今天下形胜要害。旷邈可备。宜使相呼应者。又当在大江南北未为过论亦师青田之意乎哉。夫师青田之意者。是借秦为喻之法也。至正壬辰之祸自南起亦足惧矣今惟知重河北耳。何不借元事为喻。夫元事乌足道。何不稽我家法以论之闻宣德后。加近臣斧金戊。视两广兵事势最贵重。非为其地益远。则与之权宜益重。使相呼应联络之术。不当尔耶。近日本兵臣视北边。请重抚臣权。则　天子赫然怒。重遣斥去。明其非家法。此亦足以明控制南北之术矣。人臣知此势。则能为　国家建久长之计。张子曰然、予今为当如何、予曰、江南北置勿论。荆岳汉沔之间涝甚矣。盗稍扑散。然聚亦易。方隅多事则才俊先忧。君勉之哉、
　　◆记
　　郧阳追祀抚治大理少卿吴公记
　　○郧阳追祀抚治大理少卿吴公记【郧阳抚治】
　　今南大理卿章丘张公、往以佥都御史抚治郧阳、作而叹曰、郧阳之政稍弊矣。易不云乎。治蛊者求其意于先事之初耳。故其操切剂量。思循往抚治原公吴公之旧而振新之也。思其人因就观其尸祝之所。始知吴公之未尝与祀也。初原公以都御史抚治郧阳、名杰字子英、阳城人、吴公先以廵按代抚诸郡、后以原公荐升大理少卿任抚治、名道宏、字子博、宜宾人在成化中、并以戡定绥宁郧阳事着勋名。而郧阳之人并思之。乃吴公之不得列祀、则莫不衋然伤心、久而未忘者也、张公曰嗟乎、画一之章、定于曹相、泣碑之政、广于杜君、郧政之始建也、原公纲之、而吴公纪之有开拓于前、有弥缝于后、繄其可忘诸、因访其孙为府经历者得遗像焉、遂肖而配诸原公、于是太守黎君尧勋率诸文武父老生徒进曰、诸司守章程以奉　天子、俾兹土之民、免歼馘之痛者、七十余年、夫孰不知二大夫之功也、而祀典之阙卒定于公、闻之、惟仁人能不忘人之功、而处人以礼、殆公之谓矣、顷之张公去为大理、而江西刘公代焉、谓宜载诸石以谂来者、而黎君以委于予也、予尝浮汉江。横郧而东者屡矣。襄郧境阔多山险自宋以来弃而不治流民窜处其中数为寇盗自原公始平增县属设抚治而吴公左右经纬之其地枕秦跨楚。包络险阻。员幅数千里。元季弃之为荒。国初歼之为墟。间置数县以领其遗民而在三省之徼司燎击析弃不顾者殆数十年故草木盛而变为矛戟。猿鹿多而化为貙兕矣。成化初盗屡起、横不可制。常州白公圭三原王公恕嘉兴项公忠、继率六师往克之。又复啸聚而原公实承之。当是时吴公廵按河南佐原公有为于始。继原抚治以成能于终。卒称原吴。吁盛矣二公之始经略也。谓大兵之后威巳振不可复言杀、遂下令抚绥之得流亡民四十余万授田以飬之置县以统之浚池高城以固之。设卫所屯重兵谨关隘以制之割三省之地。得七府而合为都会。开抚治以联属之。今郧襄之境又为盗区矣群寇无纪终必殄灭但既平之后人多流丛山险奥深必当置县邑开菁林以经纪之不然又将蚁聚也矛戟之墟。长禾黍矣。貙兕之陵。牧鸡豚矣。山无不伐之椔。涧无不汲之泉矣。夫定近难而壮远猷炳炳焉二公之功固百世不可忘祀亦百世不可废也。由今言之。原公固才矣忠矣。然建事之。初倡治实难。孤立易夺。非吴何以裨之。功立之后。梁祠易撤。榱栋易移。非吴公孰能定之。则吴公之并祀。固一日不可缓也。张公刘公皆弥纶之器、怜才稽往、深致意如此宜矣、予与黎君、又吴公乡人、而每好问。共谈当世之务也。安得不窃以为快而重有感哉。嗟乎。承平之世。卓绝奇伟之士恒退而循默谨厚之人恒进。忽有方隅之警。而后知戡定绥宁之才难之也。成化之际。可谓承平。而相继定郧难者。皆得才卿名士甚易若此。何哉。渤海之盗。必重用张敞。西川之乱。必再起张咏。之才之鲜也如此。而诸公才名相埒。聚定一方。故能历久尽善而不变。何其盛哉。今方隅之警多矣。　皇上拊髀念臣邻之义。思阃外之才。于是士大夫吐哺屏息。思致其命以当　天子任使。于是时而表才名之士。扬功臣之业。诸君子岂得无意哉。夫易弦而调声者。智之门也。断弦而理棼者。勇之经也。张公之言曰、求其意于先事之初、此智勇之所藉手、而功名之从出也、诸君子所以并休前人者、不在兹哉、因并书之以相谂焉、
　　◆跋
　　四川练兵条约后语
　　○四川练兵条约后语【练兵条约】
　　予昔充史局窃闻朝廷之末议矣、皆諰諰然忧兵之不足于战也、财之不足于费也。人才不足于用也。夫国之待是三者。如人之旦夕食饮。知不足则宜为速备。而御事之臣。泄泄自居。苟为身计。无及远之虑。在上者不忧在下者多忧此最可忧之事也取为巳忧者又皆末位疏逖之士虽勤无补也当是时今蜀抚二华谭公为职方郎于留都、而予亦以量移同官、比舍以居、所谓末位疏逖之士。怀天下之忧者。咸于兹聚公于中深任艰事。名甚着闻矣。予居尝谓人曰。此非泛言者行吾言则兵不胜壮也财不胜裕也人才不胜多也众骇其言之易也。而公独是之。谓人曰。赵子之论笃矣。顾诸君未及察耳。夫兵能选之练之。则益壮矣。财能聚之节之。则益裕矣。人才能知之容之爱惜长养之。则益多矣。公于时最少。而识固过人也。乃予服公之知言。谭公大有经济人文肃之言不妄私自计曰此日域中经略将在斯人也欤公徐出守天台。平定闽越、才术忠任矫矫莫匹、而予以家食违公且一纪矣顷朝命以蜀盗继发、亟起公抚视、公至惩昔之怠。以练兵城守为第一义。欲为全蜀开太平之业。而不辞其劳。有不知公之忠壮任勇者非夫也。夫公受　圣主股肱之寄。荷方镇之任。三事者皆得次第渐理而可独操其权者惟兵为先今四川练兵条约。足以见公韬钤之略。行之天下。则率土皆劲兵矣。兵贵练而不贵多此言于今尤为切事虽古之智勇亦不能外是以有为也噫公初欲为而不得为。今则得为之而勇于为矣。耿耿之心、十年如一日也、非予知公、其谁也哉、嗟乎訑訑泄泄。贤智跛曳。将三十年矣。士抱才术迟一世安所不老也公以盛年乘立贤之运。起赴功名。岂非天哉。语云。虽有镃基。不如待时。公母易其时哉。爱日竞时。立峻业以报　圣主。公优为之矣。勋名之大。不易度也予虽老、犹能笔公之能事此特述其一节、聊为发端云耳、
　　皇明经世文编卷之二百五十五终
　　●皇明经世文编卷之二百五十六
　　华亭徐孚远闇公　陈子龙卧子　宋征璧尚木　宋征舆辕文选辑
　　徐开幼承参阅
　　茅鹿门文集（书　叙）
　　茅坤
　　◆书
　　条上李汲泉中丞海寇事宜
　　与赵玉泉大廵书
　　与赵方厓中丞书
　　与张督府崌崃公书
　　与石东泉少司马书
　　○条上李汲泉中丞海寇事宜【海寇】
　　一曰谍贼情、吴越之间。考传记以来。海寇为患绝少。　国初时亦由方谷珍张士诚残党窜入岛中。因而煽诱倭奴。相与为乱　高皇帝命将出师。数年无功。巳而降之黄榜赦去。罪人久而后定。故自古寇盗之兴。必有祸因。当事者出而削平之。必得其所以为衅之因。而始易为理。近年黄岩以来。众并称倭奴入寇。近者流寇亦不知何贼首乱何事兆隙所云老回回等名目亦未尝知回回何姓名也其作贼之繇或云逃兵或云饥民亦不确也倭特东海诸夷之总名而不闻其某岛为首乱以某事始衅也或谓其诱之者。海贾王五峯徐碧溪等。然要之诸海贾特以射厚利而出尔。非欲长子孙海岛也。今久而不反。葢必有故。二三年来当事者率相与朝命将而暮勒戍。而其疏奏所议道路所传抑未闻谋虑及此以愚计之、　国家之力。巳大半为北虏所疲矣。北虏虽强。其所当诸边。山川之寥隔。岁所防者秋深马肥。八九月间不满百日而止尔。且犹可斥堠而守也。若海上之寇。乘潮往来。自温台宁绍以及杭嘉苏松淮扬之间。几三千里。东备则西击。南备则北击。决非　国家戍守之兵所可平定者。近闻里中一男子。自昆山为海寇所获。凡没于贼五十日而出。归语海寇。大约艘凡二百人。其诸酋长及从。并闽及吾温台宁波人。间亦有徽人。而闽所当者什之六七。所谓倭而椎髻者特丁数人焉而巳此可见诸寇特挟倭以为号而巳而其实皆中州之人也。夫既皆吾中州之人。其始也。本操赀冐重利而入。其既也则相与行刼畏重罪而不能出。彼皆有父母妻子。丘墓室庐之思者。愚以为当详谍海上之寇。某为首乱某为佐某为胁从又于闽之漳福泉州。浙之宁波等处。太祖立黄册欲知民数也今逃去为贼者动云几万试问县官本县某人作贼去讫则县官必□无以应然则每年黄册岂非虗设乎□甲钩考即此意也当行有司严为保甲之法。各籍其里之名氏而钩考之。而为之钩考者亦非欲遽籍而罪之也特令见在土著者。不得望风而煽诱入海。既羣聚入海者。广令招谕。曲缓其罪而出之。且为之下令。大畧贼从以下。有自缚来归者。并得免死。有能手刅其党来归者。仍按级赏银三十两。三级以上。仍命爵一级。有能诱众面缚来归者亦如之。有能手刅所称佐乱剧贼。而能率所部来归。少或数十人。多或百人以上者。赏亦如之。所部人获免死。仍优恤以差。其手刅首乱某某来归者。赏银一千两。仍世袭指挥使。其为首乱能自归者。亦除罪免死。而能率所部二三百人以上。自缚来归者赏亦如之。其所部人亦得免罪。仍优恤以差。凡贼中有能自缚告贼所在。导官兵击杀得胜者。每二级准手刃一级。爵赏亦如之。有能焚溺其舟。并辎重兵仗来归者而告官验实。亦赏如手刅佐乱之贼。又下令于闽之漳福泉州。及吾浙宁波等处。各贼犯之父母妻子兄弟朋友邻右。有能自行首鸣者勿连坐。不能首鸣而他人告发验实。则以其罪罪之。仍量以所犯之赀充赏。其为若父母妻子兄弟朋友邻右。有能私缚所犯来归者。并亦得免死赏如之。此即间也有能以姓名闻官因而诈入贼党本图诱所犯来归所犯卒不听因而谍知贼情告官而令官兵击杀得胜或左计陷贼或自贼中焚溺其舟而出者赏亦如之曲为设法如此其故行匿党而不以告者。并得论罪如律。又下令传示海岛诸夷有能手刅首乱之贼。或击灭其党。数千百人以上。効首虏以闻者。赏以万金。加之封爵。愿岁通贡入市者听。如此则为贼者。外利官府之除罪悬赏。内疑党与之阴贼行叛。为贼之父母妻子兄弟朋友者。既夺于连坐例赏之法。而又不忍其党之终没于贼。而海岛诸夷。且谓从贼之利小。而害相半。击贼之利大。而又世之如此。则贼自相骇乱。当必应令而出。而其势固不能久矣。伏惟尊裁、　二曰申军令、仆闻海寇之聚。少者数十百人。多者不过一二千人。非若北虏之动辄控弦数十万。而难以力胜者。而二三年以来。我兵数十出而六七败。甚且一夫跃呼。而众遂辟易溃乱。望风而走。自相蹂躝而死。岂兵之弱至此哉。由承平日久、吏民不习见兵革。而诸将之出。未尝申之以军令。故其兵未战而气不肃。将战而气易怯。往往易乱故也。今　国家之兵。患在军令不严。而东南为甚。仆尝督兵粤中。其所部署诸将。独东兰那地舟州之狼兵。数能以少击众。十出而九胜。何者。三州土官之治兵。大畧如昔秦人以効首虏为上功。其所部署之法。今其令未尝不如此也将千人者得以军令临百人之将。将百人者得以军令临十人之将。凡一人赴敌。则左右大呼而夹击。而一伍皆争救之。否则一人战没。而左右不夹击者。临阵即斩。其一伍之众。必论罪以差。甚者截耳矣。凡一伍赴敌。则左右伍呼而夹击。而一队皆争捄之。否则一伍战没。而左右伍不夹击者。临阵即斩。其一队之众。必论罪以差。甚者截耳矣。不如令者斩。退缩者斩。走者斩。讹言恐众者斩。敌人冲而乱者斩。敌既败走。佯以金帛遗地或争取而不追蹑者斩一切科条。与世之军政所载无以异。而其既也。所谓论功行赏之法战没受上赏当其临阵跃马前鬪。因而摧敌破阵。虽不获级。而能夺敌之气者。受上赏。斩级者论首虏以差。斩级而能冠所同伍者。辄以其人领之。故其兵可死而不可败。仆尝拥千人夜半渡河。令曰众各衔枚摄衣而渡。苟能如是虽古良将何以加凡有声者。左右缚而前向。巳而众皆毕渡而无声矣。又尝夜半发百余人。伏丛草中。期日中诱贼过草所不得动。已而贼众搜路而前。众皆伏不敢见。及遏阵则跃呼而起矣。仆之约束岂能遽至此哉。葢其习之者素故也。近日东南之兵。军门虽设有旗牌矣。独鉴先年朱中丞公故事。其所部署诸将失机者。未尝戮一将于辕门。而诸将督战。今日之成弊也所部军或临阵退缩者。未尝戮一卒于阵。方敌之既至。则众皆不战而走。而有若鱼烂然矣。然则兵安得死鬪。而将安得有功。仆故以为今日之急。莫先于申军令以治兵非独军门得然。下自兵备参将。及各守备指挥千百户队长。及他署兵有司。并得遵奉军门之令。按军法从事。凡团操不如令者。则绑打一百棍如例。凡临阵督战不如令者。各许就阵斩级。或截耳悬之于旗。以号令军众。一切治兵之条。大畧如三州狼兵之法。而论功行赏。必首死战之士。次及摧綘破围之士。斩级最为下又次然后及斩级之士赏必自卒始罚必自将始如此今日东南之兵即古吴越之兵矣不然。旗牌设而不用。与无同。虽有百万之兵。无益于用也。伏惟尊裁、　三曰利器械、兵法曰器械不利。以其卒予敌也。兵家以介胄为先。闻近日东南之兵。大半无盔甲。而海寇亦裸而鬪。贼以无盔甲而死战着官军则以无盔甲而速奔矣其无盔甲与我兵同。而其死战而前则我兵所不能支故其众易走。仆旧尝在粤中。独田州甲为善。自盔以下。并以坚生牛皮而油灌之。甲特周前后脑背而巳。两肩两臂手及两股。并别为小牛角片。置云肩敌手等名色。葢取其伸缩如意。而便于战鬪者。试令召田州之工氏。或广中能仿制者。而官自为采料制之。大畧一盔甲。则二三金可办也。又闻海寇之兵。特强在舞刀。每轻我兵不能射。仆窃谓反其所轻莫急于习弓弩而破其所强莫急于仿狼兵燕尾牌之制近日东南之牌。皆沉重而不利进退。独粤中燕尾牌。以桐木或柁木为之。其长如人之身。其广不满尺。其背如鲫鱼然。故仄身前逼。虽尝利刅而不能断。其体轻。故运如鸟翼而一切矢石皆可蔽。仆尝见广中狼柳之兵。善舞牌者。其临阵如鸷鸟而进。不必盔甲。而贼虽墙立不能伤。此广中所最尚者。近欲访置在浙中。惟温州桐木柁木为多。可易办之。其弓弩亦必采两广毒药以灌其镞。镞着血缕则立死。但浙人不习射。当如两河以北悬射银钱之利以诱之使习令弓师而能教百人善弓。则善弓者得以一人兼二人之食。而弓师且赏之以百金。而署之为百人之将矣。弩师而能教百人善弩。则善弩者亦得以一人兼二人之食。而弩师且赏之以百金。而署之为百人之将矣。如此则不数月而全军皆善射矣。其它短兵鎗棒亦率类此。大畧百人为率。当以三十人手牌列如楼橹。而各持短兵相接。其阵欲疏而不窄。而三十人弓弩持满而夹阵于手牌之间。三十人则以长刀大斧。或北方闷棍之类纵其后。其余十人则给使令薪水而已。此器械之大较也。当时尚不恃火药至于火攻神鎗之属。则兵家第一义。而于海战尤为首功。东南诸将当巳勒习之矣。仆故不及。然此特可以用之舟师。而陆战或非所先也。伏唯尊裁、　四曰分战守。仆久宦游于外。不能详浙中诸将战守事宜。但据顷者道路所传苏松被寇之事推之。则战守之畧。似尚未得其次第者。何以言之、方其海寇之舳舻相望而进。必由通海之门户而入。如苏松之吴淞江。刘家港之类是也。古人云守险者必先设险于险之外守之其所谓海战之重兵。如各参将所提闽广募兵之类。当设战舰备火攻而谨斥堠以迎击于公海之上贼未泊岸。则当夹水而阵。以遮击之贼既及岸。则当随其贼艘所屯之处而直捣之。此则海上逐利格鬪之兵也。将之最猛兵之最精者可以当之州县之兵则当于海之门户之内。或阳为木櫗树枝以槎其津。或阴缚铁索木桩。及沉破舟之类以堑其河。或为轻利飞舸以邀击其旁内伏火攻。外张疑帜。列垒而守。北海门户之兵也。将之稍材兵之稍强者可以当之至于府州县间。环城市而守。特籍城内外市民之中。量择膂力者团操其间。为之形声而巳。强者在外稍强者在中外之间弱者在中军志固然今各将之家丁所谓最强者也而及居幕下决不出战徒以疲弱者对阵安得不败乎兵与将俱无所事者。何则强兵在外彼必不敢深入深入则首尾衡击故也顷闻海寇深入昆山。以及苏州城。或由吴江转泖湖而出者。盖由各兵并堑城而守。始则不能迎击于海上。次则不能邀击于刘家港。所入太仓之处。故其贼入如履无人之境。得以狼籍狂悖至此。仆窃以为皆失形实之大者也。即如浙中事体言之浙以东。宁绍各府。仆所不知。浙以西。则当屯重兵于澉浦乍浦之间。西南则可以障海宁以上。东北则可以障海盐以下。大畧当择参将。布置使人了然如卢俞二君之类提兵数千。列舰而守此。当勒习海战。而使之往来逐利。且鬪且蹑。所谓统责其成功之大者也。至于分入杭嘉之间。闻无通潮之津。稍与苏松事体不同。此则府县及各指挥之中。量责其材且勇者。分地而守。塞其要津。坚壁清野。或联乡兵以为声援。或伏林麓以击其不意。或毁桥梁而陷之泽中。所谓分责其成功之小者也。然诸哨之兵。又必各按其地图而画譬如奕棋者之分子布筭。贼犯某处。则某兵当之。某兵击其左。某兵击其右。又深入某处。则某兵当之。某兵迎其前某兵蹑其后。或贼不利而退。则某兵为张疑帜于某处。以骇而覆之。诸所分布之中。计道路。克期日。迭相主客。互为约剂有不如节制者。并得按军法从事则战守既分。功罪自切。而不患无成功矣。仆湖人也。以湖州言之贼自海宁入。则当守之石门。贼自嘉兴入。则当守之皁林平望贼自苏州入。则当守之平望。以及吴江太湖之口。然要之海寇重兵。其势必不敢深入。特虑浮刼之寇。内有乘乱者。窥我无备。为之深道而入。或土著之贼。诈称海寇。杀掠闾里急则诈称官兵土贼之责在郡县而巳令我兵不得追蹑此则有司之事所当严号令。察奸细。而预为督捕者也。闻近日湖中。亦有聚徒数百者。恐海寇未至。内乱先伏矣。仆湖人也。有不敢尽言者。伏唯尊裁、　五曰择官使、官使有二、曰将领、曰郡县有司、近所任参将俞君大猷、卢君镗、仆虽未尝交其人。闻俞君旧在粤中。善拊循士卒。故得兵死力。而卢君亦尝手搏贼闽海间。小大数十战。尝有声称。葢皆一时之儁也。然而浙之杭嘉与苏松并为错齿之州。闻其将士利害不相及。往往此矛彼盾。而海上之寇。得以避实击虗。而乖其所之。仆以为故副总兵沈君希仪。可以当今东南之大将也。沈君之奇诡猛悍。有古名将风。旧为淮扬总兵时。仆适令丹徒。方江上承平。沈君固无所著见。仆尝叩之。其息深深如也。巳而入粤。尝闻沈君所立战功。及其慑服诸蛮夷处。虽传记所载。或不过之。近虽位极身退。然年仅六十。闻其还粤以后。稍有不自安而思出者。譬之李广归蓝田。王翦还颖上。出则更奋矣。仆窃谓明公当及其愤而疏请之。且沈君粤中宿将也。　朝廷倘许之便宜从事。敕令亲为籍。部狼椰之兵数千。或他将领可用者。从苍梧豫章顺流而下。仆知内多为沈君所旧部而相信爱。挍之乌合之戍适用必不同。至于各守备及江海诸卫用事之将。仆窃谓并当会同督府疏名以闻。大畧当遍择浙中卫所所部诸将。或不足。则南京江西湖广等处。皆得博访而任使之。当责其成功。毋罪其小挫。当择其勇悍。毋疵其短。此选将之畧也。灭贼拒贼将士其不也有司其本也至于近海郡县有司。尤当别议者。何则。国无鸡犬之警。则廉静长厚之吏。当为治最矣。时有羽檄之驰。则长驾远驭之士。亦所急使矣。故语曰宽则宠名誉之人。急则用介胄之士方汉匈奴大入云中上党虽有龚黄卓鲁之贤无益于用矣故汉武皇帝欲鬪匈奴。如云中上党诸郡。并出材官骑士。若李广程不识之徒。出为守尉。仆窃谓今日明公之于宁绍杭嘉湖诸近海之州县也。亦然。明公当会同廵按。通数十郡县之长吏。及其佐贰。并量其材而器使之。大畧近海患者。则择其强智精悍之材。一切练军实。筑城堡谨斥堠。严部署。皆藉之以备缓急。而其余腹里郡县则择其宽和柔静之士。明出纳。谨筦钥。特务与民休息而巳此郡县有司之畧也。明公倘不鄙、试闻之　庙堂之上。或及采择施行。则于军兴亦少裨矣。伏唯尊裁、　六曰籍兵伍、浙被海寇以来、不知军门所籍而用之者何兵。如此等者皆客兵也客兵类不得用如狼兵最强而平倭全功卒在乡兵狼兵无与也或云即杭州及沿海卫所所籍之军。或云调各府州县民壮。并贩盐之徒。或云调处州并福州漳州兵。又云调广西狼兵。仆久宦游于外。不能悉。然以愚策之。诸将所部署。似不得专统。恩不能拊循。威不能专一。必不能得其死力。难以有功。且今之卫所之军。与有司所籍民壮。特空名焉而巳。善兵者汰而用之。或什之一二可以约束而作也。处州守坑之军。闻其性颇徤鬪。然亦恐未尝勒习水战。福州及漳州兵当故勒习水战矣闻其内多从海寇行奸利者。故习海寇所鬪。于诸兵中为最。特不知今所调入浙者若干。广西狼兵。于今海内为尤悍。然不易得真狼也。真狼兵必土官亲行部署纔出。其余当不过柳州水东岩之游民。与广州新会打手之属而巳。如果则亦无以加于吾嘉湖贩盐者流也。由愚计之。一切调到客兵特当量候缓急以为声援策应之兵则可尔恐不得为常而沿海郡县。所自部署勒习。以为岁戍之兵。亦重主而不重客必于土著之中择其膂力猛悍之士大畧若杭嘉湖宁绍公海贩盐无赖处州矿徒并一切亡命者为之大约杭州三千。嘉兴三千。而温台宁绍亦各二三千。多寡以差。其费当括十一郡县民壮弓兵之属。而通计之。当其腹里郡县。则为之减去其半。或三分之二。特量留什之二三以给城库刑狱之役而巳其余并籍其费以归于官令各兵备道亲为按历州县。或择诸州县长吏。破常格而募之。且各州县民壮弓兵之所食。故额人七两二钱。然其民间所私相转募。一倍再倍者有之。追呼道途之费。尤不可筭约者。请量为每名。额征一十五两。籍二人之所食而募一人。其数可三十金。仆窃谓信如是。则今之吴越之兵。必可变弱而使之强。不知者难之。肓人之言以为吴越之人多脆弱仆窃谓项籍常以八千子弟。而战秦师百万于巨鹿之下。即今之会稽也我　高皇帝方与张士诚相抗于苏湖之间。一时猛将如徐达常遇春之流。大小数十战。亦不得蹀爕长驱。巳而混一天下之后。称乱者殆尽然后灭亡。亦即今之苏湖也。海寇为患。闻近之里中年少者。往往幸衅窃发。椎剽为奸。有司使能不惜厚赀以彼之食。而招诱之三江五湖之间。未必无翩然可用者。特恐费不支耳。不患无土著之兵也吾浙之中得土著之兵万余人。分列沿海郡县。所为上下其食。勾考其伍。他兵仗辎重廪饩犒赏之费。则统于兵备。亲躬枹鼓。时相训练。共服食。均劳苦。则权于将领。如此则主客两得矣方其画地而守则责之土著之兵以分垒于外而遇有警急然后调所募客兵以为声援如此则将有专属之兵兵有专阃之将主客既分缓急可使此或一策也伏唯尊裁　七曰练乡兵、吴越江海之间、几二三千里。必非　朝廷之兵。所能遍为戍守者。乡兵之说几于聚讼而其要在官不下侵官但可摠其大纲资其守御而巳若细为物饬反调发不时皆以害民也汉患匈奴。晁错尝请徙富民实塞下。葢使之家自为守。人自为战之意。若今日吴越之间则不必他徙富民。而中目有饶田宅。千金万金以上者。庐相接也。以愚计之当仿两广之制其材力可以葢一里。而部署百人上下者。则命之为百长。长有牌。分为若干队。各籍其所部署百人者之名氏年貌。与分执兵仗于其上以待约束。其材力可以葢一乡。而部署千人上下者。则命之为千长。长有牌。分为若干哨。各籍其百长。及所分哨之名氏年貌与互相声援之畧于其上。以待约束其在官府特罚其不如令者与不均者而巳不得数令追呼而扰之方其平居无事。则千长得以击牛酒歃血为盟约剂于一乡之中以稍申其声援之约及其贼既逼境则千长得以举火炮为号合各百长之兵以赴援于贼所间人之路以迎其至而击其归有不如约者。即听千长并百长各得以按军法绑缚摠之不欲有司大兴其事而告之有司有司辄按军法而治之。如令各乡之巨姓大族。除按丁外、有能自募膂力伎击之士。以为诸乡兵之先者。则各书其名于官。无事则令训练里之子弟。而官量为犒之。以鼓其气。有警则责其摧綘奋击。以为里兵之倡而赏必倍之。仆又间察吴越之间。其巨家势族。往往有为子弟。不惜千金而鬻一官者。倘为疏之　朝廷凡民间所籍乡兵。或巨家势族。所各自募之兵。有能奋勇剿贼。凡斩级者。倍官兵之赏。每级一百两。凡手斩三级以上者。署爵一级。如两广试廵捡之类。而赏仍半之。累功至五级以上。得世百户。累功至七级以上。得世千户。凡所部之兵斩三级以上。量为优之冠带。有子弟愿补生员。及都布按承差知印吏者听。五级以上。准署爵一级。如前。或准送子弟一人国子监读书。或原系监生。准选光禄监事署丞及五城兵马等官。七级以上。亦得世百户。或愿改锦衣世总旗者听。九级十级以上。得世千户。或愿改锦衣世百户者听。十一二级以上。得世指挥使。或愿改锦衣千户者听。或系监生愿补内阁文华武英等殿。及两房中书舍人之职。亦得剂量如例。如此则吴越之间。非惟各思保其妻子室庐之有。抑且兢慕夫爵赏宠禄之及。争相家自为守。人自为战。而其气百倍矣。较之官府岁调客兵。其所当利害缓急。尤有间者。伏唯尊裁、
　　○与赵玉泉大廵书【海寇】
　　东南数郡、始被寇以来、州县望风如毁、葢以承平既久、武备尽废、仓皇窘迫、固宜至此、至于　朝廷命将征兵、已及数年、卒无成功、愚妄意将无专权。十羊九牧故也。古人命将则庙见、专阃以外、一切缮财养士、生杀封拜、不由中覆、甚且专空头敕便宜行事、至敌国外夷、得权厚贿以深入行间、间有小挫、亦唯责其成功。而往往宽其文法。故得以缓急如意。国家征伐之权、则既移之抚臣、而不以专之将领、已与前代有间矣。抚臣所专。不能越千里以外。于是总之督府。他如总兵何卿沈希仪辈、皆川广名将也、比闻其至、所部署者不过所携家丁数十人。与本处一二百乌合游食之卒而已。更无数千专领之兵。及一切不赀之费。令得以恣其出入。使之厚赏构谍其间。而督府虽设有旗牌。往往训练。未尝一按军法行事。及出师望风而溃。未闻于军前戮一偏裨之将以肃其气。信如此则何以有死鬪之士而制胜也。近又设重臣指赵文华也以监视之。颇闻彼东此西。督府及将领以下。往往望风怀谗。自相疑惧。以彼事体。与唐人监兵故事何异。此万万成功所难者、明公今日之事首当建及者也。其次则选调客兵一节。如今年三州狼兵。永顺土兵。最为骁悍。不幸事机既失。不及全功。难以再调。近到川兵。尚未闻处分。愚独以为倭奴所长在利刅。诸兵不能支。然无盔甲。唯择善射者能覆之。当于河南山东北直隶民兵奇兵。及河间保定达官数内。量择射之最精者。一二千人。以为前锋。仍挑膂力倍人善闷棍者佐之。大较不过三千。此或今日全胜之兵也。各兵皆已籍而飬之在官。不必他有厚费。且今年十一月以后。明年五月以前。正其下操团之时。量为调发一用。亦无不可者。他种种事宜。曩巳稍详。所寄李汲泉中丞书中尝尘尊览矣。大较于浙东及海上马瘠诸山事机愚所不详、至于嘉湖苏松、所可便宜向之区区、或多近似者也、与李书八条谍贼情其首也内设城一条因不甚中欵故删去内如谍贼情一条。尤为口紧。近闻海中各岛。纷纷竞起。军门兴兵数年。尚不得彼中一二要领。何以缓急谋敌。明公达练当世。况旧历闽海。其寇中一切蜂起蚁聚之始。及其兵连祸结之久。当必有剖如日月者。顾山谷之迹。无繇侍教耳。或曰非通海市。必不可散彼党而谍彼情。此今日所急者向尝面及、不敢再议、至于敝府备海寇、尤与公海诸郡不同。湖多巨浸旁溪、而海寇所夺舟楫而入、不便驰逐、况湖中多贩盐亡命。以射虎打生为业者。皆强弩徤鬪之士也。倘按七州县山田地荡。每亩岁括银一分以上。可得五六万金。即于归安乌程长兴各县募盐徒二千。虎手五百。打生五百。即籍其所故习盐船为水战之兵。于中择厚赀而势众。多智谋才畧者。部署之。大畧人给每年工食银一十五两。计兵三千。该岁费四万五千两。至于兵仗则人各自具。并不必官府别设间有补缉。所费不多。特火器火攻并一切赏赉之费。此在明公择他郡佐贰有异材者。量移于此以专责之。名曰湖中水战之兵窃计海寇所长者在舞利刅。我兵特飞舸以乘之。必不与陆鬪。彼之利刃无所施海寇所短者。在不甲而裸鬪。吾远在百步以外。选虎手打生之最精者。乘利而射之。近在数步以内。则聚盐徒之最悍者。操长篙及鎗炮诸器以蹂之。彼万万不得利而深入者。愚初归时尝以此说郡守公矣。郡守公亦集诸乡先生共计而诺、已而不果施行、恐括财既多。易起他议。故遂中止耳。抑不知近日乌程各县、所集粮长兵船大户兵船里长兵船一节、所费不赀、并皆脆弱游惰之丁。是以执袴操兵也况人与船器不相习。十无一堪者。至于有司乘此科罚。旦暮如织。上官不能制其盈缩。百姓不能窥其出入。此所谓以虔声而滥实费。其实万无可用者也。倘明公下有司罢去粮里一切兵夫。而按田以养兵。一则家各按产之多寡出其百一以缮兵而所费颇均一则官能籍其徤鬪之卒故乘之舟故习之兵仗人与器相习而缓急得用一则既设专官统专兵之后唯以海寇息灭为期岁终不止则按亩括财如故可以久远施行愚见如此、至杭嘉宁绍以上、又与敝郡事体不同、不敢妄及、但此贼乘潮往来。今剿寇端恃边兵何耶必非调到客兵所能久戍。而于乡兵不可不为早练则窃恐各府括财缮兵。大约亦当准此。伏唯尊裁、
　　○与赵方厓中丞书【会剿】
　　吾浙直数十州郡、所横罹倭夷之惨、汉以来西北所当虏患、云中上党渔阳之变、葢未有并之者、数年来赖　圣天子威灵、授默林胡公阃寄、故得以芟刈羣凶。东南少填、然而海上之烽燧犹未息也、八闽中寇、所蚁引而破郡县城邑者、去吾温台特南北州也其所以内怖胡公之威名而睥睨其旁者旦且暮也、况西北之虏、入为　中国患、必控弦数万、深秋而入、边徼之臣、犹得以按期屯戍、若吾东海、春二三月、夏四五月、秋九十月、彼之乘汛往来、电之掣而风雨随至也、二者之间、其形声迟疾、不相及也如此、　圣天子悯吾东南数十州郡、故于胡公之待次积劳、其当徙　中朝也久矣、特为增秩赐玺书久留于此、　圣虑深远、非众所及、当时倚重胡公若此顷以南广之乱、中外题覆、遽欲请胡公提兵会剿、万一海上之乘汛而南者、闽中之频年窟据而旁瞰者、稍闻胡公移节消息、又嘉湖苏松之窘于饥殍者、不下数十万户也、诸州郡之间乘间而起、远近抢攘、何以支之、然此一姑置不论、即如会剿一节、仆窃谓万万不可者、兵法曰其势险。其节短。言兵贵疾击也。故自古称兵难遥度。葢以两垒相近。远者不越四五百里。近者二三百里。吾得以深察其中虗实向背。而后可以用吾所长。击彼所短汉昭烈伐吴连营八百里而曹子桓策其必败要况八千里乎未闻一在粤南一在钱塘相去八千里会兵而能有功者今日南广之衅、并在南贑襟带间、愚谓此事唯南贑提督当独任之。在福建、在广东、在湖南、则各以其兵听南贑指挥而巳。苟如或者所云。南北延袤。不下千万里。而遽欲图彼山川之形胜险夷。以擘画其间。窃恐吾之击之也。互为形与声于千里之外。部署约束。不无彼矛此盾之嫌。而彼之捍之也。反得阴与实于万山之内。而连箐堑壁。顾有一力一心之势。古之所谓兵连祸结。此之谓矣。今之张琏诸寇。大畧并肘腋南贑。然其力亦与向之浰头桶冈不相远。当时部中题覆业亦巳请移三省之兵。欲为分道深入。独阳明王公以为不必待三省戍兵之至。而先期夤夜突入掩击。遂能有功。此事即为明验矣。公当世重臣也。倘以鄙言少有合于公之区画。何不共诸公一折衷之乎。为今之计其事当以十之六属之南贑军门。其后亦卒如所言不迁胡公也十之四属之两广总督。若吾浙直总督衙门。则似当遣将与兵。助福建军门之内定其乱而绝其外至者耳。若湖南则又祗以为南贑之声援而巳。恐万万不得与之分功也广中尝有谣曰、　朝廷十万兵、吾有十万山头、其言虽俚。甚切南方兵情不审公以为然否、
　　○与张督府崌崃公书【戍兵鼓噪】
　　顷戍兵鼓噪一节。非敢称乱也。此辈自海上烽燧以来。前军门外既困于岛夷之力鬪。内复厌夫调兵之凶悍。故募金衢及处州一带掘山窃矿之夫。要之汉所称羣盗者之遗也。当是时专阃者方提枹鼓、急矢石、故不得不捐厚赀以招之而此辈遂习战鬪赴汤火、所向亦时时摧锋斩馘以为功甚且谭司马戚将军挟之而闽。挟之而蓟。上之人所骄而豢养之也。非一日矣。其中丰衣饱食。载橐而归。什伍闾里。转相仿效。父死子继。兄死弟及。频年以来。东阳义乌诸州县间。弃累世劚山劖崖之业。执戈为兵。什而五六矣。无他。习之所在。其势然也。众且谓大司马胡公没后、海上烽燧不至。所从诸将戍卒。大较共为轻裘缓带以相踯躅而嬉耳。贪将不乐省兵以兵额存则请饷可多而可阴侵其食然省兵可也省其兵之食不可也彼既以其身籍之于官。无复别为父母妻子之养。安得时赢时缩曩军兴时。月粮外别给行粮。间有摧綘破阵。即冐不赀之犒。故众贪而竞前。近既海上无事。又从而于其所例给月粮之中。去其什之二三。甚而或给之又不以时。又从而以子母钱阴夺之焉猎犬鞴鹰。肉食不饱。能不号而扬去乎。近年浙中多盗。亦大率坐此。旬日来或谓此中有飞扬跋扈之士。不可不力除之。否则必多他变。或谓事体巳缓。耳目巳静。稍从月粮中。优以一二。即可无事。愚窃谓二者皆过也。　朝廷有兵制。军门有军政。唐末藩镇之祸。百年抢攘。与五代相终始。其初抑特起于戍卒耳。嘉靖大同之变。当事者以拊叛为名。支吾了事。丘福赵全周原辈是也巳而首乱者避罪入胡。幸乱者乘瑕蹈衅。迄于庚戌。狂悖犯阙。此其一也。近复有南都黄侍郎之变。二三年间。势属鼎沸。非李克斋中丞。由淮上入领司马。痛为惩创。则其事亦不能遽定。此其二也。愚故谓后一着妄也。至于此中疑有飞扬跋扈之士。又属过虑。汉袁盎不云乎、彼吴安得豪杰而诱之、吴得豪杰、亦且辅王为义不反矣彼并鼪鼯无他计者、况公以中朝之望、乘传而出、彼且落胆矣、愚故谓前一着亦妄也。据愚见。彼其初特计出无聊。譬之狂病跳跃。巳而痛定思痛。自谓法在必死。天威所向倘及宣言前当事者。委属处分未恊。则彼且感且怖。畏罪不暇。公仍于将领中择其稍能辑众而不相猜贰者。甘肃兵変督臣候东莱处之最妥正与此合令其自缚首乱。其余煽诱。一切便宜。覆以威德。此特在公匕筯间也。第其中必有阳为效顺。首鼠两端而内实观望。倾危不测。此其迹。虽不可以名坐而其中则为胎祸酿乱之甚请公迟久而得之亦迟久而后假他事以搜治之苏文忠公所谓齿脱而儿不知。大较愚见如此。此事毛琐、不烦盛虑、特东南三十年来、军旅之骚驿兼之以饥馑之相仍、其役于官者上下例托节省。减削过多。而其业于田野者。户口周瘵。饿殍相望。妖星以后、讹言数起、幸我公以石画旧臣、暂填吴越、非于一切无名之征画、一条疏罢去、则民渐不堪、今日所急者、恐不在二三跳梁之夫。而在千里周瘵之民。引领而望公袵席之耳。
　　○与石东泉少司马书【司马】
　　世之论司马之职者、在知险隘、择将领、仆又妄谓两广滇蜀之险隘。与北虏东胡不同。而其将领亦因之以异。何者北虏以牧为家。其所为部落也。择水草以自便利。其拥众而入也。以铁骑数万。其疾战也。如崩山。如疾雷。故其所称险隘。当扼虏之吭而拊其背。而其将领非其习兵而伏险。出奇摧锋陷阵者。不以与也。至于两广滇蜀之间。其所当酋长大较恋巢穴。长子孙。非胡虏比。故南将以不喜功为良而诸将领当以辑和拊绥为上以简戍卒审向导为权不得巳而用兵。则惟以雕剿为最。决不当如近年动辄请兵十余万。而事大征者。葢大征则多调兵。多调兵则挽刍粮。按部署。假日月。贼之猾且健者。并走险以避矣。巳而所疏闻斩馘。大较特系累其老弱。与中国之被虏。甚且袭杀无辜者以为功耳。此则仆按节南粤时。所闻往牒。询诸父老而得之者。由此言之、则一切诸险隘、将领固当于中权其南北。而善为之矣。然不特。此也、仆又尝妄谓吏部所权者、天下之进贤退不肖、而至于边徼之提督与诸兵备、大司马所当一一咨访、一一擘画、而与吏部共分之者、何则汉唐之旧。其兵权在将军都护、与诸节度使。而我　国家则权之提督者什之七。即如挂印犹不得私为发兵也。故愚独谓诸边徼提督。节金戊使者以上。须择文臣而知兵畧。识事宜。与其跅不羁。足智多谋者为之。恐不当按藩臬及中朝卿寺之摄众望者。抚臣不当以资格正为此也鱼贯鴈次而代也。苟其才指可办。即如古之二卯以上。与谤书满箧。皆所不弃也。至于兵备。则地方之缓急。夷情之出没。与夫一切练军实。简将士。并其所掌。世或例择其簿书筦钥之慎者充之。抑亦过矣。故愚谓中外之士。所堪诸边徼之提督。与其兵备者。职方郎须共司马与司马之贰。密为简择。某堪某处兵备。且可以待次而领提。督。若枢铨及政府如此虗公如此详慎天下安得乱耶某提督且可以待次而领总督。因以闻之吏部。而吏部又须虗怀以参之。因以闻之执政。譬之庖人者之调五味。乐人者之和五音。务使酸咸辛甘。宫商缓急。各适其宜而巳。当是时外则权天下谋畧之士。而内则以其身与心深入于吏部之长与其属。令其不我猜不我忌嗟乎。于此抑亦难矣。非公不可以此自待。非公不可以此望之吏部也。伏惟公之不厌而少为筹划焉、
　　◆叙
　　贺宫保胡公叙
　　赠元洲张公总督两粤叙
　　○贺宫保胡公叙【平倭】
　　古者两垒而战、覆其将于矢石之鬪也易。而夺其将于帷幄之筭也难。何者当其矢石之鬪、可以力攫可以气慑、而帷幄之间、非我之善战。有以死彼之心而不吾抗。则彼必不听于我。非我之襟度。有以死彼之心。而不我贰。则彼必不信于我。余故尝按传记、若汉高皇帝之百战以有天下、当时所从、诸将、若綘灌之属、其矢石所覆、不可胜道、巳而独韩王信、中行说辈两人者教单于日夜候汉利害处、汉所当冐顿之患、遂与高皇孝文相终始、当是时汉之将有能夺信与说于毡裘之庭、而反之中国、则汉可无患矣、顷者王直徐海两人。导海上诸夷以蹂躝我中国。　圣天子赫然震怒。檄天下诸名将。及所故称敢战之士以尝之。然辄败去。特采百官议。悬之以通侯之爵。万金之赏。　诏中外情亦亟矣而我总督胡公累然起而收之。予尝较王直徐海两人本末。王徐两人本无归理而心终不忘中国故卒为胡公所禽此二人之愚而非胡公之巧也按公所以缚两人者。其说有二。盖海之资也悍。而直之资也黠。海之资也悍。故以敢战力鬪。先诸夷而遂为首难。直之资也黠。故能以忠信慷慨之气。羁诸夷若属国。然而烽燧所向。犹不以逆名。由今计之、方海之拥夷酋数万。裂州郡而战。公收卒不满千人。而欲以翱翔其间。其危也固矣。然譬则鬪虎也。饵之以羊豕。或槛而缚之矣。当是时公以直为媒。故其弋海也犹易。及海既缚而直之资又故黠。譬之警弓之猱矣当是时公以海为醢故其弋直也尤难而公于其间独能后先缚之。以献之于　天子。嗟乎公是时。岂以奇掘魁垒之气与力袭而虏之哉。盖自海上小大数十百战以来。公故有以死海之心。与直之心。而其开襟所向。杀海而不吾恐。故及并缚直而不吾忌耳。嗟乎此其际微矣。綘灌诸将所不及一谋于汉而公独能两获之以报　天子。巳有谤恶之者矣顾世之好訾者、犹嚣然而起、中朝以外汹汹也、而卒赖　天子明圣、特下所司议遂及册公为元勋、于乎盛矣、哉公之功载在石室、而郡太守张君征余文以贺、余特怜公负盖世之气以捍　国家。而犹为时所嫉。故特叙其本末以遗后世者如此、
　　○赠元洲张公总督两粤叙【总督两粤】
　　元洲张公繇尚书郎、出典郡、翱翔藩臬、巳而廵陕右、所至以廉节疆干闻、及入为列卿、未几按节出督淮漕项之复移督两粤、两粤者、南捷交州东尽海北。际长沙。西包桂林。缘象郡。所控州郡长吏。及夷酋以下。盖方万里也。当是时公以名才临镇、两粤当时亦无大事即有窃发亦鼠盗耳或谓粤以东。潮惠之间濒年多山海盗。杀畧吏民。粤以西。则古田之没旧矣当并藉公威望以虔彼疆土。予同年友凡若干人、共携撙罍、祖之浙水上公以予故从吏于粤、稍稍有声、或及详为擘画而指次之者也数盻予、予为公起借筯画地言曰、古田者枕省而穴。然巳六十年于兹。譬则支颈之瘿也。其疾巳痼。其治非砭石不解、其法似当缓。潮惠者故所绾冠带之州。而四三年来特刼于鼪鼯之啸聚。而蔓延四出者也。譬则肠胃之痈也。其患方剧。其治特导之而已。其治为最亟。予窃谓粤以东当择将帅矢石之士以为形声。且下杀约法与众更始。首之以翦渠魁。次之以携党与。又次之以攵胁从。而纲纪州郡、广恩泽、播威信、务为劳来安定而吐哺之、医家所称荡之以汗下之剂、而佐之参苓是也、若粤以西则不特古田也。韩雍之绩在为故可以缓图南为八寨。断藤峡、东为荔浦永安以堑府江一带。大畧并悬崖栈壑。深林密箐以为固者也。其中则饶膏腴之田。竹木砂蜡鸟兽羽革之材。韩襄毅公所芟刈羣盗以来。大者方七八百里。小者二三百里。人烟旷稀。部署不设。倘檄东兰那地诸夷酋。令得以且屯且戍而羁縻之。因之以割州邑。长子孙于其中。则他日岁可罢戍兵之半。而其地固可籍狼而羊也。此则以夷治夷医家所称翦之剔之钻之凿之是也、语不云乎、或为鸷击。或为兔薙其识深、其器达、公今之武库也、以之襟带百粤。固当如庄生所云庖丁一朝解九牛、大者髋髀、小者毛革、而铦锷不以试者、公顾众而曰唯、唯、遂书之、
　　皇明经世文编卷之二百五十六终
　　●皇明经世文编卷之二百五十七
　　华亭徐孚远闇公　宋征璧尚木　陈子龙卧子　何刚悫人选辑
　　宋存标子建参阅
　　田叔禾集（书　论　题跋）
　　田汝成
　　◆书
　　上廵抚陈公书
　　又上廵抚陈公书
　　○上廵抚陈公书【治黔宜严】
　　陈公者贵州廵旡陈克宅也
　　下官无状、承乏兹土、吏治民风、麄觕涉猎、窃抱隐忧、欲献过计、言之则似迂愚、不言则失智者未明之覩、蹇且病讷、孤愤之怀、谁与抒者、顾明公往矣、用是忘疏谬而论记也、下官所忧、非为二三小吏、几微墨守、负课程慢期会也、乃所忧则长虑一方积弱之弊为梗难支尔、今之为贵州者、类曰羁縻而治、此非高明识治体长者言也、乃今所患、正坐此耳、夫羁縻之令、先王所以待夷狄也、贡赋不征其国、朝聘不列其君、是以来则修委积之饩、去则申疆圉之守、视若牛马然、令勿蹏触而巳、若夫要荒之服。时享而岁贡者。巳有文告之辞。征伐之典治之。加夷狄一等矣。况不为要荒者乎、贵州虽绝远、给繇入税、与内地无异、青褐之使、交毂而驰、非要荒之服也、柰何欲以夷狄之法待之哉、善乎诸葛亮之治蜀也、曰南中反复、非振法不可、其时若马忠之守牂牁、李恢之参帷幄、皆以威棱诛锄豪猾、故夜郎终孔明之世、不敢称叛、近事若马烨顾晟、太祖时马烨镇守贵州所谓马阃王也为夷妇奢香所谮死亦以杀伐震慑八番、八番之民。祠而颂德。至今不废。未尝以严雠二公也。岂非真高明识治体长者哉、今夫御驯驷者。垂其鞿的。騠駻之骑。则重勒而复靷。中州之民。譬则驯驷也。边陲则騠駻之骑也。垂鞿以控騠駻之骑鲜不摧辕而覆轨矣。夫贵州右引巴岷。左属象郡。南扼昆明之吭以蔽湖襄。四面阻险。百夷盘据。官吏出入。非兵卫不敢辄行。鸟道崛郁。溪谷间之毒艹蒙密。炎蒸歊臭。曾无寻丈之地。驰可□儗。卒有椎埋胠箧之奸。呼啸跋扈。非可走尺檄而械致也。又多缦土。灌以流泉。沃而敏树。故四方流冗亡赖匿命。此焉逋薮。虑不为土著而胥宇者。故其心易动。缓之则鸟集。急之则麖骇。非有邑里名数。按比伍而寻蹑也。宣慰安抚长官诸司。裂壤而守。各私其家。豪举鼎立、幽明之课、不登天府、故婪虣者无惩、非若中州之吏惮绳墨、竞业捡束也、夫以孔棘之地。杂以易动之民。统以无严黜陟之官。而部刺长吏。犹欲一切宽假冀其苟安。胡可得也。是以魋结之酋。睢旰自恣。加以逋迯黠桀。嗾弄其间。箝制官府。一有按验。辄扬帜而号曰。吏激我变。其倒行逆施之事。胡可长也。国初戍卒二十万。今物故去者十八九矣。其一二存者。又直以给负担。掫徼之役。供行李往来。非能彀甲而驰击刺素练也。指挥使而下。又率选耎杂伍庸隶。曾无谙韬畧缓急可倚者也。夫以缓急无益之将。帅不练之兵。强而使之。虽五尺之童。知其难矣。是以一有征剿。必藉土兵我军既单土兵益横始非厚赏。不足以贾其行。幸而凯旋。虽卤获载途。莫敢诘问。何也。我固无以加之也。其积弱之形非旦夕矣苏洵有言。近之可忧。未若远之可忧也。故先王慎择远方之吏。乃今藩臬郡守。主上赖以宣威德而靖远人者也其所推用。大半以失职左迁之人。取具名数。若下官者。固巳摈而量移者也。彼其处心积虑、宁复有远图哉。计日而居、迁延得代、幸顷刻脱去而巳、休明之世岂乏人而使之、独于一方靳惜何也、将以恶地难治乎。则不当以不齿抡择之人。据盘错之任。若以为易也。则庙谟巳舛。甚非所以戢外而宁内也。土官之家。率诟隹吴淫虐。无廉耻顾爱威之则帖服。优之则傲慢上侵。譬诸小人。未可以慈仁导化也。今法令曰土官非徒以上。不得参提。长吏奉行。惮于条奏。虽受赇枉法者亦以笞杖出之益以骄玩。今纵不能禠爵削地。与流官比。独不能假律令以屈辱。当且薄责。消其桀骜之心乎。释此不行。而姑息因仍。是隳法而惠恶也。人亦有言、覆宗萌于睚眦。夺玺起于穿窬。言治盗不可不蚤也。往者阿黑变于尾洒。阿旁蹶于清平。乜富陆梁于平浪。当其初直眇少鼠窃尔失而弗治。遂至烦师数年而克。故欲地方无变。莫若重购盗之令。悬百金而购一盗。贪利忘死者。孰不趋之。捐不出万金而诸寨名捕之贼。次第可磔矣。若发觉而逮鞫者。勿令亟配。姑禁锢考掠。以诘党与纵未能尽除。亦且屏迹他所。今之治盗者。无论杀伤。第随俗讲解。以牛马为偿。百一致法。重不过充徒而巳。彼亦何惮而不为也。夫上之所用、既非其人。下之所以制驭者。又复失体。是以法度日弛。威棱弗张。奸宄公行。逆节比起。大抵皆羁縻之说坏之也。故曰仁者不废法而施恩。智者不遗远而察近。勇者不牵议而愒日。葢法废则长奸。恩不可得而普也。遗远则忧迨。内不可得而敉也。牵议则生疑。事不可得而举也。失斯三者、里胥不可以治五家之市、而况于远方易乱之民乎。夫贵州之患最大、而可忧者、莫如水西、顷有为水西之谣者曰贵州区区、挥沫可濡其誖谩不道一至于此。尚可高拱而羁縻哉。若其比周之雄、声势相倚者、则西有芒部。南有播州。北有酉阳。此三四酋帅。虑无不欲屠剪颉颃。厚自封殖者。乃者安氏拥兵不调。播州不服节制。芒部乌蒙仇杀不可居解。酉阳侵乌罗夺麻兔之地。幸而国家全盛。犹以文移服属。脱一方有锋镝之警。此辈尚肯帖然俯首而巳哉。积弱如此、而议者犹欲以羁縻临之、然治土官固宜不废羁縻之法此下官、所以日夕疚心、强聒而不舍者也。夫法当饬始。祸贵塞源。今者始巳蛊而源巳溃矣。非卓荦明达之才。不可责以善后之治也。明公立节慷慨。时论所归。诚能采不讳之言。画永安之策。刬积弱之弊。折不轨之萌。即使下官永滞炎徼。十年不调。所以报主恩而酬壮志者。亦不虗矣。伏乞裁察、无任拳拳、
　　○又上廵抚陈公书【平凯口苗】
　　都匀府部苗阿向据凯口囤为乱陈公调水西兵征之巳克其囤阿向复紏里苗袭囤尽杀官军时议欲再征之故上此书
　　日在铜仁、闻诸道路言、凯口余孽、复肆猖狂、氓隶无知、妄相眩耀、此小人儿女之见、非君子之所忧也窃料今日贼势、与昔殊科、攻伐之策、亦当异应、往者一二枭獍、负其窟穴、艹窃为奸者、皆内储糇糒、外翼党与、包藏十有余年、乃敢陆梁、以延岁月、乃今诸贼以亡命之余、忧在沟壑、冐万死一生之计、欢呼而起、非有旁寨渠酋、通谍结纳、拥群丑以张应援也、守弹丸之地、跧伏其中、无异拥襁升斗之粮、蹑尺五之道、束腓而登、无异哺鷇、非素有红粟朽贯、积之仓庾、广畜大豕肥牛以资击剥也、失此二者、为必败之形、而欲摄枵腹、张空拳、睅目而前、以膺貔虎、是曰刀锯之魂、不足虑也、然窃闻之诸贼首祸。一招而合者。亦三四百人。课其十日之粮。亦不下三四十石。费亦厚矣而经月不馁者。无乃有间道快捷方式。偷输濳挽。以给其中者。不然、何所恃以为生也。夫蛮陬夷落之地。事异中原。譬之御寇于洞房委巷之中。搏击无所为力。故征蛮之畧。皆广列伏候。扼险而趣。高四塞以困之。故谓之得地。若我逊其险而彼乘其高。顺逆强弱之势。巳悬倍蓰是以诸贼虽微亦未可以蓐食屠剪也惟在据其要害。断其刍粟之涂。重营密栅。勤其间觇。严壁而居。勿与角利。使彼进无所乘。退无所逸。远不过一月。而羸疲之尸。槀磔麾下矣。若夫我军既固。彼势益孤。食竭道穷。必至奔突。则溃围之战。不可不鏖也。相持既久。观望无端。我忽而衰。彼穷而锐。或晨昏惰卧。刀斗失鸣。则刼营之虞。不可不备也。防御既周。奸谋益窘。必甘辞纳欵。以丐残息目前虽可妥帖。他日必复萌生。则招抚之说不可从也。又有肤见、宵人狃于诡道、欲出其不意以徼一获、彼既鉴于前车、我复袭其故辙、不惟徒费、抑恐损威、则偷囤之策。不可不距也。兹数者、雄畧神筹、必有成算、而疏腐之识、敢效区区者、诚忝下属而缀末班、休戚同情、废寝食而过计、不敢避越爼之嫌也、至于事平之后、经画犹烦。夫凯口虽微。亦牂牁之巨阨也。崇山密箐。磴道迫胁。兵不得横铦。人不得并躅。乃遣一二眇小之官。提数百不练之卒。星散其间。岂能持久。往者炉山之变。亦甚纵横。幸蒙前列。刊木凿窦。夷其险棘。开屯设所。经营数年之间。始得宁谧。则今日凯口之议。似不当出炉山之下也。土官王仲武、始以绵弱、失其疆场、顷蒙上官之力、以保宗祧、虽百口捐躯、犹难报称、乃今哄然而称逆者、固其部落之遗也、既不能宣布德化、俾彼投戈、又不能率其左右心腹之雄、先綘效力、是为失职之臣、与叛逆无异。若复仍其名位。锡之土田。是赏奸而奖乱也、窃论此人、当禠爵削籍、移其族属、编之氓伍、开设县治、卫以军屯、若以势有不行、法当稍假、亦当暴其罪过、声诸市阛、重以惩罚、庶威振恩覃、快人心而伸国法也
　　◆论
　　广西土官论
　　断藤峡事宜
  </div>
  <div class="pagination">
   <a href="皇明经世文编_page87.html">
    上一页
   </a>
   <span>
    ...
   </span>
   <a href="皇明经世文编_page83.html">
    83
   </a>
   <a href="皇明经世文编_page84.html">
    84
   </a>
   <a href="皇明经世文编_page85.html">
    85
   </a>
   <a href="皇明经世文编_page86.html">
    86
   </a>
   <a href="皇明经世文编_page87.html">
    87
   </a>
   <span class="current-page">
    88
   </span>
   <a href="皇明经世文编_page89.html">
    89
   </a>
   <a href="皇明经世文编_page90.html">
    90
   </a>
   <a href="皇明经世文编_page91.html">
    91
   </a>
   <a href="皇明经世文编_page92.html">
    92
   </a>
   <a href="皇明经世文编_page93.html">
    93
   </a>
   <span>
    ...
   </span>
   <a href="皇明经世文编_page89.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
