<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 65 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 65 页/共 192 页
  </h1>
  <div class="content">
   呈蒋励堂节相论苏郡三邑漕务书　　　
俞德渊

卑府于新正朔日接奉钧札。承示漕务情形。总当量出为入。以漕办漕。尽可呈帐列数等因。仰见中堂体恤官民。酌中持平之至意。惟是三首邑漕务。与外县不同。外县有白规。有包户。三邑俱无此名目。惟折米价值。长短不齐。长价至四两而止。皆系贫民小户。短价自二两以外。至三两上下不等。俱系富绅巨族。衿监捐职亦在其中。门户愈大。完米愈多。而价益短。合通邑计之。吴县绅户民户各居其半。长洲绅户居十之七。民户余十之三。元和绅户居十之八。民户仅余十之二。若持公允之论。须于民户议减。绅户议增。虽每石折收三两一二。县官亦乐为之。无如积习已久。揆欲更之一旦。势有所难。于是于贫户小民徒冒多取之名。而富绅巨族止听其家自为价。莫可如何。地方有司所以内愧于贫户小民。而隐忍积憾于富绅大户者。有由然矣。且绅户粮石。岁有增减。问之。则系新置田亩。其实皆寄庄隐户托名代完者。若再过数十年后。将现存二三分之民户尽变而为绅户。办漕之员更无别法可以敷衍。必大有一番更张决裂。所谓穷极则变。其势然也。今富家大族。隐其在己之短价。而借口民户之长价以为言。意在长价得减。则短价因之递缩。非第持论不公。亦见存心不恕。试与之同贫户小民相提并论。未有不废然色沮者。第事虽如此。而人言可畏。又重以各宪之谆切谕饬。该县等岂敢固执前说。不思改图。业经早为商定。于将来折价时。量为减让。非徒博巨族之欢心。实欲宽穷檐之民力。然积少成多。即每石所减无几。合通邑计之。为数巳巨。于办公不无竭。盖近年普律情形。除上海嘉宝外。其余州县。但得以漕办漕。便为完善。即稍有赢余。仍贴补廉俸之不足。亦属以公济公。如欲利己营私。虽有其心。实无其力。至于办漕帐目。除津贴帮费外。款类尚多。皆属积欠相沿。因仍成例。难尽形诸笔墨。欲使完粮之人。家谕户晓。固有未能。即止开呈绅户。亦于体制未协。窃以为官民相交。第观大局何如。长元二县。十数年来。从无告漕之案。闹漕之人。去冬开仓以后。争先输纳。十数万石漕粮。甫终月而竣事。阖邑民情。大概可知。其不尽悦服者。独二三巨绅之口。未知果否出自公论。伏稔中堂烛照无遗。必邀洞鉴。卑府一偏之见。本不敢滥渎清听。缘承来谕。知此事上宪怀。故直抒所知以宽钧意。并希垂察。

　　与许信臣抚部论苏松漕獘书咸丰三年　
冯桂芬

来书过承奖借。以桂芬前书觕涉漕务。谆谆下问。疑义相析。实事求是。可谓仁人君子之用心。得贤大吏如此。江南亿万户之福也。桂芬虽瞢焉无知。曷敢稍存忌讳。以负虚怀。苏松漕务至今日不可问矣。向来州县匿荒不贴誊黄。此古之道也。今则誊黄高揭。拘甲户。则曰乙丙荒而汝则否。拘乙丙亦如之。向来开仓。多派丁壮守护大斛。此古之道也。今则斛不必甚大。公然唱筹计数。七折又八扣。斛自五斗四升起。约至六斗止。两次七折八折。即一石变为三四五斗。而淋尖踢斛捉猪。仓役格外任取米数囊入仓。乡民拒之。声如猪。故曰捉猪。样盘米贴米挑除米色。不出私费。即讲贴米。等。犹在其外。又有水脚费定例。每石五十二文。今或三四倍。花户费验米费灰印费筛搧费门费差费。合计约米直一二斗。总须二石五六斗当一石。道光初元。御史王家相疏云。官以其私征米一石。当正供七斗。民不堪命。不知三十年间。何以遽增至此。然比之勒折。犹为悬绝矣。向来刁生劣监。包完仓粮。此古之道也。今则不但包完。而且包欠。不但生监包欠。而且丁胥差役无不包欠。向来州县办漕。为一劳心劳力之事。今则大概由丁胥包办。即不包办。亦止政由宁氏。祭则寡人。今日发串若干。惟其所取。明日收银若干。惟其所与。今日比某差。明日拘某户。今日具某禀。明日出某示。惟其所使。州县俯首听命。虽上司有所不畏矣。向来办灾若干分。即征银米若干分。今则年年办灾。年年倒箱。将串全数发出催征。谓之倒箱。能征若干。惟力是视。但以疲户不完者入灾分。不复论分数矣。向来已完数若干。已掣串若干。有堂簿可考。今则不设堂簿。实征数目。惟一二丁胥知之。虽本官不与闻矣。向来开仓之前。散给易知单。凭单完粮。原所以稽查舛误。今则易知单特为粮书需索舞獘之符。或索钱每亩百文数百文。或竟不给。盖不给则不能自完。必由粮书代完。或代完米。而令偿五两之长价。或代完银。而令偿漫无限制之长价。闻有米三合而取钱百文者。甚或包令不完矣。向来银米既交。不过数日后给串。今则有先借银而数月后得串者。亦有缴银而终不得串者。更有已借已缴之后。官忽易一丁书。前银概不承认。逼令重缴者。更有惯欠之户。本不欲得串。但于追呼之顷。付银十之一二。以幸无事。丁书等亦利其为额外之获。而岁以为常者。此中句稽之数。虽神仙不可测识。前书所谓利归州县十二三。利归丁胥差役十七八。每办一漕。以中数言之。门丁漕书。各得万金。书伙以十数。共二三万金。粮差正副三五十人。人二三百金。又一二万金。粮书二三百人。人一二百金。又三四万金。受规上下诸色人等在外。民膏安得不竭　国课安得不亏此其大较也。前见伯厚前辈。有平征平解之议。又述执事书。有曰。不奉法者经征官军法从事。督征官屏之远方。得古人用重典之意。居今日而言整顿。诚非此不可。惟是用刑宜峻。而立法宜宽。江苏州县。自然之利甚少。非如他省有落地税等之入。如钱漕绝无盈余。实不足以赡公私之用。平征平解。断不能行。为今之计。既不能损上以益下。复不能损下以益上。惟有损中饱以益上下。以全县万户之众。讵不能供亿一县主。特不宜聚丁胥以下千百无赖之徒。以有限之脂膏。恣无涯之耗蠹。补偏救獘。莫如绅民均赋之一法。又本年情形。于折色为宜。谨就管见。别为一议。并章程八条奉寄。附羾区区。用副询荛盛意。惟执事采择焉。

　　均赋议　　　　
冯桂芬

今苏属完漕之法。以贵贱强弱为多寡。不惟绅民不一律。即绅与绅亦不一律。民与民亦不一律。绅户多折银。最少者约一石二三斗当一石。多者递增。最多者倍之。民户最弱者。折银约三四石当一石。强者完米二石有余当一石。尤强者亦完米不足二石当一石。如元和县属章练塘之类。向来完米较少。去冬闹漕之后。不过一石六七斗当一石。而绅与民。又各有全荒之户。官之所谓欠。粮户之所谓荒。不能坐以欠字。绅以力免。民以贿免。而其为不完则同。于是同一百亩之家。有不完一文者。有完至百数十千者。不均孰甚焉。今既不能全办清漕而议补救之法。非绅民一律不可。非通知利獘。亦不可以定一律之价。论者第知绅衿有短价。而不知完米乡户之亦短价也。绅衿短价中之最多者。大约与乡户完米之值等。第知勒折长价之当减。而不知完米短价之尚当减也。何以言之。向来闹漕毁仓之案。多不在勒折长价之乡户。强者皆完米。故勒折之户。必其最弱者不能滋事。而转在完米短价之乡户。此等恃强之民。今年万不能照旧征收也。是绅衿非所畏。可畏者此辈。此辈首。无不首矣。惟递增短价。大减长价。更稍减乎乡户完米二石有余之价。大约一石不得征二石。以一石数斗为断。而一律征折。米价在二千内。不得至四千文。米价在二千外。不得逾四千文。此其定率也。以此数计之。苏郡今年业户情形。呈明减租三四成。加以三限所减。即无欠亦止亩得六斗。仅敷完纳银米。幸有普减之三分。如佃欠不及二三分。便可无累。若再增加。何从抵办。此为民父母所必当知者。○数以钱计。不可以银计。以银计必至如条银之价。二千八九百文作一两。细核州县海运开兑各帐。不但断无赔累。而且宽有盈余。并足供本署及本道本府一切办公之费。至丁胥以下千百无赖之徒。则一笔句之可矣。惟此法行之折色则可。行之本色则不可。一经开仓。必至有一律之名。无一律之实。将见米数一律。米色不一律矣。斗斛一律。平满不一律矣。当场一律。暗地不一律矣。今日一律。明日不一律矣。以积惯舞獘之人。处最易舞獘之地。而谓区区文告。可令獘绝风清。吾将谁欺。于是刁生劣监。挟制更多。小户愚氓。怨恨更甚。其害与不变法等。且本折兼收。将使本色与折色相当乎。则本色有盘耗。折色无盘耗。人必愿折不愿本。徒费铺仓之用。恐少纳米之人。将使折色稍浮于本色乎。是又开不一律之门。势必又以贵贱强弱。为本色折色之分。太镇均漕。而绅衿借米色米价为通融之路。是其明证。将使一律本折各半乎。无论多一名色。即多一利孔。且斗升小户。从来不知完米。不堪繁扰。势必假手包揽。始而差役。继而衿监。此端一开。獘有不胜言者矣。况乎今年之不便开仓者。更有三焉。此时定价既少。自以省浮费为第一义。开仓浮费。动需二三万串。摊派每石不下三四百文。而民间上仓私费。更属不赀。无非金掷虚牝。况向来仓米征收之后。往往发卖。官仓同于牙行。迨交运则又令牙行包办。何苦多一曲折。坐耗此无名之钱。既宜体恤小民。又宜体恤州县。一也。向来州县。每以下忙移垫铺仓。今年捐抵之后。资无所出。必致严刑追比旧欠。或重利挪借丁胥。非损民。即损官。二也。

开仓之日。乡民聚集。千百成。当此官日仇民。民不畏官之时。差役人等。既不洗手从事。又不降气平心。诚恐口舌变为殴。殴变为拒捕。拒捕变为畔逆。外侮未戢。内讧可虞。三也。固不如一律折色之易简而无獘也。或恐市侩把持。临兑无米。不知近地之米。止有此数。不交官仓。即在民间。且各县同时征钱不征米。则中户争思卖米。市侩安能把持。况以本年情形论之。室多悬罄。恐无闭籴之家。寇在于垣。更少居奇之贾。米价有贱无贵。可操左券也。方以利官不利民为虑。岂虑无米可买。但或钱尽私用。延至来春。难保市价不昂。此不能为立法之咎。惟有严饬州县。一面收钱。一面买米。不准挪作他用。此不易之法。亦于民间有益。或日招县中数百石以上殷实大户。不论绅民。俱准认办本色。取具认结。先行给串。临兑交米如运数而止。此亦简法。但有利即有獘。且或启不一律之端。未敢轻议也。至其余防獘条目。谨拟八则如左。

一大堂设柜征收。不准私交丁胥也。银洋照时作价。大书高揭。每日一换。不准私毫增损。各花户持钱并易知单。或新旧银米串。或自开都图户名斗石细数。一体呈纳。立时截给板串。不准过本日。如有留难掯给等獘。准即鸣鼓诉官。

一串票不准发追也。向来州县截串。发给差役。按户追银。按限缴银。始犹先用而后缴。继则趸用而零缴。终且九用而一缴。半则嫖赌浪费。半则赤手起家。差欠役欠。盈千累百。鞭笞狼籍。公事何补。不知钱出于民。入于官。何苦多一假手之人而减其数。惟概不发串。不令经手银钱。则差欠役欠之獘自绝。

一欠户宜仿词讼之例。任签县差协保拘人也。向来欠户。由本图粮差粮书承办。但得多行贿赂。约视应完之数过半。便可永不到官。此近年莫大之獘。惟任签他差。仍押本人到县赴柜亲完。亦不准该差经手银钱。则籓篱自破矣。

一漕总及钱漕家丁名目一概禁绝也。县有户房库书。自能经理文牍。宅门以内。银钱归账房。公事归签押稿案。永不准有前项名目。违者严参治罪。不特此也。若辈久倚为专门之业。其著名凶恶者。州县争先罗致。非取其办公熟手。实取其造孽辣手。每办一漕。辄以数千金为雉媒。而汔有二三万金之获。殃民祸国。此实罪魁。即不明正典刑。岂宜任听安饱。应密札各州县。查明上三届漕总门丁。先期拏到看守。清查欠款。傥新漕仍有漕尾。罚令全数赔缴。以赎从前罪恶。如此从严办理。庶不致暗中设法。挠我新章。

一严核征数。不准以完作欠也。应令于例设堂簿之外。另刊完粮征信录。将某日某人完粮若干户。计若干石。简明其词。随时刊入。刷印一二百部。送绅士。许完粮而不入录者。呈明上司。与以重赏。亦绝獘之一法。

一易知单费亦应绅民一体也。定以每亩七文。刊明单上。不准丝毫多取。其粮书迟误。不于开征前交到本户者不给。又过户纸笔费。照此办理。需索者。准各户于完粮时诉官严办。该户毋庸候质。

一荒分宜均摊也。定例办荒。必将都图坵数。履勘确实。始准注缓此俗所谓官话。正以便书役之上下其手也。盖闻有业田数百亩。而佃户指熟为荒。业主无从辨认者矣。况一县之大乎。惟摊荒一法。不失为公。即实有赔绝之区。止宜留一二厘不摊以通其变。太镇荒政极公。可以通行各郡。本年所办按户统免四成。可谓第一善政。此外闻将续办抛荒。似亦宜均摊为允。

一绅衿积欠宜绝也。各县绅衿。有连阡累陌。从不知完粮为何事者。官吏口恨而心甚德之。以其为数无多。而可作垫欠之明证。如方伯札内所指某某等姓抗赋诸巨棍之类。实漕务之大害。惟有罚田入官。清完日给还。永为定例。庶可知所惩儆。或谓下田入官。转可脱累。不知从不完粮本无累。何云脱乎。

　　浙江南米截漕利害说
金安清

国家征民田之米。名为漕者。皆由水运诸京师之谓也。今于正额之内。划出十数万。截留本省。名曰南米。以为杭乍两营官兵计口授食之需。又织造衙门匠粮。及旗丁月米。统计三项。当嘉庆年间。南粮折价。征之于民。每石钱七八千文之多。每年十数万石。统解杭州府衙门转给。计杭府公费每石一千文。故其缺最优。名曰坐十万。盖银价尚低。有十万串。即可抵十万两也。迨道光年间。南米。小民输纳不前。州县于垫完外。犹多欠解。而杭府转不能违旗营之限。以私之有余。补公之不足。其缺大坏矣。凡州县垫完之项。皆挪动地丁正款。道光二十九年。　钦差来浙清查。通省亏空七百余万。内南米一项。即二百余万之多。州县原案开报。每石银三两八钱。当事加以核减。祗作二两八钱。以致当时在省服官之员。无不负欠数万者。至二次清查限满。无力完缴。无可如何。经前抚何桂清奏明。仍作为三两八钱开报。各州县方庆更生。其时部费甚巨。加以何抚　　　圣眷方隆。始得允如所请。此浙江州县乱前一大累。目前官场。已无人知之矣。肃清以后。减赋案内。奏明减漕不减南。即在八十余万减额内。扣留十三万。作为兵米匠粮。声明如遇大灾之年。另行筹补。而用有余剩一层。作何支销。则未附奏也。自初次办漕。直至今日。已七次海运。南米一款。虽经清赋局核减收价。祗准五千四百文。除本县公费及书役赏犒外。解至杭府。仍须每石钱三千六百文。连司房各费已及四千三四百文之多。南米漕米。皆出自小民。本无本折之分。亦无多寡之别。惟以正月封仓后。尚未来完者。则作为南米。存此一界限而已。夫冬令不来完纳者。皆系穷苦下户。零星升合。以米完米。尚且不前。况加以五千四百文之重价。近年米价每石不及二千。是以三石完一石矣。苛敛愈深。完纳更少。州县不得已。亦照正漕减收。谓之透漕垫南。此乱前乱后。同一情形也。透漕不足。惟有筹垫。乃挪用别项钱粮。此嘉湖各州县官与民交相苦累。而其害久而久之。终归于库款亏空之一大虑也。前数年州县。以熟作荒。绰有余地。尚不觉南米之累。近年迭次增加。所短之荒。已将和盘托出。而南米民欠甚多。省中不能少解。非别作厉民之举。即又仿乱前州县挪动应解钱粮矣。究其实满洲杭乍两营兵额三千二百名。近则五百余名。每年放米二万石已足。其解之藩库而不付满营者。尚不下六七八万也。名曰节省南米。以每石钱三千六百文计。照全额启征。共节省八万石。共多钱二十八万余千。如近年祗有节省五六万石。则仅有二十万千。合银不过十一二万两。并入各项。以为陕甘云贵各省协饷之用。并非本省各项公事得以挹注也。此则司库之一利耳。至贻累于嘉湖官若民者。其害有十。用敢为当事一详陈之。嘉湖州县减赋案内。准其格外加耗。每石二斗五升。比江苏之每石制钱一千文者。已少一半。一切开仓运米上下公事赏犒。及衙门一年用度。已无多余。今以南米之故。动须赔垫。所定漕耗。不敷办公。其害一也。

漕米改本色。南米解折色。近年米价极贱。每石不到二千文。而南米解省。须四千八百文。是以两石完一石矣。其害二也。南米价贵。虽年外截数。率多不完。州县透漕预征。祗收本色。不及折价之半。有一万石南米之处。即须赔钱二万余串。其害三也。透漕亦不能足数。而南米例限綦严。垫无可垫。惟有挪动地丁。在上忙则提下忙。在下忙又提上忙。逐节转移。挪新掩旧。一忙挪二千。一年四千。三年即成巨万。将来奏销。必有泻底之时。即使立时劾参。除本员外。前数任亦须拖累。其害四也。透南挪库之外。万不得已。又渐开浮勒之端。冀以折价之有余。补赔款之不足。始而每石照寻常加洋四五角。近年则加至一元左右。与奏定折色听从民便悉照市价低昂不准分文浮勒之定案。大相悖谬。设有御史参奏。则通省上下各官。皆遭严议。酿成大案。其害五也。凡此皆指官而言也。至于民间。亦有五害。正漕不及完纳。剔归南米。虽有一年之限。而以三石完一石。八口之家。动遭冻馁。其害一也。庄书衙役。易于吓诈。一经奉票。始则胁以功令。继则诿以抗违。如应完南米一石。缴钱五千四百文者。许书役以二三千文。即可代抗。官亦无可稽查。其害二也。至下等愚民。不知贿赂书差者。即加以严比。门扉板扇。鸡犬耒耜。无一不可取携。甚至有卖妻鬻子以求安静者。其害三也。贿差之费虽出。而粮名未除。粮串亦不给。终属旧欠。次年又出新差。则上年之旧差。已不知去向。又须另出和费。是以一年之南粮。而出两年之重费。仍无分毫入官。其害四也。正漕祗须完米。南粮必须完钱。当催缴方急之时值米价方贱之日。势难待价求沽。大率以五斗之粮。祗得三四斗之价。小民吞声饮泣。告苦无门。其害五也。凡此皆在下之苦情也。计累于民累于官者。约有十条。而利于司库者。祗十一二万之现银耳。浙江司道各库。每年京协各饷。及本省例支各款。不下五百万。有此南米。节省十一二万不为多。无此南米。节省十一二万不为少。况欲他处筹划。不致即无此十一二万之数。又何必贻此十害于官民乎。况官民所受者。目前之害。将来亏空累累。地方民情愈穷。书差之獘愈甚。则其害亦上司受之者。若因而横生枝节。酿成　钦案。则又不在意计矣。然则欲免此十害。必如何而后可。则对曰是不难。革透南垫南之法为改南并漕则可矣。现在旗营兵祗五百余名。每年支米二万石。即以此二万石。匀派嘉湖各县收解折价。此外六七万石之米。并入正漕。统收本色。则各州县浮收筹垫之患。即可一扫而空。而海运每年运米四十二三万。有此六七万石南米归入。奏销之数愈增。　　圣心必能嘉其筹划得法。部中更可乐从也。官免五害。小民亦可免五害。海运多米六七八万。与司库多银十一二万。同一浙江公事。无所优劣。况海运添米。可以上达　　宸聪。司库多银。谁得而知之乎。若司库多银。有关本省用度。尚有万不得已之情。其实不过并入各省协饷。多此十一二万而已。各省有此十一二万协饷。未必承浙江之情。感浙江之惠。又何挖本省官民之肉。而医外省之疮乎。至正漕之短少。原因兵米起见。是以京仓甘于支绌。照数扣除。今兵米无需。而又不补还漕额。似亦非留南划漕之本意也。前数年无人议及者。由于州县之累未深。又无人统内外前后上下而通盘核计之。故因循于不觉。今则官民交困。后患方多。不及时变通。必致不可收拾。是在当事之曲筹深鉴矣。至满营兵数。将来不能不逐渐加添。祗可于加一名兵添一兵之南米。随时损益。人固无词。不必预为深虑也。

　
卷三十七　户政九赋役四

　　谨陈湖北漕獘拟办减漕密疏咸丰七年　
湖北巡抚胡林翼

帘惟湖北通省有漕州县。三十有三。额征北漕正耗米十五万石有奇。南米十三万七千石有奇。北漕由丁船兑运京仓。南米由州县解交荆州满营。及各标绿营。咸丰三年。因湖广漕船停运。部文令变价解部。每石折银一两三钱。各州县仍照旧征收。时因省城失陷。未及办理。臣自咸丰五年三月蒙　　恩擢署湖北巡抚。即访闻各州县征收漕粮。多所浮勒。大为民病。每思有以变易之。适以军事方殷。无暇及此。上年武汉克复。楚境渐次肃清。今岁雨旸时若。年成颇称丰稔。漕粮可望开征。若不于此设法清厘。举积獘而一更张之。　国计民生将何补救。惟是楚北漕獘。浮收之重实由于费之多。使非先察积獘之由。是犹止沸者不去其薪。垦田者惧图其蔓也。臣请为　　皇上密陈之。查湖北各州县额征米数。多者二万余石。少者二千余石。或数百石。北漕南米。合征分解。其征收米石者。谓之本色。以钱折米者。谓之折色。其征收折色。多寡不同。有本色多于折色者。有折色多于本色者。有本色折色各半者。有全收折色者。其征收折色。每石折收钱或五六千。或七八千。或十二三千。或十五六千。竟有多至十八九千者。其征收本色。每石浮收米。或五六斗。或七八斗。或加倍收。竟有多至三石零者。此外又有耗米水脚等项。分款另收。又有由单券票样米号钱等名。多端需索。民力几何。其能堪此。而州县则有所借口也。向来漕运到通时。不无津贴。方能挽运入都。而丁船藉此需索兑费。为数甚巨者。固无论已。即现在停运免兑。帮费可省。而粮道有漕规。本管道府有漕规。丞倅尹尉各官。俱有漕规。院署有房费。司署有房费。粮道署及本管道府署书吏各有房费。此费之在上者也。又有刁绅劣监。包揽完纳。其零取于小户者重。整交于官仓者微。民谓之曰蝗虫。更有挟州县浮勒之短。分州县浮勒之肥。一有不遂。相率告漕。甚或聚众哄仓。名虽为民请命。实则为己求财也。官谓之蝗虫费。种种蠹獘。盈千累百。无不于州县取之。其派拨南米者。拨定后。由州县自运交荆州府衙门。或交本色。或交折色。其交本色者。正米耗米之外。尚需杂费银两甚多。其交折色者。每米一石。或二两或三两不等。要之费未交足。米故迟收。此费之在南米者也。夫州县既多费。势不能不向粮户浮收。州县既有浮收。势不能不受刁民挟制。于是大户折色之价日减。小民折色之价日增。土棍豪衿多方抗欠。猾胥蠹役从中欺侵。各州县虽勒折浮收。闲有所得。半皆耗于上下费之中。而　国家维正之供。往往征不足数。则相率捏报灾歉。藉缓征为腾挪。而漕政因之益坏。百余年来。日甚一日。东南数省。积獘相同。而湖北则几有不可挽回之势矣。

湖北现当兵燹之余。若听有漕州县。仍照前此之每石十余千收取。必至民困难苏。有负我　　皇上轸恤凋残爱养民生之至意。臣自九月初旬。由九江旋省。日与省中司道武汉二府。昼夜筹商。立意减漕。以苏民困。窃谓欲禁浮收。当先革费。现已遴委道府大员。驰诣各州县体察情形。破除情面。分别删减。严立限制。明定章程。榜之通衢。俾穷乡僻隅。一律周知。贪吏猾胥。无从欺隐。取中饱之资。以分益乎上下。务期积獘尽除。民力藉以稍纾。而　国赋得归实济。易云穷则变。变则通。通则久。此其时也。然积重难返。獘已百年。利之所在。人人得而争之。一旦发其痼疾。穷其利薮。取而还之于民。归之于公。将必有疑之怪之。且从而谤毁之。臣愚以为苟利于　国。苟利于民。即孰杀之歌。在所不恤。臣膺封圻重寄。钱漕是臣职守。漕獘一日未清。臣职一日未尽。除俟办有端倪。再行另折陈明。谨先将湖北漕务积獘。亟当清厘情形。缕晰密陈。伏乞　　皇上训示遵行。

　　办理减漕大概情形片
胡林翼

再臣前将湖北漕务积獘。拟革除费。减定漕章情形。密折奏奉　　朱批。所奏实属剀切汝能不顾情面祛百年之积獘甚为可嘉俟办有端倪再行具奏钦此。遵与司道武汉两府。日夜筹商。令各州县将向来浮收数目。及漕规费。据实开陈。痛加删减。从前每石。浮收钱十六七千十八九千或二十余千者。今减至六千数百文。或五六千文。浮收八九千者。今减至四五千文。耗米水脚票费。一并在内。其由单串票样米号钱。及杂项名目。一概革除。统计有漕州县。民间共删减钱一百四十余万千文。此向来官吏丁差剥之于民。而今还之于民者也。州县照减定章程征收后。北漕每石。解正银一两三钱。耗银一钱三分。南米每石解正银一两五钱。耗银一钱五分。其较北漕多解银二钱者。缘南米系供满绿各营兵食。遇灾缓不敷。由藩库筹款拨补。今藩库款项支绌。不能不就款预筹。统计北漕南米正耗银两。实应解粮库银四十一万余两。此向来以熟捏荒以征为欠。不尽归公而今实归于公者也。南米例支满绿各营兵糈。应均照例价每石折银七钱。尚余银八钱。荆州满营。生计尤艰。应于每年例放二百日本色之内。酌加银二钱。每石折银九钱。尚余银六钱。计共银余八万余两。拨入藩库筹备拨补兵米。及满绿各营正饷。又漕南水脚银。每石一钱五分。计共银四万余两。向系各州县开销修仓铺垫水陆脚价。及漕南书吏饭食等项之用。颇为浮冒。今改征折色。各州县毋庸开销。应饬全解粮库。亦可补苴兵饷。此则于节省之中寓筹备之意。于民无损。而于公有益者也。从前兑运北漕。粮船旗丁水手。于屯运例款不敷之外。州县向有津贴。名为兑费。今若一并裁革。将来河运疏通。势必有碍兑运。拟将此项兑费。暂提充饷。俟开兑北漕。仍归丁船津贴。约计提银七万余两。此则因其所固有留其所不可无。于目前有益。而于日后无损者也。又随漕浅船安家帮津资役等款。改折停运。俱无庸开支。又可提存银十二万余两。凡此漕务情形。臣通盘筹算。极力减除。为民间省去钱一百四十余万串。为　国帑实得银四十余万两。又得节省提存银三十余万两。以今视昔。漕务利獘。较然可。至于州县书差。仅征饭食辛工纸张。原难责以枵腹从公。然又何至如前此之十倍百倍。漫无限制。即现在收数。既痛加删减。而道府漕规及上下衙门一切费。又复悉行革除。计州县尚可稍资办公。断不至借口赔累。别开浮勒诈索之端。臣既已访察积獘。去其太甚。取一百余万之中饱。以分益乎上下。己往之愆。尚可不究。后来之獘。法必从严。万一不肖州县。托名费。恣意浮收。必应从重惩办。以厉其余。此则目前之整饬非难。而日久之防闲尤所宜慎者也。现自减定章程之后。通省周知。小民踊跃欢呼。输将恐后。历年漕务。开征至次年七月。犹事追比。甚至一二年后。尚烦催促。本年漕务。经此整饬。因民所欲。必能提前数月。按数催解。藉以上纾　　圣虑。除州县之阳奉阴违。仍前浮收者。另折查参。并俟办有成效。再行奏闻。所有办理漕务大概情形。谨附片据实密奏。

　　请因时制赋疏同治二年　　　　　　　
光禄寺卿潘祖荫

奏为因时制赋。酌定新章。以实京仓。以固民志。仰祈　　圣鉴事。窃维国家政务。积重则难返。虽良吏难变旧章。因时以制宜。即愚民可与更始。凡事皆然。而征赋其尤甚者也。伏查江南漕赋之重。甲于天下。自南宋有籍没官田之租。元明以来。即准此以为赋额。嘉靖中。将官田民田均派摊科。官田虽减。民田反增。苏松两府官田甚多。故赋额独重。太仓次之。常镇又次之。周梦颜财赋考。谓明比宋多十倍。比元多七倍。其大较也。我　朝平定江南。初承明额。顺治十八年。奉　　　上谕。前明雠怨地方或一处加粮甚重我朝并无雠怨何可踵行此等情由详悉具奏。仰见　　　圣恩浩荡。必酌损益之宜。其时江西袁瑞等府。得以减额。而苏属未减。又于康熙年间。经江苏巡抚韩世琦等。屡次请减浮粮。格于部议。迨雍正二年。经怡贤亲王奏请酌减苏松浮粮。奉　　　旨苏松两府。蠲免四十五万两。乾隆二年。又奉　　　特旨再加恩免银二十万两。　　　恩纶沛。民力稍纾矣。而额征之粮。则虽屡经议筹。而迄今未减。臣尝推其故。非向之大吏不为民请命。亦非向之部议必欲为上屯膏也。盖时值承平。变更匪易。东南民力虽绌。而苏松为繁富之区。即使迫于催科。民犹可以卖丝籴谷之方。为剜肉补疮之计。且京仓仰给于漕运。外有额征之粮。即内有额支之米。粮苟或减于旧。米即无项可支。此所以部议再三。而皆以正供不可减为定论也。臣窃见前江苏抚臣林则徐奏疏有云。江南漕赋独重。苏松常镇太仓四府一州之地。延袤仅五百余里。岁征地丁漕项正耗额银二百数十万两。漕白正耗米一百五十余万石。又漕赠行月南屯局恤等米三十余万石。比较浙省征粮多至一倍。较江西则三倍。较湖广且十余倍。在米贱之年。一百八九十万之石。即合银五百数十万两。若米价昂。即暗增一二百万两而人不觉。况有一石之米。即有一石之费。无非百姓脂膏。自道光三年以来。岁无上稔。十一年又经大水。民力愈殚。近年漕欠极多。地方官愈多亏空。据此以观。可知征赋虽不减。而永无足额之时。逋欠虽在民。而终归豁免之例。盖已不啻岁减之矣。曩特以积重难返。惮而莫为。今则江南数郡。兵燹频经。苏常至今未复。不于此时酌减旧赋。更定新章。将来照常征收。上持空名。民受重困。以残破之余。虽求如道光年间实征之数且不可得。而欲其符乎定额尽数起征。是虽使刘晏督漕。况锺征粮。臣亦知其必不能也。且自军兴以来。民遭蹂躏。转徙流离。其丁壮孑遗。或被裹胁而为贼。或充兵勇而投营。愚贱何知。习俗易染。御一人而夺其货。其利百倍于为农。无室家保聚之思。则不能久于其土。无耕凿相安之业。则不复自安其愚。此虽薄赋轻徭。劳农劝相。且恐有辍耕而叹者。况迫以急征暴敛。而欲其终岁勤苦。竭力耕田。以完税课。臣知　　天心之仁固有不忍。而民力之瘁亦断不能也。

臣闻湖北漕额。经前抚臣胡林翼裁减清厘。不独民生利赖。　国课亦且大赢。此时江南郡邑。惭就荡平。因时制宜。实事求是。与民更始。酌定额粮。抚字之恩加于荡析之后。则戴德者愈深。携离之众返诸畎亩之中。则弭变者甚大。臣亦知　国家度支。万分支绌。且籍隶江苏。何敢滥乞　　天恩。不筹财赋。惟江南州郡年来沦陷。京仓应支各项。于无可措发之时。亦俱通融办理。此际无所牵掣。则乘时较易更张。合无请　　旨饬下两江督臣曾国藩江苏巡抚李鸿章。详求利獘。妥议章程。切实清厘。务使征粮既无溢额。即粒米俱实京仓。赶紧会议奏定。一面刊刻誊黄。宣布中外。江南之民。必皆踊跃引领。自拔来归。庶于　国计民生。两有裨益。伏乞　　圣鉴。

　　请永减苏杭漕粮疏同治二年　　　
监察御史丁寿昌

奏为请特沛　　恩纶。永减苏杭等处漕粮定额。以收民心而寒贼胆。恭折仰祈　　圣鉴事。窃惟漕粮一项。以江浙二省为大宗。而江浙之漕。以苏松常镇太杭嘉湖七府一州为尤重。从前全漕四百余万石。而江浙二省。几及三百万石。居天下漕粮四分之三。自苏杭沦陷。漕运全停。松江太仓虽经收复。而雕敝之余。民穷财尽。即使苏常杭嘉湖等府全行克复。尚须招集流亡。培养元气。粮赋未能足额。漕运断难如常。且小民畏漕额之重。未收复者观望迁延。已收复者流亡迁避。使东南膏腴之地。不敢归耕。　国家财赋之区。久为贼踞。苏杭一带。百万生灵。不蒙　　圣朝之德泽。辗转流离。良可哀悯。臣愚以为欲寒今日之贼胆。必先收今日之民心。欲收今日之民心。必先减最重之粮额。苏杭等府。所最苦者。漕粮之重。苏松为甚。常镇太杭嘉湖次之。考宋初江南亩税一斗。至南宋贾似道买民田为官田。亩税七斗。而民始困。元时令天下田税无过亩三升。而官田之重如故。明初没入张士诚官田。按其私租籍征之。亩至八斗。而民重困。其初止官田赋重。民田亩税不过五升。至嘉靖中创议田不分官民。税不分等则。一切以三斗起征。而各州县又以官田之多少。为税则之轻重。多者长洲亩科三斗七升。少者太仓亩科二斗九升。而一条鞭法。上下忙银耗米轻赍。勒折浮收尚在其外。竭一亩之入。不足交一亩之租。农民朝纳官粮。夕成饿莩。至有以田地白售与人。不取价值。而人畏其粮重。无收受者。积獘日甚。拖欠日多。官困于考成。民疲于征比。有明一代君臣。皆知其獘。屡议裁减。皆格于部议而止。我　朝因其成法。加以宽仁。康熙年间。屡次蠲免天下钱粮。嗣后每逢　　　恩诏。蠲免民欠官粮。不下数百万石。遇灾荒之年。下　　　诏缓征。亦不下数十万石。虽民困稍纾。而粮额未减。是徒有重赋之名。并无收税之实。查例载。苏松粮道所属四府一州。应征漕白米一百二十余万石。每石耗米三斗四斗不等。浙江粮道起运杭嘉湖三府。应征漕白米六十四万余石。每石耗米四斗及四斗五升不等。计七府一州之地。开方不过五百余里。而收漕白正耗米二百五十余万石。较之江西湖南北三省漕粮正耗米九十六万余石。将及二倍。其应征漕赋轻赍等银。尚有数十万两。赋重若此。民何以堪。所以从前未能议减者。以度支浩繁。江浙完善。官员俸米兵丁甲米。皆仰给于南漕。何敢轻言减额。

今则南漕停运。已将二年。俸米减成。甲米轮放。太仓竭蹙情形。不堪设想。苏杭等郡。久陷贼中。小民受　国家二百余年豢养之恩。践土食毛。岂甘心从贼。特为凶威所胁。不能自拔来归。与其委之于贼。使得暴敛横征。曷若蠲之于民。使早脱离水火。诚能特沛　　恩纶。举行旷典。将苏杭等处七府一州之地。按照各州县应征漕粮白粮旧额。永减三分之一。令该省督抚。统兵大臣。多刻誊黄。加晓谕。宣布京外。传闻贼中。臣知江浙士民。必感激涕零。欢欣鼓舞。已收复者。亟思灭贼。未收复者。率众归诚。大兵所到。自有破竹之势。东南可指麾而定。计此后全漕。尚有三百余万石。可实京仓。小民既易于完纳。财赋自日见充盈。书曰。天衿于民。民之所欲。天必从之。论语曰。百姓足。君孰与不足。且此项南粮。全收之时少。缓征之时多。各州县因征收不足。规避处分。多报灾荒分数。照例缓征。是从前未减之时。实与减额无异。若广浩大之　　皇仁。减最重之粮额。无损于　国。有益于民。前朝数百年所不能减者。自我　朝特减之。书之史策。传之四方。使亿兆归心。贼人破胆。上培元气。下顺舆情。当今之急务。无过于此者。惟事关粮额。应请　饬下部议施行。俟部议核定。再请明降　　谕旨。恩出自上。臣愚昧之见。是否有当。伏祈　　皇上圣鉴。

　　请减苏松太浮粮疏同治二年　　　
江苏巡抚李鸿章

为苏松太三属。岁征浮额。积獘太深。请比较近年完数。酌中定额。以收实课。而广　仁施。恭折具奏。仰祈　　圣鉴事。窃惟大学论理财之道。于天下必日平。周官土均。掌土地之征必曰均。禹贡九等。太宰九赋。不外平均。今天下之不平不均者。莫如苏松太浮赋。上溯之。则比元多三倍。比宋多七倍。旁证之。则比毘连之常州多三倍。比同省之镇江等府多四五倍。比他省多一二十倍不等。以肥硗而论。则江苏一熟。不如湖广江西之再熟。以宽窄而论。则二百四十步为亩。有缩无赢。不如他省或以三百六十步五百四十步为亩。而赋额独重者。则由于沿袭前代官田租额也。夫官田亦未尝无例矣。伏查　大清户律。载官田起科每亩五升三合五勺。民田每亩三升三合五勺。重租田每亩八升五合五勺。没官田每亩一斗二升。是官田亦有通额。独江苏则不然。考宋绍熙中朱子行经界法。吴粮每亩五升耳。厥后籍蔡京韩侂冑等庄为官田。又贾似道广买公田。元代续加官田。明祖平张士诚又没入诸豪族田。皆据租籍收粮。宣德中巡抚周忱知府况锺奏减苏松粮百万石。疏中称苏府秋粮二百七十余万石。内民粮止十五万余石。余皆官粮。是二者未尝合并。官粮自七斗六升。民粮自五升。嘉靖中。令各州县尽括境内官民田裒益之。分摊定额。长洲县官田最多。故额最重。他县他郡官田递少。故额递轻。今苏州府长洲等县。每亩科平自三斗七升以次不等。折实粳米。多者几及二斗。少者一斗五六升。远过乎律载官田之数。此苏松太重赋之源流也。自明以来。行之五百年不改。而其中升降盈缩。则因时而异。苏州府志。称明臣周忱奏令输布一匹。准米一石。输银一两。准米四石。又称课吏以催科六七分为上考。终明之世。无征至八九分者。　国朝康熙十三年。前抚臣慕天颜疏。有曰。无一官曾经征足。无一县可以完全。无一岁偶能及额。雍正中。奏准江苏漕米折征。每石银一两。其时银价。每两易钱七八百文。以此观之。前明及　国初赋额虽重。大都逋欠准折。有名无实而已。嗣是承平百余年。海内殷富。为旷古所罕有。江苏尤东南大都会。万商百货。骈阗充溢。甲于寰区。当是时。虽担负之夫。蔬果之佣。亦得以转移执事。分其余润。无论自种佃种。皆以余力业田。不关仰给之需。遂无不完之税。故乾隆中年以后。办全漕者数十年。无他。民富故也。惟是末富非本富。易盛亦易衰。至道光癸未大水。元气顿耗。商利减而农利从之。于是民渐自富而之贫。然犹勉强支吾者十年。迨癸巳大水而后。始无岁不荒。无县不缓。以　国家蠲减旷典。遂为年例。夫癸巳以前。一二十年而以歉。癸巳以后。则无年不歉。且邻境皆不歉。而苏松太独歉。此何理也。谓为州县捏灾。此三十年中。督抚司道更数十人之多。岂无一二不党洞欺妄之人。而且　　圣主不加斥。户部不加驳。廷臣科道不加纠。此又何理也。

诚以赋重民穷。有不能支持之势。部臣职在守法。自宜一切不问。坚持不减之名。疆臣职在安民。实因万不得已。为此暗减之术。始行之者。为前督臣陶澍。前抚臣林则徐。皆一代名臣。揣其意必谓减额则永不能加。灾缓则后不为例。原冀民气渐苏。无难复旧初。不意年复一年。且年甚一年。而不可返也。臣窃惟前办全漕之时。间遇水旱。办成灾者一。办带征者九。带征之后。依然全漕。故以年计为减成。以十年计非真减成也。今则年年办灾。永无带征之日。乃真减成也。又官垫民欠一款。道光之初。数仅分厘。癸巳以后。驯至一二成。夫所谓垫者。岂有州县之果能垫哉。不过移杂垫正。移缓垫急。移新垫旧。移银垫米。以官中之钱。完官中之粮。将来或豁免。或摊赔。同归无。犹之未完也。故历年粮册。必除去垫欠虚数。方得征收实数。以此数民固未尝完也。伏查苏属全漕一百六十万。厥后积渐减损。盖自道光中年始。于今三十年矣。礼曰。以三十年之通制国用。言综乎三十年之大凡。斯以后可知也。今试以道光十一年起。至咸丰十年止。三十年中运数分计之。辛卯以后十年。共数一千三百余万。内除官垫民欠。得正额之七八成。辛丑以后十年。共数九百余万。内除官垫民欠。得正额之五六成。咸丰辛亥以后十年。共数七百余万。内除官垫民欠。得正额之四成而已。自粤逆窜陷苏常。焚烧杀掠之惨。远接宋建炎四年庚戌金乌珠故事。盖七百有三十年无此大劫。臣某等亲历新复各州县。向时著名市镇。全成焦土。孔道左右。蹂躏尤甚。又各贼不能相统。此贼所踞。难免彼贼劫掠。故贼境即不与官兵交界。亦皆连阡累陌。一片荆榛。凡田一年不耕。便为荒田。今已三年矣。各厅县册报。抛荒者居三分之二。虽穷乡僻壤。亦复人寥落。间于颓垣断井之旁。遇有居民。无不鹄面鸠形。奄奄待毙。伤心惨目之状。实非郑侠流民图可比。已复之松太如此。未复之苏州可知。而欲责以重赋。责以数倍他处之重赋。向来暴敛横征之吏。所谓敲骨吸髓者。至此而亦无骨可敲。无髓可吸矣。　　皇上视民如伤。未伤者犹且如伤。况已伤而伤又至重者乎。斯即据情吁请。全行蠲免三五年。在　　皇上如天之仁。必蒙　　俞允。惟是　天庾正供。停运三年。军需浩繁。度支仰屋。其何以济。臣等所不敢出此也。又荒田召种。有顺治年间各省屯田之例可援。然垦熟既远。升科更迟。现报荒田三分之二。已荒者议蠲。未荒者议减。将所存仅止一二成。亦臣等所不敢出此也。至于办灾例案。自七八成而五六成而四成。咸丰三年。闻警抛荒。仅止三成。若稍存苟且弥缝之见。援抛荒之案。减而又减。约得二三成。非不可以塞责。但前督抚臣之所以为此者。尚或冀其复旧。今则明知无复旧之望。而狃于积习。不以直陈。是全无为　国之心。徒有罔上之咎。又臣等所不敢出此也。臣等细核历年粮数。咸丰十年中。百万以上者仅一年。八十万以上者六年。而皆有官垫民欠十余万在其中。是最多之年民完实数不过九十万。成案如是。民力如是。积獘之后。大难之余。催科之事。棘手尤倍。

臣等蒿目艰难。悉心筹划。上体　　宵旰忧民之切。下维军国待用之殷。于万难偏重之中。求两不相妨之道。似宜用以与为取。以损为益之一法。比较历来征收各数。酌近十年之通。改定赋额。不许捏灾。不许挪垫。于虚额则大减。于实征则无减。穷变通久。于此时为正办。或者谓据此定额。未免过少。不知减余之数。仍通省莫重之数。尚非宋元旧额。不得谓少。且不自今日始也。咸丰十年以前。历年如是。未尝于历年　国用有减也。彼时兵革未兴。生聚未改。田园庐舍未有损。非犹是完善之江苏乎。夫完善之江苏。仅有此数。即残破之江苏。不应仍有此数。今臣等于残破之余。请照完善之时定额。且不援近年最少之数。不假借垫欠虚数。诚不敢谓必有把握。若仍执久置不用之虚额。衡量多寡。欲求转逾乎完善之时。　　皇上圣明洞鉴。有是事乎。有是理乎。事理所必无。即刑法所必穷。恐贤如刘晏李巽。不贤如裴延龄李实。亦且束手无策矣。又或者谓数既犹是。何不仍夫旧贯。尚有冀于将来。不知干嘉之江苏。实千岁一逢之盛会。不可为例。窃谓自兹以往。如天之福。东南无事。休养生息二三十年。冀可复咸丰及道光末年之江苏。更二三十年。冀可复道光中年之江苏。而悬此虚额。数十年以待之。无论无此政体。恐异日之利。未必能复。目前之害。已不可支。盖臣等今日之所办。所谓以与为取以损为益者。方将借减赋之名为足赋之实。所以能照完善之时定额者。其机括全在减赋二字中也。何以言之。办灾办缓。权在胥役。防獘虽有百法。舞獘奚啻千端。止此民力。止此地产。不减额之獘。在多一分虚数。即多一分浮费。减额之效。在少一分中饱。即多一分上供。减额既定。胥史无权。民间既沾实惠。公家亦有实济。是为转移之善术一也。吴民死亡之外。大半散之四方。故乡赋重。望而生畏。寻常蠲缓。不足去重赋之名。招之不来。荒田愈久愈多。何法以治之。惟闻减赋之令。必当争先复里。是为劳来之善术一也。往者诸城被陷。官吏一空。乡团抵死拒敌。锣声所达。万众争先。小股贼匪。见辄却走。即以三首县言。洞庭香山金市各乡。有相持至七八月之久者。固由　朝廷恩泽之至深。亦征愚贱天良之未泯。此时减赋令下。彼见　　皇上于经费匮乏之时。尚有此度越寻常之举。有不感生望外。踊跃输将者乎。是又激劝之善术一也。大抵以事理而论。残破之视完善。必应递减。而有此三者。可以弥补此递减之数。则又以事理决之。臣等所谓以与为取以损为益者此也。现在苏郡尚陷贼中。闻各乡多为暗团之约。待时而动。以应官兵。即如常熟反正。乡民毁贼卡杀贼目者凡十余处。昆山克复。沿湖居民截杀窜贼无数。是其明证。一闻减赋之令。必当感激涕零。望风增气。他日军麾所指。弩矢之驱必更奋。箪壶之迓必更诚。又未始非固结招徕之一法。

臣等伏查顺治八年三月。奉　　　上谕。凡故明仇怨地方或一处加粮甚重我朝并无仇怨何可踵行此等情由详察具奏钦此。于是江西袁瑞等府。明初因陈友谅抗师。加粮倍重。布政使庄应会奏复旧额。苏松独未及上请。又雍正三年三月十九日。怡亲王奏请酌减苏松浮粮。奉　　　旨。苏松之浮粮当日部臣从未陈奏常廑　　　皇考圣怀屡欲施恩议减今怡亲王等悉心筹划斟酌奏请朕体　　　皇考爱民宽赋之盛心准将苏州府额征银蠲免三十万两松江府十五万两钦此。又乾隆二年。奉　　　上谕。江省粮额尚有浮多之处再加恩免征银二十万两钦此。部文照雍正三年例办理。仰惟　　　列祖　　　列宗。当东南全盛之时。犹复　　　轸念民依。如此其深且厚。况今日之兵燹孑遗。流离琐尾。至于此极也乎。漕粮为惟正之供。而苏松曰浮粮。曰浮赋。见诸　　　列圣谕旨及郡县志书不以为嫌。是知实有浮多应减之处。留以待我　　　皇太后　　皇上行之者也。惟有吁恳　　圣慈鉴察。特沛　　殊恩。俯准减定苏松太三属粮额。由臣等督饬司道设局。分别查明各州县情形。以咸丰中较多之七年为准。折衷定数。总期与旧额本轻无庸议减之常镇二属。通融核计。仍得每年起运交仓漕白正耗米。一百万石以下。九十万石以上。着为定额。南米丁漕。照例减成办理。即以此后开征之年为始。永远遵行。不准更有垫完民欠名目。似此核实办理。不特酌十年二十年之通。相较固无所绌。即酌三十年之通。相去亦不甚远。至官垫民欠。本属獘政。新复之地。百款皆空。无可垫而欲其垫。獘更百出。必宜永远禁止。又嗣后非大旱大水。实在荒歉者。不准捏灾。着为令典。伏愿　　　皇太后　　皇上俯念苏松各属为十八省未有之重赋。非他处被陷州县可比。又为七百年未有之大难。非历年被灾例案可比。去无益之虚籍。求有着之实征。下延亿万垂尽之生。上继　　　累朝未竟之志。民生幸甚。　国计幸甚。如蒙　　俞允。钦遵俟苏属肃清。一体办理。先自松太创行。由臣等设局拟定章程。其漕粮一切琐屑款目。酌定归并汰除。以省烦文而昭实际。续再缕晰具奏。谨将历年起运数目。缮具清单。又苏松财赋考一书。曾收入四库馆。于重赋始末。言之颇为详尽。一并恭呈　　御览。所有苏松太三属岁征浮额积獘太深。请比较近年完数。酌中定额缘由。谨合词恭折具陈。伏乞　　　皇太后　　皇上圣鉴。

　此疏为吴县冯敬亭中允桂芬代拟奏上即奉　特旨交部议行减赋之举为荡平东南第一德政疏词亦为　中兴来第一文字至当日筹议艰难曲折情形具详中允三启李公及自记中又有拟请再减赋额一疏未果上故不录所有　谕旨及前后部议并办理章程则宗湘文观源瀚所记减漕始末言之尤详观久习金布令甲阅历有得多持平之论可与中允自记参观若减赋全案则有专书在兹不备列焉

　　启李宫保论减赋
冯桂芬

减赋分数。必宜请益。正义具疏稿中。更以余义言之。夫论历年比例。不特一百二十万不能办。即一百万亦并不能办。然究竟一百万较之一百二十万为易办。而少一分则民受一分之福。又不待言。且就鄙见衡之。实有不能办一百二十万。而能办百万之道。亦不离乎比例之说也。一百二十万之数。二十年来所不行。一百万之数。则数年前王壮愍即行之。此其证也。礼曰。酌三十年之通制国用。孟子曰。校数岁之中以为常。今日凡事皆用比例。何独于漕赋而疑之。或以完善与残破不同为虑。固也。顾窃谓今之视昔。有较难者二。亦有较易者三。较难者何。一业户之穷也。一佃户之穷也。较易者何。减额数十万。每石注荒费三洋。计得银百万。已夺之奸蠹。留之民间。民力稍纾。一也。现议大小户均价。为数必减。民力又稍纾。二也。而更有一事。非通知吴民情性不能知者。新章不注荒。不分大小户。断绝一切趋避出路。此为办漕第一中处。吴民甚驯良。而亦甚浮巧。凡事闻有旁门仄径。可稍得便益者。必趋之如不及。可注荒即求注荒之路。可包欠即求包欠之路。往往所托非人。虚掷浮费。仍复追完。不知悔悟。失之此人。而彼人复信之。失之今年。而明年又为之。此隐微深痼之疾也。从前绌收。半由出路太多之故。今一一断绝。不得不安心完课。而所完者。又田所能入力所能出之课。吾知不完者少矣。此又其一也。郡人沈氏归愚。有力驳宽免处分之说。盖乾隆时民情已如是。近金太守以诚复创此议。正背道而驰。此不知民情之故。所谓有较难者亦有较易者如此。至于被难之后。富户百无一存。独业田之户。有田即有租。有租即能完粮。此又难易相去不远者也。然则进而一百二十万何遽不可。曰。此于数太远也。王壮愍以前。六七十万习以为恒。残破后转欲倍增。恐如童子日读十行书。强以二十行。必并十行而荒落矣。驽马日行百里。强以二百里。必不及百里而颠踬矣。何如稍益之。令读十一二行行百一二十里之可跂及也。大抵定数在不多不少之间。犹冀实得此不多不少之数。若多多益善。正恐求多反少。且愈求多则愈不得不少。外间漕蠹。甚幸新额仍不可办。即出路仍不能绝。而若辈利源自若。因借　国计以为名。昌言不必再减。议论娓娓可听。颇有惑于其说者。但以两语诘之。将求实征耶。抑仍留虚额耶。果得实征。则伎俩且在王壮愍之上。恐未敢自任也。然则亦留虚额而已。留虚额何用。亦为若辈浚利源。为小民竭膏血而已。户部之言曰。流亡未尽复。田禾未尽垦。已明明代开一出路。此后将以田荒易岁荒。櫱芽已伏。官吏绅衿。攒食于荒田之中。而安分小户。独完三分有二之实粮。隐然从前獘政缩本。开垦必不力。逋负必加多。岁运大远于百万。永无整顿之望。且万一数年之后。有如端华肃顺者主其内。　国初之朱国治者主其外。即其次如王壮愍者复出。借口已减。必办全漕。民何以堪。兴言及此。可为寒心。似不可不及今言之。言之于红旗先后。必蒙　　俞允。允借麾下不世之功。为部民无穷之利。此机不可失也。树德莫如滋。除恶莫如尽。杜前獘之根株。绝后患之原本。三吴幸甚。万世幸甚。

　　再启李宫保　　　　
冯桂芬

嘉平肃缮贺笺。亮尘青览。比承勋祉万安如颂。昨得季玉书。知减赋再疏。方伯有异议。执事犹属其就弟参怀。足征渊抱冲襟。不遗葑菲。且感且佩。方伯尝见访。弟以疾未之晤也。前者清丈事。已无足深论。至减赋。则关系我桑梓者甚大。福星在上。千载一时。机无可失。有不能不倾筐倒箧于大君子之前。而冀得一当者。窃以为此时所争者。在奏疏立言之体。而减分之多寡不与焉。何以言之。方伯曾示一单。大指谓遵照部议一百二十万之数。收回常镇所减一成。亦归苏松太。而常镇则止减银似未署银数。然有云原数与苏松太相仿。则减数自亦与之相仿。不减米。以前五七折较之。多征米约十万。连南米约十四万。少征银约十四万。连正耗。差足相当。故前书以此为调人之法。初不意方伯之犹未许也。若如方伯之单。诚恐有断不能准者。前书未尽欲言。愿为执事毕其说。所列漕数。部中失之多。全漕一百六十六万。今减余百二十万。盖连给丁等耗入算。方伯失之少。全漕一百四十八万。今减余一百七万。盖就交仓净米入算。皆与原折内比较单。单据漕督来文。虽不言全漕若干。然道光之初。连数年皆一百六十余万石。此即全漕之数。依此核算。前折应减五成半。与部文并不甚远。各自为算。不可强合。方伯竟谓前折请减并非六成。止四成有奇。是犹握官尺以绳匠尺。得数不符。谓人为误。而不知自己先误。已与局书究诘。覆词极为支离。岂可孟浪入奏。其不可一也。以减余为一百七万。便见为少。似乎办得到。岂知列入比较单。须申作一百十数万方一例。便见为多。断乎办不到。王雪翁所办。三年皆九十几万。而言有给丁耗在内。尚不满一百万。亦一证也。其不可二也。奏疏体裁。以直截了当为贵。所拟各节。出入支离。其不可三也。以前减余约之。苏松太亩征银六七分。米一斗以下。是为米多银少。常镇亩征米五六升。银一钱以上。是为银多米少。互有轻重。是或一道。无事更张。其不可四也。指驳部文过甚。恶声至。必反之。其不可五也。有人述乔鹤翁云。常镇赋轻。无减理。然久以七八折为常。今残破甚于苏松。岂能转办全漕。今得意外之减。可为大幸。是收回本非揆时度势之道。其不可六也。收回米五万七千。连南米。偿以银二十余万。连正耗。未免转亏。其不可七也。田赋以米为主。而银次之。减银不减米。民不感也。浮勒闹漕。皆因米而不因银。虽已过当。仍不免哗然失望。是有亏帑之实。而转冒屯膏之名。其不可八也。事关收回成命。必驳无疑。既驳之后。仍不足百二十万之数。归入苏松太耶。再请另减耶。其不可九也。至于诸史所记封还诏书。止闻行之于过举。不闻行之于德政。为屯膏。为反汗。岂可以此累中兴之盛。且亦非诸葛大名所宜有。其不可十矣。挹彼注兹。有诅有祝。常镇人且谓徇苏人之请。种种未妥。更在十不可之外。甚不愿执事之出此也。度执事亦无待鄙言。而未必出此也。又闻方伯以不减常镇。连类而及于次重各县。并及各县次重之则。凡原额一斗者。一概不减。在方伯意中。谓可不减常镇。不失为均平之道。而不知不减常镇之无其事也。既减常镇。则各县皆奉有三分减一之　　恩旨。今议分别等差。已属通融办理。且原额固重于常镇。应视常镇多减。方为公允。

况各县向皆办灾三四成。经难后转办全漕。逼之使不得不出于苟且弥缝。非整顿之政也。又杭州赋额。无过一斗。亦将议减。若奏定凡一斗以下不减。浙江亦因之不减。是仁人之言其利溥之反也。如其不然。何越民之幸而吴民之不幸耶。机会难得。可令此数县独不被　　尧舜之泽耶。至各县次重之则。五升以下。自可不减。高地荡田。亦有完一斗者。皆下瘠也。上腴既减至一斗以内。而下瘠如故。是上腴与下瘠同科。以言民间舞獘。难保必无。以言　国家立法。岂所宜有。二者均不敢附和。至减银为前所同。实以斡旋前疏遗漏。而措词之法。固尝熟思深计辗转踟蹰而后出之。惟仍以减米为重。而附入减银。词气较为浑融。是以前备陈偏枯困苦情形。跟定办灾成案。将银米并为一谈。不分两件。顺笔带叙。泯然无。或可邀准。若如方伯议。无须减米。尚须减银。是既准一项。又添一项。近乎更端之请。无厌之求。转难邀准。而尤所切忌者。减银不减米一语。此疏到部。方甚虑其将银米划开。岂可自己先行划开。以引其端。正好以减银不减米。翻作减米不减银。以矛陷盾。一概不准。作文之法。宜立定主脑。一线到底。此事总以赋重民贫援照灾案为主脑。即使将来部驳之后。仍可援案以争。如驳米。可援案将南米拨补为言。如驳银。可援二三年来成案从未办过全银为言总归一线。易于立言。若先以一百二十万为可办。又作减银不减米之语。自决籓篱。是不为将来进言地步矣。于是残破之视完善。米已增多。银更半倍。其为糜烂不堪设想。而不准报灾等。断绝出路之法。实自弟发其端。是弟于减赋大局。无一毫之助。而于断绝出路。有无涯之憾。此则寸心内疚。无术可以忏悔者也。每一念及。魂梦为之不安。不揣冒昧。辄复披肝沥胆。虔爇瓣香。为东南亿万请命。惟执事矜其愚诚。谅其苦衷。不胜幸甚。

　　三启李宫保　
冯桂芬

季玉回沪。述方伯意在求多。持论甚坚。复与熟商所以调停迁就之者。则惟改为六折之一法。此时最要在减银。而专请减银。甚易招驳。仍以减米为主。顺叙减银。进言之术为善。一便也。银米统计。所得多于方伯议。连南米少十万。而多征银十八万。而民之感激反过之。二便也。所减无多。易于邀准。而毕竟稍减。三便也。二者并言。断不致二者并驳。四便也。方伯所议。其不可从者三。一不减常镇也。一不减次重各县也。一不减各县次重之则也。若议调停迁就之法。于其议减者从之。于其议不减者补之。窃尝通盘筹划。六折定额。仅可敷衍。先尽方伯议减各县所余减分。除崇明县外。皆分别一成二成核减。尽数与之。以期周。疏中暗以此议作骨。明以六折立言。先陈所办大略情形。姑勿凿定。一俟奉准。便将所议填入。设有推敲。亦易修饰。其便五也。有此五便。且视方伯议所得转多。无可力争。而立言之体。直截了当。易于邀准。因复殚思极虑。酌易前稿数语。并核出比较单。不过约略之数。录呈教正。再据方太守云。最重者业经大减。即使次重在一斗内者。与常镇亦减一成。尚系太守之意。非方伯意也。按诸部议之数。仅不敷二三万石。而于上腴与下瘠同科一节。则不之问。此仍不可。夫上腴而原额一斗尚可邀减。下瘠而原额一斗转不邀减。其理安在。总之就方伯议。斟情酌理。加以润色。敷衍成篇。极少非六折不可。又云。现在单已开成。便可作为定案入奏。鄙意亦不谓然。凡事一经奏定。设有窒碍舛错之处。将来斡旋。必致费尽气力。此等重大之事。尤宜慎益加慎。猝尔定案。步骤亦嫌过早。不如先陈大略。作为办理范围。更觉立定脚跟。颠扑不破。且如方伯议。尤不可遽尔定案。势必至常镇以　　恩旨在先。无庸更张。余则依议。是常镇终得减。而重于常镇各县不得减。天下不平之事。殆无甚于此者矣。彼时既不能复请仍减常镇。并不能请减重于常镇各县。为之奈何。闻方伯为此议。不谋于幕友。不谋于属僚。即粮道及减赋局总办。皆在一辞莫赞之列。且谓季玉云。勿令人知。恐生异议。是不但不听人言。且不欲人言。弟即病愈。断不能与之言。弟与季玉极欲调停迁就。合为一议。势所不能。止求执事一人主持而已。

　　苏松太常镇减浮减赋议
  </div>
  <div class="pagination">
   <a href="皇朝经世文续编_page64.html">
    上一页
   </a>
   <span>
    ...
   </span>
   <a href="皇朝经世文续编_page60.html">
    60
   </a>
   <a href="皇朝经世文续编_page61.html">
    61
   </a>
   <a href="皇朝经世文续编_page62.html">
    62
   </a>
   <a href="皇朝经世文续编_page63.html">
    63
   </a>
   <a href="皇朝经世文续编_page64.html">
    64
   </a>
   <span class="current-page">
    65
   </span>
   <a href="皇朝经世文续编_page66.html">
    66
   </a>
   <a href="皇朝经世文续编_page67.html">
    67
   </a>
   <a href="皇朝经世文续编_page68.html">
    68
   </a>
   <a href="皇朝经世文续编_page69.html">
    69
   </a>
   <a href="皇朝经世文续编_page70.html">
    70
   </a>
   <span>
    ...
   </span>
   <a href="皇朝经世文续编_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
