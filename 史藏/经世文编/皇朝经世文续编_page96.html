<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 96 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 96 页/共 192 页
  </h1>
  <div class="content">
   洪氏隆兴职方乘。岭南村落有市。谓之墟。以其不常会。多虚日也。至白乐天诗。则称亥市鱼盐聚。或曰西蜀曰痎。言如痎疾。间日而作。江南恶以疾称。故变痎为亥。或曰非也。荆吴俗以寅申己亥日集于市。故白诗亦称亥日。总之不离乎不常会多虚日者是而皆不若嘉禾墟之善。嘉禾十余墟。在南门内者为丰和墟。以三六九为期。乡村男女。各负米谷豆麦。苎麻瓜果。韭薤葱蒜。竹木盐油。棉花布疋。互相通贸。非日用所常需者。不登于市。朝集暮散。民咸利之。是亦谓所不常会多虚日者也。而城东北各墟。或相离十里。或相离十五里。或期以一五七。或期以二四八。以一墟观之。则市不常会。合数墟观之。此虚则彼会。远近各得其所。男女各遂其欲。故市之善未有善于此者也。孟子曰。市廛而不征。法而不廛。说者谓廛者所以抑之。其不得不廛者。恐其以市为利薮也。法者所以平之。其不必复廛者。恐其以市为畏途也。今观嘉禾。所交易者。布疋菽粟之恒。所往来者。男女老幼之类。韭薤葱蒜。无山珍海错之奇。竹木苎麻。非珠玑玉贝之异。甚至鸡鸭之所孕字。亦可易粟数升。纺绩之所赢余。亦可贸盐数合。小人近市。朝夕得所求足矣。童子无欺。精粗价相若可乎。此固不待征不必廛。并法亦无所用之。故曰。市之善未有善于此者也。我观通都大邑。商贾辐辏。征贵贱。权子母。男不耕耘。女不蚕织。谓奇货之可居。惟秋毫之必析。究之相竞于末。其实不便于民。列肆之所陈。农夫之所弃也。贾客之所宝。匹妇之所轻也。又况僻在乡村。离城多里。抚兹囊橐。屈计无赢。纵有一尺布五母鸡。恐亦道远莫致。贾用不售矣。其能如嘉禾之物。各相资墟。自相比易。粟易器不为厉。予取予求。莫之疵也哉。夫事之利于民者多矣。非见之则不能知。非知之则不能行。墟市之设。一闻于洪氏。再闻之于白乐天。不知其利于民之若是溥也。抑又有疑焉。疑夫不常会多虚日者之行之必不能久也。果若兹之以十里为一墟。十五里为一墟。此虚则彼会。远近各得其所。男女各遂其欲。可不谓善乎。凡吾所谓善。以利民故也。非利富民。利贫民故也。夫事之利贫民者。岂惟善之而已。吾将告诸同志。各于其乡举而行之。

　　请饬禁崇文门税务需索疏　　　　　　
内阁侍读学士锺佩贤

窃维征收税课。向有定则。本不准例外苛求。伏读道光二年　　　上谕。御史许乃济奏请严禁崇文门税局需索蠹獘一折所奏甚是崇文门税局于寻常行李往来不论有无货物每衣箱一只勒索银二两四钱至八两之多或偶然携带常用物件不知应税科则一经查出辄以二十倍议罚即有照例开报纳税者又以税课无多仍百计刁难否则押赴官店守候不准放行京师为万方辐辏之区乃经书役任意婪索苛及行旅若此不可不严申禁令着该监督遵照定例于崇文门及分口巡查之芦沟桥东坝板桥海淀等处一律添设木榜仍着顺天府刊刷科则定例每年颁发俾众咸知并责成巡视五城御史随时前往认真稽查如有滥行需索扰及行旅情事即据实参奏不得日久视为具文务期革除积獘以惩关蠹而便商旅钦此。　　　圣训煌煌。允宜永远遵守。臣闻近数年来。崇文门于应征税课之外。遇有送务车辆。虽无货物。亦必索银。若外任及出差回京官员。不论有无税货。亦不论行李多寡。辄量其缺分差使之肥瘠。勒令交银若干。名曰报效。即候补候选之微员。进京亦皆不免。夫税局之设。有货则纳税。无货则放行。遵例纳税。何得谓之报效。报效云者。盖本无应纳之税而强令输银之谓也。在官员果有余资。报效亦固其分。但崇文门并非捐局。纳税并非捐输。报效二字。已非税局所宜言。然尚未闻扰及会试公交车也。近日竟有会试士子进京。除随身行李外别无一物。并无衣箱。到务后再三恳求查验。坚不允从。仍每人勒索银十余两。及四五两不等。方准放行。稍不遂意。即置之官店。更可异者。甫抵城门。而门上官役。先勒取多金。方许送务。各该士子本多寒素。跋涉数千里来京。又当贼氛未靖。时虑道梗。或先期数月。赶到候试。或中途闻警。绕道前进。川资旅费。已属不易。何堪复受此扰累。且　国家抡才大典。多士踊跃观光。而若辈敢于　辇毂之下。肆行婪索。于政体大有关系。臣访闻既确。不敢缄默。应请　饬下崇文门监督。申明定例。严饬官吏巡役人等。凡遇送务车辆。祇有行李。并无货物者。立予查验放行。如敢留难勒掯。恣意需索。查出按律惩办。其各城门向无收税之责。讹诈银两。情殊可恶。尤应一体严禁。仍遵照道光二年　　　谕旨。责成五城御史认真稽查。如有前项情獘。随时参奏。至税局惟应按则收税。严查偷漏。报效名目。亦宜革除。以杜影射侵欺之獘。臣为剔除关蠹起见。是否有当。伏乞　　圣鉴。

　　酌拟崇文门税务章程疏光绪十一年　
宝鋆

臣等奉　　旨详改崇文门章程。已将尚贤刘恩溥所奏各节。遵议具奏。窃维崇文门征收税课。系　国家维正之供。正额盈余。均有定制。京师为万方辐辏之区。地称首善。惠商便民。尤属当务之急。近来劣员猾吏。蠹役奸商。因缘为奸。遂至上亏　国课。下累民生。为害不可胜言。亟宜设法整顿。以重税务而除积獘。臣等谨于尚贤刘恩溥原奏内所未经议及者。酌拟十六条。恭呈　　御览。

一嘉庆五年。钦奉　　　上谕。各关税局如再有讹索扰累等事从重治罪等因。又道光二年。钦奉　　　上谕。严禁崇文门税局需索蠹獘等因。应令该监督。将　　　谕旨二道。敬谨缮写。悬挂该衙门大堂。俾资永远遵守。

一奏派宜择本属也。向来正副监督到任后。事皆责成奏派委员总理一切。文则用印稿司员。武则用印务参佐。其人率以明白干练心地端直者充选。故能上顾　国家正课。兼可钤制验货家丁。免滋流獘。近来或参以亲故等人。以致堂官家丁狎熟牵掣。种种獘端。在所不免。正本清源。必自奏派委员始。

一堂委宜戒滥派也。奏派向止二员。恐有别项差故。则堂官派委员以佐之。此项委员。亦当以一二员为是。缘廉正朴实之品。本不多觏。而人多则牵制亦多。近闻堂委之员。多至十余员或二十余员不等。非浮薄少年。酒食征逐。即艰窘末吏。或喜事生风。实于公务无益。亟宜裁汰。以端浮嚣而杜挠乱。

一各口宜择妥员也。崇文门向有分局。例设于芦沟桥东坝海淀半壁店南口穆家峪张家口等处。派员驻守以慎分司。需人既多。势不能尽取本属明干人员。悉派税差。致旷本职。故向来监督每择素识之人。量材器使。然亦不容纯用情面。以私废公。且张家口东坝两处。中外商人纷错于途。查核甚非易事。奸巧猾商。藉端影射。亟当详遴明白晓事之员。常川驻局。中外茶商交涉。傥有疑窦。即禀明监督。迅速行文总理各国事务衙门详察办理。不得漫任冗员。有妨税务。

一芦沟桥东坝半壁店穆家峪海淀张家口等处口岸。向设委员分驻稽察。近年监督所派委员。未能一律在局驻宿。一切公事。悉由家人书吏经手。致滋流獘。亟应申明旧章。由监督饬令分司税口委员。轮班驻宿。督同书役家人认真办理。以除积獘。其各口委员。每处祗需四员。由正副监督各派二员。庶免人浮于事。

一京城十三门。向来监督但派家人书役分驻巡查。惟各门距务较远。委员耳目难周。致有勒索留难等獘。拟请嗣后安定东直朝阳东便广渠左安永定德胜西直阜成西便广安右安十三门。均由监督拣派廉勤人员。每门二员。轮班驻宿稽查。不准旷误。违者参处。所有十三门委员应需饭食津贴银两。由监督酌量筹给。奏明办理。

一海巡宜调营弁也。海巡向用家丁。世家大族。世仆老练。或不敢恣肆妄为。近来仕宦之家。仅多招募。派一海巡。惟知藉端滋扰。得财卖放。比比皆然。未革偷漏之獘。徒滋勒索之端。营弁究系官属。尽可行文步军统领衙门调取来署。该衙门巡役清册点交该弁。该弁亦得海巡津贴当差。并可勤奋矢志。傥仍不得力。即由该监督自行参惩。

一光绪九年给事中楼誉普奏。崇文门海巡。请按名给发号衣腰牌。嗣经该衙门奏称若给予号衣腰牌。转恐恃有官物。四出招摇。流獘更甚。且于密查偷漏。益多窒碍等语。窃惟该巡役无号衣腰牌。则恃无查考。肆意妄为。有号衣腰牌。则奉官缉拏。被拏者既不敢拒捕。往拏者亦不敢诈扰。至巡役藉词密查。实在搜求攫取。无所不为。仍请　饬下该监督。将巡役每名各给号衣一件。并各给印花腰牌。均写明某门海巡姓名。有讹索者。准商民指名禀究。庶几真伪可辨。而棍徒蠹役不得冒充。如有伪造号衣腰牌冒充巡役者。严行究办。其制造号衣腰牌经费。准由盈余项下开销。至巡役向无额数。散漫无稽。莫可究诘。拟请　饬下崇文门监督。将巡役酌定额数。每门若干名。务上及十三门共若干名。造册咨报户部查核。嗣后每届年终。造册咨部。遇有更换。随时咨报。

一例载各关征税科则。责令该管官详刻木榜。竖立关口街市。并责令地方官将税则刊刷小本。每本作价二分。听行户颁发遵照。傥该管官将木榜不行设立。或书写小字悬于僻处。希图高下其手者。查参治罪。又例载已革之税。概行刊榜晓谕各等语。现在崇文门未将税则及已革之税。刻榜竖立。地方官亦未将税则刊刷颁发。以致商民无从周知。亟应申明旧例。略加变通。所有征税科则。应由该监督认真详刻木榜。其例应免税之货。逐款开明。另刊木榜。一并悬挂税务衙门门外。及十三门暨各税口。并由该监督将商税则例现行比例增减新例及免税各条。刊刷成书。于每年八月初三日监督到任后。发给各行户经纪一本。使商民共见共闻。其刊榜刷书经费。准由盈余项下开销。

一例载乾隆四十九年奏定。丁梨脆枣。最下之物。不过近京所产。即有兴贩。亦止于肩挑背负。嗣后应豁免税银。庶近京小民不无所补等语。嗣后除水梨系属客货仍照例收税外。至近京西山等处所产丁梨。毋论是否肩挑背负。应一律免其送务征税。芦沟桥及各门亦不准私收税钱饭钱。违者惩办。

一例载各关商民输税。填写收税红单二纸。一给商人收执。一送部查察。其有不给红单。或纳银数多。给票数少。及私将红单撤回多征勒索者。许商民首告究拟。嗣后崇文门收税。拟请用三连票根。一给商人。一存该衙门。一送户部。以备稽查。如有前项情獘。一经商民首告。照例究拟。

一例载崇文门税课。令本商自行完纳。若货到而本商未至。准店铺代报纳课等语。惟往往有数家之货。该行到务呈递验片。只写一家字号。易滋獘端。嗣后货物报门。无论数家共一货车。总须各分各单。不得数家并作一单。仅写一家字号。致涉牵混。至各门每日送务手本。亦须将各铺字号一一分写。不准笼统。以杜行户影射漏课。及巡役朦混诬拏等獘。

一行次重责成也。商贾纳税。必由行次。原为事期简易。责有攸归。乃日久相沿。竟成作獘之首。平日串通本处书吏。临事贿属验货家丁。卖放营私。视为故事。而该衙门所办漏税。不过偶拏一二贫民。或负私酒。或卖鸡蛋者。反为敲扑以示官威。行次獘端。反置不问。是当饬奏委司员随时逐行详查。傥敢仍前作獘。立予严惩。毋稍轻纵。

一崇文门拏获漏税客货。该委员过堂时。并不言明罚银数目。辄先令画供认罚。迨画供后。委员于原供内批罚银至数百两数千两之多。交坊羁押勒缴。殊属不成政体。拟请　饬下崇文门监督。嗣后遇有应罚之案。除按照例定倍数拟罚外。务须先将应罚银数示知该商。并于供内写明。令其输服画供。不得刑逼勒罚。所罚既有限制。庶商民力能呈交。罚款亦不至虚悬无着。每月实收罚款若干。分列货物款项案由。分注本税银若干罚款几倍银若干。明示税务衙门门首。咨明户部。庶儆偷漏。并有稽核。

一崇文门照例验货纳税放行。不准留难勒索。嗣后每日各门送有行李货物到务。无论天晚。必须当日验完。不准押送客店。延至次日方验。违者。即将委员监督参处。

一崇文门监督到任。向系出示晓谕严禁官店。至每日务上未经验完之行李货物。押送店内。有押至数日之久者。其拏获漏税货车。有押至数十日之久者。无官店之名。有官店之实。该店串通差役。藉渔重利。商民受累不堪。为历年未除之积獘。嗣后崇文门附近客店。如敢容留务上交押之车。准被押之人赴城喊控。即由该城御史将委员查明参处。并将该店勒令封闭。店商从严惩办。

以上各条。或参核旧例。或酌拟新章。总之立法必先防獘。任事尤贵得人。应请　　旨饬下崇文门监督。随时督饬委员。认真办理。实事求是。期于　国课民生。两有裨益。所有酌拟崇文门税务章程缘由。谨恭折具陈。

　　会查辽阳税课酌拟章程疏光绪十年　
奉天将军庆裕

窃查接管卷内。本年三月二十九日。接准　钦差吏部尚书徐桐刑部左侍郎薛允升来咨。奉　命查办奉天事件。奏称辽阳以税课盈余。为每年办公之用。旧章相沿已久。势难一律裁革。惟市卖马牛等税。每价钱五千。作银一两。收市钱五百文。按照时价。系属十分税一。以及每年派差分赴乡屯查税。名曰海查。既任听旗民举报漏税。往往查传十余家。仅止一二家应罚。未免过于扰累。诚恐他城亦所不免等情。光绪十年三月十八日。奉　上谕。着该将军府尹会同盛京户部将各城税务章程详加厘定奏明办理等因钦此。钦遵知照到奉。臣庆裕裕长到任后。当即会同臣启秀拣派委员分赴各城。将各项牲畜税务。确查具报。旋据先后查明分款开单禀复前来。臣等按款覆查。所有漏税罚钱一节。现经查明各城。均无勒罚情獘。海查一节。现经查明各城。或于每年年底派差分赴村中催令报税。或随时派差查催。均无海查名目。惟辽阳城守尉衙门。于每年秋后。查照向章。派差分赴四集镇油粉豆房客店查催牲畜税课。该商民等按照历年包纳之数呈缴。是否与置买牲畜实数相符。税局从不查问。是即所谓海查。辽阳税课与各城不同之情形也。其买卖牛马骡头税课一节。现经查明广宁益本牛庄铁岭华州锦州熊岳复州金州等九处。均以买价东钱五千作银一两。收税银三分余。另有票钱牙纪多寡不等。与辽阳之以钱五千作银一两。收钱五百不收票钱牙纪钱者。不甚悬殊。开原以六千作银一两。收税钱四百文。岫岩昌图宁远凤凰城新民厅中前所中后所。均以买价十千作银一两。收税自三分至六分不等。另有票钱牙纪钱。亦多寡不等。统计此项税钱。以辽阳等十处为较多。至于猪税。则以岫岩宁远复州金州中后所中前所为较多。羊税则以宁远中后所中前所为较多。此辽阳收税与各城或同或不同之情形也。检查户部则例。奉天一省。独无税则。为衙门所收牲畜税课。有始自康熙年间者。有始自乾隆年间者。有不知始自何年者。年久相承。各有定章。于此而欲勒归一辙。如准其最少之数。恐此后各处征收必难足额。如欲以酌中为断。照向来少收各款均须加增。法愈改而獘愈滋。自不如仍令各循其旧。以免纷歧。即如斗秤厘捐。各城收支数目。均有不同。当日创办之时。原属因地制宜。固不独税章为然。徐桐等查办税务。并未议令改为一律。想已见及于此。此项税课。除照额报部外。盈余藉以津贴办公。并开支薪水工食房租心红纸张等。均为必不可少之款。徐桐等折内声明税课盈余。为每年办公之用。旧章相沿已久。势难一律裁革。自系确论。至税课十分取一。以及派差海查并漏税罚钱各节。经徐桐等奏奉　谕旨。饬令详加厘定。奏明办理。臣等亟应钦遵会核。以筹定章而免流獘。

伏查各城收税。既无勒罚情獘。亦无海查名目。应请毋庸置议。辽阳税局向有海差。虽非核实纳税之法。惟每年纳税一次。较之勒限上税。纷纷稽查者。尚觉简易。商民相安已久。无关獘窦。且辽阳所属之刘二堡南北两堡。商民数百家。每逢单日即有集市。买卖牲畜。每年固不下百余匹。仅包纳东钱一百七十千。合银不过十七八两。油粉豆房客店均饲猪。每家每年多则宰猪百余口。少亦七八十口。仅包纳东钱十千。合银不过一两。较之核实纳税。甚为轻减。若必禁止海查。不准包纳。不惟恐滋烦扰。且税钱转致加增。商民必受其累。似不必嫌海查包纳之名。而贻增税扰民之患。惟辽阳所收牛马骡头税课。以买价东钱五千作银一两。收东钱五百。系属十分税一。为应行酌减之款。其广宁等九处。亦以东钱五千作银一两。虽每两税钱不及五百。而另有牙票等钱。与辽阳不相径庭。亦宜一律酌减以昭公允。查奉省自马税银内。有按照东钱六千一百合银一两解部之款。臣等公同商酌。拟将辽阳等十处收税折银章程。通改为六千一百合银一两。每两照例收税银三分。其愿交钱者。准按时价折钱投税。各从其便。第以银两解部。均须库平库色。且解银运费。亦为必不可少之款。而薪水办公。又宜筹及。拟令于正税三分之外。酌收税银二分。以一半添补平色。一半作为饭食公用。此外一切名目。悉行删减。永不准再收一文。免致变本加厉。其各行牙纪。在市取用。应听买卖各主酌给。未便官为随课征收。仍将办理漏税章程。照例申明以杜胥役借端滋扰。至岫岩等处所收牛马骡税。向以十千合银一两。开单向以六千合银一两。按其每两所收税银。均较新章为轻。请仍其旧。如蒙　俞允。臣等即会同出示晓谕。使各城永远遵守。傥有额外多收。违例勒罚。即从严惩办。庶税务均有定章。而稽征可免流獘。

　　浙省北新关暂缓开设疏同治三年　　　
浙江巡抚左宗棠

窃照杭州北新关。向设武林门外。其水旱城门。及附城水陆要口。均设税卡。每年额征正余税银十七万二千六百余两。铜银水脚银一万五千三百余两。本年二月省垣克复。前织造鹤昶奏明俟三月后再设关试办。嗣于七月十一日启关。迄今已逾三月。征数寥寥。而厘税亦形减色。推究其故。因向来关书巡役。视为利薮。藉端刁索。任意抽收。商民久已视为畏途。兹当公私罄竭之余。遽行设关。书役故态复萌。以致商贾裹足不前。咨怨更甚。迭据各商呈控。以厘捐与关税。虽同为商所应纳。然输于厘局者。无留难诈索之烦。输于关口者。有守候掯勒之害。胪列十款。备陈苦况。臣知其情状非诬。咨商织造恒延。拟以厘金划抵现收关税。会奏暂停关口征收。以顺舆情。恒延以事非定制。未免为关吏所持。不敢径决。臣维杭州省垣。向称繁富。自经兵燹。雕敝不堪。至今市肆萧条。未能复业。即设法招徕。犹难期遽复旧规。若令竭泽而渔。各怀疑畏。不但百货翔贵。商贾无利可图。即此孑遗之民。生事艰难。必致益形窘蹙。此固事理之不容坐视者也。然使关税能如前畅旺。下有所损而上果有所益。臣亦何敢擅议更张。乃自八九两月。正当关期畅旺之时。而该关口极力搜罗。所得税项。每月不过三千数百两而止。即照此数牵算。一年所获。亦不过四五万两。而亏欠正余各款。常在十万以外。是暂时复设关口。下有所损而上并无所益。亦何乐而为此乎。臣与在省司道从长集议。谨拟于浙江各属厘捐项下。按月划拨钱一万串。解交织造。为采办一切工料之需。月拨银一千两。津贴织造司库库使等办公。及该衙门书吏匠役纸张饭食各项用费。其向解部科饭食。即于每月拨解钱一万串内。由织造酌量解给。计每年厘局共拨解钱十二万串。市价约合银九万两。又津贴银一万二千两。以抵关税。较该关现征银数。已加倍蓰。于该关公私。均有裨益。嗣后如饷需稍裕。厘捐有余。尚可量为加拨。以补正额。统俟军需一律告竣。厘捐停止。再复旧制办理。庶关厘不致并举。商民得以稍纾。亦用其一缓其二之义也。如蒙　俞允。即请　饬下杭州织造。速将关口各税。一概暂停。毋听关书怂恿。别生枝节。庶关税得归有着。而杭州商民永戴　　皇仁于无极矣。

　　闽省征收运销茶税疏咸丰五年　　
福建巡抚吕佺孙

窃照闽省商贩茶叶。向不颁给执照。征收课税。自道光二十九年。直隶督臣讷尔经额以商人贩运闽茶。官私莫辨。议请由产茶之崇安县给发执照。经过关隘。税放行。嗣因出产茶叶。不仅崇安一处。近来茶商。多系散赴各县购买。绕道出贩。复经督臣王懿德请自咸丰三年为始。凡出茶之沙县邵武建安瓯宁建阳浦城崇安等县。一概就地征收起运茶税。由各该县给照贩运。先后奏奉　敕部议准在案。前岁因粤匪窜扰江楚。茶贩不前。深恐藉茶餬口之人。失业生事。奏准暂弛海禁。各路茶贩。遂均运茶至省售买。不从向日输税各关经过。非特本省崇安等处关税日减。并恐浙粤江西等省关税。亦无不渐形短绌。臣上年履任之际。自江西河口入闽。取道崇安。沿途体察。即已略知大概。到省后。每于接见僚属及地方绅士时。悉心谘访。佥称自开海禁以来。闽茶之利。较从前不啻倍蓰。盖自上游运省。由海贩往各处。一水可通。节省运费税银不少。是以商利愈厚。正赋转亏。若不设法变通。亟加整顿。何以抑逐末而裕　国课。况现在粤逆尚未荡平。兵饷军需。重烦筹划。前奉部议征收房店各租。因闽省情形不同。未能照议举办。茶乃闽地所产。类于滨海之盐。茶商身拥厚赀。什一取盈。初无所损。且征诸贩客。不致扰累贫民。完自华商。无虑纠缠。夷税以天地自然之利。为　国家维正之供。迥非添设科条加增田赋者比。臣等督同在省司道再三审度。计维征收运销茶税一法。为裕课均商善政。惟是闽省之茶。各府属均有种植。不止崇安数县。现在既开海禁。商民趋利若骛。无不贩运来省。若于各处分征税课。不特漫无稽考。且恐狡狯之徒。百计绕越。希图偷漏。必在附省扼要处所。设立关口。并添设卡。拟定课则。颁给印照。严立法制。以凭稽核。即界连江西浙粤。堪以贩茶出省各处。亦应一体设立关卡。加增税课。俾免趋避。请自咸丰五年为始。凡有贩运茶斤。概行征收运销茶税。所征税银专款。解存司库。报部留支本省兵饷。惟创行伊始。多寡未能预料。应俟试征一二年后。再行比较定额。据藩臬两司会同粮盐二道胪列章程条款。详请具奏前来。除未尽事宜。容再督饬司道悉心妥议。随时奏明办理外。谨会同闽浙总督臣王懿德恭折具奏。伏乞　　皇上圣鉴训示。

　　粤海关志序例
方东树

周官冢宰掌建六典。六曰事典。以富邦国。以任百官。九职任万民。六曰商贾阜通货贿。九赋敛财贿。七曰关市之赋。小宰均节财用。以八成经官府。曰听取予以书契。听卖买以质剂。听出入以要会。九府掌受货贿币赋。皆慎其出入之用。司徒设十官。治市以教商。各掌其卖儥之事。司门正货贿。举犯禁之财物。司关掌国货之节。司货贿之出入。掌其治禁。司马九。曰施贡分职制畿封国设仪辨等诘禁均守比小事大。掌固分其财用。受法以通守政。职方氏掌夷蛮闽貉之人民。与其财用。制九服之贡。各以其所有。怀方氏掌来远方之民。致方贡致远物而送迎之。合方氏掌达天下之道路。通其财利。训方氏掌道四方之政事。与其上下之志。诵四方之传道。形方氏掌制地域。使小国事大国。大国比小国。匡人掌达法则。使无敢反侧以听王命。撢人掌诵王志。以巡天下之邦国而语之。秋官大小行人司仪行夫环人象胥掌客掌讶掌交诸职。大抵于九经皆属怀柔之政。故终其词曰。以谕九税之利。九礼之亲。九牧之维。九禁之难。九戎之威。观周之设官。所以制财用绥邦国者。何其若是之繁重周详也。自汉初与南粤通关市。自是以后。肇开九郡。舟车辐辏矣。而海舶犹未通也。据班志。有译长与应募者。俱入海市。所至国。皆禀食为耦蛮夷。贾船转送致之。亦利交易。是中国商贾入海往市。而夷舶未来也海舶通市。起于隋唐之际。而盛于宋元明。宋初置市舶司。以知州兼使。元置市舶提举司。衡其职守。不过与茶盐坑治大使同伦。明亦置三市舶司。而以中官主政。洪惟我　朝驭外控内。法制严明。粤海设关以来。或兼辖以大吏。或监督以亲臣。皆简自　　钦命。崇其体统。口岸讥察责诸舟师。给照引水董诸澳丞。抚绥按驭筹大计主之督臣。与周之六官大小维系相与流通之意同条其贯。盖　　　圣主立法。体大思精。后先同揆。有迥非前代之所及者。今当纂辑关志之始。窃仰窥　　　创制之精。发明斯义。用以等百王而垂范焉。宋潜说友撰临安志。载诏令于首。然冠以前朝。非尊王之义。惟郑居中等政和五礼新仪。首列御笔指挥。最为足法。今用其例。恭载　　　列圣谟训。为诸蕃通贡通使专由粤省而戒饬者。用昭　国家绥南怀远设官制用之大法。兼示一书之限断焉。国家一统之盛。超迈前古。诸蕃外国。效顺纳款。虽在万里。视道如咫。然会同有馆。职贡有图。非一隅之志所宜侈载。惟其贡道所经。例由粤东者。于其国土氏姓封号来贡岁月。及昔由粤省而后改由闽省者。悉撮大略。以着粤关职帜。至其事例。详载　大清会典。不复备录。其来贡之国。壹以　国朝为限断。若事在前朝及历代者。各具史志。别为前载一门。

贡与市相因。既嘉其君之向风。亦给其民之求欲。内地无须外洋之货税。外洋必资内地之物用。许之通市。所以　俯顺夷情。　包容爱育。覆帱之无私也。故凡通市之国名。来市之年载。交市之事例。互市之货物。以及夷船之制度数额。皆胪于此篇。至蕃夷住澳。虽事始前明。而现行无改。与历代市舶不同。且为关市之根本。故不以人前事。而载于此篇之首。

周礼设司市十官。因市而设官。有市则必有所以治之也。兼领专设之改差。文武职司之分任。品秩仪制之殊等。及大小总口设员委员之添裁。胥吏书役之数额。悉载此篇。其迁除去任之岁月。入官职表。

官以治其政令。然非商不能成其交易。十三行商名号缘始。与夫事例条件。以及商人报。　　恩赏品衔。悉载此篇。至通事之名色。于周官即象胥之职。于汉名译长。译传语言。为蕃汉交易不可少之用。然究非官司。故不以入设官篇。而附于此。

有市即有货物。有货物斯有榷估。榷估低昂无凭。立之科则。俾有一定之制。斯上下不惑。宋初立法至轻。其后屡以抽解太重。致形陈奏。元世祖时。凡海诸郡。与蕃国互易舶货者以十分取一。麤者十五分取一。明洪武诏海舶市易皆免征。永乐时西洋刺泥国等来朝。附载诸货。与民互市。有司请征税不听。其后立法率至十抽其二。万历季年。中官李凤增粤税二十万。粤商苦累求免不得。我　朝损益酌中。凡则例之所开载。历有增除。溯自乾隆五十一年。清理关务条奏事宜以后。迩年复有改易。今以现奉嘉庆年新修　会典及户部则例关册为准。

既设税额。则有课额。课额有增有羡。道光十四年前总督卢公坤奏。比较近年粤海关征银。岁多至一百六十余万两有奇。而商民晏如。外夷欢欣感悦。为振古所未有。此皆由　　　列圣深仁厚泽。涵濡培养。招携怀来所致。虽于　国帑大数。无增毫末。而货阜货通。均安无患。固理人制用大经也。参价搭解。每岁发运解京事例。悉附此。

周官理财诸职。皆谨其要会出入。不独职岁职内司会司书也。前科则课额。皆以经其入也。若夫禄俸工食。存留支给之数。内除澳门同知香山县丞及武职营弁归布政司奏销皆定有均节之式。事关奏报。句稽不可不当。至若捐助军需工程灾荒善举一切。在经费之外者。虽用数之仂。亦不可不纪其实。存备稽考。

会典及户部则例。于关市一类。皆载有禁令。诚以利之所在。獘窦朋兴。不可不申严法制。然如走私漏税官侵吏蚀等獘。要皆各关通例。非粤海专条。粤海所严禁。如夹带华人与违禁货物出洋。及贩卖鸦片拖欠夷账。兵船驶入内港。皆外海洋禁之大者。以其关于外蕃。比事辑。一以归于市舶。其在内民夷杂居。良奸混处。或澳夷滋事。或汉奸句引。阴唆煽惑。恣为不法。在在皆须防范。是故出入有讥。去来有定。种种明文。悬为令甲。不特俾夷商海贾。懔遵　　天朝法度。恪谨毋违。亦以戢内地商民。使知划一刑章。森严难犯。虽其职事掌之疆吏地方有司。而实为本关专责。固当特着为一门矣。

有一官司。则有一建置。其时其地。不可不详识也。凡廨署务所建于设关之初。省城大关。澳门总口。及各岸口前山寨文武官廨十三行夷馆台神庙等。凡因关市而建置者。总为一篇。以别于地方及营伍之制。

粤关所辖之地。各郡县皆有把截隘口。不独省城大关及海舶所来与夫前山濠镜黄浦虎跳门等地。苟迷其方向。则沟瞀莫辨。各为地图。俾开卷而千里如在几席焉。

凡志书皆分史体。史有纪志表传。地志有图表志传。今为榷志。

有表有图。无所为传。而历任官司。在位名数先后之次。虽在档册。而稽核为繁。惟着为官表。斯一览易显。

著书固宜知有限断。而不得其事迹之本末。则得失何据而稽。而事迹本末。有在于前朝者。不得不溯其由来。今立前载一门。为凡有涉于贡市之本末者则载之。然亦无取繁称寡要。阑入冗长也。

志乘之书。为纪人物。故有列传。而其传多即采之列代正史。政书非地乘之比。于法不得立传。苟事绩有可纪。论议有可采。亦略采其事。入于此篇。至于诸蕃住澳。垂三百年。长子孙。恭牧命。其风俗物产。语言文字。诚亦不可不纪。然究于榷政无关。且印氏澳门纪。既着为专书。此志不羼载。此杂录一门。为实关系榷政。而无门可附者入焉。

右序目。通计为篇凡十有四。日　　　训典。曰职贡。曰市舶。曰设官。曰行商。曰税则。曰课额。曰经费。曰禁令。曰建置。曰地图。曰官表。曰前载。曰杂录。其同在一门。而事类较繁。别为上下。都凡为卷几十有几。其卷目具如左。

　　复曾沅圃观察书　　　　　　　　　　
胡林翼
  </div>
  <div class="pagination">
   <a href="皇朝经世文续编_page95.html">
    上一页
   </a>
   <span>
    ...
   </span>
   <a href="皇朝经世文续编_page91.html">
    91
   </a>
   <a href="皇朝经世文续编_page92.html">
    92
   </a>
   <a href="皇朝经世文续编_page93.html">
    93
   </a>
   <a href="皇朝经世文续编_page94.html">
    94
   </a>
   <a href="皇朝经世文续编_page95.html">
    95
   </a>
   <span class="current-page">
    96
   </span>
   <a href="皇朝经世文续编_page97.html">
    97
   </a>
   <a href="皇朝经世文续编_page98.html">
    98
   </a>
   <a href="皇朝经世文续编_page99.html">
    99
   </a>
   <a href="皇朝经世文续编_page100.html">
    100
   </a>
   <a href="皇朝经世文续编_page101.html">
    101
   </a>
   <span>
    ...
   </span>
   <a href="皇朝经世文续编_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
