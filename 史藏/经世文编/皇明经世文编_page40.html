<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 40 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 40 页/共 172 页</h1>
    <div class="content">　　梁文康集（疏）
　　梁储
　　疏
　　劝止临幸疏
　　议边务疏
　　请重大祀疏
　　请定大本疏
　　请罢遣中官疏
　　议边务疏
　　议处代府疏
　　请罢中官盐引等疏
　　议郊祀疏
　　劝止临幸疏【谏止临幸】
　　日者窃闻　圣驾自西安门出外经宿而回、不知临幸何所、臣等初闻、未敢遽信、既而道路相传、众口籍籍、使臣等心志忧惶、神云鬼飞越、展转思惟、莫知所处、窃惟　天子出入、必备法驾、必传警跸、卫士环列、百官扈从所以严至尊之分、而防意外之虞也、且如南郊大祀。不过一宿。虎贲之旅鹰扬之将。周旋左右。而直庐拱卫官军万余。警柝之声夜以达旦。至于　皇城各门。又令勋戚重臣守把。　祖宗之法。至为详备。今　圣驾之出、不知环卫者何人。居守者何官、文武羣臣、茫不与闻、若徒无故轻身而出。率意而往。扰扰尘埃。中。万一车马惊蹷之虞。奸盗窃发之变。出于意料之所不及。未知何以备之。虽然天神协相、决无是事、而臣等私忧过计、实切寒心、夫千金之子、尚不肯垂堂而坐、　陛下一身、乃　宗庙社稷之主、纵不为身惜独不为　宗庙社稷计乎、仰惟　圣性高明。　天资英迈。洞烛天下之事机。巳非一日。必不轻易举动。归罪群小进言得体窃恐左右羣小。贡谀希宠之徒。倡引事端。蛊惑聪明　陛下偶未深思而遽从之。上累　圣德。下骇人心凡此导引之人其罪殆不容诛但事在秘密。非臣所知。不敢妄有指议。伏望　陛下念　祖宗付托之重、体臣民瞻戴之情、自今以后、端拱穆清、以保威重、节宣劳逸、以颐天和、严内外出入之防、正堂陛尊卑之分、戒非时之宴游、屏无益之玩好、仍乞查究导引出入之人。置之于法。以彰刚断之德以解臣民之疑宗社幸甚、天下幸甚、臣等备员辅导。平时既不能调护　圣躬。弼亮治理。兹有所闻。若复避忌不言。则欺君负国之罪。死不足赎。傥以为所闻不的、干冐天威明示黜罚。不敢辞避、臣等不胜忠爱恳悃惶愳迫切之至、
　　议边务疏【边务】
　　近因陜西地方节报虏寇声息、特命太监张忠、监督军务、带领参将宋赟湛臣、部下官军三千员名、从北路去、都督张洪挂印充总兵官、带领京营官军五百员名、辽东官军三千员名、从南路去、都御史陈天祥提督军务、各调度陜西将官杀贼、臣等仰见　皇上悯念关陜军民重罹荼毒、故欲大彰天讨以靖地方、古帝王安夏攘夷伐罪救民之心、不是过也、窃惟陜西自去冬北虏入套、今年由夏徂秋、不次入境寇掠、各该总制镇廵等官、不能设策防御、致今八月以来、拥众深入腹里平凉凤翔地方、又侵犯延绥米脂绥德等处、大肆掳掠、我军曾无刺获之功、上廑　圣虑、远劳王师、固非得巳、但虏贼故智。入套则西寇关陜。过河则东窥宣大。今在套巳及一年。入掠不止一次。饱其所欲。满载而归。腹里地方。孳畜巳空。无可复掠。此后水冷草枯。似难再入冬深冻坚必将蹈过河为大同宣府偏头关等处之患及照陜西守臣。本处守臣既无请援之疏必是内臣喜于差遣邀功生事初未尝请兵。该部原拟设主将一员、带领京营官军五百员名、限十日内起期星驰前去、调度征剿、本欲救陜西目前之急、巳蒙　圣明俞允、深合事宜、今张洪受命月余、机会巳过、若复统领重兵、纡回数千里、以至陜西、冬令巳深。河巳合。腹里恐无可寻之贼。徒劳士马。徒费刍粮。何益于事。至于亦卜刺余寇逼近洮岷。则又迯难残虏。守臣自足当之。且陜西边徼之贼。四肢之疾也。宣大门庭之寇。腹心之疾也。况近日朵颜夷人。屡犯我边。与小王子结亲。其奸黠未可窥测。臣等私忧过虑不在陜西而在宣大窃谓宣府及辽东官军。正宜养威蓄锐。以防意外之虞。以剿门庭之寇今乃远调西陲。为后时之举。徼难成之功。恐非至计。倘或宣府以东。虏寇有警。士马单弱。又将征调何地之兵以应之乎。伏望　圣明干断、合无令张忠张洪、俱从宣府大同前去、一面差人驰往延绥探访。如果达贼尚在陜西地方抢掠。镇廵官飞报。速即前去。督同各镇将官会兵征剿。若潜伏套内。势将过河。前项军马。且在宣大驻札。休息听调。待其过河。各官应否改命提督宣大山西。或虏众北遁归巢。相应班师。俱听兵部议奏定夺、惟复照依兵部原拟、先令张浜带领京营官军五百、从山西石州地方过河、张忠亦先带领奏讨团营官军五百员名、与陈天祥俱往赴延绥相机行事、其辽东并宋赟等、部下官军俱暂在宣府操候、本处有警、可以调用、若陜西果有急紧声息方纔催调前去、庶免徒劳人马、亦不虗费供给、况陜西延宁二镇兵马俱素称勇锐。而大同游奇等兵又见在彼处。得人调度。足可成功。何至远劳辽东之兵。以示弱于夷狄乎。臣等又思得宣大二镇。及山西偏头关等处。节被虏贼寇扰。地方凋残。士马疲敝。而宣府军威屡挫。失事最多。比之他镇犹为狼狈。切近京师。与密云古北口一带。唇齿相连。尤宜保护。伏愿皇上申敕三镇守臣、及时修饬墙堑、操练军马、禁剥削之弊、以养兵力、时粮赏之颁以作士气、一应防边御虏事宜、预为区处、贼来有以待之、使地方不至重贻患害、以贻九重北顾之忧、伏惟　圣明裁择、
　　请重大祀疏【重大祀】
　　照得本年正月十三日、　皇上大祀　天地于南郊初十日百官听受誓戒、十二日　圣驾晨出至坛、视其省牲、乃御斋宫、百官叩头、至晚分献、并执事等项官生人等、各于西天门外、候开进入、是夜子时、上恭诣大祀殿行礼、礼毕、还斋宫、百官先回、于承天门候驾、随至奉天殿庆成称贺、此　祖宗旧制、　朝廷至重至大之礼、葢人君至尊无对、所当敬畏者惟　天地、此而不用其诚、何所复用其诚、仰惟　皇上嗣极以来、祗畏天显、率由旧章、故未尝有所违越、一念之诚、自能上通于天、羣臣将顺之不暇夫复何言、但比岁驾出銮回。或至暮夜。切恐爼豆陈设。不能蠲絜。礼乐仪容。不能整备。无以称　圣明敬天之意且扈从供事数十万人。若至暮夜。则警跸不严。兵卫不肃。百官失趋蹡之容。班行无等级之分。甲马或交驰于辇、道。羣众或喧呼于御街。非所以壮臣民之观瞻而启四夷之尊戴也。况尘埃昏暗之中。虑有不测。禁门出入之际。尤难关防。虽　圣德格天、百神呵护、万无他虞而臣子之私忧过计、不能不拳拳于此也、伏愿　皇上深思大祀之重、慎惜至圣之体、驾出回銮、悉遵故事、俱在清晨、使礼官得以周旋、百僚得展诚敬、则天地歆鉴、臣民欢悦、和气致祥、实宗社万年无强之休也、
　　请定大本疏【定大本】
　　谨题为定大本以系人心事、仰惟　陛下嗣登大宝十有二年、敬天法祖、爱民任贤、谨兵戎之练、以制夷狄、奋威行之施、以惩奸宄、如正德五年以前、贼臣擅权、毒流天下、　陛下一变色。而大奸伏诛矣。正德八年以前、羣盗称乱、远近骚然、　陛下一指示。而地方底宁矣。今万姓仰德、四夷向风、臣等承望清光之不暇、夫复何言、顾事有至大至急、中外臣民同怀隐忧而不能一日释然者、不敢不冐死言之、　陛下储嗣未建、宫坊尚虗、比年以来、两京大小羣臣、屡以为请、虽蒙涵纳、未见施行、臣等备员辅导、独未敢言及者、葢以　祖宗功德深厚。庆祉延绵。　陛下以鼎盛之年。绥方至之福。螽斯麟趾之兆。行将见之。未足为晚荏苒因循、又复数岁、而椒寝之庆未征、甲观之祥未着臣民忧惶、日甚一日、臣等若复忌避不言、则是负君悞国、罪不容诛矣、切惟自古帝王既缵大业、即建储贰、上以承乎宗庙社稷、而下以系属天下之心、绝觊觎之念。塞祸乱之源。实在乎此。其或储嗣未育。则必求同姓亲贤以为之辅。诗曰宗子维城。故储贰者天下之根本。而同姓者　朝廷之屏翰也。今大夫士庶。叨一命之荣。席百金之产。如未有嗣。必图所以继其后。　陛下富有四海之广。贵膺万乘之尊。而左右无属籍之亲。京师无藩屏之托。比者妖言不轨之徒往往藉以为词虽旋即事露伏法。而意外之虞。不可不虑。此臣等之心。所以食不下咽而寝不贴席也。然此事重大秘密。臣下固当言之。若夫慎而行之。则在君上。非人臣所敢与闻。伏愿　陛下断自　圣衷、祗循　成宪、远念前朝巳行之故事。近采两京臣下之进言。宜早择宗藩近属之贤者二三人。召至京师。置诸左右。使之供问安视膳之礼。代奉先晨谒之劳。简谨厚之人与之尸立。命儒宿之臣以导之学。使万方臣庶知　朝廷有属籍之亲。有盘维之重。是时宁藩有窥伺之心交结之迹故阁臣进言暗指此事忧疑之心。自此而释。觊觎之奸。无自而萌。且　圣德格天。多男有颂。必当不远。待　皇子诞育。主鬯有人。然后优其礼遇。使各归藩邸。事体无嫌。理义俱顺。如此则天地豫悦。百神歆飨。　宗庙社稷。并受其福。况百官兆民。有不欢呼舞蹈于光天化日之下者乎。　陛下所以延万年统绪之传。而迓四海平康之治者。莫急于此矣。
　　请罢遣中官疏
　　谨题为传奉事、先该兵部手本、开称司礼监太监温祥、传奉　圣旨、司设监太监刘允、着他前去四川等处公干、写敕与他、臣等看得内外官员、钦奉敕内。必须备开所行事今太监刘允前去四川。未知干理何事。不见开载。无凭撰写。巳经具题、未蒙明示、近该礼部手本开称司礼监太监秦文传奉　圣旨、司设监太监刘允着照永乐宣德年差刘成侯显等事例、去乌思藏地方、赍送番供等物、写敕与他、传奉到部、开具手本、赴翰林院请写敕书等因、续于户部覆本内、看得太监刘允奏要带太监、等官刘宗等八员锦衣等卫官舍指挥同知韦禄等一百三十三员名、应付廪给口粮马匹、车辆马快船只该用过番物件、欲令四川镇廵三司、听其便宜措置、及选差骁勇官二员量带官军、计程支备粮料、直抵彼处往回护送、又称抚犒各夷、湏用食茶金帛绢布等物、无从措办、乞将长芦运司见盐一万引、两淮运司见在正课盐六万引、给与变卖应用等事情、乞赐敕内开载等因、荷蒙俞允、臣等愚昧、心有未安、不敢不言、窃惟西番本夷狄之教。邪妄不经。古先圣王之世。未闻有此。顾其说流入中国。浸滛巳久。未能遽革。永乐宣德年间、虽尝有遣使之举。我　祖宗之意。以天下初定。此因夷俗崇奉　朝廷借以抚驭耳亦非藉以开导愚迷也特藉之以开导愚迷镇服戎狄。非真信其教而崇奉之也。承平之后。累朝列圣。止是因其年例遣人朝贡。厚加赏赉。荅其勤渠。未尝轻辱命使。远涉夷境。　陛下今遣近侍内臣前去赍送番供。朝野闻之。相顾骇愕。以为尧舜在上。不应有此轻举。而太监刘允、奏讨盐自变量万、动拨马快船、至于百只、又欲听其便宜处置钱物、若拨官军护送等项、于法例俱不相应、葢开中盐引。本为供边。今虏患未宁。三边粮艹缺乏。帑藏空虗。缓急接济。惟此一策。且各运司该年盐课。俱开中尽绝。若许其带盐。不过收买私盐发卖射利。乘机夹带之弊。不知几何。盐法为之大坏。边方何以仰给。况京储岁运。与营建大木。并在里河。议者又恐不能疏通。若又添此等盐舩往来其间。挟势骚扰。不止地方受害。而粮运大木二事。被阻滞妨碍。及照四川地方大盗初息。民困未苏。所奏便宜措置钱物。在官巳无积蓄。未免科派军民。民穷盗起。将来事变。殆不可测。且自天全招讨司出境。涉历数万里之程。动经岁年。方得到乌思藏地方。今带去官军人役数多。沿途俱是化外。非有驿传供给。人马刍粮。俱要驮载而行。所费巨万。难以逆料。途问倘有不给。不知何以为处为此言以使内臣畏难而自止又闻番地多与黄毛达子相邻时出剽刼为患使臣所至。万一被其突出。有所伤害。亏中国之体。纳外夷之侮。此事理所有不可不虑。夫以无益之事。而妨至要之事。且贻意外之虞举朝皆知其不可。此臣等不能巳于言也缘刘允受命远出番境。立言甚婉利害切身。亦非得巳。臣等深见事势之难前项敕书、委实不敢撰写、伏望　皇上慎重国体、悯恤人穷、收回成命、不必差官、番贡等物、止照节年事例、就令彼处朝贡使臣赍回、则礼意不止、事体无碍、物议不兴、外患不作、而　圣德益化、治功无累矣、
　　议边务疏【边务】
　　近日北虏紏众、深入白羊口等地方抢掠、今青边等口又报大势、达贼入境　皇上大彰天讨已命太监张忠、监督军务、都督刘晖挂印充总兵官、侍郎丁凤提督军务、都督桂勇指挥贾鉴充左右参将、各统领京营辽东官军、调度各镇守臣征剿、天威所临、丑虏闻风震慑、若不远遁、必然骈首就戮、献俘奏凯、刻日可期但兵事甚重、难以逆料、地方安危、在此一举、臣等任忝股肱、一得之愚、不敢缄默、谨条陈如左、伏乞圣明省览、俯赐施行
　　一师克在和、宜令张忠丁凤刘晖等、务以　朝廷付托为重、凡军中一应事务。湏要同心协虑。会议停当而行至于用兵机宜。还用责成刘晖桂勇等。听其进止。庶几号令专一。成功可必。不可各狥巳见。互相执拗。彼此乖违。致误事机
　　一帝王之师、贵在万全、中国之于夷狄、来则薄伐、去则勿追、况黠虏在边巳久。今草盛马肥。其锋必铳、而我军趋之于数百里之外。未免困乏。宜令张忠养威持重。凡出兵遇贼、不可骤与之战。轻遏其锋。若见零散游走之贼。切勿轻易寻趁、阵前佯败之贼。亦勿轻易追逐。湏要哨看的确。审度事势。见可而进、庶不堕贼奸计。倘贼畏威远遁。地方不致受苦。即系各官功绩。不必贪图斩获首级功次。轻进远追。劳我师旅。恐陷不测。
　　一紫荆关等处、兵部巳奏行廵抚都御史臧凤速来附近地方驻札、与分守将官同心协力。操练人马、其所管达官达舍、宜令支与口粮、给领马匹、委官管领、约束遇警、即便发去、与守关官军协力战守、仍行沿边一带、分守守备兵备防守等官、各慎固边关刬削山崖、挑穵赚玩、严谨烽堠、秣马厉兵、常如虏在目前、一处有警。即便传塘走报。邻境官军。互相应援。不可自分彼此。推托悞事。
　　一山西镇廵官、宜令严督偏头宁武等关分守守备等官、严加防御、恐贼不得利于东而窥我之西又蹈前年故辙。以为山西腹里之害。
　　一延绥兵马、素为虏人所惮、近闻副总兵安国所领奇兵、游击将军朱銮所领土兵、大同俱巳调来恐数少不敷应援。宜作急将游击杭雄、即领游兵星夜调来。三枝会合、当有七千余人、随贼向往截杀、胜于他处兵马但此兵连年征调、巳极疲困、宜令延绥廵抚官每员名赏银一二两、以作其气、且大同宣府地方。比之他镇不同。仍宜令延绥总兵官王勋、挑选战锋人马三千员名、前来清水营驻札。若声息十分紧急、即便统领过河策应。若套内尚有零贼。即调宁夏陜西两镇游兵分布按伏防守。此皆先年巳行故事、
　　一用兵以赏罚为先、今军中止是斩获首级者方得给与银牌。数亦不多。其论功行赏。往复核勘。动经岁年。夫锋之下。与死为邻、况常人之情、见利则趋。以速为贵、边军终岁勤苦、日不聊生、欲作其勇敢之气必湏以重利激之、合无令兵部于太仆寺马价银内再借支五万两、作急差官赍送提督军务等官处、分发宣府大同管粮郎中处收贮。于内动支若干、差委的当官、领在军前、随宜给赏有功官军、使之乐于用命、事宁余剩银两、仍解兵部转发该寺交收、
　　一大同宣府偏头关等处土著军民舍人等。中间多有材力勇悍轻生善鬪之人若激之以利自能使之鼓舞用命胜于远调客兵查得先年兵部题行宣大二镇事例。该本部议称各边土人。有能奋勇设策斩获贼首一颗。杨石淙在陜西亦曾复议此今随即赏银三十两。愿升者给与冠带。名为义勇。永免本身差徭。若能紏习乡丁。敌杀贼众。斩首至五颗以上。为首者加升署所镇抚。夺获被掳牛羊等项。以四分充赏。等因、题奉　孝宗皇帝圣旨、是便铺马赍文与各该廵抚官、着好生省谕乡村军民人等、果有设谋奋勇斩获贼级的、照例重加升赏、钦此钦遵通行外、但原拟事宁停止、不为常例、今虏势猖獗比前尤甚、合无令兵部查照前例、通行宣府大同偏头关等处三镇揭示。一应人等知会、有功照例施行、葢虏贼初入。势合而强官军既不敢轻与争锋。及其分散抢掠军马猝难调集应援若此例一行人人踊跃庶几随地寓兵虏人知惧不敢恣肆
　　议处代府疏【议处代府】
　　该司礼监官传谕　圣意、以代府切临边境、天气苦寒、又将军以下人等类多不法、欲下廷臣议择他处空闲府第、迁代府居住、臣等窃以为　祖宗以来。皇祖分封具有深意在欲使边地作重镇也分封藩国规制已定。不宜轻易改迁。永乐初年、虽有宁府自大宁迁江西。辽府自广宁迁湖广之举。葢其时百姓殷富。府库充实。公私用度。征发不难。况分封未久。官眷不多。所居宫室亦易营办。一应事体。比之今日。大不相同、臣等查得代府宗派十余年前。所生子巳五百七十余人。女巳三百余人。岁增一岁。今益众多。若要迁居他处。其亲王郡王宫眷子女。必湏改造殿宇。将军中尉仪宾亲戚人等。亦须给与居址房屋。大约言之虽得银二三百万余两。尚恐不能济事。见今公私耗竭。军民困惫。不知此银。从何出办。且如弘治年间、寿王自四川保宁迁于湖广。当时宫眷亦多。又只将见成宫室略加修餙居住。然费用巳是不赀。民心巳多嗟怨。况今营建干清坤宁二宫、大役方兴百需未备、若一旦又有此举、民力决不能堪、非惟逼迫迯亡、抑恐激成他变、伏望　皇上念国家大计、利害不小、特赐采纳停止前议、天下生灵、不胜至幸、又该太监张淮等勘得代府潞城和川二王府奉国将军聪濯等违法事情、刑部会多官覆奏、臣等谨拟一票封进、以为如此处治、巳足示戒宗藩、亦合在廷众论之公、尤望　圣明详察、近该太监张淮等勘问过代府奉国等将军聪濯等违法事情、刑部会官议、奏蒙发下臣等议拟、随已拟票、并揭帖封进、未能仰合圣意、仍欲再下廷臣从重议处、臣等看得勘官所参多官所议、惟聪濯聪阔二人罪过为甚、义当处置迁徙、次则聪泪聪温等、其罪轻重不同、亦当量加罚治、至如代王及潞城和川二王、其过失只在不能钤制宗室、非有别项奸恶、今若不凭勘官、及多官勘议事理、辄虑本府他日或有意外之虞、一槩欲迁之他处如此处置自代王以下。心必不服。天下臣民。亦必以为　朝廷所处欠当。各处王府闻之、或有援引　祖训具疏来问。其言太重或暗指宁藩耶在廷内外臣僚。何人作此奸谋。立此议论。仍守阙索取奸臣。不知　朝廷何以应之。此事干系不小。是以臣等虽再蒙　圣谕、仍不敢别有所拟、伏望　圣明裁察、将所拟前票、早赐批出、以释群疑、不然切虑欲除祸患。反生祸患。他日悔之、噬脐莫及、臣等虽万死、亦不足以赎误国之罪矣、
　　请罢中官盐引等疏【止中官罢盐引】
　　臣等切见天下赋税、岁入有常、而国用日增、无有限制、虽年谷豊登、尚难支持、一遇荒歉、尤为可虑况今虏患未宁、军需粮艹、在在缺乏、太仓每岁解去各边银两。常不足以供一岁官军之费。所赖以接济者。惟有盐课一事。可以备飞刍走粟之用。然往日开中引盐以前存积多故可以备缓急如正德十年则开中正德元年以前课额今数季以来。各处运司该年正课。俱以开中尽绝。凡有奏请开中者。未免预先支给。盐法因此大坏。猝有边警召募客商。多不上纳。葢因公差人员奏讨引目数多。一时就要尽数支卖。本等客商。皆守支艰难。日渐贫困以至如此。夫以太仓有限银两。既不足以给各边军马之需。而盐课成法。又日益废坏。无以接济急用。万一复报有重大声息。势须多用粮艹、不知　朝廷将何以处之。近该太监刘允差往乌思藏、赍送番供等物、奏讨长芦运司见盐一万引、两淮运司见盐六万引、跟随人役、类多挟势谋利、或至各支一万引、乃夹带至八九万引、以此载盐船只、填满河道南北官民商旅舟楫、一切阻塞不容往来、其所用拽船人夫二三千名、威势逼迫、役及妇人、所过之处、怨声载道、非惟有坏盐法。抑恐激成他变臣等实切忧之、夫　朝廷之所以遣允赍供以取佛徒者、葢欲崇尚其教也。然彼佛氏之教。本以慈悲不杀、悯念众生为心。今允等所过地方。军民供亿、乃至于颠仆道途。死亡相继。就使佛尚有灵。闻此苦事。亦将蹙额不乐。而不忍见矣。如此而欲奉佛求福。其可得乎。又况乌思藏乃西番化外之教。其徒饮酒食肉、不知戒律。亦佛氏之所耻言者。　圣明在上、正宜申严禁戒、远斥其人、岂宜崇信供奉、浪费国计、以贻天下生民无穷之害也哉、再照陜西延绥甘肃等处、连年灾伤、米谷薄收、人多饥馑、加以去年虏贼便入抢掠、又有回贼累次作耗、疮痍之民、尚未苏息、地方十分艰苦、钱粮十分窘乏彼处官司、计无所出、见行奏乞赈济、方患无以应之、今该司礼监传奉　圣旨、差御马监太监张玉前去彼处造办应贡各样土宜物件、其合用钱粮茶品等项、欲令陜西镇廵三司等官及甘肃地方官员计处、交与张玉置办、凡百大小事情、悉听张玉便宜处治、所在大小衙门、毋得违阻、令臣等备以此意、撰写勑书、臣等踌蹰惶惧、未敢仰承　圣意、缘前项地方。既值兵荒贫窘。民不聊生、前项措办钱粮。欲取之于官则库藏匮乏。欲取之于民。则闾里空虗。其太监以下人员至彼之日。所费又复不赀。为彼处官员者。若欲抚恤军民。则恐以违诏致罪。若欲奉行诏旨、则恐严刑峻法之下。民穷盗起。别生意外之患。此固为人臣子者。皆宜为国深虑者也、而况忝居内阁、义同休戚如臣等者乎。又况甘肃切近土鲁番诸夷、设若内地盗起。彼必乘机入为边患。地方安危。关系非小。至于便宜处治。惟统兵官员。临机济务。得以行之。寻常公干。岂可援引为例。伏望　皇上俯垂　天听亟将刘允取回、今后凡有奏讨盐引者、一槩不与、重念陜西岁荒民贫、钱粮无处出办、仍将张玉停止不差、前项敕书、免令臣等撰拟、地方生灵、不胜幸甚、臣等无任恳切颙望之至、
　　议郊祀疏【回銮郊祀】
　　今月初十日、该司礼监太监魏彬等、是时阁部奏请□銮皆以大祀立言梁公亦尚有两疏传谕　圣意、以明年正月、郊祀天地日期既近、欲暂于南京行礼、命臣等详议可否、臣等闻命之余、不胜惊惧、反复思惟、决以为不可、谨以愚见条列于后、伏望　圣明采纳、停止前议、早赐回銮、以成大礼、使天下后世、无得而议、宗社生灵、不胜庆幸、
　　一我　太祖高皇帝每遇郊祀大礼。前期巳行慎重临事尤加敬谨。　圣言谆谆。备载祖训诸书。　列圣相承。守而弗失。况我　太宗文皇帝临御之日。虽因国有大事。不得巳亲征廵狩及至郊期将近。随即先事回銮。未尝废礼。在于今日。尤当遵守。
　　一我　孝宗敬皇帝。尝因　圣体违和。未能出朝。不得巳暂改郊祀日期。然中心竞业。甚不自安。每语近侍羣臣。以此为歉。及至　圣体康复。躬成大礼然后圣情悦象。在于今日。尤所当法。
　　一臣等考得南京郊坛配位。洪武时止有德祖一位。自迁都以后京师郊坛。止以　太祖　太宗并配。今若欲于南京旧坛行礼。既不可除去德祖配位。又不可擅设　太宗配位。此事体至重至大。臣等尤不敢妄议。
　　一郊礼以敬为主。其牺牲制帛等项。皆湏预养素办。乐器舞生仪节等项。皆湏预谨素习。不然不敢行礼。今若仓卒措置。取具一时。卤莽苟简。徒为亵渎。其为不敬。孰大于此。臣等岂敢阿谀苟从、以速天谴。
　　一　皇天眷佑我国家、笃生我　皇上、以为天地民物之主、今　皇上父　天母　地、继体　祖宗、正宜法祖敬天子育黎庶以尽报本之道、若郊祀一事、或有不谨、则报本不诚、天心不享、天下臣民、何以蒙福、是以臣等不敢不摅诚尽言、冀回　天听、顾前所陈事宜、一时愚昧、不能尽意、伏惟　皇上宥察、
　　皇明经世文编卷之一百十三终
　　皇明经世文编卷之一百十四
　　华亭徐孚远闇公　夏允彝瑗公　陈子龙卧子　宋征璧尚木选辑
　　宋存标子建参较
　　杨石淙文集一（疏）
　　杨一清
　　疏
　　一为修举马政事（陜西马政）
　　一为修举马政事（马政）
　　一为遵成命重卿寺官员以修马政事
　　为处置马营城堡事
　　为稽考官军骑操马匹事
　　为防御虏寇保障官马事
　　为议增塩池中马则例疏
　　一为修举马政事【陜西马政】
　　臣章句迂儒、本无致用之地、伏蒙　皇上简擢总理陜西马政、揣分扪心、实深愧惧、誓竭驽钝、以图报称、本年八月内、到于陜西地方奉宣德意、备行两寺监苑官员、共修职业、以副委任、臣亲诣两监六苑、查得牧马草场原额一十三万三千七百七十七顷六十亩。见在各苑。止存六万六千八百八十八顷八十亩。其余俱被人侵占、太祖时有恩军以免死之恩也恩队者沿斯号原额养马恩队军人、一千二百二十名。见在牧马止有七百四十五名。牧军包揽代役及私回原卫、住坐挨拏未获九十九名、逃故累行勾补未解三百七十六名、点视得见在牧养儿骟骒马并孳生马驹、止有二千二百八十匹及查倒死亏欠马驹、弘治六年起至弘治十三年九月止、该本寺卿李克恭奏蒙兵部题准折买事例、该追折买马七千八百匹八分三厘、俱各不曾追补、弘治十三年十月起、至弘治十六年六月终止、陆续倒死并被盗走失马共三千二百八十三匹、亏欠驹三千七十三匹、马政之废、至此极矣、臣考究国初牧马成法、行据该寺、回称先年被火将文案烧毁、无从查考、查得永乐四年、兵部节奉钦依、开设甘肃陜西苑马寺衙门、每寺管六监。每监管四苑。各有分拨草场水泉地方坐落四至。上苑牧马一万匹。中苑七千匹下苑四千匹。佥拨恩队军人牧养。恩军将各处有罪人犯发充队军于各卫丁多军人内选拨。每军一名养马十匹。仍月支口粮六斗。俱系旧例。其后陜西苑马寺。不知何年。将原设监苑裁省。止存长乐临武二监。管辖开城广宁安定清平万安五苑。后又革去甘肃苑马寺衙门将原发恩军。迁设黑水苑于平凉府开城县地方。亦附长乐监管辖、前项裁革监苑。其地散在临洮巩昌延安庆阳四府之间。各入军民版籍固未能尽复其旧。即今见在监苑观之。土地广衍。水草便利。使典牧得人。蓄养有法。岂有马不蓄息之理。臣亲阅安定万安诸苑。见养马匹。中间率多奋迅腾跃不可控驭。始知西方畜产土地所宜而牧事顿废非法之过乃人之罪也臣曩为陜西按察司官、彼时马政巳称废弛犹有马七八千匹、每岁给军骑操、犹可数百余匹、迩年以来、该部屡经建白、朝廷注意修举。奈何积习之弊难袪、颓靡之势转甚、查得该寺奏报册内、弘治十五年终。实在马三千八百一十四匹。臣今点查见在止有前数、则是半年之间。又少马一千五百三十四匹。若皆委之天数则本处官员军民之家私养马匹不闻消耗若此典守非人。其责恶可辞哉。且今见在马匹、除作种外、余下儿骟马不多、设遇有警、将何给军既无益于边方、又焉用夫彼苑、幸赖　皇上庙谟英断、深念邦政之重、采纳廷议、增置风宪重臣、委以便宜专制之柄、使图兴复、臣虽无状、承乏而来、敢不夙夜孜孜、一新旧规、痛革宿弊、总率寺监各苑官僚勤考牧收驹之政、谨腾游调习之宜、务期马匹蕃息云锦成羣、上纾九重宵旰之怀、下济一方戎务之急此臣之志也、亦臣之分也、顾兴废补敝之初改弦易辙之际、事多干涉军卫有司、必得委用都布按三司官员分理、乃能济事、访得陜西布政司右参政车霆陜西按察司副使王寅、俱风力素着、练达有为、陜西都司都指挥佥事房怀、亦素称勤干、已经遵照敕旨、督委各官随同臣遍历各苑行事、将草场见夺者查出改正、军人缺役者责限拨补、凡马政一切兴举修复事宜、逐一经画整理、务令上下相安、军民两便、不敢苛切以贻意外之忧。不敢因循以踵前车之失。待布置巳定、然后责令该管官员、用心孳牧、至于事体重大、臣难擅专者、当次第条具以闻、
　　一为修举马政事【马政】
　　臣尝考之载籍、唐初鸠括残骑。仅得牝牡二千匹。肇自贞观。讫于麟德。四十年间。至七十万余匹。垂拱以后。马耗太半。开元初。稍稍修复。始二十四万。至十三年乃四十三万。议者谓其监牧之置得其地。监牧之官得其人。而牧养之有其法也。今其地固陜西之地当时领牧事者。张万岁王毛仲之流耳。窃意生当□洽全盛之朝。名为儒者。其所建立。岂宜出张万岁王毛仲之下。然稽之事势。实有不同。唐都关中。所置八坊四十八监。初在岐豳泾宁间。后分析列布河西丰旷之野。繇京度陇。跨陇西金城平凉天水数郡。即今西安凤翔平凉巩昌临洮诸府之地。员广数千里。其间善水草腴田皆隶之故其马蕃盛如此我朝定都北京、永乐四年、以陜西地宜畜牧、乃诏开设监苑、其始规画。亦甚宏远。与唐制无大相异。苑马寺所辖六监每监辖四苑。威武监所辖武安隆阳保川泰和四苑。在平凉府开城隆德二县地方。同川监所辖天兴永康嘉靖安胜四苑。在开城县及庆阳府安化县地方。熙春监所辖康乐凤林香泉会宁四苑。在临巩二府陇西会宁狄道金县地方。顺宁监所辖云骥升平延宁永昌四苑。在延安府保安县及庆阳府安化县地方。盖亦跨陜西数郡二千余里之地后皆革去。止存长乐灵武二监。又革去弼隆庆阳安边三苑。今见存牧地。在开城通渭二县地方者。不过环数百里。又有卫所屯田。及王府功臣草场。参杂其间。况原设牧军数少。臣故谓事势不同者此也。量力处置故事不迂阔成效可期然不以供京师。以供陜西各边战士之用。宜无不足。惟监牧非人。牧养无法。坐是颓废。上廑宵旰之忧。臣窃谓西安凤翔诸内郡。编户日繁。版籍已定。固难别议。临巩二府。土旷人稀。原设监苑处所。必有空闲不畊之地。宜修复者、谨当深察利害、徐议可否、及马政一切事宜、应施行者、径自施行、应具奏者具奏定夺外、今将切要二事、先行条具上请、乞勑兵部覆奏行之、臣不胜幸甚、
　　计开
　　一增种马以广孳息、查得永乐四年、开设监苑衙门兵部节奉钦依事例、上苑牧马一万匹。中苑七千匹。下苑四千匹。当时种马及后来孳生数目。虽不可考。而原拟养马定规。却是如此。臣今遍历两监六苑、酌量草场广狭、军额多寡、户口盈缩、事势难易、议处得开城苑原额恩队军人四百四名、安定苑原额恩队军人二百六十五名、俱草场宽阔、水泉便利、地宜畜牧、堪为上苑、使官得其人政令修举、各牧养万马、诚不为难、广宁苑原额恩队军人二百一十八名、后因添设固原州卫草场地方、各占修城郭、及拨为屯地万安苑原额恩队军人、虽止九十四名、草场亦颇宽阔、俱堪为中苑、黑水苑系甘肃苑马寺迁拨恩军一百六名、草场逼窄、清平苑原额恩队军人一百三十三名、地狭土瘠、人无生业、俱止可为下苑、前项苑分、恐不能遽如原定养马之数、大要开城安定二苑、俱可牧马一万匹、万安苑可牧马五千匹、广宁苑可牧马四千匹、清平苑可牧马二千匹、黑水苑止可牧马一千五百匹、通计六苑、除每岁给军骑操外、可常牧马三万二千五百匹、足勾陜西三边之用、国初之盛、谅无以逾此、然欲广孳息。必先多畜种马种马既少。则孳生遽难收効。查得各苑见在马二千二百八十匹、堪作种者止有一千三百余匹、臣今将倒失亏折马匹、随宜追补、及弘治十六年分茶易种马、通止可勾三千匹、必须增置七千匹。共种马万匹。以两年一驹计之。五年之内。可勾前数。将来孳息。牝复生牝。驹复生驹。源源不绝。数十万匹之数。可计岁而得矣。及看得西宁洮河等卫茶易番马。以之给军骑操。固济边用。以之作种。则风土异宜。孳牧多损。养马军人。甚以为累。必须收买内地马匹。易于牧养。成効可图。且西人以畜牧为生。要在不亏其直。自然乐售。考之周官马质。掌质马量三物。葢三代盛时民有余畜者官以价直易之养之闲厩之中。以备不时之用。意正如此。臣钦奉勑旨、虽许其设法增添、但陜西地方军民、迩年以来、困于虏变、困于岁饥、困于转输、困于修筑、公私匮竭、帑藏空虚、别难措置、查得弘治二年为因种马数少、兵部奏准、将太仆寺收贮马价银一万二千两、送发陜西、收买种马二千匹、发寺牧养、合无比照前例、支取太仆寺马价银四万二千两、差官于平庆临巩等府卫地方官员军民之家、收买堪以作种好马七千匹、派发各苑孳牧、如有倒失亏欠、随即追补、前项太仆寺储蓄银两、本为济边之用、且如各边奏讨银四万两。不过收买战马四千匹。较之孳牧之利。何如暂费而大蠲。惟　陛下裁之、
　　一增牧军以便畜养、切照陜西苑马寺两监六苑、原额养马恩队军人、军养十马则两监原额止应养一万二千余马矣共一千二百二十名、见在七百四十五名、在逃事故等项四百七十五名、纵使勾补完足、数亦不多。若不增置牧军。则畜养乏人。难收蕃息之効。查得养马恩军、系先年将各处有罪人犯发充队军例于各卫丁多有力军人内选拨、缘陜西各该卫所行伍空虚、征操备御、尚且缺人、似难额外增补况各苑天气高寒。地土硗燥。生理素少。又鲜有居室。多在崖窑堡洞住坐。腹里军人解补者。随到随逃。不安其业。马政废弛。亦多由此。访得各府卫州县百姓军余。多有逃来各苑地方潜住。年久不当差役。又无官司管束查考。往往别生事端。及至被人告发、却行调躲、因无户籍、无凭挨捉、岁复一岁、为数渐繁、夫物聚则必争。争则易于生乱。今不为之所。将来恐贻他患。此等流民、论法俱该问罪发遣、回还原籍当差、但念其故乡生计巳失。无可复之业。而此地依栖既久有可恋之资。必尽法处之。非死则散而为盗耳。若编为养马军人。给拨草场地土。使之住牧。则官有畜养之役。民无驱逐之苦。且其耐贫寒习畜牧比与新拨队军万万不同公法私情。似为两便欲通行查拘编发、诚恐愚民无知、畏惧罪责、惊扰藏匿、急难济事、臣已经遵奉勑谕便宜处置事理、出给告示晓谕、但有逃来潜住人民。许其赴官投首。与免治罪。量其人丁多寡给与草场地土。领养官马。依例科驹。就近编入该苑籍册内带管。及行守备固原都指挥佥事苗英固原州知州岳思忠、查访招谕去后、续据逃民赴臣投首、情愿养马者、巳及百名之上、俱暂收发各苑、听候给地领马外、近访得前项逃民、节年多有投在平凉各郡王将军中尉等府、及仪宾之家、跟随使用、娶妻生子、出入府第、生事害人、官司莫能禁治、有告发者、各府辄称先年收买家人、不肯归断、缘王府招集外人。明有禁例。乞敕该部查议宗室收买家人、有无事例、果于礼法有碍、通查平凉各郡王将军中尉等府、及仪宾之家、并楚肃二府马营草场庄所家人、除例应得者不动外、但有收集各处逃来军民、投托作为家人者、俱照例问发边卫充军、如此、既以增公家畜牧之人。又以杜私门招集之衅。仍乞查照永乐年间发充恩军事例、今后北直隶山东河南山西陜西法司问拟人犯、有例该边卫永远充军者俱发各苑永远牧马、连原额及新收发军人、共及三千名之数具奏停止、以三千之军人。牧三万之种马。孳息既广。户丁亦增。不出十年。数十万匹之盛。不难致矣。
　　一为遵成命重卿寺官员以修马政事【重苑仆卿贰】
　　窃惟修政于废坠之余者、当求变通之术、救弊于积习之久者、必有作新之机、故曰琴瑟不调、甚者必解而更张之、乃可鼓也、若徒安于故常则未免因陋就简。其何以成天下之大务哉、陜西马政、其弊极矣、大抵人存而后政举、任法不若任人、此古圣哲之明言、而历千万世莫之能违也、照得各处行大仆寺苑马寺卿少卿等官、比与两京大仆寺事体相同、在　祖宗朝、其选至重、故官得其人、马政修举、数十年来。士大夫重内轻外。又见两寺衙门无权。多不乐为。用人者因而俯就之。凡遇缺员。苟取充数。积习既久遂为迁人谪宦之地人人得而轻之、成化年间、又令廵抚提督、巡抚不得亲理其事徒委之布按二司巡守兵备官员、文移所及、每以督同该寺为词、遂使卿寺之官。若为二司统属。纔得与府卫为偶。势分既轻。职任愈废。虽有才能。一就是职。终身不展。垂首赍志。坐待罢黜。夫事势至此。中人之性。欲其奋发有为。斯亦难矣。迩者　皇上重念边方多事、用马为急、采纳该部建议、讲求孳牧事宜、以陜西苑马之利独优、简命愚臣。前来督理、肃清弊政、布置成规、愚臣事也、顾法立非难、行之为难。今天下良法美意。动为有司所遏。令出于上。而隳于下者。以为恒患。使卿寺任非其人。臣虽罄竭驽钝。一法立。一弊生事事而求之。时时而验之。亦不胜其繁琐苛察之病矣。为今之计。慎择卿寺官员最为急务。该本部题称今后凡遇各行太仆寺苑马寺缺少卿、于各省参议佥事内、缺卿于各省参政副使及本寺少卿内、各推举有才力者升任、如果牧养有方、马政兴举、照依太仆寺卿并少卿事例、推举在京相应堂上官、或巡抚都御史其余各该监苑亦要于北方少壮。素知养马者选任。臣到陜以来、闻二司之于两寺、轻忽如故臣尝行委二司官、会同行太仆寺少卿李宗商、查处官军骑操马匹事务、其二司耻与之同事、不容并列。习俗之弊、至于如此、彼见先年亦尝奉有成命。而卿寺之选格不加严体势不加重耳目相袭以为宜然。未能遽革。今前项卿少卿员缺若不遵奉明旨、塩政马政皆以阘冗左官任之故二事日至废弛文襄此疏最得起弊要策照在京太仆寺官例推用、及照依兵部题奉钦依、于二司参政副使参议佥事内推选升任、则无以转移人心、将来马政、难望修举、及照两京太仆寺卿员缺、多于在外按察使内推补、然则行太仆寺苑马寺官、于参政副使等官内推任、亦正相应、且使二司之于两寺。视如一体。不至轻侮沮挠。则府卫以下。官僚素所服属于二司者。自然严惮奉行之不暇矣。论者或以为今之行太仆寺苑马寺卿求为参政而不可得、若将参政等官推任、恐于人情不堪、殊不知低昂轻重之机。正在用之何如耳。昔以迁谪视之则其势自轻今以推擢视之则其势自重正名分以作其气悬禄秩以待其成。人臣之分。随所位任。岂敢有所择。亦岂可狥人之情而听其择哉。伏乞敕吏部将陜西苑马寺卿员缺于陜西及山西河南附近布按二司年浅素有才望参政副使或年深曾经旌异参议佥事内推升、其两寺少卿员缺亦于前布按二司年浅素有才望参议佥事内推升、令其到任管事、待有成効、听臣奏保旌异、吏部查照在京太仆寺官事例、不次擢用、如此则耳目一新士气自倍、势分繇此而尊职任繇此而重使人人得自展布马政不日可复国初之盛矣、
　　为处置马营城堡事【牧马营房城堡】
　　看得陜西苑马寺各苑、多不曾修建衙门城堡、及虽有城堡、年久土册塌、又皆无营房马厩。苑官多僦屋而居、或宿窑洞、所养官马。昼夜在野。且春夏之时。趁水草牧放。固可适其腾游之性。至于冬寒时月。若不蓄积草莝。攒槽餧养。山野之中。草枯水冻。加以风雪侵凌。冻饿损伤。宁不致死。臣谨按周官圉师掌教圉人养马。必顺四时。冬则燠之以厩夏则凉之以庌。藉蓐以御其寒。涂衅以除其秽、先王畜牧之善如此。查得永乐四年、兵部为开设衙门事、行工部转行陜西都行二司、并布政司、令军卫有司、差拨军夫于附近各苑去处量其马数、起盖马厩以备冬月牧养题奉钦依通行外、此系国初牧马成法、年久废弛、一向不曾申明举行、及照弘治十四年间、达贼大举、侵犯官马、因无处收避。被抢去三千九百余匹。况各苑地方。木植艰得。土人以窑洞为家。乃其素习。各该卫所解来队军。因无栖止。随到随逃。废弛之故亦多由此今朝廷大修马政、所宜深虑却顾、用图久远、又恐数年之后、我马蕃息、为虏人所窥、或贻前年之祸处置马营城堡、诚为急务、臣已委布按二司等官、勘得长乐监广宁开城黑水三苑、俱在平凉府固原州地方、广宁苑、原设巩昌临洮青州平凉四营、巩昌临洮青州三营、安定苑、坐落巩昌府通渭县地方、原设中营原川稠泥河衙门石硖口双井共六营、灵武监清平苑、坐落平凉府固原州地方、万安苑、坐落固原州、及庆阳府环县地方、前项城堡。量其大小。各修城门一二座城上修垛墙更铺。以备瞭望。四围各浚城壕。于内随其地势广狭。既立城堡又建马房苑牧之制于是略备矣各修营房马厩。多者数百间。少者百十余间。开立街市。以通贸易。种植树株。以供荫息。各存留隙地堆积草束。以备支用。春夏时月。如无声息。官马听其在野牧放。一有烽火传报。即便收掣回营。及冬春寒冻时月。俱收入城堡餧养。黑水安定清平万安四苑。相离本寺地远。仍各建立官厅一所。每年轮令少卿寺丞一员分管。不时下营点闸。在此居住。夫筑城堡则人马有所保障置马厩则马匹不至横伤修营房则贫军有所依栖建公衙则牧官可修职业揆之事理。皆所宜为。诚非浪说。且清平万安二苑地方。与各该军卫有司军民杂处。相离边堡窵远。前年达贼四散抄掠。如入无人之境。杀戮人民。如杀狐兔。驱逐丁口。如驱犬羊。臣巡视所过。血痕渍地。凋落之伏难以模写。呻吟之声。所不忍闻。前项彭阳板井川诸城堡既立。非惟监苑人马可保或遇虏患附近军民丁口头畜亦可收避况西人素勇敢善鬬待马政就绪。将各苑军余挑选壮丁。设为操夫。各一二百名。给与盔甲。授之弓矢。令其不妨牧马。遇闲暇之时。操习武艺。就令寺监官员督视比较。不许调遣。专一防守本营城堡。是虽为牧马而设亦可壮边域之声势资紧急之应援古者寓兵于农。今藏兵于马。无不可者。彼虏觇知我保障有地。防守有人。纵然马匹蕃盛。不敢生垂涎之意矣。但经营造作、所费不赀、合用工力、必湏计处、除因旧展拓、修理用工不多者、就令本营正军余丁、自行修筑外、其创置城堡、工程浩大、必须量起附近军卫有司军民人夫、与本营军夫相兼修理、至于建立城门衙门、起盖营房马厩、合用工料等价数多、其木植俱于平凉府华亭县及巩昌府漳县采打。缘各处人民节年因穵运修边等项。负累贫困臣实不忍重劳。必得官钱雇人采打输运。则公私两便。况今岁地方薄收。来年人民。必然缺食。若有官钱雇募趋者自倍官事易集昔人有以凶年兴大役成大功者。意正如此。查得陜西在官库藏。别无蓄积。官钱。堪以动支。合无通行陜西司府卫州、县、大小问刑衙门、将弘治十七年正月起、至本年十二月终止、一应经问囚犯、该纳赎罪折收银钱者、连赃罚银物、各衙门追完、俱发各府贮库、按季类送平凉府收贮、听臣督委布按二司官、陆续查取、雇人采打木植、烧造砖瓦、及输运等项支用、但所问囚犯有力者少、以一省一年计之、数亦不多、惟复再将太仆寺收贮马价银、多支一二万两、通前买种马之数、共送发银六万两、则事事可办、成功不难、臣又窃见世之好议论者。见人有所举动。辄以劳民费财为辞。殊不知不一劳者不永佚。不暂费者不大蠲要在择可劳者而劳之。不为无益之费而巳。所需数仅六万两又借支赃罚银所请马价甚少而为此言可见识大体计经常者少恒以惜费而堕事也古者问国君之富。数马以对。矧今堂堂天朝。据全陜畜牧之地。而马政废弛至此各边缺马。动辄来京奏讨。十数年间。送发马价银多至数十万两。是皆百姓膏血之余。率是以往。何有纪极。夫七年之病。三年之艾。苟为不畜。终身不得。及今图之。五年之后。可以给陜西三边之用。十年之后。可以备京师不时之需。将来所省不知几何且以壮中国富强之势。而潜消外夷轻侮窥伺之心。其所关系良非小补。若惮劳惜费。狥流俗之浮言。袭目前之故迹。则是为一身之谋。而非所以为国家深长久大之图者也。
　　为稽考官军骑操马匹事【稽查官军马匹】
　　臣经过各卫所地方、看得各处官军骑操马匹臕壮者十无二三、瘦损者恒居其半、或皮破脊穿、或骨高毛脱、或疮瘸可验、而捏故遮瞒或行动欲仆、而借人扶策、平居骑坐。且或不堪。况望其追风逐电、于沙漠之区。陷阵摧坚于矢石之下哉。前年丑虏深入抢掠我军退缩。不闻截杀之功。大率由此。至于倒死拐欠之数。月积岁增。行伍之间。殆无完队。询其所以。多因管军官员。不能严督军人。用心餧养所致。又有一等无知官员。将各军应给草料克减或扣除在官。而应答上司。或指称公用。而私卖觅利。访得各边营堡。其弊尤甚。其镇守分守副参游击把总等官、奉公守法者固有。假公营私者实多。非因公务、辄差旗牌官舍人等、及容令弟侄子男买卖营运、滥给官马应付、多者二三十匹、少者五七匹、驮载私物、重至百十余斤、程送前途、远至七八十里、往来相继。驰骤无休。马匹因而损伤。军士莫敢声说。及至追补之际。又被官豪势要之人。将矮小瘦损不堪马匹威压势逼。高价领买。有交手未几。而旋即倒死者。臣为提学之时、盖巳熟知其弊、乃今闻之道路此风犹不能无、近年朝廷轸念边方多事、或发太仆寺马价或支陜西布政司官库银两、收买战马、给与出境、追贼截杀烧荒等项官军亦或见侵于狐鼠渔猎之徒不得实用。众口嗷嗷。可为切齿。查得洪武三十年右军都督府官、早于奉天门钦奉圣旨、如今陜西等都司、开设行太仆寺、职专提调马匹、比较孳生、但有作弊亏欠马匹、许令本寺举问、品职虽小所掌事重、如同御史出巡按治、该管指挥千百户卫所镇抚首领官吏、务要将所养一应马骡、尽数开报、听从点视提督、敢有非理抗拒、许本寺官奏闻拏问、臣仰惟我　太祖高皇帝、创制设官、体统甚严、防范甚密、又有节年题准通行事例、陜西都司卫所、及延绥宁夏各边营堡官军骑操马匹。比较瘦损倒失。访察奸弊。皆行太仆寺官职业。今马政废弛。乃至此极。该寺明知前弊。不能举正。缘各该把总领班管队等官、俱系军职、又有镇巡分守、协守游击、兵备守备、为之统领、以此见行□二寺官宜高选其人不但孳牧有成兼可点视军□骑操之弊各官凭借威宠。倚仗声势因见行太仆寺。职冷权轻。往往抗违不服。柔者犹相沮挠。刚者动生欺侮。该寺官员。进不得展。退无所诉。辄隳其志。徒有比较之名全无比较之实甚至岁报马数。亦多不行造册。虽尝参奏。玩慢如故。该寺畏惧违例被参。只得止凭先年旧册填写。上下因循。应行故事。其所由来。巳非一岁之积矣。夫银买茶易。浪费公家之财物。朋合地亩。重剥军人之脂膏。而其弊至此。及今不为之处。将来为弊益甚。军国大计为之奈何。查得在京各营坐营。多系公侯伯都督。掌号头把总多系都指挥等官。又有内外重臣提督。尚有太仆寺官一员每年奉敕。不时亲诣各营。及牧马草场点闸比较。其马匹瘦损倒失。各有定拟住俸逓加则例。况外省卫所各边营堡。去京师数千里。日月之明。或有遗照。若非仰遵　祖宗之旧典。崇重卿寺之事权虽使孳牧政举。给领岁加。彼失养之禁令如常私乘之故辙不改所得不能偿其所亡所利不能药其所伤徒殚公私之力。何补边疆之事。臣以职业、不得不言、乞敕兵部议拟上请、合无行令堂上官二次分投前去、该管卫所营堡将官军骑操马匹、点闸比较亦照京营、定与则例、参罚施行、
　　为防御虏寇保障官马事【防虏保马】
　　得陜西监苑之设。相离边境不远。常年以虏寇为忧。虏人所利者马。马之群聚益蕃则虏之窥伺益急纵有城堡。若无军兵。安能捍御。臣于举事之初。固虑及此。近自去年十一月以来、传报声息、无日无之、马匹拘收日久、各营星散、远近不一、固原等卫、备冬官军、其数不多不能分布防御、如万安一苑、尤为孤悬虏贼在螺山驻札一昼夜可到。节被抢杀。并无一军一马前来策应。况各营堡。俱凭高据险。不堪凿井。马匹未免下饮溪河彼贼暗伏草莽。窥瞰侵掠。势难周防。查得先年、亦曾设有操夫、正为防护官马、但数少不敷、近年止是黑水苑遇冬操备、其余苑分俱各废而不讲、今据副使王寅、会同该寺分管官、查验拣选、新旧相兼、广宁安定二苑、各一百名、开城黑水清平万安四苑、各二百名、六苑共操丁一千名、平时不妨牧马。遇警足资保障。各军委皆生长边方。耳目所习闻虏不惧然湏有盔甲军器披执。庶几缓急可倚。及照监苑文官、不谙军务、须委能干知兵武臣一员、遇冬提督操练、及又查得各处招募民壮义勇舍余。备冬之时。俱有行粮。前选操丁。既系身于官。不得营办衣食。亦合比例给与行粮。养其锋锐。乞敕该部计议合无将各苑操丁一千名除旧领有盔甲军器外、今次增选者、俱照数给与、每名盔甲弓箭腰刀各一副每营堡仍各量给与火车铳炮圆牌旗帜等项、以壮声势、俱行令陜西所属各卫所查取给发、听臣选委平凉固原等卫、谙晓操练指挥一员、往来各苑、会同该监苑官提督操练、务令武艺精熟、不许虚应故事、每年二月至九月疏放、照旧牧马、自十月初一日为始收操、照例给与行粮、于附近州县关支、若大虏在套、虽夏秋时月。一体收操支粮。有警则与槩营军人协力捍御。贼必不敢逼城堡而攻。文襄善能用兵即此数言可见前项操丁虽为守护官马而设练之既久未必不为克敌之兵是于牧马之中而得千军之用有备如此。非惟官马有所保障。彼见我城堡碁布。旗帜罗列。军器锋利。或少弭其邪心。区区小虏。不敢窥伺深入。其于平凉镇原一带地方军民。不为无补至于大虏侵犯。势须动调官军截杀。此守臣之事。非臣所敢与闻。缘系防御虏寇、保障官马事理、谨题请旨、
　　为议增塩池中马则例疏【增盐中马】
　　查得先该总制尚书秦纮、奏准弘治十九年以后、陜西布政司、印刷十余万引、送发监理通判处开放、每引收银四钱五分、准令装盐五石或六石、今陜西苑马寺卿车霆奏称、自弘治十八年为始、量为增添五六万引、不必招商、听令临边腹里、有牛车军民人等、以近就便、于固庆兵备官处、每引并卧引钱、共纳银六钱、止许中军下池装载、盐一十五石为则、旧例此盐止通平庆二府。今边马急缺。欲暂通汉凤等府地方发卖。待至各边马不告乏库有余赀之日、照旧施行、查得灵州盐课司大小二盐池、大池原额盐课一万一千二百三十二引、小池三千一百四引有零、共该额课一万四千三百三十七引、计今二池所产盐斤。委有余饶。常课之外。虽增十倍。似亦可办。而原额止于如此。盖因行塩之地。止是平凉庆阳二府。及宁夏等卫。榆林宁塞营迤西城堡。额□□赢余以待军兴不时□中也又地临边境事变难测立法之初良有深意近年总制尚书秦纮。要增盐利。及以便益处置出给小票。许令前往西凤延安汉中等府发卖。故盐商云滃盐厂山积。固原荒凉之地变为繁华。议者徒见其然。遂谓二池盐课。可增十万至二十万。然河东盐法。未免被其阻坏。所司巳经奏行禁止。若遵照旧例。拘定前项地方。则盐生者多。民食者少。盐商何从售卖。原额一万四千余引之课。尚恐不敷办给。安能复增五六万至十万引课额。且陜西各府之人。利于灵州食盐。先年课额虽未尝增。而私盐实不能禁。利之所在。人必趋之、又商民两便。虽日加刑戮。末如之何。此盖派行地方一时所定以后変通自当论其便利夫以盐池所产本有此数却为地方所拘自弃其利以为奸人私贩之地深为可惜欲增盐引。而不稍广行盐之路。徒生厉阶。以贻后议。非计之得也。该纳引钱、旧例每引、止是银一钱五分、今欲增至银五六钱、访得商人卖与脚户、所得不过银四钱有余、彼无利息、安肯中纳、若尽如车霆所奏、不必招商、就池卖与附近有牛车军民、此如□人废榷茶之法而官自卖之后竟无利臣谓榷盐招商。自是正理。专使公家纷纷与细人贸易。非为政之体。将来恐滋别弊。至于所载盐斤、例该每引二百斤、带耗五斤、今若许载至一十五石、不无太滥、但二池边远险阻。脚价艰苦。比之淮浙河东。事体不同。秦纮所拟、似为得中、及照大池原额课多。然坐临极边而行盐之途艰小池原额课少。然地近腹里而食盐之人广近年小池每季放支盐斤。反多大池数倍。合无大池增盐一万五千引、并旧课共二万六千二百三十二引、小池增盐三万引、并旧课共三万三千一百零五引、通共二池新旧课盐、并五万九千三百三十七引、照例招商、每引止可纳银二钱五分、照塩一车、以六石为则、外有多余、依律掣垫追问、运至固原庆阳二盐厂卸所、每引仍照旧收卧引银一钱、通共每引该得银三钱五分、每年得银二万七百六十余两、此外若有余盐。却依车霆所奏。就池招人纳银。给与引目。听其发卖。倘遇旱涝。盐生不及。或边报紧急。盐路不通除旧额盐课外。新增盐课。明白除豁。不可胶于一定岁岁取盈行盐地方、西安延庆二府。密迩河东。地广人稠。照例严加禁约不许灵州盐斤私通贩卖。阻坏彼处盐法。止许于凤翔汉中二府通行。与河东之盐相兼发卖。两不碍阻。其弘治八九年以前中马盐引。年久弊多。莫可查考。所宜一切革罢。弘治十三年以前陜西布政司招中商人彼皆奉例纳银输官。后因宁夏借课躭迟数年。亏折资本。怨声载道。合准相兼放支。新引七分。旧引三分。弘治十四年以后。宁夏所借。若有未支未中之数。年分已满。中间势豪奸顽之人。展转影射。冐支盗卖等弊。不可枚举。难再复支。未中引目。陜西截取开中。庶几物论称平。所收盐引银两、俱送庆阳固原各官库寄放、听庆阳兵备兼理盐法副使及固原兵备副使提督稽察奸弊、每季监理通判、督同盐课司将给过引目放过盐数造册开报臣、并布政司查考、如遇各边缺马、各该巡抚移文前来、听臣斟酌通融给发、买马支用、不必拘定间年之例、如此所处、似为停当、而于马政、大有裨益矣、
　　皇明经世文编卷之一百十四终

《皇明经世文编》　（115～129）/五百八卷　（明）陈子龙等 选辑
　　皇明经世文编卷之一百十五
　　华亭徐孚远闇公　陈子龙卧子　夏允彝瑗公　宋征璧上木选辑
　　宋征舆辕文参阅
　　杨石淙文集二（疏）
　　杨一清
　　疏
　　为修复茶马旧制以抚驭番夷安靖地方事
　　为修复茶马旧制第二疏
　　为摠奏修理马政疏
　　为预处边储以备紧急供饷事疏
　　为申明捉获奸细赏罚疏
　　为慎固地方以遏虏寇事疏
　　为预防虏患以保固地方疏
　　为预防虏患疏
　　为处置招募土兵事疏
　　为修复茶马旧制以抚驭番夷安靖地方事【茶马】
　　臣受命督理茶马、亲诣西宁洮州等卫地方、选差抚夷官员、带领通事、分投抚调各族番夷中纳茶马、各族番官、偕其国师禅师、各赍捧原降金牌信符而至臣得拜观焉、其额上篆文曰　皇帝圣旨、其下左曰合当差发、右曰不信者死、臣奉宣　皇上恩威、抚且谕之、责其近年不肯输纳茶马之罪、彼皆北向稽首云、这是我西番认定的差发、合当办纳、近年并不曾赍金牌来调。止是一年一次着我每将马来换茶。今后来调时、　天皇帝大法度在、我西番每怎敢违了、臣于是乃知我　圣祖神宗。睿谋英略。度越前代远矣。考之前代。自唐世回纥入贡。巳以马易茶。至宋熙宁间。乃有以茶易虏马之制。所谓以摘山之利。而易充厩之良戎人得茶不能为我害中国得马足以为我利。计之得者。宜无出此。至我　朝纳马。谓之差发如田之有赋。身之有庸。必不可少。彼既纳马而酬以茶斤。我体既尊彼欲亦遂。较之前代曰互市。曰交易。轻重得失。较然可知。夫王者不治夷狄。今责番夷以差发。非若秦汉喜功好大勤远略者之所为也。亦非中国果无良马而必有待乎番夷也。盖西番之为中国藩篱久矣。汉武帝图制匈奴。乃表河曲。列肆郡。开玉门。通西域。以断匈奴右臂。而幕南无王庭。今金城之西。绵亘数千里。北有狄。南有番。狄终不敢越番而南。以番人为之世雠。恐议其后。此天所以限别区域。绝内外者也。不然则犬羊长驱。宁河岷陇之区。鲜不为其蹂践。欲晏然无事得乎。　国初散处降夷。各分部落。随所指拨地方安置住札。授之官秩。联络相承以马为科差以茶为价使知虽远外小夷。皆王官王民。志向中国。不敢背叛。且如一背中国则不得茶。无茶则病且死。以是羁縻之贤于数万甲兵矣。此制西番以控北虏之上策前代略之而我　朝独得之者也。顷自金牌制废。私贩盛行。虽有抚谕廵察之官。卒莫之能禁。坐失茶马之利。垂六十年。岂徒边方缺马骑征。将来远夷既不仰给我茶。敢谓与中国不相干涉。意外之忧。或从此生。藩篱之固。何所于托。其所关系。诚非细故。臣始至陜西、行据守备河州指挥蒋昂呈称河州卫每年招番易马、止是临近川卜陆族乞台撒刺、并归德中左所西番达子二十七站、及腹里老鸦癿藏等族熟番、调来中马给茶、其黑章咂上下哈如阿札尔朵工远行等族番人、逓年累抚老番俱故、后生不知法度、强硬生拗、不肯前来中马、又被黑章咂朵工等族番人纠引番贼、专一伏路抢杀过山王官军、粮赏财物、虽经呈禀上司、差官量带军马通事出境、不过追抚、止照番俗事理发落、因循年久、未蒙天威加兵、各番轻视　国法、愈加恣肆为恶、抢扰地方、以为得计、若不早为处置、虑恐余族番夷、一槩仿效。不惟废弛马政、抑且有损　国威、合无具奏、差委谋略公廉官员、动调军马通事、统领前去、务将前项累抚不来中马为恶黑章咂朵工远竹等族番人、量剿一二族、庶使余族番夷、寒心知惧、等因到臣、看得本官父祖以来、守备河州、熟知番情、必有所见、但兴师动众、劳费不赀、前项事情、难以轻议、况御戎上策、莫如自治、各番虽不中马。此言私茶之当严未尝一日无茶。彼既坐得之。何求于我。且中国之人。明知禁例。肆行无忌。于番夷乎何诛。臣乃申严禁令。严督所司缉捕私贩。根究株引。不少假借。茶徒稍稍敛迹。茶价顿增。已而招调番人。远近毕集。稔恶如朵工黑章咂者。亦如期而至。乃知中国之茶真足以系番人之心而制其命诚使私茶商贩。一切禁绝。不得通番。不一二年。番族无茶。不抚亦将自来。调之宁敢不至。臣仰承任使、恒惧无补。以速罪尤。深虑郄顾。辄罄一得之愚如此。至于兴废补敝之宜、此系兵部题覆内二件系户部题覆另自一疏谨条陈五事于后、伏惟　圣明省览、
　　计开
　　一复金牌之制、切照洪武年间、　钦降金牌数目、部覆请行移印绶监清查上号金牌面数及番族名目行本官知会各卫典籍磨灭多无的据查得河州地方。原设必里卫二州七站西番二十九族。原额金牌二十一面。认纳差发马七千七百五匹。西宁卫地方曲先阿端罕东安定四卫巴哇申冲申藏等族金牌一十六面。该纳差发马三千二百九十六匹。洮州卫地方火把哈藏思曩日等族金牌四面。该纳差发马三千五十匹。上号在于　内府收贮。每三年一次。　钦遣近臣赍捧前来。公同镇守三司等官。统领官军。深入番境札营。调聚番夷。比对金牌字号。收纳差发马匹。给与价茶。如有拖欠之数。次年催收。后因边方多事。止以缺军转输废此良法前此因循之失大矣陜西军民转输军饷。无暇运茶。腹里卫分官军。又各调去甘凉宁夏等处征操。别无官军可调茶马因是停止。历年滋久。如曲先阿端诸卫邈不相通。诚恐数十年之后。虽近番亦不复知有茶马矣。今欲照旧例。调军入番征收。非惟病于供亿。且恐激扰番夷。乞　勑该衙门将金牌旧额查出。申明昭示各卫。预先行令应纳差发马匹番族。使知　朝廷修复旧制。各当本等差发不许生拗违背。然招番必先运茶。不然调来番马。无价可偿失番人之望。亏中国之体。合无严禁私贩。广积官茶。其番官指挥千百户镇抚驿丞等官。久不袭替亦令兵备守备官。查出奏　请。就彼各袭原职。以为统领。以弘治二十年为招番之期。乞遣廷臣赉捧上号金牌前来。会同臣及陜西甘肃二处廵抚官。不须动官军深入番族。止在三卫住札差委。抚夷官员通事。分投调取。各番。各赍原降下号金牌牵赶马匹前来上纳。分别上中下三等。给与价茶。厚加赏劳。遣回本族。如不敷原数。听次年征收补还。以后三年一次举行、中间二年、仍照常差官。赍番字文书前去。各族晓谕。有情愿者。听其自来将马换茶。不愿者不拘。敢有不受约束、招调不来者、再三抚谕、量调汉番官兵、问罪诛剿、以警其余、
　　一专廵禁之官、查得先准兵部咨、为一事权以修邦政事、该本部题称、茶马自先年停止大臣之后。止是行人抚谕廵禁。成化年间、因是行人职轻、难以革弊、该廵抚奏　准、暂差御史前去整理、今既有都御史兼理、若又差御史在彼、不无事权不一、合无将廵茶御史行取回京、一应首尾悉皆责成于今去都御史杨一清、臣本闇劣、猥承任使、分当犇走职业、不敢辞劳、但陜西禁茶地方。东自潼关。西极甘肃。南抵汉中。绵亘数千里。伏奸廋慝。无处无之。臣始至陜城、拏获积年交通进贡经过番夷代买私茶、犯人三十余名、比至巩昌、节次拏获百余名、然恶草难去而易生。奇疾难攻而易动。且茶禁愈严则茶利愈厚利之所在。趋者澜倒。伺便而发。乘隙而动者。难保必无。此私茶所以难禁其间多干碍官豪势要之人。非军卫有司之力所能钤制。禁防稍疏。则弦辙如故。臣之职业。重在孳牧。一岁之间大半住札平凉固原等处。又有提调三边骑操马匹之任前项行茶地方。实难遍历。虽例该提督都布按三司官、及督令守廵官行事、各官俱有本等职务。委任不专。难以责其成効。臣到平凉、巳及一年、未尝一见分守官、在陇西数月未尝一见分廵官、此事势使然。亦不足异。所据廵禁私茶。必得按察司官一员专理。乃能济事。但陜西按察司额设添设副使佥事等官已多。合无自弘治十八年为始。听臣于各官内。自择有风力才干一员。常川于临洮府住札。不许别项差占。专一往来廵视。严禁私茶。痛革通番积弊。部覆听委按察司官一员专一廵视一年而更一年满日。仍择委一员交代。
　　一严私贩之禁、查得律内、凡犯私茶者、同私盐法论罪、及查见行事例、私茶有兴贩五百斤的照见行私盐例、押发充军陜西等处、但有汉人结交夷人、互相买卖、借代诓骗财物、引惹边衅者、问发边卫永远充军、近准兵部咨为从宜处置边务事、该廵按陜西监察御史李玑奏前事、内一件止通番、访得西宁河州洮州地方土民。切邻番族。多会番语。各省军民流聚巨万。通番买马。雇倩土民传译导引。羣附党援深入番境。潜住不出。不特军民而巳。军职自将官以下。少有不令家人伴当通番。番人受其恐吓。马牛任其计取。变诈渐萌。含愤未发。诚恐一旦不受约束。患可胜言。且通番之人。明知事例犯该充军。乃互相嘻谓。无故亦要投军。有甚打紧。似此欺玩。若不重加法典。则通番起衅。兹其渐也。又一件、禁约私茶、国初曾以贩私茶戮一驸马则其严禁可知查得洪武永乐年间兴贩私茶者处死、以故当时少有蹈之者。间有一二私贩者。包藏褁挟。不过四五斤十斤而止。行则狼顾鼠探。畏人讦捕。岂如今之贩者。横行恣肆畧、不知惮。沿边镇店。积聚如丘。外境夷方。载行如蚁。明知禁轻。相谓兴贩私茶。与兴贩私盐同律。事发止理见在。此言法轻之弊使奸人得以恣行不许攀指。例则五百斤以上。方纔充军。计使一人出本。百人为伙。每人止负五十斤。百人总负五千斤。各执兵器。昼止夜行。遇捕并力。万一捉去一人只是一人认罪。数不及五百斤以上。不过充徒。余茶总收其利。以此得计。羣聚势凶。莫之敢捕。乞将兴贩私茶者、合无照永乐年间旧例处死通番并把隘卖放之人、亦如之、如　圣慈不忍寘之重典、合无将私茶十斤以上、与一应通番并把隘纵放之人俱发两广烟瘴地面充军等因、臣参详御史李玑所言、曲尽陜西官舍军民贩茶通番情状、非身履其地。职任其责者。不能及此。查得洪武三十年户部节该钦奉　太祖皇帝圣旨、近年以来、茶贱马贵、不止国课有亏、致使戎羌放肆、盖是守边者不以防御为重、出榜以后、守把人员、若不严守、纵放私茶出境。处以极刑、家迁化外、说事人同罪、贩茶人处斩、妻小入官、钦此、永乐六年十二月十九日、节该钦奉　太宗皇帝圣旨、陜西四川地方、多有通接生番、经行关隘、与偏僻小路、洪武年间、十分守把严谨、不许放过叚疋布绢私茶青纸出境、违者处死、恁户部再出榜晓谕禁约、各关上省会把关头目军士、用心守把若有私贩出境、拿获到官、定将犯人与本处不用心把关头、目、俱各凌迟处死、家迁化外、货物入官、钦此。仰惟我　祖宗不嗜杀人。独于贩茶通番之境。致严如此承平之余。政玩法弛。已非一日。充军下死罪一等。而贩茶之人其视充军甘如饭食、罪至于徒。已非轻典。而陜西军民。宁从三年之徒。不肯出杖罪之赎。盖各处充发军人。及摆站哨瞭囚徒。随到随逃。以为常事。上司亦尝立法查考。卒莫能革。其逃回者又复贩茶。屡犯不悛。玩法至此。可谓极矣。死刑至重、非人臣所敢轻议、然例以辅律、因旹救弊、似宜加严、以整齐之、但腹里之与各边。事体有异。而贩茶之与通番。情罪或殊。合无今后但有将私茶潜山王边境兴贩交易。及在腹里贩卖。与进贡回还夷人者。不枸斤数。事发并知情歇家牙保俱问发南方烟瘴地方卫分永远充军。其在西宁甘肃河州洮州贩卖者。虽不入番。即有通番之渐。一百斤以上。问发附近卫分充军。三百斤以上。发边卫永远充军。若在腹里各府卫州县兴贩者。照见行事例。五百斤以上。押发附近卫分充军。止终本身。不及前数者。俱依律拟断。腹里仍枷号一个月、在边方者枷号两个月、有力纳米赎罪、如果无力、解五百里之外、摆站守哨、但有逃回、仍前兴贩。事发不拘多寡、问发附近卫分充军、及照近年各边贩茶通番、多系将官军官子弟、见今甘肃总兵刘胜事发、其它未发者不止刘胜一人、以此守备把关廵捕官员。不能禁治、合无今后军官将官知情纵容弟男子侄伴当兴贩、及守备把关廵捕官知而故纵、事发参问、降一级原卫带俸差操有赃者从重论、失于不知者、照常发落、若守备把关廵捕官、自出资本兴贩私茶、但通番者问发边卫充军。在西宁洮河甘肃地方发卖者、三百斤以上、发附近卫分充军不及数及在腹里发卖者、降一级调边卫带俸差操。如此则法令一新、积习之弊可袪、不然将来贻患臣不知何所纪极也、
　　为修复茶马旧制第二疏【茶马】
　　户部覆都御史杨一清所奏事件、除复金牌之制、专廵禁之官、严私贩之禁、三事、系隶兵部掌行覆奏外、所据处茶园之课、广价茶之积二事、伏乞　圣明裁处、
　　计开
</div>
    <div class="pagination">
<a href="皇明经世文编_page39.html">上一页</a><span>...</span><a href="皇明经世文编_page35.html">35</a><a href="皇明经世文编_page36.html">36</a><a href="皇明经世文编_page37.html">37</a><a href="皇明经世文编_page38.html">38</a><a href="皇明经世文编_page39.html">39</a><span class="current-page">40</span><a href="皇明经世文编_page41.html">41</a><a href="皇明经世文编_page42.html">42</a><a href="皇明经世文编_page43.html">43</a><a href="皇明经世文编_page44.html">44</a><a href="皇明经世文编_page45.html">45</a><span>...</span><a href="皇明经世文编_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
