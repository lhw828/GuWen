<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 15 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 15 页/共 172 页
  </h1>
  <div class="content">
   杨大司农奏疏（疏）
　　杨鼎
　　疏
　　通惠河旧道事宜疏
　　会议大同等处事宜
　　覆山东廵抚事宜
　　议覆廵抚漕运疏
　　通惠河旧道事宜疏【通惠河旧道】
　　看得通州至京城四十余里、古有通惠河故道、石闸尚存、永乐间曾于此河搬运大木。以此度之。船亦可行。先年曾奏欲于此河积水船运。又有议欲于三里河从张家湾烟墩桥以西。疏挑二十里。湾泊粮船以避水患者。二事俱未施行、今此河道通流。其水约深二尺。不劳疏挑。惟用闸蓄水。令运粮卫所。每船二十五只。造一剥船。自备米袋。挨次剥运。如此则运士得省脚费而困惫少苏矣。今蒙命臣等同参将袁佑等亲诣昌平县元人引水去处。及宛平大兴通州地方三里河各河道。因土命公访求元时故道故回奏云云本二疏今各为一将行船故迹。逐一踏勘。及据元史并各闸见树碑文所载事疏稽考回奏。看得闸河原有旧闸二十四座以通水道。元时宫阙尚在东北伹元时水在宫墙外。船得进入城内海子湾泊。今水从皇城中金水河流出。难循故道行船。须用从宜改图。除元人旧引昌平东南山白浮泉水往西逆流。径过　祖宗山陵。恐于地里不宜及一亩泉水。经过白羊口山沟。雨水冲截。俱难导引外。及勘得城南三里河。至张家湾运河口。袤延六十余里。旧无河源。正统间因修城壕、作坝蓄水。虑恐雨多水溢。故于正阳桥东南低洼处。开通壕口以泄其水。始有三里河名。自壕口三里至八里。始接浑河旧渠。两岸多人家庐舍坟墓。流向十里迤南。全接旧河流入张家湾白河。其水深处止有二三尺。浅处一尺余。阔处仅丈余。窄处未及一丈。今若用此河行船。凡河身窄狭淤浅处。必用浚深开阔。凡遇人家房垣坟。所必须拆毁那移。且以今宽处一丈计之。水深二尺。若散于五丈之宽止深四寸况春夏天旱。泉脉易干。流水更少。粮船剥运。俱难行使。兼且沿河堤岸。高者必须铲削。低者缺者必须增筑填塞。又有走沙。急湍处俱要创闸。派夫修挑。倘水少又须增引别处。水来相济。若引西湖之水。则自河口迤西直至西河堤岸。未免添置闸座。若引草桥之水。必须于大祀坛边一路创凿沟渠。亦恐有碍。况其源又止出彰义门外玉匠局等处马跑等地泉。亦不深远。大抵此河天旱则淤壅浅涩。雨涝则漫散冲突。徒劳人力。卒难成功。决不可开。况元人开此。曾用金口之水。其势汹涌。冲没民舍。船不能行。卒为废河。此乃不可行之明验也。今会勘得玉泉龙泉及月儿柳沙等泉诸水。其源皆出于西北一带山麓。堪以导引。汇于西湖。见今大半流出清河。若从西湖源头。将分水青龙闸闭住。引至玉泉诸水。从高梁河量其分数。一半仍从皇城金水河流出。其余从都城外壕。流转通会。流于正阳门东城壕。再将泄入三里河水闸住。并入大通桥闸河。随时开闭天旱水小。则闭闸潴水。短运剥船。雨涝水大。则开闸泄水。放行大舟。况河道闸座见成不用增造。官吏闸夫见有。不须添设。臣等勘时曾将庆丰平津通流等闸下板七叶剥船巳验可行。若板下至官定水。则其船亦可通行。止是闸座河渠。间有决坏淤浅处要逐加修浚。较之欲创三里河。工程甚省况前元开创此河。漕运七八十年。公私便宜。后来废弛。今若复兴。今此河亦仅通剥船耳则舟楫得以环城湾泊。粮储得以近仓上纳。在内食粮官军。得以就近关给。通州该上粮储。又得运来都城。与夫天下百官之朝觐。四方外夷之贡献。其行李方物。皆得直抵都城下。若此事举行。实天意畅快、人心欢悦、足以壮观我　圣朝、京师万万年太平之气象也。伏望圣明早赐裁处、乞敕各该衙门会计物料、量拨官匠、并各营见掺官军人等、自山西玉泉一带、并都城周围壕土斩、及大通桥直抵通州张家湾一路河道、分工、逐一修浚、如此则不惟省一时粮运之脚价。实足以垂万世无穷之利益矣。
　　会议大同等处事宜【会议边事宜】
　　廵抚大同甘肃等处都御史殷谦等所奏事宜、一太原等府州县、岁运边方粮草、因山路险远。止是轻赍银货买纳。如薄收价贵。则积蓄者高价以罔利。如有收价贱。则　纳者侵欺肥巳。宜令有司遇价贱。则督令全买。贵则使纳至六七分。其余收银。给与官军。准作俸粮。一山西新设威远卫、与大同右卫相邻、右卫三面几四百里、威远四面仅六里。难以种牧、宜令分廵官会同守备等官查量、以邻近大同右玉林二卫余地内西南各拨二十里。东北各拨一十五里。给威远卫军种牧。一陕西甘肃一带官仓、近被官攒斗级侵盗粮料、多至一万三千余石、少者二千有奇、盖因监收官不相交代。致生奸弊。况甘肃见有虏报、正积蓄备御之时、其监收官宜二年一代、不许先期而还受代者亦不得托故延缓。一甘肃当豪之家、多赂摠兵副参等官、占夺水利。妨民灌溉。宜令分廵官兼管其事、犯者治以重罪、一陕西甘州左等卫甘泉等驿逓、并河西一带、地连哈密等处、四外使人、络绎不绝、宜令临巩平凤四府人犯死罪并徒流罪者、俱发充驿递夫、自备马驴牛车、相兼服役、仍给口粮三斗、限满放归、
　　覆山东廵抚事宜【山东廵抚事宜】
　　廵抚山东佥都御史牟俸所奏事宜、一今山东饥民、荷蒙圣恩出内帑、发官廪、蠲逋负停役徭、周恤保爱无所不至、柰民日困苦、流移益多、昔宋仁宗遇契丹流民过界。分送诸州。以间田给种。富弼守青州。遇河北流民至境、区画赈恤。无异土著。方今天下一统。通融有无。何分彼此。乞敕河南等处廵抚等官以山东流民分发各州县。务随所在区画屋舍居住。验口给粮。候秋成仍给口粮。发遣复业。以其数奏报稽考。庶得彼此兼济。一今山东长芦二运司官盐不行、而淮浙福建河东广东塩课积多久不开种、乞拨百万余引于临清济宁等处报中、不拘资次即与关支。则客商见利。必趋乐于中纳。而有助于荒政矣。一山东所属该征粮艹粟米豆麦之类、逓年派运在京诸司、并在外河间涿州临情德州等处土纳、自成化六年以来、连遭旱涝、逋负甚多、官吏以此得罪、且山东饥民赈血抚绥、尚不能全其生使更差役追征、是速之死也、乞俱停止、庶得少安、
　　议覆廵抚漕运疏【抚漕事宜】
　　各处廵抚漕运都御史等官所陈事宜、一工部以各卫遭风失火粮船。多因旗军侵盗惧罪。或遇别船有此。故自焚溺以觊免罪。欲令本卫旗军备料造船。以革此弊。然风火之起。众所共见。若令军自造船。恐误京储。请如旧例、有司并提举司相兼修造为便、一漕运指挥等官年六十者、例许更代、而代者率多少年、不谙漕务。请自今虽有年及六十、筋力精徤、公勤办事者、听总督漕运官审验、仍留在运、一九江镇江安庆等卫自永乐年来、屯军皆自耕自食、后以选征麓川、逃亡者多、乃以运粮旗军拨补、每田三十亩、纳子粒六石。身既运粮、又纳子粒、每月又赴各仓支粮、诚为不便、请各军月粮一石、止关本色二斗、折色二斗、其六斗存积至一年、则有七石二斗、以六石抵纳子粒、余为加耗、各都司仿此、一陕西盩屋县司竹局额设官吏各一员、岁纳课钞、后竹枯死、而课钞均摊办纳、今佃户俱属有司、官吏仍旧虚设、又正统时新设靖虏卫、除收粮经历一员、是卫直隶布政司、既岁委有司监督出纳、经历亦为虚设、请俱革之、一军士运粮、近例每石有耗米七升、以备盘剥顾直之用、近因修浚河闸、并造剥船、巳摘取其半、而各军运送本色赴仓、并各船所带修通惠河砖石顾直、全资于此、若将七升之数、一例扣除则军士愈困、今宜斟勘酌每石只加四升、后不为例、一洮河岷三卫、该解广南永昌武清等卫军、近清军御史等官、如例拘解、缘土人习性、与番人不相远、恐致激变、请各就附近编于三卫当军、一固原卫迤北葫卢峡口并魏王城。俱有古城一座通宁夏韦州。计周围数百余里。内为土达居住之巢穴。外为虏寇出没之喉咽。今陕西该解福建广东广西云南军一万一千余名。而各处该解陕西卫分军。亦六千四百余名、请以南北军顶兑顺其水土之性。免其跋涉之劳。仍修理魏王城。设平虏守御千户所。其葫芦峡口。设镇戎守御千户所。俱隶固原卫。其闲地则为屯田。且耕且守。五年后方令纳粮。平虏千户所仍听宁夏总兵官节制。一褒城县鸡头关、沔县白马关、旧于汉中宁羌二卫、月差百户率旗军守之、而各军惟刻剥商贾、纵放军囚、有害无益、请各设廵捡司官吏署之、一和州含山县、旧辞研办芦柴、弓兵寻以芦场水冲、困于陪纳、令每柴一束、纳米四升、共该八百石有奇、俱纳本县仓、至天顺间以三分之二、起运于州、每石盘运加耗、多至一石四五斗、请仍存留本县、以省加耗、一凤阳府广储等仓、每岁约支中都留守司、及各卫所官吏粮二十三万九千二百余石、缘本仓岁收各处粮俱为停免、兼起运未到、故支者岁增。而纳者岁减。恐将来供给不足。及南京金川门中和桥二草场所积草足用五六年。恐年久腐烂。通融支移会计之善策也请以明年河南有粮州县。实征米麦。添拨凤阳仓上纳。又以凤阳淮安杨州三府。实征南京马草。量为折米。亦纳于此。候有积蓄已之。一南京应天横海龙虎三卫、俱在江北、卫各有仓、岁收锦衣等卫屯种子粒、不过十一万二千一百余石、而所支三卫、并武德河阳江淮各卫官军俸粮、乃用十三万九千三百石有奇、往往取足于南京在城仓、各军月支不便、宜以应天府所属江北县分、并直隶沿江府州、每年夏税拨于应天等三卫仓、以足每岁各军之用、一南京各卫仓粮、初以地湿浥烂、每石议一尖一平、约余八升、寻以粮长纳户作弊、从都御史周瑄请、每石明加八升、正耗米俱平斛甚便、近因建议者复令如旧、今欲令凤阳及南京江北分并五府以下诸司收粮、则皆如旧、其在城各卫仓、仍如周瑄所请、
　　皇明经世文编卷之四十终
　　皇明经世文编卷之四十一
　　华亭徐孚远闇公　宋征璧尚木　陈子龙卧子　徐凤彩圣期选辑
　　钱瑴子公参阅
　　马恭襄奏疏（奏疏）　李中丞奏疏（奏疏）
　　马恭襄奏疏（奏疏）
　　马昂
　　奏疏
　　覆陈选御虏疏
　　覆时政疏
　　会议漕运事宜
　　覆陈选御虏疏【覆陈御虏】
　　顷山西道监察御史陈选言、北虏部落、惟孛来最强、又密招孕颜三卫、及海西野人女直相结屯住去各来朝要我宴赏、窥我虚实、其犯边之情巳露、而我边臣守臣、多因循怠慢、城堡不循饬、甲仗不坚利、军士不操、甚至富者纳月钱而闲、贫者迫饥寒而逃窜、是以边备废焉、缓急无凭借、乞勑该部计议行文各关、务要修治甲仗、操演军士、痛革前弊、候至九月、请勑大臣徧历廵视、若镇守备御等官、果有尽心所事、边备整饬而士卒服者、量加赏赉以旌其能、若素无勇畧、废弛边务者、量情降出以警其怠、边关要害之处、或当益官军守备或当设营堡堤防、或当用墩台瞭哨、而旧未有者、俱要处置得宜、于农闲时月。差遣大臣廵视督责、则五七年之间、一带关口、无不整肃。威武无不振扬、而虏寇不足虑矣、宜准其言、
　　覆时政疏【覆陈时政】
　　顷南京监察御史郑安等、上言时政八事、八事止覆二事者其余非兵部事故也其一曰、徙戎狄以安中国、门庭之内。非寇盗所宜居。村落之间。非豺虎所宜伏。万一四面有警。则彼伺变而动。昔晋人居戎内地。以致五胡云扰。近日曹钦用达军谋反。其明验也。伏望　陛下览古监今。防微杜渐。凡京畿之内。所置降虏。令该部设法处置或远徙边郡。或分置外卫。配隶军伍之中。治以中国之法。其原管头目亦调隔别卫分不得羣聚一处坐生其心夫人少则易制。势分则易弱。庶几中国底宁。戎心永遏。其一曰、平寇贼以靖边疆、今天下太平、兵革不用、独广西蛮贼作耗。流及广东。杀掠人民。攻陷城邑。葢由将非其人。兵失其驭。是以人各偷安。莫肯赴鬬。寇至则却走以避其锋。寇退则张皇以徼其功。昔狄青宣抚广南。不再月而破侬智高。近时山云为总兵。而徭獞不敢出没。今天下岂无贤将如狄青山云者。但未有以的知而用之也。夫两广虽边地。然此贼不除。则延蔓之势。渐不可遏。四夷闻之。恐生他患。乞选良将以灭贼为期仍遣有风力御史体审。先前兵将老师玩寇之故。惩治一二。以警其余。然后申明军法凡贼人出入蹊径。官兵不守把经过地方。官兵不拦截。攻刼堡寨。官兵不固守。所陷城邑。所司不报闻。皆治以重罪如此则法令严。而将士奋勇。贼可扫定而边境获宁。臣等议以为二事皆有理。但徙戎之论。朝廷往因言者有达官不必动之诏。惟两广贼情。宜另遣御史体审。事为可行。
　　会议漕运事宜【漕运事宜】
　　此成化三年漕运事也举其一以例其余葢损益可知矣一兑运成化三年秋粮三百二十六万石、淮安徐州临清德州仓支粮七十四万石、如有灾伤停免。就令漕运官于淮安等仓。照数支运。一兑运粮米正粮、每石两尖加耗平斛、其加耗则例、湖广江西浙江六斗五升、江南直隶并庐州府五斗五升、江北四斗五升、徐州四斗、山东河南三斗、一兑运米以十分为率。京仓收六分。通州仓收四分。支运俱通州仓。一官军攒运。如遇风水坏船。百里内府州县正官。百里外所在官司视验。申漕运官依例处分。一运粮官军行粮、浙江江西湖广江南直隶卫所。并南京各卫、俱于本处支米三石、江北凤阳等八卫所、并直隶庐州安庆陆安滁州泗州寿州仪真扬州八卫、俱于淮安仓支米麦二石八斗。高邮淮安大河邳州徐州左六卫俱于徐州仓支米麦二石六斗遮洋船并南京水军左等八卫、于南京各卫仓、大河等五卫于淮安常盈仓、山东于临清仓、俱支米二石四斗。德州天津等九卫、于德州仓支米二石。一南京有无籍之徒。名为跟子。遇各处起解粮草布绢到京。先于舣舟处迎引赴官。每米一百石。草一千包。索取歇家银一钱。其歇家亦百端遮说取利。事败法司罪如常例。人无所惩。请令南京法司。如有犯此。徒罪以上者枷号三月。谪戍边方。一南京各卫应纳屯田子粒。巳有定制。近多拖欠不完者。葢征收之数少管屯之官多各假公营私。屯军应差。不能存业。请自今有屯卫所。但选老成廉干者一人总理。征粮之时。不许差人。及亲诣搅扰各卫。仍照红牌例。无得擅科差。违者听廵仓御史举劾。一南京英武飞雄广武卫。初拨江北下屯该纳原额子粒一万四千三百六十九石八斗有奇。除起运外。存留者俱各卫。然既无监收之官。又无收贮之仓。故每月虽有俸粮文册。而无扣支之数。宜令本卫量修仓廒付经历收支岁遣主事一人监督。一南京翰林院官吏、及翰林院官员、该支南京三分四分本色俸粮、九百六十余石、每岁俱于礼部关支不便、请以本院空地、修理仓廒、每年会计粮数、定拨收支、庶事体归一、一河南旧添注佥事一员、提督中都留守司、并安庆等二十八卫屯种、近革去、于额内副使佥事、岁轮一人提督、事冗官少不便。宜如旧添注佥事、一王府婚丧大事、每岁朝廷三五次遣官行礼、馆谷赠遗。未免浩费。请自今亲王郡王并妃如旧。差在京内外官行礼。其将军县主以下。应差京官者。以命布政司官。应差内官者。以命本府承奉。一朝廷设立仓粮、预备赈济、官吏放给之际、多不用心。里老书手。夤缘作弊。贫难缺食。不得其济。而殷实贿赂。多得支给。或假逃户以冐支。或通舆皂以关用。又有虚数侵盗。插和沙土者。以致小民不被实惠。乞勑该部出榜禁约。如有仍前作弊者。不拘赃数多少。槩发口外为民。事属枉法者充军。一为事官赃证明白、问拟罢职者、往往捏词赴京、妄诉摭拾、原问官吏、自今在外廵抚廵按、并按察司、问过有赃官吏、赴京诉冤者、原问充军者发极边卫分、原问为民者发口外、一济宁州至汶上县、先因雨雪泥淖。添置康庄驿设马二十五匹。驴六十头。寻以驴拨南城开河二驿改置站船。而马仍留本驿。宜革去之。而以马拨谭城晏城刘普桃园四驿。一山东属宁海威海成山靖海大嵩鳌山灵山安东等卫。雄崖海阳宁津奇山等所。僻在海滨。分廵分守提督把总官。经年不至。致军民被虐边备不修。设或倭寇猝至。为患非轻。乞敕山东按察司管粮副使兼提督官军。修城池。缮器械。禁科扰。操军马。以备不虞。一直隶淮阳庐凤四府徐滁和三州、地势卑湿。不利畜牧。致解官之马。多以不堪退回。乞如江南镇江等府事例。每匹收价银十两类解。则官民两便矣。一徐吕二洪。全藉河南脾沙冈等处水灌注接济运船。先年设主事一员。后又添设河南参议一员专理。近乃罢去。兼管于河南布政司分廵官。以致上源淤塞。水利不兴。请如旧增置参议为便。一济宁州小长沟至开河驿堤。上接汶泗等河。下通黑马等沟。导引泉水以济粮运元时州之西蓄孙村南望二河之水。设减水闸十余座。水大量减泄。小则流入官河甚利。今久失修葺。日就坍塌。且每岁山水冲坏堤岸。春时无水接济。夏则漫流渰没田禾。舟楫难行。请如前修筑。一仪真至通州。俱系运道。而淮扬一带水路。各有专官管理。惟自直沾至通州。事多废坠。请令张家湾收砖主事。督同所在军卫有司委官提调。各浅夫老以时采取摏草。每春初粮运之时。遇有水浅漫流。如法筑置坝堰。逼水归洪。庶粮运无滞留之患。一贵州土官袭职有例。就彼冠带。免其赴部。乞照近年湖广考满官吏事例。令土官五品以上者。纳米三百石。六品以下者。一百五十石。以备凶荒。一京仓缺廒。收受粮米。先请葢造二百间。工部巳于大军仓内。葢成六十间。然犹未足。闻工部所余木植尚多、通州亦然。请仍葢成原请之数。
　　李中丞奏疏（奏疏）
　　李宾
　　奏疏
　　推举御史疏
　　保举疏
　　推举御史疏【公同推举】
　　本院先奏御史缺员数多、请勑天下廵按御史、并布按二司正官、选推官知县中廉能名著、历练老成、言貌相宜、年三十以上、五十以下、进士举人出身、历任三年之上、不限旌异与否、举送吏部核实、分送两京各道问刑半年。照例实授。其有知而不举。举而不公者罪之。巳蒙俞允。兼命廵抚大臣、公同推举、自是惟南直隶廵抚廵按及浙江两司、会举数人。其它顾忌畏避未见敢举一人者。又其后止许推举曾经旌异者。且旌异多出好恶之私。又有避嫌而不肯旌异者廵按御史每年一更。有前以旌异而后不肯覆勘者。其中有年貌不相宜者。有非科目出身者。有旌异之后。易其初心者。古称立贤无方。不可拘泥。又曰、荐贤受上赏。蔽贤蒙显戮。若不纳贿赂。不私故旧。不听请托。不执偏见。恊于公论自然得人况今御史多缺而紧急用人之际。乞如前例。仍行天下廵抚廵按并布按二司正官、各举所部推官知县、凡以科目出身、三年秩满、堪为御史者、虽未旌异。当亦举之。若复知而不举。举而不公者仍论以法。如此则振扬风纪。皆得其人。而天下有司。亦知所劝勉矣
　　保举疏【保举人才】
　　公为总宪故疏令廵方及外台核实保举人才以兴吏治诚正本之论也
　　贤才屈在下僚、上不见知、无由自达、乞敕在京文臣四品五品管事官、及六科十三道官、各举所知、如知州缺、则于州同知判官知县等官。知县缺则于县丞主簿教职等官内。各举一人。该部再加详察遇缺除用。仍各注举主职名。日后犯赃连坐。仍请通行各处廵按御史、幷按察司分廵官、照依宪纲事理、所至之处、广询博采守令廉勤公谨。六事克举。备荒救荒有策者。戒饬之。纠劾之。务臻实效。毋事虚文。若廵按御史按察司官不用心访察。颠倒是非者。俱坐以罪。如此则善者知所劝。而益修厥职。恶者知所惧。而勉于为善。庶几守令皆得其人。下民各安其生。而无流移失所者矣
　　皇明经世文编卷之四十一终
　　皇明经世文编卷之四十二
　　华亭陈子龙卧子　宋征璧尚木　徐孚远闇公　李雯舒章选辑
　　姚台元可参阅
　　白恭敏奏疏（疏）
　　白圭
　　疏
　　御寇方畧疏
　　四川盗贼疏
　　军务七事疏
　　处置荆襄疏
　　覆万翼安边疏
　　御寇方畧疏【御寇】
　　一延缓边方。东西绵亘二千余里。通接察罕脑儿断头诸处。最为要害。诸营堡防守官军、俱于陕西南阳潼关摘调每处分番往来无常、恐非经久之计、切见榆林城安边营神木县系边境要冲。土地广饶。水草便宜。于其地各立一卫。或分调延绥庆阳三卫全伍官军。或编送内外问拟刑徒。及近岁清出诸卫新军守御其地。一虏寇近年以来、稔知我边军马单弱、营堡寥落辄肆侵掠今河巳解、尚在河套、且各堡屯兵相离路远猝遇有警不能应援、切见榆林等营堡旧调诸处守备官军、强弱不齐、宜于其中精简膂力过人、弓马闲习骑兵二万。分屯三路。量加赏赉。名曰游击令其五人为伍。十五为队。编为伍甲。籍其姓名。有功则同升。无功则并戮。又推举可用武臣三人一人充总兵、二人充游击、专用御寇、仍请敕文武大臣一人、赍纪功勘合、同总兵等官即军中激劝升赏假以生杀之权、其所选官军、中路一万。听总兵参将调遣。其东西二路游击将军、各统五千。或在安边神木边境或驻延绥环庆。就粮按伏。往来堤备。首尾相应。使我有掎角之势。敌受腹背之攻。一甘宁延绥三边操备军士、俱系西安左等卫累次选调防御之数、父子兄弟相继戍边离彼原卫既远数偿官马岁治军装劳役不息、户有人丁亦各差操、且陕西灾旱连年、衣食缺乏、虽给口粮、不足以赡、故军士逃亡、殆以千计今军旅方殷、恐渐乏人守御乞令各边守臣查勘所调旗军多寡等第、如京军事例、或听于原卫全支月粮一石、或听优免余丁差役。使听助军费。或听岁加赏赉、倒死官马、令守臣区画众、为买补则军伍无逃亡之患、而人心可劝矣、一延庆二府所属环县合水县葭州保安州等处、民居散漫、城堡远隔招寇剽掠、而合水白豹等川、铁边德靖金汤诸处、有城堡墩台遗址、亦有山寨险利之处、乞令陕西三司堂上官亲诣边陲查勘、旧有墩台山寨之地、量役军民修筑凡旁近散处军民悉拘入堡、守望相助、又增拨延庆二府原选土兵、分屯操守、及各处问拟囚徒、定拨墩台哨守膫望、有警举火传报、则边氓有保聚之固矣、
　　四川盗贼疏【盗贼】
　　日者四川盗起、烧毁县治、敌杀官兵、而江西河南山东俱有草寇窃发、南北直隶、水旱相仍淮河淤塞湖水耗竭、所在多转徒之民、行舟被刼掠之害、浙江自去年以来、旱潦为患、江潮溢涨、矿贼窃起、矧两广流贼未宁、陕西虏寇未息、荆襄流民未定、此皆目前可虑之事、今天下有司。既不能加意抚恤。以消患于未然。又不能及时缉捕。以弭患于已发。事机一失。渐不可图。则远近骚动其忧将大。惟　皇上以生灵为念。中敕各处镇守廵抚廵按并三司官、严抚捕之禁、重隐蔽之罚、凡有盗起、实时捕绝、仍令有司廵视抚理、如所廵之地。盗贼刼掠。至于再三而一月不获者。分廵分守及原委官。俱令停俸捕贼。大盗之聚皆起于上下相蒙不捕小盗之故刼掠至于四五。而限内不获者。令戴罪捕贼。必获乃已。其或啸聚成群。事势艰大。驰奏处分。如有因循隐匿者。听镇守等官执问。如此则法令严明、盗可以灭、而民可以安生矣。
　　军务七事疏【军务】
　　近者虏势陆梁总督军务右都御史王越非假以便宜重权、人不用命、因疏军务七事、请敕越遵行之、一官兵有寡击众、出奇杀贼者、听越取所在官库金帛赏之、仍上其功籍、若畏缩失机、及夺取首级、掩为已功、情罪深重者、参将以下、即军中斩之以狥、轻者或停月俸、或夺冠带、或降禄秩、庶赏罚严明、官军用命、一今陕西延绥宁夏官吏军民舍余人等、有计谋超越、习晓胡事者、有运筹破贼、可以成功者、悉听越询访举用、一体升赏、一陕西平凉及高桥等处、多上达土人。陕西义勇宋时已用之善射敢战。宜令越选其众所信服之人。令自招集。能招千人以下者。授所镇抚。千人以上者。授百户。五千人以上者。授千户。原有职者。逓升一级。仍人给银三两。布二疋。月米一石。并鞍马器伏、复其赋役。号为义勇。编立队伍。相兼调用。如例升赏。事宁之日。愿从军者听。不愿者放归农、其官员军民户下有年力精壮、自愿报效者、亦如例招募、一官军土兵人等、夺获虏寇畜产、近皆以给有功官军、但虏寇所掠者、多陕西军民、孽畜将尽、无以耕作、后有夺获者。仍给原获之人。恐亦难行其余被掠者。召主还之。不得侵夺。一领军守备大小将官。战守各有所宜。宜因其才更易之一典守粮草官、怠事作弊以致边。储空虚、及委办军务、任情避事者、不分方面军职、职即执问、其延绥陕西宁夏镇守总兵副参游击等官、俱宜听越节制、如有安边弭寇之策、驰奏以闻、
　　处置荆襄疏【荆襄】
　　荆襄一带。山林深阻。流民往往群聚其中。时或弄兵。以为民害。今人幸已扫除、苟不乘时处置恐余孽复滋将贻后患、臣等议得襄阳荆州等卫所官军永乐宣德间。俱于本处操守。未尝远调。房县在万山中。去襄阳七百余里山水险恶。其千户所专一守御地方。均州与竹山房县上津郧县谷城光化。相为唇齿。其千户所专一控制诸县。自正统十四年以来。始将各卫官军。调遣麓川两广等处征进及于太和□等处修造。以致城池空虚。武备废弛。故贼首千斤刘得以乘隙为乱。请以分调各处官军取回操守城池。有警易于调用。又安远县西北抵房县五百余里。西南抵夷陵二百八十余里。东南抵荆州三百四十余里。又去荆门南彰当阳隔远。县小民寡。遇有盗贼。急难救援。请于此设立千户所以备御地方。又荆襄地方实与陕西四川河南四省。强域相接。道路险远。要害去处无廵检司盘诘。以故所在流民。往往趣之。久则聚集为非。请于房县板桥山谷城县石花街南漳县七里头襄阳县油房滩当阳县漳河口立廵检司设官置兵盘诘奸细。又均州竹山郧县上津南漳谷城枣阳光化宜城当阳远安等州县、州止设知州判官吏目、县止设知县典史、且此数处民少地广。就食流民屯田军余数少、词讼纷纭、盗贼时发、请州添设同知一员县添县丞一员、俾专抚安人民缉捕盗贼防革奸弊、
　　覆万翼安边疏【安边】
　　故事边境封界之外、军民不得擅出耕牧迩岁守边诸将。乃私令军士于界外开种沃地。于各堡分牧头畜。招寇虏掠。若能因而屯筑岂非守边上策因粮于我。欲令廵按御史行边禁约宜移文延绥镇守诸官禁之、违者听廵抚廵按并按察司奏治、山东逃民、见在神水葭州诸边营堡耕牧致生边衅、俟无事之时、欲审其贯籍、给以口粮、省今复业、有居处成家、愿编军伍者、听宜移文廵按、并三司分廵官如所拟行之、各边将帅。以损兵为失机。寇至则婴城闭匿。欲遣科道一人在边廵察、凡遇有警。敌众则固守而要其归。敌寡则并力以歼其众。然兵无定法。宜移文守边官员有寇则相机战守。寇众则互相应援。不得依违误事各边营堡守瞭官军羸壮贫富不同、守备等官、或包办月钱、或占为匠役或令耕田取利、故有力者偷安自逸贫弱者久守墩台。欲专遣御史一员、往来点视、凡守墩官军。季一更代。然令各边有警。专人廵视。恐致烦扰。宜移文廵抚官严加禁约务使差役均平。违者听廵抚廵按官奏治榆林东西地方、胡寇出没之所、欲增设营堡墩台、量调守望军马宜移文镇守等官、令详议可否以闻、欲如旧制以奋勇当先者为奇功不次升赏以斩获首级为次功量加赏赉虽近年间以奋勇当先与擒斩一例升赏、然皆斟量贼情功次多寡处之。实非旧制。葢奋勇数多。恐赏至于滥。宜仍如近例、因功升赏、当先官军有出众奇功、听总兵等官拟奏区处、
　　皇明经世文编卷之四十二终
　　皇明经世文编卷之四十三
　　华亭陈子龙卧子　徐孚远闇公　宋征璧尚木　李雯舒章选辑
　　李之楠仙植参阅
　　王庄毅公奏疏（疏）　李襄敏公奏疏（疏）
　　王庄毅公奏疏（疏）
　　王竑
　　疏
　　论边事疏
　　覆安边方畧疏
　　论陕西用兵事宜疏
　　两广剿贼安民疏
　　论边事疏【制虏】
　　臣闻兵法曰、公固知兵者不独以节槩胜也凡战者以正合、以奇胜、曩者逆虏孛来犯边、朝廷用安远侯柳溥充总兵官、统大将军趋凉州以待敌、所谓正兵也。又命武平伯陈友充游击将军、往来截杀、岂非奇兵乎。友等用是出虏不意。劫其老营。斩获无算。至今虏闻游兵。辄怀畏避。此用奇取胜之明验也今此虏复来入寇、虽与讲和、终非久计、乞照前日用兵事宜、令副总兵冯宗统领京营并河南山东等处官军为正兵、从兰县大路径进。复分兵一二万人。以参将一员。充游击将军统之。仍命文臣一员监督。各给旗牌。从宜调度。分为两翼。各路而进。如和好巳成。按兵堤备。不然。则与甘凉等处总兵密相纠合。或断其前。或截其后。或冲其腹心。劫其老营。使彼腹背受敌。首尾难救。如此。则虏酋可擒。丑类可殄。而边民得以息肩矣。
　　覆安边方畧疏【备边】
　　一延绥庆阳等境、广袤千里、甚宜耕牧、但须增立营堡。以时开闭。使我有险可守。寇无利可乘。且所辖东西二十五营堡、每顿兵不过一二百人、势孤兵弱、难以应敌、远兵猝难应援、府谷县境极临东边、西距诸营八百余里。师来寇去。劳敝无功。可选诸营精兵九千。分为六哨。分屯府谷神木二县。龙州榆林二城。高家安边二堡。统驭得人。训练有法。无事则巡历边疆。遇警则彼此应合。又延安地临极边。鄜州定边庆阳俱在腹里相去不止数程。遇警猝难驰报。况虏入寇。必经边堡。而过延安肤施甘泉等县。方到鄜州庆阳。其鄜庆所屯防秋军士二千余人。乞分布沿边要害以备调用。见今边军因追补亏损官马。无力赔偿。虽出阵伤。亦违例征并。是以类多逃窜。致战守缺人。乞令所司停免买赔。庶不使军马两失
　　论陕西用兵事宜疏【陕西用兵】
　　一关陕之地。风气刚劲。俗尚武节。多有智谋勇敢之人。乞出榜召募。一乞给降银牌、遇有功者、即给赏存照以凭升用、一山东河南等处、见调官军、乞如京军例赐银两丰袄、一军中处置诸务、并无法比可据、军士往往临阵在逃、多方误事、乞查洪武永乐年间行军决罚条例。颁降军前。以凭遵行。一乞将陕西布政司官库见贮银布、收买战马五千匹、给军征进、一乞将陕西在城、及迤西所属卫所官军民壮舍人、余丁操练、以备警急调用、
　　两广剿贼安民疏【两广剿贼】
　　一两广之事、在此一举、赵辅韩雍、须假以赏罚重权使得便宜行事、斯可望其成功、一辅等至彼、须审度贼情轻重缓急。事轻而缓者、委三司官谋勇可任者分道守御。重而急者。须躬亲率兵从事。欲于黄西进兵。则先守浔州诸处要害贼奔之地欲于广东攻剿。则先据贼之归路务俾此贼进退无路、腹背受敌、兵集则贼遁兵去则复来此西南夷之常情也须大征以殄灭之一贼闻我军既集。恐深遁不出。须筑堡立栅。图为围困之计、不可辄称贼退民安。即与班师。一须严戒军士。不得斩杀幼儿妇女。及被胁来归之人以为功。仍宜榜谕胁从之人。愿复业者。曲加赈恤。一广西土官人等。有能招集土兵狼兵。杀败蛮贼、平定一村一寨者。即给以冠带。具奏量与官职。其两广境内官吏军民及致仕闲住等官。有谙破贼方畧。许询访举用。有功一例升赏。一两广连年被贼扰害。民不聊生。今大军徂征。复累供给。其民间应买办解纳物料。并清解军匠。及成化元年以前逋欠粮银商税钞贯。乞暂停止。
　　李襄敏公奏疏（疏）
　　李秉
　　疏
　　奏虏情疏
　　奏边务六事疏
　　论边事疏
　　上边议三事疏
　　整饬边备事
　　奏虏情疏【贡虏】
　　近者迤北进贡使臣从万全右卫拆墙以进、径至宣府驻札沿山、牧放马驼、近者一二十里。远者四五十里听候办验马匹。延住半月之上。方起程赴京。诚恐其窥伺虚实。变生不测。乞敕廷臣计议、今后如遇使臣到、就令将所带弓箭行李收封在官。依例欵待。骑牵马驼。选人伴送赴京辨验。庶不令彼久驻窥伺。
　　奏边务六事疏【边务】
　　一户部送银一万两牧贮官库、令俟军士出战日给赏、臣以为未战而赏。则可使修器械。壮士气。临战而赏。则缓不及事。虽辞无益。且既赏精兵次拨军士。军中临阵出战有头拨次拨之号亦系策应人数。若全不预。恐沮其効劳之心。乞以前银精兵给什之六。次拨给什之四。庶恩泽稍均。人有激劝。可图成功。一各处军士。止以有妻为有家小。其虽有父母兄弟而无妻。亦作无家小。减支月粮。是轻父母而重妻。非经久可行之法。况父母兄弟供给军装不无补助乞以此等作有家小开报。一体增给。庶使亲属有赖。军不逃亡。一调拨守边官军。俱有行粮口粮。其家小在原卫者。复给月粮。固巳重费矣。近闻有家小随住。潜将本卫月粮粜卖与人者。又有私探家小。因而逃赴原籍者。是虚出之弊又且甚焉。乞令该卫送其家小。俱赴守备处所。就支月粮。行粮住给。其有父母年老。果不能去。及事故代回者。仍在原卫给月粮。必须开豁明白。勿得重冒。一旧例各边瞭望宫军。去城四十里之外者方给口粮近因达贼犯边创立墩台。多在腹里。守瞭官军。较之沿边昼夜不得休息者。劳逸不同。而口粮一体支给。亦为虚费。乞令住给。一宣府先因布少。军士冬衣布。有家小该三疋四疋者内一二疋。每疋折棉花三斤近闻本地布贵花贱。价直不平。人心嗟怨。乞令每疋折棉花四斤。一宣府既添除山西参政副使等官、监督收放粮米其旧差本部收粮主事一员。不无虚旷。宜取回部。
　　论边事疏【边事】
　　臣材识粗庸、叨膺边寄、偶有所见、不敢缄嘿、谨条具以闻、一各处沿边卫所旧有武学。近多革废。故官军之家。虽有俊秀子弟。无能教训。欲求将材。不可得巳。乞令各卫所充军文职。有学问者。免其差操。或于旧学。或于闲房。专教官军子弟。庶俊材不至于失学。将材不至于乏人。一万全诸卫所官军。自扰攘以来。或与贼交争。死于锋镝。或势孤力屈。被贼虏去。其遗留父母妻室。有老年者残疾者。卫所无人养赡。原籍程途窵远。形影相吊。无所依止帚。饥寒死亡。诚可哀悯。乞令所在官司。量与口粮布衣。恤其饥寒。保全性命。庶广朝廷之仁政。以召天地之和气。一古云无三年之积、则不可以为国、今口外仓庾多无三年之积、而东自永宁。西抵蔚州。多有荒闲田地。可以耕种。宜令宜府等处见操步队。及空闲军余开垦。庶军无饥馑之忧。民免转输之苦。一保安新城去怀来仅六十余里柴沟堡距怀安城仅四十余里。镇守内官在怀安城则有章保陈士。在怀安城。则有田霭韦源。每岁令此四人者。轮流守备。更代不一。士卒苦其往来艰难。官吏厌其迎送频数。况所在各起房屋、劳费军民。宜令前四人者。二人分守保安新城柴沟堡。二人分守怀安怀来。则官事简而人无所扰。委任专而责有所止帚一直隶隆庆州民原有十四里。永宁县原有八里。自变乱以来。死亡逃窜者众。今见在民隆庆不过四百余户。永宁不过一百四十余户。合之不过五里有余。而两处州县相去仅四十里尔。夫张官置吏。所以为民。今官吏多为民少。民其能安富乎。宜将永宁县并之隆庆州。则民不受害。官无冗员而粮有蓄积。
　　上边议三事疏【辽东边事】
　　一辽东自在安乐二州、先年投降夷人、升授指挥等官、遇有病故、免其子弟赴京、就于都御史处袭替、后兵部必欲其应继之人、赴京袭替、多有贫难、经年旷职者、人心嗟怨。或因而泄漏边情乞今后凡有应该袭替之人、许于辽东都司转行廵抚都御史处袭替、具由令本司年终通类造册奏缴以备查考、一辽阳开原二处、有副总兵参将分镇守地方、缘其间所属通远等堡、俱系夷贼侵犯之处、山路险远、必得熟于乡导裨将。统调人马。分据要害。庶几有警易于应援臣见延绥等处参将都指挥韩斌、生长辽东、曾守备义州、号令严明、夷狄畏詟、今延绥边警以宁、乞将韩斌取回辽东、命充游击将军、听调杀贼、一辽东地方自成化二年秋以后、迄今被贼抢掠之处、其听调官军、多有与贼交锋、被伤阵亡者、又有守瞭墩台城堡被贼攻围、射伤身死者、巳该镇廵等官节次奏报、有案可查。而升赏不及、乞行廵抚等官、将节次行勘造册敢勇当先及阵亡被伤官军、并未行勘、曾与贼对敌被伤、或因而身死、没于王事者通查明白、量加升赏、以激劝人
  </div>
  <div class="pagination">
   <a href="皇明经世文编_page14.html">
    上一页
   </a>
   <span>
    ...
   </span>
   <a href="皇明经世文编_page10.html">
    10
   </a>
   <a href="皇明经世文编_page11.html">
    11
   </a>
   <a href="皇明经世文编_page12.html">
    12
   </a>
   <a href="皇明经世文编_page13.html">
    13
   </a>
   <a href="皇明经世文编_page14.html">
    14
   </a>
   <span class="current-page">
    15
   </span>
   <a href="皇明经世文编_page16.html">
    16
   </a>
   <a href="皇明经世文编_page17.html">
    17
   </a>
   <a href="皇明经世文编_page18.html">
    18
   </a>
   <a href="皇明经世文编_page19.html">
    19
   </a>
   <a href="皇明经世文编_page20.html">
    20
   </a>
   <span>
    ...
   </span>
   <a href="皇明经世文编_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
