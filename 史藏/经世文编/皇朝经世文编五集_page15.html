<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编五集 - 第 15 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编五集 - 第 15 页/共 36 页
  </h1>
  <div class="content">
   以方出圆解　　　　　　　　　　　　　　　　　　　
叶尔昌
方者直线也圆者弧线也周髀所谓以方出圆者以方之形度圆之分圆数即从方数而出与前说圆出于方之理合也盖方象地圆象天方之体偶圆之体奇方象乎地地易测也圆象乎天天难测也然推天者以地准之即以易测而测难测也方之象偶偶有尽也圆之象奇奇无尽也然求奇者以偶定之即以有尽而尽无尽也故曰以方出圆也管子能大圆者体乎大方本此如正圆求积以径自乘为正方形而以方率圆率比例求之即得又于圆内正方画为句股先得四边形复求之得八边形如是屡求至亿万边与圆外切凑合遂化圆周为直线皆以方出圆之理也又如绘图家环矩为圆矩方器也以矩之一端为枢以一端旋转为圆此亦圆出于方之证也盖万物之象万象之数皆不离方圆孟子曰规矩方圆之至考工记曰圆者中规方者中矩淮南子云左手画方右手画圆方圆皆以对待言之实则以方出圆圆之体非方不能定圆之积非方不能求耳
　　光气考　　　　　　　　　　　　　　　　　　　　　
叶尔昌
物有其轻重不可测而附身方显其大力者四光热电气及摄力是也热及电气摄力释之于前按化学光与热有相因之理试再言之光之变化可于照相见之更有时一物而具数色者如一片之光红朱黄绿蓝青紫各色灿呈红居首而[紫](且)居末化物之光多生紫色腐鱼及死畜臭烂者其质恒化而为光即朽光常发所谓磷也热气之用主燠能使流质若气质不凝实为定质倘人行近火或日光射照手上温暖自生此即热气之证按光之定位紫色为殿受热最微而冠以红色受热最重热气随在可见然亦有不可以求者热由内化不得而知此所谓热气之隐蕴者也譬少放热水于冰上则水入冰中热不敌寒热气俄散不见水未结为冰而热先散冰未融于水而热已消消则不可见其热所消之热必职所融之冰然水少冰多旋融则冰旋结矣中蕴之热亦能验知如锤一铁久之即见其发红摩一干木久之即见其生暖是知铁与木皆蕴内热也物去其热当成定质如水银去其热气即变成实质如银此事有人航海近北极见之北极热最微者也热加于冰则化为水是谓融化热加于水则化为气是谓气化及热加于铁则化为流质是亦融化若热至十分有加无已铁质或亦气化石灰参水热气暴发放火焰能伤人此何故也盖水蕴内热一遇石灰热即外发发则水之流质成定质所谓定质者以内少热耳凡质皆有内热但有多寡之不同火酒内含热气水亦如之水酒相和其热气较原酒原水为盛其故何也盖两质搀匀则变杂质杂质之热本不如凡质原热之多今既两热相和所以觉其然耳

时务分类文编卷十五
　算学　地舆
　　问开正负诸乘方孰为捷法　　　　　　　　　　　　　　
沈善蒸
按开正负诸乘方之法用处最广即如秦九韶之数书李冶之天元朱世杰之四元皆有藉开正负诸乘方而得所求之数开方必先定其初商而正负诸乘方之初商最难定因有益积连枝之异甚有商多而余实反多退商之而却尽之式其方式乘数加多则开之益难故治天元者恒以开方为难事所以数学家精思设法屡出新术今将各术详释于左
假如三乘方式为●●●●●法曰定初商为●以初商乘第一层隅此层数自下而上得●加入第二层下廉得●再以初商乘之得●加第三层上廉得●。再以初商乘之得●加入第四层方得●。再以初商乘之得●。加入上层负实异名减为加得┼为次商实　再以初商乘第一层隅四倍之得●。加入三倍下廉得●。再以初商乘之得●。加入倍上廉得●。再以初商乘之得●。加入方得●。为次商方。　再以初商乘第一层隅六倍之得●。加入三倍下廉得●。再以初商乘之得●。加入上廉得●。为次商上廉。　再以初商乘第一层隅四倍之得●。加入下廉得●。为次商下廉。　仍以●为隅。与实方廉相并得●●●●●。为开次商式。乃以上廉进一位与方相加。得●为法。以除实得●。又因方廉隅同为正。须退商为●。或●。先以●试之如前法。求得三商实变为正是知商●。为太多。必用●为次商。仍如前法。求得●为三商实。又求得●●●为方廉仍以●为隅并之得●●●●●为开三商式乃以方除实得●即为三商仍如前法求之却尽是为开尽并诸商得●即方又法如前法求得次商实●。及次商方●。其上廉以下不根也。　必求。乃以方除实。得●。亦退商●与●若。以●先试。即以●加初商。得●为乘法。仍列●●●●●。以●乘第一层得●。加入第二层。得●。再以●乘之。得●。加入第三层得●。再以●乘之。得●。加入第四层。得●。再以●乘之。得●加入上层得●为三商实。　再以●乘第一层。四倍之得●。加入三倍下廉得●。再以●乘之。得●。加入倍上廉。得●。再以●乘之。得●加入方得●。为三商方。以方除实得●。即为三商。加初次商得●。仍如求次商法求之却尽。又法如四乘方式●●●●●●。用求数根法。求得实根●●●●●●。且又用超步法得位数●●。又求得尾数●。视数根中取二根或多根相乘。其尾数必为●者。惟●为●。●为●然●有四位。与位数不合。是知●为商数。即元数也。
又法取略大于商数为外元以外元乘隅加入长廉再以外元乘之加入平廉如是递求而上至加入方后以外元乘之而止即为外积又以外元加一如前递求亦至加入方后再乘之而止其得数与外积相减又减一为递次除法　又取小初商为一借元如求外积法求得一借积减本积余以除法除之得数加一借元为二借元又求得二借积减本积余以除法除之得数加二借元为三借元顺是以下皆如是求至借元渐大与元数密合而止
又法任取大小二商为一借元二借元如前法求得一借积二借积乃以一借积与二借积之较积为一率二借积与本积之较积为二率一二两借元之较为三率求得四率以加减二借元为三借元　又以三借元求得三借积以二三两借积之较积为一率三借积与本积之较积为二率二三两借元之较为三率求得四率以加减三借元为四借元　顺是以下皆如是求至与元数密合而止　试考以上五法互有难易均非捷法如首二法之最难者定初商虽有超步之法如益积翻积之多乘方或有商一数开之不合又易一数开之仍不合甚至易十余次而得者次商较易于初商然亦有易二三次可得者数根开方之法虽无定初商之难事又有求数根之法为甚繁如实数在十万以内可捡对数阐微表在数理精蕴内求得数根如法开之诚为捷法如在十万之外其求数根之繁几如求初商相等末二法必须所借之元与元数略近庶可省递求次数似为便捷然求略近借元亦非易事若借元与元数悬殊必须辗转相求至十余次方得密合所以亦非捷法昔人云开方无捷法诚哉是言也
　　近日开方诸法略具梗概诸法虽均有不便但求其较易立方可依代数术开之立方以上求初商则用超步法次商以下则用借积比例法集众长以求之庶不至束手无策
　　验乘除误否旧传九减试法其能试之理安在若不用九减任用他数减试视九减法孰为难易　　　
沈善蒸
验乘除之误旧传九减之外其三四六七八皆可作减试之法惟一二五不可用因乘除之误恒差一二五等数故也梅氏算书祗有九减七减两法因用他数减试之法均同七减故用他数之减法可不俱载焉按九减法无论验加减乘除之误先以法数各位相并满九者以九减之减至不满九而止又实数得数并减亦如之并减过之数法仍为法实仍为实如验乘法者仍相乘验除法者仍除之验加减者仍加减之所得之数满九者又九减之必与不能各位相并须从首位次第以七减之减至尾位不满七而止减过之原得数相同是为无误若不同必有误矣七减法则稍异减毕后乘除加减试验之法皆与九减同试言其理夫数起于一极于九以一加九而成十以十加九十而成百所以一与十百千万之较数为九九九九九九九九九九按此诸较数俱为九之倍数以九减之俱能却尽无余又如三与三十之较数二七七与七十之较数六三亦为九之倍数故无论何数退下一位或几位即与九减几次无异譬如八十退下一位变为八即如八十以九减八次亦为八所以九减之法十百千万均可并入单位而他减则不能并也又准此理九减之法可以改为以并代减更为简捷假如八六五五七八四今欲以并代减将各位相并得四三又相并得七则与九减减得之数同若论用他数减试视九减孰为难易则他减难而九减易因九减可并故也然九减法有利亦必有弊凡乘除之误往往因加错位次与减错位次者居多乃九减不能验出此等之误因九减亦不计位次之故是以九减虽称捷法诚不如七减之尽善也
　　说理透彻至窥得九减之弊尤见心细
　　验乘除误否旧传九减试法其能试之理安在若不用九减任用他数减试视九减法孰为难易　　　　
崔有洲
数之始生于一极于九乘除虽循环无穷而皆不能溢出九九范围之外故九减不论单十百千之位十百千即一也亦不计空位只据现有之数而计之如此●彼●两数相乘则并二一三七得十三以九减之余四于上并彼一三五六得十五以九减之余六以乘上得●并得六寄左乃以彼此两数相乘得●并得四十二以九减之亦余六与左数同则知无误如不用九减或用七减八减六减均可但拘于单十百千之位辗转屡次减之不及九减之便捷也或曰否九减不及七减之善七减单十百千仍居单十百千之位不违理之自然九减虽捷设如乘除误计降其位而珠筹之数恰符九减又恶能验乎曰凡古之造九减者原为乘除位次繁多难免无误之时若未知升降定位者岂能握策而运筹哉如初学者位次不多无庸假途九减七减也任用约分法之屡减亦可验也若驭位次繁多者则莫如九减之善也
　　反复发明题无剩义
　　海镜之通句即平三和通股即高三和通弦即皇极三和大差即明三和小差即三和黄方即太虚三和试为溯其原委　　　　　　　　
沈善蒸
解曰试自圆心作通弦之垂线如心甲半径成川甲心日甲心两句股形其川甲心形之股与日甲心形之句均系半径而平取月之青川之夕高句朱之山旦之日亦系半径为相等形故川甲心形之弦川之心等于平弦川之地月之川日甲心形之弦日[之心](心之)等于高弦天之日日之山此即皇极句心之川等于平弦皇极股日之心等于高弦之理也通句系平句高句皇极句之和故即平三和通股系平股高股皇极股之和故即高三和通弦系平弦高弦皇极弦之和故即皇极三和又月之南与月之甲相等山之东与山之甲相等故明句弦和等于日之甲即与高股等股山之东弦山之川和等于川之甲即与平句等明句南之月股山之东之和等于月之山即太虚弦也乃大差天之[甲](申)系高股明股日之南之和故即明三和小差地之艮系平句句东之川之和故即三和黄方巽之南加巽之东系太虚句月之巽股巽之山和与明句股之和故即太虚三和均合问 图略
　　简括浏亮兼而有之
　　海镜之通句即平三和通股即高三和通弦即皇极三和大差即明三和小差
　　即三和黄方即太虚三和试为溯其原委　　　　　　　　
郑兴森
大差者句股较加黄方即为股小差者股弦较加黄方即为句黄方者弦和较减句股并即为弦通句既等于平三和平三和减句弦为股即高句减句股为弦即皇极句减倍句一股为大差即明句减倍股一句为小差即句减倍弦为黄方即太虚句通股既等于高三和高弦即皇极股高大差即明股高小差即股高黄方即太虚股通弦既等于皇极三和极大差即明弦极小差即弦极黄方即虚弦大差既等于明三和明小差即大差明黄方即虚大差小差既等三和黄方即虚小差黄方既等于太虚三和则虚之句股弦大差小差必等于平高极明诸黄方他若虚两句并为平句明虚两股并为高股明虚三弦并为极弦平大差皇极大差较为明大差高小差极小差较为小差高黄明黄较为虚黄五事可以类推更以六事推之平高极三者合等于通高极二者合等于边平极二者合等于底高明虚三者合等于黄广平虚三者合等于黄长高明二者合等于大差平二者合等于小差其原委如此
　　头头是道非于此学夙有体验者不办
　　弦和较羃为一率句股相乘倍之为二率弦羃内减句股较羃为三率求得四
　　率开平方得弦和和以比例之理释之　　　　　　　　　　
郑兴森
弦和较羃为句弦较股弦较相乘羃之倍弦和和羃为句弦和股弦和相乘羃之倍句股相乘为直积得句股积之倍倍直积为句股积者四弦羃内有句股较羃一句股积四故减较羃余与倍直积等句股之法以倍句与股或句与倍股为二三两率相乘得数以一率弦和较除之四率得弦和和今倍直积与弦羃减较羃等相乘为句股积十六倍二三率相乘犹中率自乘也本以边为比例今以羃为比例边线也羃面也今既为面故得四率须开方而得线此实为合率比例
　　解证审确句股和较之义可称娴熟
　　名山大泽不以封论　　　　　　　　　　　　　　　　　
赵贤书
三代封建以九州岛之大裂为千百国而不病其散者何也土地虽分裂而天下之精神脉络仍在天子呼吸操纵之中故其势虽散而仍聚王制有之曰名山大泽不以日代下而申论焉夫天子之治天下也有不可与人者二曰利权曰形势二者散之天下则彼沃此瘠我强尔弱争夺之端起凌竞之风长矣惟举而归之一人乃可统驭天下而调剂其平考之周官山泽之数司书掌之山泽之阻司险掌之山泽之赋列于太府九州岛之川泽山数载职方氏而诸侯无所隶焉此则封建之良法美意也夫鱼盐蜃蛤材木宝藏乃天地之藏自然之利与农桑相辅而行者也殽河汉阨塞要害乃天地之险自然之形势与城郭沟池树渠之固相辅而行者也顾农桑之利城郭沟池树渠之固天下分之而不病其散山泽之利之固一人收之而不以为私此则古先圣王驭世之大权虑世之深意假使成康而后君天下者操此无失虽封建至今存可矣观春秋时齐擅山海楚有云梦宋得孟诸而天子之利权失晋有郇瑕桃林楚有方城汉水郑据虎牢秦筑临晋而天子之形势失盖自幽厉凌夷平桓衰替山泽之饶固不能自[守诸](诸守)侯因而收之其离析分裂非一朝一夕之故驯至列分辟争兼并割据而郡县之势成矣封建之说遂为世诟岂病知三代之时虽盛封建初未尝散而无所统哉
　　衍贯本末是一则封建论
　　吴伐郯论　　　　　　　　　　　　　　　　　　　　　
赵引修
春秋书吴始于成公七年伐郯识者曰此荐食上国之始也书之所以罪吴虽然春秋之旨则薄于惩吴而责厚于责晋夫郯与吴非密迩也郯处东海吴处南海中有江淮之阻相距千里也劳师伐远可以必其有功乎哉使晋遣一旅之师横陈江淮之间吴进则抗其前吴退则截其归以逸待劳如御秦于崤也安在不能败吴以救郯或曰伐郯必舟师也吴利于水晋利于陆是以不能与吴争则曷不征诸侯之师伐吴以正其罪如齐桓之次召陵以伐楚乎如是而封豕长蛇之毒或几乎息矣计不出此吴乃长驱直捣无所顾忌卒及郯成固逆料晋必不能救郯耳不惟不能救郯明年又以诸侯伐郯不惟不能伐吴又屡与吴为会盟主固如是乎夫汉阳诸姬楚实尽之然桓文之为盟主也犹能攘楚今吴为不道伐我同盟晋则不罪吴而罪郯自以不能制吴耶则如服焉若犹未也则宜恤弱伐暴之不暇柰何郯则见伐吴则断道黄池不绝于史是犹两军相持二帅则酬酢往来而士卒则进退皆以为戮也呜呼郑则服楚而伐许之贰于楚晋则通吴而伐郯之贰于吴许太岳之后而郯则少昊之子孙也处分争之世可夫
　　支公爱鹰赏其神巂于斯文亦云
　　秦征晋河东论　　　　　　　　　　　　　　　　　　　
赵贤书
左氏传僖十四年秦始征晋河东置官司焉十七年晋太子圉为质于秦秦归晋河东而妻之说者曰晋侯之入也赂秦伯以河外列城五东尽虢略南及华山内及解梁城盖自华阴以及河南府之嵩县南暨邓州凡六百里皆古虢略地桃林之塞在焉所谓河东者即此余读此即洒然异之夫桃林即秦时函谷关春秋之世秦晋七十年之战伐意在争此诚如左氏言是既得之而复归之直视为无足重轻之地虽庸人亦将笑其愚顾以秦穆之英鸷而出此哉及读顾氏春秋大事表以为春秋当日虽天子所赐地苟其民不服则亦不得而有桓王以苏忿生之田赐郑而盟向背叛襄王以南阳赐晋而温原不服秦之河东盖亦类此况尔时晋兵力尚强秦盖知其力不能有故索质子于晋而归之以为名耳是说也余尤疑之夫盟向虽迁其地卒归郑温原虽围其后卒服晋桃林为秦晋咽喉其得失关两国大局秦当未得此地时且必以全力争之苟已在掌握必以全力守之无疑夫以秦之兵力足以挫强邻威西戎安有不能制区区一方之民而曰力不能有是何故欤况观传文是秦于河东置官征赋殆将三年所谓民不服者其安在余盖以是知桃林之未尝入秦也按传文河东杜氏略而不注然既曰河东当在大河以东不当在大河以南与上文河外字显有内外之别考成十一年传秦史颗盟晋侯于河东此是晋令狐地在蒲州府猗氏县西南十五里汉晋时有河东郡今在解州夏县北北魏有河东郡即今蒲州府永济县东南隋有河东郡河东县唐宋金元有河东县即今蒲州府永济县治然则自来称河东者不出蒲州解州一带从未有称渑潼等地为河东者则诸家之说误可知矣以愚观之河东殆即河内之解梁等城意晋人当日征缮以辅孺子闭关拒秦而以河东无足重轻之地赂秦以求其君秦知其不可屈则所谓我执一人焉何益故权取其地而卒归惠公旋以其孤悬河内不易守故索质而归其地其意仍欲徐图崤函不以河东为意耳我于是叹当日吕却诸臣谋国之善力守重险其有功于春秋非浅也
因为之论曰王既熄五霸迭起其间宋襄无论已而四君者夫子予桓文而斥之穆何哉秦楚之盛也常足为周室患而齐晋之盛则扬以尊周顾齐之霸桓公以后无能继者晋则累世强盛晋之攘楚也楚势已强故事倍而功浅晋之制秦也秦势未振故事不劳而功巨夫秦虎狼之国也雄据岐雍东向窥伺盖非一朝获麟后二百余年卒代周祚论者以为地势使然然而秦穆之世秦人屏息西陲不敢东出以争诸侯者则晋为之也晋之所以能制秦者有桃林以塞秦之门户也是故桃林之险秦晋所必争也第秦当襄文之世僻处岐西未得咸雍遑言关辅至武公西畿虢郑之地稍稍自强迄穆公灭芮筑王城以临晋盖骎骎乎东向而图霸矣而晋献旋已灭虞虢举崤函于是秦之门户尽在晋肘腋中夫以秦穆之雄略志在图霸岂能郁郁久受制于人则其汲汲不忘东向亦固其所故始则援立惠公贪其河外列城之赂既不可得矣则又输粟以市其德修武以俟其隙处心积虑盖亦有年至韩原一战而败其师徒执其国君秦于此时或乘兵威之方盛而袭之或留其君臣以要之欲取崤函此其时哉绝不意吕却诸臣布置周密词令从容虽当举国挫动之余仍能屹立不动卒不肯舍险以与敌于是秦人之深谋远虑以求逞志于一时者乃仅仅得征河东之地君子以为晋国百数十年之霸业成周四百余年之祚于此亦重有赖焉何也崤函者秦晋之咽喉东京之门户也秦苟得之以制晋则晋南下之路断而秦则逼近京师较楚之申吕为尤甚且楚争郑而晋得以救之者以楚去郑稍远而晋得陕虢庇郑于宇下能联络东诸侯以为之援也秦若据有虢略则晋与郑隔绝郑在秦掌握中秦伐郑而晋不能救也秦得郑则周室如累卵三川之亡且不待赧王之世然则桃林之险如此其可重也秦之欲得桃林如此其至也韩原军败秦有必得桃林之势又如此其可危也而秦卒仅仅征河东而已是故吕却诸臣君子谓其有功于春秋非浅也厥后七雄之世今日割五城明日割十城类皆坐自削弱使秦日以强大而魏之华阴及河西上郡尤为形势利便使当时谋国之士有如吕甥却乞其人坚忍不拔保其土地秦虽强何自而天下哉
　　一篇大议论关系周晋全局却从河东两字探讨出来如此方许作考据家
　　[秦](东)征晋河东论　　　　　　　　　　　　
康宜鉴
秦穆公之不霸贪也贪以存于心虽有仁智之谋帝王之器终不得有为以成其大名何也晋惠公之入许赂秦以河外列城五既而背之穆公方不忘此而晋惠又背施弃邻德之不报求战于韩原是其为秦获也正所以偿许秦之赂也不偿则秦得君偿之则秦得地如此而秦可安受河东之地亦无庸汲汲焉以置官司也纳君之惠树援睦邻为上既纳之而仍受其赂赂不得而要君以求之秦虽德晋秦已少恩夫秦岂果能使晋侯而归之哉亦动于饴甥纳而不定废而不立之语贪于必报德有死无二之语而知挟制之下晋不复背河东故曰是吾心也意盖早有以处置河东矣然则秦之伐晋乃专为此兴兵也不然此一役也秦可以霸而卒不霸者贿赂之念在于中纳君之善不之计所兢兢而惟恐或失者一河东耳传故于韩之战而以秦始征晋河东结之明秦志也夫人惟一念之贪为不可用用则吾为人用人且不为吾用河东之征秦伯其有悔心乎大学云货悖而入者亦悖而出以区区之河东易霸天下之盛名纵不甚惜而亦知河东之地终非得为秦有者乎子圉入秦妻以爱女而仍令食采于此欲以盖之也晚矣
　　立论能见其大
　　场池井各盐引地考　　　　　　　　　　　　　　　　　　
朱逢甲
今天下盐场一百二十有五盐池则大池一小池二盐井则大井一十有六小井七千七百有三所产之盐各分引地定制不容紊也约而言之天津之芦盐江浙之淮盐浙盐皆海盐设场而煎海成之者也即场盐也山西陕甘则池盐也云南四川则井盐也他如山东福建广东则亦海盐也亦场盐也产盐者盖十有一省焉场盐白而散池盐粒而莹井盐黑而坚大如巨石小如方与场盐池盐绝不同盐之生长又不同淮浙盐熬波闽粤盐积卤淮南盐煎淮北盐晒山东盐有煎有晒宁夏池盐刮地解州池盐风水所结川滇井盐汲井盐之性又不同如贵州之兴义府食滇盐则瘿故改食川盐云南之浪穹民食白井盐则胀宜改食云龙井盐盖同一井盐也而性又不同矣今考引地先考之古在唐时则许汝郑邓之西食河东池盐汴渭唐邓之东皆食场盐宋时池盐最盛山东之济兖曹濮河南之滑郑陈颍汝许河北之怀澶安徽之颍亳皆食池盐至明时定引地以场盐言之两淮盐场三十其引地则应天宁国太平扬州凤阳庐州安庆池州淮安九府滁和二州江西湖广二省河南汝宁南阳三府及陈州是也两浙盐场三十有五其引地则苏州松江常州镇江徽州五府及广德州江西之广信府是也长芦盐场二十有四其引地则直隶河南之彰德辉二府是也山东盐场十有五其引地则山东直隶徐邳宿三州河南开封府是也福建盐场七其引地则福建本省是也广东盐场十有四其引地则广惠韶潮肇庆南雄六府及江西赣州府是也又广东之海北盐场十有五其引地则高雷廉琼四府湖广之桂阳郴二州广西桂林柳梧浔庆远南宁平乐太平思明镇安十府田龙泗城奉议利五州是也此皆明场盐之引地也至于明之池盐河东盐池分东西二场其引地则陕西之西安汉中延安凤翔四府河南之河南归怀汝南阳五府及汝州山西之平阳潞安二府泽沁辽三州是也甘肃灵州之大小盐池其引地则巩昌临洮二府及河州是也此明池盐之引地也至于明之井盐四川课司十有七其引地则四川之成都叙夔顺庆保宁五府潼川嘉定广安广元雅五州县是也云南之黑白安宁各课司一五并课司七其引地则云南本省是也以上乃明之场盐池盐井盐各引地也
请再考今之引地　国朝即明制而损益之考今场盐引地江南之两淮场盐引地最广跨有六省西尽湖南湖北两省北至河南之归德陈州光州而东下尽徐州南自江宁沿江以西及安徽之宁国和州各境尽江西一省此康熙初年所定之引地也其湖南之衡州宝庆永顺三府明时曾为粤盐引地顺治十八年改为淮盐引地江西之吉安一府亦曾为粤盐引地后亦改为淮盐引地至江西湖南湖北三省虽皆为淮盐引地而江西之广信府为浙盐引地江西之赣州湖南之郴州为粤盐引地又河南之陈州●属舞阳一县本为淮盐引地康熙二十七年改为芦盐引地虽淮浙芦粤均为场盐而其引江南之苏松常镇四府徽州五府及广德州江西之广信府是也至今直隶长芦场盐引地则直隶本省之外河南地又或析或改焉至今浙江场盐引地浙江本省之外则之开封辉怀庆彰德陈州许州及南阳府属之舞阳县是也较明时之引地加广矣至今山东场盐引地则山东本省之济东登莱青等府及江南河南十五州县是也其河南州县则归德府属及辉府属之考城县皆其引地明时山东引地有直隶开封徐州今直隶开封为芦盐引地徐州为淮盐引地矣引地较少矣至今福建场盐引地则仅本省之七府一县盖台湾一府越在海外不列于引地也至今广东场盐引地则广东广西二省江西之南赣二府福建之汀州一府湖南之嘉桂八州县都计一百六十处又如黔之古州亦食粤盐其引地较明加增矣惟琼州一府越在海外地产盐销于本境不设引地也以上皆今之场盐引地也至考今之池盐引地今山西河东解州池盐引地则山西陕西河南三省考山西引地平阳蒲州泽州潞安四府及解州绛州等四十四州县为池盐引地至太原汾州宁武三府及辽州沁州平定州代州忻州等四十四州县虽亦池盐引地而兼食土盐至岢岚州保德州等十一州县虽亦池盐引地而专食土盐以距[盐](玺)池千余里故刮食土盐也至大同朔平二府则距盐池更远故食口盐口盐者口外蒙古之盐又名蒙盐即今蒙古阿拉善王之吉兰泰池盐是也故大同朔平二府虽为山西之边郡非山西池盐之引地也至陕西引地则西安延安是也若凤翔汉中二府则改食甘肃之花马池盐矣至河南引地则河南南阳汝陕府州属及许州属之襄城县是也此今山西池盐之引地也至今甘肃花马池盐引地则本省平凉各府及陕西之凤翔汉中二府是也至今陕西之池盐引地其盐池曰吉兰泰池在中边外古贺兰山地蒙古阿拉善王于嘉庆中献其地即唐书温池县之盐池也其引地至陕西之皇甫川山西之保德州而止甘肃之食此池盐者十居六七焉
此外陕西之定边厅尚有连池烂池二盐池甘肃之靖远宁夏亦有盐池皆未定引地至考今之井盐引地今云南之井盐其引地在本省黑井引地则云南楚雄曲靖三府也安丰井何陋井安宁州安井引地则澄江临安开化三府也案版井抱母井引地则元江普洱镇沅三府也白井引地则大理永昌鹤庆三府及蒙化厅也云龙井引地则顺宁府兼永昌府也丽江井五井弥沙井引地则丽江府剑川州也沙井引地则景东厅也惟东川昭通二府为川盐引地广西广南二府为川盐引地至今四川之井盐引地本省之外云南之东川昭通二府贵州之普安等处皆其引地贵州普安安南等处本为滇盐引地康熙中总督王继文奏改为川盐引地也以上皆今之[场](引)盐池盐井盐引地也夫使引地不分将富饶之地食盐争趋贫瘠之区运盐不至何以流通惟核其丁户衡其田粮酌其远近定其引地斯盐无滞行之患民无淡食之虞乃盐法至今而又几至无法者则以大乱虽平元气未复户口凋敝民力困穷定额日增盐课日重成本日大又况紊其引地多其私盐虽使刘晏复生亦末如之何也已矣要惟先清其引地复缉其私盐奏减其额课渐轻其成本庶为救弊之良法乎至于引地间有当酌改一二者如常镇近淮何以食浙建昌近闽何以食淮上蔡近河东何销淮引巴东近西蜀何食淮盐此类正多宜稍改易盖近则本轻而价贱远则费巨而值昂一为改移民无食贵之嗟商免道远之累官无欠额之虑国无亏课之忧矣此虽有定法尚宜变法也
　　征引详核蔚然巨观
　　规复淮盐引地议　　　　　　　　　　　　　　　　　　
陈炳
出盐之地有十二路而两淮为盛两淮盐务南北虽同一课运而轻重悬殊南盐原额一百三十余万引正杂捐带共课五百余万两北盐原额二十八万余引正课三千余两其营销之地南北犬牙相错南盐课赋重于北盐九倍场盐运脚经费亦数倍于北盐故口岸售价贵于北盐而小民趋贱避贵越境侵占最为便捷此北盐销运愈畅南盐销运愈绌之所由来也然多销十万引北盐祇多十余万两之课多销十万引南盐即多五十万两之课此则必急求南销畅旺方于国课有裨也审矣案两湖口岸虽有川粤潞三省邻近浸灌而向来销数每年总有九成自督臣陶澍起北票以来则年减一年北票越占愈多南纲销数愈绌徒致库少杂款商赔正项已运之盐堆积两岁未办之引请运不前舍其重而就其轻此邻私之病在皮毛北盐之病在心腹也然而规复实难若不及早变通必致南盐一败涂地专司北盐者可以置身事外统辖两淮者未免措置为难况北盐专以验赀为巧法而当银源艰滞之时徒因验赀之故不论远近俱因此而屯聚千万银两以致银路不通其实不过收票税数十万两遂使国计民生处处窒碍钱价日减盗贼繁兴此病之尤甚者也议者谓南纲折减以来亦复销运两滞仍有悬引七万余引虽予以缓纳提售设法已尽而口岸半为北盐蔓占徒多尘积且缓纳有关库贮提售有碍轮销仍于南纲课遇不利无已规复之道拟一南北通筹轻重兼顾之法莫若于七万余悬引外再于派运数内按成酌提七万余引共成十五万引以北票四十六万引核成搭配凡办北票三千余引者配办南盐一千引如办此项提配数内南盐一千引者配办北票三千余引南则无须缓纳提售于库贮转输得益北则免其验赀出利于北票成本有裨北课全而南课亦全南课清而北课亦清库渐裕而南盐销数亦可保守矣姑论列之以俟当局者采择焉
　　淮盐议就南盐北盐立论虽非抑川扶淮之本意然邻私病在皮毛北盐病在心腹从此下手亦是要议论亦娓娓动人

时务分类文编卷十六
　铁政　矿务
　　铁政　
陈次亮
铁之为用大矣伊古以来釜铛以爨钱镈以耕深闺之刀翦无声绝塞之戈矛如雪以至百工椎凿效伎程材九陛钟镛铭勋纪事自公私上下民生日用无一不于铁乎是资明时海疆将帅虏获倭人及奉诏放还皆乞取锁镣欢欣踊跃而去以倭不产铁故也盖铁之为用实冠五金中国铁矿繁多故如取如携了无足异使天下一日无[铁](钱)斯民之不便何如英吉利海西三岛耳当未得印度之先徒以煤铁之富贩运欧洲纵横海外近日西士之精于天文化学者考察太阳本体其色其光其热与煅红之锰铁无殊疑其质性相同故光华相若自书契至今五千岁阳乌光热未减豪芒地体小于日轮三百万倍日与地之吸力如景随形如磁引铁同类则相感同气则相求因疑地与众行星皆日中爆出之分体故大地所产惟铁独多而外洋火山震裂之时所涌出者皆硫磺与铁汁也意地心奇热焚烧锰铁之精与日轮光热俱同故其气可以互摄今日讲求格致机器铁路取多用宏然以理揣之日轮铁也地球亦铁也则铁之效用于人者今日尚其滥觞而未得穷其究竟也西士之言如此虽六合之外古圣人有所不言然俯察仰观不得谓豪无所见矣通商而后洋铁盛行大关乎制造海防小极于寻常日用中国非无铁也制炼不精故大利尽为所夺也张之洞有见于此在鄂奏开铁政一局购机炼钢以辟利原或乃掎摭流言阻挠至计若惟恐西人失利而中国富疆也者井蛙夏虫之见渊鱼丛雀之心不自知其倒行逆施之至于此极也惟局中工匠举用西人费巨工繁难乎为继宜选聪俊子弟随节出洋于克虏伯及著名各厂专门习学然后博考旧法参用中西弃短取长持平核实其必用西法者提官款以助其成其兼用中法者藉人力以省其费他若枯煤受煅引气以然镫铁洛所遗入灰而成石务使矿无遗利厂无弃材乃能细大不捐精粗悉当中国煤铁之矿十八行省无处无之广收利权致精械用权衡今古便益公私他日兵事偶开则精枪快铁舰鱼雷取之宫中而皆备何必皇皇然窃窃然忧局外之刁难恫喝哉
　　遵　旨议奏兴办矿务设法扩充开采折光绪二十二年六月初一日　
崧蕃
头品顶戴云贵总督兼署云南巡抚奴才崧蕃跪　奏为遵　旨兴办矿务拟即委查旧有各厂设法扩充开采恭折仰祈　圣鉴事光绪二十二年二月二十六日承准军机大臣字寄本年正月三十日奉　上谕云南向产五金贵州出铅素旺山西所出之铁夙称精良现虽未据覆奏均宜及时攻采以期逐渐推广着即将筹办情形据实迅速覆奏总之开办矿务以金银矿务为最先各该省如能实力访查确有金银矿地设法兴办自较煤矿等项得为巨等因钦此仰见　圣主深宫焦劳推广利源之至意下怀钦悚莫可名言查云南五金各厂承平时计有六十余处兵燹以后除铜务一项已蒙　特派唐炯督办外其余金银锡铁各厂计尚有三十处之谱或洞老山空久经停歇或从前极旺之地现在积水过深无从着手或现虽开办而所出无多仅敷成本或官虽封禁而附近无业贫民不时私自采取种种情形不一而足当此时需孔亟允宜收此天地自然之利以裨　国用而裕度支奴才身受　厚恩天良具在敢不竭力图维冀纾　宸当饬藩臬会同善后局司道妥议详办现拟遴委熟悉矿务之员分赴各属先将旧有金银各厂会同各该地方官一律查勘明确分别何处可办何处不能办再设法筹备官本在于矿苗最旺之处认真开采以期得较巨一面广集商股加委妥员逐渐扩充办理并将锡铁各厂亦次第兴办缘云南地处边瘠兵燹后实鲜富商大贾若不先发官本商民仍多观望必致日久无济徒误事机且查云南矿务从前承平之时均系用本地工匠开采煎炼历着成效此次亦拟不设机器厂不用外洋矿师以节糜费而杜后患务使开一分利源中国即得一分利益惟是天财地半皆应运而生消长盈虚非可先机而应恳　天恩俯准　敕部将一切例章略为变通并宽予限期俾奴才得以督饬承办各员招集绅商广为开采断不敢畏难苟安一奏塞责自干咎戾除俟委员查勘明确并将办理情形详细具奏暨咨明户部查照外理合先行恭折覆　奏伏乞皇上圣鉴训示再云贵总督系奴才本任毋庸会衔合并陈明谨　奏奉　朱批户部知道钦此
　　御史王鹏运请通饬开办矿务鼓铸银圆折　
王鹏运
奏为制钱日少产铜日稀民用大绌请　明谕天下开办矿务鼓铸银圆以塞漏卮而维大局恭折仰祈　圣鉴事窃近日以来京师钱价日贵银价日贱咸归咎于私铸之充斥银号之把持而不知皆非也迩来东南各省纹银每两仅易制钱千二百文洋钱每圆仅换制钱八百余文银贱钱贵有甚于京师者盖其间有大漏卮焉不可不亟思补救也当光绪十一二年间越事初定即有倭人串同内地奸商以银易钱装运出口以致各省钱价陡长银价愈低于时乃有鼓铸制钱之议滇南产铜日少遂不得不购买洋铜倭商购去中国制钱将其中金银提出已敷购钱资本及购铜议起复以净铜售诸中国本一而息三倍之天下之利孰有大于是者此皆由中国商人不通化学当闭关绝市之时尚可无虞外泄通商以来若固守成规不思变计则旁有大盗其觊觎而盘剥之也亦固其宜此次倭索偿款多至二万三千余万彼以一万万两购钱出口可买尽中国制钱以我之矛陷我之盾则制钱立竭铜产不多官力无可挽回民间不能不用其必至于溃败决裂穷而思乱明矣各省禁钱出口独未查禁轮船外洋不用中国铜钱其运钱出口何为者应请　旨饬下总署通行各口税务司严查充公不得丝毫徇纵此节流之法也然税司习气恒刻待华商而宽待洋商利之所在人所必趋虽法禁綦严仍将百计偷漏非筹变通之法决不足以支危局而开利源其策有二请为　皇上缕悉陈之
一曰铸银圆九州岛作贡三品兼权周初九府泉刀始专以铜钱济用迄今民用繁而铜矿少加以外人盘剥流弊已深乾隆时美洲银矿大开皆运至中国现银日多而不自铸银钱以利民用此何说也况比年来中国黄金出口由三百万增至二千余万两如不自铸金钱则国宝全空终受外人挟制应请　旨饬下户部购买极大机器鼓铸金银铜三品之钱金钱轻重略仿英镑大小银钱用鄂粤铸成之式铸成后颁发各省　谕天下一体通行各省亦一律鼓铸以资利用仍　特派大臣总理其事惟救急之法则宜先铸银钱明春钱价必大涨度购机运京建厂设局约需一年广东铸银局机器甚大每日可铸银钱七万余圆铜钱九万余串应请　饬下户部先拨银三百万两专铸大小银钱运京备用通行各省筹款运粤铸钱俟机器到京厂屋齐备即由京局办理此变通之法一也二曰开矿政中国五金各矿藏地下者不可胜数徒以封禁大利不开比年西士考察及中国土人所知者如川藏之金矿铜矿江西湖南之铜矿金矿煤矿云南两广之五金各矿奉吉之金矿山西河南之煤铁矿皆以官吏贪图省事不愿开采小民本小力微无由上达藏金银于地下而怀宝啼饥甚无谓也应请　特谕天下凡有矿之地一律准民招商集股呈请开采地方官吏认真保护不得阻挠俟矿利既丰然后按十分取一酌抽税课一切赢绌官不与闻如矿产微即行裁撤认真办理则把持壅遏诸弊一扫而空期以十年矿产全开民生自富而国用犹有不足国势犹有不强者未之有也此变通之法二也夫穷则变变则通通则久苟非时势所人谁不欲习故安常坐享无事之福无如民穷国匮财用不足尚有日本及西洋各国虎视耽耽倒持太阿之柄不筹一救弊之法何以安我蒸黎保固疆宇惟希　宸断采纳迅赐施行天下幸甚谨缮折上陈伏乞　皇上圣鉴谨　奏 
　　户部议覆王鹏运请开办矿务鼓铸银圆折
奏为遵　旨会议具奏恭折仰祈　圣鉴事光绪二十一年十二月十五日准军机处片交本日御史王鹏运奏制钱日少产铜日稀请禁止轮船运钱出口并开办矿务鼓铸银圆以维大局一折钦奉　谕旨着户部总理各国事务衙门议奏钦此钦遵并抄录原奏知照前来查原奏内称近来京师钱价日贵银价日贱咸归咎于私铸之充斥银号之把持而不知皆非也其间有漏卮不可不亟思补救当光绪十一二年间越事初定即有倭人串同内地奸商以银易钱装运出口以致各省钱价陡长银价愈低于是乃有鼓[铸](锺)制钱之议滇南产铜日少遂不得不购买洋铜倭商购去中国制钱将其中金银提出已敷购钱资本及购铜议起以净铜售诸中国本一而息三倍之天下之利孰大于是此次倭索偿款多至二万三千余万彼以一万万两购钱出口可买尽中国制钱各省禁钱出口独未查禁轮船外洋不用中国铜钱其运钱何为者应请　旨饬下总署通行各口税务司严查充公不得徇纵此节流之法也然利之所在人所必趋虽法禁綦严仍将百计偷漏非筹变通之法不足以支危局而开利源其策有二一曰铸银圆九州岛作贡三品兼权周初九府泉刀始专以铜钱济用迄今民用繁而铜矿少加以外人盘剥流弊已深乾隆时美洲银矿大开皆运至中国现银日多而不自铸银钱此何说也比年来中国黄金出口由三百万增至二千余万如不自铸金钱则国全空终受外人挟制应请　旨饬下户部购买极大机器鼓铸金银铜三品之钱金钱仿英镑大小银钱用鄂粤铸成之式铸成后颁发各省　谕天下一体通行各省亦一律鼓铸以资利用仍　特派大臣总理其事惟救急之法则宜先铸银钱明春钱价必大涨度购机运京建厂设局约需一年广东铸银局机器甚大每日可铸银钱七万余圆铜钱九万余串应请　饬下户部先拨银三百万两专铸大小银钱运京备用通行各省筹款运粤铸钱俟机器到京厂屋齐备即由京局办理一曰开矿政中国五金各矿藏地下者不可胜数徒以封禁大利不开比年西士考察及中国土人所知者如川藏之金矿铜江西湖南之金铜煤云南两广之五金各山西河南之煤铁奉吉之金皆以官吏贪图省事不愿开采小民本少力微无由上达应请　特谕天下凡有之地一律准民招商集股呈请开采地方官吏认真保护不得阻扰俟利既丰然后按十分取一酌抽税课一切赢绌官不与闻期以十年产全开民生自富各等语
臣等窃维理财之要兴利与除弊不外因时以制宜自通商互市以来中国金银流出外洋者岁以数千万固不徒制钱一端为然也即以制钱论洋商输运出口原难保其必无而务未兴鼓铸应需铜铅仍从外洋购取是其流不能节源不能开国计民生所由日以蹙也当此时局艰难度支告匮自宜取天地自然之利收　国家自有之权设法变通诚为当务之急该御史原奏内称各省禁钱出口独未查禁轮船应请通行各海口税务司严查充公不得徇纵一节总理各国事务衙门查咸丰八年议订通商章程善后条约第五款内载铜钱不准运出外国惟通商中国各口准其以此口运至彼口照现定章程遵行该商赴关报明数目若干运往何口或令本商及同商二人联名具呈保单抑或听监督饬令另交结实信据方准给照别口监督于执照上注明收到字样加印信从给照之日起限六个月缴销若过期不缴销执照即将其钱货原本照数罚缴入官其进出口均免纳税至载船无论浅满均纳船钞等语是查禁轮船载运铜钱本有成约该御史所奏奸商偷运如此之多究由何关出口辗转出洋未据声叙应由臣衙门转饬各关道监督会同税司申明约章切实办理各该关出口铜钱岁约几何是否概有保单执照其无单照之钱各该关曾否查出罚办应令各该关监督税司详查声复以后务当照约办理毋或疏虞倘扦手人等徇情容隐被别口查出即治以应得之咎该御史所请禁钱出口并行各海口严查不得徇纵自系严杜铜源外溢为维持圜法要计核与约章相符自应照准又据奏称非筹变通之法不足以支危局而开利源其策有二曰铸银圆曰开矿政各节户部查银圆之铸创自外洋近则督臣张之洞购置机器设局开办于粤东现复试办于湖北江浙粤闽流通甚便嗣后奏请仿照成法推行各省则有御史易俊陈其璋两折均经臣部议准奏请咨令沿海沿江各省用意经营并声明务须考核成色流通行使尤以选派局员为第一要义已通行遵照各在案今该御史王鹏运请　谕天下一体通行各省一律鼓铸与臣部先后议覆各折奏意见相同惟原奏内称先铸银圆豫防钱价大涨请　饬下臣部先拨银三百万两由粤局专铸大小银钱运京备用俟购买机器到京厂屋齐备即由京局办理等语查臣部上年议覆御史陈其璋折内亦有以京城开铸工匠生疏不如仍就广东湖北两省已成之局加增成本竭力扩充此外沿海沿江各省亦可自行设局如购器设厂一时未能应手则酌拨成本附粤鄂两局分铸现在各省尚未奏咨声覆如粤局成本果能凑集加增各省畛域不分又复力筹附铸则成本较前倍巨自无庸再拨库储应俟粤省及沿海沿江各省奏咨到日再由臣部妥议办理至开办政识时务者莫不以此为言惟必统利害以兼筹联商民为一气始能兴办上年九月臣部议覆漕运总督松椿折内业已按照原奏开到省分咨行各督抚将军都统大臣详细查明如境内有可开采之处确有把握准其奏明开办现在亦未奏咨到部今该御史王鹏运请准民招商集股开采地方官吏认真保护不得阻扰务既丰酌抽税课一切赢绌官不与闻等语既于公帑无亏尤与　国课有益自应照准惟股分能否集有无弊混应由臣部再行咨令各产省分厘定章程切实奏明报部如有奸商侵蚀股款及藉众滋生事端仍责令地方有司从严惩办地方官吏亦不得藉端勒索致干严参
以上各条臣等祗知其利之可兴而不能必其弊之悉去应请　特颁谕旨饬下各省将军督抚及海关监督转饬税务司一体遵照实力奉行不得视为故常仍前空言搪塞所有臣等遵　旨会议具奏各缘由理合恭折具陈伏乞　皇上圣鉴再此折系户部会同总理各国事务衙门办理合并声明谨　奏 
　　人　
陈次亮
古之人仰法天俯察地观象于天取材于地五金之产三品之珍天地之精英所以济万民之日用也故自首山采铜而后开矿之政历唐虞三代以迄宋元有其举之莫敢废也有屡开焉无终禁也废之禁之实自有明之中叶始矣万历中增设矿税宦四出不见臣工者垂二十年矿税其名也搜括其实也岂无忠言谠论冀回天听而靖人心而其私意别有所存非口舌所能力挽甫及再世神器已移后人借鉴覆车因噎废食自滇铜照常采办外各省一律封禁以至于今同治初元通商伊始当事建议开矿纠集公司然良莠杂糅未久即相率闭匿致商民百万资本尽付东流今日偶及开矿一端已几几乎望影惊心谈虎色变矣守旧者胶执成见谋新者任用非人遂使古今以来良法美意悬为厉禁视若畏途而山川无尽之藏终无由一见于世日皇皇然忧贫患寡怀金玉而啼饥乎兹者鉴商办之非策于滇南设矿务大臣矣经营屡年反不若开平漠河之卓著成效者积重难返成本过昂所得之数不敌所费商办非官办亦非也然则奈何曰考之于古则增设人参之于今则官督商办仿盐法之制量地设官而已矣扼要之图厥有四事一曰习矿师开矿之法识苗为先当日公司所延矿师半系外洋无赖夸张诡诈愚弄华人婪薪俸数万金事后则飘然竟去滇南延诸日本受弊亦同必须令出洋学生专门学习参以中法精心考明试以功斯即人之选也二曰集商本近日集股之事闻者咸有戒心必须妥议章程由户部商部主持其事苟有亏蚀查究着偿股票由商部印行务使精美不能作伪乃能取信于民也三曰弭事端众逾千人派兵弹压并矿丁团练以防未然秩之崇卑视矿之大小督抚兼辖矿政如盐政之例以一事权矿中危险颇多仍参仿西国章程办理四曰征税课矿税不能定额情形时有变迁宜仿泰西廿分抽一信赏必罚酌盈剂虚因时制宜随地立法事之济否首在得人矣夫大利之所存必不能终閟于地我终弃之而能禁人之不取乎英夷缅甸法并越南皆艳羡云南之矿日伺朝鲜俄开铁路皆觊觎东省之金及此时而自开之得天之时因地之利天不爱地道不爱宝以固疆圉则无形之甲兵也以济度支则不竭之府库也此屡朝之成法周礼之遗规而今日切时之要策也
　　开矿　
汤蛰仙
地不爱宝也利不讳言也不富未有能强者也虽然富于国每病于民富于私易损于公求其有利无害而为天地自然之富无如开矿取不禁用不竭化无用为有用人人知之知之而卒不开开之而卒不富非矿误开者第开者误矿耳间者矿亦数开矣大抵泥于官督商办之说而无事不由官总其成招商股以资成本矿匠多滥竽也机器无实济也总办会办支应文案名目既开销自巨但论情势为任用不问贤否之混淆平度金矿徐州铁矿三山银矿鹤铜矿均以是败率是道也虽布金满地如取如未有能富者也西人言理财从无以商合官者今乃混官商而一之官有权商无权势不至本集自商利散于官不止特借矿股为戏人之猴焉而已今请以官发其端举其事而既任之商不以官与天下无不富之矿窃有说于此仅费朝廷十余万之帑不数年而可综二十三行省所有之矿一一渐宣其蕴坐收其利当道亦愿闻之乎请朝廷明降谕旨查明旧有矿产处所或新有矿苗发露而未报官者令地方详析具报一面谕出使各国大臣就外洋博访头等矿师数人来华饩从其厚总署派曾经学习矿务司员导之分赴各省确加测验而详记其苗之衰旺穴之浅深质之优劣以达之部先覆勘一二处有不实者严坐所荐之使臣自无徇私滥保者云南贵州等省边民有老于矿事者亦可令该督抚确访招徕所费尤省就所验厘定其价之等差仿牙行纳帖例刊发矿帖攽之藩司由商民认地具领计所入岁必不訾或集訾伙办或独力开采听其便如吏有孔仅刘晏之流长于理财乐开风气愿认地开采者奏请准行筹洋刍议所举矿屯六利抉摘无余宜仿为之不得多派委员滥用私人仍蹈恶习而启流弊岁缴所余于国明提几成以次犒办理各员各营仍优予议人情最贪者利而最重者名重赏悬其前峻罚怵其后尚有肥己误公者哉
会稽之东有鄙人焉富于窖藏而恒忧贫有语之者曰子明明有窖藏在贫胡为者则以畚锸不具仆从无助对今中国之弃货于地将无同夫使中国而无需于矿也则不必开无论互市以来进口出口货价相抵岁尚溢出银二三千万两从此银根日短急赖矿以补捄之也即以煤铁论日用所必需也制造所必需也且去年两广督臣张请筑湖北至卢沟桥铁路台湾抚臣刘请筑沿江沿海铁路江苏护抚臣黄请筑沿边铁路而上海轮船局织布局又扩充有效非煤无以发汽非铁无以制器如再因循必将废日用停制造及铁路轮船纺织诸大政概予罢去而后可否则势不得不购自外洋弃自有之利权而与外人以龙断为是说者特夷人之雉媒而中国之蟊贼耳何为不开抑使中国而本无矿产也则无从开然开而不效者固有而云南铜矿开平基隆煤矿漠河金矿均闻开有规就煤一项计之同治十二年正月西报比利时外部咨其议院谓金银铜铁四金之矿中国所在多有煤产十倍于英英煤产计一万二千方里总计十二万七千方英里是皆富媪之菁华生民所利赖如法开采取土中之固有济民间所本无富国富民悉基于此何为不开抑使于古无征则不敢开人列自周官铁官箸于管子汉置铁官凡四十郡小铁官又天下魏有银官金户之设唐有银冶五十八铜冶九十六铁山五锡山二铅山四宋时产银者三监五十一场三务产铜者三十五场一务产铁者四监十二冶二十务二十五场产铅者三十六场三十九务产锡者九场水银四场朱砂三场辽置五冶太师金制指坑得实有赏访察矿苗有使元有铁冶铜冶淘金总府提举司金银铜冶转运司明之铁冶银课布政使参议与夫按察使佥事主之虽宣德以后或罢或设中使四出矿徒交哄遂为国病然周公管仲以王以霸岂容鉴衰世所失自塞源源之利孔因噎废食愚者笑之何为不开抑使于今无证则不开康熙五十二年上谕天地有自然之利当与民共之不当以无用之乾隆四年上谕两广总督马尔泰银矿所以便民无庸封禁同治六年曾文正覆奏预筹修约事宜疏有云穵煤一事借外国开穵之器兴中国永远之利圣君哲相开物成务不欲牟利以扰民而亦不欲地而壅利何为不开
抑使中国不自开而能保洋人永不觊觎则尚可以缓开环地球各国英最富故最强其国合苏格兰阿尔兰及英伦三岛而成连属地广四百六十七万七千四百三十二方里其矿岁产铁约六七十兆吨煤约一百二三十兆吨足国所余岁出口铁值银十七八兆镑煤值银三十余兆镑获利无算顾开穵既久罗掘亦艰二十年来价亦加昂矣近有深识者游其全境谓综核英矿之未出而易开者仅足百数十年之用同治癸酉四月西报英员集众商而语之曰近有德人游历中国曾过山东等省探悉矿产极富煤矿尤多见值英国煤缺亟思乞诸其邻应咨请驻京使臣筹议开矿条约以资转运而利帑储又同月十七日英员复议煤矿云中国壤地膏腴煤产凝结其厚自一尺至二三十尺不等自应查各国条约中有无开矿条款否则议请添入然犹曰西国新报不足据为典要也同治七年九月总署咨三口前因东省平度宁海等州属有各国洋人私赴各处开矿穵金当即照会严饬禁止等因光绪十三年总署遵议漠河金敞开办事宜疏云前有俄商萨比汤在出使大臣处呈请欲租粗鲁海图地方设敞穵金等因其地即在漠河之西岂有王大臣入告咨行之言而不足信者中国拥其利而不善自谋外人已虎视耽耽其欲跾跾况距各国换约年期不远恐将藉端要求要求不遂恫喝随之隐患不堪设想投骨于地犬龂龂慢藏诲盗势有固然迅即明定章程自发其覆以杜窥[伺](司)以免鉏铻以收利权何为不开其事简便而易行其利挹注而无尽故不惮上下纵横直抉其症结之所在冀裨国是于万一诚采刍荛而行之开一分则保一分之富开十分则保十分之富日增月盛国用既饶转资邻敌将逐年所溢出于外洋者未始不可逐年收回富云乎哉至于损地脉酿变端此一孔之目论直不足与之深辨
　　恭读　上谕各直省督抚设法开办矿务谨注　
梅鼎铭
开矿之举历代具有成法而周礼独先着为经周礼人掌金玉锡石之地注云之言矿也又曰以时取之物其地图而授之巡其禁令是矿务之举三代上已行之周礼明言其开采之法为后世所仿而行焉者也尝考一山有矿千山有引习于矿学者行山望气辨引观苗即知其地力之盈虚与夫矿产之衰旺大抵其地可聚千人者即有可活数千人之利可聚百人者即有可活数百人之利至其开而能成成而能久实不易多得故向来衰歇者所在恒多然而熟于厂事者亦必能明其消长之理以筹修复之法或拉龙扯水或旁路抄尖经之营之而使闭者转兴衰者转旺惟实难得其人耳所谓人事居其半天事亦居其半也查矿之有引犹泉之有脉引之初见者谓之子引渐而得有正引乃可进山获矿矿形成片者谓之刷硐宽广者谓之堂由成刷而成堂始为旺厂若土石夹杂者谓之松旋开旋废或下开上压者谓之盖被即以银而论银矿惟炸矿为上为其块头净洁出银多而成色高然厂中似此之矿百不得一其习见者名为大花银矿细花银矿其实皆铅矿也铅矿百斤煎铅得半即为好矿而好铅十斤入炉架罩其上者得银六七钱次者仅二三钱或三四钱其裹出铅汁者名为销团铅浸灰内者谓之底母皆可溜成黑铅黑铅一项获利虽微然以之锤造锡薄或炒炼黄丹颜料所用亦广原非仅为制造铅弹之需也凡此之矿认勘者必须详细先审山形丰厚地脉坚结草皮旺盛引露即沿脉寻苗有苗即力求获矿有矿即务使成堂周礼所谓物其地图是也金为水母五金所产之硐皆须戽水而后取矿故向来办铜例有水泄之费银矿亦然冬春水涸似易为力夏秋硐多水宣泄倍难往往停歇若水过多而无处可泄则美矿被淹亦成废硐今用泰西精良机器或无虑此周礼所谓以时取之者是也开采人多须有弹冶之法如今之厂内各设课长客长硐长炉头欀头锅头皆所以约束户尖户炉丁砂丁等类又须多派书差巡练以杜禁偷匿漏课夺底争尖之弊向来厂上之人殷实良善者十之一二而犷悍诡谲者十之八九且昔年厂中极兴烧香结盟之习故谚有无香不成厂之说其分也争相雄长其合也并力把持恃众欺民渐而抗官藐法是以有矿之地不独官惧考成即绅士居民亦皆懔然防范更有一种诈伪之徒惯以哄骗为伎俩于砂堆中择其极好净块如俗所谓墨绿及朱砂荞面之类作为样示人以重利怂恿出赀承揽既多身先逃避黠者诈财愚者受累致良民不敢开采此向来积弊也今兴利必先除弊非严不可此周礼所谓巡其禁令者是也兹蒙　谕令各直省督抚拣派熟悉务实心办事之员于所在有之地逐一认真履勘拟定办法仰见　圣王裕国足民利用厚生之至意夫当今要图首在筹饷饷之所出实有其源有土有财开实为要义诚如　圣谕所云当道者安可不详慎谋维通筹全局察访实情推行无弊以仰副　宵旰畴咨于万一哉惟是开铸办厂资本甚巨原非一人之力所能独开官办既已呼应不灵而在任久暂无常交代葛滋甚亏空则办有所籍口筹补则益启效尤且位尊处高安肯胼胝手足任怨任劳势必假手幕丁胥役而弊窦不可胜言兹蒙　恩谕准由本地人民自行呈请开采一切办法官不与闻是五金之百姓皆可酌量开采不必拘定一格如或有人互争之地前因滋事而未准开者今不妨准复开抑或草皮单薄之前恐未成而不敢者今不妨据实报闻也　圣明俯体下情如此开诚布公百姓更何所虑而不率作兴事耶
时务分类文编卷十七
　铁路
　　容观察闳铁路条陈　
容闳
一变通招股　查津芦早已兴工芦汉亦经集议分招华股严屏洋商杜渐防微诚非无见职道亦何敢冒昧建言显违成议惟当今时势万难守常各处所招华股有无洋款姑不必论窃恐缓不济急芦汉尚未办竣而畿东要地滇南边境均有越俎代谋之患职道所以踌躇四顾而窃欲变通办理借力于美也盖美与我素无嫌隙今借其商人之财力而权自我操无庸照会政府他国断不过问从前美国筑路亦听欧商集股并无域外之分嫌疑之见通力合作实为权变办法如蒙俯准职道当与美商纠集公司订定章程所有畿东滇南川广芦汉苏杭淞沪等处同时并筑且建双轨阔以四尺八寸半为度如有华商愿出资本并归公司合办边境之瘠内地之肥获利多寡通盘合计不出五年万一勘路需时多延一二年应由公司尽力筹办再行定准一律筑成似此光明简易较之他项办法利弊迟速相去远矣
一定印借券　银行章程职道已请印借券惟俟银行屋宇落成购买机器在京自印又非年余不可今欲迅速开筑不费丝毫官帑自宜先印铁路借券写定华文载明本利绘就图式派员至美国定印若干纸呈交户部编号盖印随时请发酌定筑路用款若干请先发借券若干以后陆续再发各处工竣方行截止以纸币代现银无论数千万皆可陆续集成该券定限三十年与公司定约年限愈少愈妙而利息须通盘筹划倘不敷匀摊或再宽限十年俟订约时再行酌定周息五厘每年付息及到期还本均在铁路获利项内开销当初办时尚未获利由公司垫付息银统俟铁路获利后提还不必另筹官款亦无庸以别项作抵借券限满收回之后铁路全行归官此为筑路第一善策
一议分利息　铁路之利全在办理得人经营尽善获利最厚难以数计如定议设立公司承办自必算无遗策一切收支帐目请派大员随时稽查毫无隐蔽所获之利拟先提毛利几成足以付息并积存若干备赎借券再除公司开销并修路之费其余净利则官与公司平分各得五成似此议定章程由彼出资为我筑路我安坐而收其利彼尽力以其劳以借款筑路即以铁路之利还款该公司之所以肯承办者不过券息可保余利可分限满归官于愿已足此外无他希冀也
  </div>
  <div class="pagination">
   <a href="皇朝经世文编五集_page14.html">
    上一页
   </a>
   <span>
    ...
   </span>
   <a href="皇朝经世文编五集_page10.html">
    10
   </a>
   <a href="皇朝经世文编五集_page11.html">
    11
   </a>
   <a href="皇朝经世文编五集_page12.html">
    12
   </a>
   <a href="皇朝经世文编五集_page13.html">
    13
   </a>
   <a href="皇朝经世文编五集_page14.html">
    14
   </a>
   <span class="current-page">
    15
   </span>
   <a href="皇朝经世文编五集_page16.html">
    16
   </a>
   <a href="皇朝经世文编五集_page17.html">
    17
   </a>
   <a href="皇朝经世文编五集_page18.html">
    18
   </a>
   <a href="皇朝经世文编五集_page19.html">
    19
   </a>
   <a href="皇朝经世文编五集_page20.html">
    20
   </a>
   <span>
    ...
   </span>
   <a href="皇朝经世文编五集_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
