<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 82 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 82 页/共 192 页
  </h1>
  <div class="content">
   重修裴晋公祠记　　　　　　　　　　
牛鉴

神功不可知。而人事可知。佑民者神也。神之主则民也。上事神下抚民者有司也。有司修其职。使民各勤其业。人力殚于下。而后神功应于上。昔夫子止子路之祷。曰某之祷久矣。楚昭王不祭河。不禜赤云之祲。夫子以为知大道。郑裨请以瓘玉瓒禳火灾。子产弗与。君子韪之。圣人先勤民而后致力于神。神于是乎降之福。顺丰年。弥兵。远疾。六祝六祈。皆为民而设者也。岂置民事于不问。而专事禬禜攻说哉。丙申四月。商州蝗。潼关厅同知李君肇庆摄州篆。募民捕之。将尽矣。又有蝗自东方来。越岭渡堑。凶凶有声。李君捕益力。飞者跳者络绎而来。朝亩暮顷。莫量其多寡。李君惧其来之不已也。又惧毈藏地下为蝝。菑于来岁也。闻州之东龙山有晋公祠。自前明以来。祷蝗灾辄应。乃偕官吏士民虔祷于祠下。且祷且捕。分途四出。焚瘗无算。又购民所捕者（禾）火干之。得三百余石。而羽孽戢戢来者尚伙。正危急闲。蝗忽辞田陇。散于水沟沙渚。甚雨淋之。死者大半。其余或折股。或断翼。或虫生腹中。飞者坠。跳者僵矣。又有鸟啄食。蝗无类。州之人喜且忭。佥曰微神之力不及此。爰修葺祠宇。髹涂黝垩。焕然改观。将落成。请余为文记其事。余谓人心精爽。是为神明。聪明正直。神与人共之。今所谓神者。古之人也。公底公励善。历事四朝。释裴寰之。止东都之行。其悟主也神。知李光颜之成功。决朱克融之必败。其料事也神。营阳谷以蹙贼。入贼境而斩将。其用兵也神。以蔡牙卒侍帐下。而众皆感泣。遣辩士柏耆胁疆藩。而旧疆重拓。其任人也神。断韡刜背之刃弗能害。非衣坦腹之谤弗能伤。其明哲保身也神。公固人而神者也。不神于生前。而能神于没后者。古今无之。公薨葬管城。庙食不替。其为神也昭昭矣。岂以除蝗显哉。岂独私于商之民哉。而商之民以蝗灾之速弭也。独以是神公。佥称公为蝗神。此殆如观舍利子者。言人人殊。匪其言之诬。所见则然耳。使祷以他事而应。将奚以称焉。使祷之而不即应。又将奚以称焉。祷而应。则归功于神。祷而不应。将委咎于神乎。是必不然。

且公之生前。固非听于神者也。汴宋观察使令狐楚言亳州圣水出。饮者疾辄愈。公判曰。妖由人兴。水不自作。令禁塞之。惟不听于神者。其人始神。惟不专事祈祷者。其所祷始应。尔雅食苗心螟。食叶蟘。食节贼。食根蟊。旧说以为一种虫。犹书言寇贼奸宄。内外言之耳。公之时。若吴元济李师道王承宗。皆抗拒王师。蹂躏百姓。其怙强而不可制也。甚于今之蝗。公则擒之而制之。若程异皇甫镈元禛魏宏李逢吉李仲言张又新李续张权舆。皆爚乱君心。广结党与。其呼引类络绎而来也。亦不过如今之蝗。公则敛手退避而无如何。迨牛僧孺李宗闵同辅政。娼公勋业。共訾其迹。公请老不许。乃徙东都留守。其后阉擅威。搢绅道丧。公不复有经济意。爰筑绿野堂。野服萧散。与乐天梦得消摇其中。则收敛神功而归于寂矣。岂神于前而不神于后哉。岂能除元和时之蝗。而独不能除长庆以后之蝗哉。元和时。天子信杖公。排议。使公督战。又有韩宏马总李愬李光颜田宏正诸人。戮力同心。将得剬制。士奋于勇。故兵不血刃。而元恶授首。使河东诸侯。忠者怀。强者畏。及长庆后。纤人乘罅。腐夫镌诋。而公遂无显功。史称其威誉德业。比郭汾阳。而用不用常为天下重轻。殆信然与。方蝗之入商境也。官吏士民。栗栗危惧。并力翦除。惟日不足。精诚至矣。即不祷于神。神犹将助之。雨之霖也。鸟之啄也。神力为之。亦人心召之也。人但知为神之佑。岂知神之依人而行乎。不然。置民事于不问。但崇大公祠。馨洁物醴。朝夕祈祷其中。曰吾神固灵。蝗将自毙。于虖。是犹处公于闲散。而望其入县瓠城。缚封狼貙貔也。其可得哉。其可得哉。余默念神人感召。呼吸相通。信而有征。匪可冀幸。爰砻石而章之。后之官斯州者。以恤民为心。以劭农为务。凡所以御灾捍患者。先事而为之。如卓公之宰缑氏。宋均之守九江也善矣。不幸有灾。即当宗大田之诗。行姚崇之议。殚人力之所能为。然后斋心虔祷。求助于神。慎勿恃境有公祠。以一祷塞责也。是则余作记之意也矣。

　　敬陈治蝗诸法疏咸丰六年　　　　
伍辅祥

窃以本年飞蝗为灾。　　圣心焦劳。筹谘周至。迭奉　　上谕。饬令确查妥为抚恤。仰见我　　皇上痌民瘼之至意。臣窃以为灾异者天。补救者人。本年飞蝗经过处所。遗种必多。种子在夏。本年复生。种子在秋。来岁复出。傥非设法翦除。早为筹划。至明年又复飞蝗四布。贻患非轻。臣谨辑前人成法。撮其大要。并参以时势。胪列数条。以备　　皇上采择施行。一捕蝗不如除蝻。除蝻不如灭种也。蝗所自起。不过化生卵生二端。化生者。每在大泽之旁芦苇之间。水涸时。虾子附于草际。不能得水。乘春夏郁热之气。变为蝗蝻。宜于水涸草枯之候。纵火烧焚。使丛秽之区。虾子都成灰烬。永绝萌芽。卵生者。每在黑土高亢及蝗集之处。尾入土中下子。深不及一寸。仍留孔窍。势如蜂窠。入冬农力方闲。可以从容索。宜募民掘地取种。送官给价。以米一升。易蝗种一升。一升之种。所出之蝗不下数斗。实为费少功多。且小民既可除害。又可得米餬口。自必踊跃乐从。一除蝻有法。蝻子初生。不能跳跃时。其在芦渚者。植竹为栅。四周之。薙其芦以縺盖。更番击之可尽。至能跳跃时。法当分地为队。每队役夫五十人。在芦渚旁三面以夫守。前掘沟约长三四丈。阔一尺七寸。下二尺五寸。深一尺。沟底隔三尺余掘一坎。然后伐其芦。自后送之沟边。随呼三面守者合驱鸣金以趋之。蝻蝗至沟而坠。厚以土掩之。其芦渚宽广者。于中间掘沟为濠。先驱其一面尽。再从对面驱之。毕入沟而后瘗。其驱之也宜徐。急则旁入。沟所勿容人立。见人则奔回。至蝻生半翅时。其行如水之流。如前以竹栅堵两旁。于中埋缸。向其来之路。蝻行自入于缸中。以布袋收之。曝干可代虾米。或和菜煮食以饲鸭。亦易肥壮。一除蝻有时。蝻子成翅而飞。扑灭较难。然每日有三时。可以捕(促)[捉]。黎明时蝗沾露不能飞。日午蝗交不飞。日暮蝗聚不飞。趁此三时。齐集村夫。或由东而西。或由西而东。回环捕扑。缓步徐行。既可逐细除。且可不至踏伤禾麦。

一严除积獘。定例。州县报有蝗蝻。该管上司即躬亲督捕。法本至善。但恐供应夫马。一切取诸民间。使民一困于蝗。再困于官。利民而转以病民。应请　饬下该省督抚严谕该管上司并州县。下乡督捕。均轻骑减从。自备夫马。毋许书吏需索。并刊刻治蝗成法。晓谕各村。按法扑灭。其认真督捕。蝗不为灾。准其保奏。其虚应故事督捕不力者。立予参罚。庶赏罚明而事有实济。一行祭蜡之礼以祈田祖也。诗曰。去其螟螣。及其蟊贼。无害我田。田祖有神。秉炎火。盖言致祷于神。除蝗害也。应请　饬令该管官于冬令举行蜡祭。虔诚致祷。以祈神佑。一行瘗骨祭厉之举以安冤魂也。礼曰。大兵之后。必有凶年。旱蝗诸灾。未必不由兵气所积。军兴以来。兵民死者不下亿万万。即如直隶山东山西河南四省。虽逆氛净尽。而当日贼所经过地方。白骨蔽陇。撤兵后。居民近水者。埽掷洪流。此外弃诸荒墟。鸦啄犬衔。天阴鬼哭。行路酸心。不闻有收而瘗之者。其中就戮鲸鲵。固不足惜。若被戕之兵勇。遇难之士女。其骴残骨露而莫与收埋。能无上干天地之和。而召乖戾之气。应请饬下该督抚严饬地方有司亲往检勘。概行收瘗。表以大。更举行祭厉之礼。以平厉气。至都中菜市口。旧为刑人之地。自前岁以来。枭示凶犯及奸细首级不下百余。其地狭而人稠。悬首累累。腥臭塞路。沴气所积。易酿为亢旱疫厉之灾。应请　饬下刑部。凡枭示人犯。或半月或十日后。随饬地面官于郊外掘坑掩埋。俾小民得远恶厉而迎祥和。一整饬吏治。汉臣宋均为九江太守。山阳楚浦多蝗。至九江界者。辄东西散去。马棱为广陵太守。蝗入江海化为鱼虾。赵涛为平原太守。青州大蝗。入平原界辄死。鲁恭为中牟令。飞蝗避境。卓茂为密令。蝗独不入密境。此皆善政之所感也。夫举错公平者。督抚之责。勤恤民隐者。道府州县之责。当此民力艰难。总以加意抚绥为第一要义。应请　饬下该督抚秉公举劾。破除情面。庶吏治蒸蒸日上。自足感召天和。以上各条。臣为蝗灾补救起见。是否有当。伏乞　　皇上圣鉴。

　　求雨说　　　
俞正燮

吕氏春秋言汤克夏。大旱七年。乃身祷于桑林翦其发。劘其手。自以为牺牲。用祈于上帝。民乃大悦。雨大至。淮南子言汤时大旱七年。卜以人祀。汤言我自当之。乃使人积薪。翦发及爪。自洁居柴上。将自焚以祭天。火将然。即降大雨。此游士食客。劫君鼓乱。所谓妖言惑众。加以悖逆者也。求之经。云汉之诗。则用牲用圭璧自郊徂宫。君臣相戒以无弃尔成。求之传。则左氏春秋言僖公二十一年夏大旱。公欲焚巫。臧文仲曰。天欲杀之。则如勿生。若能为旱。焚之滋甚。乃修城郭。贬食省用。务穑劝分。饥而不害。求之记。则檀弓言鲁缪公欲暴巫。县子曰。天则不雨而暴人之疾子。虐。望之愚妇人于以求之。疏。而从凶礼徙市。孟子则言旱干水溢。变置社稷。谓上古水旱灾札。人民都邑迁徙。则社稷从之。不闻年旱。杀人自杀。以异味异肉侮弄神祇也。后汉书戴封传。言封为西华令。大旱。祷请无获。乃积薪坐其上以自焚。火起而大雨暴至。远近叹服。谅辅传。言辅为广汉郡五官掾。大旱。太守祈祷无所降。辅自暴庭中。慷慨咒以天地否隔。咎尽在辅。期日中不雨。以身塞无状。将自焚。积薪柴聚茭茅以自环。未及日中而澍雨。一郡沾润。世称其志诚。戴封以令长妄拟汤王。已为狂怪。谅辅掾史下秩。敢在郡庭大言。身关天地否隔。聚柴构火。东汉时尚未乱。太守权重。亦得诛杀之。吕不韦汉淮南王安宋范蔚宗皆凶逆诛灭人。所记皆缘事文致。冀使上下不安。以快其意。不可训也。请求雨泽以为人也。不当杀人。立君设官吏。万世事也。天灾流行。时必有之。不当以不雨自致死地。请求神祇。顺事也。不当以死劫神。祇请求以礼也。不当违道任术。以神为戏。故求雨之法。乾隆五十年五月二十八日。廷寄河南巡抚毕沅奉　　　上谕。毕沅但当诚恳祈求雨泽不可用月孛翻坛邪术。此官所当永远遵行者。雍正二年六月十一日。　　　谕礼部。民间祈求晴雨一事甚不合礼朕以诚心祈祷犹虑　　　上天不即感应乃一应人等任意设坛触犯鬼神聚集不肖僧道妄行求雨殊属非分如果欲求雨祗宜各存诚心叩祷而巳何必种种作法嗣后除奉旨外或在寺庙诵经求雨尚可如私自设坛借求雨之名妄作法术即以妖言惑众治罪该部知道传八旗五城严行禁止。此农民所必不可不知者。莠民假求雨敛钱立会。聚食快乐。乱民以求雨劫制官吏富户。以快私愤。伸邪教。皆鬼神所深恶。增加旱潦。致农民亦不被福佑。临事则难言也。要在豫教农民。使守礼求福。深悉违礼之害。保长里正。又能素为捍御。则上下情顺。礼明而俗正矣。

　

卷四十七　户政十九漕运上

　　论漕一　　　
孙鼎臣

国家岁漕东南之粟四百万以实京师。行之二百余年。军之役者久而益罢。民之输者久而益困。吏之木虫者久而益深。上下交受其病。夫器虽良。有时而败。法虽良。有时而敝。至于其敝。欲无变通之。不可得已。　本朝用前明之制。漕以军。民无牵挽之劳。国无转般之费。视唐宋之缘水置仓。递相委输。难易迥绝。故长运之法。不可议也。然而漕由运军。其利害亦尝在运军。漕之与仓相表里也。吏倚仓为奸。而多方以苦运军。于是运军依船为难。而多方以苦州县之吏。州县之吏倚漕为暴。而多方以苦民。知漕之为害。而言恤民。言恤军。皆无益也。夫运军一船。授屯田数百亩。有行粮月粮。有赠耗。漕百石而给米五。给银十。又许载南北之土物为市。漕毕而余米又使粜于通州。恤军不可谓不优。犹不足用。州县之吏。复私遗以兑费。雍正初。一船纔银二十两。及嘉庆五年。议增至三百矣。十五年复增之为五百。递增至道光初乃七八百。前后数十年。多寡相悬如此。而闾阎之征敛可知矣。然而运军固未尝受其利也。辖运军者。有各各帮之守备千总。有押运之帮官。有总运之同知通判。有督运之粮储道。有漕运之总督。有仓场之总督。有坐粮厅之监督。自开帮以至回空。又有漕督河督及所在之督抚所遣迎提催趱盘验之官。官多而费益广。即扬州二三两帮计之。领运千总规费银八百两。空运千总损四之三。守备损三之一。坐粮厅验米之费。二百有八十。仓场经纪之费。一千五百有奇。其它不与焉。欲运军之不罢。其可得与。吏之累军如是。而居闲者又有尖丁。尖丁。一帮之魁也。州县横征而输于尖丁。尖丁输于在事之吏胥。从而攘其利。故州县之兑米无美恶。以尖丁之言为美恶而已。仓场之收米无美恶。以尖丁之赂为美恶而已。州县之吏。畏之如虎。而运军疾之如仇。而皆莫敢与为难也。是故漕一也。而木虫之所穴有六。征漕之州县一。司漕之官一。领运之官一。催运之官一。仓场一。尖丁一。一穴而木虫常数十百出其中。于戏。漕之獘尚可言哉。且夫漕之利病在河。河不治则漕不通。以利漕之故治河。河益难治。　国家治河之费。岁五六百万。而河无数年不决。决辄糜帑千百万。故漕之病。不独在民而兼在国。议者欲裁长运之官军。更其法为官运官交。北输临德二仓。而南建淮仓受之。江船不逾淮。淮船不逾济。济船不逾。船直达通州。此古之支运。亦刘晏之遗法也。然吏倚仓为奸。通州之仓一。而已不胜其敝。况益之为四哉。且节节而转之。程程而递之。一不应。不容不督催。是又迎提催趱之所为滋扰也。此海运之法所以自道光初至今屡行之而不易也。

　　论漕二　　　
孙鼎臣

海运之法善矣。然至今日而情形又异。运河道坏。各军船不可复。漕之出于海无疑也。然京仓待米甚急。而江广改折。江浙又时奏请截留饷军。海运之米不及额。不足共京师俸饷之用。部库缺银。招商采买。又不能行。是亦有法以处此乎。曰。仿明初之开中于边。以盐法济漕运。不独漕治而盐亦治。余观前代榷盐之法。莫善于刘晏。其次则明太祖之开中。开中之法。坏于叶淇。然亦因其行之久而敝也。故淇售其术。开中之善。在以厚利予商。故用东南之盐。实西北之储。而商不以远为难。后人不知此意。分开中为常股存积。存积价高而得盐速。商不得不中存积。而常股守至老死不能支。商病而盐亦敝。是司计者变法罔民之咎。非其法之过也。顷岁以来。江南沙船履重洋如平地。南北百货。由此往来。故召商漕米而易以盐。其法可行也。设大臣总理盐漕驻上海。通计两淮两浙各场产盐之数上户部。户部颁引于总理衙门。募商人自运米。予执照赴天津。仓场总督验收后。行文并执照移咨总理衙门核销。总理衙门给引赴场支盐。听执引随地营销。所过关津。所至州县。验引截角如旧法。定以米易盐之则。道光五年采买奉天米每石脚价计银二两四钱有奇。二十六年招商赴津米每石价银二两。而旧制淮盐每引课银八钱三分及一两一钱七分。酌中定价。约米一石。给盐二引。岁歉米贵。随时酌增。秋成后。先期奉请　敕部定价。要使商获厚利以劝来者。明初开中粟二斗五升。准银八分。而给盐一引。即此意也。定行盐之地。两淮引地。如江西湖北湖南等省。以淮盐罕至。杂食川粤浙盐。随地置卡抽税。官引既行。当一切罢之。商人行盐。但毋许侵越他省。不必多分引界。使彼此可到。以杜居奇而广疏销。定引盐之法。伪造引者斩。引与盐离。以私盐论。售盐后。即所在官司缴引。申总理衙门查销报部。其它影射之禁。夹带之禁。皆有成法。责总理督场官各举其职。定收米给盐之法。仓场总督验照收米。船随到。米随收。禁毋藉米色留难。验收后。分案备文具册移照总理。米随收。文随出。严为之限。禁毋稽延时日。总理衙门予照给引。盐场验掣。禁毋婪索。如是而法略具矣。两淮两浙盐课。岁额六百三十余万。江浙江广。岁漕三百余万。以米每石准银二两核之。略可相当。于　国家经入无失。而商人以米一石得盐二引。以现行米盐之价计之。自运脚及他费外。为利尚优。漕额之缺也久矣。盐利之失也亦久矣。此法行。盐额可以徐复其旧。一也。　　天庾可以渐充。二也。海运之费省。三也。南漕不征本色。改折轻。以实部库。四也。酌减折漕之价。以纾民困。五也。详处之于事始。而谨守之于其终。监前明常股存积之獘。毋见利变法以困商。一举而盐与漕兼治。亦数十百年之利也。然仓场之收米。官司之给照给引。场吏之监掣。其獘不能尽去。而商人之影射夹带。不能尽绝。缉私之法。不能尽废。欲谋远大而计久长。则必就场起税。然后化天下私盐为官盐。必开西北水利。然后可罢东南之飞挽。虽有圣人。不能易斯言矣。

　　论漕三　　　
孙鼎臣

漕运之法变。运军之费去。横征之獘可绝。而民困其自是苏乎。未也。横征与否。不系兑费之有无也。盖漕政之獘。久而弥厉。运军之兑费递增。取之州县之吏。州县之吏取之于民。固相因之势也。然使吏之多取。实以兑费之故。虽倍蓗而民犹将谅之。而吏之所以自奉。与所以奉其上官者。无不出于其中。其役于官者。又仰之以为食。民一而已。　国赋其一。运军赋其一。吏又赋其一。是　朝廷无加赋之条。而民被加赋之实也。不可悲哉。米之有耗。江苏正兑加四。二五之耗归仓。一五之耗给丁。改兑加三。一七之耗归仓。一三之耗给丁。浙江正兑与江苏同。改兑亦加四。一七之耗归仓。二三之耗给丁。此定制也。而耗日增而无已。是为浮收。然第责其米。犹民之所自有也。浮收济之以勒折。而民不堪命矣。　国家之所漕者米。而吏之所征者银。减价以粜米。而增价以市银。银益贵。米益贱。民之出纳艰。而吏之出纳愈便。以善化而论。米一石折征银五两。计今日之米。粜十而输一。江浙之州县。盖又甚焉。定制十月而仓开。十二月而毕事。今之开仓具文也。民闻仓开。运米至而仓辄闭。漕书漕总。羁而苦之。折阅以偿之外。挽运有费。胥役有费。守候有费。故民甘折色而惮运米。异时之折出于勒。今则扰之如羊。不待痛而自服矣。天下之事。起于相激。吏之虐民。无所复入。民不得不起而与抗。而吏转为民所持。贪狡之徒。因其隙而攻之。为包揽。为讦讼。以求得所欲。吏不胜其患。乃借上官之力制之。吏务求胜其民。而民无所控诉。其怨毒益深而不可解。弱者谤。强者畔矣。议者不深惟其故。以为其原出于兑费之重。漕法不能变。则浮收勒折。势不得禁。不得已而为限制之说。嘉庆末。阿霖保蒋攸铦陈州县兑费之苦。谓莫若定制许八折征收。逾制者罪。　　　仁宗允之。已而仍寝其命。　　　宣宗初即位。首命革漕獘。诸臣复申前请。甫一年。江苏学政姚文田疏称八折仅属空言。备论征收之害。御史王家相亦言事类加赋。必不可行。夫八折征漕之意。岂不谓阴取之多。不如明为之限。而不知其无益也。雍正间。鄂尔泰议一石收漕费银六分。毋许私增升合。言者谓往者三分而止。今益为六分。非制。彭维新遂议一石准折为九斗。尹继善以为避六七分之名。收八九分之实。必不可。嗟乎。准折九斗。在当时苦其浮。岂知其后求八折而不可得哉。夫人之欲无涯。非法所得而限也。因而与之。其欲弥广。而徒藉人以口实。此　　　仁宗　　　宣宗之所以毅然持之而不许也。夫有识之士。悯黎元之困。以为兑费去则横征自息。于是务求变漕法。此知其一而未知其二也。道光中行海运。运军之兑费无有也。当时吏之取于民者何如乎。漕有运军。故有兑费。地丁钱粮。亦尝有运军之兑费乎。吏之征地丁又何如也。吾故曰。横征与否。不系兑费之有无也。亦视吏之贪廉而已。虽然。数十年来浮收勒折之害。已彻　　上听。而禁罔视前少缓。故虽时时　　严旨申戒。而虚文置之。不复以为忌。一岁中直省大吏所劾治以应　　诏书者。不数见。至于激民为变。乃假他事去之。甚者纠举以闻。又不颂言其罪。大吏视州县之吏。其但浮收勒折者。犹为奉公循法之人。常曲谅而姑宽之。虽有廉者出于其间。亦以为义取。而安然受之不为怪。于乎。吏贪而横征犹可言也。至吏之廉者而亦不免。蚩蚩之甿。更何望哉。余尝议废银而用谷帛。徐复古民赋之制。今司农度支孔急。以盐济漕之策行。东南额漕不征本色。势不得不改折轻解京。然亦宜详较历行成案。利则力求轻减。改折之不便于民久矣。古之民赋。纵不能骤复。第　朝廷减一分科则。则吏少一分之费。民受一分之赐矣。世变极而法制穷。嗜欲滋而廉耻息。革横征者。其必自人心风俗始乎。

　　漕运论　　　
钱宝琛

天下之獘。莫患乎上下相蒙。奸猾得以中饱。而上与下交受其困。今漕獘甚矣。有司苦重费矣。然恐不足以应弁丁之取求。而益多取民。上官议减费矣。然恐有司不足以应弁丁之取求而重累。则听其益多取民而不之禁。夫费有数耳。有名耳。其可言者费也。其不可言者可裁者也。试即开行以后计之。淮以南。无所为费也。费自闸坝始。有添关之费。有启板之费。有漕委供给之费。一皆取足于夫头。夫头浮其数以责之伍长。伍长益浮其数以科之散丁。至起驳交兑皆然。散丁之愿者。竭以应。其黠者贫无赖者。有借帑已耳。有逋粮已耳。有揭债已耳。问其所借者。曰新运抵补也。所逋者。曰发南追北也。所揭者。曰随帮守取也。而其前所恣意取求于有司者。散丁什不得一二也。利尽归于伍长。而伍长中又止一二人焉专其利。此一二人者。视为傥来。鲜衣怒马。酒楼歌馆。举百万金钱。荡而化为灰烬。盖什而八九也。其势不日敝一日不止。故总漕之大要有三。曰汰员。除役蠹。慎委运。汰员之目有三。曰减催趱。省随从。申约束。除役蠹之目有三。曰核关缆。禁需索。绝馈送。慎委运之目有三。曰重更调。戒递署。息奔竞。粮道之大要有三。曰稽帮弁。察运丁。严水手。稽帮弁之目有三。曰黜贪劣。去奢华。退老疾。察运丁之目有三。曰杜亏缺。谨风水。节淫用。严水手之目有三。曰斥游帮。遏争衅。责保结。　朝廷择清严望重之大臣而畀之总漕。总漕择监司之廉能精敏者而任之粮道。粮道择帮弁之勤谨练达者委之漕运。运丁之老成明干者派之水次。而俱秉成于总漕。上下一心协力。不苟异同。行之一年。而不少效者。未之有也。然后总核其出入之数。以定次年之漕费。彼有司所出既少。而不轻减其赋。以纾倒悬之赤子者。亦未之有也。若夫杨村之驳运。通坝之兑收。俱视南漕为轻重。夺其所可欲。而临之以严威。其亦可以次第而受治也夫。

　　筹漕篇上　　
魏源

道光五年夏。运舟陆处。南士北卿。匪漕莫语。先筹民力。乃及天庾。一壶中流。敢告幕府。作筹漕篇。

客曰。仆伏东海之壖。隶贡赋之乡。今者淮决湖涸。千里连樯。积如山冈。蓄清则无及。由陆则财伤。航海则非常。然东南之粟。终不可不登于太仓。窃耳当事之议。欲借引夫河黄。盖不得已用之。庶权宜济急之一方。或者其可行乎。对曰。非下士敢议也。然窃闻之。利多害少。智者为之。害多利少。审时施之。有害靡利。无时而宜之。今者堰虽决矣。河未病也。清虽泄矣。可徐盛也。漕虽亟矣。策未罄也。智者因祸而为功。未闻加患而益甚。若之何用河而河病。助清而清病。济漕而漕病。夫黄宜合不宜分。分则力弱而沙沈。清宜鬯不宜淤。淤则倒灌而患深。将姑为济运计乎。窃恐运河浅狭。岂容浊泥。数日而胶。旬日而夷。衔尾磨浅。有如曳。进退触籓。计当安施。幸蚤图之。毋悔噬脐。

客曰。江淮二渎。皆濒于海。淮为河夺。故道未改。赣榆沙船。运货吴淞。来往为恒。未尝失风。是沿海可行也。嘉庆中。开减坝。夺盐河。淮北之商。载盐海航。由福山入江。行千五百之内洋。是江口可通河北也。今者粮艘扼于清口。进退两难。盍令由江下海。入于云梯之关。逆溯而至中河。奚必濡滞乎湖干。曰。是康熙中所会议。而河臣张鹏翮格之未行者也。夫赣榆之浅。船无过二百石。故可载轻以涉沙。讵可行千余石之重艘乎。盐运自北而南。可进乎江口。粮艘自南而北。必上乎黄河。鸿流喷薄。百里为激荡。两岸绝纤道。岂能逆上之鱼乎。改由海舟。费且无益。矧在漕舟。十无一济。如之何可行也。

客曰。古之漕运。皆用转般。沿水治仓。递输于官。江舟不入淮。淮舟不入汴。汴舟不入河。河舟不入渭。自宋崇宁中始改为直达纲。今清口龃龉。漕舟不能入黄。则盍仿建仓之意。截留滞粟于淮扬。或仿转般之法。集河北山东河南之船于北岸。接运乎清江。二策居一。可否其行。曰。兹所策者。将以暂行乎。抑永行乎。其以济全漕乎。抑半漕乎。南漕正耗四百万石。以一仓贮万石。必四百余仓。木必坚厚。地必高燥。费巨时旷。其未成以前。截留之粟无所贮。将粜卖以易新乎。则出入之间。贵贱两伤。折耗百出。将修以备将来不时之急乎。则不遗力以造仓。仓成而河运通。仍归无用。将不建仓而第接运乎。则河南山东直隶额设之官拨船二千百有五十艘。每船止受二百五十石。仅可运米五十余万。纵尽签商民之船。勿顾怨咨。亦不过百余万石。尚不足济南漕之半。必更增造五百石之船数千艘。为费数百万。而清江过坝。每日仅能过二万石。非二百日不能竣。必误抵通之期。且唐宋漕运。皆以民不以军也。今循明代之军运。而用唐宋之转般。则自黄河以北。其仍用屯丁乎。不用屯丁乎。用屯丁则虽转般而依然直达。且本艘之回空莫顾。拨船之兼辖难周。如不用屯丁。而至淮即还。则接运北上者。民乎官乎。沿途稽察谁司。通仓勒索谁给。米色耗坏谁任乎。夫唐代沿途置仓。递相灌注。已有斗钱运斗米之言。今不革数百年之运军与百余年之仓獘。而漫议永行者左也。无素备之仓廒与一定之成宪。而仓卒暂试者尤左也。子言师古。吾见其滞今也。

客曰。旧漕变价。新漕折价。可乎。曰。太仓之储。非下士所敢测其数。可否停运。议俟庙堂。且以数百万米易银。银必贵。以数百万银易米。米必贵。出入皆耗。是变价之累。在于秋成谷贱之时。而责以纳银。则贱愈贱。于浮收积獘之后。而责以敛银。则浮愈浮。是折色之累在民。况正供有定。河患无恒。停运其可常乎。是仓储之虞并在国。以此策之。又未见其可也。

客曰。救急之图。苟且之计。固皆踬矣。请舍一时之谋。商异日之画。亦有二议。或可久远乎。曰。愿闻其说。客曰。古言运道。必曰汴渠。托始鸿沟。大辟于隋。起荥泽。引河入汴。达于淮。曰通济渠。又因沁水南连河。北通涿。开以济运。曰永济渠。唐宋以来皆因之。是古运道本出于河淮之上也。自元浚会通河。而汴道遂废。然其东支入涡者。上流虽塞。而其南支合颍名贾鲁河者。仍上受京索须郑诸水。由祥符之朱仙镇周家口。至颍州以注于淮。商舟辐辏焉。若再施开浚。引漕舟由洪泽溯淮而上。入汴以抵于河。则祥符之对岸即为阳武。巨河仅六十里。又上游之沁河。旧本入。近改由武陟入河。仍可分流入。使由此泝之。则其南由淮入汴者。即今日商舟通行之水。其北由沁达天津者。即今日通漕之水。不大烦穿凿。而运道出于河淮之上游。不复与清口相犯。高堰之水可以毋蓄。而淮扬下河之水患可免矣。微山蜀山诸湖可以毋蓄。而山东之涝旱可免矣。曰。若子之说。是移清口于河南。以邻为壑者也。病河病漕。以之直达固不行。以之转般亦不行者也。隋之去今。千有余载。河底深通。视今数倍。然且旋开旋闭。唐刘晏等即已改用转般。不能直达。宋都汴京。南漕本不入河。其北漕甚少。已岁虞河口之倒灌。故尝塞河引洛。循广武以入汴。及河啮广武而运废。宋室南迁。金源河徙。诸渠淤废。是以元人改开会通河。岂不知汴沁自然之利。甘凿空劳费之役哉。况今又五百余载。河高地下。势同吸注。引贼入室。建瓴必溃。南决入汴。则必无开封。北决入。则必无辉。且南河有减水坝。而东河无之者。盖建坝必依石山而藉胶泥。自东河以上。地坦土疏。即减坝尚虞其夺溜。况引河通运乎。若欲泝汴而上。由郑水以至河阴。与武陟对岸。以截河而入沁。则郑水涓浅。不可以舟。且沁性浊悍。岁虞横决。而欲以人力操纵之。使七分入黄。三分入。沁必全势北趋。不必河蹑其后矣。若即于阳武元人陆运之道车载六十里而至河。则昔人所运。不过数万至十万石。今以数百万之漕。而三易其舟。两般其堤。劳费尚可问乎。且两岸之仓。接运之船。不与前议同獘乎。是以运。则中滦淇县之挽。陈州新乡之运。元明偶试之。而不恒也。汴沁。则胡世一血建议于嘉靖。范守己贡策于万历。而皆不用也。

客曰。然则黄河者。运河之贼乎。故漕与河不双行。舍河用海。事有元明。易安以危。世复望洋。窃极愤悱之思。欲去两短集两长。则盍舍运河开胶莱河。辟外洋从内洋。愚者千虑必有一当。请为子陈其详。夫江南之与北直。接壤海壖。里距不远也。而山东之登莱二州斗出海中。长如箕舌。由南赴北。舟行必绕出其外。故元人海运三道。皆放黑水大洋。趋成山。绕至天津。远者万余里。近者四五千里。诚由胶至莱。凿通故道三百里。则漕舟出射阳湖之庙湾。入海三百八十里至山东。入胶河至莱州海仓口。复入海四百里至直沽。凡舟行千有四百余里。而沿海洋。中不过六百里。内免黄流之隔。外辟黑水之险。以海运之名。有漕河之实。计莫便此矣。曰。元初之故迹。刘应节崔旦之遗说。仆亦尝考之。马家峡之难开。分水岭之难凿。两海口之潮沙难去。潍沽河之水势难引。吾子谅亦闻之。今不更端矣。且即使沙石天开。海潮神助。扬帆莫御。而抑知有不可行不必行者乎。夫海舟不畏深而畏浅。不患风浪而患沙礁。江南沿海横亘五大沙。舟行所最畏。元初沿海求屿。逾年始至。旋辟其险。径放大洋。而旬余即达。况今黄河云梯关外。复涨千里长沙。皆舟行必避之险。若由胶莱故道。则舟当何出乎。将北出淮河口。则今已为黄河所夺。将南出射阳湖。则口若仰盂。不可以通大艘。断不能不出商船所由之福山吴淞二口矣。既出福山吴淞。则由崇明十直放大洋。必绕逾大沙暗礁二千余里而至山东。但再行内洋千里。即天津矣。岂有已过险远之外洋。反辟平恬之内海。而折入胶莱之小河。是不知地利。江舟不可以行海。海舟不可以入胶。而胶河拨舟。又不可以泛直沽。将必一米而三易其载。一运而三增其费。是不审人事。惩会通之穿凿。而复以穿凿易之。辟大洋之险远。而更以险远益之。舍径即迂。求奇反拙。尤未见其可行也。

客曰。然则海运其可行乎。曰。天下势而已矣。　国初都海。与前代都河都汴异。江浙滨海。与他省远海者异。是之谓地势。元明海道。官开之。　本朝海道。商开之。海人习海。犹河人习河。是之。谓事势。河运通则渎。以为常。河运梗则海。以为变。是之谓时势。因势之法如何。道不待访也。舟不更造也。丁不再募。费不别筹也。因商道为运道。因商舟为运舟。因商估为运丁。因漕费为海运费。其道一出于因。语详贺方伯复魏制府书中。其大旨曰。海运之利有三。曰国计。曰民生。曰海商。所不利者亦有三。曰海关税侩。曰通州仓胥。曰屯丁水手。而此三者之人。所挟海为难者亦有三。曰风涛。曰盗贼。曰黦湿。此三难者。但以商运为海运一言廓之而有余。故曰。为千金之裘。毋与狐谋其皮。筑数版之室。毋于道谋其疑。众人以败事。圣人以决机。苟非其人。法不虚创。功不虚施。时乎时乎。智者争之。

　　筹漕篇下　　
魏源

道光七年夏。减坝既筑。御坝仍不启。黄高于清。漕舟复舣。　　天子命相臣行河。难复起。作筹漕下篇。

客曰。尔者海运则既行矣。顾所欲海运者。为河漕不能兼治。故欲停运以治河也。河通而漕复故。则海运何所用之。其将河海并行乎。抑将以海易河乎。曰。此河臣明于河。不明于漕之言也。又但知治江西湖广之漕。而不知治江浙之漕之言也。河之患在国计。漕之患在民生。　国家岁出数百万帑金以治河。官民岁出数百万帮费以办漕。河患即有时息。帮费终无时免。孰谓河治而漕即治乎。全漕即不由河。河未必因此而治。况江浙之漕。即由海运。而湖广江西之漕。断不能不由河运。孰谓海运行而河即可无事乎。江楚赋轻而船重。抵淮迟。汛涨辄虞堵闭。故言漕事易而运道则难。江苏赋重而船轻。抵淮蚤。汛前尚可筹渡。故言运道则易而漕事则难。海运有所以救江苏漕务之穷。非徒以通河运之变也。且河运帮费既不可去。海运亦需雇舟。而谓帮费可尽去者何哉。屯艘行数千里之运河。过浅过闸有费。督运催攒有费。淮安通坝验米有费。丁不得不转索之官。官不得不取赢于民。合计公私所费。几数两而致一石。尚何暇去帮费。海运则不由闸河。不经层饱。不馈仓胥。凡运苏松常镇太仓五州郡百六十万石之粮。而南北支用经费止百有二十万。以苏藩司岁给屯丁银米折价给之而有余。是漕项正帑。已足办漕。尚何取乎帮费。无帮费则可无浮勒。无浮勒则民与吏欢然一家。然后可筹吏之策。或将江浙二省地丁钱粮向例收钱者。奏改收银。以免火耗申解之赔累。以剂一切办公之需费。视收漕之浮勒。不及其半。舍重就轻。民必乐从。吏无少绌。故海运于治河无毫发之裨。海运既行。则可专力治河。不必兼顾运道。一切借黄蓄清之策。不致牵掣为患。所裨甚大。此语殊失当。而于治漕有邱山之益。较河运则有霄壤之殊。舍是而徒斤斤补救。议八折。议丁。禁包户。禁浮收。皆不揣其本而齐其末也。即不然。名议海运。仅斤斤于河道之通塞。而不计东南民力之苏困。吏治之澄浊。亦见其轼不见其睫也。

客曰。海运为苏松漕计则得矣。浙江淮扬仿此可识矣。湖广江西之漕。其无可筹乎。曰。内河之贡道。　　天庾之正供。其不能全归于海运明矣。越重湖大江。千余里而至淮安。则屯丁屯船。不可裁亦明矣。然江楚赋轻。则输纳之困。差缓于江苏。江楚船重。则闸河之累。亦甚于江苏。赋重者既于其赋捄之。船重者亦于其船治之而已。人知黄河横亘南北。使吴越一之漕莫能达。而不知运河横亘东西。使山东河北之水无所归。人知帮费之累极于本省。而不知运河之累则及封。蓄柜淹田。则病潦。括泉济运。则病旱。行旅壅塞。则病商。起拨守冻。则病丁。捞浚催攒。则病官。私货私盐。则病榷。恃众骚扰。则病民。皆由于船大而载重。夫大与重。岂例应尔哉。会典所载。各所运粮之船。名曰浅船。阔毋逾丈。深毋逾四尺。约受正耗米五百石入水毋过三尺。过淮验烙。有不如式者罪之。必使船力胜米力。水力胜船力。虽河浅闸急。亦可衔尾遄进而无阻。曩惟江南河南山东之船。尚不逾制。其江西湖广浙江之船。则嵬然如山。隆然如楼。又船数不足。摊带票粮。入水多至五尺以外。于是每大艘复携二三拨船以随之。是以渡黄则碍黄。入运则胶运。遇闸则阻闸。一程之隔。积至数程。北上之后。复滞回空。而迩日山东江南之船。亦复仿效逾制。继长增高。日甚一日。其实所载额米。仍不过六百石。余悉为揽盐揽货之地。沿途贩卖。所至辄留。稍加督催。辄称胶浅。夫既知大而窒碍。何不使小而便行。诚使严敕有漕各省。每遇更造之年。力申违式之令。凡粮艘至大以千石为度。以六百石受正供。百石受行月口粮。余三百石许其载货。不出数年。悉改小矣。夫然而旗丁之困穷可以。帮费之浮甚可以轻。何则。丁之苦累者五。曰遇浅拨载之费。过闸缴关之费。回空守冻之费。屯弁押运之费。委员催攒之费。今既改小。则不胶不拨。遇闸提溜。通力合作。勒索无由。而费省十之一二矣。抵通不踰六月。回空不踰十月。而费省十之三矣。各帮惟迟重难行。故本帮千总领运而外。复委押重押空各一人。沿途文武催攒而外。复有漕委河委督抚委。其员数百。每船浮费。其金又数百。今既载轻行速。滥尽裁。而费省十之五六矣。所省各费。即足应通仓之胥规。而所余尚半。大益于本漕者以此。夫然而泉河灌引之禁可以弛。诸湖淹田之害可以损。山东微山诸湖。为济运水柜。例蓄水丈有一尺。后加至丈有四(丈)[尺]。河员惟恐误运。复例外蓄至丈有六七尺。于是环湖诸州县。尽为泽国。而遇旱需水之年。则又尽括七十二泉源。涓滴不容灌溉。是以山东之水。惟许害民。不许利民。旱则益旱。涝则益涝。人事实然。天则何咎。今漕艘改小。入水仅三四尺。则湖可少蓄。而民田之涸出者无算。旱可分引。而运河之捞浚亦可纾。大益于邻封者以此。

客曰。会通之河。非第运粮。亦以通货。今漕艘不许多载。则京师百物踊贵。而水手工食不敷。且江楚船数不足。每多洒带。今改小。既不敷分载。增造又费将安出。越洞庭彭蠡涉长江。非重大其能御风而压浪乎。粮舟三载小修。五载大修。十载拆造。如必逐年渐改。则势不画一。一舟不前。千艘皆滞。安能望十年之迂效。而捄目前之急难乎。曰。贱货必在通商。通商必在利行。未闻旅滞而物集。途通而货壅。船既遄行。则荆扬豫兖之货。循运河而上。江浙之货。附海漕而北。物价必贱于前。且船大则水手必多。多则不得不各贩私以裨工食。今则向用数十人者。止用十余人。利散见少。专则见多。赢绌较然矣。船大则造费亦大。故不能足数。若以两千石之船。改归千石。则即使二船造三。亦有赢无绌矣。四川湖广贩米贩货之船。穿巫峡历洞庭而下者。或五六百石至千石而止。往还无失。知船之胜风涛。在完固善操驾。不在巨观矣。是三难者。皆不足虑。至逐年渐改之期。则二船改三计之。江西十三帮。但改六百艘。已足九百艘之数。六年而始画一。湖广六帮。但改二百七十艘。已足四百余艘之数。三年而始画一。若求易简速效之方。尤有一举两利之策。考江苏一省。漕最大。船最多。而较浙楚为制最小。江苏既全归海运。则所余空艘。即足以受浙楚三省之粮。诚使江广重运至瓜洲。即卸粮于吴船。仍令原省屯丁水手接运北上。易船而不易人。如浙江未归海运。则并将吴船移至杭嘉湖受载。亦易船而不易人。其浙楚三省重船。售与大江运盐贩货之巨商变价归官。以安置江苏水手。如浙漕亦归海运。则估变浙艘。亦即以安置浙江水手。是一转移间。而江广重运为轻运。岂必求三年之艾。始捄七年之病耶。

客曰。南漕固不可全归海运。而河患难必。万一江西湖广之漕。灌塘亦不能济。庸遂无策以筹之。曰。海运独除江楚安徽者。为经久计。非不可为权宜计也。且河运所难于江广。非独船重。亦以途遥。下汛启坝。恒虞倒灌。至海商豆麦之利。则在春秋冬三季。其时船价皆增。而夏季则北方缺货。船价亦减。此时江广重运。正抵瓜洲。顺风赴北。至平至速。是海运反以江广为便。谚云。五月南风水接天。海船朝北是神仙。如使河运中梗。漕艘不能飞渡。原可兼前策而暂行之。合海船春季则举江浙之漕一运而至津。夏季而举江广淮扬之漕接运而赴北。俟河运既鬯。则仍罢海运归故道。权宜变通。夫奚不可。且当事所难于江广之海运者有二。一则漕费已给旗丁。而海舟雇价无从出也。二则瓜洲至福山口二百里。粮船不熟水道。海船又不就兑也。不知重船既不北上。尽省闸河通仓之费。独收沿江售货回空迅速之利。且非江浙永行海运尽废漕丁者比。则但酌给帮费。已大欢忭。而其未给之漕项银米。移归海运。乘夏季海船价减之时。每石尚可酌省。当无不足。江广漕项。不及苏松之宽裕。故必节省方足。至扬子江下汔福山口水道。则崇明买米之船。可至江宁安庆。岂不可至瓜洲。而其自上而下者。尚有焦湖之米船。镇江之红船。或熟于沙线。国初海寇张名振郑成功皆以海艘直闯金焦。往返如户闼。谁谓海艘不可入江者。但令沙船三月末齐集福山口。先雇米船数十。向导海船往返。试行一次。使沙礁洞然。即催各帮海船。泝至京口受兑。计江广百万之漕。但用海门通州崇明三帮已足。其沿江弹压。则有通州狼山镇。而京口南北两岸。可泊数千艘。天时地利。皆出十全。以海受江。可经可权。谁谓宜吴船而不宜楚船也。虽然。此议暂行。则南货多由南通州附载。不尽由上海。于海关牙侩。又有不利焉。显阻阴挠。势所必至。吾故总策运事。而始终断之曰。苟非其人。法不虚行。

　　折南漕议　　
冯桂芬

禹贡百里赋纳总。二百里纳铚。三百里纳秸服。四百里粟。五百里米。此古圣人转输之法也。宋人诗有云。自古有良法。一州食一州。诚哉是言。盖不闻仰给于数千里之外。而无百一之间阻者。然则求裕京仓。莫若兴西北稻田。而稻田非可计年奏绩也。惟有于天津通州京仓三处。招商贩运米麦杂粮。而令东南诸省折解银两。俟有成效。并停东豫粮运。最为简法。京仓支用。以甲米为大宗。官俸特十之一耳。八旗兵丁。不惯食米。往往有牛彔章京领米易钱。折给兵丁。买杂粮充食。每石京钱若干千。合银一两有奇。相沿既久。习而安之。咸丰九年。有以某牛彔扣米勒折控部者。以历年已然。各旗皆然。某牛彔得从薄谴。惟官俸亦然。三品以上多亲领。其余领票。辄卖给米铺。石亦一两有奇。赴仓亲领者。百不得一。然则南漕自耕获征呼驳运。经时累月数千里。竭多少脂膏。招多少蟊蠹。冒多少艰难险阻。仅而得达京仓者。其归宿为每石易银一两之用。此可为长太息者也。且(嘉庆中协办大学士刘权之疏有云。南漕每石。费银十八金。不曰二十金而曰十八金。必确有所见。魏氏源驳之。谓止四金。其说甚谬。魏氏云。每船受米六百石。帮费洋千元。不过每石一两有奇。不知六百石内。交仓正耗米仅四百余石。六百石帮费。皆应在四百石内通摊。魏氏误会。一谬也。彼时松白粮帮费。有多至二千六七百元者。魏氏不知。二谬也。又云。漕项连行月银米。每石一两。考行月等一切米价。几及一两。银尚在外。魏氏误算舛错。三谬也。所驳无一是处。以今计之。浮收帮费或海运经费皆在内。漕项也。给丁苫盖各费在内。漕项之浮收也。给丁耗米行月米五米贴运米给还米等也。缮军田租也。漕河工费也。漕督粮道以下员弁兵丁公私费用也。虽不能得其确数。大约去刘说不远。乃其归宿为每石易银一两之用。此又可为长太息者也。则何如援照成案。每石折银一两四钱。解京发饷。直截了当。有增无减。兵心必大喜。惟是领折买食可以相安者。仍以岁有南粮二百余万石流通市中之故。若市中骤少此二百万石实米。则一切杂粮腾贵。兵丁领折之后。何从买食。计二百万石。可食六七十万人。是六七十万人。无所得食矣。此宜为之地者也。今议京通天津三处。招商运粮。宜于免门关税外。援粮船带免他税之例。定为运粮若干石。准免他税若干。着为令。仍以时查报粮数。务合近年南漕糙白米之数。不足。则设法彳召徕。或用盐务倡导故事以足之。谚云。价高招远客。都门百货所集。即川滇闽广之产。尚可咄嗟立办。一旦南漕不来。米价贵。即杂粮随之而贵。又有带免他税之例。近畿杂粮。连樯击毂不待言。人特不可一日不饱。米麦杂粮。同归一饱。且玉田丰润等县。产米不少。近更有牛庄米南运上海者。本不患无米。况近来商贾路窄。一闻北地价贵。必趋之若骛。更不患无米。但令市中有米。即不必官中有米。更宜官中多筹一年之蓄。按年粜陈籴新。为有备无患之计。则转胜于从前之年销年款。而成万全之策矣。如是则南民所完之数。即北兵所得之数。　国家无毫厘之损。闾阎节赍送之资。而且所谓漕项以下款目一切可省。合计之奚啻千万两。大利民。大利国。何惮而不为哉。或曰。海运行之十余年有效。盍仍旧贯。不知一行海运。不特多出运费。且上仓运沪。一交涉于官吏之手。百端折耗。虽简于河运。仍复不少。两湖江安尤巨。虽出自民间。而其归宿为每石易银一两之用。又何苦令万家膏血多掷虚牝耶。至于前议稻田利兴。则数年之后。无事南米。更善之善者矣。若河运一废不可复。稍有识者即知之。而咸丰九年。枢臣犹请复河运。噫。尚何言哉。　　　文庙圣明。得寝其议。意外之幸也。)

　　裁卫屯议　　
冯桂芬

夫子论道国曰节用。孟子曰无政事则财用不足。所谓政事者。用所当用。节所不当用而已。比者军兴十余岁。常赋不供。虽　上方服御所需。亦多停罢。不可谓不节矣。而各路征兵召勇。馈饟之数。日增月益。在事者相与旁皇忧念。不知为计。当此艰难支绌之秋。岂有以　国家自有之财。转弃之散无事之地。黄金虚掷。数累巨万。而不少加爱惜哉。窃于漕运弁丁支款。以及屯田租息。而不能无疑也。所之制。创自前明。今之运丁。即前明之军。始以有罪遣戍。着籍防守。月给军粮。非为漕运设也。厥后各军拨垦荒田。令输籽粒。于月粮内扣抵。遂编为屯军。与营军为二。无事则资挽运。有事则资调遣。亦非专办漕运。　国朝屯军。次第裁汰。屯田归并州县。承佃办赋。惟有漕运之地。隶所如故。谓之赡运屯田。于是乎弁运丁屯田。始专为漕运而设。当时　国用充盈。体大物博。但资其飞挽之力。即亦不苛细微。迨后日久獘生。习焉不觉。至今日而害斯众着。约而言之。可疑者迨非一端。运丁于田租养赡之外。每届兑运。行月耗赠银米。列入正款者。每船几及米二百石银二百两之多。而犹以为未足。辄向州县勒索帮费。远过于商贾陆运货物之值。州县借口。浮收勒折以给之。司仓人等复利其厚获。还相鱼肉。悖入悖出。皆运丁为之关键。坐合漕务败坏决裂。此可疑者一也。守备千总亦武职。不令之操演。不令之管带漕标各兵。乃令守备征粮理讼。参错州县之间以分其权。又令千总押运。而运事转以丁为主。王氏孙有云。其强者与丁为狼狈。其弱者受丁之指挥。属之漕督。而漕督相悬数千里。属之粮道。而粮道相悬数百里。属之所在知府。而知府又以武职外之。既无考核。又无鼓励。此可疑者二也。运丁之始。即水手也。康熙三十五年。定佥军之法。特以为水手之长耳。何以既有运丁。又别雇桀黠无赖习教之徒。充当头柁水手。扰害民间。嘉庆道光中。迭酿巨案。犹幸江浙停运在先。金陵失守在后。不与贼合。然资遣未尽者。犹以千计。吴民苦之。数年始息。此可疑者三也。粮艘所容。不过数百石。与中号江船等。而船身之重滞。行走之艰涩。无出其右。此可疑者四也。因思旧制以领军。以屯养军。而以军挽运。法非不善。今则漕事专责之运丁。安用为。费用尽取之州县。安用屯为。挽运别付之水手。安用丁为。名实全乖。举非其旧。以不文不武之官。领不农不贾之民。别树一帜。天下员游手莫甚于是。盖不待今日。而论者莫不谓欲清漕务。首革弁运丁矣。

苏省自道光二十七年停运以来。不特弁薪俸。按年支领。即苫盖月粮。初亦照例减半发给。屯租更如常征收。在有司例与之而不以为嫌。在若辈例取之而不以为感。驯至粤匪难作而后已。窃计数年中。弁丁安坐无事。糜费　国帑。殆不止千万之数。即以上下两江屯田租息一项言之。江淮等凡二十三。额定六十余帮。船三千八百余只。惟江淮兴武二帮。坐资津贴。并无屯田。著名瘠苦。此外江苏之苏州等。安徽之新宣等。共二十一。计屯田二百三十余万亩。此项田亩。康熙八年。湖广有清厘之案。二十三年江西有清厘之案。皆辗转典卖。或赎回。或助费。分别办理。似已有弥缝补苴之意。汔今年代更远。獘必益甚。嘉庆间松江府志。称裁并典田。头绪繁多。而坐落乡图具在。足为运丁身家之一助。即现在苏省各属。多有屯田散布境内。各时因催租之案。与州县交涉。是屯田非尽无之据。湖广江西情形。想亦无异。但将已无者概免究追。现有者尽数交纳。或召变。或征租。十得三四。尚不失为巨款。于度支不无小补。现在海运行之十余年。尚为利济。自难亟议更张。即使肃清之后。谓海运非久长之策。重议河运。或招商。或采办。或转驳。或改造驳船。或雇用民船。以所省漕项银两。给丁各米。益以屯租。何事不可办。断不议重造前此笨滞船只。重招前此犷顽水手。重任前此不谙转输专为奸利之弁丁。此可以理决者。既已不可复用。似宜早为之所。苏省被难以来。弁丁辗转流离。无复生计。一经克复。势且环求调剂。安得闲款给此闲人。若不及今裁汰。直　国家一大累矣。夫使经费足支。存之无损于毫末。不裁可也。而经费如此其绌。又使为数无几。去之无关于重轻。不减可也。而为数如此其巨。又使弁丁于漕运虽不能无獘。尚有不可无之一说。不裁可也。而弁丁于漕运。非但可无。直不可有。然则为今日计。惟有请将江南湖广江西各裁撤。其守备千总各官。调营序补。销除屯丁册籍。查明现有之屯田。尽数归官。俾帑藏不致虚糜。综核名实之道。实在于是。至漕督亦在可省之数。惟考漕营始于明隆庆间。漕抚方廉为备倭患而设。今情事正同。淮安一带。距省会率一二千里。自须督抚大员坐镇。俟南北肃清。再议归并督抚为便。

　　漕船递年减造议　　　　　　　　　　
陈文述

天下无积久无獘之法。法日积。獘亦日积。法名存而实亡。则法胥化为獘。更立法以制獘。而獘之中人者已深。獘不可去。法终不可行。则法穷。穷则变。变则通。易道也。即万世不易之常道也。今日之漕运是已。　国家因前代之法。转东南之漕以给西北。百八十年于兹。不可谓非良法。而以为穷而宜变者何哉。　国家立法之初。期于正供之外。丝毫不以累民。故漕船一切费用。咸取给于官。率二十金而致一石。而河工之费不与焉。故运丁之需索有禁。州县之浮收有禁。今运丁以北坝需索为词。取之州县。州县以运丁需索为词。取之百姓。而北坝则曰。吾因运丁取州县。分肥焉。运丁亦曰。吾因州县取百姓。分肥焉。其浮收于百姓则一也。东南粮重。浮收之獘。民情渐不能堪。吏治民风士习。因之日獘。津贴帮费。久已　　上闻。而州县犹为运丁出结。曰并无需索。是上下相蒙也。是积久相沿以为固然。一成而不可变也。近年则水手讹运丁矣。索加身工。纠众殴官。习以为常。恬不为怪。有一船加至一二百金者。有一帮加至七八千金者。本年则嘉白帮水手杀人无算。当官府前支解人。而莫敢谁何也。湖南帮水手殴伤帮官。凶手已就缚。而江西帮水手劫去之。而莫敢谁何也。猖獗之状。渐露端倪。履霜坚冰。不可不防其渐。宜乘暂停河运之际减造漕船。减造之船。即将水手散遣。递减五年。可以散遣一半。或应造漕船。每年减造一半。则递减十年。亦可减造一半。加以新造之船。量为收小二成。则水手亦可减十成之二。以次渐减。其势渐衰。始可申明旧章。加以官法部勒。盖漕运章程。以帮官约束运丁。以运丁稽查水手。今倒行而逆施也久矣。水手之在漕船。年貌姓名。皆诡托也。腰牌册籍。皆具文也。责之旗丁。旗丁不知。问之舵工。舵工不识。有事必告之揽头。揽头者。亦称荐头。一船水手之领袖。或数船之领袖也。揽头之外。另有二种。一曰老鹳。老鹳者。老官也。即老庵也。一曰拜师。则所隶咸称徒弟。即新庵。亦称潘庵也。潘庵之先本潘姓。老庵之先本翁钱二姓。盖漕船北运之初。此二人沿途为人治病舍药。讽经祈禳。劝人持斋守法。死者敛钱瘗之。久而相率皈依。迄今翁钱两姓之徒。尚守其教。曾经犯案及滋事之人皆不收录。所隶水手。尚听约束。是名老庵。潘则饮博淫盗。一切无禁。故人乐从之。积恶之猾贼。叛案之逸犯。日久稽诛之巨盗。杀人亡命之凶徒。胥混迹焉。是老鹳所部。贤于拜师者矣。而本年嘉白帮行凶杀人者。即老鹳之徒。则皆不可恃也。以粮船头舱为巢穴。器械赃物。无所不有。宜乘此设法澄汰之。酌给盘费。俾其自散。安分者存记之。以待再用。两案滋事首犯。案主名而次第捕之。按例行法以示炯戒。而或以聚众激变为虑。不知惩治则变速而祸小。姑容则变迟而祸大。停运一年之后。仍须河运。以每船二十人计。每年减造二百船。不过减去四千人。此四千人中。非尽不安本分也。先于一年散遣。明谕以下年减造。则亦可各自谋生也。他船水手有出缺者。仍许于若辈中选择雇用。则亦非全无余望也。况若辈所敢于滋事恃以无恐者。粮船耳。一离粮船。即若禽兽之失其巢穴。虽猛鸷无所用之。即有一二不逞之徒。　国家全盛之势。何难实时惩办。若畏葸而养痈焉。则江浙膏腴。淮扬咽喉。山东腑脏。江广肩背。使若辈以　　天庾为泰山之靠。以粮船为城社之凭。疢疾中于腹心。祸患伏于肘腋。此人之忧。漆室之惧。所为忧心如焚而不能自已也。

　海运通行后。虽历年分办河运。而粮船旧制。断不能复。此种私议。已属陈言。存之以见流獘所极。有不容不变法者。至老庵新庵之目。他说俱未之及。尤足备一时掌故焉。

　　河运刍言　　
丁显

自古治国家者。未有以运道为缓图者也。虞都冀州。秸总赋于王畿。而贡物经行。即为运道之祖。汉兴即位关中。始引渭渠以漕山东之粟。旋浚褒斜以致汉中之谷。初不过岁运数十万石。及其盛时。岁益漕六百万石。类由河渠疏利。治之有方。魏武篡汉。偏安洛阳。然犹专任邓艾开广漕渠以达江淮。代魏者晋也。其时五胡乱华。势成割据。而武帝犹凿陕南山以致漕米。怀帝犹修千金堨以运军粮。宋齐梁陈递都金陵。米粟饶多。不烦转运。而西魏则僻处长安。道险人獘。车牛之费。万分艰难。犹赖刁雍画策。造船于山牵山屯山河水之次。自是国有储粮。人称安乐。及隋开皇引渭凿渠。转运仓粟。百姓称便。炀帝不道。发百余万众开永济渠。舳舻数百里。并载军粮。虽积粟至二千六百万石。而劳民伤财。不旋转而离叛随之矣。有唐一代。其转漕称善者。裴耀卿刘晏也。而晏视耀卿尤称最。其法缘水置仓。节级转运。江船不入汴。汴船不入河。河船不入渭。民不疲劳。而米无覆溺。缘国家建都长安。其势不能不尔。而晏之囊米载舟。胜于耀卿函脚营窖也。晏之歇艎支江。胜于耀卿雇船载运也。宋都大梁。有四河以行漕。曰汴河。曰黄河。曰惠民河。曰广济河。岁运粟五百五十万石。黄河不久即罢。惟汴河达漕为多且久。其制江浙荆湖之米。输真楚泗州转般仓。泝流入汴以达京师。此外自广济河而运京者。仅京东之十七州。由惠民河而运京者。仅陈颍许蔡等六州。嗣因转般法坏。又改为直达纲。以致沿流乡保。时出骚扰。公私横费。靡有纪极。元朝都燕。伯颜献海运之策。始犹议辟胶莱故道。旋以沙民朱清张瑄罗璧能识海道。试行有功。遂为一代良法。然考之元史。仍使寿张尹韩仲晖开会通河。岁运漕米数十万石以实京都。防微杜渐。俱有精心。明之永乐。虽行海运。而江南之粟且由淮河运入颍岐。别以大车载赴黄河。转输金台。及会通河成。海运悉罢。而东南四百六十万石漕米。全由河运矣。　　圣朝鼎兴。亦主河运。道光六年。闲因清口淤淀。暂行海运一次。次年即罢。乃自咸丰初年兰阳决口。汶为黄遏。而运道一大变。同治四年。试行河运。临清以南。全行干涸。船抵张秋。藉黄浮送。磨浅起剥。闸闸梗塞。秋高水落。难望回空。此二十余年。京仓米石。均仗苏浙本色。浮海抵津。而河运之行。不绝如缕。于是中外大臣。各献嘉谟。有请全行海运者。有议引济漕者。有谓东昌二百里陆运转般者。有以折价采买为便者。有奏挽黄归故者。有筹筑堤束黄者。筑室道谋。言人人殊。请分晰而详言之。
  </div>
  <div class="pagination">
   <a href="皇朝经世文续编_page81.html">
    上一页
   </a>
   <span>
    ...
   </span>
   <a href="皇朝经世文续编_page77.html">
    77
   </a>
   <a href="皇朝经世文续编_page78.html">
    78
   </a>
   <a href="皇朝经世文续编_page79.html">
    79
   </a>
   <a href="皇朝经世文续编_page80.html">
    80
   </a>
   <a href="皇朝经世文续编_page81.html">
    81
   </a>
   <span class="current-page">
    82
   </span>
   <a href="皇朝经世文续编_page83.html">
    83
   </a>
   <a href="皇朝经世文续编_page84.html">
    84
   </a>
   <a href="皇朝经世文续编_page85.html">
    85
   </a>
   <a href="皇朝经世文续编_page86.html">
    86
   </a>
   <a href="皇朝经世文续编_page87.html">
    87
   </a>
   <span>
    ...
   </span>
   <a href="皇朝经世文续编_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
