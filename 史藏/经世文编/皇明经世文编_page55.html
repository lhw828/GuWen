<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 55 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 55 页/共 172 页
  </h1>
  <div class="content">
   书
　　答王时芳给舍论治盗书
　　答王时芳给舍论治盗书【治盗】
　　盗源之窒仆亦尝苦思一二、未敢以闻于人、以吾兄当事而不以闻、则亦胡尔思也今人心之思盗者、十之二三、而免罪免税之令犹下、人孰不曰、吾不盗也试为之盗不吾仇也、急则来归焉、可必生矣。复吾三年官府居邻不得扰、吾以安枕也。资益殖。自非有恒心者。未信其不乐于盗也。但今二三巳乎。赏格之行在边徼三颗一级其恒也核之者。谓甲折之而乙功之。则有也。其夷虏形状。自是可验。保无他矣。行于治盗。盗亦民也。核之愈严。饰之愈巧。启人多杀。夫民者。或坐是也。况古者命将不从中复、而赏罚上下、皆专制之、是足以驱人也。彼偏禆将卒冐而忍者。伺其便而残取吾民焉。积盈其数。吾可以藉于上。而赏之固有也。初若非将为之也。故曰重赏之下有勇夫、是固将之赏也、今若是欲将令之行也难矣夫驱民于盗者若此诱人以残民者若此而制将之不足以有为又若此盗之平未有日也又况功成而后议赏。皆制驭之微权也。如开国成家、小人勿用、虽欲不用小人得乎、曹彬不拜使相、虽欲不拜得乎、王言敷敷布、一有不孚。非所以示信于将来。若必不信。按籍累官。不知何所纪极。禄食之滥。又足以贫吾国。国之贫。民有裕者乎。是又一大盗源也。转移之机。有可致力者否。深惟吾兄平生举动。在此一着。微所见则巳。如有之则当自效。不敢诿于爱莫助也。幸鉴幸鉴。
　　记
　　新筑剑江堤记
　　新筑剑江堤记【剑江筑堤】
　　豊城治滨于江、以雷焕得剑、故江以剑名、章贡袁吉临瑞之水、必经其壖而后入豫章、以潴彭蠡、是江为汇、禹迹不及、故道无回折、众流淙潀、击刺着岸、乃善崩、崩则龈腭之迹、削崖剖瓮、割廛庐而入江者、先后无纪。或曰剑虽去而遗光上烛夜干星斗、蛟螭濳窟、时起而夺其精曜、亦能作怪飓妖涛、益江之害也、令是者、咸知宜堤、不曰劳甚则曰费甚、不曰于时议则曰吾传舍也、卒弗举、某年某来令、斩斩有见、乃曰前吾令弗为也、后吾令又弗为也、民其鱼矣乎、遂属耆老召匠石而计所以为堤者。沿江之民。踊跃听令。供役无避丁。伐石于山。断材于林。畚土于隆冈隐阜。无公私之域。粮财用既具。基址既畧。厚薄既揣量其工而命之。日趋者孔棘。间投沉铁。使蛟螭不近而材者辏以矗。石者壁以立。畚者实之。登登许许。达旦暮弗有咨者。越一岁告成延袤数百丈其崇如云。江流循堤而底定。民以殿居者。咸德令曰。令居我也。方砻石请纪其绩令适以事忤上。竟坐以堤之费。有浮于籍者。遂解官去民代辩弗听惧泯令也。请益笃。予曰是不可无记也江之害果江耶。果蛟螭耶。皆天也。堤成而害息人胜之也彼令之害人也。以一令而巳。天之害民以一邑之民而不能免人之害。令亦天地。是所以败天下爱民之令也然予闻开洪州者。有韦公堤筑捍江功尤博也。乃以笞卒之诬弗及辨。而卒以韩公之铭白于后。后之思公者曰。非公。吾尸入海矣故庙祀翼如也豊城洪州部也。文亦有体要令去而思以不泯思之未巳。终必庙也若是而人之胜者大矣可以起天下爱民之令故不可无记也
　　皇明经世文编卷之一百五十四终
　　皇明经世文编卷之一百五十五
　　华亭徐孚远闇公　陈子龙卧子　宋征璧尚木　夏允彛瑗公选辑
　　何如召祖参阅
　　陆文裕公文集（疏　公移　记　策　杂说）
　　陆深
　　疏
　　拟处置盐法事宜状
　　陈愚见以禆圣学事疏
　　拟论取回都督勇士状
　　正名祛弊以光治体事
　　拟处置盐法事宜状【盐法】
　　臣近日伏见两淮长芦之间、商贾嗷嗷、怨声载道、问之、皆云势要夺其利故也、臣谨按盐课一事、本因海泽自然之利、以充边方缓急之储、于国计甚便、然使朝廷壅实惠而不下。商贾畏空名而不来。则蠹亦甚矣。祖宗时、设立各处转运提举等司、佥灶以办税、置仓以收盐、建官以莅政、设法以开中、其要在于通商而巳大抵商益通则利益厚此立法之本意也且穷边绝塞。输转极难之地。而能使商贾挟货负重以往。随令而足。比至户部给引场。涉历万里。动踰岁年。又况守支存积。徒冐虗名。仍复买补。鱼贯听掣。其辛苦如此。势要之人。妄于恩典。动以百万。往参其间。冯陵假借。自世□以后贵要奏讨者亦少矣支则尽支。掣则便掣所经官司。曲为奉承。虽宪臣亦将有投鼠忌器之嫌。彼将何惮而不为乎。小人营利之心。宁有厌足。大率彼通一分。则此塞一分。自然之数也夫能得商贾力以利驱之耳彼既以有利而来。亦必以无利而去。又自然之势也。矧以彼之辛苦。对此之徼幸。交易之间。又相悬绝。坐使自然之利。上不归于　朝廷。中不在于商贾。下不藏于民间。虽天地亦将厌弃之。臣实惧焉、仰惟　皇上轸念立法之本意、靳惜恩泽、不妄施与、然后其它条画、次第可举行矣。臣又按今天下搉盐之地。两淮为上。两浙次之。而弊端亦于二处为多。然尤大坏盐法之端有二焉。其一则灶丁苦于兼并。其一则今日势要之侵利是也。然于两浙又微不同大抵坏两淮之盐法者多势要坏两浙之盐法者多私贩而灶丁之苦。则一而巳矣。葢淮浙之盐。出干人力。非若河东天造地设。不劳之利也。其法在于晒土为卤。煮卤成盐。以盐纳官然而逋负多而国课损者、何也。夫欲晒土。必有摊场。欲煮卤。必有草场。今之场荡。悉为总催者所并。而盐课又为总催所欺。灶丁不过总催家一佣工而己。煎煮之法。名实存亡。而总催者下欺灶力。上负国课百计迁延。以觊一赦而巳。今欲处之。在于尽复灶丁之场荡。而尽惩总催之奸欺。则其弊可息矣。浙中私贩之徒。以拒捕为常。以杀人为戏。骤不可剪。则比之势要。差为易处。苟使出盐之地。捕其买者之市家。行盐之地。捕其卖者之市行。而悉置于法。则其党可空矣此二者难易自别非若势要之家蛇蟠卵翼不可一旦去也今日得侵两淮长芦之盐利者。虽曰　朝廷业巳许之。然终非法意。臣以为与其坏天下之大法。宁伤数人之私恩。必使小人之奸。无所容而后巳。夫上之支中。尽归于商贾。下之场荡。尽归于灶丁。则商通课足。而盐法不行者。未之有也。
　　陈愚见以禆圣学事疏【经筵讲章】
　　臣遭际　圣明、备员讲读、经筵礼法甚严公于讲读未意遽出班陈奏以失规被劾几于得罪昨因讲章未安、特于文华面奏、臣之为此者、恃有　陛下尧舜之主耳、果蒙温旨、非臣捐躯所能报也、彼时威严之下、未尽愚衷、先行犯礼、故退而待罪、方将具论所以、不意又蒙慰　旨、是　陛下既宥之辜、而复诱之使尽言、是诚干载一时也、臣请尽言之、伏惟　圣明采择焉、臣谨按经筵一事。关系匪轻。辅养　君德。尤为首务。因以策励臣节者。亦不少也。何则、　君父在前、威颜咫尺、为之臣子者。俨然拜起。布义陈词。说孝说忠。说仁说义。说廉说耻。说礼说让。若使反之于身。而一无所有。鲜不至于愧汗。而听者谁则信之。故必勉加修践之功。而后可收感孚之效是以讲章必出讲官之手者其意葢在于此非徒以便诵说为也然湏有温润之气。以具告君之体。讲章送辅臣改定则纳规之言必有避忌此亦相沿之失此非辅臣。鲜克举之。所以必送内阁改定者。诚欲畧去麄疏鄙野之状。以养夫亲近儒臣之心。其意又在于此。非徒以美文辞为也。臣窃思之熟矣。臣岂敢不顾旧规、直行己志、若以此劝讲、是未诚也、何益　圣学、当时面奏讲章义理多未浃洽。所包甚广。意不止于文辞巳也。伏读　圣谕、益增战兢、是臣之愚、仓卒未能上达尔、且今内阁无所不统。旧规俱带知经筵事。又皆老于文学之臣。讲说更改。宜有精义者。此特小节耳第使讲章尽出内阁之意而讲官不过口宣之此千义理深有未安而交孚相感之道远矣此臣之所为诤也。伏望俯察愚诚、特谕内阁只将讲章一节、优容臣等各陈所见、而内阁因得以考观臣等之浅深。至于义理往复。藻润迭加。何所不可。岂止于阅看而巳臣愚意欲请自训诂衍绎之外。干凡天下大政事。大利弊。皆得依经比义。条列类陈庶几九卿百司。有行之而不能尽。给事史御史有知之而不敢言。司府州县有负之而不能达者皆得以次上闻则主势日尊。　圣学日邃。而臣等亦得附之以进修矣。区区一得之愚如此。此臣之心也。
　　拟论取回都督勇士状【将军亲兵】
　　臣近见取回许泰家人某等十几人、某等皆勇悍武夫、将军必有所私之士止堪杀贼之用、泰托为父子、同以生死、巳非一日矣、今　朝廷方用泰、泰方用此辈、不识　陛下何为而取之。厮养下材。过蒙特召。祖宗以来。并无事例。况此辈姓名。远在行伍。不识　陛下又何繇而知之。访得近日盗贼、肆行无忌、所畏者、独许泰一军耳。泰所以能使贼畏者。不过敢死当先而巳。此辈正许泰敢死当先腹心之士。若其攻坚陷阵。皆能以一当十。其于许泰。若左右手。不可一时　明矣臣料　陛下不过闻其便捷骑射。欲取而试之耳。可谓长虑而道路流言。汹汹可惧。或谓有人欲忌许泰之成功。或谓奸人阴主此策以剪许技之爪牙。而欲以泰委贼者。此其无稽万不出此倘相传播未必不生贼问谍之计也况泰亦武人。未知义命一旦夺其所恃踪迹孤危加以流言必怀疑豫志日分而气日索矣欲望其如前日之敢死当先势必不能。此其关系实非小小。臣愚以为　陛下于某人等。到京之日。姑试其能。即为犒赏或薄加名目。于处置或面赐奖言即还之于泰以终其所事则天下皆谓　陛下神圣不惟深知许泰之功而并与许泰之牙心腹皆悉知之庶几边将知所激劝而贼灭有日矣臣不胜私忧过计、冐昧以闻、
　　正名祛弊以光治体事【三司体统】
　　近该臣参奏廵按御史某不职、某亦行举劾臣过失均蒙　敕下都察院、看详、公论有归、臣不敢辩、续该臣自劾求退、未蒙允俞、伏地瞻天、复有所献、仰惟　圣明纳察焉、臣闻人存则政举、名正而言顺、夫所谓名者、自君臣父子之太、以至官僚称呼之间、皆名也、亦皆政也。名必有义。义必有稽。稽而后正。故曰政者正也。无稽则无义无义则言不顺。而事不成。故曰政息甚可惧也。今某之言。可谓无稽矣。姑据其一二、请以大义裁之。夫御史之与按察使副使佥事等、均为风宪、俱名察官。体分中外。固也至于交际之间。尤关国体。伏覩宪纲所载送迎坐次之仪。得相主宾。而非统摄。故臣尝谓御史与按察之官两长可以相形两短不可以相示何则按察见御史之长。则当尊而敬之曰。此　天子之按臣得体他。御史见按察之长。则当旌而荐之曰。此一方之人才可用也是之谓两长相形。祖宗设官之意本自如此御史见按察之短则当随事举劾。按察见御史之短。则当指实奏闻。是之谓两短相示。凡此皆出于天理之至公。而不容一毫喜怒爱憎之情与于其间。夫是之谓王道而贞肃之本意。初不外此。臣等所宜自靖自献。以为执法执中。皆职分内事也。某不及此而喜作威福。每列三司于两。悉欲鞠躬罄折于前。惟其言而莫违然后谓之无异议不知所议者何事也。其于宪体何如。而臣等三司。尽皆何如人也。弊政乱名。莫甚于此。某本小器。而又不学。徒怀疑忌之心。不知义理所在。惟有血气。违犯实多一旦闻臣参奏。手足无措、漫为失体、不经之词、意在挟制孤危。遂成欺罔。臣甚惜之。若谓体统各别。犹有可诿。至谓督率官司。则又无稽之甚者。臣请复为　陛下分疏之。我朝祖宗损益三代。以位置百僚。内设五府六部。外建都布按三司。实有臂指相使之势。品资等级。殆犹鳞砌。故府部谓之大臣。三司谓之方面皆附丽　天子。以制名者也三司自五品以上吏部举用具名双请与两京堂上体例一同若六部之诸司。则谓之司官。郎中员外郎等官之于尚书侍郎。则谓之堂官臣等三司视各府州县等官。则谓之属官。此司属之所由分。亦名分之所攸寓。是或有督率之义存焉。至如臣者。备员提学。　钦奉制勑。内有提督表率字样。方敢名为督率。止于师生进退赏罚得以一面奉行镗今妄认方面为司官。而欲一槩督率之。不知是　明旨乎。是旧例乎。第恐天下后世。有谓我朝方面官。曾受御史之督率。实自臣始。窃谓此名不可不正也。且御史积有资望。方得推升佥事。而副使之升。则御史之极选。由此以上。则谓之超迁不次矣。若果如镗所言。则尚书侍郎亦将遽迁为郎中员外乎其为寡陋疏率若此。不知将何以副　陛下之任使哉。又如劾臣不行。呈禀抚按。照得提学职事。原与抚按不甚交涉。贪酷害人。许受诉词。此系奉行　敕书。臣固不敢以一人之私忿。而遽为之前却。　皇上正名定分之志。又在修正会典之时。臣感恋旧恩。每思报効。于此岂敢循默。而自取嫌避哉。推求弊端。皆由臣等不才。此是病源三司謟佞阿附要求保荐以为进身之阶所以养成麤傲之御史败坏　陛下之纪纲窃谓此弊不可不祛也非臣身亲目击。谁肯言及此哉。伏惟　圣明将臣所言。特下该司会议。凡有举劾当视廵按者之贤否。以为黜陟。凡为廵按。当考举劾者之当否。以为殿最。凡遇接管廵按之际。再加精择。贯鱼行鴈之选。宜一旡而更张之。着为宪章。载之令式。咸使遵守。庶几内台不至挟权以相陵。外僚不敢希求以献謟。名义既正、弊端自清、言顺事成而礼乐可兴也。此诚大圣人之所作为。所谓有是君则有是政矣。
　　公移
　　四川与何总兵论西番用兵公移
　　四川与何总兵论西番用兵公移【西番兵事】
　　为照西番自古以来、不能为中国大患、亦未尝不为中国患要在羁縻之而巳、往昔难以槩举、以我　朝国初兵力之强、御史大夫丁玉经畧之勤。其终也、亦惟给散银颗、至今各番藏之以为宝、是虽丁大夫威惠入人之深、亦以赏之而巳、今为抚剿之说者巳失其宜、而所谓无不抚之剿者、尤为不通之论。葢抚之不从而后剿之。未闻既剿之而又抚之也。且如土夷芒部巳叛。则剿之而改为流官镇雄府。如乌蒙乌撒。虽有兵端。但抚之而巳。葢剿则必尽。抚则必赏。故曰抚夷赏番。非漫语也、今西乎自有部落。自成风土。比与土夷尚槩声教者不同。将欲剿之则不能尽。将欲抚之则不可终。故为中国之计者必以备御为上策。番人本无大志为我深患抚御得宜则自然怀服伺其犯边则诛之因其款塞则赏之赏之者非尽赏也。赏其款附者也。诛之者非尽诛也。诛其犯顺者也。若思为拓土开边之策。生事喜功。以侥幸于万一。则启衅构怨。孰任其咎耶。麾下熟知番情、忠勇素着、当侪之古名将之列、比与白面书生、妄为自用者、不可同日而语、见蒙抚按批示开详番情、请条具诛赏抚剿事宜、逐一开报以凭转达、访得深沟一塞。及据地图、详观山脉。起自西番。迤逦而来。至于深沟地面。方始落下。壁立斩绝。约高三十余里。我难以仰攻。而彼可以下据葢彼反在内而我在外地势则然。譬如城堡。可以内守。而不可以外有也。今纵一时攻破。窃恐不可有也。有之恐不可守。守之恐不可久。今若悉并财力。建为城堡。西番暂且远避。俟我功成。不过数十人。至百余人守之而巳。一旦驱其丑类。乘便逐之。杀虏殆尽。如近日贵州凯口之事。则地方之责。又将谁任耶昔人谓幽州之地曹翰可取孰可守也窃意此地宜空之。使彼不得而居。我亦不必履此孤危。则架梁装塘之扰可免。而华夷之界限自明。且省后虑矣。
　　记
　　徽守南侯复役记
　　江南新建兵备道记
　　徽守南侯复役记【徽守复役】
　　徽父老郑廉　言于深曰、徽郡于江南、据大　之麓、俯视诸郡、地产民力、于诸郡特劣、而饶富之名、顾不后诸郡、是故号难治、治之而得民心又难他、南侯之治徽三载矣、善政以十百计、最得其民心者复役一事尤巨、于徽葢百世功也、徽之民自是有子孙矣。徽之民自是有田庐矣。徽之民自是有殖业矣。侯之功安可忘也。惟我　太祖高皇帝定鼎金陵。太平实首善之地。比于汉之三辅南阳。故凡粮料力役。独加优厚。若汤沐云。近有桀黠者。巧为规避。视吾徽犹壑也。先是芜湖役夫。使徽代之。繁昌祗候。使徽又代之。当涂之民。复谋以南京兵马弓兵凡四十八名岁以银计者数百改派于徽。徽弗堪矣。凡杂派之数朝下之部使者部使者下之各郡本无常额视地方有司能为力争则可他移不能则坐征日多而民困矣由是歙休绩祁黟婺六县之民、交诉于　朝事下抚臣都御史毛公驰檄属郡议其便不便者、于是池宁安太四守臣会于广德、太平林侯议曰太平属县、地当冲要、水则有逓陆则有驿、使符午、客之贵且重者、每一接待、凡费三十金、或五十、金、其下者且十金、徽僻处独无此、改便、南侯曰、不然、　国初都南。故云贵川广五六省使道必经采石荻港。故事可考支应为难。未闻告乏今　朝廷在北。诸道使客。皆由西路。岂昔有余而今反不足耶。且太之粮亩以升计。徽之粮亩以斗计。自昔经制者。固巳权轻重于其间矣。近奉部符调发、凡坐派若干、凡洒若干、视他郡独多、定额之上供者、每岁计银三万两有奇、而不时之需、大工之具不与焉、徽烦矣、改派不便林侯曰、徽善贾。多富商。是民力有余也。改便、南侯曰、徽地狭。民不容居。故逐末以外食。商之外富。民之内贫也。徽近多盗。内犯则外移。外犯则内索。大抵明于法则务伤。欲速成则滋害。皆吾民也。实弊矣。按会典则户口之耗者且半。凡皆役之重也。役之重。民之贫也。太之户口。视　国初不及者。才三之一。顾可谓徽富而嫁役乎。于是林侯语塞、议上、毛公亟是之、而改派之役罢、徽之民得复旧规、用是以和、深闻之曰、善乎侯之治徽也。其辞不费而利则漙矣其事不烦而民则治矣。其心不党而邻则睦矣其功不耀而风则逖矣。虽古循良。伐以加此适侯有考　之行、因录为赠。将以闻于当宁、并以慰徽人之心、
　　江南新建兵备道记【江南兵备】
　　江南之兵备设也、自今　天子正德始、兵备之有官也、自弋阳谢公始、先是公以监察御史、来按江南、当庚午辛未之际、兴革举措、屹然不以祸福利害动其心、江南以宁、既受代去、　天子以为明于江南之故、会有江上之师、用大臣议、设兵备于太仓州、乃自御史陟公为浙江提刑按察副使、莅太仓、凡水利屯田盐法狱讼之类咸属焉又听以法紏察其属、文武吏之职不职者、而独以备名、最重也、公奉　玺书而来、知州汪君惇、以兵备道为请、乃即水利分司之旧址、益以民间地、若干亩、而即工焉。经始于七年之秋、九月、明年二月讫功、凡六月、嘉定知县王君某、以书属深记之、惟古昔宪王经理之制、凡以为民也、而兵则惟大惟慎、大抵兵不息、则治不兴、而忘备于无事之日者、至戒也、窃观自古顽民之□兵、未必尽包不轨、其始也、起于无所弹压。以遂其无所忌惮之心。及其过成恶稔。则一切决裂为之。至用天下之力。而仅克若近日之用兵皆前日撤备之所致也呜呼。孰为之哉。是故先王所以有禁于将然。与救于巳然者。其效可睹巳。仰惟　天子除去大熟、求复祖宗之经制、若兹兵备之设、惟善是从、以保佑民、宜示有永、按太仓当江海之冲、三吴之蔽、而金陵之门户也、公既至、承天子德意、加以博大练达之才、经纶体用之学、惟地与民、为久远矢见、后之来者、将寻公之始政、而考求之则国家之幸、而江南之民之福、亦宁有既哉、深故敢列其大者以告、若工费之自出、与有事兹役、法当牵联书者、勒诸碑阴、
　　策
　　国学策对
　　国学策对【国学】
　　今日之太学、谓宜以今日之宜处之。今日之宜、畧有四事、愚请言之、一曰太学术以救科举之弊。愚闻古之人、无不学也、其学以二十五年之久、然后仕焉、既仕也惟才是任、无所谓资格也。是故伊尹起于莘野、传说举于版筑、太公兴于渭滨、始也养之如此、终也任之如此、今日科举、既得出身之余、惟论岁月官资而巳。竟不问其学何所本。才何所堪。言及于此。虽欲自巳其流涕痛哭。不可得也。上之人既以是待天下之才。人才所学。视有司一举业之外。少留意焉。虽然举业本意、未始不善、何则、本之经书以观其义理之学、参之论判表策以观其理治之方、胡瑗所谓经义治事者、固以兼举而并行矣、　圣祖谋画、极有深意、前辈先达、功业颇高、今日举子、不必有融会贯通之功、不必有探讨讲求之力、但诵坊肆所刻软熟腐烂数千余言、习为依稀彷佛、浮靡对偶之语、自足以应有司之选矣。学术至此、其又可悲也、夫今九州岛之广、四海之远、聪明才辩、固自不少、皆科举之学误之也天下人才、不过二等、天资明敏者、上也。学问后通者次也。上焉者、其于科第、早得数年。次焉者其于科第迟得数年。大约如是而巳矣。早者血气未定、一旦心与物交、有引于功名、有引于富贵、间有有志学术、而重为政事所縳者、既有志、又有地千百之十一耳。是上焉者科举误之也。迟者血气既衰、力不迨志、是次焉者科举又误之也。举天下之人才、皆误于科举、如此、不幸者不可追矣。又幸而得入太学者。正宜与之讲明学术致力于身心。而不徒词章。留意于经济。而不但记诵。知是行是、虽岁月有浅深、皆不失为君子人也、异日有位、可属望焉、若复程督举业、是以有限之功。为此无用之事。快论朱子所谓伎俩愈精心术愈下不若不教之以全其朴忠之为愈也何则、举业者进取之媒。非致理之路也、其弊也浮华而无实用、捄之之地、在今日之太学耳、葢乡学所储、未成之才也、太学所养、将用之才也、二曰开荐举、以寓激劝之微权、国家取士于科贡、仰视前古似为少狭、然亦足以周天下之用、取才期于足用而巳矣。又况太学之士、皆名待用荐举、若无俟也、此有说焉、　朝廷官人制为等差、曰守曰令曰藩、曰臬曰卿曰大夫曰公曰孤、异其章服、辨其资阶、此皆非其人性分之所有也、葢假此以妙其用、使少者贱者、俛然知其尊且贵、而服役之、其中才者、则又歆艳而企及之、故曰爵禄束帛、所以磨世厉钝也、以执事之硕德重望、试于太学之中、熟视严察、一二人特章论列之。虽荐未必用。用未必显。天下巳晓然知太学有荐举之路。孰不乐居之。括磨拔濯。以应执事之选哉。其功为不少矣。三曰隆礼貌以爱惜人才、愚闻太学与百司、非但势不同、其意亦不同也、何则百司谓之政、太学则谓之教、百司谓之治属、太学则谓之师生、百司有五刑、太学则有二物、百司主法、太学主恩、今日彝伦之上、生徒步趋拜揖、一不敢越厥度、高拱堂哙指意而巳、岂百司敢京哉、愚以为不如是、则道不尊、退而听事、畧宜霁威、无益拜跪、一切罢去、以励诸生之节、执经献疑、从容穷日、以承执事之教、愚以为不如是、则道不行、若夫高堂深陛、不敢仰视、固巳扞格不通矣、良法美意、安从致之、孟子论政、所以必本之仁心仁闻也、又变文体以救俗学之弊。传曰太上立德、其次其功、其次立言、文非君子之所先、亦君子之所不废也、文体关时、理不可诬、又君子所不得恝也、是故为文不本于六经、皆苟而巳、前代文体、具有成论、独宋南渡以后、纤弱破碎、议者谓其国体然也、元人承宋矫之以麄毫呌啸、益不足观、我朝又监元人之失、类以欧苏为宗、愚见世之好欧苏也、亦尝取欧苏之文、闭门而读之、言大而夸未见其足法也、喟然叹曰、由六经而至欧苏有之矣、未有由欧苏而造六经者也、夫欧之文温雅、其学胜、苏之文通达、其才胜、无欧之学、与苏之才、而为其文。所谓效季良不得者也　国朝百余夫、文运亨嘉、宜在今日、伏惟留意焉、夫是四者、愚昧不敢自必谓何、庶乎人才学术、可得一变也、
　　杂说
　　河间保定鞑官
　　晋水涧
　　山西三关
　　加耗
　　黄河
　　河间保定鞑官【鞑官】
　　予在代州试诸生、以河间保定鞑官鞑舍为问意欲为处置之策。顾事体重大。郭钦江统之论。不可不熟虑也。唐补阙薛谦光上疏葢谓戎夏相杂。自古所戒夷狄无信。易动难安。故斥居塞外。不迁中国。至谓冐顿强盛。不能入中国者。非兵力不足也其所以解平城之围。而纵高帝者。为不习中土之风。不安中国之美。生长碛漠之北。以穹庐坚于城邑。以毡剡美于章绂。既安其所习。而乐其所生。是以无窥中国之心者。为生不在汉故也岂有心不乐汉。而欲深入汉者乎□子瞻亦尝论之矣刘元海五部离散之余。而卒能自振于中国者。为少居内地。明习汉法。非惟元海悦汉而汉亦悦之一朝背叛。四方响应。遂鄙单于之号。而窃帝王之宝。贱沙漠而不居。拥平阳而鼎峙者为居汉故也向使元海不内徙。止当刼边人缯彩曲糵。以归阴山之北。安能使王弥崔懿为其用耶。言甚剀质。可嗣徙戎。尝观辽金元与五季二宋相终始。卒为中华患者亦坐燕云之外弃耳故曰。前事之不忘。后代之龟鉴也。
　　晋水涧【晋涧作滩】
　　晋水涧行类闽越。而悍浊怒号特甚虽步可越处。辄起涛头作漰湃源至高故也夏秋间为害不细。以无堰堨之具尔。予行三晋诸山间。尝欲命缘水之地。聚诸乱石。仿闽越涧作滩自源而下审地高低以为疏密则凡水皆利也有司既不暇及此。而晋人简惰。亦复不知所事。甚为可恨。闽谚云水无一点不为利。诚然。亦繇其先有豪杰之士作兴。后来因而修举之。遂成永世之业故予谓闽水之为利者。盈科后进。晋水之不为利者。建瓴而下尔。
　　山西三关
　　山西三关比诸边为弱。一被虏患。当事者皆甘心得罪。势不得不然也。若蒙恬之累土为山。植榆为塞。因地形制险。最为上策。近有栽柳之法。尤便易于榆。按古人之成法。可用于三边者。若赵充国之屯田。李牧用军市之租。日椎牛享士。赵奢为将。所得赏赐。尽与军吏。魏尚守云中。出私养钱以享宾客军吏。皆要策也当今边将且不能养士卒况能招致奇人耶夫谓之宾客所该甚广凡游说探谍之人皆是宋田锡亦谓厚赐将帅。使之赏用。足充供亿。若在今日能使将帅不克减军士。抑亦可矣。
　　加耗
　　公外集云加耗起于后唐水次仓起于后魏经畧江淮也
　　予昨记后唐明宗、与我　太祖加耗、以为仁政、按周世宗显德中。每石与耗一斗。此出之于官以资转运非谓取之于民也胡致堂论之曰、受挽而取耗。未尝为耗用。直多取以实仓廪耳又谓不宜取而取者。省耗是也。当与而未尝与者。漕耗是也。其意善矣。我太宗定鼎燕都。转漕江南。较之汴宋。其费宜倍。今运军给耗。每石巳至三斗余而漕政疲弊。葢有两端。京通交纳。监督者太多。运官部领。刻剥者至巧。东坡知扬州、上言、谓祖宗以来。通许纲运揽载物货。今则漕舟搭载巳有厉禁既免征税。而脚钱又轻。故物货流通。缘路虽失商税。而京师坐获富庶。按此事想古所不禁。若今日更有法以通融之。亦漕运之一利也。
　　黄河
　　河入中国。古今异宜。后世讲河事者非一家。总之文多实少。故罕成迹。惟有费才力。费日月以俟其自定而巳。禹贡曰浚川、孟子曰、水由地中行、此二言者古今不可易之定理也。后世之明于河事者、亦有贾让之三策、亦有买鲁之三法、若余阙所谓中原之地平旷夷衍。无洞庭彭蠡以为之汇。故河尝横溃为患。斯言也尤为要切。似非诸家所及。大抵河患有二。日决曰溢决生于不能达溢生于无所容徙溃者决之小也。泛滥者溢之小也。虽然决之害间见。而溢之害频岁有之。被害尤大者。则当其冲也。是与河争也。其原葢由于战国非一日矣。使贾鲁之三法。遂而有成。亦小补耳。且当岁岁为之。其劳其费。可胜言哉。今欲治之。非大弃数百里之地不可。先作湖陂。以潴漫波。其次则滨河之处。仿江南圩田之法。多为沟渠。足以容水。然后浚其淤沙。繇之地中。而后润下之性。必东之势得矣。
　　皇明经世文编卷之一百五十五终
　　皇明经世文编卷之一百五十六
　　华亭陈子龙卧子　宋征璧尚木　徐孚远闇公　李雯舒章选辑
　　山阴朱兆奎伯高参阅
　　黄宗伯文集（疏）
　　黄管
　　疏
　　大礼第三疏
　　论治河理漕疏
　　上明罚安边疏
　　遵圣谕敷王道以永定人心疏
　　大礼第三疏【继统大礼】
　　臣迩者伏惟继统之义不明纲常之理未正、敢排俗论、不复顾其身之利害、曾为　陛下陈之、及见礼部行下咨文、述　圣谕拟定典礼称号者、再三详玩、不过迁合以掩一时之非、甚非义理所安、足垂千古之典、臣闻人生惟一本、而未闻有二本者、今　陛下既以天理人心之至、称　皇考于　献皇帝、则不当复称　孝宗皇帝为　皇考矣、诚如礼官之义以　陛下称　孝宗皇帝　慈寿皇太后为所后父母、称　献皇帝　章圣皇太后为本生父母、则是二本矣、人臣以二本事其君、其视君何如哉、按礼于所后父母服三年。名曰重。则于本生父母。降而为期。同伯叔父母名曰轻。既为伯叔父母。推尊之礼。宜无所施。今之夫尊也至矣。而不复正以皇考之名。轻重何所别哉。于经传亦何据哉。或曰、今　孝宗庙祀无主不得巳为此、故于礼有不暇论也、殊不知　天子宗庙。虽有子孙。非为　天子。不得而祭。　陛下继　武宗为　天子。则当承　武宗为祭主此论殊明足证新都诸公之失是故得为主则　九庙皆有主矣不得为主则　九庙皆无主矣何必独为孝宗虑而不为　武宗虑哉且　陛下明为入继大统。而又曲改以为入继　大宗。是何言哉。夫入继　大统。三代所同、同归于礼。所谓名正言顺者。今而改之则天子之职止一宗祀而巳又何大夫士庶人之别也。祖宗二义分□亦言礼诸公所不及按宗法别子为祖。继别为宗。葢继天子者。世为天子。继诸侯者。世为诸侯。其它子为别子为祖者为始祖也、继别子后者方为宗。是故诸侯不敢祖天子。大夫不敢祖诸侯天子无宗诸侯亦无宗有宗者乃大夫士庶人之事也天子诸侯。皆止一人。所以治其宗而不与之同宗。故曰君有合族之道。族人不得以其戚戚君位也。周礼大宰以九两系邦国之民伍、曰宗以族得民、乃知宗法之立。所以为治天下之具。使人各知尊其祖。敬其宗。收其族而治之易矣。然在天子诸侯之身恶有所谓大宗小宗者犹得与大夫士庶人并论哉。葢天子诸侯之位皆公器也。天子诸侯之职皆为民也。故曰继统不曰继嗣其为礼固异于大夫士庶人矣春秋鲁文公二年二月丁丑、书作僖公主、八月丁卯书大事于太庙跻僖公、礼记记孔子之言曰、臧文仲安知礼、夏父弗綦逆祀而弗止也、又左氏述孔子之言曰、臧文仲不知者三、纵逆祀其一也、其意谓何。重继统也。苟不重继统。则僖公兄也。闵公弟也。天伦之叙。恶可以紊。夏父弗綦之跻。臧文仲之弗止皆是矣。何以谓之不知礼。何以谓之逆祀。且作主亦常事耳。孔子何迭书屡言而深讥哉。夫孔子万世仁义之宗。春秋乃其亲笔之经。祀记左氏所载。又其自明本书之旨。与他传注臆度之说不同。犹不可信。又何信哉。况自唐虞三代以来。虽有官天下家天下之不同。传贤传子及弟之或异。其为继统之意则一也。若必拘继嗣。则周懿王不得上传于叔父。周孝王不当下传于族孙矣。向者孔子修定礼乐考、正千古之典、凡有不合于道、必有论说于此、数端皆无所论。而独于跻僖公一事惓惓以为言者。其意亦可见矣。然必为继嗣之说者。皆衰世之事也。女后奸臣。欲逞其私心。非此则无以援立暗弱。而肆其权术。何哉。凡为君多在长嫡。长嫡子孙。有及六七世。已壮而有室。而支子之子孙。尚在提抱而未及三世。此后世国统一绝。所以童昏相寻。而天下之乱所从生也。此所以继统之说、不可不明于天下万世也。宋杜太后有曰、国有长君、社稷之福、可谓得其要矣、故我　太祖高皇帝。深惩继嗣之失、以为奸逆之基、故有兄终弟及之训、专重继统者也、先于同父兄弟。若无同父则及同祖。今礼官之言曰、必同产而后可。故以　陛下强为　孝宗之子。假为　武宗同产亲弟。然后可立。又曰为　孝宗立子。即所以为　武宗立后。有是事哉。今姑以士庶人之礼论之、凡巳娶无嗣为立后。谓之继祢。若继祖之宗。绝即承其祀。故昭穆有叙今乃　武宗无子而非　孝宗无子既欲重为继嗣。即当为　武宗立而不当又为　孝宗立亦昭然矣遍求经籍。揆之人情。皆为无稽。然而纷纷之说犹未巳者。始则妄援定陶濮王不同之故事。终则搜索纲目汉尊悼考之小注以附会之。夫纲目乃朱熹未成之书、惟凡例其所自定、他皆令门人赵几道编纂草稿未及删正、而朱熹卒、今但以其所与赵几道诸书、及年谱考之可见、况追尊悼考等书法、皆掇汉史旧文、但除去因园为寝数字以没其实而直曰立寝庙、岂朱熹特书而故欲诬之也、且以范祖禹之言、误作范镇、尚未之考、则未经朱熹之笔、又可知矣、又况汉昭帝无子、立昌邑王而废宣帝、乃昭帝侄孙继昌邑而立、当时不考史皇孙、则当谁考耶、然即园为寝、与太庙无干、亦何小宗合大宗之嫌、必使为人子者恝然而薄、弗顾其父母、方为礼乎、且引程颐之言、又是为论濮王而发者、且朱熹尝深取孔光盘庚兄弟及王之说以古礼之坏自定陶王始又以濮议不曾好读古礼、其言亦可证矣、如此不精未定之说、岂可执之为断而反弃孔子亲笔之经、而弗顾哉、此皆臣之所未解者也、其何以厌天下之心、而免后世之讥哉、又昨大臣席书吴廷举等、与羣臣方献夫张璁桂蕚霍韬黄宗明等、亦尝反复论之可见人心之同、义理之公、不可遏灭有如此者、故今日典礼之宜据经详定、庶免两考之嫌、以成继统之大、申明　祖训以为万世之法、臣不胜忠款之至
　　论治河理漕疏【治河理漕】
　　臣伏蒙　召命。道经丰徐。窃见黄河为灾、伤民败漕、甚非细故、敢究致灾治漕之详以闻臣按黄河发源吐蕃朵甘思西鄙、名星宿海、经流万余里。其水本清。浸近中国。渐变黄浊。三代以前。惟有涨溢。自汉以来。始多决河。盖河高湍悍。壶口以上。山原相夹。犹在涧中。地虽高下。未至壁绝。水虽并入。未至甚多。势虽奔流。未至冲击。犹夫河也。至壶口以下。受水始多。龙门壁绝。砥柱横突。悬水迅湍。始成冲击豫州之土脆故至此多决地夷土脆故得为患昔禹导河至大伾北流分为九河。至碣石入海。经史所载。皆不言导此之故。臣考堪舆之说。凡两山相夹。中必有水。一水中流。两必有山。南条与中条相夹长江是也中条与北条相夹黄河是也两山相夹其间地势必两高中低自为水道就而导之水趋无散故无决河之患惟流久积壅但有涨溢而巳及禹疏治几八百年。并无水灾至周定王时方云河徙砱砾此后又数百年。不闻为灾迄至战国阡陌开沟洫废平陆之土。渐不可田建国都者无所仰给不免作渠灌田通漕致运作渠灌田者必引水自高方能跨原阜以成其利通漕致运者必从穿决方能贯河渠以足其用况砥柱以下。始多冲击。岸冲击则崩颓水冲击则湍漩湍漩崩颓者多故水益黄浊多泥凡经河流无不淤泥日积夫淤泥积于下。河流升于上不为堤防何以障之今洛阳河堤高于汴城岂一朝夕之故犹以盘盂盛水。稍动则水溢几案矣故自汉以来始多决河之患或者不知每归天数岂不缪哉武帝因瓠子灾久不息然后导河北行二渠复禹旧迹梁楚之地以宁。未几复决馆陶此后历代决塞不常不可殚举至隋炀帝开通济渠自板渚引河入汴河始入淮今黄河只金龙口至安平镇一支或时北流其余不入漕河则入汴河皆合淮入海矣今则跨中条而南乃在山阜之上河下为河南山东两直隶交界处地势西南高东北下。水性趋下。河下之地皆易垫没故自昔溃决必在东北而不在西南也。今丰沛徐淮之水则自沛河渗流所致遂为丰沛徐淮剧患阴雨浃旬千里为沼室庐乃鱼鳖之薮谷土皆洪波之壑人物萧条生意索然久将若何民患固当轸念况丰沛徐淮南北之中。　国家喉襟尤当虑者忆臣曩岁经沛。见小沟上石桥为水冲颓石间有声浮虎浮虎问之曰黄河渗流未几复过小沟、巳为巨川臣时逆知必有今日之患葢彭城诸山发迹嵩少。至于西南转之东北而至泰山马陵蒙羽诸山又从泰山发迹自东转西至于淮口以逆水势水小则循吕梁出清口入淮大则河不能容水为山阻泛滥原野为丰沛徐淮患势必然也若不疏导别行害无巳时今欲治之非顺其性不可川渎有常流地形有定体非得其自然不足以顺其性必于兖冀之间寻自然两高中低之形。即中条北条交合之处于此浚导使返北流。至直沽入海。而水由地中行。如此治河。欲导河北流至直沽入海又一议也则可永免河下诸路生民垫没之患。且免河防夫役之苦。虽不求禹迹。即禹迹也务求禹迹。恐积淤日久。反成高陆。若泛听典籍人言。必为所误。前代欲复旧迹。终不可复者此也。况九河巳沦。小海碣石。巳入海中。今云九河。臆度非真矣。或欲自涡河疏导入淮。稍杀丰徐之患。是亦权救之说。但泗州凤阳　祖陵　皇陵所在。　国家基本。又须回避拱抱。不可逼冲反跳。或致伤犯。厥害非细。若沛流既去。漕河必淤。又为漕舟之卢欲预自沛县及吕梁至淮。多造滚江龙铁齿浚川杷之类。于上流往来拽之。泥沙必随水而去。弗俟水落淤成。然后开浚、工费万倍。或谓黄河虽为丰沛徐淮患。亦为漕河之助漕河不资黄河此论为允殊不知漕河之源皆发山东不必资于黄河夫南旺马肠樊村安山诸湖。本山东诸泉之所锺聚。锺聚于此。然后分为漕河。今为漕者。惟知封浚泉源为急。而不知南旺马肠诸湖。积沙淤塞。堤岸颓废蓄水不多之为害也。若能疏浚南旺诸湖。修缉堤岸。更引他泉别□者而摠蓄之漕河不患其竭矣。又见南旺马肠湖堤之外。西南土名孙村湖长沟陂马房屯等处。南至钓儿口、北至安山等处一带地形下隰。较之湖水反低。即禹贡所谓巨野。宋时所谓梁山泊是也。民之木豆寸艺。遇水即没。恃堤为障。欲就此潴蓄为湖。并将。漕河改经于此。可免济宁高原浅涩之艰。且自钓儿口入谷亭。自谷亭至安山。路亦不远为力颇易。葢济宁地从东北来。故地形东北高西南下。因其下为湖水有归宿。潦不至溢、旱不至干。如高邮邵伯诸湖。源流未必多于山东诸泉。但锺聚得所。水自多也。如此为漕。则可耐久无弊矣。抑自汉唐宋京师之粟。皆仰给东南、汉唐都关中。其漕泝江淮河渭以入。宋都洛阳。其漕泝江淮汴洛以入皆因自然之势微济以人力惟元都燕。始引山东诸泉、剏为此道。名曰会通河。与海道兼运、河在高原之上南北峻坂。水势两下。无停潴之所。惟仗诸闸节蓄。方可行舟一日风尘梗塞。诸闸不守。舟不可行。故元末漕河蚤废。海运不通。京师乏食。无可奈何。至乞哀叛逆。斗米银六两。勋戚权贵。皆为饿殍。闻我太祖皇帝大兵南来畧无鬪志惟开北门遯之沙漠而巳今　国家自太宗皇帝徙都于燕即元故地命尚书宋礼等修二会通河罢海运疏凿广深倍于昔时立法备守巳非昔比似可无虑然明者尝忧于未形。智者尝谋于无事。犹不免意外之忧或以海运一道当豫修复设官立法。分拨漕船导引商贾稍开熟路未必无为且泝淮入汴。至于汝卫支河北流可以入都当相度疏治分拨各近漕船就便往来。广通运道以备不虞实为国家至计臣愚偶尔有见区区寸诚不能巳、亦犹杞人漆室之忧云尔
　　上明罚安边疏【明罚安边】
　　臣窃惟大同之事、往年之失则在于并首恶而赦之纪纲之废莫此为甚、此后宜乘不备有以处之不难一向置之度外、所以复有今日之事、今日之失则在于惩往太过、卤莽不思辄倡征剿之说、殊不知叛卒居于城中、非比贼巢夷虏、夫城池者、　朝廷之藩蓠宗室者、　朝廷之骨肉文武官僚者、朝廷之心膂军民良善者、　朝廷之赤子、其初只数十叛卒、并胁从不上三百余人。刘源清郄永先受阃外之寄苟知方镇为大、生灵为重、早能因其未备闯入城中。擒之特易失此不为既及。受命率兵只宜远顿外方、愈假宽缓、移文查访、以求首恶姓名、则众心皆安、洗城之说自无以惑彼或刼掠城中、城中之人、必深恶之、乘其深恶、因令整兵预备、人情所愿、俟其有备只假一檄而罪人可得失此不思、时张永嘉力主讨贼亦是正论久庵以事局结故谓征剿为失策也内阁倡为征剿于上、刘源清郄永和为征剿于下、领兵围城、先攻东西二关如战敌国、如攻贼巢、杀其无辜、使益惊骇、奔入城中、反为叛卒守城洗城之说、益信无疑而又不知兵法深戒犯其五难、夫竆死莫迫今则迫其竆死是犯一难大同坚城利器所在是犯二难。百万生灵皆置之必死以助其守城是犯三难。又武官僚亦先置之必死使无所昔是犯四难围城将并屠无罪。兵为无名无名不成是犯五难犹欲攻城城可下乎、况使功不如使过潘仿受方面之寄正宜使之立功赎罪、轻信浮言辄以潘仿等皆为贼縳先行革职、不令与事、又欲待事宁会议其有言皆破调、为叛卒所使不复详其情理、以至官僚卿士、及于　宗室皆坐于抗拒王师、所以消息不通迄无可处师老财匮卒难城功、当谁咎哉纵使万一得破、必将杀戮无辜亦为自撤其藩篱传闻四方、诸镇皆危将来有事、益深为计、诸边之患亦自此矣、何况未必能破而机会屡失、卒至事竆计生、勾引北虏而来、势实叵测、夫古人善兵皆收其末势、而避其方张昔我　圣祖之驱胡元、实乘其末势、故能拓汉唐之故疆、今则不然、我为承平之余、彼为方张之势、且今大同人心、皆怀必死之惧望救北虏、有如父母、人心向背、安危攸系、为势最为可忧、况古占夷虏不在多人、如王衍见石勒之啸而知有中国之覆王鬷明闻赵德明之言而知有西夏之忧、今北虏之有人无人我皆不得而知惟观其举措可知。举措未当事犹可为举措皆当、人心必归、归之不返则事势可忧、又不止如今日而巳。又况　国家兵力、悉在诸边精锐悉围大同、暴之雪、经冬涉春、死亡一累、昨不溃散从逆亦幸矣、今屡遭挫衄、杀伤不可胜数、但匿而不闻似若不觉由此言之、则　国家兵力之困、莫甚今日、而欲当方张之势、岂不甚难为今之计、更无他策、惟安内足以御外、安内之至、亦无他道惟处其情罪、允恊人心天理之公则无人不信、无人不服、无事不济矣、或云大同之叛不当引谋杀主将之律以其据城抗命也葢久庵之意欲轻其罪以解散其余党耳况谋杀主帅谋杀本管长官律有明条虽犯人妻子。亦有可原。况一城生灵之无辜哉此为国法、此为天讨、执此而行虽使北虏闻之、亦将自服、况我大同之人哉大同既安则北虏之冀望巳塞然后驱之必去而无还心。亦犹良医治病必先固其本源而后驱其外邪。斯为善也。今不知务此而犹执征剿之说以縻缝上下、昨者内阁虽因　陛下神明之见不得已而罢刘源清然郄永犹存为主帅则大同人心之疑、终不可解万一小王子果来入城有以慰其心。则我之计巳竆彼乃据有大同徐驱其众南下。其势诚有不可支者故不可不早虑而深图也夫阃外之事、将军治之、虽天子不得与况居省阁之内、欲执一已之山、以度阃外之机可乎、惟择用得人使之相机而处则无不万全矣、伏望　陛下大发干断、速去郄永、并正刘源清妄杀失机之罪别　简忠智以代之、　明颁　诏敕以谕之、使大同之人、晓然佑觉翻然知悔、知　陛下至仁至明之心、诛讨止于有罪、无辜一人不得滥及、则大同之变、可不待旬日而定矣、
　　遵　圣谕敷王道以永定人心疏【大同乱军】
　　此久庵奉命查勘大同事也
　　臣窃惟大同每每事变、始由情罪不明、终成积疑不解、故臣所以奉命夙夜惟谨、不敢不尽其心、惟明情罪、解积疑而巳、然岂有他、盖不过仰遵　敕书、及　御札之旨、以敷陈王道、求以自治尽其诚心而巳、书曰、无有作好、遵王之道、无有作恶、遵王之路、此乃古帝王致治保邦、以成雍熙之道也、故臣昨于大同乱军情罪之当必明者、决不敢畏难而为姑息、当勿论者亦不敢作恶而为加增、又曰宥过无大、罪故无小、又曰歼厥渠魁胁从罔治、其意盖谓人之为恶、如非本心、犹可以改、虽大亦当宥也、如出本心、即不可改虽小亦当罪也、其云渠魁必歼、正谓恶由本心、胁从罔治、正谓恶非本心、其不宥与宥、一皆至理、而非若后世姑息惨刻之为也、易曰、王用三驱失前禽、邑人不诫吉、此乃古帝王伐恶安人、保无后艰之道也故臣昨于王福胜等、则密切擒之以正典邢、其郭经等则书名图形悬榜晓知而后捕之、又戒有司毋事贪功毋急追索、听其自逃、其逃而不脱者则获之、其逃而得脱者、即徐待之、但使不敢入镇城为地方之害则善矣或又恐其逃入北虏为边患者。此大不知虏情及彼辈人情之云也。虏人凡得中国人口。则皆为厮役或易马远夷使不得逃回如此不惟嗜欲不同有所不堪。其实辛苦难当。岂肯甘心于此。况虏人多疑亦畏彼辈反侧不肯容留昨如阚金戊先因殴母亲告在官后同薛源杨金戊出边勾虏、自虏走回、吏有持其旧案于廵抚衙门者、因发布政使曹兰问理、有为游说于曹兰者云、昨因发问此人、城中人心皆不安、又欲买煤买米、为闭城计、臣闻之、即集文武官吏与阖城军民喻之曰、　朝廷所以念尔等一方、特遣我大臣查勘、及发内帑赈济者、葢为尔等皆　朝廷赤子、初无背叛　朝廷之心、无辜罹此荼毒、若使王法不行殴毋勾虏皆不得问则非　朝廷赤子又何查勘赈济之也。即当回　朝复命、亦不查勘、亦不赈济矣众皆惊忙、走央廵抚留臣、各递结状云、无此事、既而又有为薛源等游说者曰、向日往虏勾引诸人、当速出榜招回、勿令在虏挑衅、臣即据其不堪在虏之情以答之、夫虏人之来。苟可抢掳。决尽其力为之。如不可抢掳。亦无奈而去。又况虏人盛衰。皆系于天。果有冐顿石勒兀术。则必为冐顿石勒兀术之为。如无此等。则皆常虏而巳。不追叛人止以安贴地方人心既安虽有投虏之人亦不足为患且虏人智识原不藉彼一二人而增亦不因少彼一二人而减彼皆有罪之人我既招之而来则不可失信以杀之彼则反恃其通虏之势以行挟制岂不益为地方之害哉臣故断然不许其回。既而询诸守墩军人云。初来时甚自扬扬。皆若得计。喝令墩军做饭与食。取水与饮畧迟即欲挟箭以射。既闻臣言。即自萧索。泣向墩军曰、今城中官府既不许我回、北虏又不我容、若从其去、辛苦不过、我皆是死、遂恸哭而去、未几而擒王福胜等、虏人闻之云、　朝廷差大官府在城、既正其法、安其人矣、或将征我、皆起营远去、实彼此情状如此、则走虏挑衅之说。断知不必虑矣。于是益知今日安内攘外之要。惟在自治而巳。诚不在于多杀。夫自古帝王之于征讨。虽加敌国雠虏。皆止于吊民伐罪。而未甞有尽诛戮者或暴虐过甚屠杀太过在春秋所不赦、纲目则必罪、此岂古人欲为此宽大以干誉驩虞其人哉、今只观大同之事、尤可知矣、初如郄永刘源清不分情罪、而槩为杀戮、则人人自危而不服、反致勾虏、以为大患、及敷　陛下德意、分其情罪、则人人自服而罪人可得、虽虏人闻风、亦心服矣、但使自今有事于其地者、真能仰体　圣心、真知王道之当务、必先于自治、公平处物、廉洁持身、不为债帅酷雪之率饬法详刑、劳来安集、无一不尽其诚更用三驱、擒其余恶、不事贪功、听其自逃、而徐捕之、必无他虞、
　　皇明经世文编卷之一百五十六终
　　皇明经世文编卷之一百五十七
　　华亭陈子龙卧子　宋征璧尚木　徐孚远闇公　吴培昌坦公选辑
　　周逢年安期参阅
　　刘庄襄公奏疏（疏　告示）
　　刘天和
　　疏
　　条陈战守便益以图御虏实効疏
　　肃州事宜疏
　　平庆临巩事宜疏
　　固原事宜疏
　　议设总督疏
　　治河疏
　　南夫疏
　　治河疏
　　条陈战守便益以图御虏实効疏【战车强弩修边据水】
　　臣闻帝王之兵以全取胜、不侥幸以邀功、惟攘外以安内、不怠防而贻患、故中夏奠安、而治平长久、凡以是耳、昔范仲淹经略西事、上仁宸以和守攻备四策时论韪之、今和与攻巳不可行矣、若守备二策、固御虏保边之要务、所当取法者也、臣本书生、误蒙简任、授臣以阃外之寄、假臣以便宜之权、奉　命以来、感奋图报、惟不克胜任是惧、况今虏酋吉囊与其弟俺答者、兵力最强、众逾十万、俺答所统、即先年大筛部落、弓用铺筋、矢用铁镞、且多精明盔甲、皆弘治成化以前所无也、频年盘据河套近复图并海贼、是其志不在小、即今延绥宁夏甘肃、俱有重大声息警报日至、三边为战守、不暇并力防御、况臣之材、不逮前总制诸臣远甚邪、以故夙夜不遑宁处、积思审虑、求所以制驭胡虏长策、以无负我　皇上御虏安边保民图治之至意、久之而后又有一得之愚、谨冐昧陈之、切惟自古为中国患者、无如胡虏、而骑射便利。乃其长技也。我边将士。亦惟以骑射与之角。是正以所短。犯其所长。况其人之劲悍。马之徤疾。皆非我边所及耶。是以仓卒遇虏、率多败北、虏入稍众、即不敢与之战矣、况诸边东西数千里、城堡数百计、举当列兵防守、多者千余、少者数百而巳、兵分力散、虏每拥众十万、方阵以入、其势不止十倍。又安敢与之战耶。近修兴武营一带边墙、尚未完固、续勘旧安边一带、又干沟干涧二处边墙、全未举修、又安敢阻其不深入耶、为今之计、必须以我长技。制彼所短。使其骑射冲突。举无所施。而后可以全取胜。必据险设备。使其拥众不能猝入而后可以保守无虞。二者固相须而不可偏废也。所谓中国长技。轻车强努。据险设备之要。修边墙。据水头是巳若火器尤为制虏长技。诸边固巳用之。但不闻操演精熟。以是未有实効尔。臣请终言之、葢古兵家者流。率谓步不能胜骑。骑不能胜车。历考前代名将。如汉卫青之破匈奴。出塞数千里。史称其值单于急。以武刚车环自为营。唐李靖之擒突厥。自谓越险数千里。未尝敢易车骑相兼之制。晋马隆作偏箱车。以三千五百转战千里。破树机能数万之众。卒平凉州。其余以车战胜虏者。不可胜数。而汉且置轻车将军之官。况今用车非深入广野沙漠数千里之地。亦非用之腹里平坦散漫虏随处可入之地也不过用之延宁定边花马池一带套虏频年大举深入要害之地。靖兰等处临河渡口虏常踏入寇之地。及他处虏常出没有险可据之地尔。及访宁夏先年总兵官仇钺曾用屯堡田车以解宁化寨之围。近年总兵官王效曾用拽柴空车遏兴武营套虏之入固历有成效矣。然非臣创为也查得各边亦有国初以来历年所造战大兵车。其制度多寡不一。甘肃见存一千一百五十九辆。宁夏见存千辆。固原亦有一百二十八辆。其余边堡亦多收有兵车。车以轻为佳此正中之奇也但皆双轮大车。每辆二十余人挽之。其行甚迟。少遇沟涧险阻。即不能越。以是不适于用。惟弘治年间、前任总制尚书秦纮后次改造只轮小车、尝以样车上请。我　孝宗皇帝加奖。　命纮取名全胜车。今幸存破损八辆。略备规制臣因再加损益其制轮高三尺一寸。夹轮辕四尺七寸二分。下施四足。前二钉以圆铁转轴。行则悬之。左右箱各广九寸五分。于上安熟铁小佛郎机一。及流星炮。或一窝蜂一。箱上为架。用安铜铁神鎗一。及各边近年所造三眼品字铁铳一。飞火鎗筒一。箱之四角。插倒马长鎗开山巨斧各二。斩马刀铙钩各一。并火药铅子釽镢鹿角等器。通不过重一百五十余斤箱前树兽面牌绘以虎貌之象。两面各挂虎头挨牌。战则张之以蔽矢。两车相连。可蔽三四十人。每车二人轮推之。一人挽之。二人翼之战则各随地形。环布为阵。马军居中。敌远则使火器。稍近则施疆帑弓矢。逼近则用鎗斧钩刀。短兵出战。敌败则军马出追。遇夜则用火箭。虏骑围绕。则火器弓弩四向齐发。势如火城。虏不敢逼。退进所向无前。虏不敢遮。且火器安于车上。点放安稳不摇。审定其苗头高下。一以高五六尺为凖。所中非人即马。较之手中点放战摇。百不一中。大不侔矣。葢马步兼用。长技并施。战守皆宜。诚谓可万全取胜。止则环列为营。傍施鹿角连以铁绳。臣复制为随车小帐以免军士露宿、用存恤爱。是虽不能追奔逐北。星驰霆击。然摆列边墙。以遏虏人。据阨险要。以邀虏归。占据水头。以困虏马诚可以弱为强。以寡敌众。修边耕获。俱可用以防卫。而车制轻便。亦可趋利以前险阻陷沙亦可扛抬以过。久之精熟。虽直冲虏阵。径攻虏营。亦无往非宜。较之诸边怯懦将领。仓皇下营。挑壕以桩匝地以绳系桩自保不暇者。诚万万不侔矣。臣谬谓轻车为中国长技之一者此也。且每辆止费银二两余。每车千辆、仅当军千人一月之费尔。但须各边将领简选步兵操演精熟。而后可得实用。及诸边佛郎机流星炮一窝蜂炮品字金铳铜铁神鎗见贮甚少不足用尔。臣复考周礼有夹庾唐大四弩之制。陆韬有陷坚陈败疆敌以大黄三连弩之法。及前代名将。如汉耿恭虞诩唐李靖郭子仪宋刘锜吴璘宗泽辈。用疆弩以破强虏者。不可胜数。而汉且置强弩将军之官。宋始有神臂弓之制。其实弩尔。臣亦未敢遽造也。近于陜西省城见有城楼旧贮神臂弓数百张。相传百余年矣。乃知　先朝亦尝制此。虽惛损坏。而制度犹存。但箭则无矣。臣谨从宜遵仿造成。其制用阔厚坚劲大弓。其力一百五十斤上下及九十斤上下为三等。虑人力有强弱也。其长均四尺五寸。下施弩。以机发之。制箭为长短大小轻重等。及仿周礼施人之制。以箭簳三分之一居前。二分居后。前后铁镞以衡平之。弩必踏地张弦故力大而迟以守甚善古人于力战时用之不知何以得便利也俾轻重适均。历试之取其射最远。而端可及三百步内外者为式。其长均三尺五寸。其重则六钱。上下亦三等。俾与弩称。复仿汉耿恭之法。箭镞开四尖义。传以河南嵩县等处射虎箭药。俾人马中之。无不立毙。尤虏所畏。其箭镞后小。铁管心仅长分许。入箭干处。内用胶漆。外用竹丝。以夹缚之。俾虏不能取以返射。此则不分诸边腹里马步轻车边墙墪台城堡。皆可通用。久之精熟。足以克敌制胜。葢虏之射艺极精。矢无虚发。惟此足以胜之。臣谬谓强弩为中国长技之一者此也。但亦须将领教习熟。方得实用。及诸边库藏空虚物料缺乏不能多造偏废尔。臣谓守备之要。固莫急于修边。前总制尚书唐龙所谓无坚好边墙去处虏辄易犯。兵亦难御。其地耕稼不兴。孳牧不蓄。居人萧条。行者辄被扑捉之患者。坚好边墙去处虏入必拆墙然所毁不过数十丈我兵之使不得从旧路便可困之入也既惧我兵遏其冲。而出也又惧我兵击其尾。是以不辄轻犯。其地耕稼布焉。牛马孳焉。居者颇可度日。行者亦鲜遭虏。此修边不修边之明验也。斯数言也尽之矣。查得延宁二镇。虏常大举深入。要害边墙、宁夏自横城堡起至花马池东止、共二百八十余里、延绥自定边营西起至本营东马炮泉止四十余里、节该前总制尚书杨一清王琼唐龙陆续筑完矣、但其中兴武营一带七十余里。因土脉沙咸。及天寒地冻。以故修筑低薄不坚。节经镇巡官奏讨银三四万余两增修、迄今未见该部议处、其定边迤东旧安边营至塞营、低薄颓废边　原未议及修筑、续因嘉靖一十三年七月虏大举由旧安边至前墙尽处地名干涧、深入安会大肆虏掠、该尚书唐龙题为立边防以御虏患以保地方事、议创筑定南八墩至宁朔墩一十七里新墙、以杜干沟深入之路、帮筑宁朔墩至原口昌平墩九十余里旧墙、以卫旧安边孤悬之势、保障环庆等处、佑计用银一十六万一百二十两四钱、俱该兵部议拟题奉　钦依、通行抚按查照前议修筑、乃称合用钱粮、径自奏　请给用、迄今未见该镇巡抚官奏　请、及该部给发、又该镇守陜西总兵官都督同知梁震奏为恳乞　天恩愍念要镇修设边险　给神器以壮军威以资保障事、内开寇在门庭、事宜权处、莫如先将干沟严加铲削干涧之中、挑穵壕堑经费钱粮、除马匹料草不计外、共享犒赏银四千两、粮九千六百石等因、该部议拟题奉　钦依、依臣转行该镇镇巡官查照前议、作速兴工修筑、其合用银料、及续该总兵官梁震会同延绥总兵官张凤等勘议、该支料一万四千四百石、草四十八万束、并前议犒赏银四千石、粮九千六百石、即今延绥仓库空虚无可支给、臣　惟诸臣所议定南八墩至原口之边诚保内卫外。万全之远图。干沟干涧之边、乃纾患目前。救时之急务。若兴武营增修之边墙。又已筑未完。必不可弃。必不容已之工也、又照弘治末正德初年间初议通修横城至定边三百里之边墙。计费百万、朝议亦不为惜。葢所益者大故也。今查嘉靖十年十二年二次修边、户部所发银仅二十万两、该任事边臣以工大多费为嫌、而司计者节编量给、以故边虽累修。而犹有未尽者尔。今三役并兴。亦不过二十余万两。臣尤以经费为难莫若先其费少而最紧要者。如延绥干沟干涧之工六十余里。粮每石以五钱计。料每石以四钱计。草每束以二分五厘计。并犒赏银共该二万六千五百六十两定南八墩。至宁朔一十七里之工。原议一万六千一百六十两四钱。宁夏兴武营一带边墙增修之工七十八里。行据管粮佥事谭闫公同总兵官王效估议该银三万三千六百四十六两八钱。除户部先次发银巳有八千九百三两七钱外、尚少银二万四千七百四十三两八分、原议请发之数。正是相当、二镇三处修边之工。通共该银七万六千三百二十七两二钱。是皆御虏要害之边。目前急图。保障内地。除不容巳。而一百五十余里之工。经费止此。视原议仅三之一。可谓为至省矣。其视前此百万之议。所省复何如耶。三役既毕。边备亦可谓稍固。以后每岁大虏住套。秪须多调步军。少调马军。及多用臣前议制造轻车疆弩。亦足以御之。供亿大省。目前之费无多。而将来之益实大。亦何惮而不为耶边地早寒、臣巳从宜咨行延宁巡抚借支主兵粮银、目前兴工修筑、其原议宁朔至原口昌平墩之工、及臣近勘量修原口至红柳河之工俱以后每年酌量应调防御套虏兵马、即用以修前项边墙估计可完若干里、合用银两、先期奏　请给发期以朞年通可完固、为永久无疆之利是御虏之费。即因以修边。经费节缩。计无善于此者矣。臣谬谓修边墙为设备之一者此也。再照兴武营之南八十里有铁柱泉周广百余步。套虏每入。必至此饮马。驻牧数日。而后深入。其驱掠以归也。□荒据泉亦御虏于境外之策亦至此饮牧数日而后出。诚要害至切之地也。前总制尚书秦纮尝谓临泉阻堡但见狭小。近以颓废。无军防守。合将前堡增筑宽广高厚。将全保入堡内修葢营房。并将小盐池红寺等堡增设官军。量为摘拨。及于宁夏五卫军余内添拨。共足五百。特设操官一员。统领驻札。多给军火器械防守。其堡四周空闲肥沃地土方广。合委官拨给。听其尽力开垦。三年之后。方从轻起科。或即准月粮。臣复访查附近迤东地名石沟池出盐小池。所产不多。未经收课。常年附近军余自取。合听前项新设堡军收盐食用。如是则官军饶裕。城堡充实。虏数百里无饮马之水。势自难于深入矣。工费甚微而为益甚大。臣谬谓据水头为备之一此也。抑臣再四度之。有车弩而无边墙。固无所凭据以御虏。徒有边墙而无车弩虏有人马十万之众。数百里间。随处攻犯。谁其御之其既入也。边墙内之军。皆莫能自保矣。虏之入也。又孰敢遏之。故必用此轻车强弩。加之以据水头。而后可以遏其入。纵使入焉。则延绥全镇之兵。星驰齐赴后倚边墙。前布军弩火器。虏岂能飞越邪。纵使犹不能遏焉。亦必尽夺其所掠之孳蓄。虏无所利。且人马孳蓄。数百里无水必不能堪内侵之志亦将自寝矣所谓以全取胜。似莫踰此。若操练教习之方、分合进止之节、随机应变。出奇制胜之智、则存乎将领、所谓在人不在器是已。即今三边虏情紧急、臣以从宜通行四镇、或将堪动官银、或借支马价等银、酌量制造虽一镇不过用银数千两、且各边空乏殊甚、借支者又合补还、无可为据、除将样车二辆、样弩二张、咨送兵工二部、伏望　皇上俯念边情至重、御虏为难乞勑兵工二部再加计议、如果臣言不谬、将前项全胜战火轻车、及神臂强弩上　请定夺、各锡以嘉名、或仍其旧名、通行陜西延绥宁夏三镇、各镇巡官、令其各照所管边界、延绥百里、宁夏二百八十里内、每年大虏驻套陜西总兵协守宁夏边界一百里、每里大约用车十辆此外陜西靖虏卫临河边界、亦行斟酌分发车辆、并随车器械弩箭等项、作急造完、仍须协心竭力、简选精壮步兵、操练精熟、务臻寔效、每遇虏贼驻套听臣调发分布、并力防御、万一虏势重大深入、延宁二镇主将不必俟调、即便统率合镇马步官军、星驰齐赴倚墙布车极力堵截、痛加剿杀惩创、如仍怠玩怯懦、轻忽违拗、简阅不精、操习不熟不能遏不能邀者、听臣分别等第、参该罢黜降级提问罚治以惩不恪、甘肃一镇、则听彼处镇巡官酌量制造、分发防御、宁夏镇巡速将铁柱泉堡修筑、添设操守官员、拨军防守、多发火器强弩、拨给地土池盐、仍须工部先将陜西延宁甘肃四镇、每镇各分发熟铁小佛郎机二千杆、流星炮一窝锋炮各一千个、铁佛鎗一千五百杆、作速运送前来紧急应用、并将品字铁铳神臂弩弓、再加计议、如果堪用、如式制造分发、内品字铁铳、每镇各二千杆、神臂弩弓、每镇各二千杆、差官续送前来应用、及须兵部将前总制尚书唐龙二次、并巡按御史周铁、总兵官梁震、各节奏修边事宜备咨户部、伏乞　勑户部查照各官节奏、及臣今所议、将前项合用修边银、延绥四万二千六百八十两四钱、宁夏二万五千七百四十三两八分、各如数差官分发、延绥者径从山西、宁夏者则从陜运送各巡按官处、以济目前兴工之费、及补还借支主兵粮银仍前大小盐池见收盐课银两、并十六年以后盐课各、连开二三年、即与见支分发各边巡抚以为制造车弩之费、则战守有资、而境赖以宁、防御周悉、而内地可保无虞矣、
　　肃州事宜疏
　　肃州原设堡寨稀薄、虏易攻剽以致屯田日就荒废今查本卫丁壮、及山陜流民括之可得四千五百。其中多矫徤善战者。请于近边密筑墩台、增其垣埤楼堞。使居其中。平时耕牧。遇警保塞。庶几古人寓兵于农之意。则贼至无所掠。而屯种得以渐广。即甘凉山之庄浪等处。皆可行也。
　　平庆临巩事宜疏
　　平庆临巩之间、乃虏出入要道、其中故有堡塞、率多颓废、请一切增筑倍使高厚归并小堡、编立保甲、堡择有力者一人、为之长多、备矢石、远设斥堠、烽火一传、即收敛人畜、各自为守、大虏入境、有能控险刼营、斩获首级者、与军士同赏、所获牛马。因而与之。地方在军卫牧所者、责成将领兵备。苑马及卫所监苑之长。在有司者。责成守巡各道。及郡县之长。巡抚都御史岁一阅视。如堡塞坚完虏无所掠以上诸臣皆以轻重受赏若堡塞不坚残掠过当以上诸臣皆以轻重受罚。庶边防可以渐饬矣
  </div>
  <div class="pagination">
   <a href="皇明经世文编_page54.html">
    上一页
   </a>
   <span>
    ...
   </span>
   <a href="皇明经世文编_page50.html">
    50
   </a>
   <a href="皇明经世文编_page51.html">
    51
   </a>
   <a href="皇明经世文编_page52.html">
    52
   </a>
   <a href="皇明经世文编_page53.html">
    53
   </a>
   <a href="皇明经世文编_page54.html">
    54
   </a>
   <span class="current-page">
    55
   </span>
   <a href="皇明经世文编_page56.html">
    56
   </a>
   <a href="皇明经世文编_page57.html">
    57
   </a>
   <a href="皇明经世文编_page58.html">
    58
   </a>
   <a href="皇明经世文编_page59.html">
    59
   </a>
   <a href="皇明经世文编_page60.html">
    60
   </a>
   <span>
    ...
   </span>
   <a href="皇明经世文编_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
