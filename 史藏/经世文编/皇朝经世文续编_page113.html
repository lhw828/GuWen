<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 113 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 113 页/共 192 页</h1>
    <div class="content">
　　重儒官议　　
冯桂芬

先儒言师道立则善人多。师儒之盛衰。人才升降之原本也。今郡县莫不有学。学莫不有师。诸生以百数。仅识面者廪生耳。增附皆陌路。岁时敛学租。候伺学使者按部。争新生之贽。诸生获谴。为州县典守如狱掾。此外无事。绝无所谓教育人才之意。呜乎。师道之不讲久矣。无他。位既卑。权亦微。流品近益杂。汉成帝诏所谓为下所轻。非所以尊道德者也。今天下惟书院稍稍有教育人才之意。而省城为最。余所见湖南之岳麓城南两书院。山长体尊望重。大吏以礼宾之。诸生百许人。列屋而居。书声彻户外。皋比之坐。问难无虚日。可谓盛矣。独惜其所习不过举业。所治不过文艺。而楚南多才。往往发迹其中。矧能由是而进于经史道德也哉。考宋史晏殊知应天府。延范仲淹以教生徒。盖书院也。厥后因其制为学校。然则学校之初固如是。后乃陵夷衰微以汔于今也。朱子曰。须是罢堂除及注授教官。请本州岛乡先生为之。陆氏世仪曰。教官不当有品级。亦不得谓之官。盖教官者。师也。师在天下则尊于天下。在一国则尊于一国。在一乡则尊于一乡。无常职亦无常品。惟德是视。顾氏炎武曰。师道之亡。始于赴部候选。又曰。教官必聘其乡之贤者以为师。而无隶于仕籍。昔贤论说如彼。今时情事如此。愚以为惟合书院学校为一。而后师道可尊。人材可振也。移书院于明伦堂侧。建精庐可容一二百人。郡县主之。省会则督抚学政主之。春秋祀事及学政试事。归州县。出纳琐。领以城绅。合通学之人而教之。举贡愿至者与焉。同其甲乙。童生则简其尤者与焉。异其甲乙。择师之法。勿由官定。令诸生各推本郡及邻郡乡先生有经师人师之望者一人。官核其所推最多者聘之。不论官大小。皆与大吏抗礼。示尊师也。厚诸生廪饩。居院者为内课。使足以代训蒙。不能居院者为外课。半之。月官课一。亲诣以重其典。有事则改日。师大课一。小课一。家远又不能居院者为课。季一课。不给饩。非游学连三季不至者。山长告于学政而黜之。有败行亦然。小过降童舍。期而复之。笃疾给冠带。愈而复之。其黜涉略用宋元明三舍积分法而变通之。法以大课名次并计。以得数少多为先后。造积分册。随课升降。岁终简其积分居最而品行亦优者数人。送学政参定之。以次贡入太学。经岁科十试。凡十五年而出书院。愿留者仍听。行之数年。文风不日上。士习不丕变者。未之闻也。或曰。文风固进矣。士习何与焉。曰。亦在择师得人而已。师得其人。见正事。闻正言。行正道。习与正人居之。不能无正。芳臭气泽之所及。有潜移默化于不自知者。夫闻风犹将兴起。况同堂乎。且夫观人之法。不惟暂惟常。不惟显惟微。不惟矜惟忽。而能见于常于微于忽。独有朝夕与居之人。责之以保举。其有滥焉幸焉者鲜矣。岂与夫一人之荐牍。一日之文字。所可同年语哉。于是太学中人。皆天下之选。非一百八金之流可比。司成诸职。必极天下之选。始足副人望。亦宜由诸生公推翰林官请简。列屋以容千人为率。廪之如郡县。居监读书三年。与之官。所谓天下文章莫大于是。彬彬乎盛矣哉。

　　学官论　
王宝仁

古无所谓学官也。古无人不学。无官不与于学也。唐虞契敷五教。又有典乐后夔。其所教皆学之事。则契与夔皆可谓之学官也。周礼司徒掌邦教。以佐王扰邦国。其属有乡师乡大夫等官。宗伯兼掌礼乐。大司乐及大胥小胥隶之。自王公卿大夫之子以达于士。无一自外于教。下而州闾族党之民。亦皆有官教之。故曰无人不学。无官不与于学。而非别有所谓学官也。此古之制也。后世则不然。内官六部九卿而外。国子监设祭酒司业。仿古司成之职。其属有助教学正学录。直省则督抚司道府州县。而专主学校事宜者。有提督学政。其府州县别设学官。曰教授。曰学正。曰教谕。曰训导。教授学正教谕训导。不得干预地方公事。专管学中诸生。故人统称之曰学官。夫官以学名。必其学无不通。而后可当此职矣。学无不通而当此职。则虽不得干预公事。而凡府州县所司。莫非其学之所及矣。乃为学官者。不尽从事于学。第乐其职之闲。不厌其分之卑。阘无能之士。以及耄老不堪者。俱得乎其列。其曾任有司而不称职者。或贬之使居此官。于是人辄相訾曰学官学官。而为学官者。亦不思官之何为系以学。与夫学之谓何。竟若学官之本自尔尔者。毋乃不自顾重。而忘乎吾学之固有在也。嗟乎。古非学官。而无乎不学。今虽学官。而无所为学。然则世之居官而名不符其实者。岂独学官乎哉。

　　采风札记各卷小序　　　　　　　　　
李联琇

圣贤之垂训远矣。六经语孟及宋五子之书。于修己治人之道。何所不具。吾今日在官。所为朝以考政。昼以职。夕以计过。无憾而后即安者。即匡居诵读之时。由是而朝以考德。昼以修业。夕以计过。无憾而后即安者也。似不必别有所谓官箴。若夫前事之师。亦备见于名臣言行录矣。而吾为采风者告。则不必远取。而第于近人绪论。采其有关于教化之司者。辑之以为训。而家修不与焉。涉夫他职者亦不与焉。惟其近而切也。抑有不能不取诸近者。提学之职。非古有之也。着官箴。　考试之为政。日聚千人而出入之。欲使人人情伪昭陈。日进千卷而分合之。欲使卷卷妍媸毕见。夫亦心剿而力瘵矣。而乘其隙。利其疲。以作奸而牟利者。大都即其所任用之人也。吾孤立于上。牢闭于内。彼同而我独。彼暇而我劳。彼闇而我彰。彼活而我窒。察之不易察。防之不胜防矣。惟先定其规模以从事。使立程不易。而妙用随时。则察之有由。防之无扰。善乎诸葛君之言曰。有制之兵。无能之将。不可以败。无制之兵。有能之将。不可以胜。夫考试独可无制欤。着立程。　学政全书。参之礼部则例。载在功令。成法共遵矣。然有治人无治法。天下人皆奔役于名利两途。而伺应官府之人。则并不为名而专为利。惟其知法。愈以玩法。而情獘丛于其间。安得所谓治人而信任之。惟深悉其獘。则有以密防其罅。而非躬行心得。亦不能烛照数计也。说命曰。非知之艰。行之惟艰。惟由行而知者。言之亲切而有味。虽胪举琐谈。皆非无用。罗致诡状。皆非无实。随地可资以厘剔也。迁地可借以印证也。初任者以为先事之告语也。久任者以为不时之提撕也。着条说上中下。　批判之所出。号令之所积。书吏掌之。糟粕也。筌也。然非多储以备用。熟练之在心。则有施之不当者矣。学政非必曾任是邦之官。而胥吏皆经数任。凡吾设一法。创一议。以为己所独出昔所未经者。实则前人皆已筹及试行。为彼所习闻默喻。而不以明告者也。况幕中皆文士。无通晓政务之友。相助为理。又不宜设此一席。使干政而通外间消息。致隳诸友阅文关防。故阅文以外。无事不凭独断。噫。可勿慎哉。必也。任之初。尽取旧籍阅之。而录以为式。乃能用人而不用于人。着杂式。

　　送张小轩督学安徽序　　　　　　　　
凌

道光三年。岁在鹑火窒阳。辟从王之候。太常卿张小轩先生奉　命视学安徽。将行。同郡某再拜而送之。且言曰。自汉至隋。惟孝廉与秀才常行。自隋唐至宋。惟进士明经常行。至荆公改取士之法。进士独存而明经亦废。明太祖始定文武科取士之令曰。应文举者。察之言行以观其德。考之经术以观其业。试之书算以观其能。策以经史时务以观其政事。应武举者。先之以谋。次之以武艺。俱求实效。不尚虚文。戊辰亲策试举人。赐进士九十七人。立石题名。始着为令。而更定岁贡生员例。府学岁一人。州学二岁一人。县学三岁一人。易世而后。亦骎骎滥矣。论者遂谓帖括之学。闭隘而不闳。延移而无具。而主乡会试者。又索之冥冥之中。其人之邪正。并其素所储蓄。不可得知。其可得知者。惟督学使者而已。然魏敏果公以为文运不昌。病在有情面而无文章。有文章而无德行。拂天下大公之望。抑孔门首重之科。请托公行。廉耻道丧。俾人才所从出之地。既无真秀才。安得有真举人真进士耶。此公第为不肖者言之耳。不肖者任之。知亦獘。不知亦獘也。今先生之学问文章。与性情之廉洁。才识之详明。受知于　当宁夙矣。盖天下有廉洁而无才识。具才识而愧学问文章者。鲜克从容斯任。先生则从容任之。济济者从而折衷之。吾知闭隘延移之习。一洗而为通经致用之才。自后之登进士榜者。得贤公辅若而人。必尽出自先生门下也。夫各直省非乏材也。经传子史根柢之学。又非功令所禁也。其由县州达府由府达院者。非滥入戾霉黧之辈也。其复核至再至三。及儒师之月课而岁计者。又非止于场屋课试之蓺也。且优者必有赏。劣者必有罚。孝弟节烈之可表者必有旌。将贡于　朝廷之上太学之中者。必先自学臣拔之将付索于冥冥不可得知之所者。必先自学臣决之。然则先王观风设教之权。于是乎寄。汉之所谓孝弟贤良孝廉茂才明经射策特举辟召童子补试诸科。唐之所谓生徒乡贡贤良方正俊士博学秀才明字诸科。于是乎该。诚得如先生之性情才识学问文章。丕克振率。嘉与诸令守学官约。凡德行著称无间言。枕今汲古不求虚誉。及奇材异等专门名家有裨实用者。署其真。丹之于策。或荐之督抚。或旌其里闬。或奖以文章。其或有所论譔。由各属得以上闻。所至加以访察。申明条教。行检不饬则褫之。浮诞不经则责之。荒隋不习剿窃不耻则黜之。更于发落时别白其尤者。示劝惩以励其余。试竣。延其人品学问如前所云者。优礼而拂试之。从容论述。各尽其所欲言。并分验其所心得而后止。使人人道可传。惑可解。非三代两汉之书不敢读。非圣人之志不敢存。得之于心。征之于事。大用大效。小用小效。如是而经术不明。人心不正。治化不行者。未之有也。不数年后。天下当不复谓进士浮薄不通经史。若杨绾所云者矣。况宰辅大器。半出大江南北。今日所取。异日将转以取人。师师相承贤贤相继。先生之流泽远矣。则今之所以拳拳向往者。更不仅于汉唐得人之盛已也。若夫不挠于埶。不溺于情。不惑于利。读书自好者优为之。又庸敢喋喋于先生左右哉。

　　送江小帆视学湖北序　　　　　　　　
曾国藩

今天下郡县牧民之吏。大抵以刑强齐之耳。任蚩蚩者自为喙息。喜怒一不顾问。至其犯法。小者桎梏。大者弃市。豪强者漏网。愚弱者糜烂苟以掩耳目而止。原　国家所以立法之意。岂尔尔哉。盖亦欲守土者。日教民以孝弟仁义之经。不率而后刑之。其率教而有文者。则以进于学使者而登之庠序。既登之矣。则以授于校官而常饬之。故古者饮射读法。在今日则守令之职。而今之学政也者。不过因文艺以别士之优劣。因士之优劣。以知守令教民之勤惰。故巡抚者。　　天子所使以察守土者养民之善与否也。学政者。　　天子所使以察守土者教民之善与否也。承平既久。法意寖失。郡县有司。不知三物为何事。而教民之任。独以责之学政与校官。而所谓校官者。类多衰疾晚暮之徒。其禄不足自赡。往往与学宫弟子争锥刀之末。不特不克助宣教化。或转餂言以蔽学政之耳目。彼学政者。孤悬客寄于一行省之中。守土者皆貌敬而神拒之。日惫精于文字。而角机智于千百诡獘之场。而欲以余力教民以仁义孝弟之经。其不亦难矣哉。然则如之何而可。獘之除也。先其甚者。利之兴也。先其易者。其可矣。自功利之说中于膏肓。学者求速化之方。束发而敝精于制艺。穷老而不休。六经至不能举其篇目。何有于他书。今欲稍返积习。莫若使之姑置制艺而从事经史。奖一二博通之士以风其余。于覆名扃试之外。别求旁搜广采之术。凡郡县莫不有书院。大率廪给其才者。而绌其不能者。名曰膏火。所以济学校之不及也。学政下车之始。则牒各县令曰。明年吾视某县学。当以某经试士能背诵否。某史试士能言否。其为我播告偏隅。咸使知之。牒校官曰。吾按临之始每县当选诸生人说书。有不至惟女罚。及其按郡。招诸生来前。果使背诵某经。说某史某卷大指。能诵说者。予以书院之廪资。尤能者倍之三之。尤能者牒送省会之书院。亦倍其廪资。其不能者。廪生削其饩。附生惩辱之。每县试以三四人。则余者惧矣。自六经外。如史汉庄骚说文水经文选宋五子及杜韩欧苏曾王专集之属。每县使习一部焉。岁试使习者。科试则易之。覆名试以制艺。以彰　朝廷之公令。面试说书。以鸣使者之私好。二者并行而不悖。皆善矣。则拔而贡之成均。使彼邦之人。晓然知吾好博通之才。庶几由文以溯本。举一以劝百。然后孝弟仁义之教。可以渐而兴也。乘传所经之地。有书院焉。则入而诏诸生以大义。彼邦有搢绅多闻者。则礼而荐之。为郡县书院之长。于是。其亦可以树之风声矣。同年友江君小帆之视湖北学也。所以讲求职思者甚备。余乃别思一搜采之术。无启獘之窦。而有补教之旌者。于是以戋戋之说进焉。

　　送钱调甫之任赣榆教谕序　　　　　　
叶裕仁

予为诸生几三十年矣。与博士先生。邈然不相接也。而博士先生者。亦无所以教诸生。其勤者。不过考校文字之得失。以为吾之职止于是而已。予尝欲参考汉唐以来学制。及先儒治事经义之式。紫阳岳麓之教规。推明　国家建学明伦作养人材之至意。勒成一书。以讽晓当世。谓教官之为秩虽卑。而为职甚重。非品端学粹敦笃廉静之士。不足以居之。亦非品端学粹敦笃廉静之士。不乐于居之。甚矣。教官之难其人也久矣。　国家定制。府州县学官。恒以待举人之不为他官。与士之贡成均者。嘉庆朝推广捐例。士之饩于庠者。得入赀为教官。道光中。增广附生员亦得入赀为之。其途亦杂矣。军兴以来。有司辄以教官无所事事。委以巡徼训练之责。而为教官者。方杂厕于武夫营弁之中。而沾沾自喜。使其练习战攻守御之法。足以备　国家爪牙干城之选。固无嫌于其越俎。儒者明体达用之学。固无施不可也。乃徒冒越俎之嫌。而曾无一割之用。彼有司者。直以为饮食之而已。驱策之而已。则其轻之已甚矣。夫以教官之自轻。而有司遂得以轻之。诚使教官不自轻。则有司即能以其秩之卑而轻之。而教官之所以不轻者固在也。钱君调甫。以景山教习选为赣榆教谕。调甫为中丞颐叟先生伯子。擩染庭训。庶几品端学粹敦笃而廉静者也。其居是官必有以自处矣。于其行也。举向之所见为言。亦甚媿予之久困诸生。不获自振也。

　　书宝应训导张君遗像后　　　　　　　
包世臣

江苏州县。居大江南北者各半。江以南利在浮收钱漕。江以北利在冒销抚赈。州县之浮收冒销。皆取成于胥役。胥役势日张。家日裕。于是庠序之不自爱者起而与之争。庠序与胥役争。则事连州县。州县不得不助胥役。州县助。则庠序常不胜。于是公愤起。而读书自爱之士。不得不与不自爱者比以求其直。庠序之力集。则州县不能敌。而求救于封圻。封圻之视州县。犹州县之视胥役也。胥役能自达于州县而左右之。州县能自达于封圻而左右之。故胥役之所欲。常可必得于封圻。而无所窒碍。予游江苏卅年。见封圻十数。自觉罗长文敏公会稽陈公大文桐城汪公志伊而外。大都为胥役仇庠序。而无暇分别其自爱不自爱者矣。于是不自爱之甚者。遂至与胥役为鹰犬。以鱼肉闾阎。虽足以快州县之意。　国家养士。诚亦何赖于若人也耶。主庠序者曰校官。与胥役事无所涉。而不能不仰给州县。故州县之仇庠序也常藉手于校官。偶有不昧初心。与州县微抗。则封圻示之意指。无不从风而靡。霍邱张君为宝应训导。宝应之为政也。右胥役以及乡地。故庠序常被轹于乡地。而君能力为之直。使州县不得助乡地以虐庠序。故君官宝应十五年。以病自劾归。归半年而卒。卒后又五六年。而遗爱不衰。楚桢。故君所举优行士也。以君之遗像及其状来乞题辞。楚桢学行。予所爱重。其言常可信。询之他士。为说佥同。则君固校官之杰。又幸其出于吾乡也。故为书后。君讳鼎。字爱吾。庶几能顾名思义者。

　　冷斋勘书图记
钱泰吉

亭林先生述陆文裕之言曰。元时州县皆有学田。所入谓之学租。以供师生廪膳。余则刻书。工大者合数处为之。故雠校刻画颇有精者。又谓宋元刻书皆在书院。山长主之。通儒订之。学者互相易而传布之。故书院之刻。有三善焉。山长无事而勤于校雠一也。不惜费而工精。二也。板不藏官而易印行。三也。今读元西湖书院刻文类公文。及庆元路玉海指挥。知文裕之言。信而有征矣。宋元书院山长。往往以教授兼之。今则院长延士大夫退居者。教官尟兼任。然其职闲无事。不离文字之役则一也。岁丁亥。泰吉始为海宁州训导。先世遗书万余卷。尽携之学舍中。取仇山村官冷身闲可读书之句。以名其斋。既以病废。谢绝科举之业。精神遐漂。不能为深沈思。因假友朋所藏旧刻。日校数叶。为静坐养性之助。八九年来。财数百卷。而于两汉书元文类用力稍多。两汉书校本。则假之梅里李君遇孙武林汪君远孙。李君今司训括苍。汪君下世。欲如亭林所谓互相易而传布者。恐不易得。乃写冷斋勘书图。而以所校诸书跋语录于后。传示同志。冀各出善本相假俾无事之岁月。不至惰弃。且以告我良友之为院长教官。及久任校雠之职。如刘中垒颜秘监其人者。力于一书。当不若明时书帕本。祗供馈之用也。或曰。学校之官。当讲明道德启迪生徒。乃为称职。否则融贯经史之大义。勒成一书。亦不得行其志者。思所以诏来学也。皆不出此。徒从事于一字一句之间。见其小而忘其大。得其浅而遗其深。坐耗居诸。不亦惜哉。斯言也。余深愧之。

　　请整顿宗学疏
王榕吉

窃维　国家设立宗学。所以为国储才。亦以明亲亲也。学分左右两翼。每翼宗学额设教习官四员。总管二员。副管八员。复有总理之王公统司其事。又　钦派科甲出身三品以上之京堂二员专司稽察。法至密。意至深也。诚以宗室子弟。生长富贵。派衍天潢。必使之入学肄业。扩其闻见。以免固陋。陶其性情。以化骄矜。逊志时敏。破除世胄习气。乃可以长保富贵也。教习官三年俸满。须查有实在功效。方由稽察大臣加具切实考语。送宗人府带领引见。请　　旨施恩录用。奖其勤劳。即以严其督课。　国朝宗室。代有伟人。莫不仰荷　　　列圣之所教育。迄于今而宗学几成虚设矣。臣自同治九年奉　命稽察左翼宗学。当向该管官切实致属。课程务须认真。初次入学。尚有教习数员。肄业生二十余人。在学接晤。此后时复前往。则日形疏懈荒署。或无一人。稽察教习者。难得与宗学生晤面。出题课试。交卷亦复寥寥。诘其何以如此。据该管官佥称。宗室之废学。大都皆贫所累。餬口无资。实有万难认真者。缘宗学肄业生。向章每名月给米三斗。纸笔墨按时给领。夏季以冰。冬季以炭。自经费不敷。月米裁减。又改为折色。向之领米三斗者。今领米不及二升。其它更无论焉。每月所领。仅敷两日之食。欲责令常常入学读书作文。势必有所不能。是宗学之设。有名无实矣。其充裕之家。亦或自行延师课读。然力能延师者十之一。不能延师者十之九。诚恐乃逸乃谚。既不知稼穑之艰难。又不得诗书之进益。坐误聪明。大为可惜。在各学教育。不过敷衍岁月。藉为出身之阶。而职司稽察者。扶同隐忍。实觉负疾于中。臣在顺天府尹任时。于金台书院考课之期。遇有宗室子弟应试者。必酌予奖勖。拔置一二等。俾稍分膏火之资。爱其才。又怜其贫也。伏思我　　皇上谊笃亲亲。推恩锡类之仁。无所不至。独入学读书之子弟。月米未复旧规。似无以示优异而昭激劝。且两翼宗学。每年所撙节者。不过粳米五六百石。地方水旱偏灾。一经奏报。　朝廷不惜截漕十万石二十万石。立予　　恩施。即京师之普济堂功德林。及通州之王恕园。每冬尚蒙　　恩赏仓米五六百石及三四百石不等。岂以宗室子弟培养所关。而稍有靳惜耶。可否请　　旨饬下宗人府王公妥议。整顿章程。肄业生月米。应如何复旧。勤学与不勤者。应如何分别劝惩。教习官应如何专以责成。傥俸满并无实效。应否再留数年以观后效。奖勤警惰。庶教习专心以纳诲。学者崇德而象贤。将见宗室子弟。经明行修。大可为桢干之才。小亦不失为圭璋之品。则　　圣朝之恩明谊美。历久弥光矣。臣愚昧之见。是否有当。理合恭折具陈。伏乞　　皇上圣鉴训示。

　　请增设举监疏光绪十一年　
国子监祭酒王先谦

窃维臣监六堂。向以各直省贡监生汇送考试。入监肄业。而举人例不与焉。惟求立法之意。盖以　国初仕路疏通。儒生一中乙科。即登官籍。不应更身太学。致妨贡监生甄用之途。康雍以还。科目日盛。铨选因而拥挤。伏读乾隆七年　　　圣训。已有举人日积日众。需次多年不得一官之旨。至今日而劳绩捐纳。充满天下。铨法愈滞。士子名登甲榜。始为筮仕之期。举人非由大挑教习得官。誊录议叙。及兼藉他途出身者。鲜不皓首一经。困穷终老。此亟宜加意者一也。学人既列贤书。已出贡监生之上。进掇巍科。则内朝班。外膺民社。莫非为国任事之人。正当及尚未释褐之时。使之肆力简编。养成器识。乃以限于成格。转不得与贡监等同沐　　圣主之教思。既无当于育才。亦非所以劝学。此亟宜加意者二也。明代学校之制。入国学者。通谓之监生。有贡监。有荫监。有例监。有举监。即举人也。洪武初。择年少举人赵惟一等入学。永乐中举人会试下第。辄录其优者。俾入学以俟后科。嗣后遂为定例。　　　钦定明史选举志。可考按也。今举子春闱报罢。其欲留京者不少。资生乏术。觅馆维艰。无不愿历事上庠。一沾廪饩。以为奋志潜修之地。若不加以收录。实不足作士气而顺情。此亟宜加意者三也。如一体入监肄业。厥有三便。自捐例减成。粟监且盈天下。于是太学重地。恒贡少而监多。其潜心问学者。固不乏人。而射利者流。惟图窜名入籍。得以沾润。直隶山东两省监生。重名代替。寔繁有徒。每值考录住学。几于防不胜防。诘不胜诘。举人则皆系本身。凡入监者。取同乡官认识印结为凭。可无蒙冒之獘。考选既得其真。稽察尤易为力。便一。监生多在本省应试。无事来京。虽有通材。何从广为罗致。举人则三岁计偕。毕萃辇毂。拔尤宏奖。易收英才乐育之效。便二。明初历科进士。多出太学。洪武朝戊辰辛未。廷对第一者。皆太学生。撰题名记立石监门。进士题名碑。由此相继不绝。　国朝进士立碑。尚沿故事。而其由来。无复深考矣。诚令举人入监。则明经饬行。孰不争自濯磨。贡举之年。必多成就。人才鼓舞之机。端在于此。便三。臣等伏惟成法贵于遵循。而时宜必当参酌。矧立教培才之道。不厌精详。果于学校有裨。敢不权衡变通。上副　　圣主作人之化。为此合词具奏。恳　　恩将臣监肄业生。增设举监名目。准以各直省举人入监肄业。即于贡监生员额内通融录补。以广甄陶而资鼓励。出自逾格鸿施。

　　会议广敷教化疏　　　　　　　　　　
贺长龄

窃臣等准礼部咨开。道光十九年四月十一日。内阁奉　　上谕。御史焦友麟奏请广敷教化整饬风俗一折着各直省督抚会同各该学政妥议具奏钦此等因。钞录原折知照前来。臣等伏维　国家建立学校。原于教士之中。兼寓教民之意。定例府县教官。不令经手钱粮词讼。所以使之专心课士。非置之闲曹也。为生员者。平日果能率教。自能以礼义廉耻化其乡闾。故士者待教之人也。以教官教士者。　国家之法也。因教士以教民。法外之意也。臣等查原折内称。守令日不暇给。教职向属闲曹。请令专司稽查劝谕。再择品学兼优之生员。每乡数人。将　　　圣谕广训直解按期宣讲。仍着教官考察。傥有偷惰废弛。立予戒饬。如查有习教烧香者。许会县拏究。傥有扶同隐匿。生员连坐。教官参处等语。臣等以为各学教官。令其协同劝谕则可。专司稽察则不可。采访利病以补地方官耳目所不及则可。责成会拏则不可。恭查宣讲　　　圣谕广训直解。久已载在　功令。凡州县教职等官。必实力奉行。方许卓荐。旷误者黜退。立法本极周详。我　朝二百余年以来。化行俗美。海内乂安。闲有邪说诬民。旋即殄灭。诚以渐摩既久。觉悟易生。虽煽诱百端。而邪不胜正。此诚宣讲　　　圣谕广训之明效也。各有司果能协恭训迪。自可渐致敦庞不必因职业繁简。遂分畛域也。查教官每月有课。又随时接见生徒。以每学一二教官。为一学数十百人之师。果能穷经考业。必将继晷焚膏。恐无暇稽查他务。其教官中之毫无所事者。乃昏庸阘茸之员。急宜罢斥。尤不当付以稽查之责也。至教官偶尔访闻邪教。止应密告同城州县。俟其确查办理。若径令会县拏究。必将添募胥差。广招告讦。其无能者。听信浮言。轻举妄动。其不肖者。捕风捉影。扰害闾阎。且恐藉稽查匪类之名。巧卸其训迪生徒之责。非　国家所以设官教士之意也。至各学生员。贤否不一。令其随时随地劝谕乡愚则可。必分派各乡按期宣讲则不可。至于连坐一条。尤有未便。查　国初有约正值月之设。以司宣讲。其始令举贡生员充当。旋经礼部议准。此项宣讲之人。不拘士民。不论人数。诚以人地不能强齐也。生员中果有品学兼优众所信服之人。用以宣讲劝谕。则一乡大受其益。然亦祗能随地随时。不可强为限制。盖一学中品学兼优者。大率不过数人。或书院肄业。或设馆授徒。藉其膏火束修。赡家餬口。若乡派数人。月讲数次。远近不一。往返需时。废诗书而事奔走。恐非所以示体恤也。再查　　　钦定卧碑。生员不许干预他人词讼。今于习教烧香有扶同隐匿者。予以连坐。势不能不准以讦告。由是疑误诈索。百獘丛生。且邪教之人。诡秘难测。正学之士。迂拙易欺。稽查不周。即同隐匿。连坐不已。必及无辜。遂使读书守分者视学校为畏途。见事生风者藉讦告为利薮。于士气之屈伸。人才之清浊。关系尤巨。臣等以为民风之纯驳。固视士气为转移。而端本澄原。实由吏治。若能实心整饬。不必多设科条。相应请　　旨饬下部臣核议。可否仍照旧章。申明诰诫。于宣讲　　　圣谕广训各条。责成守令教职。无分彼此。协力奉行。并严饬各道府不时稽查。偷惰者立予罢黜。其各学生员。有能正己率物化及一乡者。许守令教官不时举报。以待奖励。其行止有亏。以致乡曲效尤贻害风俗者。立即褫革。该管官徇隐不报严加参处。总期默运潜移。使吏治士习民风。蒸蒸日上。以仰副我　　皇上久道化成之至意。所有臣等会议缘由。是否有当。谨合词恭折具奏。伏乞　　训示遵行。

　　请购刊经史疏　　　
鲍源深

臣伏查学政全书。各省府州县学。向有尊藏　　　御纂钦定诸书。并于雍正乾隆初年。迭经奏准令直省抚藩。将颁发　　　御纂钦定经史诸书。敬谨重刊。并听坊间印售以广流传。又议准督抚将十三经廿一史诸书购买。颁发各学收管。令士子讲习等因在案。仰见　　　列圣右文稽古嘉惠士林至意。近年各省因经兵燹。书多散佚。臣视学江苏。按试所经。留心访察。如江苏松常镇扬诸府。向称人文极盛之地。学校中旧藏书籍。荡然无存。藩署旧有恭刊　　　钦定经史诸书。版片亦均毁失。民间藏书之家。卷帙悉成灰炉。乱后虽偶有书肆所刻经书。俱系删节之本。简陋不堪。士子有志读书。无从购。苏省如此。皖浙江右诸省情形。谅亦相同。以东南文明大省。士子竟无书可读。其何以兴学校而育人才。臣拟请　　旨将殿板诸书。照旧重颁各学。诚恐内存书籍无多。　武英殿书板。久未修整。亦难刷印。因思由内颁发。不如由外购求。敬请　敕下各督抚转饬所属府州县。将旧存学中书籍。设法购补。俾士子咸资讲习。并筹措经费。择书之尤要者。循例重加刊刻以广流传。现在江苏省城。已设局刊刻四书五经。惟所刊皆系学中读本。于经史大部书。尚未遑及。窃维士子读书以穷经为本。经义以　　　钦定为宗。臣伏读　　　世祖章皇帝御注孝经。　　　圣祖仁皇帝御纂周易折中。　　　钦定书经春秋三经传说汇纂。　　　世宗宪皇帝御纂孝经集注。　　　高宗纯皇帝御纂周易述义诗义折中春秋直解。　　　钦定三礼义疏。皆阐发精微。权衡至当。足使穷经之士。不淆于众说。得所指归。以上各书。请　　旨敕下各抚藩先行敬谨重刊。颁发各学。并遵旧例。听书估印售以广流传。庶使僻壤穷乡。皆知研求经学。至穷经之外。读史为先。全史卷帙浩烦。现在经费未充。重刊匪易。恭请　敕令先将　　　圣祖仁皇帝御批通鉴纲目。　　　高宗纯皇帝御批通鉴辑览。敬谨先刊。分发各学。士子读之。已可贯串古今。赅通全史。其余各书。再行陆续刊刻。或疑现在各省经费支绌。筹饷艰难。似购书刊书。无暇遽及。夫戡乱则整武为先。兴学则修文宜亟。况购书刊书经费。每年不过筹饷中百之二三。筹捐尚易。诚令学校经史重完。士子深于经者。窥圣学之原。深于史者。达政事之要。体用兼赅。益卜人才蔚起。于以光　　　列圣右文之治。广　　皇上教育之仁。岂非黼黻中兴之盛举哉。臣愚昧之见。谨缮折具奏。伏乞　　皇上圣鉴训示施行。

　　奏设味经书院疏　　　　
陕西学政许振祎

窃惟风俗之盛衰。视乎人才。而人才之隆替。由乎学校。学校者。教士之地。实养士之地也。士人有廉耻。而后乡里有风化。庠序有秀异。而后在官有循良。其始仅章句诵读之为。其究则生民休戚之寄。故一人为之。众人从而效之。方正邪僻。分类殊趋。谓之风气。一人倡之。众人遵而后行之。学问议论。先入为主。谓之师承。其源甚微。其流甚大。不可不谨也。夫欲有所用以收得人之效。则必有所养以为储才之基。臣伏见　国家作育人才。府县设学。复听所在举行书院。法良意美。得人称盛。惟奉行日久。教官往往视为具文。平时因循居半。迨学政按临。所驻不过旬日。而又不逐日校艺。即有所牖迪。亦不过布条教。举大纲。至于教士之实。窃以为莫如书院。若书院山长得人。而谓不能挽回风气振兴人才者。未之有也。伏查近日书院之獘。约有二端。一由山长为绅士退休之资。其延订也。或论名位。或循情分。官场以为一岁之应酬。绅士以为一家之取给。评点甲乙。苟简从事。而于学问人品。概未之及。如是者不得谓之教。且经费悉官吏。凡印官兼辖书院。往往虚领其名。而未查其实。其款项生息支发。一切皆书吏主之。积年既久。侵蚀失计。日见支绌。士无所藉。难以栖止。如是者不得谓之养。臣自抵任以来。因查西安有关中宏道两书院。培植两省。规模稍大。关中督抚主之。宏道学政主之。惟自军兴以来。士多苦贫。不能自食。又不能从师。虽欲闻经明行修之要。其道无由。况甘省流寓于此。殊不乏人。臣愚以为似当添一书院。以收两书院之所不能容。因择两书院适中地方。于泾阳城内设一味经书院。其规模与关中宏道相等。臣捐廉为之倡。而各属绅士好义急公者。大率皆醵金襄事。业已设立讲堂号舍。开课举行。其定章有不同他书院者三。他书院专课诗文。味经之设。则要以实学为主。令诸生逐日研究　　　钦定七经及通鉴史汉大学衍义文献通考等书。引之识义理。稽故实。手抄口诵。日渐淹贯。匪惟腹笥可充。即政事亦差知大略。其设课也。则合制艺论策经解诗赋法戒录。分课一一为之。使知学古之为贵。他书院除阅课外。师弟不常接见。今山长日登讲堂。传集诸生。将经史大义及小学诸条讲贯。察其课程。阅其札记。别其勤惰。严其出入。令其由严惮以生清明。本讲贯而得服习。使之知植品之为先。他书院属之于官。官有迁移。则法必中变。官有职务。则事难兼涉。即如宏道书院。归学臣董理。如臣终年在外按试。相隔千里。何能稽查。今味经之设。臣悉择一方之望。以之共理一方之学。虽创始由臣。而日久经理。究以责成绅士为当。盖权不归官。则延师可免徇情敷衍之獘。非物望素孚学品兼优者。必不能居此席。费归实用。则经理可免侵蚀支绌之虞。非廉介自持乡里推服者。必不能与其事。力维持。思培子弟。使之知成法之可继。此臣倡建味经书院之初意如此也。

臣查陕甘人望所归。得保升同知前平利县教谕史兆熊。学有本源。体用兼备。延为书院山长。订期十年。而以城固训导姚劭諴澄城教谕王贤辅协理讲席。兆熊品端学粹。游其门者多所成就。前在兴安劝办一府堡寨一千数百余所。贼犯兴安。不能逞志。全活甚多。历经大吏保荐。兆熊每为学徒攀留。不能出仕。其恬淡而有实用如此。劭諴长于经学。志在诱迪。贤辅澹然无欲。留心风化。此皆关中方闻之士。正学之选。置之训迪。必有可观。记称七年小成。九年大成。臣之责以十年者。亦准斯义。如造士无效。臣请受谬举之咎。其承管经费课程膏火。责成绅士候选知县怡立方。教职张枢杨彝珍吴乙东谢洪猷。从九牛兴宗等。立方廉正勤恳。才识素优。历年筹地方。久着成效。其余诸人。亦皆物论推重。以之经理书院。不仅培养人才。日有起色。即义仓蚕桑诸事。亦可次第举行。不动公家纤毫之款。而又兴地方无穷之利。似教养可收实效。臣观诸人俱誓必竭力愿任培植。不求保奖。不居成功。良由关中风俗之厚。士习之美。以之责成经管。实足垂久远而无流獘。合无恭恳　　皇上天恩。饬下陕甘总督学政臣各立案。嗣后督抚学政及各衙门分月轮课。其山长堂课规条。即乞照臣所议办理。一并责成绅董承管。是否有当。伏乞　　皇上圣鉴训示施行。

　　劝置学田说　
张之洞

养民养士。经传恒言。不养而教。未之前闻。夫养民之道。岂能众济人悦。惟在上者。不夺其生理。不扰其生计。斯即养之之术也。养民固尔。养士亦然。今日士多而贫。即使书院义学宾兴之属。百计培植。犹惧不济。况忍重剥削之乎。川省学校事体。使者于所当为所得为者。竭力图之。独有一端。蒿目疚心。寝馈不适。莫如新生覆试。计较束修一事。曩年川省风气。新进谒师。贽币丰腆。实缘生理富饶。学额矜贵。沿为成例。动必取盈。常有一朝进学。毁家大半。负债终身。虽甚孤寒。亦索常例。结费之券未剖。扣除之牌已悬。通省习贯而视为固然。使者少见而骇为怪事。每至覆试之日。终日旁皇。如芒在背。若操之过蹙。则恐狡黠生童。藉词挟制。若听其迟缓。更恐贪恶书斗。逼勒孤寒。操纵皆非。无从亭决。故使者不以昼夜考校不寝不食为劳。而以覆试日为苦。由衷之言。有如皦日。试思童生应试。蹑屩担簦。三旬九食。欲谋一馆。艰如移山。终岁修脯。不供事蓄。甚者寄食无门。敝履无下。幸而获隽。安得多金。即或饘粥粗给。而博一青衿。遽责其破家弃产。亦可谓忍情拂理。伤心惨目者矣。特是广文一席。自唐代以来。即号冷官。束修自行。尚非在礼法之外。若必此禁绝。何以自存。送考办公。资粮用度。于何取之。其富而好礼者。自愿致敬。亦将不许乎。且将令其藉案讹诈。勾结劣生。属托公事。因以为利乎。夫校官子弟。亦望游庠。诸生之家。岂无司铎。何乃不平不恕。惟务责人。使者按部所到。不惮严切禁戒。多方督催。今日诸校官。固多能砥厉廉隅。自甘刻苦。然不肖书斗。造言剔嬲。设谋串陷。变怪百出。又岂人意料所及。尤可患者。由今之道。书斗利舞獘幸进者之一切从丰。必致包庇串合。无所不为。而陆续送覆。随棚带覆。单身补覆。下届补覆诸獘。终亦不能禁绝。顶替鬻贩。百獘伏焉。试事安望澄清。真才安望吐气。此川省积年之痼疾。已然之明事。皆士类所目击之。身受之。搤腕拊心而历历言之者也。若不思一两利经久之方。仍为本省师生终古之累。今日止有一策。汝等可自为之。川省尚称殷实。各州县公局义举。款目甚多。士民乐善急公。捐施恐后。夫四民以诸生为翘楚。地方以读书人为元气。此之不讲。好善何为。若得各处绅宦粮民。感发集议。公捐一款。置买学田。计其三年收获之租。足敌两考束修之数。各学丰歉不同。须就本处历届情形酌议之分年匀给。送考时酌加资斧。如此。则远郡署事者。即不遇送考。亦不至困踣难归。取进后。限定止以千钱为贽。一切书斗小费认号转案补廪帮增出贡举优报丁起复录遗诸费。取办于此。陋款概为湔除。士民定议于下。然后禀请长吏督率行之。官吏劝捐则滋獘。士民筹办则可行。由本州岛县详明立案立石。永永不得变革。若不能筹此买田巨款者。或每年仿照他项公事之例。酌议定数。按年捐助。或别筹他款。取息给用。惟地所宜。不必一辙。其瘠土狭乡不能办者听之。不愿办者听之。仓卒不能办者徐图之。通省办。则通省之士林利。一县办。则一县之士林利。斯则贫士不病。冷官不饥。诸生宽然无累。然后可壹心而读书。学师廉介无求。然后可抗颜而训士。岂惟庠序之乐。抑亦化导风俗之源也。

夫川省公举之费亦多矣。然饱衿棍。饱衙。不如饱寒畯之为得也。三费局之设诚善矣。然恤捕衙。洫汛官。不如恤学师之为要也。三费大是善政。不可挹彼注兹。如或吝财惜费。则更有说以喻之。要知富室大户。孰无子弟。孰不望其成名。既有公款。则异日子弟入学。不致受无名之抑勒。费无益之唇吻。就云自谋。亦复甚善。纵使家无儒士。可决其后必昌。既擅乐施之令名。兼获济物之美报。况此日之孝秀。即他日之搢绅。此日获助于乡人。他日必思造福于桑梓。无往不复。更非他项捐资。所可同年而语者也。如校官者。虽非本县人士。要是同省寒儒。即云于彼有益。亦是楚弓楚得。并非波及局外。此举在他省则甚难。在川省则甚易。在他省则可缓。在川省则甚切。比者南川县令文昌黄君际飞即持此议。设法劝捐。有志竟成。置买学田千有余亩。计其所入。足与往岁相当。章程皆与右所说同。前年岁试招覆时。师生同欢。确有成效。黄君之贤能爱士。南川士民之好义知本。使者敬之奖之。愿通省百六十州县效之。若欲查照南川县办法者。准赴本衙门钞案。语云。富者赠人以财。仁者赠人以言。使者庸愚。不能别画一养士之策。敢以此一隅小补之言进。可乎。

　　安康县兴贤学仓志序　　　　　　　　
路德

难矣哉。师之强人以学也。上士贫而学。中士疗其贫而学。下士虽疗其贫不学。常林之带经耕鉏。王尊之牧羊窃学。阳城之为吏窃读。匡衡之凿壁引光。承宫之牧豕听经。之数君子者。不嗜利。不忧贫。其视颓垣败屋。荒馗古原。皆黉舍也。断虀画粥。糠麧麸屑。即月饩也。有书院而学。无书院而亦学。有膏火奖赏而学。无膏火奖赏而亦学。贫而学者也。上也。吾闻诸昔。未于今。下焉者。嗜利而已。忧贫而已。虽有贤父兄弗能禁。有良有司弗能劝。惟驱诸农工商贾之中。使之勤手足谋衣食。无为闲民无为莠民足矣。学非其事也。中材之士。亦不能不嗜利。不能不忧贫。加以市井之哤聒。流俗人之濡染。沈溺深。精神敝。亦终于下而已矣。风俗日以颓。人才日以少。斯天下之大患也。有投以所嗜者。俾以嗜利之心变而嗜学。学进则利不足嗜矣。有为之释其忧者。俾以忧贫之心转而忧道。道明则贫不足忧矣。不忧贫。不嗜利。则上矣。官司之所督。师儒之所勉。书院之所收。学田学仓之所养。凡以化天下之中材。进于上而不流于下也。名儒良吏。蔚然兴起于学校之中。处则为乡闾式。出则为国家用。今日之计。盖未有急于此者。安康无书院。有学仓学田。创于明嘉靖中。盛于万历。淆于崇祯之末。稍厘正于我　朝康熙五十五年。全失于乾隆四十八年。兴复于道光二十二年。复学仓。更捐廉增置者。今浙江盐运司前分巡陕安兵备道蔡公琼也。请复者。为邑岁贡生前泾州训导赵祥。先后图成者。举贡生监暨武进士武举耆老百十人。其中竭虑殚精部署一切者。今仓长张补山孝廉鹏飞也。补山之为仓长也。勤以诲人。廉以持己。誓不受修脯。以节经费裕仓储。又捐经史子集四百余种。墨刻八十余册。及房舍器用。部署定。蔡公命撰仓志。用垂久远。杜浸渔。志分十六门。谋深虑远。思患豫防。既成。专使捧书至宏道。属作弁言。幸斯事之有成也。又虑掣肘者多。不克复其旧规也。又虑兴复之难而废坠之易也。余谓天下之患不胜防。尽其在我者而已矣。有人才。然后有世运。有教育。然后有人才。有经费。然后有教育。仓无谷则空仓也。田不得租。则石田也。安康旧无学仓。自前朝丁公致祥郭公元桂李公天麟前后为关南道而学仓立。乡贤刘公宇屠公凤翔王公道荣踵其事而学仓盛。至流寇躏城邑肆杀掠而学仓坏。州牧吴六鳌与邑中八大家鬻书院吞学田而学仓亡。今诸公得请于观察蔡公而学仓复。谓自今以后。学仓久存。更无吴六鳌八大家其人乎。吾不敢谓其必无也。谓争夺之后。沦胥以败。更无修废举坠解纷纠繁如昔之丁郭李三公今之蔡公昔之刘屠今之举贡生监武进士武举耆老诸人乎。吾又决其必无是理也。天道有屯亨。人事有臧否。学仓之盛衰因之。盛者或有时而衰。兴者必不可终废。偶有外患。局内人同心捍之。虽有锯牙钩爪。彼其奈我何哉。窃有一言。敬告诸公。仓正司仓田正司田斋长司斋各司其事。且互为稽察。立法周详。吾无以易之。训课诸生总稽诸事者仓长也。今之仓长得人矣。学于仓者骎骎乎进于上矣。今之仓正田正斋长并得人矣。外患信不能入矣。能保后来者尽如今之人哉。计惟有禁忧贫嗜利者。潜伏其中。外结人。内恣侵蚀。心腹之疾。郁积不发。发则溃散决裂。虽卢扁不能救药矣。此又不可不慎也夫。

　　桐乡书院四议
戴钧衡

　　　择山长

山长之名始于宋。及元时与学正教谕并列为官。选于礼部及行省宣慰司。近世则不然。省会书院。大府主之。散府书院。太守主之。以科第相高。以声气相结。其所聘为山长者。不必尽贤有德之士。类与主之者为通家故旧。或转因通家故旧之请托。降而州县书院。则牧令不能自主。其山长悉由大吏推荐。往往终岁弗得见。以束修奉之上官而已。夫为子弟延师。必将使朝夕与居。亲承讲画。瞻仰其容止起居以资效法。而顾令远隔数百里不相闻问。以是为教。虽孔子不能得之于七十子也。窃谓山长必不可无。而所以举其人者尤不可忽。择一人为童子师。尚必审其学行可宗与否。矧以书院之重。士类之繁。将合数百十人奉为范。苟非道德文章。足以冠众而慑世。则人岂乐从之游。今天下山长所以教士者。津津焉于科举文章。揣摩得失。剽窃影响。而罕有反而求之于实学者。　国家以制艺取士。士子之有才异能者。不由此无以自见于天下。于此而曰舍之。势与理皆有所不能。虽然。制艺者所以发明圣贤之言也。欲言其言。则必通其经。明其道。讲求其典章法度。而实体之于身心。而后言之有物。其发之也为有本。不此之务。而徒从事于揣摩得失。剽窃影响之为。则吾未见其出而实有裨于世也。为山长者。必时本此意为诸生恳恳言之。俾事事求之于实。则虽日取科举以课士。亦未尝不可以验心得而收实效。如其不然。则虽有山长。已无与于风俗人才之故。而况复以之为应给上官之具。则书院何为者哉。新议章程曰。山长由董事及诸生议请经明行修老成硕德之士。不由官长推荐。非轻官长而故拒之也。夫亦以官长主之。终且有不能为官长所主者矣。

　　　祀乡贤

世俗多崇祀文昌魁星。建阁居像。岁时敬礼。以谓主文章科第之士。昔之通儒已辨其谬。昭昭然不可诬矣。桐乡书院。先议于朝阳楼后楣祀乡贤。既以地弗称。将有待也。钧衡乃作议以证之。古者始立学。必释奠于先圣先师。其余各学。亦四时有释奠先师之典。是非徒以尊德尚道也。其将使来学者景仰先型。钦慕夙徽。以砥砺观摩而成德。而亦使教者有所矜式。而不敢苟且于其间。今天下郡州县莫不有书院。类莫不有崇祀之典。其大者祀孔子及七十二弟子。如各郡县学宫故事。其小者多各祀其地先贤。吾以谓孔子大圣。　朝廷既已祀之学宫。无取乎书院之渎祀。惟各就其地奉一大贤以为之主。其余以次从列。山长春秋择日率诸生行祭。又于月吉月望相率冠带拜谒。登堂瞻仰。慨然想见其为人。是岂文昌魁星之祀。所可同日语哉。吾乡唐宋以前。儒者罕见。自明正德之世。下逮　国朝。讲正学敦实行者凡数十辈。其尤著者数人。曰何省斋先生。桐人知学。自先生始也。曰方明善先生。曰方望溪姚惜抱二先生。明善讲学四方。当时赖以成学者众。望溪学行笃实纯粹。惜抱生当干嘉。海内考证家方盛。出奴入主。漂程焚朱。悖害道义。先生独卓识不为所惑。折衷论断。一归和平。数先生者。名在当时。功垂奕。是急宜奉以崇祀者也。独其中不能专推一以当主祀之人。因念桐城属安庆。于朱子故乡为邻郡。以天下省会隶之。朱子亦在乡贤之列。而吾所称数先生者。又皆奉朱子为依归。则主祀者。莫若朱子宜矣。朱子学。孔子者也。书院祀孔子。则疑于僭。专祀一二乡先生。则不足以重祀典。惟奉朱子主之。则祀朱子。即所以祀孔子也。而又有乡贤之谊。则于吾乡为亲切。而所以尊慕观法之者必殷。而又祀之于书院之中。则诸生以时致礼也易。而无疏远阔绝之嫌。以此复三代四时释奠先师之制。即以正世俗文昌魁星之祀。而杜学者苟且儌幸之心。吾知必为君子之所许也。

　　　课经学

方正学有言。立教有四。一曰道术。二曰政事。三曰治经。四曰文艺。四者。各就其才之所能。性之所近。以教之而底于成。余谓道术政事文艺。皆必由治经而入。何则。治经者。格物穷理之大端也。盖自尧舜以来相传之道。所以自治与所以治人之法。无不毕具于经。学者苟不能深穷其旨。求得古圣人之心。则凡所以行之于身。措之于世。发之为文章者。皆无其本。治经非徒通其训诂章句名物典章而已。陆行者资乎车。水行者资乎舟。然而水陆之行。必皆有所欲到之处。苟茫无定向。第飘摇转徒于天地之间。而靡所归止。则舟车徒为苦人之具。训诂章句名物典章者。治经之舟车也。治经而不求得圣人之心。亦何异飘摇转徙于天地哉。虽然。舟车不具。无以行也。治经者。舍训诂章句名物典章。亦无由以入。乃自科举之法行。人期速效。十五而不应试。父兄以为不才。二十而不与胶庠。乡里得而贱之。读经未毕。辄孜孜焉于讲章时文。迨其能文。则遂举经而束之于高阁。师不以是教。弟子不以是学。当是时。不惟无湛深经术明体达用之儒。即求一二明训诂章句名物典章者。亦不可多得。古者经学重师承。稽之汉代。诗书易礼春秋。各有专家。或屡世为之。其学始显。今之学者。动言五经。夫五经数十万言。虽明敏之儒。不能一二年而遂通其故。而试士者。又多视经义为赘疣。以故习科举者。轻之不求。其求者又患难辄止也。处今之时。而欲修明经学。非徐而引之。渐而入之。其势不能以骤转。今与诸生约。人各专治一经。以岁时会课书院。山长发问。每经举数事。各就所能言以对。对一事者奖若干。数事倍之。通全经者岁给膏火常金。通二经者倍之。多者以次倍增。十年之内。天才优者。必能举数经。中才必能通一二。孟子曰。七年之病。求三年之艾。苟为不畜。终身不得。余之约诸生专治一经也。求三年之艾之说也。一经不治。则终身不畜矣。病其可得而起哉。或曰今之世。不有博辨经而归于无用者乎。则应之曰。然。是所谓飘摇转徙于天地者也。古之治经者。学与行合。即通一经。而终身用之有余。今之治经者。学与行分。或通经。而不可试之以一事。是又在乎治经者之有志于古也。

　　　藏书籍

三代之初无载籍。人以心法治法相传授。所习者礼乐政刑之事而已。迨其季也。人不皆知学。学不皆知道。圣人忧之。乃为易书诗礼乐春秋以垂教。而后经之名以起。由是而托著书以自见者。则遂有诸子百家。书日以多。而学日以杂。虽然。昆仑之山。发行中国。万干千枝。靡有纪极。善游山者。但观之乎泰华之高。览之乎崧恒霍之大。旁及乎峨嵋太行匡庐天台之胜。而天下之大观。已尽是矣。不善游者。登眺乎邱陵。媻乎培塿。终其身不知有五岳峨嵋太行匡庐天台之境。夫为学之道。亦若是而已矣。昔在秦政。燔灭圣文。汉兴诸儒。补残收佚。班书艺文志所载。凡万三千百余卷。自时厥后。递有衍增。沿及于今。浩若烟海。学者于此。欲以一人一家尽得古今之典册。势与力必有不能。而即令得之。亦必不能尽读。即令尽读。而泛而无统。久之遂汨没其性灵。而于道义之是非。人事之得失。且懵莫能辨。夫农夫之殖五谷也。将以为食而养生。红女之务蚕丝也。将以为衣而暖体。今五谷蚕丝之不务。而惟蔬菜刺绣之是急焉。岂所以养生暖体之道哉。故吾谓人不患不能读书。患所读之非其书。盖尝计之。大都学者必不可少之书。凡数十种。而此数十种者。购之每不下数百金。有力者吝而弗求。无力者求而弗得。以故乡曲一二有志之士。多苦贫不能聚书。而世家之有书者。子弟多蓄而不观。而又弗肯以公于寒士。呜乎。此天下所以鲜读书人也。昔乾隆之初。　朝廷诏颁书于各郡县学宫。俾单寒之士。无力购书者。就近观录。今窃欲取此义。奉行之于书院之中。昔宋太宗真宗之世。凡建书院。有司必表请赐书。江述之于白鹿洞。李允之于岳麓皆是也。然则书院之所以称名者。盖实以为藏书之所。而令诸士子就学其中者也。近世第以为课士之地。而罕有谋藏书于其中者。呜乎。是不惟无以成夫贫而有志之人。亦岂书院所以称名之意哉。

　　河北精舍学规
</div>
    <div class="pagination">
<a href="皇朝经世文续编_page112.html">上一页</a><span>...</span><a href="皇朝经世文续编_page108.html">108</a><a href="皇朝经世文续编_page109.html">109</a><a href="皇朝经世文续编_page110.html">110</a><a href="皇朝经世文续编_page111.html">111</a><a href="皇朝经世文续编_page112.html">112</a><span class="current-page">113</span><a href="皇朝经世文续编_page114.html">114</a><a href="皇朝经世文续编_page115.html">115</a><a href="皇朝经世文续编_page116.html">116</a><a href="皇朝经世文续编_page117.html">117</a><a href="皇朝经世文续编_page118.html">118</a><span>...</span><a href="皇朝经世文续编_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
