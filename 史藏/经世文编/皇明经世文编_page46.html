<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 46 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 46 页/共 172 页</h1>
    <div class="content">　　恒山之阳有巨川焉。曰滹沱源出代郡泰戏山下。汇为三泉。流稍延漫。循太行掠晋冀。蜿蜒而东注之海按班固叙禹贡九河所谓徒骇者是也。至宋蔡沉疑之盖亦惑于夹石碣石之说遂以九河皆沦没于海滹沱中高不与大河相涉夫九河固沦没于海九河之源岂亦沦没乎滹沱固不与大河相涉、然所谓九河亦犹九川云尔比辨事理昭然岂谓大河播而为九乎故知山川经络。苟非目覩身历。而欲据文字定之。鲜有不失者矣。是则滹沱亦未见其的不为徒骇也。顾太行以东。地势顿下。且河道淤沙。洼壅不常。傍无涧壑以泄水怒。故霖潦相仍。山谷诸流。丛奔会趋。汹涌而至。败城郭、没田庐其害有不可胜言者今禹贡旧道既不可见而西汉于此置蒲吾渠通漕舡亦湮灭无迹岂非亦以水之害。甚不可疏沦而废欤。河经藁城。自国初至今。不知凡几。徒成化壬寅始迫城下。净土寺没焉、自后每秋涨至、则泛滥于县三五十里、市野皇皇、无所遯栖、适有天幸、未为洿沼、弘治六年、太守张君淑始开新河于郡南、费以万计、未再逾夏、水大入复趋故道、功竟不成、老氓相传云、是河不宜修筑。惟祭则可。盖神明之也。呜呼礼诸侯得祭其境内山川。则祭典固不可缺、然御灾捍患。以宁邦家。为民父母者职也。往者宣防之塞。近时张秋之筑。　在疏理之功。亦岂可少哉。顾得其要与宣耳。诚使善工相高下。量顺逆。迟以岁月。凿山开源。广拓水境要其上流而放之宁弃百里地以全城池则虽钻龙门折伊阙尚可为也。而此独难哉。不然为石堤以限之。亦再岁之利也。又其上者。平政惠民。薄聚敛。省刑罚。尊老慈幼。修祭祀。顺天时。使各得其所、则火炎上。水润下。百川用宁。无垫溺之苦。虽古昔贤者之论。岂能外乎是哉。若复迂之。是洪范可遂废。而天下之害。付之末如何矣。智者试反而思之。万一得其效。岂以某之言为老生之谈哉。
　　皇明经世文编卷之一百二十九终

《皇明经世文编》　（130～142）/五百八卷　（明）陈子龙等 选辑 
　　皇明经世文编卷之一百三十
　　华亭徐孚远闇公　宋征璧尚木　陈子龙卧子　何刚悫人选辑
　　蔡枞季直参阅
　　王文成公文集一（疏）
　　王守仁
　　疏
　　陈言边务疏
　　申明赏罚以厉人心
　　攻治盗贼二策疏
　　添设平和县治疏
　　议夹剿方畧疏
　　立崇义县治疏
　　浰头捷音疏
　　添设和平县治疏
　　再请疏通盐法疏
　　飞报宁王谋反疏
　　陈言边务疏【边务】
　　迩者窃见　皇上以彗星之变、警戒修省又以虏寇猖獗、命将出师、　宵旰忧勤、不遑宁处、此诚　圣主遇灾能警、临事而惧之盛心也、当兹多故、主忧臣辱、孰敢爱其死。况有一二之见、而忍不以上闻邪、臣愚以为今之大患、在于为大臣者外托慎重老成之名而内为固禄希宠之计。为左右者内挟交蟠蔽壅之资。而外肆招权纳贿之恶习以成俗、互相为奸、忧世者谓之迂狂、进言者目以浮躁、沮抑正大刚直之气、而养成怯懦因循之风、故其衰耗颓塌、将至于不可支持而不自觉、今幸上天仁爱、适有边陲之患、是忧虑警省、易辕改辙之机也、此在　陛下必宜自有所以痛革弊源、惩艾而振作之者矣、新进小臣、何敢僣闻其事、以干出位之诛、先言外事至于军情之利害。事机之得失。苟有所见。是固刍荛之所可进。卒伍之所得言者也。臣亦何为而不可之有。虽其所陈、未必尽合时论、然私心窃以为必宜如此、则又不可以苟避乖刺而遂巳于言也、谨陈便宜八事以备采择、一曰蓄材以备急、二曰舍短以用长、三曰简师以省费、四曰屯田以足食、五曰行法以振威、六曰敷恩以激怒、七曰捐小以全大、八曰严守以乘弊、何谓蓄材以备急、臣惟将者三军之所恃以动。得其人郥克以胜。非其人则败以亡。其可以不豫蓄哉。今者边方小寇。曾未足以辱偏禆。而　朝廷会议推举。固已仓皇失措。不得已而思其次一二人之外曾无可以继之者矣疏虽如此然亦未若当今阙乏之甚也如是而求其克敌致胜。其将何恃而能乎。夫以南宋之偏安。犹且宗泽岳飞韩世忠刘锜之徒以为之将。李刚之徒以为之相。尚不能止金人之冲突。今以一统之大。求其任事如数子者。曾未见有一人。万如虏寇长驱而入。不知　陛下之臣。孰可使以御之。若之何其犹不寒心而早图之也。臣愚以为今之武举。仅可以得骑射搏击之士。而不足以收韬畧统驭之才。今公侯之家。虽有教读之设。不过虚应故事。而实无所禆。葢诚使公侯之子。皆聚之一所。择文武兼济之才。如今之提学之职者。一人以教育之。习之以书史骑射。授之以韬畧谋猷。又于武学生之内。岁升其超异者于此。使之相与磨礲砥砺。日稽月考。别其才否。比年而较试。三年而选举。至于兵部自尚书以下。其两侍郎使之每岁更迭廵边。最养成人才要务也于科道部属之内。择其通变特达者二三人以从。因使之得以周知道里之远近。边关之要害。虏情之虚实。事势之缓急。无不深谙熟察于平日。则一旦有急。所以遥度而往莅之者。不虑无其人矣。孟轲有云、苟为不畜、终身不得、臣愿自今畜之也。何谓舍短以用长、臣惟人之才能。自非圣贤。有所长。必有所短。有所明。必有所蔽。而人之常情。亦必有所惩于前。而后有所警于后。吴起杀妻忍人也。而称名将。陈平受金贪夫也。而为谋臣。管仲被囚而建霸。孟明三北而成功。顾上之所以为驾驭而鼓动之者何如耳。故曰用人之仁去其贪。用人之智云其诈。用人之勇去其怒。夫求才于仓卒艰难之际而必欲拘于矢见矩绳墨之中吾知其必不克矣臣尝闻诸道路之□、曩者边关将士、武臣之能者多不肯屈体事要人便见过失耳以骁勇强悍称者多以过失罪名摈弃于闲散之地。夫有过失罪名。其在平居无事。诚不可使处于人上。至于今日之多事。则彼之骁勇强悍、亦诚有足用也、且彼摈弃之久。必且悔艾前非以思奋励。今诚委以数千之众。使得立功自赎。彼又素熟于边事。加之以积愤之余、其与不习地利。志图保守者。功宜相远矣。古人有言。使功不如使过。是所谓使过也。何谓简师以省费、臣闻之兵法曰日费千金。然后十万之师举。夫古之善用兵者。取用于国。因粮于敌。犹且日费千金。今以中国而御夷虏。非漕挽则无粟。非征输则无财。是固不可以言因粮于敌矣然则今日之师。可以轻出乎。是时中贵多□兵喜千□功故欲出师臣以公差在外甫归旬日。遥闻出师、窃以为不必然者。何则、北地多寒。今炎暑渐炽。虏性不耐、我得其时。一也。虏恃弓矢。今大雨时行。筋胶解弛。二也。虏逐水草以为居。射生畜以为食。今已蜂屯两月。边草殆尽。野无所猎。三也。以臣料之。官军甫至。虏迹遁矣。夫兵固有先声而后实者。今师旅既行。言已无及。惟有简师一事。犹可以省虚费而得实用。夫兵贵精不贵多。今速　诏诸将密于万人之内。取精徤足用者三分之一。而余皆归之京师。文成善用兵此言亦见一端万人之声既扬矣今密归京师边关固不知也是万人之威犹在也而其实又可以省无穷之费岂不为两便哉况今官军之出。战则退后。功则争先。亦非边将之所喜又揣度边将心事彼之请兵。徒以事之不济。则责有所分焉耳。今诚于边塞之卒。以其所以养京军者而养之。以其所以赏京军者而赏之。旬日之间。数万之众可立募于帐下。奚必自京而出哉。何谓屯田以给食、臣惟兵以食为主。无食是无兵也。边关转输水陆千里踣顿捐弃。十而致一。故兵法曰国之贫于师者远输远输则百姓贫。近师贵卖贵卖则百姓则竭。此之谓也今之军官。既不堪战阵。又使无事坐食。以益边困。是与敌为谋也三边之戍。方以战守不暇耕农。京军恐未必肯就农业诚使京军分屯其地。给种授器。待其秋成。使之各食其力。寇至则授甲归屯。遥为声势以相犄角。寇去仍复其业。因以其暇。缮完虏所拆毁边墙亭堡。以遏冲突。如此虽未能尽给塞下之食。亦可以少息输馈矣。此诚持久俟时之道。王师出于万全之长策也。何谓行法以振威、臣闻李光弼之代子仪也。张用济斩于辕门。狄青之至广南也。陈曙戮于戏下。是以皆能振疲散之卒。而推方强之虏。今边臣之失机者。往往以计幸脱朝丧师于东陲。暮调守于西鄙。罚无所加。兵因纵弛如此则是　陛下不惟不寘之罪。而复为曲全之地也。彼亦何惮而致其死力哉。夫法之不行。自上犯之也。正德时多此弊今总兵官之头目。动以一二百计。彼其诚以武勇而收录之也。则亦何不可之有然而此辈非势家之子弟。即豪门之夤缘。皆以权力而强委之也。彼需求刻剥。骚扰道路。仗势以夺功。无劳而冒赏懈战士之心。兴边戎之怨。为总兵者且复资其权力以相后先其委之也。敢以不受乎。其受之也。其肯以不庇乎。苟戾于法。又敢斩之以殉乎。是将军之威固巳因此辈而索然矣其又何以临师服众哉臣愿　陛下手勑提督等官。发令之日。即以先所丧师者斩于辕门。以正军法。而所谓头目之属。悉皆禁令发回。母使渎扰侵冐。以挠将权。则士卒奋励。军威振肃克敌制胜。皆原于此。不然虽有百万之众。徒以虚国劳民而亦无所用之也。何谓敷恩以激怒、臣闻杀敌者。怒也。今师方失利。士气消沮。三边之戍。其死亡者非其父母子弟。则其宗族亲戚也今诚抚其疮痍。问其疾苦。恤其孤寡。振其空乏。其死者皆无怨尤。则生者自宜感动。然后简其强壮宣以　国恩。喻以虏雠。明以天伦。激以大义。悬赏以鼓其勇。暴恶以深其怒。痛心疾首。日夜淬砺。务与之俱杀父兄之雠。以报　朝廷之德。则我之兵势日张。士气日奋。而区区丑虏。有不足破者矣。何谓捐小以全大、臣闻之兵法、曰、将欲取之。必固与之。又曰佯比勿从。饵兵勿食。皆捐小全大之谓也。今虏势方张。我若按兵不动。彼必出锐以挑战。挑战不已。则必设诈以致师。或捐弃牛马而伪逃。或揜匿精悍以示弱。或诈溃而埋伏。或潜军而请和。是皆诱我以利也。信而从之则堕其计矣。然今边关守帅。人各有心。虏情虚实。事难卒辨。虏示之以形边塞不得不应以中朝之指摘别将之推委不责情而责形也当其挑诱之时畜而不应未免小有剽掠之虞一以为当救。一以为可邀。从之则必陷于危亡之地。不从则又惧于坐视之诛。此王师之所以奔逐疲劳。损失威重。而丑虏之所以得志也。今若恣其操纵许以便宜。其纵之也不以为坐视其捐之也杯以为失机养威畜愤。惟欲责以大成。而小小挫失。皆置不问。则我师常逸而兵威无损。此诚胜败存亡之机也。何谓严守以乘弊、臣闻古之善战者、先为不可胜以待敌之可胜、葢中国工于自守。而胡虏长于野战。今边卒新破。虏势方剧。若复与之交战。是投其所长而以胜予敌也。为今之计。婴城不战当今将帅皆晓此策矣惟宜婴城固守。远斥堠以防奸。勤间谍以谋虏。熟训练以用长。严号令以肃惰。而又频加犒享。使皆畜力养锐。譬之积水。俟其盈满充溢。而后乘怒急决之。则其势并力骤至于崩山漂石而未巳。昔李牧备边。日以牛酒享士。士皆乐为一战。而牧屡抑止之至其不可禁遏而始奋威并出。若不得巳而后从之是以一战而破强胡。今我食既足。我威既盛。我怒既深。我师既逸。我守既坚。我气既锐则是周悉万全。而所谓不可胜者既在于我矣。繇是我足则虏日以匮。我盛则虏日以衰。我怒则虏日以曲。我逸则虏日以劳。我坚则虏日以虚。我锐则虏日以钝。索情较计。必将疲罢奔逃然后用奇设伏。悉师振旅。出其所不趋趋其所不意。迎邀夹攻。首尾横击。是乃以足当匮。以盛敌衰以怒加曲。以逸击劳。以坚破虚。以锐攻钝。所谓胜于万全。立于不败之地。而不失敌之败者也。右臣所陈、非有奇特出人之见、固皆兵家之常谈、今之为将者之所共见也。但今边关将帅、虽或知之而不能行、类皆视为常谈、漫不加省、势有所轶、则委于无可柰何、事惮烦难、则为因循苟且、是以玩习弛废、一至于此、　陛下不忽其微乞　勑兵部将臣所奏、孰议可否转行提督等官、即为斟酌施行、母使视为虚文、务欲责以实効、庶于军机必有少补、臣不胜为　国惓惓之至、
　　申明赏罚以厉人心疏【军功赏罚】
　　据江西按察司整饬兵备带管分廵岭北道副使杨璋呈、伏覩　大明律内该载失误军事条、领兵官巳承调遣、不依期进兵策应、若承差告报军期、而违限、因而失误军机者并斩、从军违期条、若军临敌境托故违期、三日不至者斩、主将不固守条、官军临阵先退、及围困敌城而逃者斩、此皆罚典也及查得原拟直隶山东江西等处征剿流贼升赏事例、一人并二人为首、就阵擒斩以次剧贼一名者五两、二名者十两、三名者升实授一级、不愿者赏十两、阵亡者升一级、俱世袭、不愿者赏十两、擒斩从贼六名以上、至九名者止升实授二级、余功加赏不及六名、除升一级之外、加算赏银、三人四人五人以上、共擒斩以次剧贼一名者、赏银十两均分、从贼一名者、赏五两均分、领军把总等官自斩贼级不准升赏、部下获功七十名以上者、升署一级、五百名者升实授一级、不及数者、量赏、一人捕获从贼一名者赏银四两、二夕啫赏八两、三名者升一级以次剧贼一名者升署一级、俱不准世袭、不愿者赏五两、此皆赏格也、赏罚如此、宜乎人心激劝、功无不立、然而有未能者、葢以赏罚之典虽备、必用非常赏罚乃能鼓舞振作然罚典止行于参担之后而不行于临阵对敌之时赏格止行于大军征剿之日而不行于寻常用兵之际故也且以岭北一道言之、四省连络、盗贼渊薮、近年以来、如贼首谢志珊高快马黄秀魁池大鬓之属、不时攻城掠乡、动辄数千余徒每每督兵追剿不过遥为声势、俟其解围退散、卒不能取决一战者。以无赏罚为之激劝耳。合无申明赏罚之典、今后但遇前项贼情、领兵官不拘军卫有司、所领兵众有退缩不用命者、许领兵官军前以军法从事、领兵官不用命者、许总统兵官军前以军法从事。所统兵众、有能对敌擒斩功次、或赴敌阵亡从实开报、覆勘是实、转达奏闻、一体升赏、至若生擒贼徒、鞫问明白、实时押赴市曹斩首示众、庶使人知警畏。亦与见行事例。决不待时。无相悖戾。如此则赏罚既明、人心激励、盗贼生发、得以实时扑灭、粮饷可省、事功可见矣具呈到臣、卷查三省盗贼二三年前、总计不过三千有余、今据各府州县兵备守备等官、所报巳将数万、葢巳不啻十倍于前。臣尝深求其故。询诸官僚。访诸父老采诸道路。验诸田野。皆以为盗贼之日滋繇于招抚之太滥。招抚之太滥。繇于兵力之不足兵力不足繇赏罚不行此论甚确葢诚能赏估罚必则弱固可强贫亦可富也兵力之不足繇于赏罚之不行诚有如副使杨璋所议者、臣请因是为　陛下畧言其故、盗贼之性。虽皆凶顽固亦未尝不畏诛讨。夫惟为之而诛讨不及。又从而招抚之。然后肆无所忌。葢招抚之议。但可偶行于无辜胁从之民。而不可常行于长恶怙终之寇。可一施于回心向化之徒。而不可屡施于随招随叛之党。南贑之盗。其始也被害之民恃官府之威令。犹或聚众而与之角鸣之于官。而有司者以为既招抚之。则皆置之不问。盗贼习知官府之不彼与也。益从而雠胁之。民不任其苦。知官府之不足恃。亦遂靡然而从贼使民有不从贼之害从贼之利言之真可□繇是盗贼益无所畏而出刼日频知官府之必将巳招也百姓益无所恃而从贼日众。知官府之必不能为巳地也夫平良有冤苦无伸、而盗贼乃无求不遂。为民者困征输之剧。而为盗者获犒赏之勤。则亦何苦而不彼从乎。是故近贼者为之战守。远贼者为之乡导。处城郭者为之交援。在官府者为之间谍。其始出于避祸。其卒也从而利之。故曰盗贼之日滋。繇于招抚之太滥者此也。夫盗贼之害。神怒人怨。孰不痛心。而独有司者。必欲招抚之。亦岂得巳哉。诚使强兵悍卒。足以歼渠魁而荡巢穴。则百姓之愤雪。地方之患除。功成名立。岂非其所欲哉。然而南贑之兵、素不练养、类皆脆弱骄惰、每遇征发、追呼拘摄、旬日而始集、约束赍遣、又旬日而始至、则贼巳稇载归巢矣或犹遇其未退。望贼尘而先奔。不及交锋而巳败。以是御寇犹驱群羊而攻猛虎也。安得不以招抚为事乎。故凡南赣之用兵。不过文移调遣。以苟免坐视之罚。应名剿捕。聊为招抚之媒。求之实用。断有不敢。何则兵力不足。则剿捕未必能克剿捕不克。则必有失律之咎。则必征调日繁。督责日至。紏举论劾者四面而起。往往坐视而至于落职败名者有之。招抚之策行。官吏因循巳成格套则可以安居而无事。可以无调发之劳。可以无戴罪杀贼之责。无地方多事不得迁转之滞。夫如是孰不以招抚为得计。是故宁使百姓之荼毒。而不敢出一卒以抗方张之虏。宁使孤儿寡妇之号哭。颠连疾苦之无告。而不敢提一旅以忤反招之贼。葢招抚之议其始也出于不得巳其卒也遂守以为常策故曰招抚之太滥。繇于兵力之不足者此也。古之善用兵者。驱市人而使战。收散亡之卒以抗强虏。今南赣之兵。尚足以及数千。岂尽无可用乎。然而金之不止。鼓之不进未见敌而亡。不待战而北。何者。于今军政亦复如此进而效死。无爵赏之劝。退而奔逃。无诛刃之及。则进有必死而退有幸生也何苦而求必死乎吴起有云。法令不明。赏罚不信。虽有百万。何益于用。凡兵之情。畏我则不畏敌。畏敌则不畏我。今南赣之兵。皆畏敌而不畏我。欲求其用。安可得乎。故曰兵力之不足。繇于赏罚之不行者此也。今　朝廷赏罚之典。固未尝不具。但未申明而举行耳。古者赏不踰时。罚不后事。罚在于当时例人心易为振起过时而赏与无赏同后事而罚与不罚同况过时而不赏。后事而不罚。其亦何以齐一人心而作兴士气。是虽使韩白为将亦不能有所成。况如臣等腐儒小生、才识昧劣、而素不知兵者亦复何所冀乎、议者以南赣诸处贼、连络数郡、蟠据四省、非奏调狼兵、大举疾攻、恐不足以扫荡巢、穴是固一说也、不倚重于狼兵此正大有换当处然臣以为狼兵之调、非独所费不赀兼其所过残掠。不下于盗。大兵之兴。旷日持久。声势彰闻。比及举事。诸贼渠魁、悉已逃遯。所可得者不过老弱胁从无知之氓。于是乎有横罹之惨。于是乎有妄杀之弊。班师未几而山林之间复巳呼啸成群此皆往事之巳验者。臣亦近拣南赣之精锐。得二千有余。部勒操演。畧有可观诚使得以大军诛讨之赏罚而行之平时。假臣等以便宜行事。不限以时。而惟成功是责。则比于大军之举。臣窃以为可省半费。而收倍功臣请以近事证之、臣于本年正月十五日抵赣、卷查兵部所咨申明律例、今后地方但有草贼生发、事情紧急、该管官司即便依律调拨官军、乘机剿捕、应合会捕者、亦就调发策应、但系军情火速差人申奏、敢有迟延隐匿、廵抚廵按三司官即便参问依律罢职充军等项发落、虽不系聚众草贼、但系有名强盗、肆行刼掠、贼势凶恶、或白昼拦截、或明火持杖、不拘人数多少、一面设法缉捕、实时差人申报合于上司、并具申本部知会处置、如有仍前朦胧隐蔽、不即申报以致聚众滋蔓、贻患地方、从重参究、决不轻贷等因、题奉　钦依备行前来时以前官久缺、未及施行、臣即刊印数千百纸、通行所属、布告远近未及一月、而大小衙门、以贼情来报者接踵亦遂屡有斩获一二人、或五六人七八人者、何者、兵得随时调用。而官无观望掣肘、则自然无可推托逃避。思効其力。繇此言之、律例具存、前此惟不申明而举行耳、今使赏罚之典、悉从而申明之、其获效亦未必不如是之速也、伏望　皇上念盗贼之日炽、哀民生之日蹙、悯地方荼毒之愈甚、痛百姓冤愤之莫伸特　勑兵部俯采下议、特假臣等　令旗令牌、使得便宜行事、如是而兵有不精、贼有不灭、臣等亦无以逃其死、夫任不专。权不重。赏罚不行。以致于偾军败事然后选重臣。假以总制之权。而往拯之。纵善其后。巳无救于其所失矣。臣才识浅昧、且体弱多病、自度不足以办此、行从　陛下乞骸骨茍全余喘于林下、但今方待罪于此心知其弊、不敢不为　陛下尽言、　陛下从臣之请、使后来者得効其分寸、收讨贼之功、臣亦得以少逭死罪于万一、缘系申明赏罚以励人心事理、为此具本请　旨
　　攻治盗贼二策疏【盗贼】
　　臣等参看得前项贼徒、恶贯已盈、神怒人怨、譬之疽痈之在人身、若不速加攻治、必至溃肺决肠、然而攻治之方、亦有二说、二说敷陈明畅利害了然若　陛下假臣等以赏罚重权使得便宜行事。期于成功。不限以时。则兵众既练。号令既明。人知激励。事无掣肘。可以伸缩自繇。相机而动此是治苗蛮要策一寨可攻则攻一寨一巢可扑则扑一巢量其罪恶之浅深而为抚剿。度其事势之缓急。以为后先。如此亦可省供馈之费。无征调之扰。日剪月削。使之澌尽灰灭。此则如昔人拔齿之喻。日渐动摇。齿拔而儿不觉者也。然而乞此下民之情。莫不欲大举疾攻以快一朝之忿。葢其怨恨所激。不复计虑其它。必须南调两广之狼达。西调湖湘之土兵四路并进。一鼓成擒庶几数十年之大患可除。千万人之积冤可雪。然此以兵法十围五攻之例。计贼二万。须兵十万。日费千金。殆于道路。不得操事者七十万家。积粟料财。数月而事始集刻期举谋。又数月而兵始交。声迹彰闻。贼强者设险以拒敌。黠者挟类而深逃。迨于锋刃所加。不过老弱胁从。且狼兵所过。不减于盗。转输之苦重困于民。近年以来。江西有姚源之役。疮痍甫起。福建有汀漳之寇。军旅未旋。府江之师。方集于两广。偏桥之讨。未息于湖湘。兼之杼轴已空。种不入土。而营建所输。四征未巳。诛求之刻。百出方新若复加以大兵。民将何以堪命。此则一拔去齿而儿亦随毙者也夫繇前之说。则如臣之昧劣。实惧不足以堪事必择能者任之而后可。若大举夹攻。诚可以分咎而薄责然臣不敢以身谋而废国议。惟　陛下择其可否断而行之。缘系地方紧急贼情事理、为此具本请　旨
　　添设平和县治疏【添设县治】
　　平和县故漳州府南靖县地因与县治旷□□府建议立县平和以绥民扼盗
　　为照建立县治、固系御盗安民之长策、但当大兵之后、继以重役、窃恐民或不堪、臣时督兵其地、亲行访询父老、诹咨道路、众口一词、莫不举手愿望仰心乐从、旦夕皇皇、惟恐或阻、臣随遣人私视其地。官府未有教令。先已伐木畚土。杂然并作。褁粮趣事。相望于道。究其所以。皆缘数邑之民。积苦盗贼。设县控御之议父老相沿巳久。人心冀望甚渴。皆以为必须如此而后百年之盗可散。数邑之民可安。故其乐事劝工。不令而速。臣观河头形势。实系两省贼寨咽喉。今象湖可塘大伞箭灌诸巢。虽巳破荡。而遗孽残党亦宁无有逃遯山谷者民稀则咨繁山县往往如此旧因县治不立征剿之浸渥复归据旧巢乱乱相承皆原于此今诚于其地开设县治。正所谓抚其背而扼其喉。盗将不解自散。行且化为善良。不然不过年余。必将复起。其时再聚两省之兵又糜数万之费。图之巳无及矣。臣窃以为开县治于河头以控制群巢。于势为便。虽使民甚不欲。犹将强而从之。况其祝望欣趣若此。亦何惮而不为。至于移廵司于枋头坂、亦于事势有不容巳、葢河头者。诸巢之咽喉。枋头者河头之唇齿。势必相须。兼其事体巳有成规。不过迁移之劳。所费无几臣等皆巳经画区处、大畧己备、不过数月、可无督促而成、民之所未敢擅为者、惟县治学校、须　命下之日、乃举行耳、伏愿陛下俯念一方荼毒之久、深惟百姓永远之图、下臣等所议于该部、采而行之、设县之后、有不如议、臣无所逃其责今新抚之民。群聚于河头者。二千有余皆待此以息其反侧。若失今不图。众心一散。不可以复合。事机一去。不可以复追。后有噬脐之悔。徒使臣等得以为辞。然巳无救于事矣。缘系添设县治永保地方事理、为此具本请　旨
　　议夹剿方畧疏【会剿湖寇】
　　据江西岭北道副使杨璋呈、奉臣案验、准兵部咨、该廵抚湖广都御史秦金、题为紧急贼情事、备行计处兵粮、约会三省、将上犹县等处贼巢克期九月中进剿等因、遵依随将本道兵粮事宜计呈本院转达奏闻定夺外、随据南安府上犹大庾等县申称、贼势少挫、若乘此机会、直捣其巢、旬月之间、可期扫荡、但闻湖广之兵、既巳齐集、而广东因府江班师未久、复调狼兵、未有定期、杨副使亦善指画地形故事谨按地图江西之南安有上犹大庾桶冈等处贼巢。与湖广桂东桂阳接境。夹攻之举。止该江西与湖广会合。而广东止于仁化县要害把截夹攻不与焉贑州之龙南有浰头贼巢。与广东龙川接境。夹攻之举。止该江西与广东会合而湖广不与焉广东乐昌乳源贼巢。与湖广宜章县接境。惠州贼巢。与湖广临武县接境。仁化县贼巢。与湖广桂阳县接境。夹攻之举。止该湖广广东二省会合。而江西止于大庾县要害把截夹攻不与焉名虽三省大举。其实自有先后。举动次第。不相妨碍。若不此之察。必欲通待三省之兵齐集。然后进剿。则老师费财。为害匪细。合将前项事宜。约会三省。以次渐举。庶兵力不竭。粮饷可省。等因据呈到臣、看得三省夹攻。必须彼此克期定日。同时并举。斯乃事体之常。然兵无定势。谋贵从时。苟势或因地而异便。则事宜量力以乘机。三省贼巢连络千里。虽声势相因。而其间亦自有种类之分。界限之隔。惟贼情自分故可次第诛翦利则争趋患不相顾乃其性习诚使三省之兵。皆巳齐备。会约并进夫岂不善。但今广东狼兵。方自府江班师而归。欲复调集。恐非旬月所能。两省之兵既集。兵久不决必有变生故不待会合可击则击久顿而不进。贼必惊疑。愈生其奸。悍者奔突。黠者潜逃。老师废财。意外之虞。乘间而起。虽有智者。难善其后。诚使先合湖广江西之兵。并力而举上犹诸贼逮事之毕广东之兵亦且集矣则又合湖广广东之兵。并力而举乐昌诸处逮事之毕江西之兵又得以少息矣则又合广东江西之兵。并力而举龙川。方其并力于上犹。抚谕以离其党而后可次第进攻则姑遣人佯抚乐昌诸贼以安其心。彼见广东既未有备。而湖广之兵又不及巳。苟幸旦夕之生。必不敢越界以援上犹。及夫上犹既举。而湖广移兵以合广东。则乐昌诸贼。其势巳孤。二省兵力益专。其举之益易。当是之时。龙川贼巢相去辽绝。自以为风马牛不相及。彼见江西之兵又撤。意必不疑班师之日。出其不意。回军合击。蔑有不济者矣。臣窃以为因地之宜先后合击之便。除臣遵照兵部咨来题奉　钦依、会兵征剿、亦听随宜会议施行事理、巳将前项事宜移咨广东湖广总督廵抚等官知会、一面相机行事外、缘系地方紧急贼情事理、为此具本题　知、
　　立崇义县治疏【添设县治】
　　据江西廵守岭北道兵备副使杨璋、左参议黄宏、会呈据南安府知府季　呈备所属致仕省祭义官监生杨仲贵等、呈称上犹等县横水左溪长流桶冈关田鸡湖等处贼巢、共计八十余处界乎三县之中。东西南北。相去三百余里。号令不及人迹罕到其初輋贼。原系广东流来。叙事亦详明先年奉廵抚都御史金泽行令安插于此。不过砍山耕活。年深日久。生长日蕃羽翼渐多。居民受其杀戮。田地被其占据。又且潜引万安龙泉等县避役逃民并百工技艺游食之人。杂处于内。分群聚党动以万计。始渐虏掠乡村。后乃攻刼郡县近年肆无忌惮。遂立总兵。僣拟王号。罪恶贯盈。神人共怒。今幸奏　闻征剿、蒙本亲率诸军、捣其巢穴。擒其首恶、妖氛为之扫荡、地方为之底宁、三县之民欢欣鼓舞、如获更生、访得各县流来之贼。自闻夹攻消息。陆续逃出颇众。但恐大兵撤后。未免复聚为患合无三县适中去处。建立县治。实为久安长治之策等因备繇呈详、奉批看得横水开建县治、实亦事不容已、但未经奏请、须候　命下、方可决议、兼之工程浩大、一时恐未易就、今贼势虽平、漏殄尚有、且宜遵照本院钦奉　勑谕随宜处置事理、先于横水建立隘所。以备目前不测之虞。除委曲史梁仪等一面竖立木栅。修筑土城。修建营房外。查得横水附近隘所如至坪鴈湖赖塘等处盗贼既平已为虚设。其附近村塞。如白面长潭、杰坝石玉过步果木鸟溪水眼等处居民。访得多系通贼窝主。及各县城郭村寨。亦多有通贼之人。合将各隘隘夫悉行拨守横水其通贼人户。尽数查出编充隘夫。永远守把。其不系通贼者。量行多寡抽选编佥轮班更替。务足一千余名之数。责委属官一员统领。常川守把。遇有残党啸聚出没即便相机剿捕。候县治既立。人烟辏集地方果已宁靖再行议处裁损。其开建县治、该道会同覆审无异、转呈到臣、会同廵抚江西等处地方都察院右副都御史孙燧、廵按江西监察御史屠侨、议照前地方大盗既巳平荡、后患所当预防、今议立县治、并廵司等衙门、惩前虑后、杜渐防微、实皆地方至计、及查得横水议建县治处所、原系上犹县崇义里、因地名县、亦为相应。如蒙　皇上悯念地方屡遭荼毒、乞　勑该部俯顺民情、从长议处、早赐施行、并儒学廵司等衙门、一体铨选官员铸给印信、如此则三省残孽。有控制之所而不敢聚。三省奸民。无潜匿之所而不敢逃。变盗贼强梁之区。为礼义冠裳之地。久安长治。无出于此。
　　浰头捷音疏【南赣盗贼】
　　该臣看得南贑盗贼、其在南安之撗水桶冈诸巢、则接境于湖郴、在赣州之浰头岑冈诸巢、则连界于闽广、接境于湖郴者。贼众而势散。恃山溪之险以为固。连界于闽广者。贼狡而势聚。结党与之助以相援。臣等遵奉　勑谕、及查照兵部咨示方畧、初议先攻横水。次攻桶冈。而末乃与广东会兵徐图浰头。如攻坚木。先其易者。后其节目。自正德十二年九月、臣等议将进兵横水。恐浰贼乘虚出扰。思有以沮离其党。臣乃自为告谕。文成用兵专以离散党与为主具述祸福利害使报効生员黄表。义民周祥等往谕各贼因皆赐以银布一时贼党亦多感动。各寨酋长黄金巢刘逊刘粗眉温仲秀等。遂皆愿从表等出投。惟大贼首池仲容、即池大鬓、独愤然谓其众曰。我等做贼巳非一年。官府来招。亦非一次。此亦何足为凭。待金巢等到官后。果无他说。我等遣人出投。亦未为晚。其时臣等兵力既未能分。意且羁縻令勿出为患。故亦不复与较。金巢等至。臣乃释其罪。推诚厚抚。各愿出力杀贼立効。于是籍其众五百余悉以为兵。此时驾驭亦颇不易使从征横水。十月十二日、臣等已破横水、仲容等闻之始惧。计臣等必且以次加兵。于是集其酋豪池仲宁高飞甲等谋、使其弟池仲安率老弱二百余徒、亦赴臣所投招、求随众立効、意在缓兵。因而窥觇虚实。乘间内应。臣逆知其谋。阳许之。及臣进攻桶冈使领其众截路于上新地以远其归途内严警御之备。以防其衅。外示宽假之形。以安其心。阴使人分召邻贼诸县被贼害者。皆诣军门计事。旬日之间。至者数十问所以攻巢之策。皆以此贼狡计凶悍非比他贼。其出刼行剽。皆有深谋。人不能测。自知恶极罪大、　国法难容、故其所以扞拒之备。亦极险谲。前此两经夹剿。皆狼兵二三万。竟亦不能大捷。后虽败遯。所杀伤亦畧相当。近年以来。姧谋愈熟、恶焰益炽官府无可柰何、每以调狼兵恐之。彼辄谩曰狼兵易与耳。纵调他来。也须半年。我纵避他。只消一月。其意谓狼兵之来不能速其留不能久也文成所以立议不调狼兵也是以益无忌惮、今已僣号设官、奸计逆谋、尤非昔比、必欲除之、非大调狼兵、事恐难济、臣以为兵无常势。在因敌变化而制胜。今各贼狃于故常、此是兵机且谓必待狼兵而后敢攻此所以不必狼兵而可以攻之也乃为密画方畧。使数十人者各归部集。候我兵有期。则据隘遏贼。十一月、贼闻臣等复破桶冈、益惧为战守备、臣使人至贼所。赐各酋长牛酒以察其变贼度不可隐、则诈称龙川新民卢珂郑志高等、将掩袭之、是以密为之防、非敢虞官兵也、臣亦阳信其言。因复阳怒卢珂郑志高等。擅兵雠杀。移檄龙川。使廉其实。且趣各贼伐木开道。此策真能应机将回兵自浰头取道往讨之。贼闻以为臣等实有为之之意。又恐假道伐之且喜且惧因遣来谢。且请无劳官兵。当悉力自防御之、卢珂郑志高陈英者、皆龙川旧招新民、有众三千余、远近皆为仲容所胁。而三人者独与之抗。故贼深雠忌之。十二月望、臣兵回至南康、卢珂郑志高等各来告变、谓池仲容等僣号设官、今巳点集兵众、号召远近、各巢贼首、授以总兵都督等伪官、使候三省夹攻之兵一至、即同时并举、行其不轨之谋、及以伪授卢珂等官爵金龙霸王印信文书一纸粘状来首、臣先已谍知其事、及珂等来、即阳怒以为尔等擅兵仇杀投招之人。罪已当死。今又造此不根之言。乘机诬陷。且池仲容等方遣其弟领兵报効。诚心向化。安得有此文成固多智池贼亦大愚宜其见禽也遂收缚珂等将斩之时池仲安之属方在营。见珂等入首大惊惧。至是皆喜。罗拜欢呼。竞诉珂等罪恶。臣因亦阳令具状。调将并拘其党属尽斩之。于是遂械系卢珂而使人密喻以阳怒之意欲以诱致仲容诸贼。且使卢珂等先遣入归集其众。候珂等既还乃发。臣又使生员黄表听选官雷济往喻仲容。使勿以此自疑。密购其所亲信阴说之。使自来投诉。二十日、臣兵已还贑。乃张乐大享将士。下令城中。今南安贼巢。皆已扫荡。而浰头新民。又皆诚心归化。地方自此可以无虞。民久劳苦。亦宜暂休为乐遂散兵使各归农示不复用而后池仲安亦领众归功其兄防守。且云卢珂等虽已系于此恐其党致怨。或掩尔不虞。仲安归具言其故。贼众皆喜。遂弛备。臣又使指挥余恩赍历往赐仲容等。令母撒备以防卢珂诸党。贼众益喜。黄表雷济因复说仲容今官府所以安辑劳来尔等甚厚。何可不亲往一谢。况卢珂等日夜哀诉反状。乞官府试拘尔等。若拘而不至者。即可以证反状之实。今若不待拘而往。因面诉珂等罪恶。官府必益信尔无他。而谓珂等为诈。杀之必矣。此机不可泄所购亲信者复从力赞仲容然之、乃谓其众口、若要伸、先用屈、贑州伎俩、亦须亲往勘破遂定议率其麾下四十余人、自诸贑臣使人探知仲容已就道。乃密遣人先行属县勒兵分哨道。候报而发。又使千户孟俊先至龙川。督集卢珂郑志高陈英等兵。然以道经浰巢。恐摇诸贼。则别赍一牌以拘捕卢珂等党属为名各贼闻俊往。果遮迎问故。俊出牌视之。乃皆罗拜。相争导送出境。俊已至龙川。始发牌部勒卢珂等兵众。贼闻之皆以拘捕其属。不复为意。闰十二月二十三日、仲容等至贑。凡各营官兵皆巳散归。而街市多张灯设戏为乐。信以为不复用兵。密赂狱卒私往觇卢珂等。又果械系深固。仲容乃大喜。遣人归报其属曰。乃今吾事始得万全矣。臣乃夜释卢珂郑志高等。使驰归发兵。而今所属官僚次设羊酒日犒仲容等。以缓其归。正月三日。度卢珂等已至家。所遣属县勒兵当已大集。臣乃设犒于庭。先伏甲士。引仲容入。并其党悉擒之。出卢珂等所告状讯鞫皆伏遂寘于狱。而夜使人趣发属县兵。期以初七日同时入巢。于是知府陈祥兵从龙川县和平都入指挥姚玺兵从龙川县乌虎镇入、千户孟俊兵从龙川县平地水入、指挥余恩兵从龙川县高沙保入、推宫危寿兵从龙南县南平入、知府邢珣兵从龙南县太平保入、守备指挥郏文兵从龙南县冷水径入、知府季斆兵从信丰县黄田冈入、县丞舒富兵从信丰县乌径入、臣自率帐下官兵从龙南县冷水径直捣下浰大巢。而使各哨分路同时并进。会于三浰。先是贼徒得池仲容报。谓贑州兵已罢归。皆已弛备。散处各巢。至是骤闻官兵四路并进。皆惊惧失措。乃分投出御而悉其精锐千余、据险设伏、并势迎敌于龙子岭、我兵聚为三冲、犄角而前、指挥余恩所领百长王受兵首与贼遇大战良久、贼败却、王受等奋追里许、贼伏兵四起奋击、王受推官危寿所领义官叶芳兵鼓噪而前、复奋击贼伏兵后、千户孟俊兵从傍绕出冈背横冲贼伏、与王受合兵、于是贼乃大败奔溃、呼声震山谷、叙战功文法亦简老不似□□塘报我兵乘胜逐北遂克上中下三浰各哨官兵遥闻三浰大巢巳破、皆奋勇齐进、各贼皆溃败、知府陈祥兵遂破热水巢五花障巢指挥姚玺兵遂破淡方巢石门山巢、上下陵巢、知府邢珣兵遂破芳竹湖白沙巢、守备指挥郏文兵遂破曲潭巢赤唐巢、知府季斆兵遂破右坑巢三坑巢、是日擒斩首从贼人贼级俘获贼属男妇牛马器仗数多、其余堕崖填谷死者不可胜计、是夜贼复奔聚未破巢穴、次日早。乃令各哨官兵探贼所往。分投急击。初九日、知府陈祥兵破铁石障巢羊角山巢、获贼首金龙霸王印信旗炮、知府邢珣兵破黄田拗巢、指挥姚玺兵破岑冈巢、指挥余恩兵破塘含洞巢、溪尾巢初十日千户孟俊兵破大门山巢、推官危寿兵破镇里寨巢、十一日知府刑珣兵破中村巢、守备郏文兵破半径巢、都坑巢、尺八岭巢、知府季斆兵破新田径巢古地巢、指挥余恩兵破空背巢县丞舒富兵破旗岭巢顿冈巢、十三日千户孟俊兵破狗脚坳巢水晶洞巢、五湖巢、蓝州巢、十六日、推官危寿兵破风盘巢、茶山巢连日各擒斩首从贼人贼级并俘获贼属男妇牛马器仗数多、然各巢奔散之贼。其精悍者尚八百。余徒复哨聚九连大山。扼险自固。当臣看得九连山势极高。横亘数百余里。四面斩绝。我兵既不能进。而其内东接龙门山后诸贼巢以百数。若我兵进逼。贼必奔往其间。诱激诸巢相连而起。势益难制。然彼中既无把截之兵。欲从傍县潜军断其后路。必须半月始达。缓不及事。止有贼所屯据崖壁之下一道可通。然贼巳据险自上。发石滚木。我兵百无一全。此法恒用以袭险于是乃选精锐七百余人皆衣所得贼衣佯若奔溃者乘暮直冲贼所据崖下涧道而过。贼以为各巢败散之党皆从崖下招呼。我兵亦佯与呼应。贼疑不敢击。巳度险遂扼断其后路次日贼始知为我兵。并势冲敌。我兵巳据险从上下击。贼不能支。乃退败、臣度其必溃、预令各哨官兵四路设伏以待。贼果分队潜遯。二十五日知府陈祥兵覆贼于五花障、知府刑珣兵覆贼于白沙、指挥余恩兵覆贼于银坑水、二十七日指挥姚玺兵覆贼于乌虎镇、推官危寿兵覆贼于中村、知府季斆兵覆贼于北山、又战于风门奥。其余奔散残党。尚三百余徒。分逃上下坪黄田拗诸处。各哨官兵复黏踪会追。二月初二日、知府陈祥兵复与贼战于和平、初五日复战于上平下平、初八日推官危寿指挥余恩兵复与贼战于黄拗、十二日知府陈祥兵复与贼战于铁障山、十四日县丞舒富兵复与贼战于干村、又战于梨树、金日知府邢珣季斆兵复与贼战于芳竹湖、二十三日县丞舒富兵复与贼战于北顺、又战于和洞、二十六日守备郏文兵复与贼战于水源、战于长吉、战于天堂寨连日擒斩首从贼人贼级数多、三月初三日据乡导人等四路探、皆以为各巢积恶凶狡之贼。皆已擒斩畧尽、惟余党张仲全等二百余徒。其间多系老弱、及远近村寨一时为贼所驱胁从恶未久之人、今皆势穷计迫、聚于九连谷口、呼号痛哭、诚心投招臣遣报効生员黄表往验虚实、果如所探、因引其甲首张仲全等数人前来投见、诉其被胁不得已之情、臣量加责治、随遣知府邢珣往辅其众、籍其名数、遂安插于白沙、初七日据知府邢珣等呈称、我兵自去、岁二月从征闽寇、迄今一年有余未获少休、今幸各巢贼已扫荡余党不多、又蒙俯顺招安、况今阴雨连绵、人多疾疫、兼之农功已动、人怀耕作、合无俯顺下情、还师息众、及义官叶芳等并各村乡居民亦告前情、臣因亲行相视险易、督同副使杨璋知府陈祥等经理立县设隘。可以久安长治之策。留兵防守而归。葢自本年正月初七日起。至三月初八日止。前后两月之间。总法详明通共捣过巢穴三十八处。擒斩大贼首二十九名颗。次贼首三十八名颗。从贼二千零六名颗俘获贼属男妇八百九十名口。夺获牛马一百二十二只匹。器械赃仗二千八百七十件把赃银七十两六钱六分。总计擒斩俘获夺获共五千九百五十五名颗口只匹件把、俱经行令兵备等官审验纪录、仍行纪功御史核实施行具繇呈报去后、今据前因、臣等会同江廵按御史屠侨、广东廵按御史毛凤参照大贼首池仲容等、荼毒万民骚扰三省、阴图不轨、积有年岁、设官僣号、罪恶滔天、比之上犹诸贼、尤为桀骜难制、葢上犹诸贼。虽有僣窃不轨之名。而徒惟刼掠焚烧是嗜。至于浰头诸贼。虽亦剽刼掳掠是资。而实怀僣拟割据之志。故其招致四方无籍隐匿远近妖邪。日夜规图。渐成奸计。兼之贼首池仲容池仲安等。又皆力抟猛虎。捷竞飞猱。凶恶之名。久巳着闻。四方贼党。素所向服。是以负固恃顽。屡征益炽。前此知其无可柰何。亦惟茍且招安以幸无事。其实无救荼毒之惨。益养奸宄之谋。今乃臣等驱不练之兵。资缺乏之费、不踰两月而破奸雄不制之虏、以除三省数十年之患、此非　朝廷威德庙堂成算、何以及此、等切惟天下之事。成于责任之专一。而败于职守之分挠。就今事而言。前此尝疾攻二次。计剿数番。以兵则前者强而今者弱。昔者数万而今者数千。以时则前者期年而今者两月。以费则前者再倍而今者什一。此自谦之词以归美于　庙筭也以任事之人则前者多知谋老练之士。而今者乃若臣之迂疏浅劣。然而计功较绩。顾反有加于昔。何哉。实繇　朝廷之上。明见万里洞察往弊。处置得宜、既假臣以赏罚之权。复改臣以提督之任。既以兵忌遥制而重各省专征之责。又虑事或牵狃而抑守臣干预之请。授之方畧而不拘以制。责其功成而不限以时。以故　诏旨一颁而贼先破胆夺气。咨文一布而人皆踊跃争先。効谋者知无沮挠之患。而务竟其功。希赏者知无侵削之弊。而毕致其死。是乃所谓得先胜之筭于庙堂。收折冲之功于樽爼。实用兵之要道。制事之良法也。事每如此天下之治有不足成者矣臣等偶叨任使、何幸滥竽成功。敢于献捷之余、拜手稽首以贺、伏愿　皇上推成功之所自原发纵之有因、庶无僣赏以旌始谋、及照兵备副使杨璋、监军给饷、纪功督战、备历辛勤、宜加显擢、守备指挥郏文、知府陈祥刑珣季斆、推官危寿指挥余恩姚玺及千户孟俊县丞舒富等、皆身亲行陈。屡立战功、俱合奖擢、庶示激扬以为后劝、臣本凡庸、缪当重任、偶逢事机之会、幸免覆餗之诛、然功非其才、福巳踰分、遂沾痿痹之疾、既成废弃之人、除已别行请罪乞休外、缘系捷音、及该兵部议拟、期于成功、不限以时、题奉钦依事理、为此具本题可知、
　　添设和平县治疏【添设县治】
　　据江西按察司分廵岭北道兵备副使杨璋、广东按察司分廵岭东道兵备佥事朱昂、会呈据贑州府知府邢珣惠州府知府陈祥呈奉臣按验、据广东惠州龙川河源等县省祭监生生员耆老陈震余世美黄宸等连名呈称、浰头岑冈等处叛贼池大鬓等、魁首动以百十、徒党不下数千、始则占耕民田、后遂攻打郡县、谢玉璘邹训等倡乱于弘治之末。而此贼已为之先锋。徐允富张文昌继乱于正德之初。而此贼复张其羽翼。荼毒三省。二十余年以来。乃为三省逋逃之王。遂称群贼桀骜之魁。捉河源县之主簿、虏南安府之经历、绑龙南县之县官、戮信丰所之千户、肆然无忌。规图渐广、凶恶日增、僣称王号、伪建元帅总兵都督将军等名目、虽屡蒙上司动调官兵、多方征剿、俱被漏网为患、今蒙提督军门亲捣贼巢、扫荡残党除数郡之荼毒、雪万姓之冤愤。若不趁此机会、建立县治、以控制三省贼冲之路、切恐流贼复聚、祸根又萌、切见龙川和平地方。山水环抱。土地坦平。人烟辏集。千有余家。东去兴宁、长乐安远。西抵河源。南界龙川。北际龙南。各有数日之程。其间山林阻隔。地里辽远。人迹既稀。奸宄多萃。查得父老相传。原系循州一州、龙川雷乡二县、后因地方扰乱、人民稀少、除去循州雷乡两处、止存龙川一县洪武初年、龙川尚有五十五里、其后州县既除、声教不及。洪武十九年等年贼首谢士真等相继作乱。将前项居民尽行杀戮。数百里内。人烟断绝。自此贼巢日多民居日耗始将龙川县都图并作七里。迄于近年。民遭荼毒。遂至此极。如蒙怜念、于和平地方设建县治、以控制猺峒、兴起学挍、以移易风俗、又将和平廵捡司、改立浰头屯兵堤备、庶几变盗贼之区、为冠裳之地、实为保安至计等因、臣会同　钦差廵按广东监察御史毛凤议照前项地方、实系山林深险之所。盗贼屯聚之乡。当四县交界之隙。乃三省闰余之地。是以政教不及。人迹罕到。建县□贼乃抚缉长策当今三省连山接岭处宜从此建立流寇可以渐平其间接连闽广反复贼巢动以百数据而守之真足以控诸贼之往来杜奸宄之潜匿弃而不守。断为狐鼠之窋穴。终萃逋逃之渊薮。况前此本亦州县旧区始以县存而民犹恃为保障后因县废而贼遂据以陆梁是又往事之明验矣。当贼盗猖炽之日。地方父老。屡有请复县治之议。然其时贼方盘据。势有不能。今赖　朝廷威德巢穴荡平。若不乘此机会。复建县治。以扼其要害。将来之事。断未可知。臣等班师之日。宿盗亦难与平民杂居若建县招伴始可安插胁从投招者尚不满百。今未两月远近牵引而至且二百矣若县治不立。制驭阔疏不过一年泛然投招之人必皆复化为盗其时又复兴师征剿。剿而复聚。长此不已。乱将安穷。夫盗贼之患。譬如病人。兴师征剿者。针药攻治之方。建县抚缉者。饮食调养之道。徒恃针药之攻治。而无饮食以调养之岂徒病不旋踵。将元气竭绝证患愈深。后虽扁鹊仓公。无所施其术矣。臣等窃以设县移司、实为久安长治之策、伏愿皇上鉴往事之明验、为将来之永图、念事机之不可失、哀民困之不可再、俯采臣等所议、特　勑该部早赐施行、及照建县之所、地名和平、以地名县、似为得宜、乞从所奏、并将该设职官印信即与铨选铸给、简贤以省费、均地以平徭、移廵司以据险要、宽赋役以苏穷民、如此则夷险为易、化盗为良、可计日而效、不惟臣等得以幸逃日后之谴责、　朝廷亦免再役之勤、百姓永享太平之乐矣、
　　再请疏通盐法疏【江右盐法】
　　臣查得接管卷内、先为处置盐铁以充军饷事、江西布政司呈奉总制江西左都御史陈金、批查得湖西岭北二道、滩石险恶、淮盐不到、商人往往私贩广盐射利肥已、先蒙总督衙门奏　准广盐许行南贑二府发卖、仰令南雄照引追纳米价、类解梧州军门、官商两便、军饷充足。当时止是奏行南贑。不曾开载袁临吉三府。合无遵照　勑谕、便宜处置、暂将广盐许下三府发卖、立厂盘掣以助军饷、随该布政司等官刘果等议称委果于事有益、于法无碍、具呈详允批行遵照立厂抽税等因、续该户部复议内开广东盐课许令南贑二府发卖、不许到于袁临吉三府备行禁革外、正德十二年正月十五日臣抚临贑州、随据副使杨璋呈称奏调三省官兵夹剿上犹等巢、粮饷所费约用数万石、若不早行计处、必致有误军机、查得前项盐法准行南贑二府贩卖、果系一时权宜、不系洪武年间旧例、合无查照先年便宜事例、行令前商许令袁临吉三府贩卖、所收银两少备军饷、候事少宁另行具题禁止等因呈详到臣看得即今调兵夹剿、粮饷缺乏、遵照　勑谕径自区画事理批行该道暂且照议施行、候平定之日、照旧停止、具题去后、随准户部复议、将广东官盐暂于袁临吉三府发卖、至正德十三年终止、行该道官照前抽分将税课供给军饷不许多取妄用。至期照旧停止等因、具题奉圣旨是钦此钦遵。巳经转行该道天体钦遵去后、今呈前因为照袁吉等地方。溪流湍悍。滩石峻险淮盐逆水而上动经旬月之久广盐顺流而下不过信宿之程此议广塩应行为极详切故民苦淮盐之难而惟以广盐为便。自顷奉例停止。官府但有禁革之名。其实私盐无日不行。何者因地势之便。从民心之欲。非但不能禁之于私。每遇水发。商舟动以百数。又言禁之徒恣私商而无益公帑公然蔽河而下如发机之弩官府逻卒。寡不敌众。袖手岸傍。立视其过。孰得而沮遏之。故广盐行。则商税集而用资于军饷赋省于贫民。广盐止。则私贩兴而弊滋于奸宄利归于豪右。此近事之既验者。今南贑盗贼。虽巳仰仗　天威、克平巢穴、然漏殄残党、难保必无、且地连三省、千数百里之内。连峯参天、深林蔽日。其间巳招之新民。尚怀反复。未平之贼垒。多相勾联。乘间窥窃。不时而有。方图保戍之策。未有撒兵之典况后山从化等处、见在调兵征剿、臣亦缪承方畧之命、师行粮食、势所必然、今府库空虚、民穷财尽、若盐税一革。军饷之费。苟非科取、于贫民。必须仰给于　内帑。夫民既贫而敛不休。是驱之从盗也。外已竭而殚其内。是复残其本也。矧　内帑之发。非徒缓不及事。抑恐力有未敷。臣窃以为宜开复广盐。着为定例。籍其税课以预备军饷不时之急积其羡余以少助　内府缺乏之需。实亦公私两便。内外兼资。夫聚敛以为功。臣之所素耻也。掊克以招怨。臣之所不忍也。况臣废疾日深、决于求退、巳可茍避地方之责、但其事势、不得不然、若已革而复举。是遗后人以所难。而于职守为不忠矣愿　皇上悯地方之疮痍、哀民贫之已甚、虑军资之乏绝、察臣心之无他、特　勑该部俯采所议、酌量裁处、早赐施行、则地方幸甚、
　　飞报宁王谋反疏【宁王谋逆】
　　正德十四年六月初五日、节该钦奉　勑福州三卫军人进贵等胁众谋反、特命尔暂去彼处地方会同查议处置、参奏定夺、钦此钦遵、臣于本月初九日自贑州启行、至本月十五日、行至丰城县地名黄土脑、据该县知县等官顾泌等、禀称本月十四日、宁府称乱、将孙都御史许副史并都司等官杀死、廵按及三司府县大小官员不从者俱被执縳、不知存亡、咎衙门印信尽数收去、库藏搬抢一空、见监重囚俱行释放、舟楫蔽江而下、声言直取南京、一面分兵北上、各官皆来沮臣、不宜轻进、其时臣尚未信、然逃乱之民、果已四散奔溃、人情汹汹、臣亦自自顾单旅危途、势难复进、方尔回程、随有兵卒千余、已夹江并进、前来追臣偶遇北风大作。臣亦张疑设计。整舟安行。兵不敢逼。幸而获免。本月十八日回至吉安府、据知府伍文定等禀称地方无主、乞留暂为区画、远近军民亦皆遮拥呼号、随据临江府并新淦丰城奉新等县各差人飞报宁府遣兵四出攻掠、拘收印信、及拿掌印官员、调取兵快水兑粮船尽被驱胁而去等因、臣奉前旨、欲遂径往福建、但天下之事、莫急于　君父之难、所虑直至留都号令天下耳若彼顺流东下。万一南都失备。为彼所袭。彼将乘胜北趋。旬月之间。必且动摇　京辅。如此则胜负之筭。未有所归。此诚天下安危之大机。虑念及此。痛心寒骨。义不忍舍之而去。故遂入城抚慰军民督同知府等官伍文定等、调集兵粮、号召义勇、又约会致仕乡官右副都御史王懋中、养病评事罗侨等、与之定谋设策、收合涣散之心、作起忠义之气、相机乘间、务为蹑后之图共成犄角之势。牵其举动而使进不得前。捣其巢穴而使退无所据。日望　天兵之速至、庶解东南之倒悬、伏望　皇上省愆咎已、命将出师、因难兴邦、未必非此、臣以弱劣多病屡疏乞休、况此地方之责、本亦非臣之任、今兹扶疾赴闽、实亦意图便道归省、临发之前、已具哀恳、赍奏之人、去纔数日、适当君父之急、不忍失此事机、姑复暂留、期纾　国难、候区画稍定、各官畧可展布、　朝廷命帅一临、亦遂遵照前　旨、入闽了事、就彼归省父疾、进不避嫌。退不避罪。惟民是保。而利于　主。臣之心也。直行其报　国之诚。文成既非地方之官仓卒摄事进止机宜皆有次第真戡乱造国手也而忘其缓　命之罪。求伸其哀痛之情。而甘冐弃职之诛。臣之罪也。窃照都御史王懋中评事罗侨、忠义自许、才识练达、知府伍文定、果捷能断、忠勇有谋、累立战功、皆抑而不赏、久淹外郡、实屈而未伸、今江西阖省、见无一官、若待他求、缓无所及、乞遂将各官、授以紧要职任、庶可责之拯溺救焚、其余若裁革兵备副使罗循、养病副使罗钦德、郎中曾直、御史周鲁、同知郭祥鹏、省亲进士郭持平、驿丞李中王思等、虽皆本土之人、咸秉忠贞之节、况亦见在同事、当多难之日。事宜从权。庶克有济。再照宁府逆谋既着。彼若北趋不遂。必将还取两浙。南扰湖湘。窥留都以断南北。收闽广以益军资。若不即为控制。急遣重兵必将噬脐无及。及照抚州府知府陈槐、临江府知府戴德孺、赣州府知府邢珣、袁州府知府徐琏、宁都县知县王天与丰城县知县顾佖、新淦县知县李美、奉新县知县刘守绪、泰和县知县李楫、南安府同知朱宪、贑州府同知夏克义、龙泉县知县陈允谐、及阖省各官今见在者、乞　敕吏部就于其中、推补本省方面知府兵备等官。庶可速令供职。其有城守之责者。亦各量升职衘。重其权势。使可展布。又照南贑军饷。惟资盐商诸税。近因户部奏革。顾募之兵。无所仰给。悉已散遣。今未两月。即遇此变。复欲召募。将倚何资。辄复遵依　勑旨便宜事理。仍旧举行。然亦缓不及济。必须先于两广积储军饷数内。量借一十余万。庶几军众可集。地方有赖。　国难可平。缘系飞报地方谋反重情事理、为此具本、专差舍人来仪亲赍谨题请　旨
　　皇明经世文编卷之一百三十终
　　皇明经世文编卷之一百三十一
　　华亭徐孚远闇公　宋征璧尚木　陈子龙卧子　何刚悫人选辑
　　蔡枞季直参阅
　　王文成公文集二（疏）
　　王守仁
　　疏
　　擒获宸濠捷音疏
　　开豁军前用过钱粮疏
　　辞封爵普恩赏以彰国典疏
　　赴任谢恩遂陈肤见疏
　　奏报田州思恩平复疏
　　处置平复地方以保久安疏
　　八寨断藤峡捷音疏
　　处置八寨断藤峡以图永安疏
　　擒获宸濠捷音疏【擒濠报捷】
　　照得先因宁王图危　宗社、兴兵作乱、已经具奏请兵征剿外、随看得宁王虐焰张炽、臣以百数疲弱之卒、未敢轻举骤进、乃退保吉安、姑为牵制之图、时远近军民、刼于宁王之积威、道路以目、莫敢出声、臣一面督率吉安府知府伍文定等、调集军民兵快、召募四方报効义勇之士、奏留监军御史谢源伍希儒、分职任事、一面约会该府乡官都御史王懋中、编修邹守益、郎中鲁直、评事罗侨、监察御史张鳌山、佥事刘蓝、进士郭持平、参谋驿丞王思李中、按察使刘逊参政黄绣知府刘昭等、相与激发忠义、移檄远近、布　朝廷之深仁、暴宁王之罪恶、于是豪杰响应人始思奋时宁王声言先取南京。臣虑南京尚未有备。恐为所袭乃先张疑兵于丰城。示以欲攻之势。故宁王先遣兵出攻南康九江止欲其出兵稍缓使南都有备而自留居省城以御臣至七月初二日。探知臣等兵尚未集、乃留兵万余使守、江西省城。而自引兵向　阙。臣昼夜促兵。期以本月十五日会临江之樟树。而身督知府伍文定等兵径下。于是知府戴德孺徐琏邢珣、通判胡尧元童琦谈储、推官王暐徐文英、知县李美李楫王天与王冕、各以其兵来赴、十八日遂至丰城。分布哨道。使知府伍文定等进攻广润等七门、是日得谍报宁王伏兵千余于新旧坟厂以援省城。臣乃遣奉新知县刘守绪等、从间道夜袭破之以摇城中十九日、发市义、大誓各军。申布　朝廷之威。再暴宁王之恶。莫不切齿痛心。踊跃激愤。薄暮齐发。二十日黎明、各至信地、先是城中为备甚严、滚木灰瓶火炮机械无不毕具、臣所遣兵巳破新旧坟厂。败溃之卒。怕奔告城中。城中人心从违各半其守不固急攻之其势自下城中皆已惊惧至是复闻我师四面骤集益震骇夺气我师乘其动摇。呼噪并进。梯絙而登。城中之兵皆倒戈退奔。城遂破。擒其居守宜春王拱樤、及伪太监万锐等、千有余人、宁王宫中眷属闻变、纵火自焚、延及居民房屋、臣当令各官分道救火、散释胁从、封府库、谨关防、以抚军民、除将擒斩功次、发御史谢源伍希儒权令审验纪录、及一面分兵四路追蹑宁王向往。相机擒剿。于本月二十二日、已经具题外、当于本日、据谍报及据安庆逃回被虏船户十余人、报称宁王于十六日攻围安庆未下、自督兵夫运土填堑、期在必克、是日有守城万门官差人来报。贑州王都堂。已引兵至丰城。城中军民震骇。乞作急分兵归援。宁王闻之大恐。即欲回舟。此亦一策幸其不用因太师李士实等阻劝。以为必须径往南京既登大宝则江西自服宁王不应。次日遂解安庆之围。移兵泊沅子港会议。先遣兵二万归援江西。宁王亦自后督兵随来等因。先是臣等驻兵丰城、众议安庆被围、宜引兵直趣安庆、臣以九江南康皆已为贼所据。而南昌城中数万之众。精悍亦且万余。食货充积。我兵若抵安庆。贼必回军死鬬。安庆之兵、仅仅自守。必不能援我于湖中。南昌之兵。绝我粮道。而九江南康之贼。合势挠蹑。四方之援。又不可望。事难图矣。今我师骤集。先声所加。城中必已震慑。因而并力急攻。其势必下。所谓攻其必救也已破南昌贼先破胆夺气失其根本势必归救如此则安庆之围自解而宁王亦可以坐擒矣至是得报。果如臣等所料。当臣督同领兵知府会集监军、及倡义各乡官等官议所以御之之策、众多以宁王兵势众盛。气焰所及。有如燎毛。此虽非奇策然亦不失为持重今四方之援。尚未有一人至者。彼凭其愤怒。悉众并力而萃于我。势必不支。且宜敛兵入城。坚璧自守。以待四邻之援。然后徐图进止。臣以宁王兵力虽强。军锋虽锐。然其所过。徒恃焚掠屠戮之惨。以威刼远近。未尝逢大敌与之奇正相角。所以鼓动扇惑其下者。全以进取封爵之利为说。已居败势今出未旬月而辄退归士心既已携沮我若先出锐卒。乘其惰归。要迎掩击。一挫其锋。众将不战自溃。所谓先人有夺人之气攻瑕则坚者瑕也。是日抚州府知府陈槐兵亦至、于是遣知府伍文定、邢珣、徐琏、戴德孺、各领精兵伍百、分道并进、击其不意、又遣都指挥余恩以兵四百往来湖上、以诱致贼兵、知府陈槐通判胡尧元童琦□储推官王暐徐文英、知县李美李楫王冕王轼刘守绪刘源清等、使各领兵百余。四面张疑设伏候伍文定等兵交。然后四起兵击。分布既定。臣乃大赈城中军民虑宗郡王将军或为内应生变亲慰谕之以安其心又出给告示。此最要策葢其归援大众已无固志因而解散之耳凡胁从皆不问。虽尝受贼官爵。能逃归者皆免死斩贼徙归降者给赏。使内外居。民及乡道人等。四路传播以解散其党。二十三日复得谍报宁王先锋巳至樵舍、风帆蔽江、前后数十里、不能计其数、臣乃分督各兵乘夜趣进。使伍文定以正兵当其前。余恩继其后邢珣引兵绕出贼背。徐琏戴德孺张两翼以分其势。二十四日早贼兵鼓噪乘风而前逼黄家渡、其气骄甚、伍文定余恩之兵佯北以致之。贼争进趣利。前后不相及。邢珣之兵。从后横击。直贯其中。贼败走文定恩督兵乘之。琏德孺合势夹攻。四面伏兵亦呼噪并起、贼不知所为。遂大溃。追奔十余里擒斩二千余级、落水死者以万数贼气大沮、引兵退保八字脑贼众稍稍遁散宁王震惧、乃身自激励将士赏其当先者以千金被伤者人百两、使人尽发九江南康守城之兵以益师、是日建昌知府曾玙引兵亦至、臣以九江不破。则湖兵终不敢越九江以援我。南康不复则我兵亦不能踰南康以蹑贼。乃遣知府陈槐领兵四百合饶州知府林城之兵乘间以攻九江、知府曾玙领兵四百合广信知府周朝佐之兵乘间以取南康、二十五日贼复并力盛气挑战、时风势不便。我兵少却。死者数十人臣急令人斩取先却者头知府伍文定等立于铳炮之间。火燎其须不敢退。奋督各兵殊死并进。炮及宁王舟。宁王退走。遂大败。擒斩二千余级、溺死水者不计其数、贼复退保樵舍、连舟为方阵尽出其金银以赏士、臣乃夜督伍文定等为火攻之具邢珣击其左、徐琏戴德孺出其右。余恩等各官分兵四伏期火发而合二十六日、宁王方朝群臣、拘集所执三司各官、责其间以不致死力、坐观成败者将引出斩之、争论未决。而我兵巳奋击四面而集。火及宁王副舟。众遂奔散。宁王与妃嫔泣别。妃嫔宫人皆赴水死、我兵遂执宁王、并其世子郡王将军仪宾及伪太师国师元帅参赞尚书都督都指挥千百户等官李士实刘养正刘吉屠钦王纶熊琼卢珩罗璜丁日贵王春吴十三凌十一秦荣葛江刘勋何镗王信吴国七火信等数百余人、被执胁从官太监王宏御史王金主事金山按察使杨璋佥事王畴潘鹏参政程杲布政梁宸都指挥郏文马骥白昂等、擒斩贼党三千余级、落水死者约三万余、弃其衣甲器仗财物。与浮尸积聚。横亘若洲焉。于是余贼数百艘。四散逃溃。臣复遣各官分路追剿。母令逸入他境为患。二十七日、及之于樵舍大破之、又破之于吴城、擒斩复千余级、落水死者殆尽、二十八日、得知府陈槐等报、亦各与贼战于沿湖诸处擒斩各千余级、臣等既擒宁王而入宁藩殊失人心此南昌之所以易下也阖城内外军民聚观者以数万欢呼之声震动天地。莫不举首加额。真若解倒悬之苦。而出于水火之中也。除将宁王并其世子郡王将军仪宾伪授太师国师元帅都督都指挥等官、各另监羁候解被执胁从等官、并各宗室别行议　奏、及将擒斩俘获功次一万一千有奇、发御史谢源伍希儒暂令审验纪录、另行造册缴报外、照得臣节该钦奉　敕谕、但有盗贼生发、即便严督各该兵备守备守廵并各军卫有司、设法调兵剿杀、其管领兵快人等官、员不问文职武职、若在军前违期、并逗遛退缩者、俱听以军法从事、生擒盗贼、鞫问明白、亦听就行斩首示众、斩获贼级、行令各该兵备守廵守备官、实时纪验明白、备行江西按察使造册缴报、查照事例升赏激劝钦此、及准兵部题称、今后但草贼生发、事情紧急、该管官司、即便依律调拨官军、乘机剿捕、应合会捕者、亦就调发策应等因、节奉　钦依、备咨前来、又节该奉　敕如或江西别府此王晋溪司马豫为文成讨贼地也报有贼情紧急移文至日尔亦要及时遣兵策应、母得违悞、钦此、俱经钦遵外、窃照宁王烝淫奸暴、腥秽彰闻、贼杀善类、剥害细民、数其罪恶、世所未有、不轨之谋、已踰一纪、积威所刼、远被四方、士夫虽在千里之外。皆闭目摇手。莫敢论其是非。小人虽在幽僻之中。且吞声饮恨不敢诉其冤抑。兼又招纳叛亡、诱致剧贼渠魁、如吴十三凌十一之属、牵引数千余众、召募四方武艺骁勇力能拔树排关者亦万有余徒又使其党王春等分赍金银数万阴置奸徒于沧州淮扬山东河南之间、亦各数千、比其起事之日从其护卫姻族、连其党与朋私驱胁商旅军民、分遗其官属亲昵使各募兵从行、多者数千、少者数百、帆樯蔽江、众号一十八万。其从之东下者。实亦不下八九万余。且又矫称　密旨。以胁制远近。伪传檄谕。以摇惑人心故其举兵倡乱。一月有余。而四方震慑畏避皆谓其大事巳定莫敢抗义出身与之争衡从事抱节者仅坚城而自守。忠愤者惟集兵以俟时非知谋忠义之不足。其气焰使然也。臣以孱弱多病之质。才不逮于凡庸知每失之迂缪。当兹大变。辄敢冐非其任。以行旅百数之卒。起事于颠沛危疑之中。旬月之间。遂能克复坚城。俘擒元恶。以万余乌合之兵。而破强寇十万之众。是固　上天之阴隲。　宗社之默佑。　陛下之威灵而庙廊谋议诸臣。消祸于将萌。而预为之处。见几于未动。而潜为之制。改臣提督。此緫称庙算而意实归功晋溪也使得扼制上流而凛然有虎豹在山之威。申明律例。使人自为战。而翕然有臂指相使之形。　勑臣以及时策应不限以地。而隐然有常山首尾之势。故臣得以不俟　诏旨之下。而调集数郡之兵。数郡之民。亦不待　诏旨之督。而自有以赴　国家之难。长驱越境。直捣穷追。不以非任为嫌。是乃伏至险于无形之中。藏不测于常制之外。人徒见嬖奚之多获而不知王良之善御有以致之也然则今日之举。庙廊诸臣。预谋早计之功。其又孰得而先之乎及照御史谢源、伍希儒、监军督哨、谋画居多、倡勇宣威、劳苦备尝、领哨知府伍文定邢珣徐琏戴德孺陈槐曾玙林城周朝佐、署都指挥佥事余恩、分哨通判胡尧元童琦谈储、推官王暐徐文英、知县李楫李美王冕王轼刘源清刘守绪传南乔、随哨通判杨昉陈旦、指挥麻玺高睿孟俊、知县张淮应恩王庭顾佖万士贤马津等、虽効绩输能亦有等列。然皆首从义师。争赴国难。恊谋并力。共收全功。其间若伍文定邢珣徐琏戴德孺等。冐险冲锋。功烈尤懋乡官都御史大王懋中编修邹守益、御史张鳌山、郎中曾直、评事罗伦、佥事刘蓝、进士郭持平、驿丞王思、李中、按察使刘逊、参政黄绣、知府刘昭等、仗义兴兵。恊张威武、运筹赞画、夹辅折冲。以上各官。功劳虽在寻常。征剿亦已甚为难得。况当震恐摇惑。四方知勇。莫敢一膺其锋。而各官激烈忠愤。捐身狥　国。乃能若此。伏愿　皇上论功朝锡之余、普加爵赏旌擢、以劝天下之忠义、以励将来之懦怯、仍　诏示天下、使知奸雄若宁王者、其不轨之谋、已十有余年、而发之旬月、辄就擒灭、于以见天命之有在。神轨之不可窥。以定天下之志。尤愿　皇上罢息廵幸。建立　国本。端拱励精、以承　宗社之洪休。以绝奸雄之觊觎。则天下幸甚、臣等幸甚、缘系捷音事理、为此具本、专差千户王佐亲赍谨具题知
　　开豁军前用过钱粮疏【军府钱粮】
　　照得先因宁王变乱、该臣备行南贑等府、起调各项官军兵快人等追剿、合用粮饷等项、就仰听将在官钱粮支给间、随据吉安府申为处军饷事、开称动调兵快数万、本府钱粮数少、乞为急处等情、已经通行各府、速将见贮不拘何项钱粮、以三分为率、内将二分解赴军前接济外、续为地方事、臣又看得各处军兵、虽已起调、但前项事情、系　国家大难存亡所关、诚恐兵力不敷、未免误事、又行牌仰各该官司即选父子乡兵在官操练、听将官钱支作口粮、候臣另有明文一至、随即启行、去后续照前项首恶、并其谋党、俱已擒斩、原调各处军兵、久已散归、就经备行江西布政司、通将各府州县自用兵日起、至于掣兵日止、用过一应在官钱粮等项、逐一查明造报以凭施行、未报查催间、又据江西按察司、呈为紧急军情事、开称先准江西布政司照会正德十四年十月初一日、该蒙户部员外郎黄着案验、内开蒙本部题奉　钦依、差在军前整理粮草、今照各哨官军俱集江西省城、又闻　圣驾亦将征讨、跟随官军。未知数目。驻札月日。未知久近。所有粮料草束、合仰备行本司掌印等官、从长设法处置、或支动在官银两、选委能干官员、趁早多买粮草。预备支应、庶无失误等因到司、彼时廵按御史唐龙未到、本院押解逆犯宸濠等在途、查得江西省城司府及南新二县并南康二府库藏、俱被宁贼抢刼空虚、无从措置、诚恐临期失误就经会同江西布政司、一面议借军门发候解京赃银、及南昌府县追到官本等银给发委官汪宪等、各项买辨粮草供应、一面议将各府银接济缘繇会呈本院奉批俱准议造册缴报查考等因、依奉除南康九江南昌三府县、残破未、备行抚州等十府动支在官银两接济、续因起解首恶宸濠等并逆党宫眷等项、及补还原借解京赃银官本等银紧急、又经会呈议行各该府县暂借在官银两前来应济、所费何其少也替借用解京银两者此数其余地方设处者不在此限共计用过银九千七百七十一两四钱其余见存银两俱系该解之数悉行各府差人领回、听其收解外、呈乞施行等因、到臣看得所呈前项供应粮料买办草料及自臣起兵以来费用过钱粮、中间多系京库折银及兑淮粮米等项、俱系支给赏劳兵快人等、及供应北来官军、并犒赏军民紧急支用计出无聊、事非得巳、别无浪费分文据法似应措补大功巳立消筭钱法琐细若此深足隳任事者之心也但今兵荒残破之余库藏无不空虚。小民无不凋敝。远近人情汹汹。方求公帑赈济。若复派补。必致变生不测。其听解贼赃官本等银实系宁贼抢刼官库积畜刻剥小民脂膏。相应存留以救困竭。今又尽数解京。地方空匮。委果巳极。查得各处用兵请给　内帑。或借别省钱粮接济。迩者宁贼非常之变。事起仓卒。虽欲请给　内帑。势有不及文成用兵大抵不伤财不动众足以立功便立后蒙该部议准许于广东军饷银内支取十万随幸贼势平定前项准借银两亦遂停止分毫不曾取用伏望　皇上悯念地方师旅饥馑之余。民穷财尽。困苦已极。近又加以水灾为患。流离益甚。乞　勑该部查照。转行江西布按二司将自用兵以来。支取用费过各该府县京库折银。及兑淮粮米等项。通行查明。各计若干。照数开豁。免行追补。仍仰备造文册缴部查考庶军民得以少苏、而地方可免于意外之虞矣、
　　辞封爵普恩赏以彰国典疏【辞免封爵】
　　南京兵部尚书王守仁谨　奏为辞免封爵普　恩赏以彰国典事、臣于正德十六年十二月十九等日。节准兵部吏部咨、俱为捷音事、节该题奉　圣旨江西反贼剿平、地方安定、各该官员功绩显著、你部里既会官集议分别等第明白。王守仁封伯爵、给与诰券、子孙世世承袭照旧参赞机务、钦此、王守仁封□建伯、奉天翊卫推诚宣力守正文臣、特进光禄大夫柱国、还兼南京兵部尚书、照旧参赞机务、岁支禄米一千石三代并妻一体追封钦此、前后备咨到臣、俱钦遵外、臣闻　命惊惶、莫知攸措、窃念臣以凡庸、误受　国恩在正德初年、以狂言被谴、　先帝察其无他、随加收录、荐陟清显缪膺军旅之寄、猥承廵抚之乏、后值宁藩肇变、臣时适婴祸锋义当死难、不量势力、与之掎角、赖　朝廷威灵、幸无覆败、既而谗言朋兴、几陷不测臣之心事。未及自明。　先帝登遐、无阶控吁、乃幸天启　神圣、　陛下龙飞、开臣于覆盆之下、而照之以日月、悯恻慰劳、至勤　诏旨、怜其乌鸟之情、使得归省、推　大孝之仁、优之以存问、超历常资、授以留都本兵之任、恳疏辞免、　慰旨益勤、在昔名臣硕辅鲜有获是于其君者。而况于臣之卑鄙浅劣、亦将何以堪此乎、今又加以封爵之崇臣惧功微赏重、无其实而冐其名忧祸败之将及也、夫人主于嚬笑之微、不以假于匪人、而况爵赏之重乎、人臣之事君也、先其事而后其食食且不可、而况于封爵乎、且臣之所以不敢受爵。其说有四。然亦不敢不为　陛下一陈其实。宁藩之败实天启世庙此亦文成立功之本夫宁藩不轨之谋积之十数年矣持满应机而发。不旬月而败。此非人力所及也。上天之意。厌乱思治。将启　陛下之神圣。以中兴太平之业。故蹶其谋而夺之魄。斯固　上天之为也而臣欲冐之。是叨天之功矣。其不敢受者一也。先宁藩之未变。朝廷固巳阴觉其谋。故改臣以提督之任。假臣以便宜之权。使据上游以制其势。故臣虽仓卒遇难而得以从宜调兵。与之从事。当时帷幄谋议之臣、则有若大学士杨廷和等、该部调度之臣、则有若尚书王琼等、是皆有先事御备之谋。所谓发纵指示之功也。今诸臣未蒙显褒。而臣独冐膺重赏。是掩人之善矣。其不敢受者二也。变之初起。势焰焻炽。人心疑惧退沮当时首从义师。文成恨恨于心者惟此一事其余三事俱借言耳自伍文定邢珣徐琏戴德孺诸人之外。又有知府陈槐曾玙胡尧元等。知县刘源清马津传南乔李美李楫及杨材王冕顾佖刘守绪王轼等。乡官都御史王懋中编修邹守益御史张鳌山伍希儒谢源等诸人。臣今不能悉数其间、或摧锋陷阵。或遮邀伏击。或赞画谋议监录经纪。虽其平日人品。或有清浊高下。然就兹一事而言固亦咸有捐躯効死之忠戮力勤王之绩所谓同功一体者也。今赏当其功者固巳有之。然施不酬劳之人尚多也其帐下之士若听选官雷济、巳故义官萧禹、致仕县丞龙光、指挥高睿、千户王佐等、或诈为兵檄以挠其进止。坏其事机、或伪画反间以离其心腹。散其党与。阴谋秘计。葢有诸将士所不与知。而辛苦艰难。亦有诸部领所未尝历者。臣于捷奏本内。既不敢琐琐烦渎。今闻纪功文册。复为改造者多所删削。其余或力战而死于锋镝或犯难而委于沟渠。陈力効能者。尢不可以枚举。是皆一时号召之人臣于颠沛抢攘之际。今巳多不能记忆其姓名籍贯复有举人冀元享者为臣劝说宁濠。反为奸党构陷。竟死狱中。以忠受祸。为贼报雠。抱冤赍恨。实繇于臣。虽尽削臣职移报元亨。亦无以赎此痛。此尤伤心惨目。负之于冥冥之中者。夫倡义调兵。虽起于臣。然犹有先事者为之指措。而戮力成功。必赖于众。则非臣一人之所能独济也。乃今诸将士之赏。尚多未称。而臣独蒙冐重爵。是袭下之能矣其不敢受者三也。夫周公之功大矣。亦臣子之分所当为。况区区犬马之微劳。又皆偶逢机会。幸而集事者。奚足以为功乎。臣世受　国恩。虀身粉骨。亦无以报。缪当提督重任。承乏戎行。苟免鳏旷况又超擢本兵。既巳叨冐踰分。自臣近年以来。忧病相仍神昏志散。目眩耳聋无复可用于世。兼之亲疾颠危。命在朝夕。又不度德量分。自知止足。乃冐昧贪进据非其有。是忘巳之耻矣。其不敢受者四也夫殃莫大于叨天之功、罪莫甚于掩人之善、恶莫深于袭下之能、辱莫重于忘巳之耻、四者备而祸全、故臣之不敢受爵非敢以辞荣也。避祸焉尔巳。伏愿　陛下鉴臣之辞、出于诚恳、收还　成命、容臣以今职、终养老亲苟全余喘于林下、以所以滥施于臣者普于众。以明赏罚之典。以彰大小之功。以慰不均之望。以励将来効忠赴义之臣。臣死且不朽矣。不胜受　恩感激、恳切愿望之至
　　赴任谢　恩遂陈肤见疏【两广制贼事宜】
　　臣于病废之余、特蒙　恩旨起用、授以两广军旅重寄、臣自惟朽才病质、深惧不任驱使、以误　国事、具本辞免、过蒙　圣旨、卿识敏才高、忠诚体国、今两广多事、方藉卿威望、抚定地方、用纾朕南顾之怀、姚镆已致仕了、卿宜星夜前去节制诸司、调度军马、抚剿贼寇、安戢兵民、勿再迟疑推诿、以负朕望、还差官铺马里赍文前去敦趣赴任行事、该部知道、钦此钦遵兵部移咨到臣、捧读感泣。莫知攸措、伏念世受　国恩、粉骨虀骸、亦无能报、又况遭逢　明圣、温旨勤拳若是、何能复顾其它、已于九月初八日扶病起程、沿途就医、服药调理、昼夜前进、柰秋暑早涩、舟行甚难、至十一月二十一日、始抵梧州、思恩田州之事、尚未及会同各官、查审区处、然臣沿途涉历、访诸士夫之论、询诸行旅之口、颇有所闻、不敢不为　陛下一言其畧臣惟岑猛父子。固有可诛之罪。然所以致彼若是者。则前此当事诸人。亦宜分受其责。葢两广军门专为诸猺獞、及诸流贼而设　朝廷付之军马钱粮。事权亦已不为不专且重。若使振其军威。自足以制服诸蛮。然而因循怠弛。军政日坏。上无可任之将。下无可用之兵。一有警急。必须倚调土官狼兵。若岑猛之属者。而后行事。故此辈得以凭恃兵力。日增其桀骜。今夫父兄之于子弟。苟役使频劳。亦且不能无倦。况于此辈夷犷之性。岁岁调发。奔走道途。不得顾其家室。其能以无倦且怨乎当事于土官实不能服其心满其望及事之平则又功归于上而彼无所与兼有不才有司因而需索引诱与之为姧。其能以无怒且慢乎。既倦且怨。又怒以慢。始而征发愆期。既而调遣不至。上嫉下愤。日深月积。刼之以势而威益亵。笼之以诈而术愈穷。繇是谕之而益梗。抚之而益疑。遂至于有今日。加以叛逆之罪而欲征之。夫即其已暴之恶。征之诚亦非过。然所以致彼若是。已非一朝一夕之故。且当反思其咎。姑务自责自励。修我军政。布我威德。抚我人民。使内治外攘。而我有余力。则近悦远怀。而彼将自服。顾不复自反而一意愤怒之。夫所可愤怒者不过岑猛父子。及其党恶数人而已。其下万余之众固皆无罪之人也。今岑猛父子。及其党恶数人。既云诛戮。已足暴扬。所遗二酋原非有名恶目自可宽宥者也。又不胜二酋之愤。遂不顾万余之命。竭两省之财。动三省之兵。使民男不得耕。女不得织。数千里内骚然涂炭者。两年于兹。然而二酋之愤至今尚未能雪也徒尔兵连祸结。征发益多财馈益殚。民困益深无罪之民。死者十巳六七山猺海贼。乘衅摇动。穷迫必死之寇。既从而煽诱之。贫苦流亡之民。又从而逃归之。其可忧危。何啻十百于二酋者之为患。其事巳兆而变巳形。顾犹不此之虑。而汲汲于二酋。则当事者之过计矣。今当事者之于是役。其悴心憔思。亦可谓勤且至矣特发于愤激。狃为其难。是以劳而未效夫二酋者之阻兵拒险。亦不过畏罪逃死苟为自全之计。论二酋当释之实甚详剀非如四方流刼之贼。攻城堡。掠乡村。虏财物。杀良民。日为百姓之患。人人欲得而诛之者。今驱困惫之民。使里粮荷戈以征不为民患。素无雠怨之虏。此人心之所以不奋。而事之所以难济也。又今狼达土汉官兵。亦不下数万。与万余畏罪逋诛之虏。相持巳三月有余。而未能一决者。殊不晓兵葢以我兵发机太早而四面防守太密是乃投之无所往。而示之以必不活。益使彼先虑预备。并心恊力。坚其必死之志。以抗我师。就使我师将勇卒奋。决能取胜。亦必多杀士众。非因人无鬪志亦是将帅不能决机非全军之道又况人无战志而徒欲合围待毙坐收成功此我兵之所以虽众而势日以懈。贼虽寡。志日合。备日密。而气日以锐者也。夫当事者之意。固无非欲计出万全。然以用兵而言亦巳失之巧迟所谓强弩之末。不能穿鲁缟矣。臣愚以为且宜释此二酋者之罪。开其自新之路。而彼犹顽梗自如。然后从而杀之。我亦可以无憾。苟可曲全。则且姑务息兵罢饷。以休养疮痍之民。以绝觊觎之姧。以弥不测之变。迨于区处既定。德威既洽。蛮夷悦服之后。此二酋者遂能改恶自新则我亦岂必固求其罪若其尚不知悛。文成巳审知二酋可从吏议也执而杀之不过一狱吏之事何至兵甲之烦哉或者以为征之不克而遽释之则纪纲疑于不振。臣窃以为不然夫　天子于天下之民物如天覆地载、无不欲爱养而生全之、宁有蕞尔小丑乃与之争愤求胜。而谓之振纪纲者。惟后世贪暴诸侯。强凌弱。众吞寡。则必务于求胜而后巳。斯固五霸之罪人也。昔苗顽不即工、舜使禹益徂征、三旬苗民逆命、禹乃班师振旅、夫以三圣人者为之君帅、以征一顽苗、谓宜终朝而克捷顾历三旬之久、而复至于班师以归、自今言之、其不振甚矣。然终致有苗之格而万世称圣、古之所谓振纪纲者。固若是耳。臣以匪才、缪膺　重命、得总制四省军务、以从事于偏隅之小丑、非不知乘此机会、可以侥幸成功、苟免于怯懦退避、然此必多调军兵、多伤士卒、多杀无罪、多费粮饷、又不足以振扬威武、信服诸夷仅能取快于二酋之愤。而忘其遗患于两省之民。但知徼功于目前。而不知投艰于日后。此人臣喜事者之利非　国家之福生民之庇臣所不忍也。臣又闻两广主计之吏。谓自用兵以来。所费银两巳不下数十万。梧州库藏所遗不满五万之数矣。所食粮米巳不下数十万。梧州仓廪所存不满一万之数矣。由是言之。尚可用兵不息。而不思所以善后之图乎。臣又闻诸两省士民之言皆谓改土设流之弊巳稔知之矣流官之设亦徒有虚名而反受实祸诘其所以。皆云思恩未设流官之前。土人岁出土兵三千以听官府之调遣。既设流官之后。官府岁发民兵数千以防土人之反复。即此一事。利害可知。且思恩自设流官以来。十八九年之间。反者五六起。前后征剿曾无休息。不知调集军兵若干。费用粮饷若干。杀伤良民若干。　朝廷曾不能得其分寸之益。而反为之忧劳征发。浚良民之膏血。而涂诸无用之地。此流官之无益。亦断然可曙矣。但论者皆以为既设流官。而复去之。则有更改之嫌。恐启人言而招物议。是以宁使一方之民。久罹涂炭而不敢明为　朝廷一言。宁负朝廷而不敢犯众议。甚哉人臣之不忠也苟利于　国而庇于民。死且为之矣。而何人言物议之足计乎。臣始至地方、虽未能周知备历、然形势大畧、亦可槩见田州切邻交趾。其地若此虽设□官久之亦必不守耳其间深山绝谷皆徭獞之所盘据动以千百必须仍存土官。则可藉其兵力以为中土屏蔽。若尽杀其人。改土为流。则边鄙之患我自当之自撤藩篱非便安之计。后必有悔。思恩田州处置事宜。俟事平之日、遵照　勑旨、公同各官另行议奏、但臣既有所闻见、不敢不先为　陛下一言、使　朝廷之上。早有定处。臣等得一意奉行、不致往复查议、失误事机、可以速安反侧实地方之幸臣等之幸、臣不胜受　恩感激竭忠愿效之至、
　　奏报田州思恩平复疏【田州思恩平复】
　　臣等会议得思恩田州之役、兵连祸结、两省荼毒、巳踰二年、兵力尽于哨守、民脂竭于转输、官吏罢于奔走、即今地方。巳如破坏之舟。漂泊于颠风巨浪中、覆溺之患。汹汹在目。不待智者而知之矣。今若必欲穷兵雪愤。以收前功。未论其不克。纵复克之。亦有十患何者、今　皇上方推至孝以治天下、恻怛之仁、覆被海宇、惟恐一物不得其所、虽一夫之狱、犹虑有所亏枉　亲临断决、况兹数万无辜之赤子、而必欲穷搜极捕、使之噍类不遗、伤伐天地之和、亏损好生之德其患一也、屯兵十万、日费千金。自始事以来。所费银米。各巳数十余万。前岁之冬。二酋复乱。至今且余二年。未尝与贼交一矢。接一战。而其费巳若此。今若复欲进兵。以近计之。亦须数月。省约其费。亦须银米各十余万。计今梧州仓库所余银不满五万。米不满一万矣。兵连不息。而财匮粮绝。其患二也。调集之兵。远近数万。屯戍日久。人怀归思。兼之水土不服。而前岁之疫。死者一二万人众情忧惑。自顷以来。疾病死者不可以数。无日无之。溃散逃亡。追捕斩杀。而不能禁其未见敌而巳若此。今复驱之锋镝之下。必有土崩瓦解之势。其患三也用兵以来、两省之民、男不得耕女不得织巳余二年衣食之道日穷、老稚转乎沟壑今春若复进兵、又将废一年之耕、百姓饥寒切身、群起而为盗、不逞之徒、因而号召之、其祸殆有甚于思田之乱者、其患四也、论者皆以不诛二酋。则无以威服土官。是殆不然此□折可絓议事者之口今所赖以诛二酋者乃皆土官之兵而在我曾无一旅可恃之卒又不能宣布　主上威德。明示赏罚。而徒以市井狙狯之谋相欺相诱。计穷诈见。益为彼所轻侮。每一调发旗牌之官。十余往反。而彼犹骜然不出。反挟此以肆其贪求。纵其吞噬我方有赖于彼。纵之而不敢问。彼亦知我之不能彼禁也。益狂诞而无所忌。岑猛之僣妄。亦由此等积渐成之。是欲诛一二逃死之遗孽而养成十数岑猛其患五也两广盗贼。猺獞之巢穴。动以数千百计。军卫有司营堡关隘之兵。时尝召募增补。然且不敷。今复尽取而聚之思田之一隅。山猺海寇。乘间窃发。遂至无可捍御。近益窥我空虚。出掠愈频。为患愈肆。今若复闻进兵。彼知事未易息。远近相煽蠭起。我兵势难中辍。救之不能。弃之不可。其为惨毒可忧、尤有甚于饥寒之民。其患六也。军旅一动、馈运之夫、骑征之马、各以千计、每夫一名、顾直一两、马一匹四两、马之死者则又追偿其主之直、是皆取辨于南宁诸属县。百姓连年兵疫、困苦巳极、而复重之以此、其不亡而为盗者、则亦沟中之瘠矣、其患七也、两省土官。于岑猛之灭。巳各怀唇齿之疑。其各州土目于苏受之讨。又皆有狐兔之憾。是以迟疑观望。莫肯効力。所凭恃者独湖兵耳。然前岁之疫。湖兵死者过半。其间固多借倩而来。兵回之日。死者之家。例有偿命银两。总其所费亦以万数。今兹复调。踣顿道途。不得顾其家室。亦巳三年。劳苦怨郁。潜逃而归者。相望于道。诛之不能止。因一隅之小愤而重失三省土人之心其间伏忧隐祸。殆难尽言。其患八也。田州外捍交址。内屏各郡。其间深山绝谷。又皆猺獞之所盘据。若必尽诛其人。异时虽欲改土设流亦巳无民可守非独自撤藩篱、势有不可。抑亦藉膏膄之田以资猺獞。而为边夷拓土开疆。其患九也。既以兵克。必以兵守。岁岁调发。劳费无巳。秦时胜广之乱。实兴于闾左之戍。且一失制驭。变乱随生。反复相寻。祸将焉极。其患十也。故为今日之举。覆说前害即见其利莫善于罢兵而行抚。抚之有十善、活数万无辜之死命。以明昭　皇上好生之仁。同符虞舜有苗之征。使远夷荒服。无不感恩怀德。培　国家元气以贻燕翼之谋。其善一也。息财省费。得节缩羸余以备他虞百姓无推脂刻髓之苦。其善二也。久戍之兵。得遂其思归之愿。而免于疾病死亡。脱锋镝之惨。无土崩瓦解之患。其善三也。又得及时耕种。不废农作。虽在困穷之际。然皆获顾其家室。亦各渐有回生之望不致转徙。自弃而为盗。其善四也。罢散土官之兵。各归守其境土。使知　朝廷自有神武不杀之威。而无所恃赖于彼。阴消其桀骜之气。而沮慑其僣妄之心。反侧之奸自息。其善五也。远近之兵。各归旧守。穷边沿海。咸得修复。其备御盗贼。有所惮而不敢肆。城郭乡村。免于惊扰刼掠。无虚内事外。顾此失彼之患。其善六也。息馈运之劳。省夫马之役。贫民解于倒悬。得以稍稍苏复。起呻吟于沟壑之中。其善七也。土民释兔死狐悲之憾。土官无唇亡齿寒之危。湖兵遂全师早归之愿。莫不安心定志。涵育深仁。而感慕德化。其善八也。思田遗民。得还旧土。招集散亡。复其家室。因其土俗。仍置酋长。彼将各保其境土。而人自为守。内制猺獞。外防边夷。中土得以安枕无事。其善九也。土民既皆诚心悦服。不须复以兵守。省调发之费。岁以数千。官军免踣顿道途之苦。居民无往来骚屑之患。商旅通行。农安其业。近悦远来。　德威覃被。其善十也。夫进兵行剿之患既如彼。罢兵行抚之善复如此。然而当事之人。所谓用兵者人臣之利也乃犹往往利于进兵者其间又有二幸四毁焉下之人。幸有数级之获以要将来之赏。上之人。幸成一时之捷以葢前日之愆。是谓二幸。始谋请兵而终鲜成效。则有轻举妄动之毁。顿兵竭饷而得不偿失。则有浪费财力之毁。循土夷之情。而拂士夫之议。则有形迹嫌疑之毁。是谓四毁。二幸蔽于其中。而四毁惕于其外。是以宁犯十患而不顾。弃十善而不为。夫人臣之事君也。杀其身而苟利于国。灭其族而有裨于上。皆甘心焉。岂以侥幸之私。毁誉之末。而足以挠乱其志者。今日之抚。利害较然。事在必行。断无可疑者矣。于是众皆以为然、二十六日、臣至南宁府、此事殊有胆畧乃下令尽撤调集防守之兵。数日之内。解散而归者。数万有余。湖兵数千。道沮且远。不易即归。仍使分留南宁宾州。解甲休养。待间而发。初卢苏王受等闻臣奉　命前来查勘。始知　朝廷亦无必杀之意。皆有投生之念。日夜悬望。惟恐臣至之不速。巳而闻太监总兵等官、复皆相继　召还、至是又见防守之兵尽撤、其投生之念益坚。乃遣其头目黄富等十余人、于正月初七日先赴军门诉告、愿得扫境投生惟乞宥免一死、臣等谕以　朝廷之意。正恐尔等有所亏枉故特遣大臣前来查勘开尔等更生之路尔等果能诚心投顺。决当贷尔之死。因复开陈　朝廷威德备写纸牌。使各持归省谕卢苏王受等。大意以为岑猛父子。纵无叛逆之谋。即其凶残酷暴慢上虐下自有可诛之罪。今其父子党与。俱已伏其辜。尔等原非有名恶目。本无大罪。至于部下数万之众。尤为无辜。今因尔等阻兵负险。致令数万无辜之民。破家失业。父母死亡、妻子离散。奔逃困苦。巳将两年。又上烦朝廷兴师命将。劳扰三省之民。尔等之罪。固已日深但念尔等所以阻兵负险者。亦无他意不过畏罪逃死苟为自全之计。其情亦有可悯。方今　圣上推至孝之仁以子爱黎元。惟恐一物不得其所虽一夫之狱尚恐或有亏枉。　亲临断决。何况尔等数万之命。岂肯轻意剿杀。故今特遣大臣前来查勘开尔更生之路。非独救此数万无辜之民。亦使尔等得以改恶从善。舍死投生。牌至尔等部下兵夫。即可解散各归复业安生。尔等实时出来投到。决当宥尔之死。全尔身家。若迟疑观望。则天讨遂行。后悔无及。限尔二十日内。尔若不至。是　朝廷必欲开尔生路。而尔必欲自求死路。进兵杀尔。亦可以无憾矣。苏受等得牌、皆罗拜踊跃、欢声雷动、当即撤守备、具衣粮、尽率其众、扫境来归、观此知其前者本无叛心本月二十六日俱至南宁府城下分屯为四营、明日苏受等、皆囚首自縳、各与其头目数百人赴军门投见、号哀控诉各具投状、告称前情乞免一死、愿得竭力报效、臣等看得苏受等所诉情节、亦与臣等前后所闻所访、大畧相同、其间虽有饰说。亦多真情良可哀悯。因复照前牌谕所称、谕以　朝廷恩德、以为　朝廷既已赦尔等之死。许尔投降。宁肯诱尔至此。又复杀尔。亏失信义。尔之一死。决当宥尔矣。尔可勿复忧疑。但尔苏受二人。拥众负险。虽由畏死。然此一方为尔之故。骚扰二年有余。至上烦　九重之虑。下疲三省之民。若不畧示责罚。亦何以舒泄军民之愤。如此处分亦当不然议者必以为不能正法也于是下卢苏王受于军门。各杖之一百。众皆合辞叩首为之请命。乃解其縳。谕以今日宥尔一死者。是　朝廷天地好生之仁。杖尔一百者。乃我等人臣执法之义于是众皆叩首悦服臣亦随至其营抚定余众皆莫不感泣欢呼。皆谓　朝廷如此再生之恩。我等誓以死报。及据状末。告乞怜悯岑猛原无反叛情罪、存其一脉、俯顺夷情、辨纳粮差一节、自臣奉命而来、沿途询诸商贾行旅、访诸士夫军民、莫不以为宜从夷俗。仍立土官。庶可永久无变。不然反复之患。终恐不免。及臣至此、又公同大小各官审度事势、屡经酌量议处、亦皆以为治夷之道。宜顺其情。臣于先次谢　恩本内、巳经畧具奏　闻、至是因其控告哀切、当即遵照　勑谕便宜事理、许以其情奏请、且谕以　朝廷之意。无非欲生全尔等。尔等但要诚心向化。改恶从善。竭忠报　国、勿虑　朝廷不能顺尔之情。于是又皆感泣欢呼。皆谓　朝廷如此再生之恩。我等誓以死报。且乞即愿杀贼立功以赎前罪。臣因谕以　朝廷之意。用此抚慰益以服其心惟愿生全尔等。今尔方来投生。岂忍又驱之兵刃之下。尔等逃窜日久。家业破荡。且宜速归。完尔家室。及时耕种。修复生理。至于各处盗贼。军门自有区处。不须尔等剿除。待尔家事稍定。徐当调发尔等。于是又皆感泣欢呼。皆谓　朝廷如此再生之恩。我等誓以死报。臣于是遂委右布政林富旧任总兵官张佑、分投省谕、安插其众、俱于二月初八日、督令各归复业去讫、地方之事、幸遂平定、皆　皇上至孝达顺之德、感格上下、神武不杀之威、震慑鬼神、风行于庙堂之上、而草偃于百蛮之外。是以班师不待七旬、而顽夷即尔来格、不折一矢、不戮一卒、而全活数万生灵、是所谓绥之斯来、动之斯和者也、臣以蹇劣、缪承任使、仰赖　鸿休、得免罪责、快覩　盛明、岂胜庆幸、除将设立土官、及地方一应经久事宜、遵照　勑旨、公同各官再行议处另行具奏外、缘系奏报平复地方事理、为此具本专差冠带舍人王洪亲赍谨具题　知、
　　处置平复地方以保久安疏【土官流官】
　　臣闻传说之告高宗曰、先王奉若天道、建邦设都、树后王君公、承以大夫师长、不惟逸豫、惟以乱民、今天下郡县之设、乃有闲剧繁简之别中土边方之殊、流官土袭之不同者、岂好为是多端哉、欲复流官故先发此论葢亦因其广谷大川风土之异气人生其间刚柔缓急之异禀。服食器用好恶习尚之异类。是以顺其情、不违其俗、循其故、不易其宜、要在使人各得其所。固亦惟以乱民而巳矣。臣以迂庸缪膺重命、勘处兵事于兹土、节该钦奉　勑谕、谓可抚则抚、当剿即剿、是　陛下之心。惟在于除患安民。未尝有所意必也。又节该钦奉　勑谕、谓贼平之后、公同议处、应设土官流官、何者经久利便、是　陛下之心。惟在于安民息乱。未尝有所意必也。始者思田梗化、既举兵而加诛矣。因其悔罪来投、遂复宥而释之、固亦莫非仰体　陛下不嗜杀人之心、惓惓忧悯赤子之无辜也、然而今之议者、或以为流官之设。中土之制也。此一叚议论总以释中朝之疑而使浮言不得掣肘也巳设流官而复去之。则嫌于失中土之制。土官之设。蛮夷之俗也。已去土官而复设之。则嫌于从蛮夷之俗。二者将不能逃于物议。其何以能建事而底绩乎。是皆不然。夫流官设而夷民因以骚乱。仁人君子。亦安忍宁使斯民之骚乱。而必于流官之设者。土官去而夷民服。何苦而必土官乎。夫惟土官一去。而夷民因以背叛。仁人君子亦安忍宁使斯民之背叛。而必于土官之去者。是皆虞目前之毁誉。避日后之形迹。苟为周身之虑。而不为　国家思久长之图者也。其亦安能仰窥　陛下如天之仁、固平平荡荡。无偏无党、惟以乱民为心乎、臣于思恩田州平复之后、即以仰遵　圣谕、公同总镇镇廵副参三司等官、太监张赐御史石金等议、应设流官土官何者经久利便、不得苟有嫌疑避忌、而心有不尽、谋有不忠、乃皆以为宜仍土官以顺其情、分土目以散其党、设流官以制其势、葢蛮夷之性。譬犹禽兽糜鹿。必欲制以中土之郡县。而绳之以流官之法。是羣麋鹿于堂室之中。而欲其驯扰帖服。终必触樽爼。翻几席。狂跳而骇掷矣。故必放之闲旷之区。以顺适其犷野之性。今所以仍土官之旧者。是顺适其犷野之性也。然一惟土官之为。而不思有以散其党与制其猖獗。是纵麋鹿于田野之中。而无有乎墙墉之限。豮牙童梏之道。终必长奔直窜。而无以维絷之矣。今所以分立土目者。是墙墉之限。豮牙童梏之道也。然分立土目。而终无连属纲维于其间。是畜麋鹿于苑囿。而无守视之人。以时修其墙墉。禁其群触。终将踰垣远逝。而不知践禾稼决藩篱而莫之省矣。今所以特设流官者。是守视苑囿之人也。议既佥同、臣犹以为土夷之心、未必尽得、而穷山僻壤、或有隐情也、则亦安能保其必行乎、则又备历田州思恩之境、按行其村落、而经理其城堡、因而以其所以处之之道、询诸其目长、率皆以为善、又以询诸其父老子弟、又皆以为善、又以询诸其顽钝无耻厮役下贱之徒、则又亦皆以为善、然后信其可以久行。而庶或幸免于他日之戮也矣。夫然后敢具本以请、亦恃　圣明在上、洞见万里、而无微不烛、故臣得以信其愚忠、不复有所顾忌、然犹反复其辞、而更互其说者、非敢有虞于　陛下。不能亮臣之愚良主意在此以今之士人率多执巳见而倡臆说亦足以摇众心而偾成事故臣不避颊舌之腾者。亦欲因是以晓之也。烦渎　圣听臣不胜战栗惶惧之至、缘系处置平复地方以图久安长治事理、未敢擅便、为此开坐具本请　旨、
　　八寨断藤峡捷音疏【徭贼】
　　据右布政林富、副总兵张佑等、呈称八寨猺贼毒害万民、千百里内、涂炭巳极、乞要乘此军威、急除一方大患等因、本院看得八寨之贼、既极骁猛、而石门天险、自来兵不能入、此可以计取。未易以兵力图者。迩者思田既附、湖兵尚留。彼贼心怀疑惧。必已设有备御。今各州狼兵。悉巳罢散。而思田新附之民。方各归事农耕。湖兵又巳撤回。彼必以我为无复有意于彼。是以近日稍稍复出剽掠。是殆以此探望官府举动。文成用兵恒以此术致人今我若罔闻知且听其出没彼亦放纵懈弛谓我不复能为此正天亡之时。机不可失。前者思田各目。感激　朝廷再生之恩。求欲立功报効。当时许其休息三月。然后调用。今巳及期。仰右布政林富、副总兵张佑、照牌事理、即便分投密切起调各目兵夫、迂路前到南宁面听约束行事、各职遵奉起调行至新墟地方又密奉进兵方畧刻定日期当即遵奉、连夜分哨速进遂克攻破巢穴、连战皆捷、斩获功次解报间、职等各蒙廵按广西监察御史石金、案验开报、职等会同参照、断蕂峡诸贼。连络数十余巢。盘亘三百余里。彼此犄角结聚。凭险稔恶。流刼郡县乡村。自　国初以来。屡征不服。至天顺年间。叙前事亦明晰该都御史韩雍、统兵二十余万、来平两广、然后破其巢穴。兵退未久。各贼复攻陷浔州。据城大乱。后复合兵攻剿、兼行招抚、然后退还巢穴、自是而后。官府曲加抚处。或时暂有数月之安。而稍不如意。辄复猖獗。杀掠愈毒。葢其祖父以来。狼戾相承。凶恶成性。不可改化。近年以来。官府剿抚之计益穷。各贼残毒之害日益。葢已至于不可支持矣。至于八寨诸贼。尤为凶悍猛恶。利镖毒弩。莫当其锋。且其寨壁天险。追兵无路。自　国初韩都督。尝以数万之众。围困其地亦不能破竟从招抚其后屡次合剿。一无所据。反多挠丧。惟成化年间土官岑瑛素能慑服诸猺。尝合各州狼兵一入其巢穴。斩获二百余功。巳而贼势大涌。力不能支。当遂退兵。亦以招安而罢自是而后。莫可谁何。流刼远近。岁无虚月。民遭荼毒。冤苦无所控吁。自思田多事。两地之贼相连煽动。将有不可明言之变。千里之间。方尔汹汹朝夕。今幸　朝廷威德宣扬、军门方畧密授、因湖广之回兵。而利导其顺便之势。作思田之新附。而善用其报効之机。翕若雷霆、疾如风雨、此是谀词颇得文□行兵之意事举而远近不知有兵兴之役。敌破而士卒莫测其举动之端。两地进兵。各不满八千之众。而三月报绩。共巳踰三千之功。葢其劳费未及大征十之一而其斩获加于大征三之二远近室家相庆、道路欢腾、皆以为数十夫来。未见有斯举也。职等照得宣慰彭明辅、彭九霄、官男彭宗舜等、扶病冐暑、督兵剿贼、颠顿厓谷、仆而益奋、遂能扫荡巢穴、殄灭渠党、即其忠义激发、诚亦人所难能、其思田报効头目卢苏王受等、感激再生之　恩共竭効死之报、自备资粮、争先首敌、遂破贼险、捣自昔不到之巢、斩自来难敌之寇、葢有仰攻险寨堕崖而碎首者、犹曰我死不憾。亦有仰受贼弩挂树而裂肢者。犹曰我死甘心。民间传诵。以为卢苏王受昔未招抚。惟恐其为地方之患。今既招抚。乃复为地方除患。啧啧称叹、谓其竭忠报德之诚、虽子弟之于父兄、亦不能是过矣、该臣会同总镇太监张赐、总兵李旻、及镇廵三司等官、看得八寨断藤牛肠六寺磨刀古陶白竹罗凤龙尾仙台花相等贼。巢穴连络盘据。千百余里。凶悍骁猛。酷虐万姓。流毒一方。自来征剿所不能克。果巳贯盈罪极。神怒人怨。委有如各官所呈者。是诚两广盗贼之渊薮根柢。此而不去。两广盗贼。终未有衰息之渐也。乃今于三月之内、止因湖广便道之归师、及用思田报効之新附、两地进兵、不满八千、而斩获三千有奇、巢穴扫荡、一洗万民之冤、以除百年之患、此岂臣等知谋才畧之所能及、是皆　皇上除患救民之诚心、默赞于天地鬼神、而神武不杀之威、任人不疑之断、震慑远迩、感动上下、且庙廊诸臣、咸能推诚举任、公同恊赞、惟　国是谋、与人为善、故臣等得以展布四体、无复顾虑、信其力之所能为、竭其心之所可尽动无不宜、举无弗振、诸将用命、军士効力、以克致此、虽未足为可称之功、归功于上甚为得体而　朝廷之上所以能使臣等获成是功者。实可以为后世行事之法矣不然则兵耗财竭。凋弊困苦之余。仅仅自守。尚恐未克。而况敢望此意外之事哉。
　　处置八寨断藤峡以图永安疏【处置八寨猺贼】
　　照得臣于去岁奉　命勘处思田两府、皆蒙　皇上天地好生之仁、悉从宽宥、两府人民、今皆复业安居、化为无事宁靖之地、自此可以永无反复之患、而免于防守屯戍之劳矣、惟是八寨及断藤峡诸贼积年痛毒生民千百里内涂炭巳极、臣既目覩其害、不忍坐视而不救遂遵奉　勑谕事理、乘机举兵征剿、仰赖　神武威德、幸巳翦灭荡平、一方倒悬之苦、略巳为之一觧、但将来之患。不可以不预防。而事机之会。亦不可以轻失。臣因督兵亲历诸巢。见其形势要害。立卫建县实为弭盗根本各有宜改立卫所。开设县治。以断其脉络。而扼其咽喉者。若失今不为。则数年之间。贼必渐复归聚生息。不过十年。又有地方之患矣臣以多病之故、自度精神力量、断已不能了此、但已心知其事、势不得不然、不敢仰负　陛下之托、俯贻地方之忧、辄已遵奉　勑谕便宜事理、一面相度举行、不避烦渎之诛、开陈上请、乞　赐采择施行、实地方之幸、臣等之幸
　　计开
　　一移筑南州卫城于八寨、臣等看得八寨之贼。实为柳庆诸贼之根柢。论八寨贼形势如见葢其东连柳州陇蛤三都岭三北四等处贼峒以数十。北连庆远忻城东欧莫往八仙等处贼峒亦以数十。西连东兰等州及夷江土者等处贼峒以十数。南接思恩及宾州上林县诸处贼村亦以十数。各处贼巢虽多。其小者仅百数人。大者不过数百人及千人而止。各贼巢穴皆有山溪之限。险阨之守。不相通和。至其有急。或欲有所攻刼。紏合会聚。然后有一二千之众。多至数千者。惟八寨之贼。每寨有众千余四山环合同据一险无事则分路出刼。有警急奔入其巢。数千之众。皆不紏而聚。不约而同、不谋而合故名虽为八实则一寨此八寨之贼。所以势众力大。而自来攻之有不能克者也。各巢之贼。皆倚恃八寨为逋逃主。每有缓急。一投八寨。即无所致其穷诘。八寨为之一呼。则羣贼皆应声而聚。故群贼之于八寨犹车轮之有轴树木之有本若八寨不除。则群贼决无衰息之期也。今幸八寨悉巳破荡。正宜乘此平靖之时。据其要害。建置卫所以控驭群贼。臣等看得周安堡、正当八寨之中、四方贼巢道路之所、会、议于其地创筑一城、度可以居数千之众者。而移设南丹一卫于其间。葢南丹卫旧在南丹州、地方为广西极边穷苦之地。非中土之人所可居者故自先年屡求内徙。今巳三迁而至宾州。遂为中土富乐之乡。宾州既有守御千户一所官军。而又益以南丹一卫自远来徙。无片田尺土之籍。但惟安居坐食。取给于宾州。州城之内。皆职官旗舍之居。州民反避处于四远村寨。每遇粮差徭役。然后入城。故州官号令不行于城中。而政事牵沮。地方益弊。今计一卫之官军。虽不满五百之数。若尽移其家众。则亦不下二千。以二千之众。移密就疏是为两便但须行之不扰耳而屯聚于一城其气势亦巳渐盛足充守御。遂清理屯田之在八寨者。使之屯种。又分拨各贼占据之田。使各官军得以为业。以稍省俸给月粮之费。彼亦无不乐从。且宾州之城既空。又可以还聚居民。修复有司之治。亦事之两便者也。臣等又看得迁江八所、皆土官指挥千百户等职。旧有狼兵数千以分制八寨猺贼之势、后因贼势日盛。各官皆不敢复入。反遂与之交通结。及为之居停指引。分其刼掠之所得。其为地方之害。巳非一日。官府察知其姧欲。加惩究则又倚贼为重不可根抵近臣督兵其地。悉将各官遵照　勑谕事理。绑赴军门。议欲斩首示众。以警远近。而各官哀求免死。愿得杀贼立功自赎。然其时贼势巳平。逐许其各率土兵入屯八寨。就与该卫官军。分工効力。助筑城垣。待城完之日。就于城外别筑营堡。与南丹卫官军掎角而守。亦各分拨贼田。使之耕种以资衣粮。今八所土兵。虽巳比旧衰耗。然亦尚有四千余众。若留其微弱者四所于外。以分屯其所遗之田。而调其强盛者四所于内。合南丹一卫之众以守。亦且四千有余。隐然足为木庆之间一巨镇矣。此镇一立。则各贼之脉络断咽喉绝。自将沮丧震慑。其势莫敢轻动。稍有反侧者。据险出兵而扑之。夕发而旦至。各贼之交自不能合如取机上之肉。下筋无弗得者。此真破车轮之轴而诸辐自解。伐树木之本而众干自枯。不过十年、木庆诸贼。不必征剿。皆将効顺而服化矣。伏乞　圣明裁允、
　　皇明经世文编卷之一百三十一终
　　皇明经世文编卷之一百三十二
　　华亭徐孚远闇公　宋征璧尚木　陈子龙卧子　何刚悫人选辑
　　蔡枞季直参阅
　　王文成公文集三（书　咨文）
　　王守仁
　　书
　　与王晋溪第三书
　　与王晋溪第四书
　　与安宣慰论减驿加衘书
　　与安宣慰讨贼书
　　上王晋溪司马
　　上杨邃庵阁老
　　与王晋溪第三书【议处赣州盐利】
　　前月奏捷人去、曾渎短启、计巳达门下、守仁才劣任重大惧覆餗、为荐扬之累、近者南贑盗贼。虽外若稍定、其实譬之痈疽。但未溃泱。至其恶毒。则固日深月积。将渐不可疗治。生等固庸医、又无药石之备、不过从傍抚摩调护、以纾目前、自非老先生发针、指示方畧、安敢轻措其手、冀百一之成、前者申明赏罚之请、固亦求针砭于门下、不知老先生肯赐俯从、卒授起死回生之方否也、近得輋中消息云、大举乘虚入广、葢两广之兵、近日皆聚府江。生等恐其声东击西。亦巳密切布置。将为先事之。但其事隐而未露。未敢显言于朝。然又不敢不以闻于门下。且闻府江不久班师。则其谋亦将自阻。覌文成所用皆南贑兵不□□目则其兵尚为可用大抵南贑兵力极为空疏近日稍加募选训练始得三千之数。然自粮赏之资。则又百未有措。若夹攻之举果行。则其势尤为窘迫。欲称贷于他省。则他省各有军旅之费。欲加赋于贫民。则贫民又有从盗之虞。惟贑州虽有盐税一事。迩来既奉户部明文停止。但官府虽有禁止之名。而奸豪实窃私通之利。其详具书中又盐利下通于三府。皆民情所深愿。而官府稍取其什一。亦商人所悦从。用是辄因官僚之议。仍旧抽放。葢事机窘急。势不得已。然亦不加赋而财足。不扰民而事办。比之他。固尤计之得者也。今特具以闻奏、伏望老先生曲赐扶持、使兵事得赖此以济、实亦地方生灵之幸、生等得免于失机误事之诛、其为感幸、尤深且大矣、自非老先生体国忧民之心、何敢每事控聒若此、伏冀垂照不具、
　　与王晋溪第四书【制贼□要】
　　生于前月二十日地方偶获微功、已于是月初二日具本闻奏、差人既发、始领部咨、知夹攻已有成命、前者常具两可之奏不得专主夹攻者。诚以前此三省尝为是举。乃往返勘议。动经岁月。形迹显暴。事未及举。夹攻之事恒多迁延不能应机故文成不主比议也而贼巳奔窜大半今老先生畧去繁文之扰行以实心断以大义。一决而定机速事果则夹攻之举固亦未尝不善也凡败军偾事。皆缘政出多门每行一事。既禀廵抚。复禀镇守。复禀廵按。此用兵之通患往返需迟之间谋虑既泄事机巳去昨曙老先生所议阃外兵权、贵在专委。征伐事宜。切忌遥制。且复除去总制之名。使各省事有专责。不令掣肘。致相推托。真可谓一洗近年琐屑牵扰之弊。非有大公无我之心。发强刚毅者孰能与于斯矣。庙堂之上得如老先生者为之主张。人亦孰不乐为之用乎。幸甚幸甚、今各贼巢穴之近江西者。葢巳焚毁大半。但擒斩不多。徒党尚盛。其在广东湖广者。犹有三分之一文成不用大兵尝因势而行动辄有功若平日相机掩扑则贼势分而兵力可省今欲大举贼且并力合势非有一倍之众未可轻议攻围况南贑之兵。素称疲弱。见贼而奔。乃其长技。湖广所用。皆土官狼兵。贼所素畏。夹攻之日。势必偏溃江西。今欲请调狼兵以当贼锋非惟虑其所过残剠。兼恐缓不及事。生近以漳南之役。亲见上杭程乡两处机快。颇亦可用。且在抚属之内。故令特调二县各一千名并奏南贑新集起倩共为一万二千之数。若以军法伍攻之例。必须三省合兵十万而后可。但南贑粮饷无措。不得巳而从减省若此、伏望老先生特赐允可。若更少损其数。断然力不足以支寇矣。腐儒小生、素不习兵、勉强当事、惟恐覆公之餗、伏惟老先生悯其不逮、教以方畧、使得有所持循、幸甚幸甚、
　　与安宣慰论减驿加衘书【驲逓加衘】
　　减驿事、非罪人所敢与闻、承使君厚爱、因使者至闲问及之、不谓其遂达诸左右也、悚息悚息、然巳承见询、则又不可默、凡　朝廷制度、定自　祖宗后世守之不敢擅改。改在　朝廷。且谓之变乱。况诸侯乎。纵　朝廷不见罪。有司者将执法以绳之、使君必且无益。纵遂幸免于一时。或五六年。或八九年。虽远至二三十年矣。尚事者犹得持典章而议其后若是则使君何利焉。使君之先。自汉唐以来。千几百年。土地人民。未之或改。所以长久若此者。以能世守天子礼法。竭忠尽力。不敢分寸有所违越。故天子亦不得踰礼法。无故而加诸忠良之臣。不然使君之土地人民富且盛矣。　朝廷悉取而郡县之。其谁以为不可。因小及大言之悚然夫驿可减也亦可增也驿可改也宣慰司亦可革也繇此言之殆甚有害使君其未之思耶。所云奏功升职事。意亦如此。夫刬除寇盗。以抚绥平良。亦守土之常职。今缕举以要赏。则　朝廷平日之恩宠禄位。顾将欲以何为。使君为参政。亦已非设官之旧。今又干进不已。是无抵极也。众必不堪。夫宣慰守土之官。故得以世有其土地人民若参政则流官矣。东西南北惟天子所使　朝廷下方尺之檄。为不必然之言以惕之委使君以一职。或闽或蜀其敢弗行乎。则方命之诛。不旋踵而至。捧檄从事。千百年之土地人民。非复使君有矣。繇此言之。更为奕快虽今日之参政使君将恐辞去之不速其又可再乎凡此以利害言、揆之于义、反之于心、使君必自有不安者、夫拂心违义而行、众所不与、鬼神所不嘉也、承问及、不敢不以正对、幸亮察。
　　与安宣慰讨贼书【上司讨贼】
　　阿贾阿札等畔宋氏为地方患传者谓使君使之此虽或出于妬妇之口、故为指实之言然阿贾等自言使君尝锡之以毡刀。遗之以弓弩、虽无其心。不幸乃有其迹矣。始三堂两司得是说、即欲闻之于　朝既而以使君平日忠实之故、未必有是且信且疑、姑令使君讨贼、苟遂出军剿擈、则传闻皆妄。何可以滥及忠良、其或坐观逗遛。徐议可否。亦未为晚。故且隐忍其议。所以待使君者甚厚。既而文移三至。使君始出。众论纷纷。疑者将信。喧腾之际。适会左右来献阿麻之首。偏师出解洪边之围。群公又复徐徐。今又三月余矣。使君称疾归卧。诸君以次潜回。其间分屯寨堡者。不闻擒斩以宣国威。惟增搮掠以重民怨。众情愈益不平。而使君之民。罔所知识。方扬言于人。谓宋氏之难。当使宋氏自平。安氏何与而反为之役。我安氏连地千里。拥众四十八万深坑绝坉。飞鸟不能越。猿猱不能攀。纵遂高坐。不为宋氏出一卒。人亦莫如我何。斯言已稍稍传播。不知三堂两司巳尝闻之否。使君诚久卧不出安氏之祸必自斯言始矣使君与宋氏同守土。而使君为之长。地方变乱。皆守土者之罪。使君能独委之宋氏乎。夫连地千里。孰与中土之一大郡拥众四十八万。孰与中土之一都司。深坑绝坉。安氏有之。然如安氏者。环四面而居以百数也。为此言以投其所忌今播州有杨爱。恺黎有杨友、西阳保靖有彭世麒等诸人、斯言苟闻于　朝。朝廷下片纸于杨爱诸人。使各自为战。共分安氏之所有葢朝令而夕无安氏矣深坑绝坉。何所用其险。使君可无寒心乎。且安氏之职。四十八支。更迭而为。今使君独传者三世。而群支莫敢争。以　朝廷之命也。此言更切既欲内防不得不外禀　朝命耳苟有可乘之衅孰不欲起而代之乎。然则扬此言于外。以速安氏之祸者殆渔人之计萧墙之忧未可测也使君宜速出军平定反侧。破众谗之口。息多端之议。弥方兴之变绝难测之祸。补既往之愆。要将来之福。某非为人作说客者、使君幸熟思之、
　　上王晋溪司马【处置闽事】
　　郴衡诸处群孽漏殄尚多、葢缘进剿之时、彼省土兵不甚用命、而广兵防夹、又复稍迟、是以致此、其在目今、若无凶荒之灾、兵革之衅、料亦未敢动作、但恐一二年后、郥有所不能保耳、今大征甫息、势既未可轻举、而地方新遭土兵之扰、复不堪重困、将纾目前之患。不过添立屯堡。若欲稍为经久之图。亦不过建立县治。然此二端、彼省镇廵巳常会奏举行、生虽复往、岂能别有区画、屯堡不如县治论为切当但度其事势。屯堡之设虽可以张布声威。然使守暸日久。未免怠弛。散归无事。则虚具名数。冐费粮饷。有急即张皇贼势。复须调兵。此其势之所必至者。惟建县一事。颇为得策。又闻所设县分。乃分两省三县之地。彼此各吝土地人民。岂肯安然割巳所有。以资异省别郡。必有纷争异同之论。未能归一。则立县之举。势亦未易克就。既承责委、亦已遣人再往询访、苟有利弊、稍可禆益者、当复举请、但因闽事孔棘、遥闻　庙堂之议、亦欲缪以见责、故且未敢辄往郴桂、然　敕书久未见到、则闽中亦不敢遽往、旦夕谘访其事、颇悉颠末、大槩闽中之变。亦由积渐所致。文成于闽事未反案行处置惟畧见此札中其始作于延平。继发于邵武。又继发于建宁。发于汀漳。发于沿海诸卫所。其间惊閧。虽小大不一。然亦皆因倡于前者。畧无惩创。遂敢效尤而兴。今省城渠魁。虽巳授首。人心尚尔惊惶未定。邵武诸处。尤不可测。急之必致变。纵而不问。将来之祸。尤有不可胜言者。葢福建之军。纵恣骄骜。巳非一日。既无漕运之劳又无征戍之役饱食安坐。徭赋不及。居则朘民之膏血以供其粮。有事返藉民之子弟而为之鬬有司豢养若骄子。百姓疾畏如虎狼。稍不如意。呼呶群聚而起。焚掠居民。绑笞官吏。气焰所加。帖然惟其所欲而后巳。今其势既盈。如将溃之堤。岌乎汹汹。匪朝伊夕。虽有智者。难善其后。固非迂劣如守仁者、所能办此也、又况积弱之躯、百病侵剥、近日复闻祖母病危、日夜痛苦、方寸巳乱、岂复堪任、临期败事、罪戮益重、辄敢先以情诉、伏望曲加矜悯、改授能者、使生得全首领、归延残息于田野、非生一人之幸、实一省数百万生灵之幸也、情蹙辞隘、忘其突冐、死罪死罪、
　　上杨邃庵阁老【相权】
　　前日尝奉启、计巳上达、自明公进秉机密、天下士夫忻忻然动颜相庆、皆谓太平可立致矣、门下鄙生独切生忧、以为犹甚难也、亨屯倾否、当今之时、舍明公无可以望者、则明公虽欲逃避乎此、将亦有所不能、然而万斛之舵、操之非一手、则缓急折旋、岂能尽如巳意临事不得专操舟之权。而偾事乃与同覆舟之罪此鄙生之所谓难也。夫专不其权、而漫同其罪、则莫若预逃其任、然在明公、亦既不能逃矣、逃之不能专又不得、则莫若求避其罪、然在明公、亦终不得避矣、天下之事、果遂卒无所为欤、夫惟身任天下之祸。然后能操天下之权。操天下之权。然后能济天下之患。当其权之未得也。其致之甚难。而其归之也。则操之甚昜。万斛之舵。平时从而争操之者以利存焉一旦风涛颠沛。变起不测。众方皇惑震丧。救死不遑。而谁复与争操乎。于是起而专之。众将恃以无恐。而事因以济。苟亦从而委靡焉。固沦胥以溺矣。故曰其归之也。则操之甚易者此也古之君子。洞物情之向背而握其机。察阴阳之消长以乘其运是以动必有成而吉无不利。伊旦之于商周是矣。其在汉唐。葢亦庶几乎此者汉唐尚有贵强相能主断天下虽其学术有所不逮然亦足以定国本而安社稷则亦断非后世偷生苟免者之所能也夫权者天下之大利大害也。小人窃之以成其恶。君子用之以济其善固君子之不可一日去小人之不可一日有者也欲济天下之难。而不操之以权。是犹倒持太阿。而授人以柄。希不割矣。故君子之致权也有道。本之至诚以立其德。植之善类以多其辅。示之以无不容之量以安其情。扩之以无所兢之心以平其气。昭之以不可夺之节以端其向。神之以不可测之机以慑其奸。形之以必可赖之智以收其望。坦然为之下以上之。退然为之后以先之。是以功葢天下。而莫之嫉。善利万物而莫与争。此皆明公之能事。素所蓄而有者。惟在仓卒之际。身任天下之祸。决起而操之耳。夫身任天下之祸。岂君子之得巳哉此一叚学问亦文成□言所得耳既当其任知天下之祸将终不能免也则身任之而已身任之而后可以免于天下之祸。小人不知祸之不可以幸免。而百诡以求脱。遂致酿成大祸。而已亦卒不能免。故任祸者。惟忠诚体国之君子能之。而小人不能也。某受知门下、不能効一得之愚、以为报、献其芹曝、伏惟鉴其忱悃而悯其所不逮、幸甚、
　　咨文
</div>
    <div class="pagination">
<a href="皇明经世文编_page45.html">上一页</a><span>...</span><a href="皇明经世文编_page41.html">41</a><a href="皇明经世文编_page42.html">42</a><a href="皇明经世文编_page43.html">43</a><a href="皇明经世文编_page44.html">44</a><a href="皇明经世文编_page45.html">45</a><span class="current-page">46</span><a href="皇明经世文编_page47.html">47</a><a href="皇明经世文编_page48.html">48</a><a href="皇明经世文编_page49.html">49</a><a href="皇明经世文编_page50.html">50</a><a href="皇明经世文编_page51.html">51</a><span>...</span><a href="皇明经世文编_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
