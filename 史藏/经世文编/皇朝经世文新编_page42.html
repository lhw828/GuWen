<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 42 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 42 页/共 101 页
  </h1>
  <div class="content">
   平粜齐物关市不乏治国之道也

　启超谨案平粜齐物之权操之于税则西国旧制每有重收进口税欲以保本国商务者近时各国尚多行之惟明于富国学者皆知其非以为此实病国之道也盖通商之例半属以货易货其用现银者十不及一二故本国每年出口之货皆由外商运货入境交易而去未必俱以现银购也今既阻输入之路则人亦更无术以易我货此之谓自困且一国之中势不能尽百物而备造之故无论何国人欲屹然独立不仰给于他国所产之物必无是理譬如多产五谷之国以为若谷价翔贵则利于己国不知己国之民不能徒食而自存也其所需衣服器物等皆取之于他国谷价增则一切工价皆随之而增我不已受其累乎又昔有不宜谷之数国业此者工本极大而其地主严禁他国运谷食入口或议加重其税以困外农英国五十年前即行此政坐此之故常患缺食而余物贸易亦不畅旺自一千八百四十六年大开海禁一切商务岁增惟倍何也平与不平之所致也一物不平斯百物不平矣一国不平斯万国不平矣地球所产百物恒足以供地上居民之用而有余惟壅之于此则匮之于彼大壅则大匮小壅则小匮更迭吸引相为比例而品类盈绌而价值涨落其几甚微其流甚巨能平能齐则天下蒙其福不平不齐则天下受其害有国家者曷为能平之能齐之恃有税则以左右之也虽然财政者天下之事也非合全地球之地力人力所产所需而消息之则无以得其比例故大学理财之事归于平天下也仅治一国者抑末矣然治国者苟精研此理而酌剂之则关市亦不可不乏而国必极富今之英国殆稍近之也

积着之理务完物无息币货勿留

　启超谨案今日中国之言商务者未尝不知此义然而无法以避之者阻力不去之所致也何谓阻力铁路不通内河轮船不行市镇中马路不修故西人一日可运之货我至以十日或半月始克运运费视物之本价动增数倍而道中存积顷刻坏损以至百货不能出境阻力一也逢关纳税遇卡抽厘黩吏需索扦手留难或扣勒数日犹不放行坐此霉烂积货误市价阻力二也既无商会不能相联西商窥其情实阴持短长任意涨落故延时日以老我师阻力三也三者不去则息币留货之币无自而免然去此非藉国力保护不为功也故曰良牧亦去其害马者而已去阻力之谓也天下一切事悉有阻力阻力悉去百事毕举矣此固不独商务为然也 

论其有余不足则知贵贱贵上极则反贱贱下极则反贵贵出如粪土贱取如珠玉

　启超谨案天下豪杰之士每喜创新事业而中人以下每甘追逐风气天下豪杰少而中人多当每一事业之初也必获厚实于无量之人相率而追逐之不知此业实不能容此无量之人乃不能不争贬其价值以相竞于是其势必立蹶而他种事业因为众人所不趍必至缺乏值乃骤进此上极反贱下极反贵所以然之故其理甚浅而治生家往往不能察者因其上极下极之界至难定闲有未极而指为已极者亦有已极而拟为未极者苟非善观时变则易生迷惑也昔康熙五十六年时英国太平洋商务极盛股分之值骤增数倍彼时格物士奈端致书其友购此股分甫购至而彼商务公司已倾圯矣西人论商务中此等情形比之气泡谓其张至极大时即将散之时也世间无论何种商务皆所不免而以奈端之硕学高识犹为所迷故至今英人犹取其致友人书藏之国家大书楼视为鸿宝以为商务中人戒也西人富国之书斤斤以此为言盖谓苟国中人人尽明此理则追逐风气者不至举国若狂而气泡不至屡张速散而一国之商亦可无受其牵累也此有国者保商之道也若夫举吾全国之商与他国之商争则正宜用出如粪土取如珠玉之法今欧西诸国亦持此术以瘠我也今吾中国之商非无一二人能行此道者然所争者只本国之财如鹬蚌相持授渔人以利枋而曾不知联为商会以与他人竞此所以弱也

财币欲其行如流水

　启超谨案礼运曰货恶其弃于地也不必藏于己故泉之义取之流布之义取之布财政之患故患乎财藏于一人若数人一处壅之则全局受其害矣然则古人曷为言保富曰凡富者莫善于出其财以兴工艺贸易子母相权已可以获大利而佣伴衣食于是焉工匠衣食于是焉如兴一机器织布之厂费本二十万而造机器之人得其若干种棉花之人得其若干修房屋之人得其若干工作之人得其若干贩卖之人得其若干而且因买机器也而炼铁之人得其若干开矿之人得其若干因买棉花也而赁地种植之人得其若干造粪料造农器之人得其若干因修房屋也而木厂得其若干厂得其若干推而上之炼铁开矿以至厂等人其货物又有其所自出彼之所自出者又复有其所自出如是互相牵摄沾其益者至不可纪极且工作贩卖之人既聚既有所赡则必衣焉食焉居焉游焉而于是市五谷蔬菜者得其若干市布缕丝麻者得其若干赁屋庑者得其若干赁车马者得其若干而此种种之人持其所得者复以经营他业他业之人有所得复持以经营他业如是互相摄引沾其益者亦不可纪极此之谓行如流水虽然人之沾吾益者既已若此疑于吾必有所太耗而所获之利乃转不赀者然则所获究谁氏之财乎曰是皆昔者弃于地者也今以富者之财贫者之力合而用之以取无量之财于地故两有所益而财亦不见其损也曰然则富人而骄奢淫佚以自奉者何如曰无伤也彼食前方丈而市酒肉者得以养焉彼侍妾数百而市罗绮簪珥者得以养焉彼高堂华屋而市桷甋者得以养焉彼雕鞍玉勒而市车骑者得以养焉他事称是而彼所市者则又复有其所市者递而引之至不可纪极犹前之云也故于彼虽有大损然为全局计则流水之行卒无所于碍曾何伤乎所最恶者则癖钱之奴守财之虏朘削兼并他人之所有以为己肥乃窖而藏之以私子孙己身而食不重肉妾不衣帛犹且以是市俭名于天下壅全国之财绝廛市之气此真世界之蟊贼天下之罪人也而后之颂善政者以大官之钱累巨万贯朽而不可校谓为美谈抑何与计然之言相剌谬耶善夫西人之政也国家设银行借国债民有财贷之于官官藉之以兴工程拓商务以流通之于民而国之富强遂莫与京

废着鬻财于曹鲁之间

　徐广曰子赣传云废居着犹居也启超谨案书言肇牵车牛远服贾凡言商务者必贾于四方未有死徙无出乡者故必废着然后能鬻财也西人商会于五洲每疲举国之力以求通一地辟一口岸而中国四万万人怀安重迁曾无思纠一公司通一轮船往他国以与人相角者真可悲矣

当魏文侯时李克务尽地力而白乐观时变

　启超谨案尽地力者农矿工之事也观时变者商之事也两者相须而成不可偏废然尽地力者每劳而所得少谓以所用力与所得利比较观时变者而觉其少观时变者每逸而所得多大抵其国多下等筋力之人者宜讲尽地力其国多上等智术之人者宜讲观时变今吾中国欲持观时变之学以与西人争未必能胜之若讲尽地力则未知鹿死谁手也中国数千年未辟之地利蕴积以俟今日而地球五洲荒莽之区尚居其半他日亚洲非洲南美洲非藉我四万万人之力终莫得而辟也

趋时若鸷鸟猛兽之发故曰吾治生产犹伊尹吕尚之谋孙吴用兵商鞅行法是也是故其智不足以权变勇不足以决断仁不能以取予强不能有所守虽欲学吾术终不告之矣

　启超谨案西人富国之学列为专门举国通人才士相与讲肄之中国则邃古以来言学派者未有及此也观计然白圭所云知吾中国先秦以前实有此学白圭之言其郑重之也如是知其中精义妙道必极多苟承其学而推衍之未必逊于西人而惜乎其中绝也今西人之商焉者大率经学堂中朝研夕摩千印万证而来而我以学书不成之人持筹而与之遇无惑乎未交绥而已三北也

　启超又案务观时变者据乱以至升平世之事也若太平世必无是何以故所谓时变者生于市价之不一市价之不一生于不平不齐不平不齐生于商之不相通或道路阻于转运或关税互生区别是以或彼物壅于此而匮于彼或彼物壅于彼而匮于此故虽一二日之间数十家之市而变态之起已无量数积以多时参以各地其倏忽幻异波谲云诡益不可思议昧者弗察其故当变之忽来而讶之及变之既去而忘之以故累失算而恒见制于人是之谓拙商有工心计者出求其所以然究其所终极合前后情形以察之统各地异同以较之行之以钩距之法用之以罗织之术参伍错综观之既熟而得其比例之定率乃用其中数以权之以消息之故所发无不中而商皆受制焉是之谓巧商商学之精义至是备矣然其所得者皆商之财也不啻欺商之闇弱而沴其臂以搀夺之也无以异于豪强兼并之为也且彼所幸者亦由地球之上智人少而愚人多故术得行耳若太平之世教学大明天下一切众生智慧平等将彼所谓时变者皆如日食彗见尽人知其所由来与其一定不易之式而何所惊骇而何所播弄乎太平之世自有平货齐物之道而所谓随时随地变态倏忽波谲云诡者皆归消灭也故曰观时变者非太平之行也今吾持此义以语今日据乱世之人知必莫予信也吾今试问有一国于此其商互相搀夺互相倾挤而冥冥之中垄断其利于一人或数人彼其国之商务何如则必曰是将窳败衰落而不可理也识时者必又曰何不合全国之力相联属相友助以与他国敌而徒自縻烂其商务何为也夫吾究不知垄断其利于一国与垄断其利于一人有何殊异也人与人相挤而全国之商病国与国相挤而举天下之商病彼天下亦一大国也妄生分别自相蟊贼故国与国之界限不破则财政终莫得而理天下终莫得而平也孟子曰有贱丈夫焉以太平世之律治之则白圭之流其犹不免于此名而彼之以商务称雄于寰宇者又贱丈夫之大者耳虽然若以治今日之中国拯目前之涂炭则白圭计然真救时之良哉

　　日本食货志商务篇　　　　　　　　　　　　　　　
黄遵宪

古无商贾第以有易无而已至显宗时铸造银钱商业盖权舆于此自通使大唐唐物聚特于太宰府设唐物使一官舶至则遣藏人检查货物命出纳司辨给价值其珍异之品朝廷或以献上皇以告山陵而特禁贾估不由官司私相交易者盖当时所重远方难得之物不在通商也修好中绝宋明之间偶通商舶而贸易不盛又以海寇肆扰每禁通商德川氏之初规模宏远尝许荷兰英吉利葡萄牙西班牙吕宋安南暹罗互市外舶至者辄给以印票许持票再来其时坊津长崎平户和泉界浦海帆云集而日本商人亦造巨舶出海德川氏定为二十家船名曰朱印船禁教之后入海者必奉牒而行又谓之奉书船然卒以天主教倡乱悉绝互市并禁造大舶禁帆用三桅漕船外不得过五百石着为永例外舶抵港不许上陆而国民出海虽遭风难民归亦处斩二百余年兢兢墨守专以锁港为国是终德川氏之世唯长崎开港许中国与和兰通商而已当时输入之货绵糖紬书具文籍为多输出之货铜为大宗余则昆布鳆鱼及铜漆杂器耳而德川氏中叶屡减舶数限出入货物值数故商务日以衰微事详邻交志上下篇中盖亚细亚诸国重农而不重商但恐货物匮乏或无以养人之欲给人之求故立之制限使货不滥出则价不腾贵意在保民不在通商古来政体如此与今日泰西诸国广兴商务以争利益[迥](回)不侔也及美舰俄船迭来盟乃订条约通邻交以横滨箱馆大阪神户新泻夷港长崎筑地为通商市场而海禁大开国势一变矣既开互市外商鳞集轮船帆船联翩络绎东来西往日本亦颇有出巨赀以营商业者先是日本旧习为商贾者仅以一二人私财权子母以图微利未有如西人之醵赀集钱以联合力结为商会者既与西商争利知私财薄不如集赀商会之力之大由是商人合力联结会社然操术不工往往锐进轻举不量力不虑胜先笑而后咷明治七年小野组既破家小野为豪商之首组者谓组合为商即商会也岛田组又报倾产亦豪商当时二家破产连累甚广官库亏损亦及九十六万余圆日本之商势益衰薾其经营之业如蚕卵纸[屡](楼)取败屈蚕卵纸欧洲中原购以为种输出甚盛商人贪得制日苟且声价渐轻政府虑其滥造特设规则立制限商民哗然谓不便外国公使亦生异议政府不得已于七年解禁诸国蚕种概供输出一时万余人聚于横滨减价争卖莫不亏本于是豪商六人协力出八万余圆购五十余万枚而摧烧之乃复原价此时失赀破产者不知几千百人或曰此收买之策乃政府出赀阴遣商人为之云至十年又复败失商法会议局收毁三十余万枚而卒无效其它若三年之豕五年之兔八年之蔷薇十年之万年青皆以无足重轻之物张脉偾兴骤起高价乘机者居为奇货及价落而物归无用因而破产者又比比相踵明治三年有豕白腹者或詑为异物购而去俄而出赀争购各以肥腯彭亨为贵商人贪利甚至寄电报购之香港广东蔷薇万年青因一二华族购而玩赏效尤竞起一花一叶竟费中人之产犹不能得其殊异者兔为日本所无外商乘机谋利乃至每头值数百金商民之愚昧者倾家购取以侥幸一时之利既而价落破产者殊众且有人自杀云

西商有以银米物价限期为买卖者其法实类于博日本自结商会争此风颇有朝猗顿而夕黔娄者譬如米价每石值五圆则悬期订约购米万石或十万石既至期而米价值六圆则每石得利一圆十万石得十万圆矣或每石值四圆则每石损一圆十万石损十万圆矣第指其虚价预揣低昂以胜负而米仍积于仓廪未尝买卖也其它若油若豆若金若银无不如是此盛行豪富有大力者间或联集巨赀尽市场之米概行收买而自定其价以博厚利与之力者复出他策以决胜败市价无定往往一市动云而各商会树党相争又每每操同室之戈使外商得渔人之利以故利权尽归于外商日本十不及一政府颇厌苦之其后豪商有识者乃集合众商开商法会议所设商法学校以振兴商务至十三年因卖丝事与外商争始稍稍有效尔后当能恢复商业欤蚕卵纸耗损以后日本学制红茶又因滥制争卖而不得利输出之货丝最为大宗商人又虑其败也乃联合众丝商结一生丝转运局凡外商买丝必至此局拣式样定价值乃许发卖日本丝商不得自与外商私相交易自设局后外商嚣然不愿请于公使公使商之外务外务辞以此商人之事非吾辈所得干预外商乃停止买卖相持数月卒以欧洲丝价甚昂外商乃不得已而从其章程盖内商与外商争权此为一次云而政府自通商以来力以殖物产兴商务为人民提倡既广开官工场属内务省者有千住制绒所爱知纺绩所广岛纺绩所砂糖制造所属大藏省者有造币局印刷局属海军省者有横须贺造船所唐津石炭所属工部省者有佐渡生野阿仁院内三池之山有赤羽深川兵库长崎之工厂属开拓使者有水车器械制造所木工所炼铁所粉制造所麦酒酿造所葡萄酒酿造所鱼油制造所燧木制造所昆布精制所鱼粕制造所鑵鱼制造所招集工日事兴作复举国家所有轮舶付之三菱会社岁给赀金使争内外航海之利生蕃之役购以载兵役运军器者共十三艘事平属于大藏省改为商船以谋海运命三菱会社代司其事八年七月改隶内务省九月尽举诸舶付之三菱且每年由政府给金二十五万圆以资助之考泰西各国商民创建轮船铁路国家有以官船给之者有以官地付之者有岁出官金以资助之者有借给经费免收利息以助之转运者甚有以商人订约岁得四分五分利苟经营不足此数筹以弥补之者盖轮船铁路为一国公益所关国家遇有军务赈务既便征调尤便运输且民间重滞难运之物若煤若铁寻常人力不便营运者苟轮船能通铁路能到不难变废弃之物而为货财化穷僻之乡而为富庶非独利商实则裕国又各国皆有而我国独无则利权尽为外人占据但使创立一轮船商会无论其得利与否此商会中有十余艘轮船每岁所得转运之赀及一百万则此一百万金仍归于吾民不至为外人夺去国家安得不设法保护之乎凡创办之事根本甫立外人争揽利权者又往往倾赀以争竞设策以摇撼故得利甚难国家出赀助之亦势之不得不然者也三菱会社既设即于是年购美国船四艘以分走上海旋又与英国彼何会社争日本沿海之利英船卒让之独行十年麑岛之乱尽举轮帆诸船以供国家调兵运粮国家亦赖其利盖办理已有成效矣

以官工所开炭山付之长崎商社以劝民人开之业复于劝农局商务局拣派官吏往中西各国考求种殖之法孳养之方制造之事归以教人于直隶购羊千头于纽约购马数十匹于欧洲诸国购葡萄木棉草及其它奇花异卉开农场设学校日讨国人教以务财训农通商惠工诸事又设共进会若绵若丝若茶若糖各令商人出品每物不下千余种分别其精粗优劣上者给以龙纹赏牌次凤纹赏牌次花纹赏牌又次给以褒赏之章以内务卿监临其事拔其尤者以劝众人明治十年又开内国劝业博览会萃全国物产工作比较而赏拔之则国皇与后均亲临会场以示盛典而米利之费里地费亚百年大会澳地利维也纳之万国博览会佛兰西巴黎斯之大会皆特命卿辅总裁其事俾督率商人赍物以往得褒赏者归而夸示以为荣米国百年大会初命内务卿大久保利通为总裁继命陆军中将西乡从道澳国大会特命议官佐野常民皆令亲赴会场归上其事于政府法国大会亦命内务卿伊藤博文为总裁复于中国之上海天津门英之伦敦新驾波法之马耳塞俄之华地云士铎美之纽约桑佛兰须斯果分设领事命以时呈报商务而政府以本国制造物如绵织物丝织物丝绵交织物衣服陶器磁器七器漆器竹器铜器鎕器纸扇子团扇于十二年布告一概免税许之输出凡有可以拓商业揽利权之法皆依仿采择一一举行然而通商十余年惟明治元年及九年输出多于输入其它则输入过于输出者为数甚多也盖自维新以前各藩学习西洋兵法以戎衣劲服从事遂以洋服为便稍有摹拟者德川末代将军曾着洋服人争诽谤外交渐开既势力自审不敌遂艳羡其事事物物无不尽美明治三四年间各藩士多用洋服脱刀剑者其时东西衣服并用奇装异饰招摇过市外人颇为嗤笑三年令士民散发脱刀一任其便于时地方官谕令人民或以散发有益于养生为言或设不遵断发之令甚有令结发课重税者于是士民之头发靡然一变云未几国皇断发皇后亦废弃薙眉齿旧习逮明治五年制定文武官礼服一用洋式而服色一变矣房屋旧皆以木制幕府之末惟一延寮馆筑之以石盖亦以馆宾者既而官厅学校工场皆效西式层楼杰阁穹窿壮丽惊人耳目五年东京火灾政府命于京桥新桥间创造市街墙砖屋瓦一依西俗特借给经费以助成之而居处又稍变矣上行下效靡然从风为官吏者限于礼制无论也豪富大贾故家世族学士文人亦头戴笠足踹皮靴手执鞭杖鼻撑眼镜若入而居家不以巴黎斯之葡萄酒古巴之淡巴菰饷客辄若有惭色而巨室大家更且墙被文绣地铺毛毛登矣即下至穷乡陋邑小户下民偶有余蓄亦购猩红为褥碧琉璃嵌窗以之耀乡里以故外物丛集大而轮船机器巨利鎗小而冠革履手拭襟饰连樯累舶日新而月异外商之工于谋利者又且以英美之物效日本之制输入之物每年累加设关以来浮于输出者遂不下亿万矣输出入货值既不足相扺金银日益滥出自安政五年横滨开港迄于明治四年凡十三年间溢出金银大约及八千万圆通商之始未谙外情所订条约以货币互换为言政府乃定以洋银一枚三分之一换金一两之制外商不劳而获厚利百方交换其时流出者盖不知凡几美国条约云外国货币与日本货币种类同轻重同许其通用听两国人民互相交换又云日本人民未习用外国货币开港之后凡一年间官于各港设经理所所有日本货币应听米利坚人求请照价交换英佛俄兰诸约皆同而政府是时未知外国货币价格也乃定以洋银一枚三分之一换金一两之制外商以兑换之间骤得美利日夕持银责官吏互换官吏乃限每日每人许换之数外商又雇人互换行之一年而后已按当时价值每洋银一圆仅值日本金一两十分之七五云以各税关未经查核故未悉其确数然自度长铸金以后累世积蓄倾荡殆尽云明治五年以后税关始稽金银溢出之数至十三年输出过于输入凡六千六百余万其中有新铸货币五千余万综计通商至今为数凡一亿四千余万云若通商各国输入之货以英为最多输出之货以美为最多其与中国通商则近岁输出入之数各在四五百万圆间不甚悬殊也

　　日本食货志后序　　　　　　　　　　　　　　　　
黄遵宪

外史氏曰古所谓理财之道所以谆谆然垂戒者要不外乎财聚民散盖天地生财止有此数上盈则下虚上益则下损民膏民脂日竭于上饥寒交迫父不能有其子君不能有其臣天下之大乱作矣自古圣帝明王未有不以聚敛为戒者也虽然鹿台之财武王因之琼林之库唐祖因之失国者以聚敛得国者即以其聚敛散之于民而四海犹不至于困穷事变之极逮夫今日乃有祸患百倍于聚敛至于民穷财尽虽有圣贤实莫如何者是则尧舜禹汤文武周公之所不及料所不及言者也是何也曰金钱流出海外也挽近之世弱肉强食彼以力服人者乃不取其土地不贪其人民威迫势与之立约但求取他人之财以供我用如狐媚蛊人日吸其精血如短蜮射影日中其荼毒以有尽之财填无穷之欲日朘月削祸深于割地数倍于输币百倍于聚敛又不待言也既经明效大验者印度则亡矣埃及则弱矣[土](士)耳其则危矣欧洲大国皆知其然必皇皇然合君臣上下聚族而谋之欲我国之产广输于人国则日讨国人以训农以惠工于是有生财之道欲我国所需悉出于我国不必需者禁之绝之必需者移种以植之效法以制之于是乎有抵御之术欲他国之产勿入于我国则重征进口货税使物价翔贵人无所利于是乎有保护之法凡所以殚精竭虑析及秋毫者诚见夫漏不塞十数年后元气剥削必将胥一国而为人奴矣日本自开港通商以来其所得者在力劝农工广植桑茶故输出之货骤增其所失者在易服色变国俗举全国而步趋泰西凡夫礼乐制度之大居处饮食之细无一不需之于人得者小而失者大执政者初不料其患之一至于此也迩年来杼柚日空生计日蹙弊端见矣全国上下知金钱流出之大害乃亟亟然议改条约欲加进口之税免出口之税庶以广财源而节财流而大势败坏不可收拾悔之晚矣虽知其既晚挽回于将来补救于万一及今犹可为也今核明治五年至十二三年海关出入之数先详货币次胪物品次别国名皆为提纲择要比较数年以来使天下之人晓然知其得失利害之所在嗟夫日本与诸大国驰骋而十年之间流出金钱乃踰亿万之多其何以支痛念兄弟之国窘急若此不禁为之大息而流涕也而或者犹曰是第据五港关吏报告之书尚有流出金钱不具于此者则益非余之所敢知矣

　　商战论　　　　　　　　　　　　　　　　　　　　
汪康年

国立于地球之上咸以战争自存者也以战自愓罔不兴以不战自逸罔不亡战之具有三教以夺其民兵以夺其地商以夺其财是故未通商之前商与商自为战既通商之后则合一国之商以与他国之商相战然则商之持筹握算以与他国较锱铢犹其被甲执戈而为国家力于疆场也其货物则其兵刃也其赀本则其糇粮也国家之待将卒必厚其粮糒而予以利器岂偏爱此将卒哉以为是一国存亡所系百姓生命所关不敢不致谨也今夫农尽力田亩或植材木以出地中之所产然非商则不能运而致之远工取五行之精而制为器用非商则不能衒于肆以得他人之资且商之为事常兵之为事暂商之为事繁兵之为事寡商所赴之地多兵所赴之地少兵者备而不必用者也然则国家之当加意于商岂不甚重矣哉

商之所利货物美赀本轻程途捷营销广四者而已顾四者非国家加力助之则不为功不行激劝之法不定专利之条不严冒牌之禁则货物不能美银行不设税则不减假贷之法不定则赀本不能轻铁路不开轮船不广内地不通盗贼不戢则程途不能捷不设公使领事于各国及其通商之埠不能以轮船载货而致之他洲不能以兵船卫之不能以全国之权力保护之则营销不能广如是则全国之商不过持其旧法行迂曲之途而待销于本境之内欲求商务远驾于他国之上得乎

西国商务之极盛也以其保护之甚力也保护之道维何曰使之便利使之有权而已是以定钱式及金银铜三品之价开官私银行定汇票使用票轻出口之税凡税不与物价相比者得随时改定开铁路行轮船凡至他国者得载以己国之船而护之以兵轮又定开设公司之例定专利之条严冒牌之禁凡以使之便利之许商人设市馆为议论贸易及定价值之所又许立商会使得商禁约他国货物之法他国之币不得流入内地或恐碍本国货之销路则重进口之税恐碍本国之工作则轻进口之税凡以使之有权也故西商之至各国求必得而谋必遂职是故也

夫使商人便利使商人有权所以保商也即严治商之禁令厘剔商人之弊病亦所以保商也西国之治商也凡商家册籍及存货底单及进出款之簿皆有一定程序岁呈之官以便稽核凡商之章程必请于官官允其行必力保护之其行使银行之票及保险之法皆有定章至若不得已而倒闭则官稽其存数而使之摊还不得有所偏倚又定报穷之令凡报穷者不得齿于其类若有意诓骗或经商不合法度而致倒他人之财则官得按法严治之店之伙友侵没主人之财者皆严治其罪夫如是故商人皆慎重不敢为非而彼此得相信相保也

今吾中国与西国交通以来兵则屡战而不一胜条约则屡定而权利愈失西国之货销行者岁亿万计而有损无益之物虽阑入而莫之能禁财货日失利源日涸然犹幸西人能忍受艰苦节啬勤力以与西人相搏相持虽不能相抵然尚十得五六而闽粤民之工商于南洋及美澳诸洲者每岁寄回之银又十得二三故中国虽困乏尚得支持而国家关税亦盈以取盈而且振饥则捐之商御敌则捐之商有大工大役又捐之商而报之款尚不在此列然则商固无负于国家也

呜呼中国商人之困至今日而已极矣一不铸金帑又不定用银币之制致受西国镑价之亏二银钱价低昂不定致商人有受暗亏之虑三各省平色万殊致受钱庄抑克之亏四假贷抵押及存银均无定法使商人运掉不灵五不明许商人立会致商人无自主之权六不设市馆以定随时公平之价七各业所立行规不与官相通官可任意废去八不立专利之条致商人不敢出重赀创办新业九不严禁冒牌使美劣得以混淆出重赀者不必能得利十无专治倒帐之章程致被倒者无可控诉十一有意亏倒及设计诓骗者不能尽治以法致市面大败而奸猾之徒仍得公然出入官商之间十二凡伙友亏倒主人之赀官不能严治致有赀财者不敢放手营运十三无保水火险之行使商人得保其赀财十四不能重进口税而轻出口税使中国货物得畅销于各国十五不开铁路不广设内河轮船使行程迂遶十六无径达欧美洲之轮船使得载货以之他国十七各国不设领事无兵轮驶行外洋使经商各国者得有保护权则内外倒置便利则中西互易困厄己国之商而便利西国之商未有若今日者也

然犹曰力不足不能行也[财](则)不给不能办也国权不足不能得之于西国也自秦汉以后政尚疏若必使悉皆治之国恐转丛弊也固也顾何以出口之货不能减轻其税乎厘局约俟军务告竣停止今已逾约矣独不可裁减之乎然犹曰偿款方迫兴作方国用方匮非轻徭薄赋之时也顾独不能厘革其法制裁厂并征使商人得行轻捷之途乎今厘卡如织一水之地而抽厘十余次验票又十余次一货之税而征之于未成材料之时又征之于已成器物之时物价之低昂不一也而税则一成不变有始仅值百抽五者继至十抽三四各局之衰旺不定也而税额则有增无减致有强税就额之弊尤可异者一国之中而各省之章程不一一省之中而各局之章程又不一一局而前后之章程又不一至于以若干起税及何物免税皆无一定之章故尺布斗粟未尝获免日用之物未尝见触甚至司厘卡之员溢额则得奖亏额则见责岁增则留差岁减则撤差如此有不朘削脂膏例外取盈以求称上之意乎夫以各省督抚之明察岂不知此而因循不变者一则苦无安置冗员之地一则外销之款无可开支呜呼国家得一二而使民间失千万不许明销而俾暗取诚非计之得也

顾此犹制之自上以备国家之用商民不敢怨也假使承办员役能体　朝廷不得已之意一秉至公绝无留难则商民犹不甚困也然而莅其事者大率负债积赀百计求说而后得此将于是清负将于是起家何暇他顾故其扼制商民之法至不忍言有得钱卖放之弊有大头小尾之弊有得钱减货之弊此犹病国而不病民也若夫银则补水钱则补串罚无限制稍不遂意则蹴坏其物以吓之新鲜果物则故欲翻动以挟制之甚至故栽伪洋而迫其掉换且又商人守卡而故与晏开商船乘潮而故与停留疾风甚雨而故以稽滞商人之赀财不顾也商人之身命不问也是以厘税之人上得其一而下得其九此九成中官才二三耳司事颇得其三四而巡丁则得其五六夫纵千百虎狼以逐羊兔几何不相将俱尽者而欲其能致胜得乎

顾中国前则以官剥商而商困今则以官侵商而商愈困庄子曰牧马者去其害马而已矣孟子曰所欲与之聚之所恶弗施尔也夫商之择利不待教于官也今之经商宜以新法求利商人亦稔知也道在正商法保商权捷商[途]而已矣今之言治者动曰宜通官商之气宜合官商之情于是有曰官督商办者有曰官商合股者有竟夺商人之事而之官者夫以官之积威商人安能与之较论于是豪猾之徒以中国之官权行西国之商法官本则昂物价以扺除而莫或过问也商本则暂以微利縻而莫敢与闻也遂以倾诈阴险之才行笼络捭阖之术尽取天下之利权而归之一己而商人愈困矣

缚勇士之手足而使与人得乎桎梏勇将絷维健卒而使与人战可乎今置商人于牵掣拘挛之地抑郁之乡欲其能与各国之商争胜是犹南行而北辕也夫以中国之商受中国之法以理论之固当尽行折阅无可牟利矣顾环观华商亦颇有积日月之力以获赀者盖华商性能俭约刻苦无多求利不敢效西人之奢故拾遗掇剩稍能步西人之后尘且又有意外之幸焉盖法不准情于是所司有行法外意而潜减货值者又有因比较严切两卡争厘因减厘以致商者又有船户以司役通同或减名数或常年包贿若干以漏厘者又有托官船试船夹带以邀免者又有挂洋旗托洋人报关以免苛政者呜呼使商人失利于彼而得策于此此岂谋国者所忍闻乎然则今日欲振商务必自设商部始必自裁厘并征始

　　商学　　　　　　　　　　　　　　　　　　　　　
阙名

古者取人国以兵至周而一变其局齐太公以表海之雄劝工极巧通鱼盐之利冠带衣履天下而海岱裣往朝盖已变为商战矣其后中衰筦子犹修其术以为轻重九府亦成九合一匡之烈由是言之商之取人国于不觉也甚于兵焉善夫白圭言曰吾治生产犹伊尹吕尚之谋孙吴用兵商鞅行法也故计然治吴不韦伯秦皆以商人兼并之谋为恢拓国家之本沿及风流至于桑孔尚以商学而取济军国后之为国者才能不及中主而动喜为抑塞言利之说夫利而可塞抑之诚是也特恐不出于一孔者必为数途不聚于中国者必输之四裔也昔者乌能得戎王之财而秦皇封之非封其富也诚以戎之财入于中国则戎之命脉操纵于中国之手而不敢动耳故其功无异克敌而战胜于无形反夫是者可以观矣近世泰西盛行商学凡其商人所至之地即为国权所及之地故英人兼并坐大于近十二年内增拓至二百六十万英里而国家无毫发之费其余如阿非利加皆为诸强国按图剖分以施行政事犹尚以自主名其君若相犹不知其国已入人手者比比然也其能如阿比西尼亚脱兰寺发耳力抗强敌者盖亦少矣阿比西尼亚在阿非利加北境乃意大利按图剖分所得意人以兵占之为阿所败意相辞职遣使行成然未尽撤意兵脱兰寺发耳乃美人释放黑奴划区以成民主之国英垦地公司侵之为所败中国自通商以来入口货多而出口货常少司农告匮尝徇诸国所请多增口岸以畅消洋货而重增军需所入然其实增之于货价而出之以海防军火器械无不仰给外洋名为有三千万两之税以抵制漏卮实则除民间贸易补出二千余万之外国家仍补三千余万两敲髓吸肌使人不觉一有小故动以兵船相恫愒必遂其欲而后止然则中国非讲商务无以为自强之基非定商约无以为挽回利权之计中国商约有来无往华商往来每附英德商船以行光绪初年招商局曾派和众轮船前往美国彼国照无约之国上税加重数倍折阅而回曾袭侯在英亦曾设立公司以自运土货乃伊国银行不肯借贷银币不能周转兼为重征所困亦遂罢设独香港新架坡乃无税口岸华商乃得往来自如而论者乃欲为闭关绝市之谋不亦谬乎今综计通商以来利害上比周秦迄于近代都为一篇名曰理财学客难问答其宗旨所在专在流通财货而国家中握其枢则亦平准之说云耳

问商者贱丈夫之业士人羞称三代盛时天子食租衣税而已什一之外未尝有取于民故当时无甚富甚贫而国家甚赖有土及其既衰天子征伐四夷司农告匮于是海内始骚然置均输事盐铁矣而圣王犹或非之今若行商法则是驱南亩而尽为市人民弃其土而君失其民则国非其国也而欲与之兼并行仁义其可得乎曰利者民之命也利之所聚民必归之故圣王非能使民也利之而已井田之于封建亦因其势之自然自泉币盛行而通施之权不在粟帛而在货布然则井田不废其势有所不行何者利有所并而民为之用也故人君分并财调高下以收之使财币行如流水而贫富自均无所谓限田无所谓均赋也盖已取井田之法而隐用之矣然豪侠者流或贩脂卖浆以富至千万细民仰食者拟于县官则天子之民仍为所收也然尺符一下征租调役无不应命者则上之持其柄也近世泰西无国不商无商不会甚者专其利以夺其民辟其土而代其政国家拱手受成以大张其威福而会商卒未闻一叛者则以上统于商部而下操于国家大银行也其发之也自上其收之也亦自上多则为之制少则为之通凡可以得邻国之财而制人之死命于不觉者无不为之谋也故民奉其上而无二心取其财而无二议其视邻国之君如孤寄也邻国之民如口肉也邻国之地如户庭也三军之士一闻令下如水之赴壑举人国若疾风之扫叶焉当是之时虽有猛将良臣曾不救瓦解之祸其故何也盖利权既失民久慑其气而不敢动也如此而欲安贫贱守王道以自存其国其势有所不能

问商之为官于古有制而周礼必属之于司徒其故何在曰此王伯之微权古今无异轨者也夫商之能夺人命也亦如教之能服人心也人心所向国亦随之故王者不务广土而务施教伯者不务得地而务经商昔者文王之治岐也使召伯循行南国而三分有二非果能得其土也服其民耳商之能夺人国于不觉也亦犹是也故周公合之于司徒以士施教以农守地以商得财三者得其一犹可无敌于天下兼三者而用之者乎周之王也有自来矣今泰西诸国除经商之外无不设立教堂冞入其阻以煽惑人民者租界隙地无不租购设立垦地公司以为得寸进寸者盖兼三者而用之矣故前之收其租税称为地主者今反而耕其土地居其城郭纳其租税焉前之服其衣服习其语言使相从日化者今乃服其衣服变其语言入其籍贯受其洗礼不敢自异其种类焉由前而观则有英之于印度西班牙荷兰之于南洋诸岛美洲之国之于红皮野番矣由后而观则有美之于檀香山荷兰之于亚齐英之于北班鸟缅甸矣故昔之强邻惟务克敌今之强邻惟务灭种灭教欲保教以存其民商其首务也为国者可不勉哉问昔日本之与诸国立约也亦与我同及我光绪之初乃逐渐改为管辖寓民而许杂居购产然则泰西之与日本亦三者行而日本不以为危则又何也曰日本之不危其故有四民智大开一也商务盛而制造兴民不仰食于洋人二也管辖寓民受其法律三也兵能庇护己民张国威四也然当时俄民尚欲醵资以全购对马岛焉则其危可知矣今中国无此四者洋人于附近租界买地筑路建房即并入租界设巡捕治刑狱并听华民之讼大有人随地迁之意而欲效法于日本不已危乎他日有以此为辞者甚愿取日本之法而比较之

问周礼司市禁靡物胥师掌平货贿察诈伪今泰西化学盛行入其都者钢制之钻石牛乳之象牙硫磺之鸡蛋菅之罗锦鱼鳞之明珠充塞于市炫耀而不可逼视入手而不知所择则是司市不禁靡而胥师不察伪也而谓其能行周礼其可信乎曰此正泰西能行周礼而善变者也夫民食于富者因其财也富之能役贫者利有并也故周公为司市之法以平之亡者使有利者使阜害利者使亡靡者使微所以调剂之使各人皆无良楛通塞之病也而货财均矣然而豪商大贾或异斗别衡变轻为重化大为小而数不可稽则司市不能制而奸蠹得持良贾之短长于是则不平故为质人以稽之所以平权衡定轻重归于一而不可乱也然奸蠹之民以真为伪以窳为巧入口而不可食得手而不可衣则是诈取民财而肆其兼并也故为胥师之法制之然犹为肆长使名相近相远者实相近相尔者皆平正之未尝因其无害于人而亦禁之也今泰西所作伪物皆察其与原质相同以人工补天工者乃得取牌售卖又用肆长之法分别其相尔相远而直揭其名未尝以为真物而乱之也夫富者争于靡丽而贫者得佩其服饰则是伪者易求而真者不贵也均财之道于是乎见若夫醇酒渗矾肉质灌水瘟猪上市禽兽非时金银器皿合铜不中程序皆有禁例泰西市物皆有考较之官凡食物皆经官验然后许卖违者有罚以显镜照其内质若牛之瘟者并不许卖其结虫茧者则货于胶厂熬胶以作用物禽兽鱼皆有禁止渔猎之期期内不得售买违者亦有罚金银质作器必须合铜然合金合银皆有定式成数亦有官以水验之不合式者充公正与周礼禁靡察伪之旨相合故曰能行周礼者无过泰西若也今中国之商但知饰伪茶叶染以绿矾大黄必有虫蛀棉花灌以热水光绪初美国棉花歉收英人乃贩棉于印度日本中国三国棉花大盛独中国之棉花灌水行经赤道变为朽腐折本千万其后日本印度棉花皆远贩于英独中国寂然惟日本尚购棉于中国近日亦因灌水之故设公所以验之有水者罚钱焚货不遭商会之焚弃即遭医官之禁买商业之衰由此来也尚宜开商会而禁之

问古周礼贾师各掌其次之货贿之治辨其物而均平之展其成而奠其贾然后令市四时之珍异亦如之考之于今亦有合乎曰此即泰西所谓博览会日本所谓劝工场也当日本之维新也货物苦其[输](谕)入乃分遣藩士专励工商回国之后于横须贺地设立劝工场凡新物为本国所造者悉陈列其中延请博士为之评定其价值品其高下许以卖权禁人仿造虽至微之玩物无不从而奖给之商人购货精粗美恶一望了然人情好尚不能蒙蔽其货之难销者工固不造商亦不买故工无费力而商不靡财期年之间国人大化民励于工而新物盛出商无废货而转运不穷其后东京长崎相继竞起工业大盛初年进口伞骨凡七十万金末年乃无一而反有出口焉中国素产磁器而日本陶殖充溢美洲茶叶近以印度为强而日本之茶乃远过中土丝以意大利为美中国嘉湖之丝粗细不匀外洋购丝以意大利法栗阳为美而日本蚕利可夺中华十年之间商务等级由二十五而上居第八焉故泰西诸国称为东方英国也今中国以四兆人民之众土产数万万之饶而工不励其力商不修其知各存方隅自囿之心一切行情货价涨落无常相隔百里价值异彼此欺诈以获盈余墨守之商贩卖滞货而不知变争先压以冀早回资本于五洲货情梦然无所知也本地工业未尝一为考究也即有一二新奇之货亦过问无人埋没于空山淹沈于闾里者不知凡几商学不明工业由是不振也是宜于各处通商口岸设立劝工场远仿周礼贾师之法近法泰西保业之名凡土产之货制造之能分品罗列使工商一望而知定价者不为欺朦制货者各竞其巧各国商人因此而归报其国争来购买则商务盛行而国可富强矣

问今日本之劝工场其效明矣然而泰西博览会之开每数十年而一设合五大洲而品第之中国初会于美再会于法三会于荷兰过问寥寥说者谓以西人而办中产不无隔膜或又谓开会乃藉名抽丰之举于商无益其说然乎曰否夫劝工之法于古有之虽无博览会之名而已行其意周礼司市上旌于思次以令市郑笺上旌者以为众望也见旌则知当市矣思次若今之市亭是古时市政本有上旌之典并有上旌之地亦有主旌奖之人特未合五洲而权衡之耳又贾师凡国之卖儥各帅其属而嗣掌其月凡师役会同亦如之又司市凡会同师役市司师贾师而从治其市政掌其卖儥之事孔颖达谓不帅胥师者不知物价今泰西虽无师役设市之例而因庆贺设会则会同之意凡赴会者必特简博士简派大臣以临之品其高下而赠之金牌亦与上旌之典相合其必选精通商务之人亦与遣贾师之政无异今乃付之西人付之使馆更付之不知格致之商贾其无益也宜然故赴会三次卒未闻得一新法以振兴本国商务者此其故也

问泰西各国于商务最重流通乃异产入口必储关栈虽为偷漏而设然于财则滞矣敢问征诸周礼其说奚在曰国君之于国犹父之于家子孙虽能殖财不能不关白家长一其权也泰西之于商务虽人人有自主之权而统执其法者必归之于国未尝以之自私也考之周礼治市之政凡通货贿以节出入之司关掌国货之节以联门市凡货不出于关者举其货罚其人凡所达货贿者则以节传出之其于市也贾师定其贾然后令市夫必定贾然后令市则其不私售也明矣然则关栈之设未尝非古制亦可行于今世也且古之为关必有重门之险山溪之固有司门以掌其管钥有司节以掌其信命其入市也贾师定其贾司市定其品又有胥执鞭以守门掌其坐作出入虽无关栈犹关栈也今中国于商务事权既不执其枢纽货物一到劫夺而征其财自买自卖为虚为盈不过问焉则何如复古时关市之法设立关栈储大地财货于一栈之中为出为入为销为滞皆不能逃其鉴察然后征之则民力可稍纾而国家亦省巡缉之费也且中国之商约曾定值百抽五之例货既未沽值于何较则其设关栈而征之于出栈之时也尤宜夫画地而为关与建屋而储货其理固同矣安见关可设而关栈不可开乎故曰宜设关栈也

　　日本物产志序　　　　　　　　　　　　　　　　　
黄遵宪

外史氏曰物产之盛衰国民之勤惰系焉田野之芜治系焉而国家之贫富强弱无不系乎此宇内万国自古迄今昭然若揭矣今海外各国汲汲求富君臣上下并力一心期所以繁殖物产者若伊尹吕尚之谋若孙吴之用兵若商鞅之行法其竭志尽力与邻国争竞则有甲弛乙张此起彼仆者其微析于秋毫其末甚于锥刀其相顷相轧之甚其间不能以容发故其在国中也则曰讨国人朝夕申儆教以务财力农蓄工于己所有者设法以护之加意以精之于己所无者移种以植之如法以效之广开农商工诸学校以教人有异种奇植新器妙术则摸其形绘其图译其法而广传之凡丝茶棉糖之类必萃其类区其品开博览共进之会以争奇竞美褒其精纯禁其饰匿而进而劝之而犹虑他国之产侵入我国吾之力微不能拒也则重征进口货税使人物腾贵无相侵夺而吾乃得徐起而收其效于是乎有保护之法泰西一千八百四十四年美国初兴铁利其时英国输入铁条每一吨值三十六圆课税二十四圆又英国输入铁块每百磅值三圆三十钱亦课税三圆盖重课人税使价重于我国产亦可以销流俟国产王税乃递减西人名曰保护税而犹虑己国之产不售于人国吾之利薄不能盛也则分设领事遣委员使其风尚之所趋人情之所习而依仿其式以投其好于是乎有摸造之法又其甚者商务不竞继以兵战一遇开衅以偏师毁其商船使彼国疲敝不能复振而吾乃得垄断以图其利如英之于荷兰则尤争之甚者矣泰西百余年来累世讲求上自王公贵人下至庸贩妇女皆心知其意上以是为保护之方下以是为报国之务泰西人有恒言疆场之役十战九败不足虑也若物力虚耗国产微薄则一国之大命倾焉元气削焉彼盖筹之精而虑之熟矣譬之一豪农之家环四邻而居者以所居近市各出其瓜瓠果臝之美以图朝夕升斗之利而为之人主者一听其贱佣下婢栽培灌溉曾不一问欲以是争利不亦难乎不亦难乎日本维新以来亦兢兢以殖产为亟务如丝之售于英法茶之售于美海产之售于中国则尤其所竭精敝神以求之者可不谓知所先务与管子曰本富为上末富次之太史公曰善者因之其次利导之其次整齐之其次教诲之有国家者能勿念诸作物产志

　　论中国宜开赛会以兴商务　　　　　　　　　　　　
刘桢麟

中日战后日开五口俄筑满路英通滇梧法入龙州德要口岸美觑铁路加税之议不成制造之厂任设鸦片之耗岁三千三百万纱布之耗岁五千三百万杂货之耗岁三千五百万漏已罄蠹蚀及腹岌岌哉以至贫极弱之中国处于今日孰不谓振兴商务之不可缓哉刘桢麟曰中国之兴商务匪自今日始矣招商之局开平之矿制造之局铁政之厂银钱之铸织布之局三十年中次第振兴厘然可数近者创铁路开银行行小轮兴纺织设商局凡可以保华商之利抵洋商之权者靡不锐意经营竭力兴举亡羊补牢谓将不晚矣然而轮船招商虽有成效而总办买办能否得人装货载客能无弊混且往来各口能否越南洋太平洋一步而太古渣甸德忌利士多方排挤能与敌乎二十一省五金之矿甲于地球而开局持久仅区区开平一隅匠师乃取诸外人出产仍未足自用化分未精销售未广能尽地利乎上海设局制造为名而船械乃购之外洋中日之战所出鎗炮一皆无效此后急需能不仰息他人乎汉阳铸铁号称备用然钢轨何以不用之于铁路商本何以不免于折阅岂采炼未精乎抑销路非宜乎鼓铸银圆可以救圜法之衰可以便上下之用可以塞暗耗之患然成色搀杂重率无准私铸日伙洋商相戒而不用小民兢兢但防售伪能弭其弊而要其信乎供内地之必用扺洋货之大宗莫要于织布而土棉未能广种花式未能自创轧花纺纱机厂未盛何以减进口之货乎自余新政若铁路则车轨费巨何以让诸人商股烦难何以不能集若银行则用人何以得宜行钞何以取信押何以无弊若行小轮则牌费何以多讹勒驾驶何以少华人内河以多淤塞至于纺织何以屡开而屡闭商局何以经年而无效今夫此十数事者执中国之士大夫而诘之曰中国无商务岂不色然惊哉夫以此十数事不全不备之商务而谓中国可以自恃也虽蒙竖童骇靡不丑诋之矣然而补苴罅漏以坐视其不全不备而任听洋商之侵蚀以至于尽则又乌可以已也

然则欲兴商务其法何从其道何先今夫村儒乡负作家人言自为义理与见学人闻通论始茫然河汉惭其形秽矣山乡富儿虽饶衍朴鄙可笑乃迁室大都与交贵游则丽都文楚久而化之矣惟商亦然非迁地为良也物以比例而类分人以观摩而学进中国之业商者能耐劳苦能尚省节其操纵市价久于其业者亿中每十九此西人所不及也然而愚者多而智者寡吾见有专业一门者每每终其身及数世不能自脱而其所得利亦终其身数世未有进也至于各分行户散而不合资本微薄无以致远或出一善业则假冒搀夺必使败其成而后已而从事工作者只善因而不善创其黠者乃多方欺诈无耻射利以售其奸是以此疆彼界厚己薄人各私其利罔顾大局商既不自爱而国家亦以此薄而贱之不为保护不为提倡其婪赎官吏且复讹索抑勒多方骚扰以病之也是故合股份则股份亏集公司则公司倒土货日见其滞销洋货日见其充斥内受压于长吏外见于洋人呜呼岂西人尽智而华人尽愚哉西人当富而华人当贫哉无以比例之而观摩之也夫恤商惠工条理万端而提倡风气辟启津途可以破华商之愚惩华商之伪劝华商之勇扩华商之见合华商之势使小者大因者创拙者巧诈者信孰有先于赛会者乎

赛会之举仿于何时也三代以上虽无明文若乃其意则可见矣管子曰来天下之财聚天下之物藉其通货御之以轻重高下之数国之利也周礼有大市朝市之分大市百族为主朝市商贾为主训方氏亦有观新物之政夫聚天下之物开百族之市观新物之出岂非赛会之谓乎西人赛会之典始于英京伦顿既而法京巴黎继之奥京维也纳继之美国行之费里地费省日本则行之于东京而美国希加哥四百年之大会尤为古今所独其设会也有农工院有动植物院有矿务院有机器院有电务院有政务院有邮政院有文艺院有邻政院其设会之地广至数百亩与会之众多至数十国楼阁园囿密若栉比珍器什宝目不得瞬萃五洲之技能极天人之能事盛矣哉今夫耗千百万之赀财费亿兆人之思力徒区区以供游览者之心目几何不掷黄金于虚牝矣然而东西各国每举一会其国之人之聪明才技必增一倍其国之货贿贸易亦必增一倍而他国之与斯会者亦未尝不被其益何也所谓物以比例而分学以观摩而进也中国向称守旧靡有异人己之已能不患人之剽窃人之所长皆为我之取法其便宜多寡之差尤不待比例算故中国不兴商务则已中国而兴商务必自赛会始吾今请言中国赛会之利有八使天下之主持商务者或有取焉

一曰联交谊西例凡开一会必先具文照会各国之外部转饬其地有司晓谕工商人等载其国所有之物产制器往与会国家则拨派员以经理之所费数十万十数万不等而送物之人亦动至数万上而士绅下而工商不远千里萃杂杳自开会之日各国分院标识灿若列肆互相浏览互相谘访情意浃洽有若平生所以交谊密而和约可恃也中国于外情向多隔膜推原其故一则以非我族类而异视之一则以畏彼之故不乐与近故交涉立约动每棘手而交涉之案通商又居其半寻端肇往往坐此若开此会使吾华绅商日与彼族相处狎其人情知其趋避公私融浃嫌怨自释遇有交涉因势利导国家不致因恫喝而受吃亏之害而商民既通于外情亦不易寻端弄以贻国家之忧也利孰有大于此者也
  </div>
  <div class="pagination">
   <a href="皇朝经世文新编_page41.html">
    上一页
   </a>
   <span>
    ...
   </span>
   <a href="皇朝经世文新编_page37.html">
    37
   </a>
   <a href="皇朝经世文新编_page38.html">
    38
   </a>
   <a href="皇朝经世文新编_page39.html">
    39
   </a>
   <a href="皇朝经世文新编_page40.html">
    40
   </a>
   <a href="皇朝经世文新编_page41.html">
    41
   </a>
   <span class="current-page">
    42
   </span>
   <a href="皇朝经世文新编_page43.html">
    43
   </a>
   <a href="皇朝经世文新编_page44.html">
    44
   </a>
   <a href="皇朝经世文新编_page45.html">
    45
   </a>
   <a href="皇朝经世文新编_page46.html">
    46
   </a>
   <a href="皇朝经世文新编_page47.html">
    47
   </a>
   <span>
    ...
   </span>
   <a href="皇朝经世文新编_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
