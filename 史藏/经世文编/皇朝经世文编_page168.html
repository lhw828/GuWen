<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 168 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 168 页/共 219 页
  </h1>
  <div class="content">
   勾　勾敌之信以为通。勾敌之勇以为应。与国勾之为声援。四裔勾之助攻击。胜天下者用天下。未闻己力之独恃也。抑勾者险策必防其中变。恩足以结之。力足以制之。乃可以勾。唐太宗勾突厥肃宗勾回纥明成祖勾兀良哈王允勾吕布曹玮勾厮敦裴行俭勾伏念此勾之善者宜臼勾犬戎何进勾董卓殷浩勾雷弱儿崔胤勾朱温此勾之不善者至如石晋勾契丹攻唐宋勾女真攻辽得其利而受其害又勾之善而不善者　李愬擒丁士良即用士良擒陈光洽复用光洽降秀琳用秀琳擒李佑用李佑复为之擒元济愬乃勾人之最能者

委　委物以乱之。委人以动之。委垒塞土地以骄之。有宜用委者。多恋难成。不忍无功。委者饵兵也以辎重居前因乱而乘如操之制袁绍恣其饱掠捆载负重因而遮击如李矩之制石勒小入佯北以数千人委之如李牧守雁门用老弱为诱与使数百人陷阵如杨素尝敌使囚诣阵自刎俾敌惊骇如越之破吴设寨以与贮毒毙敌如汉帅之置弃垒以与令安辎重如黄忠之谋委梁与吴以绝吴楚后如周亚夫委荆州与吴蜀以收渔人之利如曹孟德假之水道纵之西入而后塞其东归之路如崔浩者

镇　夫将。志也。三军。气也。气易动而难制。在制于将之镇。惊骇可定也。反侧可安也。百万众可郄灭也。志正而谋一。气发而勇倍。动罔不臧。亚夫坚卧不起李广解鞍纵卧王霸矢及不动吴汉用静固守张奂坐帏讲诵孙江东行酒自若张辽令不反者皆坐王僧辨据胡床不动桑维翰从容指画岳武穆静治中营李廉麾羽登城张守珪张酒置会凡此皆经险行危而以静治哗也

胜　凡胜者。有以勇胜。有以智胜。有以德胜。有以屡胜。有以一胜。胜勇必以智。胜智必以拙。胜德务祈修善。胜者不务数胜。而务全胜。务为保胜。若觊小利。徒挑敌之怒。坚敌之心。骄我军气而轻进。隳我军志而解纽。是为不胜。

全　天德务生。兵事务杀。体天德者。知杀以安民。非害民。兵以除残。非为残。于是计不攻自拔以全城。致妄戮之戒以全民。奋不杀之武以全军。毋邀功。毋歆利。毋逞欲。毋藉立威。城陷不惊。郊市必故。无之而非全。则无之而非生矣。

隐　大将行军。一出于慎。固已言周言谨矣。然对垒克敌。率军驭将。事多不测。系一军进止者。当表异以为士卒先。系举阵存亡者。当计安以为三军恃。宜行不知所起。止不知所伏。影象示人而稠众莫识。入刀剑森列之中。享藏身之固者。大将有隐遁也。日不可识则为隐日法夜不可测则为隐夜法杂于军则为军隐厕于敌则为敌隐易形以隐相借物以隐形变质而隐人濠而隐此隐中异法也死隐遁隐异之异者也着以划威隐以全身各视其时势之宜耳

　锐篇上尚有较一篇佚去

　　兵法百言下　
揭暄

　　　术篇
天　疾风飒飒。谨防风角。众星皆动。当有雨湿。云雾四合。恐有伏袭。疾风大雨。隆雷交至。急备强弩。善因者无事而不乘。善防者无变而不应。天未尝不在人。惟人能因之取胜耳。奚别求验哉。

数　用兵贵谋。曷可言数。而数亦本无。风扬雨濡。天任自然。冰坚潮停。天亦偶然。况胜而旋败。败而复胜。未图于人。而人助。未倾于敌。而敌忽误。事所未意。而机或符。皆以人造数而非人域数。数系人为。天恃何处。尽其在我。阴符之具。有人数而无天数

辟　兵家不可妄有所忌。忌则有利不乘。不可妄有所凭。凭则军气不激。以人事准进退。以时务决军机。人定有不胜天。志一有不动气者哉。太公焚龟而取殷张公谨掷龟于地而诛元吉李孝恭杯酒化血称贼臣授首刘裕之麾折幡沉为破敌之兆太祖之大风晦冥成祖之疾雷瓦解皆得大胜辟之也王匡不用癸亥穷日使邓禹得以更理兵众郭京撰六甲兵六丁力士北斗神兵天阙大将以御金人而中原卒受荼毒信之也妄　圣贤以无妄而免过。兵法以能妄而有功。故善兵者诡行反施。逆发诈取。天行时干。俗禁时犯。鬼神时假。梦寐时托。奇物时致。谣谶时倡。举错时异。语音时舛。鼓军心。沮敌气。使人莫测。旋辟妄。旋用妄。盖幻妄之说正恃之不足。诡托之则有余也。元魏珪用甲子日伐中山李愬用往亡日攻吴房刘裕用往亡日破燕成祖用十恶日破吴杰田单称神师下降耿恭称汉天有神刘江仗剑为真武陶鲁抹朱为汉寿侯郭诵祈子产肋神兵晋梦楚子伏已王世充梦令讨李密狄青卜百钱太祖叩天而语及以奇貌为天兵助捷皆能用妄行智者

女　古之大将。间有藉于女柔者。文用以娱敌玩寇。武用则作战驱车。济难解危。运机应变。皆有利也。

文　武固论勇。而羽檄飞文。时有因一辞而国服军降者。士卒稍知字句。马上歌诗。行间俚语。条约禁令。暇则使之服习。或转相耳传。自闻诏解义。勇不害上。为君子师。儒者兵也。

借　艰于力则借敌之力。不能诛则借敌之刃。无财而借敌之财。无物而借敌之物。鲜军将而借敌之军将。不可智谋而借敌之智谋。吾欲为者。诱敌役则敌力借矣。吾欲毙者。诡敌歼则敌刃借矣。抚其所有则为借敌之财。令彼自斗。则为借敌之军将。翻彼着为我着。因其计成吾计。则为借敌之智谋。不必亲行。坐有其事。已所难措。假手于人。甚且以敌借敌。借敌之借。使敌不知而终为我借。使敌既知而不得不为我借。则借法巧也。

传　军行无通法。则分者不能合。远者不能应。彼此奚相喻。败道也。然通而不密。反为敌算。故非直金旌走马令箭起火烽烟以报警急也。两军相遇。当结暗号。千里而遥。宜用素书。为不成之字。无形之文。非纸之简。传者不知。获之无迹。神乎神乎。其或隔敌绝行。远而莫及。则又相机以为之也。秦款使窃书姜维私易期会夏竦女奴阴习皆传法未善遂为人藉手行谋彼史万岁之深入敌地与傅友德之隔千里而用竹简木牌机巧又可尚也

对　义必有两。每相对而出。有正即有奇。可取亦可舍。古今智能。人己筹略。时宜可否。战阵利害。其中机法生焉。变化神焉。有无穷之用。如一灶法前用减后遂用增一粮法有用夺即有用委此击虚后或从虚以邀此行间彼可因间以误故利己未必非人利多获未必不多损也对者针锋相触反观而求运用多方得其精矣

目　敌必有所恃而动。此目也。必先观敌目所在而夺其恃。敌以谋人为目。则务祛之。以骁将为目。则务除之。以亲信为目。则能疏之。以名义为目。则能坏之。或拔其根基。或中其要害。或败其密谋。或离其恃交。或撤其凭借。或破其惯利。人有目则明。奕有眼则生。绝其生而丧其明。非制敌之要哉。皇甫文斩而高峻降冯惠亮祛而公佑擒刚浪陵死而元昊衰民兵征隋炀败南昌捣宸濠执横水攻桶岗孤伐竹木山贼走投草木杨么擒刺眼也

持　天道后起者胜。兵撄易而不撄难。威急者索也。锐犀者挫也。故敌挟众而来。势不能久。则持之。其形窘迫。急欲决战。则持之。彼战为利。我战不利。则持之。时宜守静。先动者危。则持之。二敌相搏。必有伤败。则持之。有众而猜。必至自图。则持之。敌虽智能。中有掣之者。则持之。彼险我安则持之。彼饥我饱则持之。彼劳我逸则持之。天时将伤。地难将陷。锐气将惰。则持之。持之既疲。乃起而收之。则力全而功多。可急则乘。利缓则持。延以固己。持以窘敌。以后为先。兵经之秘。

混　混于虚。则敌不知所击。混于实。则敌不知所避。混于奇正。则敌不知所变化。混于军。混于将。则敌不知所识。而且混敌之将以赚军。混敌之军以赚将。混敌之军将以赚城营。同彼旌旗。一彼衣甲。饰彼装束。饰彼相貌。乘机窜入。发于腹。攻于内。我自别。而彼不能别者。精于混也。

回　凡机用于智者一而间。用于遇者二而间。数受欺而不悟者三而间。间一而回奇莫测。间二而回人所度。间三而回颠于法。一出二。二出三。随势变迁。随形变迁。三回二。二回一。随势归复随形归复。武子卫公之论虚实奇正回而已矣大易之理图书之数日月寒暑昼夜今古万物生消只是一回而已能悟之则先天后天无不彻矣一　行一事而立一法。寓一意而立一机。非精之至也。故用智必沉其一。用法必增其一。用变必转其一。用偏必照其一。任局必出其一。行之必留其一。画之必翻其一。盖以用为动。以一为静。以用为正。以一为奇。止于一余一不可。一不可一余。一不可一尽。二余一而三之。四余一而五之。精之至也。此着千古不可穷尽又是当下便有可以悟理可以入道法焉已哉

影　古善用兵者。意欲如此。故为不如此。以行其意欲如此。此破军擒将降城服邑之微法。今则意欲不如此。故为不如此。使彼反疑为意欲如此。以行其意欲不如此。此破军擒将降城服邑之微二法。故为者影也。故为而不意者影中现影也。两鉴相悬。元之又元。首着常行智者多解次着不常行解者翻败此翻用法也

空　敌之谋计利。而我能空之。则彼智失。虚幕空其袭。虚地空其伐。虚发空其力。虚诱空其物。或用虚以空之。或用实以空之。虚不能实。诡幻不赴功。实不能虚。就事寡奇变。运行于无有之地。转掉于不行之初。杳杳冥冥。敌本智而无所著其虑。敌未谋而无所生其心。洵空虚之变化神也。

无　大凡着于有者神不能受也。不能受则遇事不能自持。故善兵者师行如未计。阵压而不动。非强制也。略裕于学。胆经于阵。形见于端。谋图于朔。曹操之意思安闲如不欲战羊叔子之轻裘缓带韦叡手执如意韩世忠与刘忠对垒奕棋张饮与苏格联骑穿敌营而出惟其胆识优也

阴　用阳而人不测其阳。则阳而阴矣。用阴而人不测其阴。则阴而阴矣。故或假阳以行阴。或运阴以济阳。总不外于出奇握机。用袭用伏而已。

闲　纷纠中赘设一步。人不解其所谓。宽缓处漫立一局。似觉属于无庸。迨后凑乎事机。实收此着之用。而知所关唯急也。是故兵有闲着。兵无闲着。

忘　忘身以报主。而不能使士心与之俱忘。非善就功之将也。然而得其心者亦自有术。与士卒同衣服。而后忘乎边塞之风霜。与士卒同饮食。而后忘乎马上之饥渴。与士卒同登履。而后忘乎关塞之险阻。与士卒同起息。而后忘乎征战之劳苦。忧士卒之忧。伤士卒之伤。而后忘乎镞戟之瘢痍。事既习而情与周。故以战斗为安。以死伤为分。以冒刃争先为本务。而不知其蹈危也。两忘者处险如夷。茹毒如饴。宋祖念西征将士赐王全斌紫貂帽楚庄注胶于江令军士共饮下流王僧虔军营未定终不入幕吴起吮疽军士战不旋踵

威　运乎天下之所不及觉。制乎天下之所不敢动。战乎天下之所不能守。扼乎天下之所不得冲。奔乎天下之所不可支。离乎天下之所不复聚。威之所摄。未事兵革而先已惧。既事兵革而莫能敌。一时畏其人。千秋服其神。

繇　进止战守繇于我。斯有胜道。繇我则我制敌。繇敌则为敌制。制敌者非惟我所不欲。敌不能强之使动。即敌所不欲。我能致之使不得不然也。

自　性无所不含狃于一事。而出久则因任自然。故善兵者所见无非兵。所谈无非略。所治无非行间之变化。是以事变之来。不待安排计较。无非协畅于全经。天自然故运行。地自然故专凝。兵自然故无有不胜。

藏　以智服天下。而天下服于智。智固不胜。以法制天下。而天下制于法。法亦非神。智法者非善之善者也。圣武持世。克无城。攻无垒。战无阵。两游于空。依稀乎酿于无争之世则已矣。渊渊涓涓铿铿铮铮。

　按目篇上尚有蹙篇持篇上尚有●篇一篇上有半篇间篇上有静篇皆佚

　　孙子集注序　
魏源

宋黄震有言。孙武子十三篇。以兵为不得已。以久战多杀非理。以赫赫之功为耻。岂徒谭兵之祖。抑庶几立言君子矣。所异于儒。惟诡道一议。言用兵变化。非奸诈之谓。且古诡即言诡。非讳其名而用其实。诸子荀杨外。诚非其匹。知言哉。黄氏之知孙武乎。然则孙武果否知道。曰。亢之为言也。知进而不知退。知存而不知亡。知得而不知丧。所以动而有悔也。此易之言兵也。天下莫柔弱于水。而攻坚强者莫之能先。此老子之言兵也。百战百胜。非善之善者也。不战而屈人之兵。善之善者也。故善用兵者。无智名。无勇功。此孙子之言道也。经之易。子之老。兵家之孙。其道冒万有。其心照宇宙。其术皆合天人。综常变。而苏洵曰按言以责行。孙武不能辞三失。久暴师而越衅乘。纵鞭墓而荆怒激。失秦交而包胥救。言兵则吴劣于孙。用兵则孙劣于吴。矧祖其余论故智者乎。不知吴泽国文身封豕之蛮耳。一朝灭郢。气溢于顶。主骜臣骄。据宫而寝。子胥之智不能争。季札之亲且贤。不能禁一羁旅臣。能已之乎。故越绝书称巫门外有吴王客孙武冢。是则客卿将兵功成不受官。以不能尽行其说故也。或又谓将才匪人力。运用存一心。括读父书。徒取秦禽。然兵列五礼。学礼宜及。有文事者必有武备。好谋而成。我战则克。学矛夫子。获甲三百。特兵危事。而括易言之。与兵书相背故也。弩生于弓。弓生于弹。弹生于孝子。杀人以生人。匪谋曷成。谋定而后战。斯常夫可制变。上谋之天。下谋之地。中谋之人。人谋敌谋。乃通于神。非神之力也。心之变化所极也。变化者仁术也。上古圣人以其至仁之心。捖水火胜之。捖龙蛇虎豹犀象胜之。恩生于害。害生于恩。微观于五行相生相克之原。天地间无往而非兵也。无兵而非道也。无道而非情也。精之又精。习与性成。则造父御。羿弓。稷稼。宜僚丸。秋奕。越女。皆得诸心。不能宣诸口。能言其然。不能言其所以然者也。若夫由其然。以得其所以然。深乎深乎。微乎微乎。夫非知易与老之旨者孰与言乎。

　
卷七十七兵政八兵法下

　　城守篇　
魏源

仁人不问伐国。书生不足谭兵。而守圉之制。兼爱者详之。专城之名。守土者居之。道非同傥忽也。事非必将帅也。用非必乱世也。以救人。以卫民。兵者不得已而用之。故言攻不如言守。作城守篇。

　　守备上
豫备不虞。善之大者也。不备不虞。不可以师。故董安于之治晋阳。可谓备之于平时者也。颜真卿之修平原。可谓备之于几动者矣。沈璞之缮盱眙。抱真之实泽潞。则以其冲要而备之也。宋祖袭清流关之径。金人出饶风关之背。失于间道而未备之也。勿因敌远而忽之。如弦子之玩郢。勿因地险而恃之。如姜维之轻魏。备之如何。一曰城。二曰池。三曰城之内外。

城所以卫民也。守城之法从攻城之谋而生。虞仰攻。则高垒以卫之。虞直攻。则厚筑以卫之。虞其迫于垣而隳靡也。则隍池以卫之。虞其远于隍而凭陵也。复陴睨以卫之。故欲善守。必明善攻。惟知患者能捍患。古者公输墨翟。恒相反而相师。城之善者。一曰险要。朔方受降。凉州和戎。拓地千里。不假战功。种营宽州。复完废垒。玠移合城。钓山爰徙。此之谓据险。魏胜海州。城枕孤山。庭芝守扬。敌瞰平山。皆拓重城。包之内环。或浚沟渠以限马。或潴塘泺以陷敌。或沮三海以卫郢。或种榆林以制骑。此之谓设险。一曰基固。基固必根深而土实。开土及丈。或得石。或得坚土。皆可为胜重之本。浮泥松沙。必垦令尽。试观掘井者然。一层沙。一层泥。最下必有黄土。至于基址广厚。必较其上所载者倍之。乃久而不圯。一曰坚厚。金世宗取虎牢土以筑汴城。及蒙古攻汴。受炮所击。惟凹而已。是之谓坚。朱序镇襄阳。序母韩氏谓西北角当先受敌。于其角斜筑二十余丈。贼攻西北。溃。便固守新城。是之谓厚。一曰形制。宋艺祖筑京城。取图以进。用御笔涂之。如蚓曲焉。命依式修造。及蔡京改营。扩为方城。金人来攻。植炮四隅。一炮所击。应声摧堕。然后知艺祖之远见也。唐肃宗时。武威九姓商胡反时。武威大城中有小城七。胡据其五。判官崔称以二城兵拒之。旬日而平。则又重城之利也。

濠所以卫城也。濠之得失。城之全毁系之。故筑城必凿池。池有三宜。一宜深。深不易填。约以三丈为度。如浅则令内外居民。凡筑室烧砖。听于壕取土。官府工作亦如之。民有轻罪者。罚推土数车。内培城脚而免之。谚云。池深一丈。城高十丈。池深及泉。城高触天。是临深益以助高也。二宜阔。阔不易越。约以十丈为度。底阔半之。以城上铳弹得及其外岸者为得中。太远则铳力不能及敌也。沿岸多栽盘根宿草以固之。防善崩也。三宜暗。有暗则不易偷渡。法于池底十步凿井。深阔皆丈。及泉为度。复外引河流。内泄城潦以益之。又暗表浅处。以便遣兵渡击也。是之谓重渊。三者濠事备矣。若其山城地势不可以池。距城二丈。掘坑高卑。或错石条以拒冲梯。又或冬月囊沙列柳。汲水灌之。一夜冻厚。坚滑莫上。功约易守。此之谓重险。其有溪河遶城。可通舟楫者。则与树椿木于水上。不若伏铁杙于水际。盖利器不可以示人。故有形者贼易防。无形则贼必坠

城之外则敌台宜备。堞垣宜备。牛马墙宜备。暗门宜备。敌台者。以杀敌为义也。不能杀敌。则如勿台。台之制。贵长出不贵横阔。大石厚砌其前面。所以捍蔽也。虚其左右而空其中。以梯上下。层各窍之。以施火器。以便瞭望也。其孔内狭外阔。以便左右取准也。各台相距。不宜太近。近恐对放神器。自击其城也。更不宜太远。远则矢石无力。不能及敌也。凡敌攻城。但顾上击。不虞攻。轒辒木轳旱船之属。皆防上而不防下。守城者每无如何。则任其挖掘。若有虚台之制。左右夹击。则两台之间。虽守垣无人。贼亦不敢登矣。城堞亦名城垛。以躲身为义也。不能躲身则如勿堞。堞不宜太高。高则掷石无力。堞口不宜太狭。狭则碍于击贼。今之为堞者。高与肩齐。口仅容肘。皆不可用。如欲用之。宜于堞内各砌一基。高阔二尺。则可固堞。可击贼。可憩卒。又必各留悬孔。贼远则堞口瞭之。铳矢射之。近则悬孔视之。随机御之。我可捍贼。贼不能伤我。则御之易矣。凡悬孔之砖。先为湾胚以陶之。既成而甃用之。若夫牛马墙者则在城外与濠上。凡濠之岸。不拘宽狭。狭即丈许。宽不踰倍。其滨为墙。砖石随便。每雉一大铳眼。每过五步。则一中铳眼。距地三尺。每眼上各为直缝。三寸高二寸阔以便瞭视。再上三尺。一小铳眼。宽止一寸墙脊用尖石锐砖以制之。贼对濠。则小铳击之。贼众。则大铳击之。贼登墙。则大斧火棍一击而坠之。或一时收敛不及。或昏夜难辨。不敢开门。则避难之人。牛畜之属。皆暂于墙内以避之。城与墙为依。墙恃城为命。缓急相助。进退有卫。施之无濠之城。尤见其力。此刘琦所以胜于顺昌也。守御已坚。始可出奇用诈。以战代守。以御解围。则莫要于暗门。暗门之制。潜视出入便处。凿城为门。外存尺余。临时方穿。内施排柱铁木相撑。或贼初至。营阵未整。或暮夜乘贼不觉。或贼攻城初息。或贼围久已怠。潜出精骑。衔枚袭击。胜不远追。贼疲自逸。仍于城上多积砖石。防敌犯门。急击勿失。是为暗门。亦曰突门。藏于九地之下为暗。动于九天之上为突。暗门防奸细之逸出。突门防敌人之袭入。慎之哉。

城以内则城路宜备。内濠宜备。巷战宜备。保甲宜备。储峙宜备。凡城之内。多留磴道。半里一座。以备缓急。磴各一栅。严司启闭。一防贼登。一防怠卒。凡城之内。皆设内濠。深广制度。与外相当。外岸周遭。亦作垣墙。贼即入城。尚有内防。互相夹击。贼必败伤。昔睢阳之围。贼于城外筑重濠木栏以守。张巡亦于内作濠以拒。此之谓也。有严城。有内濠。始可言巷战。巷战之法。许逵行之于乐陵。使民筑墙。高过屋宇。圭窦其下。一丁窦内。余皆入伍。设伏巷中。洞开城户。贼果大至。火施无所。兵加无处。旗举伏发。擒斩无数。盖拒之城外者上也。然数贼入城。而阖门鼎沸。亦不可不防也。纵不能按巷尽备。而近城要路。必不可不严戒以陷敌也。至于守土之法。可通行之平日与临时者。惟保甲与积储。保甲之制。以兵法部伍其民。凡审丁查赈诘盗。皆赖以行。而施之城守尤急。以肃号令。以均力役。以稽奸细。以慎火盗。保甲行而储积亦易矣。积粮莫便于令民自积。盖输之于仓。颗粒亦有难色。贮之于室。虽崇墉谁不乐从。但使家有盖藏。何虞有警无备。然储积非特粟也。台城之闭。公卿以食为念。男女贵贱。并出负米。而不备薪刍。及后坏尚书省以为薪。彻荐剉以饲马。又不备鱼盐。久之人多身肿气急。死者什八九。是则薪宜备。刍宜备。盐宜备。匈奴围疏勒。绝其城外之汲涧。北魏围虎牢。穿地道以泄城中之井脉。则水宜备外。此更有医匠技艺必用之人宜备。兵器火器木石灰油必用之物宜备。

　　守备下
兵法曰。军无粮食则亡。若乃贼无辎重。掳掠为资。彼已先犯兵家所忌。我将断其乳哺以死之乎。抑将借兵而赍粮乎。欲筹坚壁。必先清野。凡清野之法有五。一曰清五谷。秦人芟麦桓温溃。赵犨徙粮黄巢踬。寇准瘗谷敌兵畏。惟辅焚粟金师匮。于谦空仓强寇悴。然或谕之而不信。令之而不从者。一则城中积贮无所。一则官府假借堪虞也。必给城中官地或寺观以为囷积。令自典守而自粜易之。官不过问焉。其般运不尽者。而后官籴入之。粟有入城无出城。则以米易钱。乡民便。以钱易米。城民便。饱我饥敌。一举三便。如迫不及。宁从焚瘗。二曰清牧畜。凡掳掠之最便者。莫如牧畜。不烦运载。驱之而去。未交一兵。已饱敌欲。是以李牧严堠入保。而胡不窥边。陈俊轻骑收掠。而贼自散走。近城则入城聚之。远城则堡壁收之。施诸边塞。尤为要策。三曰清刍草。敌恃马以强。马恃草以食。守边将士。每秋月草枯。出塞数百里。纵火烧荒。刘仁恭以之制契丹。思摩以之待薛延陀。若夫西夏元昊之于辽。则且退师三舍。每退辄赭其地。遂以诱敌取胜矣。若夫金人据牟驼冈之刍豆而汴京围。于谦空近郊之牧厂而敌骑退。则刍茭峙积。尤易遗敌。往事可鉴矣。四曰清水泉。敌所资者。非草即水。秦人毒泾上流以馁晋。隋将药境内泉以病虏。刘锜毒颍困敌师。毒草困敌马。五曰清庐舍。清郊场。凡近城三丈内有屋者。贼或内伏以仰射。或取梁柱为云梯。或顺风延燎。或乘基起堙。此皆不守之城也。严下令撤之。急则毁之。凡濠外里许。皆宜旷野。有村落。则敌得而据之。有台塔。则敌得而瞰之。有土阜。则借以填濠而碍炮。有丰草沟渠。则敌可隐匿。其有大树及竹木囷积者。皆攻城之具也。或除或禁。或运入之。有水筏在百里外者。暂移小港而隐匿之。违者以军法治。五者行而野清矣。我能害敌。而敌无以害我。则先为不可胜矣。虽然。城之所卫者有限。而郊野村落之不可尽卫者无限。则所以犄角分错。各自为守。非堡寨莫尚焉。

　　守御上
守御之具既备。宜筹守御之人。大端有三。曰定号令。严禁约。广方略。号令之要。先一事权。守土官为主。居中调度。余分四面。四隅各设正副。以丞倅绅士为之。小事听其处断。如旌旗号令有不便者。必禀主守。毋得擅易。政出多门者败。法令不行者败。次安乡民。土木之变。于谦奏凡兵皆出营郭外。毋得示弱。郭外之民。皆徙入内。毋令失所。凡避乱入城之民。有亲者依亲。无亲者官为设处。男女毋杂。各从其伍。乡民既多。宜防奸细。防之之法。立栅壕外以诘之。分门出入以别之。亲识保领以核之。然后分汛地。聚则难周。分则易守。则段落不可不明也。孤则易折。众则难摧。则众志不可不和也。然后择贤能。有十人之能者统十人。有百人之能者统百人。有千万人之能者统千万人。是得一人。则得千百万人。失一人。则失千百万人也。柔懦者不为长。昏愚者不为长。暴横者不为长。执拗者不为长。奸私者不为长。志不奋发。力不强健者。不为长。一隅稍疏。三方失守。可勿慎也。然后编丁壮。计其贫富。以定多寡。使富民无丁而有丁。贫民无食而有食。则均而无怨也。堞三四人。少亦二人。更番宿食。各近其居。则劳而不困也。然后给守具。计城若干堞。计守具若干事。按地而给之。余置城楼。以备不时之需。有神机火器。劲弩坚盾。于阨要而备之。凡人夫各记姓名于堞。各识其处。而以时演习之。如此则号令定矣。禁约之宜申者数事。禁讹言。禁方士。恐其煽众而泄情也。禁茶坊。奸人谋议多在茶坊者虑酒后泄言耳禁寓店。禁夜行。恐其薮奸而诲盗也。禁吹响器。举表竿。恐其应贼而乱耳目也。禁妄动。禁呼噪。恐贼惊我而乘之也。禁擅离汛地。凡门栅台堞库狱中营游营奇营战营。各止其所。离一步者斩。所以壹众也。禁擅入汛地。恐贼谍托艺贩以觇探也。禁私启门窦。禁私酬贼语。禁私启贼书。有犯者斩。尤军法所必治也。守既固矣。乃可以御。御之方略曰。具犒赏以鼓士。共甘苦以固众。谨斥堠以备警。设墩台内设望楼远镜厚侦谍以审敌。选死士为亲兵以弹压。设更番之游兵以策应。屯阨要之外兵以犄角。凡贼来攻。则人各保堞。有警轮守。无警轮巡。传食而迭宿。各止其处。凡便利皆贮之。将热以浇敌也。石各以类积之。可大摧而小击也。灰之以瞀其视也。楼橹泥之以防其爇也。雉置楮墨以备缓急也。时而逻之以稽其疏佚也。诛信而赏必。所以作其气也。凡贼之攻我也。有七乘。昼夜疲劳乘我惫。旷日持久乘我怠。风雨晦冥乘我忽。矢竭炮稀乘我乏。堞单坡平乘我隙。失火惊扰乘我急。声东击西乘我不意。此七乘者。城之存亡。不可不备也。凡守城之术。心欲一。气欲壮。力欲逸。足欲定。声欲静。如同生而共死。则其心一矣。知攻难而守易。则其气壮矣。守里不如守丈。守丈不如守尺。愈远徒劳。愈近得力。十步而外。毋虚矢石。则其力逸矣。贼攻东南。我备西北。游兵四应。守兵勿易。各死其所。毋离五尺。宁我致人。不为人致。则其足定矣。声乱斯号令不闻。声哗斯心志不肃。声扰斯贼人得计。手示目语。毋嚣其气。夜惟更柝。昼惟旌帜。则其声静矣。凡贼之屯城也。以逸待我劳。以饱待我饥。以坚忍挫我锐。以优游懈我备。声言解围。以安我意。声言增兵。以夺我气。乍动乍静。以疲我志。缓进散冲。以耗我力。筑垒增栅。以老我智。我惟一定示以不愦。撤围勿喜。疾攻勿惕。示怯勿进。归师勿蹑。约和毋信。诈衅毋利。忽退毋懈。久持毋斁。有待援毋出奔。奔必死。援必生。

　　守御下
闻之善守者如环。使敌不得其间而入焉。敌诡有万。守岂一端。其道赜殽。不厌详参。请极情变。知者观焉。防莫重于门。槎其外。以备敌之焚也。坑其内。以陷敌之乘也。县板其上。以诱敌入而使为禽也。凡门之制。宜备火攻。故窍其扇以出铳槊。则攻者不敢前也。羊侃守台城门凿扇为孔出槊刺贼池其上以溜水。则火者无所施也。凿城上近门处为池横长与门等上阔底窄形如檐槽横开七孔临时灌满水如闸泄此灭火上策亦羊侃法若火已然。则提瓮缶而掷之。或囊糠沙而湿之。或益薪月城。为火池以隔之。皆所以备急也。毋徒石砌土填。以自塞而张敌也。防莫多于堞。防堞之法。湿毡絮而悬之。以蔽矢而制火也。但防贼钩竿或多悬刺木。或外架浮篱。防潜袭而梯登也。竹编牛皮而凿其中。出内矢而捍外射也。随攻所向而布幔张之。则矢石冲车不能坏也。若坏及堞。则木为女垣而轮推之。所以代堞也。若坏及城。则急栅而拒之。劲枪弩以守之。否则益火以绝之。急筑偃月城以翼之。内掘深濠以备之。则敌莫能害也。门堞既固。乃专防奸。凡奸之生也。有内外被围者。当先安其内而后及其外。贼至而甘心从逆。贼入而乘机劫夺者。穷民之患也。开仓而廪之。授戈而使之。则穷民效用矣。北门之管。以仕而危。维州之垒。以嫁而启。汝州之城。以版筑应募而溃。是内应之奸也。择亲信以任之。加外钥以固之。则内应塞矣。围守既久。人无固思。一夫下缒。众心危疑。或嫌衅于我。或贰敌居奇。是离畔之奸也。单激燕劓即墨怒。鄩纵反间降兵疑。则离畔止矣。严失火之令。备救火之具。防火药。防草场。所以杜变也。狱者变之薮。库者劫之招。径窦者贼之媒。所以除也。奸之外至非惟谍诇也。有诡冒焉。有潜袭焉。有诈诱焉。栾乘妇车入曲沃。蛮衣败卒陷犍为。晖效蜀帜败景崇。贼称中使入幽州。是之谓诡冒。雪入蔡州。雾破夹塞。则乘晦冥而袭之。岁首破秀容。元夕夺昆仑。则乘令节而袭之。梯倚城外华州危。十六骑入隆德破。宋王德禽姚贼事则乘不备而袭之。是之谓潜袭。佯退而实进。已去而复来。声前而掩后。求和以缓备。伪降以纳间。是之谓诈诱。令严可以杜冒。备密可以防袭。持重可以制诈。虽然。敌之外攻者。非惟阴谋也。有显术焉。显攻之术十有二。曰土山。曰磴道。曰填壕。曰云梯。曰木驴。曰地道。曰撞木。曰钩竿。曰蚁附。曰石。曰火攻。曰水攻。距之之法。曰外山既临。内山应焉。曾楼增高。明制其巅。或则地道。潜引彼土。陷不能立。阴制其下。此拒土山之法也。囊土积柴。将蹬以登。我潜投蒿。杂以松明。因风火之。彼积必倾。此制磴道之法也。填濠之攻。或草包土。掷者如雨。或推轮桥。中实薪土。且荐且覆。遂渡莫御。若是捍之。火药为主。星掷发。敌败而去。此制填濠之法也。云梯飞空。上施湿毡。多载壮士。翼以轒辒。薪土随之。填堑遂前。则如之何。曰度其可焚。火箭是宜。或则凿垣。三木并施。一钩一距。一则燎之。若皆不制。必谋地池。通隧蓄干。潜焰勿。重必偏陷。鼓急随。其焰亘天。积尸如坻。此制云梯之法也。或为撞车铁裹竿首逐便移徙伺梯撞之梯高既败。乃创木驴。蒙以生革。十卒一车。径造城闉。俯且锄。城于隍。矢石莫加。则如之何。曰。束苇实脂。岐如燕尾。缒而烧之。立烬可俟。革湿或阻。更以冶炉。铁汁筛之。若并万珠。穿厚彻坚。溃炙须臾。杂以膏油。烈必俱。则制木驴之法也。或作绞车施钩索四轮可以挽重俟攻具逼城则以长竿举钩索拽而入之上攻既穷。俯攻复败。乃谋暗道。凿土为窖。角鸣地中。墙倾垣坏。则如之何。曰。以山制山。以坑防坑。绕城多坎。伏瓮而听。其声空空。掘堑以迎。扬灰煽烟。若鼷遇熏。客知有备。计辍不行。则制地道之法也。城攻既钝。将谋女垣。爰撞爰钩。蚁附伤。四者各施。主人仓皇。则如之何。曰。客若撞木来者。宜以钩竿割之。绳断木坠。计不得施。客若钩竿来者。宜以推刀制之。曲刃外向。长柄下垂。迎刃而陨。以锐为宜。若拒蚁附。其道多端。绳钩上挽。锥板下搏。转石擂木。如雨循环。急则重斧。斫其近攀。远则蒺藜。刺马碍轘。若拒石。以柔制刚。张幕结网。布桔囊糠。障以牛革。补其坏墙。此拒四者之法也。敢问火攻则如之何。曰。火之来耶。或以高车。加镬于垆。炙炭沸油。积薪助嘘。得水益焰。楼燔可虞。宜下湿沙。泥浆与俱。或束松竿。权膏焚橹。利用铁钩。以断其炷。若疗已及。水灭则宜。或筒或袋。以熄为期。扑缓则殆。毋悔噬脐。此待火攻之法也。敢问水攻则如之何。曰。水之攻耶。必城庳洼。缮版窒窦。勿为鱼虾。急募善樴。载锹乘划。衔枚夜出。决堰囊沙。敌垒溃乱。急击无哗。此待水攻之法也。问者曰善。

　　制胜上
攻者为客。守者为主。胜在守乎。攻者生地。守者死地。胜在攻乎。曰。胜无定在。制胜在人。援不可恃。守不可恒。凡破军禽敌之道。先在自治。吊死问伤。所以恤下。积薪誓死。所以厉士。鬻财犒军。所以劝勇。托神设誓。所以固众。设像朝阙。所以激忠。诛除反仄。所以伸威。声言援至。所以安困。开门出击。所以壮气。此制胜之本也。出如脱兔。动如发机。此制胜之术也。其术如之何。曰。邀其归路而截之。诱其近城而取之。佚能劳之。饱能饥之。静待动暇。
  </div>
  <div class="pagination">
   <a href="皇朝经世文编_page167.html">
    上一页
   </a>
   <span>
    ...
   </span>
   <a href="皇朝经世文编_page163.html">
    163
   </a>
   <a href="皇朝经世文编_page164.html">
    164
   </a>
   <a href="皇朝经世文编_page165.html">
    165
   </a>
   <a href="皇朝经世文编_page166.html">
    166
   </a>
   <a href="皇朝经世文编_page167.html">
    167
   </a>
   <span class="current-page">
    168
   </span>
   <a href="皇朝经世文编_page169.html">
    169
   </a>
   <a href="皇朝经世文编_page170.html">
    170
   </a>
   <a href="皇朝经世文编_page171.html">
    171
   </a>
   <a href="皇朝经世文编_page172.html">
    172
   </a>
   <a href="皇朝经世文编_page173.html">
    173
   </a>
   <span>
    ...
   </span>
   <a href="皇朝经世文编_page169.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
