<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 67 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 67 页/共 172 页</h1>
    <div class="content">　　皇明经世文编卷之一百九十二终
　　皇明经世文编卷之一百九十三
　　华亭徐孚远闇公　陈子龙卧子　宋征璧尚木　何刚悫人选辑
　　夏允彝瑗公参阅
　　张净峯文集一（疏）
　　张岳
　　疏
　　谏南廵疏 
　　论征安南疏 
　　论湖贵苗情并征剿事宜疏 
　　极陈地方苗患并论征剿抚守利害疏 
　　乞立存活被虏人口赏格疏 
　　谏南廵疏【南廵】 
　　奏为乞留　圣驾事、臣窃惟玑衡旋运、而北辰常居其所、溟渤静深、而众水必朝其宗、是以在昔圣王、范围天地、而一念不踰时、经纬万方、而半武不出户、凡以此耳、肆我　祖宗稽古为治、每岁惟南郊一行。实近在京畿之内。虽间值边邮之警、亦不过命将而征、诚知朝廷乃四方之极、而大君实万物之宗也、用臻太平、至百五十余载、仰惟　陛下当鼎盛之年、抚盈成之运、稽古繇章、已逾一纪、顷以西北少靖、亲御六飞、汛扫妖氛、自责之言深为得体间关半载维时小大臣工。愧无实时谏止之力。幸而奏凯南旋臣等窃谓自今伊始。当享伴奂之休。而无复省方之举矣。夫何西征之役方巳、南廵之命又下、臣等惊悸、罔知攸措、窃以廵狩之典虽古帝王之制。然古之制有不可行于今。犹今之制。有不可行于古也。葢古之封建。各君其国。各子其民。而庆让之典。势难巳于廵狩。今之郡县。属于藩臬。统于抚按而政令之行。又皆出于朝廷。是不必泥古之迹。自足以成今日之治也。矧先王之廵狩、省耕省敛、有及民之实惠、一游一豫、非无事之空行、　陛下之为是举也、切虑道途推挽之劳。皆出于民力。有司供亿之费。皆出于民财。秪恐未有以补之。先有以伤之。未有以助之。先有以害之。何必侈廵狩之名。而为是纷纷者乎。臣等谨以此行之甚不可者、为　陛下一一陈之、人情莫不恶劳而欲逸也、先为忠□之言栉风沐雨、孰与于龙楼鸡帐之严、涉水登山、轨与于桂掖椒房之邃、乃舍其逸而从其劳、是其不可者一也、里河一带、漕舟之往来必繇。而国用之盈缩系之。今兹南廵。舳舻蔽江。虽圣谕昭彰。使通往来。而一沟之水。势难两便。是其不可者二也。近闻淮安等处荒涝异常。父食其子。母食其女。此在今日。正宜寒心。奈何满目疮痍、未获少痊。而銮舆又幸其地。臣恐遭霜之叶。不可复风。大惫之民。岂宜再汗。是其不可者三也。且龙舟所经。必渡淮北。泝江南。而黄河天险。闻者心惊。长江天堑。见者毛悚。　陛下以不赀之躯。而甘蹈不测之险。是其不可者四也。夫一日二日。万几丛委。当时庙堂以此为首虑今匹马遥遥驾言行迈。将来　国家之重务。何由面陈其可否。而内批之裁请。往复动经乎岁月。废时失事。莫此为甚。是其不可者五也。况天下大器也。置诸安处则安。置诸危处则危。是以止则深宫闭门。动则出警入跸。郑重如此。而意外之患。时或有之。今也白龙鱼服。肆无戒备。则豫且之变。臣有不忍言者矣。是其不可者六也。臣闻之天子者。天地之子也。天子弗克肖乎天地。则必出灾异以谴告之。不修德以回其怒。行且亡之矣。今也凶荒相仍。盗贼充斥。地震于下。武宗数出廵幸是时往往有龙见龙鬪于上。其所以儆戒　陛下者至矣。　陛下及今。正宜如成汤之六事自责。武丁之恭默思道。奈何恬不自省。方事逸游。臣恐亡予之天不忍言也。是其不可者七也。古之人君。虽甚不得巳。如会盟之举。亲征之行。宁藩反仄亦以是起亦必有太子亲王以监国然皆非盛世之事。今前星未耀。储位尚虚。众建诸王。各就藩府。大本未定。俯无以联属乎人心。七鬯乏主。仰无以祀事乎　宗庙。是其不可者八也。夫忧勤惕励。固古帝王之所不废者。文王不敢盘于游畋。尚书诵之。隐公观鱼于棠。春秋讥之。　陛下修德讲学。亲贤远奸。昧爽临朝。日昃忘食。犹恐忧勤不逮古人。而贻付托不效之忧也。况又以逸乐促之哉。是其不可者九也。夫帝王举动。当顺乎天意。观天意者验之人心而巳。是举也。孤卿论列不巳。史臣继之。部寺诸属又继之。虽以臣等疏逖之微。亦极知其不可也。　陛下何苦违众志以拂天意乎。是其不可者十也。伏望　皇上广包荒之量、奋独断之刚、不听左右从臾之言、俯从孤卿羣臣之请、急收成命、寝此南行、使朝野臣民、乐　英主无难于改过、而垂之后世、知　圣德不果于遂非、臣等不胜陨越待罪之至、
　　论征安南疏【征安南】 
　　臣窃闻安南自正德十一年内、国王黎赒为逆臣陈暠与其子陈昪所弒、国人立赒弟黎譓主国事、以兵逐陈暠父子、奔据其国谅山府、黎穗立七年、又为权臣莫登庸所逼、出居其国升华府、登庸立穗幼弟黎懬相之、既又弒懬而自立、国内分裂、日寻干戈、无暇请贡、此皆往岁传闻、及其国谅山长庆等府牒报之言、其间曲折、及近日事情、虽不能详知、然其久爽贡期。大扺由此。非真负封豕之势。敢于阻兵拒险。以抗上国之命而不贡者也。自古夷狄惟猾夏则诛。逆命则诛。若其国不能通贡。似不足以劳敝中国。今用兵之声。先以传布。使者行勘未复。诚恐生事乐祸之臣。不能仰窥　陛下所以遣使行勘之本意。迎合附会。谋动兵戈。臣不暇远引。请以目前义理事势反复诘之。夫欲兴兵。必以黎氏为辞。为之讨其乱贼也。为夷狄劳师万里之外。讨其贼而定之位。非中国长策。其不可一也。不定黎氏而因以取之。此论言大而非要是乘人危难而利其所有。五霸稍知义者不屑为也。而谓圣明为之乎。其不可二也。万一胜不可必。夷人操长技毒弩。乘高截险以邀我师。如古所谓厮舆之卒。一有不备而归者。于此祸败。孰当之乎。其不可三也。今两广困敝猺獞狑款。所在屯结。官军仅足备守。所恃以调发者狼兵。然诸州土官、及湖广句刀手连年疲于征调。内怀雠怨。若复驱以远征。深入数千里之险。进有难必之敌。退无旋反之期。狼顾两端。莫坚鬪志欲图交南必先抚辑广部此根本之论南方暑湿易生疾疫万一师老财匮猺獞狑款乘虚而起安南事未可必两广破败可以立视其不可四也。近日为大工役。府州县但系官无碍及军需吏农等项银两。尽起发赴部。梧州军饷。亦因盐法壅滞。课额亏损。每年敷给诸军。剩积无多。兵兴十万。日费千金。永乐中用八十万人入交。今就折半言之。亦当有四十万人屯食两广。飞刍挽粟。约以二石致一石。何处措备。其不可五也。天下承平久矣。人不知兵。兵不习战。将帅皆膏梁子弟。少经行阵。而缙绅之喜谭兵者。类皆赵括房管之流。平居为大言尔。然亦何可一槩量人葢深于兵者必不谭兵其掇拾古人糟粕以谭者多妄也欲举大事而使膏粱主兵躁妄之士。得成其谋。不待两兵相交。而不胜之机先见矣。其不可六也。此六不可者、臣特粗举其端尔、至于天下大势、其财用盈虚、兵马强弱、民情休戚、葢有非臣职事所及、而不敢究言者、臣愚以为安南纵有可诛之罪、犹当重为民命爱惜。审酌轻重。于当用兵之中。求所可不必用者。以全民生。以养元气。今其久不入贡之情。只是如此。以义理事势反复推之用兵一事。臣愚切以为不可。伏惟　陛下圣学精深洞见千古、制作盛备、远暨殊俗、舞干羽以格苗、修文德而来远、稍迟俄顷、理宜响应、况　皇子诞生、神人欢悦、大庆之、恩将使天下舍生之类、无不得所、若军旅一兴、必有无辜之民、殒于锋镝者恐非　陛下肆赦初、心也、臣边吏也。遇此大征。义当擐甲执戈。躬率先所部。以死效命。乃其职分。顾不度分量。轻肆瞽言。干挠廷议。避事偷安。罪当万死。然臣非敢爱死也。恐死而无益。是以敢冐为　陛下陈之。伏冀　陛下哀矜、曲垂裁察、非特臣一身一郡之幸、实天下万世之幸、
　　论湖贵苗情并征剿事宜疏【湖贵苗情】 
　　为照各贼恃险负固、频年猖獗流毒三省、边方累经奏请征剿、未能得获、旋抚旋叛乘利出没、臣钦奉敕谕、初到地方、以苗亦人类、未忍用兵、布信晓谕、冀其悔悟、各苗初颇畏惧不出纔一两月。是时为贼首者叛苗龙许保龙角马等也伏肆行劫。初间只是一二十名。或四五十名。所虏人口。尚未敢杀害。勒求取赎。追捕稍急。辄称愿抚。近则敢于聚众。至千百人。径入村落。攻劫司治。放火杀人。抚谕非不谆切。各贼奸猾反因招抚之意以逞其凶又探知该省兵力素弱。钱粮艰缺。仓卒出没。力不能制。公肆欺侮。以示无忌。防守之兵数。至五千余名。月支行粮费用不赀地方守御之难多由于此聚之则地方广阔照管不周分散则势分力弱常被冲坏又兼湖苗虽已听抚。夷情多变。不无观望之心若贵苗就诛则湖苗之抚可固茍姑息贵苗则湖苗无所畏惮久必相效为非。利害较然。臣昼夜反复思维、若非会兵剿杀、倾其巢穴、剪其丑类、则地方不得宁息、臣谨遵照敕谕事理、预行三省整搠人马、会计粮饷选委将领及行贵州廵抚总兵官、将贼巢险易道路远近。贼徒多寡。哨道分合。备细画图贴说。以凭会行分派军马。克期进剿。另具题奏外、照得旧时各省会兵主客既分接应不得如意故易生嫌怨以一省为主事体不一嫌怨易生又军需钱粮。往往责望地主不能及时应付互相责望。所以鲜有成功。伏惟圣明洞见此弊、总督之任、猥及微臣、无非欲奉扬天威、申明法令、使事体归一、人情协同、除积年根深之祸、为永远安宁之计、臣又思方今苗患。贵州最急。湖川二省。未及切身。恐利害缓急既殊。人情不无向背。万一临时各守所见。进退从违。微有彼此。则为上辜严命。下携羣情。其弊又将使议论相持。岁月玩愒。师老财匮。如向日之误事而后巳。此臣所为大惧也。谨将钦奉敕谕、同心协力、会同剿杀、一应兵粮、随宜酌处事理、备列条件、干渎天听、乞敕该部参酌、若于事理无碍、转行与臣通行三省大小衙门官员并各土官遵照、庶法一令信、人知趋事、而贼可平、为此具本谨题请　旨、
　　计开
　　一旧规各处用兵、以副参游击都司等官一员领哨、布按二司官一员监之、布政司官一员专督军前粮饷、俱推选平日素有才望、谙晓夷情地利者、其分领小哨、分管粮饷等项、府卫以下官、俱布按二司掌印官会推详定听用、今三省会兵地方广远、除贵州外、湖川二省、责成地方官其事粗为易办合无于附近贵州道分推委。该道缺人。方委别道其余兵官先尽该省。如该省缺人。即推委邻省。务要熟知夷情地利者。军前粮饷军需器械之类该省各支钱粮。随军措办自供。其军俱限八月终齐备、湖广于辰州府、四川于彭水县、贵州于镇筸等处等候克期、若故意延缓失误军机、听臣参究处治、则事预易立、不致临期仓忙矣
　　一湖贵节年用兵、俱调土兵、各该土官。挟贼为利。邀索无厌。曲意从之。愈加放肆。土官所以恣意者以各省兵力单弱卒然有事不得不调用故也且如军兵行粮、每月例只四斗五升、两广土兵、只支三斗、惟湖广土兵于四斗五升之外、又多索一倍、每斗折银五分、该银二钱五分、若兵一万、每月该银二千五百两、湖广上年调土兵三万六千名、每月该银九千两、自进山至散兵共十五个月、共该银一十三万五千两、是于行粮每名四斗五升之外。又无故多费此一十三万五千两以与土官也。湖广如此推之川贵可知。土官高坐营中。计日得银。此养寇之利只愿贼在岂肯灭贼臣到地方。即追究其所以冐破钱粮。纵贼不杀之故。示以国法。亦颇悚惧合无今后行粮、照例只与四斗五升、其加取一倍者、通行革去。候获功日。更得操纵之宜以为赏赉之资。功多从厚则土官利在杀贼不敢不用命矣
　　一节年调土兵以剿贼。而土官即私募苗贼以充兵数所支行粮。分给各贼。且如贼首龙老课、原系奏内有名恶贼、上年平茶长官司杨和、招其党五十名以为兵。当今招募讨贼其中大有贼在与此事正同以龙老课而征龙老课欺弊至此近闻臣至乃纵回。又伙合别贼为恶。若复调兵则又招去抵数如此贼岂有可尽之期土官之中。亦有素修行止者。如永顺宣慰彭明辅之类。其余多顽愞无能。其狡猾者不过一二人。若杨和其最也。合无容臣将善者量行奖劝。若平时跋扈有名通贼贻患。举其尤甚者处治一二则土官知畏。此平贼之本论令行于土官而贼不平者未之有也
　　一会兵之要。所据者哨道。所信者克期。哨道既分。约会有期。若一哨愆期不至。则全军为之挠败。今三省之兵。各从其边界入哨。克期于千里之外。欲如期而至。其责全在领军与监军等官。合无指挥以下、违期者听臣遵照敕谕事理、以军法处治、三司等官三日不至、行令听参、依律问罪、别委官代之、使逗遛之弊革、而军政可肃也、
　　一节年各处用兵、纪验功次、多系廵按御史带管、今兵端虽为贵州、而动三省会合各効其功、若只行一省廵按纪功。存削之际。稍有轻重。必致烦言。合无各省所获功次、除报臣军门给赏外、一面类报该省抚按官、廵按御史、驻札于附近去处、纪验功次、稽察军前奸弊、事完将功次各自核实奏报、其军前费用过钱粮、管粮官亦造报该省抚按官委官查刷、庶奸弊无所容、而人知警矣
　　极陈地方苗患并论征剿抚守利害疏【苗患】 
　　题为地方苗情事、照得贵州数年以来。财力困竭。盗贼纵横。人情畏怯。上下相蒙。以贼为讳。其初出劫。势不甚大。则以为常事。而不必报。此地方官隐讳积习事事如此不但苗贼出入也至杀虏巳多。势不可揜。则预忧参究。而不敢尽报。及贼满其所欲。系累载道。时有漏脱。尾获而归。则以截杀夺回耸报。地方积弊。其来巳久。臣入境之初。据各衙门呈报文书。皆以盗贼敛戢。地方无事为言。惟云贵各处公差人员。经臣衙门。往往禀求护送。再四采访。乃知前贼原未戢敛。不但铜平一处为然。处处闻风肆出。云贵官道。几不敢行。事势已极。理宜处置。巳将猖獗缘由、及用兵条款开具奏请、仍行该省守廵抚苗等官查勘节次劫掠事情、据各陆续禀报前来、中间尚有匿而不报、报而不实。及去年攻打省溪长官司衙门、冲陷营堡、虏去指挥张韶等、巳经参奏追取、未肯释放、法度日弛、民生可哀、任事之臣、岂能无责、参照镇守贵州总兵官白泫、分守抚苗右参议杨儒、分廵佥事范爱、守备以都指挥体统行事胡宁、俱有地方之责、难逃玩寇之罪、相应处治、以警偷惰、但念其兵粮困乏、力有所制、况目下添兵稍多、粮运不乏、地方防备、急在用人、其白泫杨儒范爱系原奉钦依带罪杀贼人数、其守备指挥胡宁、庸陋贪汗、见以赃败、虽非失事、亦该罢黜、庶军政少申、偷惰知警、臣又照得前贼骄恣不容不征、臣前次所奏大略巳具。但恐议者犹以山箐深险。贼势劲悍。难于收功为疑。其称为制驭良策者。不过曰抚曰守。及割地以与土官。使自为守三策而巳。此皆似是而实未中事机。何也。嘉靖二十四年春。贼势猖獗。左布政使石简。亲诣铜仁招抚。既给以鱼盐。又犒以花红牛酒。又以防守地方为名。计口而给粮。巨魁龙许保给以官带。此亦异事又选幼苗一名充生员。贼所需索。无不应付。如奉骄子。惧失其意。可谓委曲之极。而粮纔入手。复出劫虏。未及一年。势愈骄蹇。就抚得计则必多生事端以挟抚至于今日动言得粮而后听招此以姑息为抚无益而反酿患之明验也嘉靖二十七年掣兵之后。调汉土军兵五千五百九十名以守铜仁府城。又调酉阳宣抚司土兵一千名防守地名小桥。平茶长官司土兵一千名防守地名毛口。皆贼出没要路。又招凯里司土兵等龙必升兵一千名住耕防守地架地方。皆贼出入要路。甫经一月。小桥毛口孤陷贼巢。道路险远。粮运不给。土兵擅自掣散。龙必升兵亦为贼所冲溃归府城。府城军兵日久乏食。逃亡数多。并龙必升兵仅存四千五百四十员名。言拒守情事详切夫兵多则苦于乏粮兵少又不足分布控扼贼路则贼所必攻聚于府城则缓急难应此以支吾为守无益而徒耗费之明验也至于给地土官。使自为守之说。为不可者。葢湖贵苗蛮与两广猺獞不同两广如古田府江罗旁诸贼。皆散漫无统。故或欲立土官以管摄之。臣往提督两广。亲询各土官无敢应承者。以其难也。若夫湖广诸苗。见有该管土官。寨落分明。安知非即本管土官纵之耶当其紏合为恶若不知有该管土官及或势窘就招非用该管土官招之不信葢其相摄服数百十年。虽禽兽暴戾其本原之念。亦有不尽泯者割所属以与人人情自然不平若舍其旧管而使之服属他人非惟各苗未肯甘心亦恐原管土官阴相煽动激成祸变今镇筸就抚诸苗。巳服其土官管束。惟贵州铜平尚尔骄恣。计二司之苗。名数不多。若分兵深入。倾其巢穴。诛其魁渠。其余党必震栗愿招。迨其求招。然后分遣原管土官就往抚之。使之树恩。其土民原不从贼。而为贼所攻。流散他处。俱招回复业。蠲逋负。省苛征使依土官居住以厚其势循习既久则诸苗皆可化为良也顾处之何如尔。故臣愚见以为决须用兵征剿。然后抚可定。守可固。分背经理。方得就绪。故敢拳拳以用兵为言。若畏避劳烦。随众苟安。给食以抚。添兵以守。岂无岁月之安。终非长久之计。于臣私计便矣。其如地方生灵何哉。臣所不敢而亦有所不忍也。伏惟特赐允行、三省地方、不胜幸甚、
　　乞立存活被虏人口赏格疏【苗患】 
　　题为援例乞恩、救活被苗虏执人口、以广德意事、臣到湖广地方、节据贵州布按二司守廵新镇思仁二道抚苗兵备参议等官杨儒等呈报、各苗寨节经奏内有名贼首龙许保吴黑苗等、潜伏林箐伺人不意、出没劫掠、军民财畜、杀人放火、虏去男妇、非止一次等因到臣、又据该道呈称人口归寨、勒要老银取赎、及将虏去男妇、割发卖与各该土官去讫、臣访得苗贼节年为害。虏去人口在寨。不止数百。勒银取赎。因而卖与各土官轻价收买。羁留各寨。候调征之时。割取首级。辏作功次。军法记首功其酷虐至于此哉葢从来用兵。惟计首功。其被虏人口送官者量行给赏不如首功之厚故各土官利在要功觅赏使被虏残命。于劫掠焚荡之余。复遭屠戮。与苗蛮枯骨。同一腌焙枭挂。惨毒之恨。感伤和气。诚圣治之所不忍也。臣节行晓谕禁约。及将夺回被虏人口。分别男妇老幼等第。招抚内地流民亦当用此法立为赏格比首级略加优厚。其土官亦许有能送出人口。全活数多者。具奏升赏。欲使知其所利重于首级则不必于斩取以邀功诚使残民垂死之命。得以生全。男女长幼相折补。每口用银大约三两。则银一千两。可活三百余口。所费者少。所活者多。但军功论首级。其来巳久。一旦欲以所全人口计功论赏。恐各土官骤闻。未敢以为必行之令。或疑不信。乞敕兵部再议。明立赏格。示之大信将旧例土官部下获功一百颗。该升散官一级。二百颗。升二级。三百颗。升三级。其不及前数而能送出被虏人口数多。男子十六岁以上至六十岁。一口准一功。老弱妇女二口准一功。容臣核实具奏。与首级一体通算。量加升赏。如此则各土官知圣明有此殊典。无不乐从。不但目下被虏人口蒙生全之福累年为贼所执拘留在巢虐使者亦将送出以为功所全活将不可胜计除患恤民。莫此为切。
　　皇明经世文编卷之一百九十三终
　　皇明经世文编卷之一百九十四
　　华亭徐孚远闇公　陈子龙卧子　宋征璧尚木　何刚悫人选辑
　　宋存标子建参阅
　　张净峯文集二（书）
　　张岳
　　书
　　与福建按院何古林 
　　与督府钱桐江议勘交朝使进止 
　　答林次厓钦州 
　　论征交利害与庙堂诸公 
　　与廵按两司论交事 
　　上秦督府论防备交夷 
　　上蔡督府议处安南纳款 
　　与唐渔石本兵 
　　与夏桂洲 
　　荅湖广廵按王思质 
　　荅前吏部李鹑野 
　　荅杨佥宪 
　　赠守朴赵公廵抚延绥序 
　　与福建按院何古林【闽寇】 
　　漳寇久知其必有此、寒舍聚族海滨、力不能迁、因循以待祸、此几事不敏之过也、然闻此寇自五月即徘徊于莆惠之间、若水寨把截严谨、地方候望分明、军卫有司、略出百十人、耀虚声为居人倚重、其祸尚可不至此、且闻寇非有部伍行队也。三三五五。星散抢掳。舍舟楫之长技。登陆走数十里。无敢御者。葢承平久矣。然蛊极必饬。岂可谓其飘忽往来。付之无可奈何遂巳。愚意谓此寇腴于劫掠之味。未必肯散。且人多迹露。势亦未能遽散。踪迹可寻。大约惟严号令。信赏罚。联水寨舟师。依旧法会哨截捕。此外调福清四澚莆禧吉了钓船。晋江石湖漳州玄钟船数百艘。给之粮饷。重其赏格。分布哨道。与舟师相帮葢此辈海八闽可用者惟舟人水师耳林次崖董见龙皆有此言上累与寇角寇颇畏之又海滨之人惯水尽有精壮可用者恨寇入骨。欲致死于寇。亦乐为用。但平居患无舟楫。又患官府不为作主。而不敢动。若募其愿行者。授以粮食器械。分配各船。或就用其地方本船。使与调用船相帮。其器械短。海上兵势不相及。火器最急。弓弩次之。石子又次之。如铁蒺藜泥罐之类。皆不可少。凡此皆官为处给。但统领之人颇难、见在管事、未必尽可用、可于缘事指挥千百户中平时素有才略者、许以功赎罪、若家资素厚。罪犯颇深。不至死者。许其出私财募人报效。要擒人船若干。方与申明保奏。此葢数年前亦有用之得效者。惟恐奸巧之徒。欲缘此为脱罪计。则又未必有益。徒增一番人情面分。使纪纲败坏为不可尔。分布既定。刻以日期。令其出海。又遣精当有司佐、贰督趱民兵。与沿海卫所守城廵捕瞭哨等军兵相兼。截把澚口。断其薪水之路。且稽察各船会哨先后缓急。令五日一报。贼在海既逼于舟师欲登岸又阻于各澚劫掠无得。薪水路穷。势自衰散可擒。往者既不可追矣、将来之患、尚未知所屇、切望留念、
　　与督府钱桐江议勘交朝使进止【安南】 
　　安南之事、侧间朝使至梧州、成命成算、非远方下吏所敢轻议、近传闻黎氏差人赴京告难、且求讨贼、朝议以奏辞不类外国文字、暂止其使、若果有此事、其势又必行勘、某愚以为朝使可留梧州、或止南宁、且毌前进、以须后命、葢向之遣使。正为不知黎氏的实根因。故欲勘其所以不贡之故。仓卒遣使恐有辱国故欲且止以俟其后今黎氏既来告难。则遗裔尚存特阻于逆臣。远窜海外。道梗不通。其不贡之故。不勘自明。若使者往彼。必自凭祥县入。至丘温县谅山府。皆莫登庸地也。安肯以黎氏要领告我。既不得其要领。万里遣使。徒受莫登庸欺诞之词以归。犹之不遣也。净峯意主罢兵恐使者往寻事端耳若不受欺必别寻事端以根究黎氏所在往复酬荅中间必有龃龉难处者是二者皆不可、某尝反复思之、使者此行。其关系国体甚大。此事情状既明。顾吾何如尔。吾力能处则处之。一时未能处。则且置之。于吾体面初亦无损。固不在使者之勘不勘也。某愚以为可暂留使者、且母前进、欲望军门、会两省廵按具奏、乞下兵部、将黎氏赍本陪臣差的当人员护押来两广、选委晓事官员、并访各边熟知彼国事情之人、就近体勘真伪、如果黎氏所遣、要见其国王见系何人、在何处、见管若干地方、并将莫登庸陈昪僭叛缘由、并勘明白、另行奏闻区处若别无负固方命。只是逼于内难。不能入贡。宜谕以讨贼兴复之义。勉令自强。待事宁来贡。其前项遣使成命。所当收回。使者似不必往。事理甚明。地方重事宁迟母速某待罪边郡、寝食不宁、惓惓之意、无非欲持重审虑、俾出万全、为地方莫大之幸、伏冀详处、
　　答林次厓钦州【安南】 
　　差人至黄邦相等事、深领指教、幸甚幸甚、此事自嘉靖三四年以来、林次崖锐意欲复交南观其奏草书札似确有成筭者净峯意主持重息民故议论往来不合要之二公皆非常才也闻彼国君臣乖乱。其故王支属。有遁居近我龙州境界者。因以虚利诱我边民。愚民嗜利喜乱。易欺以动。翕然赴之。竟不能入其尺寸。而钦忠上思三州之人。累岁蒙骚扰之害。前年韦缘广从钦州那苏隘入交。交人拒追直至隘外。居民死其锋刃者。三四十人。有王七者一家四口俱死。其余为交人所覆败而死者不可胜计。夫　国家所以威驭四夷。与吾辈所以保境息民者。自有常道。二者既皆失之乃曲狥愚民草窃寇攘之智而欲笼络左右以冀他日万一之徼幸。则向之诸公。固有误为此说于前矣其流祸至今未巳。在今日又安可不深惩痛绝。而必效之。且彼固吾冠带之国也。内有乖乱不奔号请命于我。而出于盗贼之计。欲诱我边民而用之。吾边民不遵官府约束。为夷人所诱。而欲为之用。此于法皆必诛无赦。其署置劫掠之罪。且不论也。永乐间、以　文祖之神武。太师定兴王之勇略。交人再叛再克、而卒不能定、至宣德初又叛、则师老财匮极矣、文敏诸老、追惟　仁庙遗意、以不治之法治之、然后湖湘江广之民、始得免于馈饟披执之苦、其休养生息以至今日。皆数公之力也。安可以失策追咎之。某始至郡、见户口消耗田野荒芜、财赋亏折、如久病之人、生气仅属葢休养之久、事力犹未完复如此、不能不为之凛然悼心、而钦州又为此辈无故开此衅端。贴浪永乐新立数乡之民。骚动失业者三四年矣。若不为盗则流窜。与为盗招以扰我尔。夫坐视吾民之必为盗与流窜。与为盗招。而曲狥愚民草窃寇攘之智。笼络左右。以冀徼幸于他日。某之力不能办此而于心亦有所不忍也。是故尽吾所以保境息民者而巳。抑又闻之、天下之事。葢有是非明白。而中间利害复参半者。达识之士。亦有权利害轻重而为之。以济一时。然儒者不谭也。若此事之必不可为。与为之必有害而无利。较然甚明。正当痛惩深绝。使山峒愚民。皆知假托徼幸之必诛。帖然相安田亩。以听官府之约束。是则所谓以生道杀之而非得巳也。吾兄曰。且必无诛以维奸雄之心。而俟机会。此是非利害两可之言。愿兄无易其出。愚民传闻。恐将有借复交之名。以饰其草窃寇攘之奸。肆然又号于众曰。某衙门许我矣。此州疲民。生计如断梗浮萍。宁堪几番骚动邪。设使交人果有可乘之衅正名兴师。而有豪杰之材。为之任事。亦何患于无兵。似不假此草窃寇攘为之羽翼也马伏波狄武襄之事可见矣。今事未有形兆。而坐设虚谭。疑人听闻不但非和众安民之道所先。亦恐有谋人之心而使人疑之。古之略晓兵事者。其策亦不若是左也。
　　论征交利害与庙堂诸公【安南】 
　　安南之事、始获邸报、远近惊骇、恐不免于用兵、及廵抚衙门行下札付、备见首尾、则彼中事情、　庙堂皆巳尽知、其所遣行勘、乃是持重、未遽用兵、而示以开诚抚纳之意庙谟成算、有非远方下吏所能测识者、据边民传报正德八年、黎赒袭封、四年无子、以兄子譓为子、正德十一年四月初六日、逆臣陈暠及其子昪作乱、黎赒遇害、陈暠篡立、十三日国人拥譓立之、陈暠奔据其国谅山府、譓立七年、为逆臣莫登庸所逼、出居其国升华府、登庸又立譓幼弟懬而相之、卒又弒懬自立、分为三、黎氏在南、莫氏居中、陈氏在西北、然查访陈氏已无消息、其谅山府亦为登庸所有、黎氏所居、即古日南地、在交址极南、与占城为界、隔限大海、登庸不能踰海而南黎氏亦不能逾海以北故能相持两存数年前、登庸又以交州付其子莫福海、而自营海东府地名斋都居之、凡诸峒巢争战。皆登庸自领众以行。葢安南诸府。惟海东一府负海。地势最大。即通典所谓玉山郡也。此贼负篡逆之罪。林次崖亦有此言常练兵习战以谋黎氏而阴备我亦令人扬言于边。欲求入贡。边人以非故王也。弗敢以闻。若兴师致讨。则登庸当为诛首。然万里兴师。为远夷讨贼。古无此法此论更透人情事不诛其篡逆而以职贡不入责之则欲贡乃其本心也无待于兵故某愚见以为彼内自乖乱。未尝有所侵犯于我。可且置之。待其乱定乃贡。于事体亦未有损。若必用兵。其胜败利钝。非某所敢知也。宣德初之事可鉴矣。非但宣德初也。马伏波以战士二万余人平定交址。比振旅经瘴疫死者十四。然伏波乃不得巳之师。次崖言复交之易的然见易此言复交之难的然见难其时交址剌史及诸州太守尚有能城守者故伏波因得以扑灭之易非若今时敻然久为殊域也自古兵强莫过于元世祖。时四路进兵。以取安南一由凭祥。一由云南。一由占城。又以舟师载粮饷由海道。皇子镇南王脱欢亲监督之。虽尝再入伪都。卒不能守。其猛将如李恒唆都皆战死。脱欢几不能免考于史可见也某切谓莫贼起自列校能篡其主而有之。举国上下。莫敢喘息。必其天资凶谲。号令严明。有足詟服人者。非出万全。岂可轻动。然林钦州亦未可轻也近钦州知州林希元在彼专讲取交之策又且言之于朝。而身任之其蔽于功名。而不达事机如此。恐其掇拾故事。装缀成章。读者或信其文辞。而未深考其实。至误　国家大计。故敢缕琐上渎圣听而私布如右、伏冀裁处
　　与廵按两司论交事【安南】 
　　议者、谓贼中乖乱、国土三分、乘其乱而取之、可不劳力而定、此则甚谬、嘉靖初、黎赒被弒、贼以兵破逐陈暠父子、拥立譓、巳而君臣渐不相能、黎譓出奔、又假立黎懬而相之、当其时国人未附若以吾中国之威命猛将提兵数万临贼疆以有内自送款者用兵或不甚劳今则陈氏。黎懬弒。黎宁以亡国游魂。假息海裔贼父子相继。窃有其国。不啻十之七八。地广兵众。羣下用命。又枭徤多智数。有子十六七人。以交州居长子。而自营都齐居之。缮治兵甲。以伺四方之变。余子胜冠以上者。各令将一军。分据要郡。男子婚嫁。皆与其豪酋相结。去冬颇闻吾消息。购铁勒禾堑险塞为重栅。而守之。又教练水战。造巨舰募人铸佛即机铳。海汉通舟处皆树木楗水中。令舟不得入。贼之防虑。其预且密如此。而吾乂声其篡弒之罪讨之。非至势穷力屈。安肯束手以受诛夷。去冬以来。吾之聚议于　庙堂之上者几旬月矣。至今日而调兵给食尚未定画。永乐中王师九月至龙州。兵事不预办则失机此言嘉靖用兵与永乐不同也其年四月。已遣大理陈卿至广西计处兵食。皆以九月集于南宁。将帅至即统以行其调集土兵。不过三万。将帅非侯伯则都督。势重谋预。又经靖难百战之余。以驭素教之兵。犹用八十万也将八十万如将一人安得不克昨见兵部所下札、其调兵皆待总制参赞至日处置。今总制参赞尚远。就使尽此八月至两广。发符调兵福建湖广。往还之间。非三四月不集。又半月乃临贼疆则冬春之交矣春雨将降雾潦淫濊。以数十万众。凌险阻渡溪谷冲犯瘴毒。与负险必死之寇争胜负或者有他巧妙。则非某所知。但以书生识量窥之。诚不可不过为之虑。某又窃伏思念　国家以高爵厚禄养士大夫将士。一旦有大征役。　主上忧勤宵旰不宁。欲成大功必须得人此言亦能知巳羣公环尹无肯跬步出国门以副当宁之忧所命督饷副将监军皆起于闲废而用之是在廷无一人可使也人生惟命不可期万一所命数公。或有疾病他过。必再求其人以代之。仓卒岂能及事。以此观之吾人情可知矣。夫将提数十万之兵。深入人境。以谋人之国诚非计虑终始为万全可久之策。不可轻动今贼巳先事有备。而吾庶务未集。事若可巳则及今巳之。尚不为迟。如其不然。待大将参赞至日。博尽羣言。以图进取方略。数道分攻。水陆并进老生常言。要亦无以逾此。然以永乐事势较论今日其难易利钝亦非某所能逆覩也谨将贼中地势、参询人言、画成图子一幅、中间传闻、料想未能尽合、然大略亦麄可观、伏乞照亮施行、
　　上秦督府论防备交夷【交址】 
　　某于初八日至钦州、据峒长黄浩报莫贼先接廉州卫公文、复接钦州公文、今回卫文书先至永安州、以回州文书未到故在彼候齐、此贼狡猾百出、防我之计虑极密、常遣小船在外海。以捕鱼为名。打探海中船只。今次虽来投文。闻得亦有许多船只。其实防我又传说莫贼密地自来策应。其调船发军防御之事。正与茂贞商。量我百事未集只宜震之以声而不示之以形如操练储积调发等事。俱先以大声势扬出。使贼闻吾用兵。而莫测所以用兵。多方为备。而莫知所以备净峯意欲以虚声致登庸故不欲示之以形恐形见而势屈难于收拾也吾乃得以静制动之道。而贼疲于奔命矣。若于沿海等处。示以实形。兵船之数不多形露情得反使莫贼得窥见吾虚实万一两下以形势相恐喝或至交手。后当如何。此间山川形势险要利害。某俱亲身历过。非徒凭纸上陈言。及听人传说。如调者战船只当湾大洸港。此港深澚。可以藏舟。其外即乌雷山。直亘海中。安南人素闻其名前代但以水军入交者皆由此发船钦州战船。旧规停泊在此。登山一望。西至永安州地方。东至合浦县冠头岭皆可见。若天气清朗则海东府山形亦隐隐可辨而钦州海乂若凤凰方家烟通等处。反在里港指画山海形势彷佛见之葢乌雷山直亘海中如人伸臂用拳廉钦诸海乂皆在肘腋之下今指挥范铠巳领军七十五名在乌雷山背五里札营。日轮二十五名在山顶瞭望广雷二处。战船湾在大洸港者。日轮快马船海中往来廵绰。若望见一船数十里外远远而来则山上响炮张旗诸舟联引而出贼敢忘外虑而入里港哉决不然也。茂贞欲调东莞船数只在防城往来防守、某与商量以为不可、葢防城水发源钦州永乐诸乡。流至石龟头入海。石龟头之南为永乐州、白虎尼诸山。两山之间为海口。凡防城等处水自北而南。永安万松岭等处水。自西而东者。皆会此入海。自海口乘潮入防城一日程。而永安州即在海口略靠里。其地名赤沙尾者。乃海滨夷船往来处。若引舟由石龟头入防城。必经过赤沙尾。万一夷船疑我为有事永安。或来冲突。岂不至于费手。茂贞颇以为然、防城且命营军看守、若大举事成别处亦无难也。高参将宜驻廉州、且借其名号、养其威重、以惧贼、其它曲折、正惟某处之尔、交人文书到日另禀、伏乞裁照、
　　上蔡督府议处安南纳款【安南纳款】 
　　安南表本、昨在孙佥事处、见陆布政议稿甚详悉、愚见颇有不同者、并以呈请裁示、葢莫贼弒君篡国。有覆载不容之罪。此非辨说之所能释。　上聦明神武、方叙彝伦以惧乱贼案舆图以临万国、若言黎氏查无下落。暂与莫氏管束。及言炎瘴难居。不可为郡县等语。恐皆不足以上烦圣聪。而纾南顾之怀也。洪武中朝鲜李仁桂连弒王氏三王、叩边求贡、　高皇帝始恶其篡弒绝之、后又因边臣以请、　高皇帝曰、彼夷狄也、姑令自为声教、下诏许之、而李氏世効职贡以至今日、李仁桂乱贼也。朝鲜箕子之所封也。若牵于文儒之义则当正九伐之法。以复秦汉之故疆矣。然　高皇帝只断以一言曰、听其自为声教。吾特取其效职贡不敢侵叛而已。推引圣祖故事可以折服人言可谓破拘滞之见独观昭旷之原。一言而天下定者也。夫欲劳十万之师。甘心快意于无用之地。攻之未必可得。得之未必可守。守之未必可久。而以黎氏为辞。则是劳民动众。深入夷地。以援立莫知所在。难必真伪之婴儿。古无是理也而议者犹复疑黎正莫逆云云。胡不引　高皇帝圣语以断之也。愚以莫贼信有不容诛之罪矣。今朝议既重为生灵爱惜。宽而未诛。此贼震慑兵威。叩关待罪。可因请罪之诚。听其自为声教。以管束所有之土地人民。如洪武中之待朝鲜李氏。且许之暂管。而不与以真封。如宣德初之待黎氏。其黎宁之强弱存亡。不必深究也。葢所以待之甚轻。所以责之者不求备。是谓以夷狄待夷狄。而中国礼义纲常之训固昭如也。唐太宗之时。葢苏文弒君。太宗为之兴辽左之师。其后师久无功。净峯此论实为爽快天下后世不病太宗之失贼而讥其为黩武则今安南事之是非利害鉴于太宗可见矣似此颇为直截脱洒。无许多委曲迁就难行之意。不知可用此意。转闻于　上否。
　　与唐渔石本兵【东粤贼情】 
　　封川地方贼情向因具奏巳附报、大略夏热当耕作之时、土兵征召在数千里之外、近方毕集、而贼中围困日久饥乏、内相抱怨、首恶六人、已计擒其五、余党虽犹拒险、摧以土兵、想无不靡也、近广右有言古田当首诛者、其说亦是、但其地方广阔。丑类众多。且先据险要。非合全广之力。不足以克之。恐悉兵以往。万一别处复有啸聚如近日封川贺县者。动三二千徒本地哨兵。不足防御。必须于大哨中分兵策应。兵分则势弱。不惟进不能得志于古田退亦恐损威于策应之贼也故不肖愚策先将各处啸聚为害尤急者治之。苗人为患易以渐除不宜急之使之自为党援因以威其余当招则招。当守则守。无转顾之忧。然后合兵以攻古田。力专势重。庶几可以成功。目下封川与马平五都先后进兵。俟了封川。又抽其精锐。益以新调。以剿贺县。若仗　庙堂威灵、此三处趁今年内。得以就绪。付地方守廵官收拾结裹。明年力或可为。古田亦不可缓。诸葛孔明讥刘繇王朗。今岁不征。明年不战。使孙策坐大。并有江东。今广西地方。大半为盗区。此亦不肖并日而驰之时也。但一岁而三处用兵。恐骤闻不能无惑。故敢陈其所以。马平五都克期不日赍奏请教、伏冀俯赐裁照、
　　与夏桂洲【东粤贼情】 
　　某守土无状、致动兵革、去冬具柳州马平用兵事繇、烦渎朝听、近者恭承庙算、各险塞悉摧破、其劳其费、皆有不容已者、葢此贼盘据柳庆之交梗、其水陆二路。自国初以来凡四用兵。沿江一带。虽曾扫除。而险巢未破。至壬寅夏杀官军之后势遂桀张。庆远一郡。几为绝域。前提督秦尚书题奉钦依剿捕、近廵按御史复有言、而二郡有司百姓、日以劫害事情来告、欲止不能、其幸而克之者亦无他术、前此贼所以得延残喘者。由我进兵太迟散兵太蚤又征兵太杂且远葢以十月后进兵。贼以收获上寨。不久涉春。雨水淋漓。而远调之兵思归农种。无复鬪志。兵倦粮竭势不得不解散也。某向备数广西提学。深知其弊。故去岁以九月进兵。征苗不在兵力多寡但当调度合宜则自然有功收其禾稼以充军食又以鱼窠等险寨责之南丹东兰那地三洲。兵精路近得以更番围困故自去秋九月至今春四月。我兵尚有余食。贼势日蹙。而更番之力亦有余偶值机会。而遂克之尔。贼所据地。绵亘百十里。与柳城融县各巢相倚为恶。又择其恶之尤者分兵追剿。所谓上油峒。则柳城蛮也。所谓古龙古郎鹅颈三峒。则融县蛮也。诛此数恶魁。因以震怖其余。广右猺獞。不可胜诛。终归于抚。然必威震而后惠流而抚可固。其大槩如此。本不足深言。以用兵大事。亦欲公察其不容巳者。而非佳兵也。某疏拙无能。但得地方略靖、净峯于粤事平后即解组而归不复内转故其言云尔上以仰称任使、而不负此行之意、于平生不啻幸足、岂敢复有希冀、此某区区本心、亦望公俯察及此尔、
　　荅湖广廵按王思质【抚剿机宜】 
　　使至承翰教腆赐深感存念、所论湖贵事情、俱得肯綮、其中有不同者、葢湖广往年用兵。虽未得利。苗颇有所折伤。亦愿休息。而湖广新旧戍兵。多有万二千人。分布防守。每岁支费几及五万。兵多食足。又乘苗折伤之余。故抚之易也然鄙意尚以为非可久之法。贵州自用兵五六年以来。只有败衄。贼气愈骄。万治斋去后。彼中扰患不已。一方面官亲往抚出六百余人。计口而给之粮。又以冠带宠其渠魁。所谓俯顺者可谓至矣。而粮不可继则又反以至今日挟抚以邀粮。贵州去年罢兵。议戍兵万余。后以粮不足。减至五千。近存者三千四百。掣衿肘见。兼又乏粮以供军而况可以供贼乎守不足而攻有余此在事势顾非智者不能察也若又添兵防守数必多于湖广计两年之费足以用兵事势至此。皆为有害而无利。不得已择其利多害小者为之。犹胜于玩愒不为也。贼自去臈以来至今年四月初间。出劫四十余次。彼中俱隐讳不以相告。只欲因循招抚。挨过日子。毕竟难挨遂至攻打衙门。劫掳印信。势必威之以兵。非区区姑息之术。所能縻也。数年来或抚或剿。求一日之安。尚不可得。茍得数载亦何嫌一时之名而不任此只恐未能尔
　　荅前吏部李鹑野【苗患】 
　　人至承教翰、委曲谆至、信所谓忧深而言切、虑远而说详者、入楚以来、谈苗事多矣、未有能为是言者、不肖开豁多矣、此数残苗劳费疲弊六七年。无如之何。非苗难也。人自难之耳。地方不甚广。人数不甚多。羣聚出劫。如犬豕争食。非有材勇计谋之可防。而谓之难。只言其竹箐深密尔其言浅陋。殊不足信。而或有言其说者。大抵所见不同私意又从而激之。不为生灵谋。而为贼谋。真所谓衣冠之苗也。昨初三日兵已出山。闻贼遁入老山。立寨拒守。非熟于苗情者不能为此言山林之贼惟患散逸不患固守葢幸其保守以待我。又田酋叔侄皆毙。师行无肘腋之虑。永保无内顾之忧。一意深入求贼所在计不至疏脱也贵州安氏兵亦至、安万铨亲领、志欲雪耻、其兵数比征调外加多、气势甚可观、将来可望成功、前年地方官浪奏湖广听抚。此抚彼劫所谓以邻以为壑特为一时免责尔不劫湖广而劫贵州非叛而何蜡尔山下数村、乘此时亦为断决之、大抵好逸恶劳、人之常情、不肖行年六十、衰病日侵、岂不知养交随时、可以取悦上下、顾以职事所在、义无所避、区区此心惟上不负君上下无腼颜于士民而已、他所不暇顾也、
　　荅杨佥宪【苗情】 
　　承示苗情、深得肯綮、近亲至此、乃知向所闻者、多非事实、贵州苗地。纵横不过百五十里。苗不及一千。而敢旅拒官军。荼毒齐民数年无如之何者。苗民分属土官但驾驭土官有法则苗自不敢为贼所谓奸民投住土官交通尽之矣有奸民为之耳目。故出则必有所获又有土官为之窠容。故败则必有所归又屡年土官雠杀。阴借其力。凡平昔土官、所以制苗之伎彼皆有之而以反制土官故其气益徤。而吾以三省不齐之人心。持累年不决之议论。或守或抚。糜费无涯。贼未破而当事者先告疲矣此所以难也。今幸赖朝廷威福。诸部用命。深入林箐昔日兵所不到之处。搜扒皆及。贵州几于空巢。目下所要者在善后要。无以过于禁奸民责土官之两言者。昨行去招抚残党文书。亦即此意也。惟湖广蜡尔山下数村。原拟必诛。以方有事贵州。力未之及。昨又来冲贵州二小营呼云吾来求抚。非敢害官军也。巳令湖川会兵剿之。春深非用兵之时。大率归于抚耳。人还谨此奉复、
　　赠守朴赵公廵抚延绥序【延绥廵抚】 
　　嘉靖己亥夏五月、廵抚延绥都御史缺、　上命廷推中外臣工、有文武材畧、堪属是选者、疏名　上请、佥谓莫宜吾浙江按察使守朴赵公、乃以名闻、　上报可、玺书即浙江命公、公为诸生时、即有经略四方之志、既登进士第、践历两京郎署、其为郎中于职方最久、于边徼走集阨塞将帅材不材、兵戍强弱馈饟近远赢乏、如身出入其地、目视手画、听其议论、于利害较然不爽也、古人有言、大丈夫不为宰相、坐庙堂、佐天子进退百官、则当为将帅、笞兵万里之外、壮哉公兹行也、公尝为余言、　国家因秦汉故塞。并河山起立亭障。通斥堠。延亘万余里。尤择最要害者。设镇开阃。萃精兵良甲以实之。所以折伏控御之策甚备。异时河西山后辽左诸镇兵。嘉靖时诸镇兵数変故其言云尔尝其利害。不啻毫发小。然辄相挻以变。惟兹延绥。孤军赤立。无崇山复谷为之藩蔽。虏至辄收保坚壁以守。乘便利出战。战比有功。飞挽岁屡不继。并日以食。而终无怨言。葢以天性向义习尚专一与他镇不同故百十年。无毁军亡将之祸。夫力能为不静者。力至莫可若何。乃姑与之俱安矣。幸其未至于是者。又不求所以辑而振之。此边境安危倚伏之变。未能豫知其所终也。余亦谓方今以四方全盛之势。而临制边陲。兵不患不精。将不患不勇。所患者制帅未必得人则统驭之宜或有未尽焉此数言深得驭军之要尔兵之命在食。其节度在纪纲。其趋向在赏罚。三者一有不至。饥则怨。饱则骄。甚焉则比周缔交。以反持其上。上下乖隔而精兵勇将适以资乱人而为厉阶其所由来渐矣故制帅在得人也。公有文武材畧、练晓边事、而延绥一军、又素向义易使、如良子弟、得贤父兄、干蛊御侮、宁足云云、余又闻延绥治榆林。葢古榆关。北距大河不远。唐张仁愿所筑东受降城。在大河之外。或曰即东胜洲故址也。唐倚河为关。而筑城以固河。故虏人不敢饮马焉。今夫河与虏共之。秋高氷合。引弓长驱。不数晷即至近郊。而边方为之驿骚矣。公治戎之暇。试迹其兴废。而考求之。亦备边一策也。公将行、浙藩臬诸公命赠言于余、故述其所尝请于公者、以求益焉尔、
　　皇明经世文编卷之一百九十四终
　　皇明经世文编卷之一百九十五
　　华亭徐孚远闇公　陈子龙卧子　宋征璧尚木　吴培昌坦公选辑
　　即墨黄基参阅
　　张水南集（疏　记　书）
　　张衮
　　疏 
　　题为酌处时宜以期修马政疏 
　　题为献末议靖丑夷疏 
　　题为酌处时宜以期修马政疏【马政】 
　　水南以庶常授御史寻改编修此疏御史时所上
　　臣闻马者兵之资也兵者民之卫也、周官月令之法、鲁人在駉之篇、我　祖宗设立种马之深意其系于备用者、岂细故哉、即今民困于马、非马之能困人也、患在害马者之弗蠲也、孳牧之壤、其有由矣、臣实凡愚、谬膺勑命、晨夜殚思、上忧国计、下悯民穷、凡所弛张、未能补救、葢害马去而后利可言兴、考牧蕃而后国能为富、谨条五事、伏望勑下兵部详议可否、采赐施行、
　　计开
　　一曰兴孳牧、始国家设立种马、孳牧民间、免其丁地粮差、欲其生驹备用、近年以来、废弛日甚、民困于马、莫知所逃、生驹则求为倒死。无驹则欣以相庆。此其故何也。积有生驹。则刍牧重大。差点频繁。宁复出银备用。不愿养马。民实见害而不见利也。臣查得先年御史王济奏准事例、每年每马一群、朋合买俵大马、有驹无驹、听其自便、此诚不得已而救时之良法、臣愚以为法可因也、政不可不修也、修其政、不变其法、而中导之以利、则民不知而趋之矣、为今之计、合无验其生驹多少。如使生驹之家稍得赢利则民争牧马收驹矣以为劝惩。如人户原养骡马一匹。三年之内。生有一驹者。听其马户变卖。所得价银。以十分为率。二分给赏马头。八分与一马人户。仍同马头照地照丁均分。生有二驹者。听其变卖。所得价银。亦以十分为率。三分给赏马头。七分与一马人户。仍同马头照地照丁均分。生有三驹者。一驹全用给赏马头。而余法并如前例。如三年之内。全不生驹者。于马头名下罚银二两贮库。临期帮买备用。至于儿马。亦以一群之内。有无生驹。量为赏罚。如此则劝惩既明。民知养马。积之以岁。生息渐繁。备用可望。虽不必尽用于官而实藏富于民矣是法之行等。而上之则自州县管马官员始。亦必照其原额马数以十分为率。内有五分生驹者。定为上等量加奖励。三分以上者。定为中等。免其责罚。不及前数者定为下等。问罪发落。管马通判。则总计所属州县驹数多少。以为之殿最。岁终本府类开略节情由揭帖、申呈抚按衙门、着实举行、尤必旌其一二人之超卓者、以为之劝。则管马官员。明知有功而赏。无功而罚。争相奋励。而不敢后矣。臣愚以为法行于下、不行于上、则不能以兼济也、孳牧之兴、其在此矣、
　　二曰禁差、民之所以疲于奔命者、实以此弊未之尽除也、差迎送差巡捕无不种马、葢差一马、则复以一人随之费刍褁粮。经旬不还。生理亦因之以废。其苦有不胜言者。臣查得太仆寺卿刘麟、题奉钦依、比照私借官畜产条例举行、明禁虽严、吏犯犹数、自臣观之、以为法轻而吏易犯也。葢有司擅用。视为常事。御史三年一差。所警动者一时耳。不若法在而吏日知畏之为、愈也。合无累犯如故、情重可恶者、查照问刑条例内一款、在京坐营管操内外官、并把总以下官若将马匹私占骑坐、及拨与人骑坐者、五匹以下降一级、以上降二级、其民自作践私用耕驮骑坐者、查照旧例施行、臣又谓各州县掌印正官、实政事之纲比之佐贰势位不同、志趋亦异、其上者留心马政、其下者但知差遣。不复提调。虽以寺丞出巡诿为非已之责。若不相涉。臣愿既严之以差遣矣复重之以提调。令于三年考满。申呈上司开称有无种马拖欠。方许给由。寺官权轻孳牧之政亦自施而寺丞亦得以阴执殿最之柄敢有朦胧一时。待印烙之年。查出倒失数多。临时比并重伤民力。系某官任内年分者。虽系迁秩。亦必参奏问拟。则欺慢不容。而人心愈知警矣。
　　三曰久群医、群长之设、为其提调群户也、医兽之设为其攻治医药也、皆以为马也、臣点视各州县种马见在群长不识医兽医兽不识马户。推原其故。一月之内。唯县庭点卯数刻而已实未尝在乡各修本业由是人寄空名。而马政无复实効矣。况臣按属保定等十三府、事例亦有不同、有三月一换者、有半年一换者、间有群长、一年一换、而医兽俟其告代者、合无立为定例、群长三年一换。而医兽非至衰病。群内子弟习学既成。不许辄替。仍各免其本身徭役。以示优恤。则业有所专而効可责矣。
　　四曰均俵夫、马以备用为名、实以备边疆之用臣查得马政条例原额、岁取备用二万匹、弘治三年、为因修省、用廷臣会议、奏准岁取一万、民力大宽、后至正德十年、复奏准派二万五千匹、比之原额则已加多五千矣、臣愚以为马之登耗、兵势强弱系焉、民之安危、国脉休戚系焉、过多伤民也、不及弱兵也、即今陛下修省之日、宜効弘治故事、正当与民宽大之时、度时与势、边方多故、俭于一万、势有不能、查复原额、永为定规、上下俱利、其本折色多寡、兵部临期斟酌、尤宜以多派折色为主。若本色过多。交兑不及。未免寄养于畿辅之民。新旧相继。刍牧转难。坐见防边之材。日毙于穷黎之手。虽以严刑。无能追补。始竭于民膏者。何难而委之道傍。若是之不惜也。主客交病、腹心受伤、莫此为甚、不若积银为利、一或有急、朝悬于市而暮集矣、马固无恙也、然臣之所谓均者、又非止于画一之谓、政若低昂。而意未尝不平。乃可以言均。臣见山东兖州一府、若沂州单县滕县鱼台郯城费县等处、连岁凶荒、百姓愁痛、积衰之极、如人重病、非大节劳、难有生气、每岁坐派折色、宜令偏尽前项州县、待至三年五年、生理渐复、然后与各州县一体均派、则惠先凋敝而政平于调剂矣、
　　五曰严稽考、臣查得旧有循环二簿、实以裁革季报造册、吏缘为奸、科取纸张、小民受害、但革弊之初、制犹未备也、臣尝推广其意而为之立格眼文册、每一板、一面竖为五行、横为六行、第一行以儿马提头而随之以骡马四匹、是为一群、某甲某民领养某马、各于格眼内开驻备细、其后地去、丁乏种马犹存、令将买地人户、有力人丁、即与更替、第二第三行分为春秋月分、系之以考验之法、马之臕损、驹之有无、寺丞得以注于是府、通判得以注于是下、而县丞主簿得以注于是而赏罚行焉、第四行、复以儿马提头、而余法并如之、春秋为循、夏冬为环一留本府、一留该县循环吊查、互相觉察、仍其旧也、马有倒失、可以及时追补、丁有消长、可以及时更替、官有惰勤、可以因视槩见、用臣意也、又朋户养马、往往轮日、刍牧人不齐心、以致倒死数多、尤必择一人之有力者、专令养马、而余户计日帮贴草料、若非真病倒死、不得连累各户均赔、则责有所止帚、人知爱惜、但后差官员意见不同。倘此法之行、不甚相佐、仍留参照、则民有定守、而耳目不至于易摇矣、
　　题为献末议靖丑夷疏【御倭】 
　　臣江阴人、籍江海之滨、沐浴　圣化、煦妪嬉游、素不经兵革危事、比者守卫不谨、致彼倭奴突入中壤、前年犯东浙、比年犯苏松、犯常之无锡江阴靖江三县、杀人如麻、流血积骸、动若川阜、焚刼室庐、半为悬磬焦土、仰惟　皇上轸念黎元、不遑旰昃、每勤诏书、大励将士、岂不欲得授金戊之贞臣、死绥之猛士、为国家戮力讨贼、以靖东南之患、而安　圣虑也哉、连三四年、而大祸未解、穷数十州县、而内地将墟、岂临事者未明后先之着、而战守之异议也、臣闻御寇之道、贵识动静之机、动为用兵静为持重、应动而静、则养寇以滋祸应静而动、则失时而罔功动静中节缓急应机、斯可以执俘馘而奏成功辑疆宇而宁亿兆也、典籍所载、自汉以来、卫侯冯奉世大将军赵充国酒泉大守彭等击莎车击先零击车师、莫不传首长安、降众至万、是后将军卫温浮海伐夷洲、获其众三千、虎贲郎将陈棱、又尝浮海伐琉球、拔其城数十、当是时皆身蹈大洋、版风鼓涛、汹涌指顾、士抱强弩而前、莫不誓死卒能诛其国而虏其人我国初江阴侯吴艮镇江阴、猝闻倭寇至江上、即跃马出城、大斩首而还、其后闻风不敢近、永乐间、都督刘江镇辽东、有倭贼数十艘直逼望海埚、江令伏兵山下、阴率壮士潜烧贼舡、截其止帚路、俟举炮发伏大击、贼死者不可胜数、其幸脱者、奔窜桃园空堡、一时沿海千有余里、民获乂安、此皆往事之可考也、臣不敢谓以远讨为功也、贼在内地。废战而言。则又非也臣姑以江阴危难身所经者言之、自甲寅乙卯纔两岁耳、贼凡三至、村镇有名之家、无不发其葢藏男女死者无筭、小民瓶罂之储、茅茨之葢、鲜一存者、危堞孤悬、兀然江浒、处处烟生、夜光尽赤、皆为贼火、守城之吏、哀痛而计无所施、竟以身死、请兵求援、文移往来、又多缓不及事、臣愚谓自大势而言、其为贼巢在苏松之界。曰拓林曰七团八团。曰三丈浦。盘据既久。虺以成蛇。非合兵大击之。多方设伏图之不可也。是故战者必然之势也。当戎事者苟惧大军之罚而过为身谋。自谓持重不肯轻战。是因噎而废食也。民生安危。系于呼吸。战可已乎。自流刼而言。其为贼伙在沿江小邑。多者千余人。少者四五百人。屯聚一处。晓起四散抄掠。贼既分散有智略之将风驰电击可以指顾定也又于数十人之中。分为四五路贼少而易图的然可见者也拒之以乡邑之兵足矣但人心畏贼。闻其铦锋淬锷。双舞而至。则缩颈而股栗。是不能拒贼者。失之于畏。而非其乡邑之兵之力有不足也。是故预养而素习者。守之道也。凶残未殄。不可以忘战。祸患既平。计安环堵。斯可以言守。刑政之不修。戎兵之不诘。臣工之不夙夜。而欲求方隅之无警得乎。仰惟　皇上神圣功化、远符尧舜、而勇智天锡、迈迹商王、惟明惟畏、日月在天雷霆在震、何有于朴木敕之小丑哉、臣激切危忱、谨列五事、上尘　圣览、
　　一曰选将帅、兵法有曰、兴师十万、出征千里、百姓之费公家之奉、日费千金、而敌情之不审、不仁之至也、故三军之事、莫要于用间、间者三军之司命也、臣因考宋太宗时、其选将备契丹、备河东、备西羌、不过李汉超郭进等十四人、而备边之兵、亦不过万人而止其为将者、率皆竭尽谋虑、购死力之士、深入贼中、刺其阴计、动静作息、莫不毕晓贼一至、即先周知之、故其所备者寡。而设伏掩击。兵力常胜。贼至举皆无得而有丧。今东南沿海之边邑、将官拥众而至、旌旄揭揭、岂不谓多、但不知所以为计、贼聚则畏其势大而难图及兵大集而贼又四出是贼能持我之短长而我不能致也况各该将官。兵既分隶。而事权不专。勇怯杂用。而贪功忌能。空言寡实之人。互怀其私。不肯合胆并力。苟一失利。则谓贼多兵少。凡前世用兵以少为多。今时用兵。至。于以多为少。得失相悬。奚啻万里。宋人王禹偁亦曰兵威不振。其由安在。所蓄之兵。冗而不尽锐。所用之将。众而不自专。恩威法令。未有以驾驭之也臣故谓兵不在多、惟在得一良将、择将者司马之事、而赏罚者人君之大柄、用间设伏、修古人之成法、中时事之机宜、则又将官之事也、严核功罪、大励人心、则自赏罚始、
　　二曰修团结、按宋兵制选于户籍、出于应募、团结训练谓之乡兵、臣姑自江阴一县言之、三百七十里之中、量地广狭、分为二十七团、每团选其丁夫壮徤者、四百五十人、或八九十人、通计之、可得三四千人、纠之以长、统之以官、时其训练、暇则止帚之于农、有事则召集营堡、籍其名、不终身用以为兵、给其口食、使各同团、空间稍有力人户、量为津贴、拒贼之日、糇粮兵械有功赏赐、官府厚为之处、人既知战、见贼不畏、亲上死长之心、孰不爱其父母妻子、爱其田畴庐舍、出死力与乡土捍哉若欲团练乡兵须有司洁巳奉公约敕吏役不得科扰民间一钱则练习易而民不困于需索矣近日犁锄小民遇零贼在野。奋力与敌。每杀贼数人。槩可见也。使各郡邑尽为团结。不务虚名务求实用何至贼势滋大。仓皇告急征七省之兵重压三吴。坐食县官。大费公帑。若是不赀之可虑哉先民有言。乡各为兵人自为战可以省召募之钱可以省客兵之费。可以垂永久之利臣愚故谓团结乡兵便也。自一方、而他方可知也、急则大为声讨。厚集诸路劲兵权宜之术也。
　　三曰审形势、按海防旧制、嘉兴镇海等处官兵贴守金山地方、逓观今日。贼来之路。犯嘉湖杭苏四府。其登岸。皆自青村南汇一带。其出海皆由嘉兴松江。则知西自乍浦东至吴淞江。三百里内为浙江南直隶诸府之门户。较然明甚。今南直隶有备倭都司。浙江有参将。听父老之言。官府之议宜令备倭驻札南汇兼管乍浦。参将住札乍浦兼管金山声势之相联络策应之能犄角其形相制而其势便也。又各要害府分。固严封守。勿以贼一过境。视为他人之事。便分彼此致有疏虞统兵官员遇贼一至。夹攻交击。并唇齿之相救缓而贼在套中。并腹背之皆受敌。岂复昔日徜徉。如入无人之境哉此防御大较也贼舍旧路或来自外洋。其在常熟则福山港为要贼至必由而以三丈浦为窟其在江阴则斜桥为要贼至必由而以蔡港为窟地皆空虚无兵常守。况去县窵远约束不前事有当因当革、官有宜设宜添、又在当事之臣、酌量周至次第奏闻可不出形势、而略覩其一二矣、
　　四曰明官守、汉史称守令者、吏民之本、兴利除害、唯所行之、宋臣范仲淹奉天章之对、亦曰利而不兴、则国虚、害而不除、则民怨、生民愁苦、群盗渐起、皆由官失其方、而致之然也、今之为郡守为县令、其居上等者、见事聪明、捡身洁白、岂不皭然称贤、独其心不肯近事葢近事则自城郭以下。有废坠之当修。有豫备之当计。谓其扰民而生事。畜疑而召谤。一切置之不问。徒以龊龊细文坐猎高誉。不知利在于民。经营制置。始若为烦实所以安而利之也因循不举。自爱之私。不肯自撤。贼至而无寸铁之利。民饥而无粒粟之储。一旦告急。何以待之。平居无事。则得贤名而去。不幸多事。则败坏四出。极力支撑而难收。此势之所必至也。即今百姓流离。半死于盗贼。抚其疮痍。修其刑政。则凡积谷以待凶荒。饬备以谨不虞。皆守令事也。势异往日。政宜更新。岂得复循故辙乎。
　　五曰防隐忧、按宋臣苏辙有曰、有外忧、亦有内忧、葢言外忧既形而易弭、内忧隐伏、宜有以预料之也、近日小民在野、避贼无路、临之以一刃、胁其担负刼货、谓之挑包、数十成群、络绎在道、夜留贼营、或经旬有余日而始放还。酬劳有衣物一二件。不当意者。实时杀死。窃恐无知小民。见惯情熟。欠之不知其为贼饥寒困苦。苟利其饮食须臾之养。半折而从盗。其势亦易也。有司供军不给。百计诛求。又于轮点均徭十年之定额。中抽一二年征银二三万两。民出无辜而官府以为便法则是民当十年一轮之数。而今巳期迫至七年矣。小大之民。当此兵荒之际。生理日蹙。闾里萧条。周礼所谓野荒人散。良可虑也。有司职在牧民。奉宣德意。宁可不厚为之辑乎。臣愚故曰隐忧之当防也、
　　记 
</div>
    <div class="pagination">
<a href="皇明经世文编_page66.html">上一页</a><span>...</span><a href="皇明经世文编_page62.html">62</a><a href="皇明经世文编_page63.html">63</a><a href="皇明经世文编_page64.html">64</a><a href="皇明经世文编_page65.html">65</a><a href="皇明经世文编_page66.html">66</a><span class="current-page">67</span><a href="皇明经世文编_page68.html">68</a><a href="皇明经世文编_page69.html">69</a><a href="皇明经世文编_page70.html">70</a><a href="皇明经世文编_page71.html">71</a><a href="皇明经世文编_page72.html">72</a><span>...</span><a href="皇明经世文编_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
