<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 229 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 229 页/共 287 页
  </h1>
  <div class="content">
   抑吾闻之利罔有得而不失也事罔有成而不毁也运罔有盛而不衰也国罔有隆而不替也民贼之从来久矣方其投袂而起因利乘便枯人之骨创我之业栩栩然扬扬然自鸣得意固一世之雄也乎易人易世时异势殊每见帝王之家公侯之冑求下侪于民间匹夫匹妇而不可得则子孙彝籍有不能血祀者矣林墓焚烈有不能归魂者矣上下古今间未尝不悁悁于兴亡之也三世为将其后不祥道家之云报应之理岂不然耶隆隆然居人上拥高位履大任持大权者盍不反其本矣

昔春秋之时战事以百十数孔子必一二书所以重民命也是故伐者为主伐者为客其所以深恶而痛绝之之意甚明佛法之普渡墨家之非攻耶氏之救世岂非与疾始取邑疾始灭国疾始火攻同一义哉故争夺相杀人之大患天心之所忿恶圣人之所隐痛而亦环球诸国之所大患者也不以为患斯亦已矣如以为患则禁攻寝兵之约其亦不可以已乎

今夫千丈之堤于蝼蚁之穴百尺之室焚于突隙之信乎凡百祸原俱积渐稍长以至于大欤嗟夫天发杀机龙蛇起伏人发杀机血流川谷祸最重矣其发轫之始滥觞之原不过为一二人利欲之动忮求之私血气之不平心意之不和以至于此极也止沸莫如去其薪也灭景不如隐其形也魁桀奇伟通天人消息阴阳之士因是生其明智竭其神思则匹夫持利器入人是诚市人之所大忧也虎藏于山蛟潜于水不必出而犯人众必务欲去之岂非塞祸源而拔恶根者哉由斯以谭治本病之说也无已立约息争宁亦治标之术欤二人同舍各持一义争欲求胜不能也是非无所折衷曲直无所赴愬春秋不书离会其此意矣地球之上纷纷者五千余国今议院天下之平也各国有行之者其明效大验不可见乎充斯例也以往纠合若民主若君民共主若君主之邦共立明约申以大信继自今有两国龃龉各国会于其所开诚心布公道定三占从二之例平其曲直定其是非理之否者小而谢罪赔大而纳地请荆一唯公国之公议是听其有倔强不如约者天下共起而击之废其君而谋立贤者夫如是则是非无所隐也曲直无所逃也强不能凌弱众不能暴寡大不能虐小矣生民托命其诸有恃于是欤

世之通士心知此义者众矣故东方则有太平会焉西土则有弭兵会焉虽然心则有余术犹未至英美海内之雄图也今季始订立条约将共恪守易争为让转祸为福呜呼以不忍人之心行不忍人之政尚矣诚由吾之前说使地球五十余邦十五万万人咸同斯福孟子曰域民不以封疆之界固国不以山溪之险威天下不以兵革之利春秋之义有分土无分民太平之运大同之治意在斯乎意在斯乎

　　寝兵说
戕人之性命暴人之髓骨糜人之资财殄夷黔首若剎草管寡数于千多数于万使天下之人父不得有其子兄不得有其弟妻不得有其夫怨戾之气郁为菑厉毒痛之遗偿以侵馈败者墟都熸国民而弗种胜者亦痍悴凋瘵数十年而困不能苏人怖其毒鬼恫其凶而霸天下者顾乃眵然快意尸为伟烈写之竹帛镂之碣号其功于子孙呜呼是训后世以芟狝其民而道天下于残贼也夫天生民而尸以君因使子其民而母之婴其民而保之也顾竟雠之贼之囚虏之刓劲之非仁人之所拊匈悼心而罪为民贼者哉呜乎果其性独异岂耆杀人以为快哉

然则兵乌乎起起于私私恶乎起起于度量分界耳目具支体具界之曰身则被声别色私其身矣宫室具家人妇子具界之曰家则米盐仆役货贿什器私其家矣宗社都邑人民城郭侈侈毕备界之曰国则政治赋敛私其国矣人与人相切其界至小其分有限固不能毕逞其私也于是被声别色不能不瘠异身以腴其身米盐仆役不能不翕异家以张其家政治赋敛不能不弱异国以强其国所私愈多者其贼人愈众所私愈大者其贼人愈酷乃至交相龁噬糜溃痏毒而不可究诘畴无骨肉畴恶私利顾乃亏人盈已若斯之酷也且夫贼人者含识之所共愤而公理之大禁也贼刃它人盗撄异则律法得而绳之官吏得而僇之徇而讨之曰贼人之罪至于国与国处则曰邻之厚我之薄搏噬凌夺悍然为贼人之魁而后世且以贼人之多寡为英武闇弱之差窃钩者诛窃国者侯是宁察于小而闇于大欤曰蔽于私故　　春秋之言三世也曰据乱世曰升平世曰太平世据乱之世以兵为命朝无法上无律竞其私劲于杀非洲之土人南洋之岛彝与夫土番野猺犷悍顽剽身以兵长家以兵立国以兵成其生死与兵相终始久之久之而易世为升平也朝有法上有律人禁私战家禁私然而内夏外彝峻其限界私有不遂则奔蹄劲角奋相蹙躏糜他人之民之世也以兵为辅又易世而为太平也夷狄进爵远近大小若一国同天邑人同天民故人爱他人之身如其身爱他人之家如其家爱他人之国如其国长训其幼上训其下鬼训其裔天训其君睊睊目同目同以兵为大戒升平非治之至也记曰大同之世天下为公讲信修睦诗曰无彼疆尔界陈常于时夏上天恫而厌乱下姓号而求治霸天下者则盍公其国而勿私之矣公之如何则盍寝兵而休民矣

寝兵于古有说乎曰乐生恶死乐安恶危人生之大愿天下之公理外之万国远之三古上九天下九渊莫之易也虞舜古之圣王也苗顽弗率格以干羽武王古之圣王也放牛归马罢兵不用诗人歌之曰载辑干戈载橐弓矢孔子古之大圣也春秋之义灭国则疾之火攻则疾之始伐国则疾之始取邑则疾之用以治君用以重民孟子古之大贤也其言曰不嗜杀人则一天下又曰辟土地战必克是谓民贼数圣人者宁漫为高义以绐后世哉且夫英后哲王明诏大号勤劳于在原咨嗟于在庙问其经营之实则曰保我黎民而已问其政治之朔则曰法我先王而已顾乃驱民于镝刃蹂躏之境壤大悖古王之明训而曰我将以是求安求治是燕游而南其辙左书而右息之也墨子之言曰篡祸怨恨皆生于不相爱故其治天下也曰兼爱曰非攻宋钘之游说也以息兵强聒当世钘翟天下之才士也安民之术顾必出此此固人道之公理古圣先王之公言而非钘翟之私意也

法家之言曰寝兵之说胜则险阻不守我无攻人不能令人无攻我守卫备毁民糜圉敌是自兵也且夫汉高可谓知兵矣翦秦劲楚蹑足帝位然而蹶于白登七日不食拿破仑可谓知兵矣仆德靡奥欧洲俯首然而受虏于德流死于英由斯而谭汉高拿破计未为失何乃亦自兵也且夫美墨洲之大国也地方二万余里防兵之数仅二万人然数十年间不被一镞富强之实且最宇内息兵者富且强喜兵者蹶且虏准彼逃此则孰利孰害孰得孰失矣且人物何以相扰朋友何以相善兄弟夫妇何以相亲因谓藉爱力以结之也我爱他国如吾国人亦爱吾国如其国爱力摄引固直朋友而兄弟之矣和亲翕耽之不暇谁复戕其赤子以犯兼并攘夺之不韪哉夫西方之国诸雄错处密其防圉厚其军实多者百三十万人少者乃六十余万兵费之需国数百万固不待僵尸馘首而民力已窘民命已蹙矣万姓阨苦蚤夜号祷期至太平于是议息兵纠为公会交涉之道约之公法强勿躏弱众勿暴寡衅之兆也公断于局外之国法荷属地之龉英美捕鱼之衅以此释纷固已数数如此则合数百国历千百年而长可训谧谁复戕其赤子以犯兼并攘夺之不韪哉泰西兵力可以鞭笞四洲蹴踏地球者也而计顾出此此固人道之公理先圣古王之公言而非泰西之私义也

枕兵革冒锋踏刃犯兼并攘夺之不韪问其所为之实则亦涎其土地睒其人民资其兵费而已夫博区区之数而饵以百千万人之命孰与安土息民垦其荒僻繁其孳息庶其牧畜拓其制造不亡一矢不遗一旋而地辟财赢左搏右啮锄狝强敌以截边患以圉疆守以张国体以奋军威孰与开化齐令陶贤铸智国势自振不战屈人孤注其国以竞胜负难之事孰与煦沐其化以食乐利无菑之福其利害之相去巧历所不能算而得失难易之数又不待智者而后知矣吾闻伦顿之仁心会也虐伎牲畜则干禁罚故鞭马之酷讯于捕役兽之戏禁其凶忍抑又闻之同仁之会推行善举分为红十字会随军行役医养痍敝视敌如己坦无町域此亦可谓至仁矣然而仁其异族而遗其同类救其伤烬而戕其全盛无亦急于治标而缓于正本乎近世机械巧矣火器精矣轰击之速摧炸之烈匪可意计故师丹之战一日而殒数万人蔑士之战一日而殒十万人俄土之战一时而殒三万二千人民为邦本民既歼矣国亦何所赖焉曰强大之国可言寝兵弱小言之大者破灭小者削蹙中国之弱此邦所急是固然矣然犹知其一而未知其二也瑞士百里之国介于暴大然守持律法欧洲莫敢加兵中国壤沃民秀足以自立惟忧内替外凌非所患也甲午之役创于日本谋国者皆谓宜购鎗械增兵舰西人之言治海军也必累十年之资格否则驾驶未精沙线未谙将士未习训练未就不可用也中国强邻环睒事变百幻必不能雍容偃仰待我十年若移其日力养士培才治之教化道之政治浚之智学习之律法十年之间可跻极盛政学昌洋彼将慑我时同而效大异果孰难而孰易乎且购舰之费动辄不资去年之购船于英也一船之费需五百万止购四船其费已二千万若以此巨款广立学校则大小学堂工艺农学商学诸院棋布星罗几可遍及行省且以之购船则寥寥数舰未足成军以之兴学则诸学具举风气大开数年之后将帅之才可取材于武备学堂船械之用可受成于制造诸厂纵萃坌涌不可胜用以效衡之岂直百倍哉夫议置舰械则北方罗掘要之必成议创学校则仰屋彷徨诿之窘绌抑何轻本而重末也无策甚矣昔我之兵舰非寡于日本也徒以政治不立数千万之船械拱手馈敌若政学美备国势昌盛虽一船不守一械不具孰敢过而侮之且泰西之强盛兴于文学固非尽由兵力也务农训士桓公以之霸齐生聚教训勾践以之沼吴下以化民上以利国此固战胜朝廷之术矣士械废弛坐而召敌武备徒具坐而资敌化盛治神坐而服敌中国非有兼并攘夺之心也美兵二万即可屈敌而自立顾谓地二万里人二百兆之中国反不若瑞士乎哉准之公理则如彼权其利害则如此而犹谓列国并立必竞兵事则是孔孟为诬钘翟为傎瑞士宜灭美国宜削而拿破仑宜帝欧洲而一宇内也语曰不知来视之往又曰前车覆后车鉴我顾无征也欤哉

　　弭兵会记又名万国太平大会　　　　　
英人李提摩太附

在昔春秋之际楚交争诘尔戎兵无岁蔑有生民涂炭小国苦之宋向[戌](戍)善于赵武又善于楚屈建欲弭诸侯之兵以为名如告赵武武以韩起言许之如楚楚亦许之遂如齐秦又告于诸侯以周灵王二十六年为会于宋此为千古言弭兵者之滥觞故宋之盟楚人衷甲与争先是以信召人而以僭济之也故虽继会于虢不旋踵而背然而圣人犹嘉许之伏读　高宗纯皇帝御批通鉴辑览曰春秋至鲁襄末列国之困于兵甚矣合楚之成藉以稍缓生民之涂炭故盟宋以后兵虽未能尽弭而中国无大侵伐者几十年不可不谓之小有功而谷梁以为赵武楚屈建之力而不知亦向[戌](戍)之力也后儒乃以二伯为[戌](戍)罪可谓虐古大哉　王言信足以立万世之准绳矣欧罗巴洲各国素以穷兵黩武为雄自法国拿坡仑第一皇名补拿破脱骚扰欧境以来各国之于武备日益讲求一国有所械他国辄防不特防之又从而思所以制之一国有额兵他国辄倍之不特倍之又从而思所以练之于是日增月益彼异此奇若英吉利若俄罗斯若得意志若法兰西若奥斯马加若意大利诸大国之兵额少者一百万名多者至四百万名每年所糜兵饷几于不可纪极即以英论十年前每岁需饷约英金二京五兆镑寻常市价每英金一镑约合华银四两即一万万两今则增至三京五兆镑实足骇人闻听他国虽稍亚于英然亦所少无几以此多兵不幸而出于战固属杀人盈野大干造物之和幸而不战则岁耗民财养此行闲坐食之辈民安得而不贫国安得而不困救世之士衋焉伤之以为我教流传虽偶藉兵力以资护卫然殷殷素抱惟愿以道德感人断不愿以权势威人是故战祸猝兴恒瘁其心力以调停之数十年前遂有著名各教士拟创立弭兵新会遍劝各国之君卿大夫若与他国有违言宜共请局外之国判是非不必遽以兵戈从事且友邦订立和约之际必先增入一条若曰凡我两国异日苟有龃龉必延他国秉公剖断不可光逞兵威厥有数国忻然乐从积而久之遂俨成万国公法之一考弭兵会之兴始于英国教士今则不但为英国之私会且成为万国之公会每年会中人订期会议一次共商弭兵善策其第一次会于法国巴黎都城第二次会于英国伦敦都城尚未有达官赴会也去年第三次会于意国罗马都城竟有十七国之大僚后先来会于是更成为万国弭兵官会

考是年有疑难大事四端几致失和者八国一亚美利驾南洲之巴西国与银国争边地将兴兵矣两国乃遵弭兵会之议公请美利坚国之君评其曲直二法国与和兰国互争南美洲之属地亦遵弭兵会之议公请俄皇定其界趾三葡萄牙与英国互争阿斐利加洲滨海之地则请瑞士国之深于学问明于公法而又著名公正之三律师断其是非四英美两国民人在杯冷海峡捕獭几成不解之仇英则请坎拿大美洲英属地议员暨书院大山长美则请本国书院二山长各予以全权视其所议作为定论凡此四事皆在去年皆濒危而免祸是即弭兵会之明效大验也今年之会订期本月共聚于瑞士国会中人预筹共商者计十二事其尤要者则推广本会名曰欧洲一统太平会也核定太平会中应得之权也取五洲各国之险隘作为公地不令一国独踞也申明一二年前在美国所议太平会章程也太平会中人应请弭兵会中人开造各国机务清册以资稽考也而弭兵会又开报去年办事之清册刊发七年纸交英国教士并劝各国教士每年救世主西人尊耶稣之称诞降一礼拜七日也西人恒以礼拜纪日期之前订定一日于讲道之外力劝众人务敦和睦而时时以万国太平为心闻已有教士二千人允为照办兼愿订为常例去年弭兵会又遣人分赴殷阗之都市讲论敦崇和睦之益凡四百五十次更思淘汰书籍俾学垫中幼童所读之书鲜涉兵机而多陈和局以备蒙养及至今年俄国饥馑为灾会中人议拨英金三万五千镑约合华银十四万两往赈饿殍此虽非本会中应办之事而念弭兵之实际无非体上天好生之德以拯民于水火赈荒善举即其端之显著者也故毅然行之外有微斯理会请五洲同会中人集于美国共商化民成俗诸事兼及弭兵要法考微斯理本于教会中至为广大此次会中讲论多与各国大有关[系](击)竟蒙美君及英国驻美钦使欣然赴会此一百年来所绝无而仅有者美君英使均视之与议院埒矣抑又闻之今年英国相臣曾论弭兵之事云昔之各小国往往如蛮触共争今俱不敢妄动即有跃跃欲试者大国亦必不许此可助弭兵会之所不逮各大国今虽汲汲于武备非好战也必有备而始可无患也上天以生人为心将来一统太平会愈推愈广万国尽服其定章即有万难善处之事吾知当局者迷旁观者清不令无辜赤子肝脑涂地德莫厚焉功莫大焉即此数语可见西国虽有多兵其君臣上下皆愿节取有子和为贵三字之义假以岁月此会必底于成从此杀机尽化且撙节无穷之兵费移以兴裨益民生之事行见天地絪缊无非太和之所凝聚民自髫龀以至老死永不见有兵革之祸懿欤休哉故乐得而为之记时光绪十有八年闰六月即西历一千八百九十二年八月也

　　弭兵会续记　　　　　
美人林乐知附

泰西欲创弭兵之会法良意美为古所未有光绪第一壬辰不佞曾作一记见者皆欢喜赞叹不能自已迩来载更寒燠矣欧洲大局如厝火于积薪之下寖假而微风偶扇必致郁攸赫怒祸起燎原危哉机乎夫德法两国积怒宿怨猝不可解固也而连难之势又相纠绕德防法则结奥意以为助法图德则倚俄以自张英虽处于局外惟历代以来恒思抑法之焰即不免扬德之波俄法汹惧希腊丹麦两小国俄戚也介于欧洲之冲遂欲深相要结以成犄角而德奥意之求合于英者其情愈亟呜呼时至于今岌岌不可终日胡为弭兵一会垂成而犹未遽成也法人摸栗那里爰创为局外联盟息战之说曰法俄两国之连横定德奥意三国之合纵成骑虎岂能遽下愚以为局外若和兰若比利时若瑞士若丹麦若英吉利诸国亦宜互订一约而推英为盟主其载书若曰我等五国于合纵连横两局初不过问异日者谁为戎首我五国是挞是伐谁为应兵我五国是匡是扶有渝此盟明神殛之盟定而局外之威震必无敢妄动者矣余谓是说也仍不免以力服人之故智扬汤止沸庸有济乎又有美缙绅培鸽献策曰若英若美二国日光永照从无竟堕崦嵫之片刻日照地面为尽东半地球永日而昼者西半地球背日而夜西半球之承日也东半球夜矣英美二国各跨东西两半球此方夕照街山彼已铜钲挂晓培鸽特表之以明其得地之广生齿既盛威权又广即舍藩服而计本境他国亦莫之与京今英美若合而为局外之一雄以制局中之诸国当无有蠢动者是亦不外以力弭兵之意而更牵涉美洲不益将多事乎美国宦途中人孚丽着论一首刊入美之大日报云今欧洲当危急之秋我美国民主宜执牛耳而请诸国各简大臣会议天下太平之良策议既定即创立天下太平总局诸国又各简舍力尚德之一二大臣分掌局事日后诸国有交涉机务为使臣等所不能定者申请总局秉公核断无任弃好寻仇此与弭兵会本意相符惟指请美邦为主则会中人尚未道及者也罗礼西门者法之名臣也年已八旬优游林下而睠怀时局未之或忘顷者亦着一论曰缅昔法德之战德割法之二省地法人曰夺我燕支山使我无颜色法德之交今犹未合实缘于此矧二省之民情颇似阳樊之不服日望法君收入版国法人闻之益未能释而德则如获石田何所爱恋鄙意不若举二省全境各视为瓯脱之地而别立一局外之小国从此法可洗失地之辱德亦不必夸得地之荣累载迷一朝冰涣岂不美哉否则两国戒严旁及欧洲诸国亦不能归马放牛咏戢干戈橐弓矢之句呜呼余壹不知局外诸国何日始能联公会设善法以保太平之局使我法如释重负且藉以靖欧洲之人心哉罗礼西门又曰火种伏矣一星之发祸悬眉睫其险殆不可思议故今已届西历一千八百九十四年再阅六年即为第十九周结束之期巴黎将设万国大会以与百年前事相比较泰西以耶稣诞降后百年为一周一干九百年则十九周也凡泰西之所以兴皆在此周中英士麦恳西曾着泰西第十九周大事记备述欧洲革故鼎新之事李提摩太君与余翻译华文名曰泰西新史揽要业已刊行问世可法可戒全在于是至西人皆郑重此周故议定于一千九百年分就法京盛设大会与开辟美洲四百年大会后先辉映鄙意莫若乘此会期集诸国君相共订息兵条约即于第二十周之首年集思广益务期销兵气为祥光彼此皆招携以礼怀远以德郅治之隆蔑以加于此矣至此六年中或即从孚丽之策敦请美国民主主持坛坫纵有万不能忍之事亦断不以戎衣相见徐待十九周大会之际公评曲直此则区区愚忱所馨香祷祀以求之者也又曰愚以为欧洲创太平总局之议似可望其有成英宰相格兰斯敦或作杞辣士端公常盛称此局之尽善尽美毫无异议他国君相亦无有不首为之肯者似此推行寖广端毕露正如人行隧道中忽见日光普照老夫耄矣苟得于吾身亲见之其欣幸为何如哉总之以上诸说虽尚微有不同或更有疵累而弭兵之局实已一倡百和不遗余力果底于成诚欧洲如天之福也惟鄙人以为于亚洲亦大相关窃有私议具见下篇

　　弭兵会议上　　　　　
美人林乐知附

天生五材民并用之去一不可谁能去兵此春秋时惑人之妄语也而更厚诬乎天直若天特生此杀人诸具以荼毒生灵也者乖僻之见尤属悖谬夫天之大德曰生古训昭垂具有至理故善体天心之圣人无不好生恶杀与彼苍相默契不以时异亦不以国殊迨流极既衰彼猜此忌谓人事所当尽天德不足尚也国威所当振天心不足恃也于是有争地以战杀人盈野争城以战杀人盈城者卒之残酷之气上干天怒中国之秦始皇二世而亡法国之拿坡仑第一皇及身而锢于绝岛可知穷兵续武诚天心所深恶而痛绝者也方今泰西诸国德奥意为合纵我法为连横鹰瞵虎视各不相下英虽处于局外而练兵筹饷亦复日昃不遑推其养精蓄锐之意皆欲使人不敢伐我非必欲藉此以伐人然扬汤止沸与抱薪救火者将无同一旦祸机猝起全局胥动欧洲锦绣之土将变而为磷血之场言念及此心折骨惊而抉其受病之原总不外逆天二字语曰顺天者昌逆天者亡呜呼可不戒哉泰西有道之士以敬天爱人为己任充类至义之尽即以代天救人为己任目击诸大国之互树党援互争雄长诚恐无辜赤子惨遭锋镝爰创弭兵大会奉上天好生之古训以为圭臬岁时会议弭兵之策书于牍者胝手皲指演于口者敝舌焦唇务期必底于成而后已乃可成而犹未遽成者人心之阻非天运之穷也仆尝推本穷原窃以为惟天有命所谓惟皇上帝降衷于下民若有恒性也即天命而显之则为天道所谓天有显道厥类惟彰也即天命而分之则有统摄之力三焉一曰传道昔孔子行道无吾与而喜传道得吾徒道何在在于天故传道也者天之所命也一曰通商以羡补不足自古迄今由中暨外天不能使百产之菁英聚于一地而恒欲使五行之生克便于众人故通商也者天之所命也一曰缔交昔汤文以大字小谓之乐天太王句践以小事大谓之畏天故缔交也者天之所命也至合传道通商缔交三者而皆归于上帝之统摄尤必以大道为之原东方有圣人抱安老信友怀少之愿西方有圣人此心同此理同也故不特视同洲本国之人皆吾兄弟即远而至教化未通之域亦一一思有以拯之其道统则一脉相传历一千八百余年而不坠极其量之所至将使国之与国民之与民无不相通即无不相爱愁云惨雾化而为甘雨和风其志愿诚宏远矣若分大道之端绪而为国政则必以爱人为主匹夫匹妇有不得其所者若己推而内之沟中其自任以天下之重如此此岂肯蹈佳兵不祥之覆辙而贸焉以其所不爱及其所爱如梁惠王哉又若广大道之涵而为邦交则当默念乎天之视人不分气类必使有萃而无涣有合而无分治安则相庆患难则相庶几克完乎天之所赋畀否则离世独立知有己而不知有人反不如禽兽之愚尚有或或友之一候也三者之基既立天命在是天道在是天力亦在是是何待弭兵会中之胝手皲指敝舌焦唇万国始永保太平哉然而有疑焉有焉疑则疑夫人之害我也人有坚甲利兵害我之具人有府库仓廪害我之资则夫人之胜我也我有铁舰人胜我以水雷我有坚台人胜我以钢及至疑之不已之不已凡人之足以害我者我亦求所以害人凡人之足以胜我者我更求所以胜人积之久焉小民之脂膏尽挥霍于厂局之水火壮丁之筋力尽销磨于营垒之风霜曾是仁爱如天心者而忍出此哉为今之计莫若尽去人之疑心以蕲合乎天之仁爱心通力合作联万国而为一体其军械之已成者分别陶冶相约从今以后但有旧毁而无新铸其军额之已定者分别裁撤相约从今以后但有旧遣而无新招至疆吏之事或有不虞则两国皆自述其所执之理以告于弭兵大会请评其曲直而调处之务使我无尔诈尔无我虞天下雍熙蔼然成一道同风之治我知苍苍者天必有锡福庇于无疆者以视今之久伏祸机日即阽危之苦其相去岂尚可以道里计哉或曰敢问弭兵会之所执者何权所恃者何势果能使万国之遵行而无阻乎则语之曰弭兵会奉好生恶杀之天命则所执者天之权也体周流无滞之天道则所恃者天之势也故夫自逞其富强而欺贫弱者自多其明圣而藐等夷者皆天之所不许也天之所不许弭兵会亦岂肯许之哉吾愿抉弭兵会之本意曰必使地球之上有和而无战有通而无塞有同而无异有合而无离

　　弭兵会议下　　　　　
美人林乐知附

心太平生今之有心人也甲午上元之夕造铸铁盦读地球弭兵会议上怃然为闲曰林君以弭兵之道原本于天子更畅言乎天人相感之机发前人所未发其旨深矣顾子生长华邦盱衡时局忠义之气久溢于字里行间今又洒洒洋洋创为此议乃无一语及于中国岂以弭兵之关键全在欧洲中国处此时势不[妨](防)效秦人之视越人肥瘠漠然不加喜戚于心乎缕馨僊史曰胡为其然也今天下之安危惟系于俄俄屡欲擅海疆之利出其兵轮商舶驰骤于洪波巨浸而德都柏灵之盟约难渝也黑海一口不得越雷池一步也譬诸战国函关虽险直以一丸泥封之秦之坐困于合纵也久矣法战国之楚也德赵也楚徒欲报赵贸然结秦以为助秦人喜遂其连横之计而与楚欢此其志不在小故天下而无事则已有事俄必藉法之势近谋土耳基即突厥译者之误也远侵阿富汗以进窥乎印度而败黑海之盟英之于战国齐也楚氛甚恶秦焰方张惟表海之雄邦庶足制之俄人窥其雄藩英人岂能坐视必将急与德连而并连乎奥意以严黑海之锁钥以固印度之藩篱而俄英之成矣法得俄助将必藉俄以攻德德求助于奥意法求助于俄而德法之益深俄奥意之又结莽莽欧洲几无宁宇此前议之所以注重西方也弭兵之会成则欧患纾亚细亚洲之印度同享太平之福弭兵之会不成则欧险固如累卵亚祸亦等然眉中国富庶甲于亚洲俄之耽耽而逐逐者尤甚于印度今惟英欲制俄故玉帛之交于中国弥笃耳然正惟英欲制俄故干戈之衅隐伏于中国而猝不觉前议之不及中国者非敢忘也将有待也辱承明问深触杞忧愿贡所知以质有道且夫修其班制以与四邻交而长驾远驭辟土地于远方者欧人之所长也闭关谢客严中外之防而海有禁山有封硁硁然自守者中国之古制也古制之善者遵而行之可也古制之善而不宜于今者改弦而更张之可也泥古而不通今守常而不知变中国之所短也譬诸操舟细流浅濑不[妨](防)绋纚维之迨夫秋水大至百川奔凑犹局守乎铁索缆孤舟之势则非缆绝而船随水去即船沈而人与船亡耳何以船而拟中国非褊心不怒之虚舟而百货充牣之满载也鲛宫贝室中人艳羡忻慕而思篡取者亦既纷然其环列故俄则蚕食黑龙江滨近之沃壤法则鲸吞越裳氏累代之藩封正不徒英之占香港取缅甸图西藏葡之踞澳门日本之夷琉球窥朝鲜涎台湾此议刊入甲午春仲万国公报时则中东之交尚无恙也为往事之明明可鉴者也今俄又思蚕食乎伊犁法又将鲸吞乎暹罗矣俄法之交既合俄包中国之北法裹中国之南中国则仍淡然漠然以妄动为炯戒更譬诸磨中国倘如谚所谓下丬磨者永无转动之一候其失计已不可思议苟又自甘为米一任俄法两石上下夹磨其糜烂之情形尚忍言哉且此特就欧洲未乱时言之耳欧洲而既乱矣俄以图犯黑海为开宗明义之第一章英即以力扼黑海为发凡起例之第一义英遏其前纠德以蹑其后纠奥意以挠其旁奥意韩魏也扼秦之吭当不得逞而积愤之所至迁怒亚洲一旦移棹而东不敢径图印度乃下黑龙江以觊觎乎朝鲜朝鲜小弱之国岂能撑拒俄则踞其海口而以海军趋印度洋英人之忧未艾中国之祸其殆始矣

今夫中俄两国于帕米尔近人译之为已马分界之案或得或失仅陆地耳英犹时时注意刻刻关心寖假而衅起朝鲜中国无闭门推月之心英又决无袖手观棋之理文告之不已加之以师旅是犹狂澜之既倒而波及于中华也当此之时中国惧失东藩喜通西笑悉其精锐与英军相犄角姑无论胜败之数不可知就使得胜目前则调兵有费日后则防边有费以中国度支岁入约一垓金亦曰一百兆两而计岁出之方有加而无已更多此意外之耗其将何以堪之然则中国将不出于战乎不出于战是长俄之虐而失英之欢也然则将出于战乎出于战则英之助未可长恃而俄之仇立见益深也于彼于此无一而可谋国者当之不已大费踌躇哉今幸有弭兵大会熏其事者类皆好生恶杀之大善士前年之会歆动十七国之君卿相率与参末议故以美国之远在美洲如战国之燕秦祸虽亟不虞戎马之骤至近犹有倡言于众者欲请其民主总制弭兵会事务使欧洲诸国耀德而不观兵我华胜于战国之宗周固不可以道里计诸国相戒不敢妄动亦有过而无不及诚使仗义执言毅然为弭兵会主凡万国公法之尚有缺陷者悉为补之而以皇天无亲惟德是辅之古训剀切为诸国道诸国虽早已知之亦未必听之然使俄尚逞得寸得尺之计中国即可布告弭兵总会请各国之公评各国知其曲在俄亦必能仗义执言以报中国是之谓战胜于庙堂至于各国之能许我主弭兵会与我之自为计则更有进焉者今有富室于此千斯仓万斯箱丰年而有庆者歉岁亦不虞其食匮乃有米而不知难反日以乞米贴致邻家其善者则笑而不相应其暴者则思攘而取之矣中国地不爱百矿之产何所不有向诚苦于不知耳亦既知之需煤则近购诸日本远购诸欧洲需铁则东去乎兼金西来乎百练其与藏米之富室又何以异殊不知通商惠工诸大政皆本于天意之自然惟天欲便乎人故地能生乎物中国乃胶执成见固结而不可解坐使无穷美利尚溷于泥沙瓦砾之中是违天也违天而长寇后虽悔之不可及也已乎中国之所忧者谓西国以货物赚我金银也岂知西商之所欲得者在货而不在财假如乡居之人以其田中之所产售于五都之市乃默计吾乡所寡有者将于此行致之庶几得利于市转购市中之物还而售诸乡间或一本而两利乎既而环顾市间无可称乡居之用则惟有囊金而返窃叹饥不可食寒不可衣耳西商之不足于中国者犹之乎乡人也非欲掠中国之金也诚使中国默体乎天命之主宰以鄿合乎天道之流行于天所隐示之统摄诸力无不任天而动以中国广土众民足埒欧洲之全境聪明才智久为西国之先声吾知一二十年间微特高出于亚细亚且可迥超乎欧罗巴于是弭兵一会西人导其先路华人总其大成直使德奥意之合纵俄法之连横尽归于太平之寰宇而尚何俄之足为华患与夫英之敌俄而助华也哉心太平生跃然而起曰善哉议乎中国而如子所云也孔子曰德之流行速于置邮而传命仆不敏将拭目而观王化之成矣

　　论弭兵会
　天生五材民并用之谁能去兵西人之有弭兵会也诚欤伪欤抑迂远不切事情非今日所宜言欤请求其朔洞其微抉其理以袪予惑曰此积千百年神圣之用心而甫见端倪者也其在春秋疾火攻疾灭国疾始取邑故于宋襄之仁嘉其守礼以谓文王之战不过此盖将以开国王之法治万世而华元向[戌](戍)弭兵之说所由来也故孔子生平所恶而惧者战祸而隐其旨于春秋孟子曰春秋无义战而于民贼独夫之为太息痛恨之不已此孔教嫡派也惜孔孟之教不行而衰周而秦而汉而唐宋元明举孔孟所切齿者恃为亭毒万物之秘杀机既启民祸斯棘由是而有项羽长平之坑刘石河洛之惨回纥长安之焚耶律德光打草谷之虐金斡离不宋汴之残黄巢方腊刘福通李自成张献忠洪秀全以匹夫倡乱杀人如麻天地震动山岳闇然异哉古以洪水猛兽残人者今以人类残人类每经兵燹千里邱墟流血成渠骷髅京观周余靡遗伤心惨目何其酷哉尤可异者成吉思汗席其匈奴慓悍之性殄国四十余杀人五百万妻妾五百余人病死六盘山子若孙卒抚中原以奴汉族明太祖成祖无其雄武而阴鸷惨刻类之由此观之天地气机之裂日甚一日如成吉思汗其人者尚未绝于天壤恐竭上帝抟人造物之精英不足供其镵矣可不惧哉今夫西国兵祸如马基顿王亚历山德杀人三十余万十字军死者二百余万拿破仑穷兵欧亚杀人数百万及师丹蔑士黑海之役杀人数十百万不等夫人而知之请言波斯纪元前四百八十年波斯王泽耳士驱众五百余万伐希腊为希腊将地米斯多所败仅以身免纪元后一千四百一年蒙古帖木儿郎攻波斯积髑髅九万余为京观一千七百二十二年波斯与阿富汗连兵七年杀人一百余万请言罗马纪元前一百二年大将马黎约击迢顿国名于高卢之该色士的杀人二十万虏九万人又击深不尔国名于黑罗那平原杀人四十万虏六万人约计马黎约之为将杀虏近百万纪元后六十九年罗马帝菲士巴山命其子第度围耶路撒冷大肆屠戮犹太人饿死者六十万人战死者一百三六万四千人为禽者九万九千人绝食死者一万一千人一百六十年罗马哈的练又杀犹太民四十四万人请言法兰西七百三十二年法将查理马突耳查理其名马突耳西语犹铁锤也破亚喇伯回兵于波亚利豨突狂战斩首三十万级厥后沙尔马破西班牙死者三十七万人路易十四霸西方用兵四十年设巴士的大狱以槛絷其民纵十五万世家以牛马其众

　洴澼子曰西国千余年来奇祸横生难缕兹特其战祸之显者而已刿心目言不忍言闻不忍闻又其权势之压勒虐政之摧残者哉今夫回祖摩哈默一作谟罕穆德窃摩西之诸余煽枭雄之毒焰杀人为天使之权战死有天堂之乐至以其术鞭笞数十国奴隶数十万人皈依千百万众掠少女万数肆其淫凶愚其黔首而土耳其波斯挨及等国方祖述之弗衰今者雄峙立杀人之器日精杀人之法日伙杀人之心日恀蒙黯惨淡天日不明尘尘地球殆难思议虽然吾知之矣兵祸之奇权力构之权力之横人心之欲平权力正人心莫如因英美已成之弭兵会推广之以上规春秋太平之法西国公法家言古之犹太国人以赛亚即有彼此不相攻伐之议而荷兰儒者虎哥思戢欧洲兵祸乃着平战规行于世即春秋弭兵之旨道光二十九年一千[八](四)百四十九年欧洲列国会议于法京城立弭兵会于是乃有弭兵会之称然其机实萌于天启四年一千六百二十四年英教师傅格司所创之朋友会会意以好动干戈即治以叛逆之罪暧至今其理益着洎道光间英议院始议定弭兵条规咸丰初又有英人李察复位弭兵条规又复于各国分设枝会数十年来诸国遵其条规而免战祸者三十六次近年英美钻研此义者益多如南北花旗之战英船乘危图利攻劫美国商船财货事平两国公请正人评曲直乃断英应偿美商银一千二百万两从之案英美两周如有和战交涉案件均经审问堂派员论断不得妄行开今各国遇有交涉案件多因英美已定之案据为律例又光绪元年日本与秘鲁构亦请人评定乃已其余小国因调人而敉者颇复不少虽俄法之强横突厥波斯之顽悍日本之谲觚难尽执此议相绳然果将来推阐此议之人日多一日即彼桀者亦无词与之枝梧未必非挽回二千年来兵祸之奇策也英人罗柏村曰现议两法如能遵行则各国日得大益其第一法欲令各国永立和好之约议定各国各派两人成一和好会办理各国相争之案所派入会之人必为众所推举第二法欲将各国应许公法汇成一书已经俄京与日内瓦处成会将其数要酌定又在法京巴黎与美京华盛顿所与数国立和约内亦将数要订立公法为各国所应允无论因何肇衅俱有定章办理使无可疑之处则强国弱国俱免误起争端韪哉此举乃余向所谓积千百年神圣之用心而甫见端倪者也故历数中西史乘兵祸之奇惨者正告焉

　　列国息争条约　　　　　
日人阙名附

迩来英美订立国息争条约最为可记之事盖近古以来所谓文明之国与列邦交涉之情形有二一为武力硕大一为喜谭和局抑近今兵器日加精巧又益以穷理致用以致其精考东西古今之史册未有民尽为兵如今日之制者也故极而论之欧洲现今之国民是直以战为性命者矣且夫兵者凶器犹未能脱野蛮之习而测度各国文明之高下者犹以兵数之多寡为标准岂非最可怪之事乎然兵力强大虽如是之甚而人民之爱和局更有甚焉试观列国君主蓄兵虽多而闻其所称以为荣誉者则曰维持天下之和局也若穷兵黩武之名则无愿居之者盖其畏惧战争恐破和局之念居多故宁足兵蓄粮欲以厚藉其势力而必不敢轻于一试由是观之所谓武备之扩增广大者本出于欲维持和局而共乐太平也盖由其人民专事贸易逐利而又有参政之权故为上者不能不人民所欲而保全和局也抑交战也者不过使武官成其功名而在人民不得不分任其饷费交战则阻碍商务是故穷其利弊所谓交战者独利于少数之武官而损于多数之人民也甚大矣夫交战之阻碍外国贸易非阻碍国内工商业之足比也今舆论之当遵从如此商务之繁盛如彼而各国咸欲免交战之祸诚自然之势也若夫一将功成万骨枯者非今日之势也今各国出于不得已而交战万国交涉所归极非决之于兵力则不能裁断邦国交际之纷争故各国所以蓄粮足兵虽非欲战而预为防备以保持武力之权衡而防御战争之破裂也于是有识之士方讲求于战争以外撤去武备之策是为调停方法如所谓交涉议论是已要之于交战以外能裁断外交者有三焉一为寻常所称外国交涉之议即两国互有所主持提倡而两国若固执不动则亦不能息其争议也二为调停若二国有交战时另有一国居其中间而欲裁断彼两国争议然两国不服其所裁断则亦未必能弭两国之争议也三为中立裁断此法颇似前例然宗旨稍异即两国有交战时一国居其中间豫约两国从其所裁断而后调停两国之交涉也古来行此等之法颇多条例据希腊史学家酒止得士所称史伯大国王亚老自耽毋士亦尝称两国裁断之法以为善举曰敌国若能听中立者所裁断则进兵攻击之事定必以为非法也又亚老我士与拉些得蒙同盟条约中亦云宜准先代之遗法与中立国裁断而决两国之争议由是观之亦可见畴昔希腊诸邦善行两国裁断之法矣中古之世罗马法皇善裁断欧洲诸国争议以遏其战矣及威名渐衰列国日益争强无能禁止至近时列国亦有专意于此现持此宗旨兴会者至有九十四处之多而以瑞士伯尔尼首府和局调停会最为翘楚诸国政治家学人等为此会员以千八百八十九年始开第一次会于法京挠女使蒙为议长每年一次开大会于欧洲诸京美国亦以千八百九十年创兴此等会母零氏实为倡首又在欧美诸国议院亦以此等法为有益于调停国争千八百三十三年美国马索朝食多元老院亦谓须设邦国交际法公署千八百九十年美国国会建议云宜与列国商调停邦国交际争议之法千八百九十三年英庶民院答美国云此意甚善敝院亦谓英国宜致力于此丹麦瑙威瑞士法国奥国等议院亦同其意矣抑调停邦国交争本属美事固无论已其见诸行事亦所在多有焉千八百十五年以来实见之六十次而内中三十二次实有关击美国且条约文中明记此事者亦有之千八百四十八年美国与墨西哥所订约及千八百九十一年葡国与英国并公额所订之境界条约千八百九十五年比利时与丹麦希腊瑙威瑞典所订约[千八百八十八年瑞士与法国尔古牙多路并差汝把多路所订约]千八百九十四年西班牙与罕要拉士所订约比利时与哥兰尔国并布哇所订约皆是也然于诸强国之间未见有订此约者若其有之以本年正月十一日英美所订之调停国争条约实为创始盖英美立国虽异而其人民言语种族本同习俗亦未有大异故遵行此约亦应不难也自千八百九十五年间始有毁里尔亚之事英美稍觉不平意气阻隔将有岌岌之势既而两国亦有悔心以毁里尔亚之事相与调停遂至订调停条约将及于他国交争之上初英国政府所见与美国政府颇异美国国务卿阿老尼欲扩大调停之所及而英相煞罗士美利稍节制其所及美国之意在欲调停一切争议而调停者之所裁断则两国服从之英国所见异此故事关于国家之体面与属地则此等调停亦不能收效焉然未能一阅该条约所记何如意者两国已稍降心相从始订此条约也试录列如下

一关未满十万镑之争议则英美两国各选一名律家更使此人选一人为调停者如两国所选之人各持意见不能相合当另举一人则请瑞典瑙威王遴选一人苟此三人者所裁断二人意见相同则为公正

二关出十万镑以上争议并除关属土事件外一切之争议选调停者如上所记而三人者同意见而裁断之是为公正然若不欲从此裁断则许其更诉于别人而选别人之法亦如上所记其员数为五人在五人中三人同意见则为公正

三关属土争议是两国所颇苦心而成也然条文未尽明白姑听阙如要知此条约之真意在欲避战争而于樽俎之裁断争议也

据美国宪法凡订条约必当经元老院批准元老院未必赞成总统之政策故此条约果为两国碻定与否亦未可知然此意甚善实为有利于列国也按史伯大据四裔编年表希腊十二国之一立国于周灵王时至汉景帝时降于罗马周灵王十二年即耶稣前五百六十年爱纳山得对及阿立司登并为史伯大王当是其时又按今希腊南境尚有史伯大城　公额在阿非利加西南境

 
　 

卷八十七　考工部一　工艺

　　劝工强国说　　　　　
陈炽

今之因循守旧者深闭固拒动称圣人诚不解圣人之对哀公其劝百工一章何以列于九经之内也子夏曰百工居肆以成其事君子学以致其道子曰工欲善其事必先利其器君子之居是邦也事其大夫之贤者友其士之仁者孟子曰大匠不为拙工改废绳墨羿不为拙射变其彀率圣贤立言言言以百工与士大夫相提并论知古人艺进乎道志凝于神学者进德修业之心与工师制器尚象之意功分体用义判精麤本末稍源流则一此治国平天下之实功故曰劝百工则财用足也司马孙子兵法亦恒以节制与械用并举诰诫而丁宁之荀卿子之言兵曰械用不精是以卒予敌也古圣王治军治国其视百工之重如此故古器流传今日精坚浑朴度越人寰度所谓日省月试既廪称事所谓激扬而鼓舞之者必有躬亲目之方而既廪所颁如俸糈而不如今日之夷诸贱隶虽臧获亦得而呵责之也老子曰形而上者谓之道形而下者谓之器庄子扬波助焰遽欲裂冠毁冕剖斗折衡因周末文胜之余激为此说秦倡君权以愚黔首焚书坑儒而外销锋铸鐻化作金人畏天下作为坚甲利兵以与之敌也度其时亦归禁锢故陈涉等皆徒手执梃并起而亡秦天下之无工可知矣汉兴复师黄老以清净为废弛西京赋所艳称工用高曾之规矩夫工艺之事与学术同不进则退不良则楛断无中立度周礼冬官一册大学格致一篇亦亡于秦汉之时经传语焉不详有其理无其法而天下工师陋劣器用朽窳迁延颓废以至于今遂将俯首降心终为外人所制推原祸本则工政之不修工艺之失传工匠之不能自给实阶之厉也泰西诸国百年以前亦与中国等耳自法国王泰理曼立一例国中有能创一新法得一新理制一新器实有益于国计民生者准其进呈考得实则给以文据奖以金牌准其专利若干年不许他人仿效于是蔀屋穷檐之士日思夜作心摹手追倚此为致富之媒成名之券一时才贤辈出法国之工艺遂冠欧洲英美德奥诸国慕而效之

法王拏波仑第一以枭桀之资倚其士卒选练器械精良遂以胜德挫俄纵横一世各国知其不敌故于劝工一事尽力整顿而欧洲之工艺骤兴其时德国有铜工克虏伯者战后因事至法见沙场伏尸累累百万皆德人也旋拾一旧法之火绳枪泫然曰法人枪械精利无敌而我以此等窳锐之器敌之哀哉血肉之躯轻试弹雨枪林之惨死者有知应亦同声称屈矣奋然诣法投于厂主人主人喜其敏慧引以见拏波仑拏波仑深加礼遇命与厂主另出新意制一后门入子之枪百计精思迄不能就而拏波仑自俄败还后为英所擒流锢于三厄海岛矣法国内乱浩然而归感于转蓬豁然大悟屡作屡毁十载始成于是入以后膛十子连珠发管内加来福之远度多至两倍击力增至八分献之德君德君狂喜礼之为上宾锡以星予以文凭荣以子爵拨给巨帑招工广制命推此意以造益摧山裂石所向无复坚城蓄锐十年以与法战德军百万皆用此枪法人国破王擒赔费至华银十五万万两一蹶几于不振虽师武臣力而取威定胜败存亡之券则操之于区区一铜工呜呼伟矣今中国人士迂论高谈动欲以弓矢刀矛为制胜杀敌之具独不思此时后膛来福重至十数万斤击力能至三四十里以外目力尚未及见而我军百万尸山血海已化虫沙排鎗远击三里连发不已弹珠如雨死者如麻短箭长矛如何抵敌持此论者以他人性命逞我意气恣我谈锋其不仁亦甚矣莫妙于执持其人使之挟矢掺刀驱当前敌则死而无怨免致贻害他人此实哀词非快论也西人自有给凭专利之制非止兵械精工而百废具兴遂以富甲寰瀛方行海外于是轮舟轮车电灯电报种种新法生焉虽古法无传然举通国之人才力聪明之所萃或无心闇合或与古为新鬼斧神工不可思议而其原皆自给凭专利一法开之所谓重赏之下必有勇夫耳今通商诸国无一国无此例每年呈献新法给予文凭者每国以三四千人计穷思极巧未艾方兴而中国独掩聪塞明自安简陋即枪轮机电之类不能不用亦购之于泰西安步徐行坐受外人之盘剥天下之财力几何恐虽周孔持筹管商握算亦断无幸全之理矣然转移而补救之固亦匪难也无他劝工而已矣劝工之法奈何仿各国给凭专利而已矣祸重于邱山福成于反掌天下之大岂曰无人一富一贫一强一弱一兴一废一存一亡而皆以劝工一言为旋乾转坤之枢纽当国者于此宜何去而何从焉

　　艺成于学说　　　　　
陈炽

中国之工艺何以不如泰西也曰学不学之分耳中国之购机器开制造者有年矣何以终不若泰西也亦学不学之分耳泰西之学何所仿哉仿于近百年来行新法之人法之人又何所仿哉仿于五六强国喜新尚异争名逐利之心然而天下之人不以为非且孜孜然慕而效之者何哉以其有益于国也有益于民也效之者有大益不效者即有大损耳艺也而进乎道矣故曰天也一舟也行止听乎风一车也迟速凭之马五千年未之有改耳有华忒者缘茗壶之气冲有声始悟热之有力推之以击石推之以运煤推之以起重而火轮新法实始萌芽父作之子述之不惮十反以求其利弊而轮车之制遂成献之英君锡以世爵然仅一小轮信船藉以远通音问也既而设学以教之立厂以造之而数十丈之巨舟数千匹之马力海天万里绝飞行继之以快舰船雷艇铁甲每一时行二百里而轮舟之用始神然而水道虽通陆路仍虞梗阻也复有人推广此意造轮车嵌以钢条垫以木板车行其上神速无伦每一时行三百里于是水陆连接视万里如户庭几几乎缩地之神方补天之秘钥矣复悟金铁相摩生电之法机轮磨荡阴电阳电生生不已如环之无端而电报作焉其始也迅寄一音仅以防轮车之撞击耳至今日而电三匝环遶全球铁筩浸于海中铜竿森立于地上环地球十万里通信不逾一时推之于照夜之灯则卓立云霄光明如皎月推之于传信之器则悬隔山海声息犹比邻疑鬼疑神胡天胡帝而推原本始则皆由茗壶热力之一事门之由是以火蒸水化气以气行轮以轮生电驯至天下万事万物皆入于机皆出于机物之细也入毫芒力之大也摧山岳上关国计下益民生四海风行五洲响应此岂泰西之智士所能为乎然则孰为之天为之也天假手于西人以成兹地球一统万国会同之法物也环球十万里大小数百国非轮舟铁路何以捷往来非电德律风何以通文报或卉衣木食或穴处巢居或饮血茹毛或洼尊土鼓将使冠裳栋宇大启文明非以一人作十人百人之工何以给生民之日用也今各国呈奇效瑞萃我中华而中国二千年来工师失传已久因循简陋不思变通转使海外小邦以器物之精良出而傲我习远而忘近骛虚而失实得精而遗粗皆不学之故也天将以器归中国而以道行泰西同轨同文开万国同伦之大化所谓凡有血气莫不尊亲者此其时矣取彼良工同我郅治昭以文物获其王侯孰重孰轻为得为失何去何从必有能辨之者

　　工艺养民说
今之论者谓泰西各国土旷人稀故以机器代人力中国人稠地狭民间技艺端倚手工若以机器为之必夺贫民生业又谓西人以机器制物既速且多营销中国中国亦以机制物何地可销物贱价廉终归无利此井蛙夏虫之见渊鱼丛雀之心而贫中国弱中国之大罪人也持此论者多士大夫彼愚鲁之工人有何知识以致通商六十载坐听西人盘剥把持工艺不兴利源不辟民生日蹙国计日虚驱他日之中国佣奴于洋人驱今日之贫民俯而就饥冻死亡之地皆此种之谬论谰言阶之厉也窃尝仰体上天好生之心古圣贤亲亲仁民爱物之意留中国将来之人种保　朝廷未失之利权不可以不辨英吉利区区三岛地耳大不及中国一省户口三千五百万有奇英京伦敦户口四百廿五万有通商流寓他国他埠者均不在内每方里有居民百廿人通国地亩每亩值华银二百两以上法国之大如中国省半户口四千万有奇比利时之大如中国二府居民二千六百万有奇果人稀乎抑地旷乎彼国机器初兴其手工之人亦欲竭手足之劳与之争利心尽气绝无以为生乃改而入厂工作其始也月得工资三四元或五六元耳入厂以后技艺之高者月得数十元数百元即至愚极钝者亦可得七八元或十数元向以数十数百人作工者加之数千数万人而未止骊之姬艾封人之子也晋国之始得之也涕泣沾襟及其与王同匡食刍豢而后悔其泣也以此例之果失业乎抑不失业乎中国每年入口及免税之货并计不下一万五千万金皆西人机器之所成而华人之所用也我而购机自造即仅销中国其利已不可胜穷中国工价既廉费用又省所成器物价必倍贱于外洋我之货而精于彼也彼将喜而购之我货之精与彼等也彼亦必贪其价廉而购之上海机器所缫之丝与法国里昂同价货物未出银款先来专派人驻上海购之惟恐不得天下之货物患我之不能制造耳患我所制之不合人用不速不精耳我不能禁吾民之用洋货彼独能禁其民之用华货乎以是言之果有销路乎抑无销路乎若而人者深恶洋人遂兼恶洋货恶其以机器夺吾利遂并器机而恶之自以为中国之干城也而不知倒行逆施实暗保洋货之来源暗绝华民之生路不啻为泰西各国之人传翼而使飞扬汤而使沸也噫傎矣然往者不可谏来者犹可追中国之地大矣其物博矣无业之民多矣苟一旦翻然变计豁然大悟以现在缫丝炼钢纺纱织布诸局厂为之根凡华洋所需各物一律购机自制或销本国或运外洋有业者改图无业者有业西国各镇埠工作大厂多至百家或数十家每厂工作万人或数千人少亦数百人使中国各行省工厂大开则千万穷民立可饱食暖衣安室家而妻子向日之手工糊口者亦各免艰难困苦忧冻啼饥咸得享豫大丰亨之福也天下之功德孰有如是之不可思议不可限量者乎尝上下古今而深其思故也

自黄帝以来圣作明述制器尚象百业俱兴以前民而利用亦越于今五千有余岁矣五百年而名世生五千岁而大圣人出然后六洲合一万国大通一手一足之劳岂足以济四十万万众生民之日用天乃假手西人以阴阳水火之功能借力生光之妙理人之目所不能见者以机器见之人之耳所不能闻者以机器闻之人之手所不能举者以机器举之人之足所不能及者以机器及之人之心思智慧千力万气所不能成者以机器成之所谓六合之外圣人存而不论六合之内圣人论而而不议天地之大虽圣人亦有所不知不能者皆穷高极深因端竟委厘然井然皜皜然凿凿然碻知其所由然前圣人知其理而不明其数后人圣通其数而并观其象然后人与天地并立为三参赞位育之功至是而始毫无遗憾也彼西人者深思好学各明一义自附于老郯子之伦万灵风雨聚精会神合而成一大圣人之圣德神功以膺此上下五千年之景运者也故论圣之所以为大也则博厚配地高明配天悠久无疆虽罄竹帛以书之不能穷其万一也而要其实则天道好生而已矣地道养民而已矣人道利用而已矣中国万邦之首而今日生齿四万万为开辟以来所未闻天下之穷民以十分之一计之已四千万虽尧舜亦穷于施济矣长此而不变则惟有水火瘟疫刀兵盗贼草而禽狝之成古伤心之浩已耳而天不忍也而天乃皇皇然思所以救之也救之之道二曰居曰行非美澳三洲东南洋万岛旷古榛芜使行者垦以为田则万既成而万民不死矣此启尾闾以泄之之法也天下穷民谋食之路惟机器工作厂为最丰亦惟机器工作厂为最易使居者制为器则外财可入而内患潜消矣此开天庾以赈之之法也然而海不可渡也器不可成也天复载以轮舟教以工作勤勤恳恳保抱提父母爱子之心亦无所不至矣今出洋谋生共知其益独设厂工作一事相率非之是犹忤逆之儿不解父母顾复生成之意而逞其小慧私智攘臂以与之争可乎不可乎人所不能知者天知之人所决不能救者天救之而若人独不肯救人哆口以与天敌能乎不能乎今日本已立约改造土货矣我终不开人将开之人即不开天将命之万不能听此数千万穷民潦倒饥寒而死也此天之心也亦天之道也知天之所以为天即知圣之所以为圣也

　　论工人宜渐富　　　　　
英人李提摩太附

昔诸葛武侯治蜀而蜀治其自言曰我心如秤不能为人作轻重夫至其心如秤则平之至矣五雀六燕适得其平不知者见之则以为多寡之数不平而不知有秤以平之则多而轻与少而重正无分轩轾也韩昌黎曰凡物不得其平则鸣鸣其不平正所以望其平耳此吾儒与人国家事必以齐治均平为本观于泰西工人与国家相争之事而知其积不能平之故矣考西国近百年来自得民新法各国产业均继长增高较前多加数倍其最盛者莫如美国于八十年之内产业即多四十三倍此外英国于八十五年之内产业亦多六倍法国于六十年之内产业亦多三倍美国用辟地开垦诸法故其收效极速英国因得新机器制造并通商五洲故亦日渐富强然各国产业如此之长岂一手一足之烈哉实工人胼胝辛勤所致耳夫极众人之劳而获此巨利自宜一律均分方见其平乃美国有七家共得四百兆英国有五家共得银一百兆德国有二家共得银二十五兆法国有一家独得银十兆至众工人作工之资在百年前每日仅合中国制钱四百文近日以美国为最大比之三十年前不过加四倍英国于八十五年内仅加二三倍法国于九十年内仍未加二倍因此西国多年来凡有明白工人莫不互相议论以为国家既渐富强士商亦坐拥厚资而独此出力之人未能利益均沾无乃不公乎因此各工人设会曰同心会又曰同合会计法国有六十余万人英国有八十余万人美国有六十余万人法国人数更多莫不禀明国家以求伸其不平之气而溥其大公之财若就其形迹而论与聚众滋事何异不知人情不甚相远天下事苟得其平又何必众口哓哓与在上者时常争论耶故近来西报中常见有工人设会与各国争论之事实非与上为难不过欲求厚加工资且一日中限定祗作工四时俾众人得益一律平允此外别无他意也今夫饮水者宜思其源也植木者宜培其本也观于各国之因开垦制造而日兴月盛微各工人之力不克至此是工人之于国家即生财之源致富之本有国者讵可昧厥本源哉吾知嗣后泰西各国必当持之以平使各工人一体渐富不致再行觖望是亦大局之幸也夫

　　机器说　　　　　
刘木寻

迩来数十年之间泰西各国则益务缒幽诡自其兵车艘械应敌之大者逮夫●广聚电鼓铸篹组以佃以渔凡裨日用者之具莫不有栝焉键焉殊形诡体一人焉尸之可兼数十百人之效中土人士震其奇諔而罕窥其却也则统名之机器而已刘子曰是足以为异也与两仪奠居乃生列曜日月出入一幽一昭胡耳能聪而目则明员首方趾呼吸以生兹二物者非机之大可怪者耶若仅知彼等者剖判以来气机所鼓荡一发莫御代揅代精以有今日时会之遘人事之自然未足异也刳木为舟弦木为弧易穴居以上栋下宇今之人耳目习焉弗瞠以在尔时岂非器之机者类耶习见者不之怪今泰西之为相哗相诧以不经斥之亦可谓不知类者也丈人灌园抱瓮子贡过焉教之槔乃曰有机械者必有机事有机事者必有机心今世胶闻之士多耆其说将执以谳彼师放泰西者之罪余以为瓮之为器亦机耳必恶夫机也者掬之以手从而灌之其庶乎而丈人不能则犹是避劳者也均之避劳则奚以直瓮而曲槔也蒙庄寓言大抵非实信其然也则吾甚惜子贡之善说辞而不以此折也且槔于今不足与于机者也丈人犹恶之假生今之世今泰西之为其哗且诧也滋甚矣无惑乎今之荧其听而其者之多也岂知自达者观之甚庸无奇则适与瓮等哉有瓮而劳于瓮者废有槔而瓮废有更益于槔而槔亦且废为啬而功丰利民而省于力者圣人其必不以奇伎淫巧例也然则为舟为弧为宫室之圣人尚存于今泰西之为或先泰西为之不然其取而师放之也决矣于戏自非洞于识者闻斯言其能已于呵之也耶

　　人工与机器论　　　　
美人阙名附

以机器为工人之仇敌自昔然矣迄今制造日新而袭是论者踵相接出一新法可以裁省人工若干姑置不问而必悬为之禁曰一厂兴众工废当纺织轮车收人缝纫排印诸机器初出之时无不执是说以相阻挠彼其自命为先几妄矣而或罪以造言亦苛也直一无真识者耳知利赖之偏者而忘其普者耳夫织机一而可兼数工工必怨曰是夺我织工之业也不知布价廉而用者广用广则需工奚啻十倍初史退分生铁路驾火车便行旅利挽运而向之恃车马旅以为生者哗然曰是夺我口中之食也无几而食于铁道者国中人以百万数转运速则制造益多而暗中所增工业又十百于此佥知爱利亚豪其缝纫器与缝工较一以当五而昧于综核者又鳃鳃然虑千万缝工之失业而今不且多于无缝器之时乎是皆信而可征有册籍可稽者也大抵新法机器其制物也纵以速且多而价愈廉至夺一人一业之工而所增者恒五十倍近今街谈巷议见国中贸易之衰失业之众归咎于机器之夺人工信乎否乎我纽约国人当愚不至此吾不敢与当世争公是公非但不忍坐听机器被诬机士见阻则吾讲学会不得不辞而辟之以期有利于国人顷者某当道复以机器夺人工之说宣言于众殆欲使众无知者如昔日之毁维忒南纱厂至毁其半乎机器原所以代人工代之适以废之不废亦无为贵机器矣然而废者一而用者十他业之缘是以兴者且百焉且同一佣也而佣于机器者值多倍蓰同一物也而物以机器者价多倍蓰因之男女百工富于曩日者倍蓰而衣食起居侈于曩日者亦倍蓰非不知自有机器而物产价值异于古昔每行一新法而百工之操作顿变其故常有如某邑街车舍马之用而用电于是善诬机器者抵巇而言曰曩之为马蹄铁者释其手中锤灭其炉中火而嗟咨改业者且二百有九人此二百有九人者诚为可悯而彼发电力御电气与夫造作缮缉之人多于失业者数十倍而美利亦数十倍独非犹是工人也乎故增一新法即增一丰美之生涯其为工之母也必矣而又举国之人皆便利之此独不可喜乎使无新法抑何以跻吾国于文明而臻工商之盛业第使无火车之络绎彼作力役者将何由朝出暮归散处于近郭之居高塽之垲以其有生之乐近今五十年服用之华阅报之易几于人手一报而知识日开此独非隐受新法之福者乎就令新法有害害于一人一业一时一处而已矣其普永久之美利亦大足以相偿云前十年商务之盛已极至前四年而商务渐衰至今已极其源甚深非可以寻常之法补救之必如吾党所见到者乃可畅行畅行于将来可于既往操之券也如第归罪于新法之增添吾得预为之判曰以今日机器创新之盛赫于合众国之史册者往日不受其诬他日亦不受其诬也

　　书工商核给凭单之例
  </div>
  <div class="pagination">
   <a href="皇朝经世文统编_page228.html">
    上一页
   </a>
   <span>
    ...
   </span>
   <a href="皇朝经世文统编_page224.html">
    224
   </a>
   <a href="皇朝经世文统编_page225.html">
    225
   </a>
   <a href="皇朝经世文统编_page226.html">
    226
   </a>
   <a href="皇朝经世文统编_page227.html">
    227
   </a>
   <a href="皇朝经世文统编_page228.html">
    228
   </a>
   <span class="current-page">
    229
   </span>
   <a href="皇朝经世文统编_page230.html">
    230
   </a>
   <a href="皇朝经世文统编_page231.html">
    231
   </a>
   <a href="皇朝经世文统编_page232.html">
    232
   </a>
   <a href="皇朝经世文统编_page233.html">
    233
   </a>
   <a href="皇朝经世文统编_page234.html">
    234
   </a>
   <span>
    ...
   </span>
   <a href="皇朝经世文统编_page230.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
