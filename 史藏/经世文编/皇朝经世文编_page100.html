<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 100 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 100 页/共 219 页</h1>
    <div class="content">
　　厘剔安徽亏空疏道光元年　
安徽巡抚李鸿宾

接奉　　谕旨。清查安河亏空缘由。仰奉　　朱谕。所奏清查情形。甚属明晰允当。务期实力为之。勿避嫌怨。方不负委任之意。事有关前抚臣者。尤当据实秉公办理。毋存回护之念。慎勉为之。钦此。嗣臣奏报到任日期。复奉　　朱谕。清查一事。断不可含糊了事。缓急轻重。务要办理得宜。第一要勿瞻徇。勿隐饰。一切嫌怨。皆宜置之度外。钦此。仰见我　　皇上清厘积款。　　训诫谆详。臣惟当殚竭心力。核实妥办。断不敢稍负　　委任深恩。窃惟安河历年亏缺。为数甚巨。现在办理清查之法。大要有三。先于已查者而覆查之。必详核其疏漏。次于未查者而确查之。在截清其界限。又合已查未查而皆显揭其册挡之据。使之条分缕晰。前后各任不得互相推诿。庶几循其序则无虞紊乱。扼其要则不致纷更也。臣查安河办理清查。前此[已](己)有五次。自嘉庆五年初次清查后。至九年而二次清查。嗣于十四十六十九等年。复有三次四次五次清查。自五年起截至十九年十月初六日止。节次共原报亏抵银五百五十一万四千七百四十三两零。除已陆续追完银二百六万五千三百二十九两零。尚未完银三百四十四万九千四百一十三两零。凡报出之正杂捐摊款目。已定案入奏者。俱已载明册档。原可无事更张。惟前办清查。皆据在任人员自行开报。其本身亏缺。隐匿未开者。在所难免。即就已开者而论。其中抵垫之项。前因核其款数轇轕。饬令自行清理。谓之提归另册。此等提归另册之项。即系未入清查之数。可见五次清查。显有不实不尽。若非复加考核。则其源先已未清。恐此后仍多牵拽。必须将清查旧案内。隐报漏开移东补西各。和盘托出。方得实在亏数。此已查者必再加覆查也。至于十九年以后至今。又阅五年有余。续亏谅复不少。兹钦奉　　谕旨详查。自应一律查明。通盘计议。应自十九年十月初七日起。截至二十五年十二月底止。为未经清查之。于此划清界限。按年确查。俾道光元年以前之亏数。彻底算清。斯道光元年以后之钱粮。无从牵混。此未查者宜即确查也。此办理清查之次序也。若夫合[己](已)查未查而查之悉归于有据。则必以各项册卷为凭。清查之弊。现任州县。往往隐匿本身所亏。以多报少。若后任开报前任亏空。则不免浮开亏数。以少报多。种种纠缠。弊端百出。今欲杜其弊而得其真。惟有饬提州县历任交代原开底册。及监交议单票据等项。逐一稽查。方为核实。缘后任接收前任交代。丝毫不肯受亏。凡有前任应交不应抵各项。无不从头至尾。逐载明。并有监交之员。从中会算。写立议单票据。以为确凭。此等议单票据。原系州县自行收执。所开俱属真情。非如详报上司之文。意存掩饰者可比。是以历来以交代为盘查。总以此等单据为准。今即用此法饬查。一经提取底册单据等项。逐加考核。纤悉毕露。断不能稍有隐藏。计自十九年十月以至于今。州县更换者十之八九。凡十九年以前未清之。俱在十九年以后交代之中。以交代所欠之。较核清查开报之数。则从前之有无隐混。并现在开报之是否确实。悉皆朗若列眉。不复再有掩饰。如十九年以后并无交代之处。悉仍蹈故辙。隐匿本身亏缺。应饬令该管道府州。将该州县本任经征正杂钱粮之红簿串票。及解银之批回库收等项。逐年吊核。并查其存解银。是否符合。督令据实开报。倘报数或与解悬殊。即将该州县撤任。另行委员接署盘查。亦不患其不水落石出。如此办理。十九年以前遗漏之数悉可补出。十九年以后续亏之项亦可查清。此合[已](己)查未查而统归于查之之确据也。此清查扼要之法也。其各属仓贮榖米麦豆等项。饬令各道府州亲往盘丈。将实贮数目开报。不得仅以仓收为据。而仓贮亏数亦可不致朦蔽。

臣督同藩司悉心商酌。业经派员设局。并饬刊刻条。及分年分分任简明册式。分发各州县遵照填开。俾无舛错。仍时时督令局员以次查办。认真核对。毋许稍有瞻徇。淆混丝毫。惟是年分既久。目又繁。若持之过急。转恐疏率。致有遗混。合无仰恳　　圣恩。稍宽时日。俾局员得以尽心察核。臣与藩司亦得以逐稽查。庶可无隐无漏。以期仰副　　圣主肃清仓库。厘剔弊端至意。统俟查明之后。究其致亏之由。或应执法。或应着追。或应弥补。即当遵　　旨酌定限期。分别办理。其中未经报部有案。核其项。确在嘉庆二十五年八月二十七日钦奉　　恩诏以前。与部议奏明查免条相符者。亦俟查明后具奏。请　　旨办理。

　　筹补安河历年亏空疏嘉庆二十五年　
安徽巡抚康绍镛

奏为查明安徽省仓库新旧亏缺完欠各确数。分别酌议追补章程。窃臣前于藩司任内。因安河亏空为数甚巨。必须确实查明。分别追补。当经奏奉　　谕旨饬将各属历任交代卷案。逐细详查。分任分年分。核明确数。据实参奏。即照江苏省议定章程。分别办理。钦此。嗣臣擢任巡抚。行据该藩司以隔任承查。势难猝办。禀请展限。又经臣奏蒙允准在案。兹据藩司韩克均督同委员。调集各属卷据。分任分年。查明新旧各亏数。分造册。呈送前来。臣覆加查核。安河仓库两项。截至嘉庆十五年止。历次清查。共原报亏缺银二百九十万余两。均经前任抚臣奏明。设法催追。并提巡抚藩司道府州县五成养廉。及各属节省银两。弥补无着之。至十八年十月。奉　　旨暂停弥补之日止。已完补银一百二万余两。仍缺银一百八十八万余两。嗣又追完银八万八百余两。现实未完银一百八十万余两。此系核实清查以前旧亏完欠数目。谨参酌江苏山东两省追补旧亏章程。拟议条。请　　旨遵行外。又查有亏缺正杂钱粮银数。在旧亏之外。而年实在十五年以前旧亏之内者。共银二十二万四千余两。又米三千六十六石零。此次遵　　旨逐年逐。详细确查。年相符。委无饰牵混情弊。亦应遵照山东省奏案。并入旧亏数内。一律办理。以归核实。此外有历次清查时。据各属报有流抵流摊各款银两。前任抚臣因其有款可归。未经入奏。此次各属亦有续报抵摊银两。前后并计内流摊一款。计银四十三万九千二百余两。又谷二百六十六石零。米豆八千四百五十三石零。查系各属垫办工程。及奉文采办仓谷棕毛桐油颜料等项物件。例价不敷。详明流摊。尚未摊完。并十八年亳州防堵豫省教匪军需案内。例不准销之。前任挪垫用。力难独赔。详准流交后任。分年摊赔。及事故人员家产尽绝。如有应追银两。亦归后任分摊。此项银两。并非本任之员亏缺。应行议令各州县按照详准原案分年摊赔归。又流抵六内。有因民欠未完。历任垫解奏销分数。及因灾垫拨南兵米粮等银三十万三千余两。又历年历任因书役领解银米脚费折耗借欠。及缉捕长支工食等银三十一万八千余两。又有历年历任以田房铺垫作抵银四万九千余两。此三银两。并谷七千八百一十五石零。米麦一万三千六百四十八石零。均属有可追。有物可变。应列议责成现任分限追变。限满追变不足。着落原垫原放原抵。并历任接手之员。分赔归。又有司库未领各银六万三千余两。及此县应归彼县。如马稻桥租等银三万四千余两。垫补旧亏。应行追还银一万三千余两。此三银两。并谷三千六百五十一石零。米八百四十九石零。系司库有可领。并关追即可归者。亦列议饬令现任分别具领催追还。其间有踰限未领之。系前官承办未清。后官收抵库续已办清者。仍准具领外。又有亏欠捐赔共银一十二万二千余两。并米七百六十四石。查系从前蒙城及宿州两次匪徒滋事案内。拨兵擒捕。各州县垫用未经准销。及历年狱囚棉衣。书院膏火。考棚修费等类。此系自出己资。并非亏缺正项。应照山东章程。于亏数内摘出。免其并计科罪。仍饬于正项完清之日。接续完缴。不容悬宕。所有十六年正月以后。至十九年十月止。实亏仓库正杂钱粮。计共银三十一万一千余两。内除两年来追完银五万七千余两。仍缺银二十五万三千余两。又谷八百三十六石零。米麦四千七十三石零。此项人员。即予参革。监追籍产作抵。实属罪所应得。第察其致亏之由。多因地方瘠苦。十七八九等年。灾歉频仍。物价昂贵。辨理一切公务。在在赔贴。其中冲途州县。更为入不敷出。以致挪垫成亏。尚非侵盗入己。合无仰恳我　　皇上格外天恩。俯照山东抚臣陈预续奏济南等府州亏缺展限勒追一案。所奉　　谕旨将新亏在一二万两以上知县。均革去顶戴。暂本任本省。均赏限一年。勒追限内全完。奏请开复。如限满仍亏在一万两以上。即照例严参。革职拏问。查抄治罪。其亏在一二万两以上之原任病故知县三员。应于各该故员子孙名下着追。并将亏数在五千两上下之现任知县等四十三员。分别降革任。定限勒追。限满无完。查产作抵。监追治罪。至新亏兼有旧亏。及本身有应完亏缺正项。而有代人摊赔损杂之员。同时并追。未免力有不逮。并恳　　圣恩准俟新亏完楚。再行接追旧欠。本身正项完清。再行接追捐赔。以归核实。第查追补旧欠。必先杜绝新亏。而杜绝之法。不外乎革除浮费。严查交代力提上下忙钱粮三事。臣到安后。节次谆饬属员。去奢从俭。洁己奉公。凡遇交代。不许滥行接受。一经查出亏数。立即参革监追。以期惩一警百。所提两年上下忙银两。较之十八年以前。有增无减。计三年来司库提贮银两。除本省支发。及拨解河工。共银一百九十五万七千余两外。实存司库正杂各银三百一十八万九千余两。较之三年以前。已增二百余万两。总不使属库有征存未解之银。以绝挪掩之弊。惟安河州县腴瘠不同。简僻之区。一经查察紧严。自不致再蹈前辙。若缺苦差繁。如凤阳灵璧等县。势不能不有赔累。查前抚臣董教增奏准酌提优缺州县之羡余。以补冲途若缺之不足。最得调济之宜。应请仍复旧章。每岁提银三万余两。以为津贴之用。则冲疲州县。亦不致借口续亏矣。然以后之亏固宜实力杜绝。以前无着之欠。尤应设法筹补。臣与藩司再四筹商。就安河地方情形。欲求其有补于　国计。无损于民生者。别无良策。祇有仍照前抚臣董教增奏行成案。扣捐臣与藩司及各道府州县五成养廉。并津贴余剩。每岁可得银四万两。按季提贮司库。俟亏项追变赔补层递完缴之外。所剩无着之。将此项银两按次第拨补。则亏数内有着之。勒限追完。无着之。按年弥补。实力奉行。悬自可渐归实贮。此外如另有裨益　帑项之事。臣当心稽查。随时办理。以冀仓库悉臻完善。

　　条陈安河亏空八事疏道光　年　
安徽巡抚陶澍

一追补人员限期应量为区别也。查此次亏缺银数尚不甚多。追限分四年。亦稍宽展。原以追补须有实济。期宽庶得从容弭补。免蹈揶移积弊。此内有升任道府以上者。亦有候补试用丁忧告病降革无缺者。情形既有不同。追限亦宜区别。应请将升任人员。照现任限期酌紧一半。无缺等员。照现任限期酌展一半。逾限无完。照现任章程一律辨理。丁忧病故降革等员。如有子孙出仕。系现任知县以上者。亦照现任定限着追。系知县以下候补者。均酌展一半限期追缴。在皖各员。以奉　　旨日起限。升调回籍者。以皖省咨会到日起限。追缴银两。即解库归。

一交抵物件应赶紧勒变归也。查州县交代。本不应将房屋什物作抵。乃节次清查。均有以物作抵者。如果可抵。何难自行售变。是其高张价值。以少抵多。显而易见。此次查出抵。应照上次定限。着落现任之员赶紧变缴。限千两以下半年。千两以上一年。三千两以上二年。扫数归。变不足数。着原抵之员与承变之员。各半分赔。如有意延宕。致房屋什物。年久不能变缴。即着承变之员独赔。其承变限内。遇有交卸。各照在任月日计算分赔。勒限一年完缴。逾限无完。及完不足数。照例参革。抵缺银。仍着该管道府州赔补。

一书役借欠应分别追赔也。各州县书役承办案件。缉匪解犯。一切紧要差使。透支工食。以为盘缠纸饭之用。在彼时原拟按季扣还。及至案件繁多。借欠日重。一经革故逃亡。遂成无着。前此五次清查。曾议革除。此次查出。仍有此项抵缺银。即严参着赔。亦咎所应得。惟其中多有历次清查。漏未查出之。且究系因公垫给。情非得已。如概令官赔。置原欠书役于不问。转使奸胥猾吏得计。将来更难整饬。应仍照五次清查原办。分别勒追赔补。无论银数多寡。概限二年。在原欠书役名下严比追完。逾限无完。及完不足数。照例治罪。一面抄产变抵。抵不足数。着落原借之员名下赔十分之六。惰追各员名下赔十分之四。如接追限内。遇有交卸。各照在任月日按数分赔。追不足数之欠项。直隶州在于该管道员名下。州县在于该管府州名下。着赔归补。嗣后地方遇有公事。应由州县自行办理。各归各任。不许抵交。至差役垫完掣串。易致侵蚀。尤应严禁以除积弊。

一仓项宜核实买补也。查仓储原以备缓急之用。如有动缺。自应随时归还。不容延缓。但从前采买。系按照州县缺谷之多寡。发价买补。内中派买较多之处。即遇价平之年。加以转运水脚。就每石六钱之例价。仅敷市价之半。设谷价昂贵。赔贴更多。州县力不能支。往往挪动正杂项。补于仓而缺于库。此亦实在致亏情形。臣思与其多买而不能交。有名无实。莫若稍宽时日。分作数次买补。遇丰稔之年。就各属情形。核定数目。发价购买。年丰则谷价自平。买少则挽运亦易。即有赔贴。在州县亦易于为力。庶仓项渐以充实。而库项亦不致亏挪矣。

一流摊宜禁革也。查各州县流摊。如垫修衙署仓廒监狱驿号桥道。岁科修理考棚桌。缉拏捻匪棍徒。设卡巡防。及例价不敷各项。往往禀求本管府州。批准分年流摊。或交代之际。凭监盘说合。立议分摊。或以扺款不敷。将交项剔出数条。归入摊。或以前摊未交。又请展摊。以为延宕之计。迨收接之后。又视为摊无关紧要。并不交出。陈陈相因。愈积愈多。此等名为摊。实即正项。诚致亏之一大端。流摊一日不止。积弊一日不除。臣自到任以来。即经剀切通饬。应请嗣后不准再有流摊名目。违者前后任一并严参究追。如该管府州批准流摊。或经监盘说合。私议流摊。查出一并参处。

一捐应严提也。查捐名目不一。皆系办公不可少之件。从前各州县捐。为数甚巨。又有弥补节省津贴等项名目。多者数千。少者数百。各州县养廉几何。安得而不亏缺。臣自到任以来。首将此项捐。分别应裁应减。核数在养廉三成以内。详经前抚臣奏奉　　谕旨遵行在案。州县去此大累。如释重负。实已无可借口。惟前所定之数。仅敷办公而止。本无余剩。若提解不前。办公又必掣肘。且系奏定之。未便稍任悬宕。计各州县每年捐数。仅在二百两内外零星批解。亦于州县非宜。是以臣经通饬各属。于批解上忙钱粮时。随同解司备用。如有未清。即于耗羡内划扣。庶得年清年。公私两益。至酌提羡余一项。溯从二次清查。弥补无着。每年各州县提银十五万两。皖省亏空之愈积愈多。实起于此。上年经臣递减为一万两。详请奏明办理。专以津贴冲途最苦之潜山凤阳灵璧三县。亦系断不可少之数。应按四季提解。以免拖欠。

一严存库目以重交代也。查嘉庆二十五年以前。各州县欠解一切正杂捐。现俱报入清查。已可按册而稽。至道光元年以后。各清各。无许丝粟亏欠。第恐考核不严。仍蹈亏挪故辙。查从前州县交代册内。每将前任短交之。列作存库造报。彼此商同。将无作有。积久愈多。遂成亏缺。是前任之得以支饰。后任之敢与通融。皆存库二字为取巧藏拙之方也。臣前在藩司任内。即通饬各属。凡前后任交代。务将现存银两。悉数批解。册内不准开列存库。故如绩溪县亏缺元年钱粮。立即显露。业经照例参奏。但必须明定章程。以垂久远。应请嗣后州县交代册内。不准开列存库。如已报入清查者。或亏或抵。均于册内逐一载明。倘有应领银作抵交项者。亦于册内明晰登注。俾得核实稽考。实时查办。至如纸张饭食。一切无关正杂额捐之。不得列入交代册内。以免紊杂。

一交代之议单欠票应严行禁革也。查州县交代。如果款目清楚。何须议立单据。仓库无亏。更无所用其欠票。此等名目。原系州县通融交接之弊。此次清查。前抚臣李鸿宾因各州县开报册。易致朦混。或将本任亏报前任。是以奏请调查。议单欠票。原以钩稽旧亏之是否确实。并非交代案内应有此名目也。今清查已竣。自宜明定章程。俾知遵守。应请嗣后州县交代。责成接任之员据实盘收。倘再私立议单欠票。徇情接受。一经发觉。即将前后任严参治罪。该管道府州及监盘各官。一并查参惩办。庶通融之弊既除。而续亏自可杜绝矣。

　　杜州县交代积弊议道光元年　
安徽布政使张师诚

为酌拟革除州县交代通融积习。以绝新亏而杜弊源事。窃照安河仓库。亏空累累。清查一次。续添一次。凡遇交代。无不迟延轇轕。每多通融结报。以致亏数日增。旧亏未补。新亏又起。通省仓库。几无完善之区。推原其故。大半由于摊之多。摊约有数种。州县在任之时。欲图侵蚀。往往虚报工程等事。自谓力难独任。禀请本管府州分年流滩。府州徇情批准。恃为护符。后任见前任有此办法。亦复效尤。遂改换题目。另造一案。仿照办理。此其一也。州县卸事之后。欠甚多。或一名色。藉称因公赔累。私求本管府州批准分年流摊。或凭监盘说合。公立议单。分年摊认。或以抵不敷。将交项剔出数条。归入摊。或以前摊未交。又请展摊数年。以为延宕之计。此又其一也。即偶尔一亏空之员。恐其罪名较重。不肯将亏数全行托出。仍删除数。归入流摊。此又其一也。接任之员。其始也未尝不刻意认真。及至交相劝说。见上司批准流摊有案。仍即接收。既接之后。又视为摊无关紧要。并不按日交出。任其短缺。陈陈相因。愈积愈多。此等名为摊。实皆正。总由本管府州姑息市恩。一意通融徇隐。以致不肖之员。肆无顾忌。习以为常。又如垫完民欠。私粜仓谷。写立欠票。物件作抵等类。均系积弊之大端。本司自上年七月到任以来。细加访察。得悉前情。即经剀切通饬。不准混摊。以冀痛除积弊。现奉　　特旨清查旧亏。所有从前亏抵各。皆当彻底严查。务令水落石出。旧亏既应查明。新亏尤宜杜绝。若不藉此画清界限。革除积习。何以挽狂澜而杜流弊。今就本司管见所及。酌拟数条。胪列于左。

一凡修理一切工程概不准流摊也。查州县修理城垣监狱仓廒衙署庙宇棚厂桥道。以及一切工程。如逾保固限期。实在坍塌应修。例准详请动项。原不责令地方官捐赔。如果工程紧要。必须修葺。何难照例详请。委员勘估。领项兴修。乃近来州县。往往以一详立案。不候批准。辄动库项垫办。旋即浮开用数。率称独力难支。详请分年摊补。竟有并无要工。平空造。专为交代流摊地步者。此等因亏空而报工程。私求本管府州批准立案。遗累后任。实为第一大弊。安河似此流摊作抵者。处处皆有。日多一日。若不严行革除。何以杜欺诈而绝漏。应请道光元年起。凡有一切地方紧要工程。悉令照例通详。听候委员勘估。分别办理。不准再行擅动库项垫办。率请流摊。如未奉院司道批准。率擅动库项兴修者。不准后任接收作抵。仍责成该管府州据实详请撤参。倘府州徇情容隐。批准流摊。即将府州严行揭参。或经监盘说合。私议流摊。即将说合之监盘。滥接之后任。一并严参。所摊银两。分别着赔。

一凡一切因公费用概不准议摊也。查地方偶有公事。或缉拏匪犯。或偶遇差使。及一切因公费用。本应各归各任办理。乃州县于得项则视为分所应得。于公用则不肯自出[己](已)赀。往往于交卸之后。私求本管府州批准分年流摊。或凭监盘说合。公立议单。分年摊认。白开此端之后。不肖之员。遂相率效尤。造赔。纷纷详禀。为掩饰亏空侵挪肥己张本。以致摊款日积日多。亏空愈积愈大。更当严行禁革。以杜流弊。应自道光元年起。不准再有此等流摊名目。如果各州县实有因公赔累过多之事。且能办理妥善者。自当酌量调剂。倘敢仍蹈前辙。即照前条分别严参。

一民欠不准再有垫完也。查征收钱粮。定例按日计考。原所以察州县之勤惰。各牧令如果秉公催科。将书差银匠人等之弊。查察革除。百姓自必踊跃输将。断不致任意拖久。无如近来州县。往往任听书差朦蔽。滋弊日多。以致催征不起。及至奏销不足分数。又复规避处分。挪新掩旧。接任之员。亦各辗转挪移。经年累月。变成无着。此亦致亏之一大端也。查报全完。例干革职。乃竟相习成风。任意报。不可不申严禁绝。应自道光元年起。凡丁地漕项芦课等。再不许丝毫垫解。如敢规避处分。仍前挪解。即照例请参。并着落本员赔补。不许后任接收作抵。如后任徇情接收。除揭参外。即将所垫民欠。着落分赔。该管府州知情容隐。一并参处。

一仓项不准作价流交也。州县仓贮米谷麦豆等项。均应实贮。以备缓急之用。定例原不许作价交代。乃州县平日署中食用。往往动碾仓谷。甚有藉请出粜出借之时。私行多粜渔利。种种弊端。不一而足。私粜可获重价。而交代只须每石作银六钱。是以相率效尤。任意动缺。名为作价流交。又不以实银交出。问其谷则曰有价。问其价则在抵。银谷两空。实堪痛恨。其或奉文买补。由司领去价银。仍不即买。转将价银挪用。虚出仓收。并又以例价不敷。擅行挪垫。委员盘验。又往往通同徇隐。并不亲往丈盘。仅取该州县覆文率行加结。及至交代短缺。辄以气头廒底为词。作为赔。殊不知气头廒底。不过数十石一二百石。焉能盈千累万之多。乃相习成风。以致通省仓项。大半空虚。此亦致亏之一大端也。应自道光元年起。州县仓贮米谷麦豆等项。除奉文碾拨。及旧亏奏报有案。未经买补各数外。其余应实贮若干。不准作价流交。倘有短缺。令后任据实揭报。不准接收价银如敢仍蹈前辙。通融接收。亦照前条分别严参。

一接收交代不准私立欠票也。查仓库钱粮。丝粟均关　国帑。如有亏短。应即据实揭报。参追治罪。不容稍有隐徇。如后任通融接收。虚出通关。例应革职分赔。定例不为不严。乃近来交代。往往互相通融。私立欠票。辗转流交。几致　国法可废。尚复成何治体。更须严行革禁。力挽颓风。应自道光元年起。凡遇交代。不许丝粟短交。如有亏缺。责成接收之员。据实揭报请参。不许稍有容隐。倘敢仍行接收期票。一经发觉。即将本管府州及监盘同前后任。一并严参治罪。

一接收交代不许以对象作抵也。查州县钱粮。应尽征尽解。不容稍有存。致滋亏挪。节次清查案内。竟有以陈设玩器。及衣物等项。暂行作抵者。此等物件。如果可以售变。何难实时变价移交。乃必欲暂抵。其为高价值。以少抵多。显而易见。况仓库均关　　国帑。岂容以此等物件作抵。急应严行禁革。应自道光元年起。永不许再有此等抵。亦不准后任接收。倘敢故违。即严参治罪。以上各条。皆各州县掩饰亏挪之弊。必须严行禁革。有犯必惩。而其大要尤在本管府州同心协志。实力稽查。府州为亲临上司。见闻最近。不能隐瞒。凡州县交代亏缺。不应抵而混抵。不应摊而混摊之。虽有监交说合。无不先向本管府州请示。如果府州秉公持正。监交之员。何敢擅行立议。接任之员。亦何肯滥行接收。嗣后如再有滥抵滥收各弊。应将本管府州一并专折特参。庶足以昭炯戒。其直隶州交代。系本管道员专责。应照知府一律办理。如此明白通饬。庶俾各牧令咸知道光元年以后仓库。一有亏短。即当严参治罪。丝粟不能掩饰。自必各顾身家。诸从节俭。续亏之弊。可以稍杜矣。

　　籍没财产代民租　
赵翼

权臣强藩。积赀无艺。或亲行掊克。或广收苞苴。无一非出自民财。汉桓帝诛梁冀。收其财货。县官斥卖三十余万万。以充官府用。减天下税租之半。冀传唐李锜反。兵败伏诛。后朝廷将辇其所没家财送京。李绛奏言锜家财皆刻剥六州之人所得。不如赐本道代贫下户今年租税。宪宗从之。李绛传以横取于民者。仍还之民。此法最善。宪宗英主。其说易从。不谓桓帝先已行之也。后世有似此者。籍没贪吏之财以偿民欠。籍没权要之财以补官亏。亦裒益之一术也。明臣王宗茂劾严嵩请籍其家。以充边军之费。意亦同此。

　　书朱文正公在户部事　
韩振

大兴朱文正公。以讲幄旧臣。当国辅政。其造陛启沃。密勿翊赞。外廷莫得闻。其可知者。则兼掌部务。力主于不言利。初公以安徽巡抚于嘉庆四年正月。闻　　　国奉召还京。途中疏言亲政伊始。远听近瞻。思修身严诚欺。于观人辨义利。君心正则四维张。朝廷清则九牧肃。盗贼不足平。财用不足患也。惟　　陛下不忘尧舜自任之心。臣敢不勉仁义事君之道。及入朝。惩旧辅秕政。一以崇节俭奖廉清为本。停贡停捐。四方有以言利至者。辄力格之。时屡奉　　旨厘漕政。禁浮收。外吏俱以旗丁运费不足。索之州县。州县不得不取之民。于是漕督请每石加一斗为津贴费。奉　　旨交有漕督抚议奏。江督乃有上江加增赠银。下江加增耗米之请。其数较原征银米。上江加倍。下江一倍有余。因疏内有上下江互相仿照以归画一之语。事似可行。公已画诺矣。思之不寐。复至部与堂司官面议之。自为驳稿。称小民未见清漕之益。先受加赋之害。请于进仓漕耗内。每年画出八万石。折给旗丁。奉　　旨嗣后凡事近加赋。一切议驳。五年长芦盐政奏请每斤盐价加钱二。公奏言长芦山东盐价。缘钱价过贱。于乾隆中屡蒙奏允加价。至芦东积欠各。于嘉庆二年全免利过于本帑银二百六十余万。又借领两淮无利银百万。分限十年归还。本年请将积欠银展限。又荷展限三年。且查屡次加价之请。皆因钱价过贱。各商以钱易银。未免支绌。今钱价渐昂。更未便以积欠六百余万为词。复行渎请。又广东布政司请将滨海沙坦地亩。照上中二则民田升赋。公又以为断不可行。查沙坦俱海滨淤洲之地。坍涨靡常。小民垦筑。多费工本。海水偶至。悉归乌有。是以照下则田减半之例。每亩征银一分二厘。米七合七勺。其额外山陬海浦。土浅力薄之地。照斥卤则例。每亩征银四厘六毫四丝。米四合二勺八抄。定赋至轻。原使小民得有余资。庶肯尽力开垦。被水冲刷。尚可别垦复业。今该司请照上中民田增赋。是与沿海小民计微末利。且小民苦于交纳。将必纷纷报坍请豁。此外或别有滩涨之地。亦不肯复种。名为升赋。转致亏缺。于裕课宁民。两无裨益。时四川陕西湖北连年剿贼。兵饷巨万。仓场侍郎奏请预征钱粮四五十倍。准为义监生。终身免赋。公自为驳稿云。　国家正供。自有常经。名实尤关体要。取民有制。蠲免有因。从无预征数十倍而赐复终身之事。于名不正。于实有伤。枉寻直尺。殆有甚焉。　　诏俱允行。故嘉庆之初。吏治蒸蒸。此与[己](已)未庚申三驳稿。皆公自书之。犹存户部也。

　
卷二十八户政三养民

　　养民　
朱泽澐

天下有其人至贱。其力足以有为。散之不见其多。聚之足以为乱者。闲民也。古之闲民十之一。今之闲民十之六。通都大邑之闲民十之三。穷荒州县之闲民十之六。有无田之闲民。有无业之闲民。有有田而无田有业而无业之闲民。夫民何可以闲。知其为闲民。而不处之使自力。几何而不为乱也。自井田毁。限田之制。累朝不能行。非通都大邑财货聚积之所。则取财之途不广。谋生之术无所施。周礼九职曰闲民。闾师凡无职者出夫布。孟子曰廛无夫里之布。廛之设也。所以处闲民。夫布之罚也。所以驱闲民使业廛。三代圣王。位闲民有地。教闲民有法。闲民之多寡有无。上皆知其数而措置之。今则督抚不问。郡守不问。州县不问。丰岁优游坐食。一遇凶荒。相聚为非。何所不至。夫吏之于民。州县为亲。近日州县之吏。司钱谷之出入而已。百姓多寡虚实之数不知也。司催科之缓急而已。百姓流离生死之故不知也。灾祲猝至。闲民嗷嗷仰望官粟。给之不足于用。不给展转沟壑。击目伤心。一岁饥则为盗。再岁三岁饥则为寇。一郡饥则流离就食。一二省饥则寇盗之变有不可言者。吕祖谦曰。上者修先王预备之政。其次修李悝之政。不修预备。而讲求于临时。未见其有济。先王预备之政。自井田毁。数千年不复。吕氏犹以此为上者。贵得其意耳。诗曰嗟嗟保介。维莫之春。亦又何求。如何新畬。月令曰王命布农事。命田舍东郊。修封疆。审端径术。善相邱陵阪险原隰。土地所宜。五谷所殖。以教道民。必躬亲之。农乃不惑。古者设农官。亲行田亩。教诲农事。至再至三。非故事也。王制曰士无故不杀犬豕。庶人无故不食珍。庶羞不踰牲。又曰九年耕必有三年之食。月令曰命有司趋民收敛。务蓄菜。多积聚。古者有司教民蓄积。食时用礼。谆谆恳恳。非故事也。三代圣王。养民之制。纵不能复。犹得于载籍中推求其怀保无已之意。今并其意而亡之矣。既亡其意。即日修补救之政。欲民不闲游坐困。岂可得哉。夫预备之政不复。徒存此区区之意。乌足以济。而不知其非也。今日州县之吏。所漠然无有者此意耳。责今日州县之吏。使颠连无告之民。代种富民之田。定之以令不行也。随之以罚不行也。设又使颠连无告之民。日习百工之业。教之不胜教也。督之不胜督也。所望于州县之吏者。惟此意也。今之为吏者。有能致意于沟之洫之耕之耨之者乎。有能致意于食之用之节之积之者乎。有其意而行之不善。于民无益也。亡其意而腼然处于民上。将焉用之。一邑之势。养无田无业之闲民难。养有田有业之闲民易。养闲民于灾荒之日难。养闲民于丰亨之日易。邑有里。里有乡。乡有图。图有老。一图也有田有业者几家。有田不耕有业不勤者几家。无田无业佣工操作者几家。老预教之。官亲行之。教之以耕耨。教之以攻业。教之以浚畎浍。教之以远服贾。教之以量食。教之以节俭。教之以多蓄积。民自为积。先王预备之政也。官之教之不以为民之事。而以为己之事。民之奉行不以为官之事。而以为己之事。官之意入乎民。民之意体乎官。有田有业之民有所余。无田无业之民有所赖。而又有常平社仓义仓之积。以备不时之用。此在吏之善为之也。呜呼其亦难矣。汉唐以来。养民之政。陵夷堕坏。无一存者。循吏如龚遂朱邑辈。传其人不传其政。非政之不传。一人之政而非一代之政。宜其不传也。当此政敝坏民游佚之时。望有循吏其人者。因意以立政。立政以养民。岂不难乎。幸有其人。所用非所长。所长非所用。加之时势之倥。赔补之累累。大吏之阻挠。奸宄之谗毁。卒不得志以去。坐使有田有业之民。乐岁终身苦。凶年不免于死亡。又何问乎无田无业之民乎。此有识者所深忧也。

　　论盐粮赈贷诸法　
陆世仪

盐茶与民争利。似非王道所宜。然此利自管仲刘晏而后。一开不可复塞。梁元勰有言。圣人敛山泽之货。以宽田畴之税。收关市之征。以助什一之储。其言似亦有理　为政者去后来之弊可也。

军运造船。官价甚费。而船又不耐久。宜于各处州县运粮处所。设处粮田。募人承运。能造粮船一只来应募者。与之田若干。俾岁收其值。以当打造修理之费。有事则运粮来往。无事则听其装载取息。庶几运有坚船。官无杂耗。

社仓不如常平。常平仓不如常平田。社仓春散冬敛。取息什一。得先王春秋补助之意。然出入之际。最须得人。否则为青苗之续。常平增价而籴。减价而粜。出入便捷。无追索之扰。然止利于市民。与农民无涉。且二者之粟。俱恃官钱以为工本。一遇贪墨。官钱耗散。二法便成废弃。若买田以为常平。岁收其所入之粟于仓。欲赈则赈。欲贷则贷。欲减价则减价。所粜之钱又可籴粟为来年张本。源源无穷。岁有增益。即遇贪墨侵渔仓粟。而去任之后。一得良吏。田脚固在。修举不难。视前二法兼之且胜之矣。社仓不如常平。然常平之法。有粜而无赈。不如立子母仓。先以千石或万石为母。遇小饥。则减价粜之。薄收其息以入子仓。使岁恒小饥。则子母俱减价收息。大饥则母仓备粜。子仓备赈。治国者能使子母常盈。则无忧饥矣。

一曰爵赏以劝富民。二曰平价以赈平民。三曰兴作以役贫民。四曰施舍以活穷民。五曰诘奸以戢乱民。六曰周给以惠秀民。治国之道。使富民出栗以养平民。贫民出力以卫富民。此其常也。然其要在使贫富之心相通。贫民食富民之粟而知感。则其效力必勤。富民藉贫民之力而有用。则其出粟必乐。

诗云哿矣富人。哀此茕独。古人发政施仁。必先茕独。　国朝体古人之意。设孤老院。给孤老粮。以养茕独。德可谓至矣。岁久法弛。县官漫不经意。孤老院坍废殆尽。孤老粮为富家乞作存留。茕独之被惠者十无其一。岂不重负　朝廷德意。愚谓为县官者。始任时。当即以此事为急。身临其地。亲为经理。凡院屋宜编号。稍加宽敞。非厕毕具。四等穷民中。惟寡妇宜独为一处。其余三等。当各因其所亲熟。束以伍法。使之老稚相依。聋瞽相济。送死养生。互为倚赖。是亦处茕独之法。

佛教无补于天下。而独有益于茕独。是不妨因势利导。凡孤老院中。县官宜择僧徒之有行者。使居其处。许之募化。俾朝夕看养茕独。有功则县官劳之。其茕独之人愿为僧者亦听。垂死之人。其心别无所乐。使其注念西方。亦可消遣余生。解其愁苦。今僧徒中往往建放生庵。开放生池。畜养鸡鱼豕畜。而独无有念及茕独者。真可异也。

　　论直隶兴除事宜书　
陆陇其

职书生也。何知天下事。但尝静观今日之时势。百病之源起于民贫。非无忧民之吏。怀痌瘝乃身之志。而民卒不免于冻馁者。拘于法而无如何也。得　　君如宪台。可为民请命于法之外矣。敢略陈一二。以备采择。

一缓征之宜请也。自古税敛必于秋成。稼穑登场。而后上供可办。此一定之理。亦必然之势也。今则以兵饷之故。正月开征。民间尚未播种。而追呼敲扑。急踰星火。有余者尚可勉强支吾。不足者势必转贷完官。富豪之家。乘其急迫。重利盘算。及至秋成。子金积累。一岁所入。不足以偿债。何暇论仰事俯育。转眼改岁。而新征又至。所以闾阎日穷一日。逃亡日多一日。地亩日荒一日也。二月卖新丝。五月粜新谷。古人犹以为苦。今则新丝不待二月而卖。新谷不待五月而粜矣。尧舜在上。何可不念及此也。方兵兴之际。国用浩繁。固无可如何。今四方宁谧。司农不至告匮。上请缓征。此其时也。户部若可通融。总计一岁春夏二季。兵饷若干。上年拨剩之银若干。以上年所剩之银。暂抵本年春夏之饷。俟秋成催解。以补库额。上无损于国赋。而民力以纾。富豪之家。不得乘机盘剥。逃亡可复。敲扑可省。一转移之间。而其利无穷。先试之畿辅。次推之天下。兴唐虞三代之治。此其首务也。伏候宪裁。

一垦荒之宜劝也。畿辅各州县。荒田累千百顷。　朝廷屡下劝垦之令。而报垦者寥寥。非民之不愿垦也。北方地土瘠薄。又荒熟不常。近山之地。砂土参半。遇雨方可耕种。稍旱即成赤土。近水之区。水去则略有田形。水至则一片汪洋。一报开垦。转盼六年起科。所垦之地。[己](已)枯为石田。荡为波涛。而所报之粮。一定而不可动。始而包赔。继而逃亡。累有司之参罚。责里长之摊赔。所以小民视开垦为畏途。听其荒芜而莫之顾也。且报垦之时。册籍有费。驳查有费。牛种工本之外。复拮据以应诛求。非中等以上之家。不能开垦。何怪报垦之寥寥哉。职窃谓此等荒地。原与额内地土不同。与其稽查太严。使民畏而不敢耕。何若稍假有司以便宜。使得以熟补荒。如有额外新垦之地复荒者。听有司查他处新垦地以补之。其荒粮即与除免。不必如额内地。土必达部奉　　旨。始准豁除。无赔累之苦。无驳查之烦。民不畏垦之累。自无不踊跃于垦矣。其已垦成熟者。或更请宽至十年起科。使得偿其牛种工本之费。然后责其上供。亦所以劝垦也。伏候宪裁。

一水利之当兴也。欲民之富。在于垦田。欲田之垦。在兴水利。北方土性燥烈。灌溉易涸。虽与南方不同。然使川泽流通。随便灌溉。犹愈于听其焦枯而莫之救也。但古人沟洫之制。随时修理。故不觉其烦费。今以久湮久塞之河道。一旦欲疏其壅而防其溃。工费浩繁。势难猝办。又当公私交困之时。州县钱粮。一丝一忽。皆有项。不敢擅动。民间十室九空。正供尚难完办。安有余力成此艰巨之事。若不量时势。不计赢诎。骤然兴举。其为扰害。必甚水旱。职窃思屡年以来。　朝廷悯恤灾荒。州县议蠲议赈。所费钱粮不可胜数。与其蠲赈于既荒之后。何如讲求水利于未荒之前。蠲赈之惠在一时。水利之泽在万世。今宪台抚临畿辅。欲成久远之业。无有大于斯者矣。宜通查所属州县水道。何处宜疏通。何处宜堤防。约长若干。工费若干。汇成畿辅水利一书。进呈御览。请司农度钱粮之赢诎。以次分年举行。而不扰于民。以一时言之。虽若不免于费。以久远言之。比之蠲赈。所省必百倍。或鼓舞官吏绅衿。能开河道若干者。作何优。作何奖励。此亦一策也。伏候宪裁。

一积谷之宜广也。今功令最重积谷。定有议之例。所以为穷民计。至深远矣。然欲谷之多。当广开谷之源。今止有捐输一途。故积者寥寥。在富庶之邑。犹可鼓舞劝捐。若穷僻疲罢如灵寿者。虽悬奖励之典之劝之。其谁能应耶。职窃谓此等穷县。当稍为之通融。使得广积以备赈。如县内有荒地可开垦者。许有司设法募人开垦。收其所入。贮仓备赈。勿责其起科。其一切河淤地亩。虽[己](已)入粮。原非额内者。许其量留积谷。吏员应纳银者。许其入谷县仓。即准报充。不必起解。牙帖杂税原额外新增者。编审人丁溢额者。悉许留本地方积谷。诸如此类。推广行之。庶几疲僻之邑皆可有谷以救灾荒。若止藉捐输一途。其能有济者鲜矣。即就捐输言之。徒令二三有司晓晓劝谕。所得有几。巧者阴派之里下。名为捐输。与加派无异。又非　朝廷爱民之意。是宜请　　旨酌定旌奖之例。使绅衿富民皆乐于捐输。将不待劝而粟自多。至于在仓之谷。宜听有司之酌量支放。如遇凶荒。则先发后报。平时出陈易新。听从其便。勿因不肖之侵欺而尽掣贤者之肘。则鸠鹄之民。庶有赖矣。伏候宪裁。

一存留之宜酌复也。查赋役全书旧额。有一项人役。则有一项工食。有一项公务。则有一项钱粮。未有用其人而可不予之以食。办其事而可不费一钱者也。用人而不予以食。则必至于卖法。办事而求不费钱。则必至于派民。自兵兴之际。司农告匮。将存项。尽行裁减。由是州县掣肘。贪墨无忌。私派公行。不可禁止。百弊之源。皆起于此。自康熙二十年以后。再颁　　恩诏。渐次奉复。海内始有起色。然尚有应复而未复者。敢为宪台陈之。如衙役犯赃之律甚严。而书办之工食独不复。不知此辈能枵腹而奉公乎。不给以食。不得[己](已)而犯法。加之以刑。其肯心服乎。此其当复者一也。心红纸张。修宅器具。此州县所必不能免者也。既奉裁革。不知天下有司。皆能捐俸而自备乎。抑或有责之铺户。派之里下者乎。有正项开销。虽贪吏无由借端苛派。无正项可动。将借口以责之于民。　朝廷之所省有限。而小民之受累无穷。此其当复者二也。上司过往。下程馈送。杂支供应。此州县所必不能无者也。既奉裁革。不知上官之临州县。皆能自备供应。自发价值乎。抑或不能不资藉于地方乎。有司之懦者。恐触上官之怒。百计逢迎。贤者亦恐失事上之体。多方补苴。无米之炊。不知其安从出也。此其当复者三也。存尽复。则私派可禁。私派尽禁。则百姓可足。在主持国计者。惟知复一项则费一项之金钱。不知裁一项则多一项之掣肘。掣肘之害层累而下。总皆小民受之。小民疲罢逃亡。其害仍自国家受之。此心民瘼之大臣。所当急请酌复者矣。伏候宪裁。

一审丁之不宜求溢额也。直隶旧例。人丁五年一审。分为九则。上上则征银九钱。递减至下下则征银一钱。每遇编审。有司惟恐部驳。必求溢额。非尽庶富加于其旧。亦强以茕独无告充数而已。王成伪增户口。处处皆然。且编审既定。五年之内。即有逃亡死绝。不得开除。夫茕独无告之民。而责其每年出银一钱。已不堪矣。况已逃已绝。而犹不得除乎。职窃观直隶各州县。现在之丁。已不为不庶。但求无缺额足矣。不必更求溢额也。一审一溢。日积月累。不知何所底止。或果有丁盛而额溢者。宜命有司为积谷之用。不必入额。如五年之内。遇有逃亡绝户。即以此之溢补彼之缺。其荒残州县。无溢而有缺者。得随时报上。于奏销时量准蠲免。倘或虑不肖有司。将溢额之银。侵入己橐。无缺而捏作有缺。则自有纠劾之典在。总之宽一分在州县。即宽一分在穷民。州县之不肖者固有。贤者实多。上之搜求于州县者。无余地则州县之搜求于穷民者亦无余地。不肖者固乐于搜求。贤者亦不能不搜求。而民之涂炭日增日益矣。伏候宪裁。

右所陈无非书生之论。然欲为　国家固根本。培元气。必先从此数端下手。孟子所谓王道之始也。伏惟宪台不以其迂腐而忽之。则生民幸甚。至于一切刑名钱谷。务持大纲而止。无益烦文俱宜省去。如钱粮册籍厘毫丝忽之差。可以即行改正者。无庸驳诘。刑名案件明白显易之事。可以即行完结者。无庸提解。多一番驳诘则多一番需索。多一番提解则多一番拖累。吏胥所深喜。而小民所深苦也。汉盖公有言。治道贵清静而民自定。此虽非中正之论。然事之烦简。当随乎其时。时病在太简者。宜济之以烦。时病在太烦者。宜济之以简。今之功令稍烦苛矣。去烦就简。此正所谓时中。若夫乡约保甲之当重也。土豪衙蠹之当除也。陋规杂派之当禁也。俱地方利弊之所在。以虚文视之。则皆故套也。以实心为之。则皆仁政也。今之论治者类能言之。无待职之赘陈。
</div>
    <div class="pagination">
<a href="皇朝经世文编_page99.html">上一页</a><span>...</span><a href="皇朝经世文编_page95.html">95</a><a href="皇朝经世文编_page96.html">96</a><a href="皇朝经世文编_page97.html">97</a><a href="皇朝经世文编_page98.html">98</a><a href="皇朝经世文编_page99.html">99</a><span class="current-page">100</span><a href="皇朝经世文编_page101.html">101</a><a href="皇朝经世文编_page102.html">102</a><a href="皇朝经世文编_page103.html">103</a><a href="皇朝经世文编_page104.html">104</a><a href="皇朝经世文编_page105.html">105</a><span>...</span><a href="皇朝经世文编_page101.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
