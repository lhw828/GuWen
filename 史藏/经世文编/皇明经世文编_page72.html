<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 72 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 72 页/共 172 页
  </h1>
  <div class="content">
   柘林筑城一节、起大事、动大众苟非询谋佥同、安可轻有举动、且此城议筑、原发于某、昔日涂任斋在吏部时、某数与论事、任斋颇采纳其言、后任斋赞画裁庵幕中、某作书与之、以为柘林虽一小镇、然滩近而易于泊舟、路径而通无阻绝实苏松之门户、嘉湖之喉舌也、不筑一城以扼之、则是开门延贼、非长策便计也、任斋即持书八白裁庵公、裁庵公亦以其言为可采、遂命任斋草疏上之、即蒙庙议允行、后有司以财力困匮、侵寻废格、近大廵尚先生深体国忧、近询民瘼、欲举　朝廷既寝之令、为东南数百年久远之图甚盛德也。然有司仍蹈故辙。且欲苟塞上官督责之命。为一切目前苟且之矢见。将原议城基。减去大半。殊不知凡举大事必当深思远虑。计出万全。苟或不然。后悔何及。某请筹之。夫城之必欲展之使大者。何也守城正不必恃军耳葢欲城不破必须军民恊守。夫军之所居者。营房也。所食者月粮也。既不土著。亦无积聚。欲望其寇至而不去得乎。且如柘林若筑一城。则西去金山城五十里。东去青村城三十六里。其间皆无坚城可恃。四散之民。必集于城中。则城中皆土著之民。有妻子。有积聚。夫人孰不欲顾其私。葢好义奋勇之人。千百人纔一二人耳。则人之所以守死而不去者。岂必尽忠勇耶。夫亦顾其私也。苟独使孤军守之。既无私可恋。万一寇至。弃城而走。则虽有坚城。何所用之。徒为贼保耳。故某谓不可不慎之于始者此也。若夫城基之必起于某处。必止于某处者。则非某之所敢议也。何也方　太祖创业之初。命信国公定建天下城邑。葢信国公既明将畧。兼晓地理。夫不明将畧。则不知形势之险要不晓地理。则不知水泉之向背。险要既失。则不足以扼贼之冲。向背若差。或不能保其久而不废。是何可以不慎耶。
　　与张西谷书【南京城守】
　　仆五十始受一官、南北驱驰、已经三载、目中所见、皆狂醉人也、前日寇至常州、逼近京邑、仆以为守御当在境外。应选有材干部属。往彼相度险隘。以重兵扼之。丹阳句容之人。与苏松不同。其人颇有膂力可用。当急行咨操江廵抚。各村团结义勇。人自为守。随路截杀。比其至京。亦必重伤矣。乃漫不加省。逐日惟满城鸣金。催督砖块上城。今瓦砾山积。不知竟作何用也。畧无谋画、诪张太甚、十三门即垛死其三。其余亦辰开申闭抑遏货物。不通往来。虽樵采亦不得进城。时陆五台守水西门弟即往见之。语之曰。君贤者。其所措置。当使十二门効法。夫京城之柴。皆仰给城外。君当大开城门。催督运柴入城。后纵有警。人心亦安。兵部即点兵民上城。虽单丁亦所不免。弟作书与屠两江云。若督发单丁守城。但恐外寇未至。而内变先作。此不可不深虑也。幸而数日即解严。不然。人心动摇。其祸变当更甚于苏松矣。
　　序
　　送大司徒孙东谷考满北上序
　　送大司成尹洞山赴召北上序
　　送大司徒孙东谷考满北上序【大司徒】
　　东谷孙先生、为南京大司空、满三年所、将报政　天子、天子曰、是能为朕节缩财货、以赞朕之经费、朕嘉乃勋、是宜为大司徒、则以先生为南京大司徒、先生曰、臣应奎服兹宠休、述旧职、禀新命、何敢辞行、行有日、时上海张鹗翼、为南京通政、乃言于先生曰　朝廷所任公者、重矣公得无概于中乎、夫　国家岁有建置之政令、若诸　陵庙不饬、　上供之舟辇器服刓弊、弗任河渠阏遏、弓矢诸兵仗岁久弛蚀、百司廨宇及仓库倾圯不称、有司上其事、事下大司空、计其工之大小、当其费、毋俾有赢不足、使事集、此大司空主之、然此直节其流耳、若财货之源、葢出大司徒、夫尽版籍之内、尺土一民、即尺土之毛、一民之赋、其岁所入、皆领于大司徒、大司徒会其计、以供百凡之经费、此非源谓何、余尝计大司空之费、岁不能什一、其它若　大祀　大礼、诸宗藩吉凶礼数之繁缛、百官奉入各卫兵将之馈饟、远夷朝贡、其燕赐之物、岁常什九、至于建大工、修巨典、军兴之需、水旱凶荒之赈贷又不领于一岁之经费、是皆大司徒主之、则其任可不谓重且难哉、且予尝闻之、善言事者、常即小以喻大、今譬之一家、有田十顷、岁收五百锺、方其拮据经纪之初、止于立室庐、备衣食、谨窖藏、岁廑廑若此足矣、迨夫家渐侈大、僮奴日伙、讲婚葬宾祭之礼、每事凖先王典教、渐与贵势人通问遗、必欲与等、且加腆、田庐渐广、与里巷争疆畔、日有鬬讼、此今日之势也费且十倍于前、岁入不加羡、又无他端、其势将困。今天下极治。不知此何以为大司徒上方欲用财。公亦有他端出之否耶。昔管仲以塩铁富强齐国、汉兴孔仅大修其议、桓次公着论非之、又桑弘羊作平凖法、尽笼天下之利、而卜式以为弘羊可杀、夫桑孔虽言利、然未尝取之民、犹不失先王重田农厚本业之意、尚为君子所不道、况今分毫尽出田亩、本业渐失、故昔人喻之茧丝、夫茧者、蚕以蛰其身、言丝尽、则无茧也、又云、反裘而负薪、葢惧其皮之尽也、呜呼、今行且尽矣、公得无深念乎、时鹗翼新有贵阳之命、先生曰、予治其内、敢忘充腹、子理其外、慎无伤其肤、鹗翼曰、敬闻公命、愿公亦无忽鄙言、先生曰诺、先生遂行、
　　送大司成尹洞山赴召北上序【司成】
　　吉安之永新、葢有两先生、在　英庙时、有刘文安先生、今有洞山尹先生、夫永新虽壮邑、然官在禁近者、亦尠尠不时有、有一人即能踔厉霄汉、其所立必殊绝众、所谓千万人亦见者、尹先生以文章侍从二十年、葢渊然凝重人也、方其备顾问、参密谋、徐出一论、即中机宜、众虽盈庭、举不能加先生、故一时推可以定国是者、必曰尹先生、尹先生云、乃甲寅岁之五月、擢先生为南太学祭酒。先生奉命而南、到官甫七日、继有新命、则又以先生为北太学祭酒。时留都士人以为南北太学官等耳、其所养士多寡、与职业繁简皆适等、不应数易地。夫以天子国学之师、乘传而出、县官除道邮驿具供帐不易、南北既等、又何必往来促数费剧若此哉、予曰、是不然、夫　圣天子重得士、故撤先生以教国子、然自先生之来、或者庙堂垂夬讽议之臣、一日国家有大计、　天子下其事宰相。宰相方欲集众思。命百执事议可否。百执事人持其说。不能下。或不能尽当宰相意。宰相曰。使尹先生在。顾不当折其角耶。为我促驾召尹先生。夫南北太学教士之功等。独在北更得讽议之助。则召先生唯恐不速耳。子乃以道里供顿为念、噫何陋哉、子之见也、然予窃有以告先生、予读刘文安呆斋集、至登极建言、其所陈十事、如战阵守御诸策、皆斤斤详实可施用、末复归之、议政德学、则又敦本重内、有大舜修于两阶之风、今东南西北用兵、西北近辇毂、每岁讲武有成画可守、独东南久无寇、　祖宗之制、废坏且尽、而南虏狙狡狞恶。苏松焚杀之惨。先生尝一二闻矣。今当事者、日惟请兵聚粮、畧不讲求备御之策、葢不能拒之海上、纵其一入内地、则室庐栉比、沟港鳞次、彼得藏形匿迹、设伏用计、虽有强兵十万、竟何所施、古称中国匈奴、各有长技、苟乖其长、难以制胜、夫调遣之兵、地利不习、此所谓乖其长者非耶、且我之虗实、彼皆详知、我兵既集、彼必遁去、一年之后、远兵既久、势必思归、养兵不用、我亦坐困、不免各散遣之、而虏船复集海上矣、东南之民、素不知兵、正如七年之病、求三年之艾、今被寇已二年余畧不闻训练一旅而专恃客兵无乃亦太过计矣夫君相侧席待先生、先生至必首问国家大计。国家大计。莫先于此。尚庶几设一奇画。以副朝野之望。余于先生同郡人也。辱先生知爱最深、凡此皆先生之绪余、而予犹言之不置者葢以赞先生之决、欲先生不以观望自沮耳先生幸深念焉、
　　皇明经世文编卷之二百四终
　　皇明经世文编卷之二百五
　　华亭徐孚远闇公　陈子龙卧子　宋征璧上木　彭宾燕又选辑
　　曾孙朱质野臣较
　　朱中丞甓余集一（疏）
　　朱纨
　　疏
　　请明职掌以便遵行事
　　阅视海防事
　　议处夷贼以明典刑以消祸患事
　　海洋贼船出没事
　　哨报夷船事
　　双屿填港工完事
　　请明职掌以便遵行事【抚臣事权】
　　臣钦奉敕命、一则曰凡应与巡按御史计议者、须同议处而行、一则曰敕内该载不尽者、悉听尔从宜处置奏来定夺、切照各省俱有抚臣、事体巳定、无容讲求、惟浙江福建素无抚臣、止是巡按御史专制、兹遇圣明首建此官、不以臣为不可任而任之、臣首膺简命亦不敢以重大且艰而逃避焉、祖制不设巡抚以三司分其事非摠之于巡按御史也葢亦沿习之久三司已轻故曰巡按御史专制耳体统事权、自今日始将分御史之责任矣、其能平气协力者鲜矣、此势也、亦情也、臣今日所处、将贪昧隐忍、委曲茍容、则辱陛下之命、无用臣为、将振作一二、舍旧图新、则不便者得以相间、不平者得以相攻、臣葢无容足之地、后来继今者益难乎其为力矣、臣谨昧死条陈、乞敕都察院看详集浙江等道公议上请明断永垂典则。此疏出而两省廵方巳反目矣臣动止皆有法守、所司亦易奉行、彼此相维、且相安于无事矣
　　一伏覩　敕命、臣在杭州省城住札、居常严率所属官员、督理槩省钱粮、操练兵马、修理城池、抚安军民禁革奸弊、是五者乃抚臣常职也、但今日之钱粮不清、兵马不练、城郭不完、军民不安、皆以奸弊之不除也、奸弊之不除、非病于因循、则夺于势利、间有兴革、一得之愚、与御史同住一城、臣必不敢自用然或出巡相远。机会当乘。亦有不及计议者。臣则专之、仍行所司申呈照验、若窒碍难行、意见不合、御史当正言导臣、使自酌损、请勿径施文移以妨大体、葢因循所贻、势利所在、而臣以身任之、臣亦危矣、使臣巳见诸行、而御史骤听偏辞、径行中制、则臣何以一朝居也
　　一伏覩　敕命、遇有用兵、各该三司掌印守巡兵备等官、才堪委用者、听尔随宜调委、文职五品以下、武职四品以下、如不用命、应拿问者、径自拿问、应参究者参究、事关军机重大者、许以军法从事、葢提督军务、与巡抚不同、军机贵密、大事宜断、道旁作舍、徒成掣肘、且一时利钝。古人不能逆覩。他日利害。御史亦不能共分。顾事机缓急。或好谋寡谋。任事不任事耳。今既付臣以军务、许臣以关军机重大者以军法从事、此数者皆军机之寔也则甲兵钱谷操练、调度墩台堡塞废置增损衙门官员更移去取货物贸迁有无化居。皆军务也。警报之迟速。防守之勤惰。刻期之先后。临阵之勇怯。禁示之从违。皆军机也。枭首以至决杖。皆军法也。乞照两广并南贑等处军门事体不必御史干预
　　一伏覩　敕命、福建漳泉等处海寇出没、地方有事、尔须往来督视、设法剪除葢谓之设法。则使贪使诈。以功赎罪。先擒后纵。阳与阴夺。或拔其本根。或离其党援。或舍其既往。制其将来。皆法也。大抵治海中之寇不难而难于治窝引接济之寇。公后卒被此难其言若照烛也治窝引接济之寇不难。而难于治豪侠把持之寇。闻此地事未举而谤先行。効未见而肘先掣。葢山海渊数。视为表里。衣冠剑戟。相为主宾。利于此必不利于彼。善于始必不善于终。此海道历年养乱。所以至于此极也。至于守备人员、虽未尽贤、亦未必尽皆不肖、但奉公法、必见怒于私党。犯私怒、必难逃于公案。故总督备倭官黎秀等、有诬词谤书之虑、把总指挥王麟等有言出祸随之恐、且各寨查盘点闸、本以防奸、然委官始则吹毛求罪以献功能、终至假作威以行胷臆、此风巳久、日益甚焉、把总等官。一闻委官到寨。神气皆丧。披甲跪拜不暇。委官不过推官知县。安然受之不疑。少有失礼、则煅炼罗织之狱巳呈、充军降级之祸立至、把总如此、尚望其任事任怨折冲御侮耶、随俗则有利而无害、犯法亦害远而利近。葢所谓衣冠剑戟、上下可投、故山海渊薮、盘结不解、此各寨历年养乱、所以至于此极也、今沿海地方责成于臣、今日不言、将来亦疑惧顾忌之不暇矣、亦乞照前事体、不必御史干预、若预臣事。则罪谴所在。当与臣分。是亦无用臣为也。使臣专提其纲。海道副使分理其目。臣住杭州、副使住漳州、皆不时往来巡视、御史从而监察之、有见有闻、即付海道、羣疑满腹、姑观其后、谤书盈箧、姑俟其成、查盘点闸、姑勿委官、吹毛之风息、则顾忌之心轻。各寨不职。责在海道。海道不职。责在臣身。如是而海防不举。海寇不靖。臣甘伏欺罔之诛也。浙江海道亦然。
　　阅视海防事【革渡船严保甲】
　　臣自贑州交代、行据福建都按二司署、都指挥佥事等官路正等会议、呈称今日通番接济之奸豪。在温州尚少。在漳泉为多。漳泉之奸豪绝、则番夷不来。而温宁一带、亦可少息。等因到臣、因思海滨遐远、难以遥制、乃入漳州、一面候敕、一面阅视海防、则大坏极弊、可骇可忧、臣今日不为　陛下明言之、则臣今日所行、皆乖方违众之事、市虎传信、薏苡损真、臣将来之罪、亦自不知所终矣、葢福建多贤之乡、廷论素所倚重、而滨海不理之口、流言亦能动人、故官斯土者、率以因循迁就为自全计、虽有巡按御史除奸革弊然巡历不过一年。交代则成故纸、葢威福之柄。移于乡评。是非之公。乱于野史久矣。如军国之需重务也征收之限重法也、惟福建、则今年秋成、始征去年额派、逋负相继、侵欺莫稽、即此一事、有司之职守可知也、如总督备倭官黎秀奉有专敕、以都指挥体统行事、海防其职守也、臣相见之初、问军数不知、问船数不知、及令开报、则五水寨把摠官五员、尚差职名二员余誊旧册而巳、稍加较对、通不相合、摠督如此、其它可知、又如漳州卫与漳州府同城、官军月粮少派三个月、至于铜山等所缺支二十个月、泉州高浦等所缺支一十个月、其余多寡不等、无一卫一所开称不缺者、又如战哨等船、铜山寨二十只、见在止有一只、玄锺澳二十只、见在止有四只、浯屿寨四十只、见在止有十三只、见在者俱称损坏未修、其余则称未造、又如巡简司在漳州沿海者九、龙镇等处共一十三司、弓兵九百五十名、见在止有三百七十六名、在泉州沿海者、苎溪等处共一十七司、弓兵一千五百六十名、见在止有六百七十三名、夫所恃海防者兵也、食也、船也、居止瞭望也、今皆无所恃矣、贼船番船、则兵利甲坚、乘虚驭风、如拥铁船而来、土著之民、公然放船出海。名为接济。内外合为一家。其不攻劫水寨卫所巡司者亦幸矣、官军窜首不暇、奸狡者因而交通媒利。亦势也。如今年正月内、贼虏浯洲良家之女、声言成亲、就于十里外高搭戏台、公然宴乐、又八月内佛狼机夷通艘深入发货将尽、就将船二只起水于断屿洲、公然修理、此贼此夷、目中岂复知有官府耶、夷贼不足怪也、又如同安县养亲进士许福先、被海贼虏去一妹、因与联婣往来、家遂大富、又如考察闲住佥事林希元、负才放诞、见事风生、每遇上官行部、则将平素所撰诋毁前官传记等文一二册寄览、自谓独持清论、实则明示挟制、守土之官畏而恶之、无如之何、以此树威、门揭林府二字、或擅受民词私行栲讯、或擅出告示、侵夺有司、专造违式大船、假以渡船为名、专运贼赃、并违禁货物、夫所谓乡官者。一乡之望也。乃今肆志狼籍如此目中亦岂知有官府耶、葢漳泉地方本盗贼之渊薮而乡官渡船又盗贼之羽翼臣反复思惟。不禁乡官之渡船。则海道不可清也。故不恤怨谤、行令禁革、以清弊源、　圣谕所谓漳泉等府豪民、通番入海、因而劫掠沿海军民、肆行残害、甚则潜从外夷、敢行作叛、臣伏读感发、仰知天高听卑、明见万里之外矣、臣思所以处之、行据福建按察司佥事项乔等建议请重保甲之令。谓倭寇番夷佛狼机等贼。倚海为窟。出没不时。诚难底诘。然此等非藉漳泉之民虽不禁之而亦不来也漳泉之民。非能家于海也。孰无父母兄弟。孰无妻子。要必有出门之期。还家之日也。其造通番大船。岂能运之以鬼神。成之于旦夕乎。岂能不依山而立。傍海而住乎。然则岂无一邻里乡党知而见之者耶。以有乡官为之主首故小民不敢言官府不敢捕顾下之人畏惹祸而甘为隐瞒。上之人贵安静而不贵伺察焉耳。正使责其伺察。亦不过排家立扁。虚应故事而已。则谁肯以迂缓之令。而犯切近之灾耶。不然。此法行之于闽久矣。何浙人岁多漳泉之盗也。又据月港士民严世显等条陈海道、谓保甲之法、甚切滨海之俗、旧尝行之而鲜有効者、以阻于强梁、弊于里老、且无官府以督成之、宜乎効之不终也又曰泉州之安海。漳州之月港。乃闽南之大镇。人货萃聚。出入难辩。且有强宗世获窝家之利。凡一乡防御之法。皆不得施。今一方士民徒为此等所累、莫不怨之入髓、每闻上司之至皆以为大有所更化、苟有以慰其望、百姓必讴歌于道岂敢从之以作乱也、哉、臣以官其地者之言如是、居其地者之言如是而海防大坏又如是、曰兵曰食曰船曰衙门墩台等项、计非岁时所能整顿。而夷船贼船乘风往来。瞬息千里。又非仓卒所能捍御。臣反复思惟。不严海滨之保甲。则海防不可复也。遂自十月二十八等日、督率有司行之、葢即古人比闾族党之制。孟子乡田同井之教。特后世行之不善。故见其扰而不见其成耳。反复叮咛、示以臣先任巳行之効指以今日行之以不扰、守之以不纵不苛之法申之以操纵在有司。不可在巨室之戒尽削去繁密科条宣扬　圣明德意、徧给告示、先之以不追既往、继之以赏罚利害、旬月之间、虽月港云霄诏安梅岭等处、素称难制、俱就约束、府县各官、交口称便虽知县林松、先慢其令、亦称今日躬行、大有所得泉州府申称所示保甲牌格简易明白、永可遵守、岂直沿海地方、可以讥察奸弊、虽深山穷谷之中、互相保障、则盗贼不生、风俗可厚、焉有如近日之倡乱者哉、乞敕兵部会同吏部都察院、再加公议、如许臣革乡官之渡船、严地方之保甲、以救仓卒不能捍御之患、题请明旨、永为遵守、仍乞　天恩肆赦、凡在约束中者、即为良民旧犯过恶、一切不问、许其自新、庶竭驽骀、次第修举废坠、以复海防、以清海道、如臣所陈乖方逆众、有损无益、亦就参究罢黜、别推贤能、另立善法、以救大坏极弊、以图久安长治、臣不胜恐惧待罪激切烦渎之至、
　　议处夷贼以明典刑以消祸患事【诛获海寇】
　　窃照攘外斯可安内、治近斯可服远、古称夷狄、不可以中国之治治之、入贡则怀之以恩、入寇则震之以威、谓之化外、至于中华之人、动以礼法绳束、固不以夷狄之治治之矣、我朝立法垂训、尤严夷夏之防、至今海滨父老。相传国初寸板不许下海。历代承平。葢有由也。伏覩大明律内一款、凡谋叛但共谋者不分首从皆斩、妻妾子女给付功臣之家为奴财产并入官、父母祖孙兄弟、不限籍之同异、皆流二千里安置知情故纵隐藏者绞、知而不首者杖一百流三千里、若谋而未行、为首者绞、为从者皆杖一百流三千里知而不首者杖一百徒三年、又一款若将人口军器出境及下海者绞、因而走泄事情者斩、通同故纵者与犯人同罪、又见行事例一条、官民人等擅造二桅以上违式大船。将带违禁货物下海。前往番国买卖潜通海贼同谋结聚及为向道刦掠良民者。正犯处以极刑。全家发边卫充军。通行遵守、今照各犯潜从他国、朝见国王、皆犯谋叛之律、潜通海贼、向导劫掠、皆违下海之例使臣向日举事稍有不密、都指挥卢镗用兵稍有不慎、则求贡诸夷在外洋交通诸奸在城中。东南生灵。悬于一线。臣自不知所终矣、仰仗　天威、擒斩各贼、皆在海岛之外、战阵之中、其交通诸奸、副使魏一恭亦称凭贼当时口报、次日报者一切不准、至于所获黑番、其面如漆、见者为之惊怖、往往能为中国人语、而失恃之徒、背公私党、借口胁从被虏之说、问官执持不坚、泛引强盗罪人之律、不究谋叛向导之由、众证无词者则从北附以为他日之地稍能展转者、则拟徒杖、供明径欲释放、参详胁从被虏皆指良民、今禁海界限分明、不知何由被虏、何由胁从、若谓登岸胁虏。不知何人知证。何人保勘。若以入番导寇为强盗、海洋对敌为拒捕、不知强盗者何失主、拒捕者何罪人、皆臣之所未解也、且临阵之际生死呼吸、非彼即此、阵获之贼轻纵、阵亡之兵何辜、连年杀戮之惨、何以惩创、凡此海战非比陆战可以贪功妄报、当时一一斩首、止帚而献馘、谁复议之臣非计功升级之官、惟此议一摇、乃泰阿倒持之渐、余烬复燃、谁任其咎、故臣愚以治近斯可服远。而倭贼亦有天在头上之词。朝鲜国先有沿海亦将有事之奏。良可察也。葢中国无叛人。则外夷无寇患。本地无窝上。则客贼无来踪今入贡者既称使臣。不知入寇者又称哄骗赀本。臣愚以为远夷畏服、在此一举、召衅速祸、亦在此一举、臣既钦奉提督军务之命、乞敕兵部议照臣先任南贑军门事体、候驳行三司、从公会问、将众证显着、林烂四许陆陈四倪良贵奚通世顾良玉刘奇十四等、容臣于军门枭首示众、余贼监候转详处决、其周良等乞敕礼部议照臣先奏事宜、仍容入贡、一面移文日本诘问前贼入寇、国王有无知情、稽天等系何族属、稽天者日本国人□国王赀本至浙江双屿贸易者也凡中国人到彼哄骗诱引者。俱系叛贼径许彼国一一行诛具名奏闻。欲买中国货物。亦许入贡之期。报官交易。稽天等姑容缓死。以俟日本回奏。如此于国家恩威并着。稽天等苟存一日足为奇货一日而通番之贼城社之徒亦渐消沮久弛法纪。久废海防。亦渐修举矣。
　　海洋贼船出没事【禁船出洋】
　　惟照前项海船、大小俱二桅以上、草撇则使桨如飞、草撇亦海舟之小者攻劫最利、此皆内地叛贼。常年于南风迅发时月。纠引日本诸岛佛郎机彭亨暹罗诸夷。前来宁波双屿港内停泊。内地奸人。交通接济。习以为常。因而四散流劫。年甚一年。日甚一日。沿海荼毒、不可胜言、臣仰承　圣谟成筭、克破双屿、双屿者□境贼徒之巢也分兵固守、外夷尚未传闻突如其来巳失巢穴故各船飘泊外洋。往来行使。乘空则劫、警报旁午、且臣艹创之初、凡遇臣者率多裁抑侮弄、肯于有过中求无过、设以身处其地、而察其心耶、臣诚寝食不遑、兼触炎海瘴毒、外切忧危、内负痛楚、旦夕不知死所、别无谋画可陈、惟沿海官兵保甲。严加防范。使贼船不得近港湾泊小船。不得出港接济贼船在海久当自困相机追击。乃胜筭耳。但以海为家之徒。安居城郭。既无剥床之灾。棹出海洋。且有同舟之济。三尺童子。亦视海贼如衣食父母。视军门如世代仇雠。往往倡为樵采渔猎之说。动称小民失利。或虞激变。鼓惑羣听。加以浮诞之词。虽贤者深信不疑矣。夫谈虎色变、举坐一人、秦越相逢、不惊肥瘠、今海洋日报有如此之船只、则连年劫虏人家、岂止此数而巳哉自臣观之、海滨之利何限。小民之计自存。近处捕取鱼虾。采打柴木。明例人情。原自相体。但如臣近奏犯人魏盛之词、不以见获双桅旗号为彼之非、乃以黄鱼自古无禁为臣之罪、此可具之状词、孰不可腾之口说耶、夫双桅旗号、利不在于小民、连年劫虏、害实流于比屋、臣叨巡抚一方、则陆寇海寇、皆责在臣、未敢因噎废食也、惟此出洋不禁、是止沸而不去薪。澄流而不清源。臣与海道等官、虽接踵受罪、固无济矣、近准兵部咨开巡按浙江御史裴绅条陈海防六事、内一事所谓小民虽失山泽之利。地方实免杀戮之苦。此议在臣未曾入浙之先。彼老成练达之臣。岂漫言者哉。葢除恶务本之论。不得不然也。臣不暇旁求、自福建漳泉、以至山东登莱、皆有备倭海道等官、沿海卫所星罗碁布、国初之制、非徒设也、今山东海防已废。海警绝闻。岂真无捕取鱼虾。采打柴木者哉山东无内叛通番之人耳使有此辈播弄其间。其为双屿为石澳等洋者。又不知几何矣。伏惟　陛下明见万里垂念连艘之可畏、漏巵之宜戒、察臣累奏情词、乞敕兵部复议、惟以除恶务本之义。主断于上。更不为他说所摇。使臣别无顾忌、所司别无观望。同心所在、良图自出、海道或有清宁之时、不然小民未见有利、臣且不日有祸、臣不足惜、　陛下东南之顾未巳也、臣不胜激切恐惧之至、
　　哨报夷船事【安插贡夷】
　　该臣看得海寇久肆猖獗、见调兵船会剿双屿贼巢似此求贡夷船、不可再令外泊、遵奉敕命、从宜处置、一面宣谕　朝廷威德、取具后不援例等词、收入宁波府城宾馆安插、听候　明旨入贡、一面于嘉靖二十七年四月初六日具本题请外、续为捷报擒斩元凶荡平巢、以靖海道事、将剿除双屿贼巢缘由、又为议处夷贼以明典刑以消祸患事、将审过宾馆夷使周良等执称占据双港、使臣非所敢知、见获夷贼嵇天等执称叛贼朝见国王、哄骗赀本、远夷畏服、在此一举、召衅速祸、亦在此一举、合行议处缘由、又为不职官员背公私党废坏纪纲事、将宁波奸人投书夷馆扇惑夷心、教诱为乱、已经省谕安息、合行跟究缘由、俱于本年五月二十五等日具本题请外、续准礼部咨开复议臣四月初六日具题前事、内称本夷自嘉靖十九年、本部申明约束、移咨国王知会去后、及今始一再来、而周良先期求入、人至六百有余、船复加以副军名色、是彼于我明例、未尝一一遵行、况彼东夷素称狡狯、又安知其不故为是以觇我中国守法之疏密、以为彼之敬忽耶、其嘉靖十八年入贡夷使、数逾百人、原非曲纵、缘念该国自新之初、姑崇宽大以示招怀、今则事体已定、约束已明、止宜画一守之、不可少有踰越、以启其骄纵之习、苟今复事姑容、不行裁沮、则不惟廪锡有糜费之烦地方罹骚扰之患、亦恐夷使将来指为口实。后之验放。难以持循。是中国一定之法。不信于异域矣。所据本夷过多人船、实与明例有违、难以别议、合无行彼处巡抚、将本夷方物船只人数查照节年题准旧制、分别去留停当、然后容其进港、起送五十人到京、余者存留听赏其过多人船、省令回国、仍量加犒赏以慰其心、务使怀柔有制、驯扰不苛、则上不违　朝廷之法守、下不失远人之欢心、边衅永消而海防有赖矣、等因题奉圣旨转咨到臣、备行该司会议去后、今据前因、为照海寇勾引各夷、占据双屿、相传二十余年、劫掳人财、无虑数千百家、臣举事之初、求贡夷人数踰六百、外泊经年、城府羣奸、声势相倚、军机所系、间不容发、地方安危、国体轻重、俱在一时、臣开创军门、责任至重业已遵奉专敕从宜处置之命、宣谕安插矣、剿除贼巢之后、夷馆私通出入、又严为禁制矣、是臣之宣谕。即　朝廷之大信也。臣之剿除禁制。即申国之大法也。奸人之扇惑教诱。臣之不敢姑容也。彼之狡狯所以觇我守法之疏密者。正在于此。彼之骄纵。所以虽有扇惑教诱之奸。而不能终违面审亲笔之信者。亦在于此。彼之遵守约束。安心在馆。不敢如往年沿途惊扰出外交通者。亦在于此。向使机事不密。处置失宜。双屿之巢难倾。而众夷之乱先作。于时师老无功。官民荼毒。不知糜费何极。骚扰何状也。今抚慰既定乃欲执词发回、公自注云闽人林懋和司主客深文巧试行令发回夷使以激変中伤也葢以通海严禁闽人皆不便之欲败其事此亦一端也则众夷必以臣为不足信、其后不援例之词、亦将反复、而奸人扇惑之计遂行、教诱之言遂动、臣且不免误事之罪、虽有画一之法、亦无所施矣、何也六百人之死命易制百余年之夷衅难开耳臣奉命剿除海寇、禁制夷馆而羣奸聚嚣、百计构陷臣累经奏闻、至今不知忌惮、礼部驳回之意、若藉嘉靖十九年申明知会之咨。坚其今日后不为例之约是正所谓怀柔有制。驯扰不苛之道。万一摇夺于聚嚣构陷之口。边衅决不可消。海防决不可赖。且安插已久。无港可进。无从奉行。臣节该今奉敕命、地方未尽事宜、亦听尔便宜处置、钦此钦遵、今据三司各道卫府提举司、合辞交称发回夷伴不便、臣谨以便宜处置、一面催督委官管送夷使周良等五十员名起程、一面依拟、容留宾馆暂住、候风便谕遣止帚国、
　　双屿填港工完事【填塞双港】
　　案照先为捷报擒斩元凶荡平巢以靖海道事、该臣题开本年四月初七日、先将密计、动调官兵、剿捕双屿贼巢缘由、一面具本题知、一面行福建都指挥卢镗、会同魏一恭相机进剿、就于双屿分兵屯据为立营戍守之规、共图一劳永逸之计、及申明贼据双屿。则贼处其逸。我据双屿。则贼当其劳之说。未据回报、一闻九山之捷、平时以海为家之徒、邪议蠭起、摇惑人心、沮丧士气。催据魏一恭回称福兵俱不愿留双屿四面大洋、势甚孤危、难以立营戍守、只塞港口为当、臣亦扶病至定海县、督察军中事情慰劳将卒、众复感奋愿留报效、五月十六日、臣自霩衢所亲渡大海、入双屿港、登陆洪山、督同魏一恭等、达观形势、就留福建指挥张汉千户刘定夏纲百户张铧、原领兵船在彼、分定中军并南北上哨、各添官兵相兼防守、惟立寨之说众以为非、因念济大事以人心为本、论地利以人和为先、姑从众议、行令动支钱粮聚椿采石填塞双港等因、于五月二十五日具题外、本月该巡按浙江监察御史裴绅题、为条陈海防事宜、以备采择以安地方事、内一件防贼巢访得贼首许二等纠集党类甚众、连年盘据双屿、以为巢、每岁秋高风老之时。南来之寇。悉皆解散。惟此中贼党不散用哨马为游兵。胁居民为向导。体知某处单弱。某家殷富。或冐夜窃发。或乘间突至。肆行劫虏。畧无忌惮。彼进有必获之利。退有可依之险。正门庭之寇也。此贼不去。则宁波一带永无安枕之期。但前项地方。悬居海洋之中。去定海县不六十余里。虽系国家驱遣弃地。久无人烟住集。然访其形势。东西两山对峙。南北俱有水口相通。亦有小山如门障蔽。中间空阔约二十余里。藏风聚气。巢颇宽。各水口贼人昼夜把守。我兵单弱。莫敢窥视。臣以为必须合闽浙二省之兵、协力夹攻、待时而动、然后可以驱逐之去、永绝祸本、贼除之后、即将此地立为水寨、屯军聚守、勿令空闲、复为贼人所据、庶外足以拒贼、内足以藩屏、题奉钦依、备咨到臣、今据前因、为照浙江定海双屿港、乃海洋天险、叛贼纠引外夷深结巢、名则市贩。实则劫虏。有等嗜利无耻之徒、交通接济、有力者自出赀本、无力者转展称贷、有谋者诓领官银、无谋者质当人口、有势者扬旗出入、无势者投托假借、双桅三桅连樯往来、愚下之民、一叶之艇。送一。运一罇。率得厚利。驯致三尺童子。亦知双屿之为衣食父母。远近同风。不复知华俗之变于夷矣。虽有沿海官兵之设、如臣先奏所谓奉公法必见怒于私党、犯私怒必难逃于公案、随俗则有利而无害、犯法亦远害而近利、非漫言也、不然、何近日双屿一倾、怨讟四起、防闲夷馆之禁少严、谋杀抚臣之书遂出、此中华何等地耶、人心内险、双屿外险、非一朝一夕之故矣、先该前巡按御史裴绅议合闽浙二省之兵、协力夹攻、待时驱逐、立寨戍守、该兵部复议行臣、会同南贑都御史龚辉计议、此诚兵机重务、地方至计也、本年四月初七日、双屿既破、臣五月十七日渡海达观入港登山、凡踰三岭、直见东洋中有宽平古路、四十余日、寸艹不生、贼徒占据之久、人货往来之多、不言可见、官兵屯守既严、五月十日、浙海瞭报贼船外洋往来一千二百九十余艘、已经奏报、其流入南直隶地方仅三四艘、便成震动、是双屿之为要害甚大。而浮言之为谗间甚明矣。夫蛮夷猾夷、寇贼奸宄、尧舜之世、在所不免兹葢伏遇　圣明在上、海岳效灵、不烦会兵待时、立寨戍守之劳、而埽塞源、沿海安堵、往年涂炭之民、颇有壶桨迎师耆老垂涕之风、特穷庐荒远、无势无力、有情不能上达耳、
　　皇明经世文编卷之二百五终
　　皇明经世文编卷之二百六
　　华亭徐孚远闇公　陈子龙卧子　宋征璧上木　彭宾燕又选辑
　　曾孙朱质野臣较
　　朱中丞甓余集二（公移）
　　朱纨
　　公移
　　阅视海防事
　　计处海防灶船事
　　议处海防事
　　阅视海防事【没官海船】
　　自序公移固吏事然非今日所谓吏事也乃或视为不屑一切委之吏书此政事所以日紊上下所以多事也
　　据福建按察司巡视海道副使柯乔呈嘉靖二十七年、十月二十二等日、陆续据烽火浯屿等寨、并漳州等府各造报原额及承买拏获没官船数到道、卷查本年正月十七日辰时奉本院案验、备仰本道、即查知县谢明德封收在官海船若干只、某船长广高深丈尺若干、某船装载货物违禁、或系盗赃、即便报数连船入官、人犯问报、某船装载食米、不系盗赃接济等赃、亦不系假借乡官名目、既系违式双桅以上。自难枉法轻纵。但事于人众。法禁久弛。亦难一槩施行。姑免问罪。量其船只高下估价官买。给与官银。分给急缺战哨官船寨澚巡司编号公用。先其起数回报、其福州等处、原编民间卖谷船只、一面行查奉何事例、一面行各寨澳巡司、定以三百石为率、长不过四丈、阔不过一丈二尺深不过六尺者。许其自便。惟不许假借乡官名目。亦不许官与编号。如丈尺过此式者。俱限文到半月内报官一体免罪。估价官买充战哨公用。俱要编立字号。大书深刻桅下横木。以防那换。以备点验等因。依奉备行各府转行寨澳巡司各遵照奉行、续据漳州府呈报玄锺徐渡仙塘等澳船只数目到道、议将各澳船只量给官银、尽与承买编号在官、听其自行领驾看守、平时则分班防守、有警则俱听调用等因、具由于五月二十五日呈详外、七月十九日未时、又奉本院批、据漳州府呈买玄锺等澳船户吴加盛林国备吴国忠许仁柯孔恩任居道韩厚明陈子爱林良材庄宗显等大船十只缘由、奉批仰福建巡海道查明行令依拟动支给领、其余驾脱十五只于常江周应晨吴大器名下追问卖放情弊招详、本院节行分拨各寨船数未据开报、近孙敖又以无船为辞、漳州又以船多为虑、并议回缴依奉备行该府查验、前船坚固可用、即支官银承买、刻号分拨领驾、原脱各船、查照追问卖放情弊、招详节次拏获、分拨过船只屡催查编字号丈量尺寸、又查原奉批发南日山水寨开报册内后山等澳船户陈贵宪等大船、行令兴化府估价承买、俱未回报、又据泉州府造缴所属晋江等县石菌等澳、各船户王复洪尚实黄初黄新五洪长逊陈仲贤洪宗王端嗣等大船、亦照前议承买编号在官、责令自行领驾、有警听用、具由于七月十六日呈详外、八月初九日酉时、又奉本院案验、据本道前议漳州玄锺等澳船只缘由、备仰本道查照节行事理、即将修理过官船、并没入过私船、不拘大小。尽数查明要见编过某字几号若干。某字几号丈尺若干。分给某寨若干。某澳若干。某巡司若干。某处过多。某处尚少。逐一开报以塞推调影射之口。以备调遣策应之用。各寨各澳各巡司。如果足数。应否可令浙寨估买。有余方如所拟。分班约束。中间若有不遵约束。如今假商旅之名。见在浙海上下啸聚。作何区画。惟烧毁之说绝不可形诸纸笔徒开奸人骗局而已作急查议回报施行。依奉因查数目不对、又经通行各属查报去后、本月三十日辰时、又奉本院批、据本道前呈泉州石茵等澚船只缘由、奉批本院案定船式、亦集众议而后行、行后复申明尖平底裁缝尺之说、今必欲本院更改失信、则势豪之谤遂行、而军门一切禁约皆废矣、一日未去、且守此信一日节行巳明、兹不再渎、若欲随方逐圆、以避执拗之讥、明者知其不可、具由回缴、又于本年九月初二日辰时、奉本院批据南日山水寨把摠指挥唐济澄呈为战船损坏事、奉批漳州府纵船数多、各寨往往乏船如此、仰巡海道查照节行事理、逐一开报缴呈、依奉通行兴泉二府将各澳大船、用裁缝尺丈量、阔一丈二尺以上、俱与估价承买入官、给发充用、战船损坏、查照原估作速修理去后、俱未回报、今据漳州府开报查得原买分发过吴加盛等船十只又玄锺船户洪君相等陆续驾到船一十五只、系指挥张文昊千户常江等统领前去福宁捕获夷贼解报、今俱估价编号呈详见在承买、又续查出陈荣一只、及铜山把摠侯熙原获陆鳌澳丈量估价未买林三仔船一十五只、见今都司卢镗各调用通判陆体仁查过海沧等澳船户严伯等船九只、知县林松查过月港张仕船一只、未经估价、又发过镇海卫并海门等巡司各衙门没官船堪驾九只、及称千户常江等见在攻捕夷船、候事宁之日问报又据住札安边馆通判翁灿开报没官船见堪驾一十七只、缺少杠椇见充火船十只、堪修二只、泉州府开报船见修发陈坑高浦二巡司料罗澳共三只、铜山水寨把摠侯熙开报船见堪驾十只、玄锺澳守备指挥张文昊开报船见堪驾五只、见修三只、浯屿水寨把摠李希贤开报船见驾一十五只见修九只、南日山水寨把摠指挥唐济澄开报船见驾四只、见修七只、小埕水寨把摠指挥郭杰开报船见驾六只、续发一只见堪修二只、烽火门水寨把摠指挥张栋开报船见驾十只、巳修完给发未到三只、见修四只、尽其修完、亦足驾捕类报间、十月二十五日酉时、又奉本院批据漳州府呈详分拨过前买吴加盛等十船充哨、并估过续到船户洪君相罗勿卿黄敦才许正潘情陈惟孝六船银两数目缘由、奉批仰巡海道查照先案事理、一并问报、夷船久泊、奸人接济无忌、此或不禁海船之验也、及今整顿、尚可补塞缴申奉此查得玄锺澳原驾船户吴宗继林邦任蔡汝学杨朝才杨积成曾惟新李继祖柯孔俊郑适齐等船九只、俱已驾到丈量估价明白、内除杨积成陈惟孝二只、损坏不堪驾用退还、其洪君相吴继宗等船一十三只、俱行令该府照估给银承买、分拨缺船寨澳巡司充哨、漳州海沧乌屿等澳未到船户严伯等、泉州石茵等澳船户王复等、兴化后山等澳船户陈贵宪等、各违式船只、严催估价、与都司卢镗见调陆鳌澳林三仔等船候夷船宁日、各承买另报外、为照原设各寨、皆有原额战船、历岁渐久、朽坏殆尽、其间虽有修者造者、大抵亦纸册之虚名耳、而其弊岂一二十年之故哉、近该本职接管、幸遇本院抚临在上、各处拿获没官船只、因而修改发哨、数亦颇多、今据各属回报、除损甚不堪拆卸不开外、安边馆实有船一十七只、浯屿一十五只、铜山一十只、玄锺澳五只、南日山四只、小埕澳六只、烽火门一十只、加以修理未完者、日逐完报、则其足用亦明矣、而把摠等官、一遇稍警、辄以无船为辞、不知其船何在乎、抑纵与之极大之船。而能驾捕冲敌否乎、故寨澳之军不可用。而必募乡兵者。以其孱弱也。寨澳之船亦不可用。而必募民船者。以其多有损也。新造新买之船。何至于坏。然旬月之间。非其蓬舵之破则必绳楫之缺。一有不具。不可出洋。而况人与船又非其所素操者乎。故虽有官船。不若民船之完也。虽造船买船。不若民船之可久也。卷查嘉靖二十三年、尝议打造战船矣、铜山玄锺发银一千二百余两、至今银船皆无下落、浯屿用银九百两、造快船二只、哨船三只、未一二年而船已坏、南日亦用银八百余两造大官船二只、快船三只、而杠椇亦不堪用、夫费非不多也、侵欺者未能造完、造完者辄又损坏、是其可见者乎、昨因修完没官船、与买玄锺船十只、发之于寨、寨不肯领、发之巡司、巡司亦不肯领、备问其故、葢添大船一只。必得四五十人看守。船身杠椇虽全。必得时加灰艌捡拾。然在官之物。孰肯视为巳物而爱护之乎。且又有虫蠹之食。有烧洗之功。有盗卖抵换如戴道张性聪者。欲其速坏而假充礁风破。如孙敖者。且夫有寨则有军。有军则有船。寨得十船。可以充哨矣。稍有赢余。海滨僻远。官府不到。其弊必至于此是又其可见者乎。然而本院深思边计、加惠地方、见谢明德呈报封锁在澳船七十只、通行该府估价、夫不责其违禁。而令其估买。不以入官。而与之价值。是其所忧者何深。而所惠者何漙也。本职当即行府逐一估买、徐思可查者、玄锺等澳一百余船也、然各澳之船。岂止一百余只而巳乎。估买者二十三船也。而其当买者岂止于二十三只而巳乎。夫官府之价三四十两。民间之造必费八九十两。见在者买。不在者置。故买之为行法。置之则幸脱。既尽其数而买之。似为无用。买一而置十。或又为不均。故职推广本院之意。以为通买前船二十三只、约该用银数百两、今以数百两之银、通前在澳违式之船、大者五六两、中者三四两、皆尽买而编之号、兴泉福清、亦皆如此、各令轮班在官听用。人得雇募工食。船得雇募船价。彼亦乐听无词。故今春调往浙江者。福清大船也。都指挥卢镗调往温州者。陆鳌大船也。张文昊调往福宁州成功者。即今续到估买玄锺洪君相等船也夫军不可用故取之乡用官船不如用民船之坚完用官兵驾使不如用土民驾使之便利此亦一策也但其意欲与军民争执不肯绝断海禁故军门驳其议夫官船不可用故取之民船无事一班听用二三班许附近生理。二班听用、一三班许附近生理。遇有警急。各班俱在听用。在船骁勇之人。即我之兵。各人坚致之船。即我之船。官费银数百两。可以尽系澳港之船。而有所稽考。各船得银数两。可以尽报于官而不敢妄自非为。况自挟其违禁之罪。而知在官者以是宽处之。亦将自乐于联束。而勇于赴公之不暇。又无拨人看守之劳。无灰艌捡拾之费。无虫蠹烧洗之忧。无盗卖抵换之患。而又无假称冲礁风破之虞。其不听丈量编号船只。严行府县拏获没官。人犯究治。夫尽数承买之间。而示寓兵于农之意。先经具由呈请巳蒙本院驳批到道、随即遵依通行各府、一体估买未报、惟据漳州府估买二十三只、今蒙批仰查照前案事理、一并开报、夫以本院之忧地方者、如此其深、其督诲本道者、如此其至、自夷船初入海门、节次严行各属、外船一只。不许其进。内船一只。不许其出。而敢姑息容隐听其来而不之禁哉、而职复言此者、亦以备采择云尔、不敢自以为是也、又蒙案开各寨澳巡司、如果足数、应否可令浙寨估买、夫战船利于冲突、民船利于行使、其为用不同、见在之船、外若可观、而中实不堪、其为用要亦易坏、在闽如此、度之在浙亦如此也、查得广东东筦有乌尾船者、其打造以铁梨木、其板厚七寸、其长十丈、其横阔三丈有奇、其硬如铁、触之无不碎、冲之无不破、远可支六七十年、近亦可耐五十年、是佛郎机所望而畏焉者也、如蒙本院查处、差官移咨广东军门、转行东筦县、将民间乌尾大船、加价收买、或费七八百两、可得一只、如福建浯屿得二只、铜山烽火各一只、浙江亦量买二三只、就雇骁勇兵夫撑驾、无事之时、许附近一二日内程途生理、在船什物、先以官给、后责令自备自修、系名水寨、不时查考、如此庶几木坚可以经久、广大可以壮威、冲击可以必胜、又此船海上所无。可以免意外之患。闽浙之所当买。未有切于此者。亦以备采择云耳、亦不敢以为是也、合就呈详施行等因到院、批本院前言巳尽、该道复申是说、葢惧本院之不悟耳、海船横肆极矣、本院之意。买船如买马骨。欲使潜消默夺。此盛彼衰。其事难。其费博。该道之意带牛佩犊。伏至险于大顺。取之左右逢其原。其事易其费约。非不悟也。夫保甲之法。不行于土著之民。轮班之法。欲行于航海之众。本院在南贑时巳有此论矣。所病者该道相持经岁。故所在尼而不行、至今尚称未报、且各寨借口无船、查船之数、今日始得尚多欺隐、该道亦称数目不对、入官编号者该道也、按察各寨者该道也在官者今日乃问其船何在在民者安能使之大顺、使之逢原、侵欺影射者未能御之以法、不听丈量编号者、安能严行府县拿获究治、但以百数听调为词不以千数啸聚为对。但知近寨听调之便。不知远寨应变之难。但知听调者之为功。不知幸脱者之为罪。但知罗俊之得策、不知漏巵之非计、此本院所以终于不悟耳如本院初意、凡违禁者皆入官。入官者皆编号。则听调者自有收罗区处之术。啸聚者幸脱者自有公私顺逆之分。操之既严。利之乃惠。泰阿之柄在我、虎豹之威在山、原与该道之意不背驰、特先后着之间耳、向使同心力行经岁、军卫有司、谁敢不报、谁敢借口、海防亦畧有绪矣乎、本院初命、乃永为定规、今命乃事宁回奏、在该道度之而巳、可与言而不与之言、失人。富文忠□有追思范六丈之时、本院亦未敢执以为是也、具由回缴
　　计处海防灶船事【海防灶船】
　　温州府申详塩法察院明文、许单桅船载土煎塩、本府巡捕官编号定界缘由、批海边柴卤、原无禁约、但恐以海为家之徒、借此为名、出洋通贼耳、编号定界、有地方之责者、好为之、不必请详缴申、又据总督都指挥刘恩呈禀前因、批塩课海禁、皆　圣祖之制原不相妨、海利广而塩利微。　圣祖所以严于海禁。而专于塩课者。至深至远之虑也。塩课勤则塩利广。海禁严则海贼远。而塩利兴塩法举。自夫阴晴之图废。而塩课渐疏。扰害之例行。而海禁渐弛。驯致灶户舍其本业竞趋海利名曰取柴卤。曰补塩课。实则与贼为市。利止帚势豪。害丛官民。而塩法亦废。二十六年、长亭塩场之祸、兵燹一空、可鉴矣、若外海大洋。非砍柴取卤之地。军门禁捕。非沿海近处之船。海禁塩法。固并行不悖也惟一等人鼓侵夺塩法职掌之说。以济其出海之私耳。海洋交锋止论强弱官兵献俘孰分民灶必择灶户而纵之则将来势豪之家皆投为灶户矣设有登岸劫虏、复如长亭、其咎谁止帚、仰巡海道通行沿海衙门知会、或有相妨、不嫌申处、具行过缘由缴报
　　议处海防事【添设兵寨】
　　据福建福宁州知州孙勋烽火门水寨把总指挥使张栋会呈、嘉靖二十八年三月初五日辰时、奉本院批据福建分守建宁道左参政汪大受呈称添觅船只雇募水兵、再批海道议报缘由奉批、近据把总官张栋呈募外塘沙洽兵即行依拟、惟调用山秦屿等澳兵船、计或有碍、行会该州从长议处、或将福宁南哨、分作一总、添官分领、以备顾此失彼之虞、未据回报今如该道所呈、再批海道益远益悞矣、仰州将掌印官孙勋之议依拟施行、一面会同张栋将先批事理作速议报、不尽事宜、不嫌面尽、此缴、依奉案查、先准把总指挥使张栋牒、奉本院批、据本寨呈前事、奉批外塘沙洽兵依期加募、不必再议、山秦屿等澳兵船应否更番调用、即会福宁州从长议处、或将福宁南哨、分作一总、添官分领、未知孰便、作速会同呈申定夺备牒议报、准此查议间、本月初六日、奉本院亲发图志面谕、随该知州孙勋、查得旧烽火门水寨、原在本州岛岛岛五六都三沙海边、后以风涛不便泊船、徙一都地名松山、为今烽火门、南跨官井洋一百二十里、北距沙埕澳一百六十里、节因倭夷寇扰、议抽福州左中卫并福宁卫大金所官军添守、分拨沙埕澳为北哨、官井洋为南哨、本寨实居中兼制之、后以会哨不常、兵船遂废、以致沙埕失守、海寇内侵、流江等都致被兵燹、愁苦莫甚、嘉靖二十七年二月内、幸蒙军门远见、特将该寨移置水江、控制咽喉、腹里地方、始得安枕、但流江山势峻峭。地逼岩崖。民遭兵燹之余。城当创立之始。或者私议以为难守。然而制胜以险。任事在人流江原拨官军巳有三百员名。又蒙议准捕盗郑明等哨船四只。兵夫一百四十名。存留专一防守风迅时月。又准仍觅外塘船兵六十余名。是我兵不为寡弱。外侮亦难乘虚矣。惟流江以南自沙埕而外。如黄崎水澚山秦屿三沙。迄于松山各处地方。居民径与大海外洋相连。草撇乘便风潮顷刻。帆巾啬可至。小则男妇为其卤掠、甚则房屋被其焚烧、仓卒支吾、实难为力、若山秦屿居民颇众、尚能抗御、其余各都人烟既少、势巳不敌、足持自己门户幸矣。安有余力可以资人。若将各澚再拨流江更番。是舍其田而耘人之田。所以为流江则善矣。如门庭之患何。以故本州岛岛岛近奉勘议小春事情、略将地方缓急大槩、议于水澚烽火、各添觅兵船二只、互相哨守、以为水江应援之助巳蒙详允水江似亦可以无虑矣为把摠计、正宜急烽火、严斥堠、谨瞭望、使警报得以相闻、呼吸可以立至、而又率领兵船教演水战、不时出驾水澚等处、互相会哨、使兵势常合、不至涣散、舟师常练、不至生疏则胜筭有余、而操纵在我、临事不挠、而地方可安矣、不然今日觅兵船。明日调兵船。徒为区区保守一隅之计。沿海姑置度外。则亦将焉用彼寨守为哉。至于南哨官军。专为防守官井洋而设葢以其地海中伏出淡泉贼船乏水往往经此潜泊汲取因而劫掠为害先年官军在于苔崎古镇门地方住坐。去官井洋不远。贼犹不敢深入。后以因循日久。官军退即黄崎镇下。贼遂得以内侵。乃今又住在塩田渡头。是我兵愈退愈近。而贼船渐进渐深矣。事势若此。何补地方、查得烽火门南四十里、至高罗巡司、又二十里、至大金千户所、又十里至罗浮澚、又十里至延亭巡司、延亭又二十里、为本州岛岛岛五十三都、地名大箬头、此内不十余里。即官井洋淡水之处。本地与罗源县鉴江澚对港。名为门夹。乃官井洋喉舌之冲。内包沙洽竹屿文崎武崎渔洋武曲等处。一港通福安白石巡司。一港通宁德县云淡门各地方艹撇贼船。常由此处进入劫卤。官军又远在黄崎镇澚。隔越二百余里。一时有警。策应岂能及前。窃以大势观之、大箬头实与流江相似、亦一方要害之区。愚计以为南哨宜迁置此、使与流江角峙、中分烽火为界、南属官井北属流江、彼此交持、首尾相制、则大金沿海一路、外地既有援应、官井洋腹里一带内地、亦有藩维矣、第计南哨官军数少、止百名、大箬头居民又少、止蓬茅数屋而巳、一旦驱之住守、必须添拨官军、创造营宇、然后人心始安、查得大金所军士四百八十名、除老弱并出海等差外、见在二百七十名、原拨烽火门出海余丁二百二十五名、除该寨存留六十名、外更一百六十五名、奉革空闲、定海千户所、去此只隔一潮、亦不甚远况又原隶福宁卫属、本所官军六百八十余名、余丁亦应称是、若将二所各拨军士六十名、余丁各六十名、各委千百户各一员管领、比照出海事例、属大金者行大金仓、属定海者行连江县、各就近支给行粮、凑南哨原额官军共三百四十员名、定委寨官一员、为官井洋水寨总领、专在大箬头信地哨守、仍照流江事例、添觅外塘大船四只、水兵一百二十名、捕盗二名领之、专一巡哨本辖地方、如此则海贼南自福州小埕而来者。见有官兵、既不敢进泊于官井洋。而得以制其水火之路。北自浙江镇下门而下者。闻有援应。亦不敢深入于流江澚。而可以绝其粮食之资。似此亦于地方颇得两全而亦庶乎可免顾此失彼之虞矣、山秦屿等澚兵船、免其更翻调用、留预于本处地方、并将南哨官军、迁置大箬头地名、行拨大金定海二所官军、照数雇觅外塘兵船、委官总领、专一防守、以免流江顾此失彼之虑、其军兵口粮工食等用军饷不足、听于本州岛岛岛粮剩银内动支、惟复别有定夺、伏乞照详、奉批仰州掌印官会同把总官亲诣地方相勘止帚一区画停当会呈缴报、依奉除添觅船只雇募兵夫、已奉批允、及将山秦屿等澚兵船更翻调用、有碍施行、难以再议外、随该知州孙勋会同指挥张栋、即于本月十三日、由本州岛岛岛沙洽澚乘船历览官井洋、并宁德县界溪福安县古镇门罗源县鉴江澚濂澚门等处大势、行至地名韩庄、日暮就彼经宿、次早循韩山踰北辟山二十里、为东冲五十三都地方、又二里许即为大箬头随登本山至顶屏空地、环顾左右惟左边海澚一处。面临濂澚。背倚东峯。左抱尾崎。右襟大箬。外控大海洋次。内制五港咽喉。一水湾回。四面环合。风潮不露。气脉亦完。且前系沙泥。既可以容泊船只。后连峻岭。又不至肩背受侵。诚要害会一方之总区。形胜旷百年而有待者也。乃由本山降观其地、委果风气完聚、实非一时偶然、随丈量得本地海沙长计七十丈堪以筑砌城墙、东峰山下有田一片、阔计九丈三尺、税计四亩三分、审系本都里长郑惟清户田、时价值银每亩四两、堪以官买起葢寨宇、又有荒埔一所、长计四十丈、阔计一十七丈、堪以起造军营、并演武较场、左右澚尾二山上有顶屏、各堪立立望台、拨军瞭望、有警张旗放铳、立刻即知声息、可以先事预防且兵船不必迎敌、但鸣锣为号、各船齐执锋利器械出列本澚门前、贼亦自将畏忌、不敢轻犯我锋而入、万一不测、分布步军两山排伏、一时临警、矢石交攻、贼处其下。我临其上。彼将何技。可以敢当。似此新寨一举。五港可以高枕无虞。纵有小寇时发。自能寻踪追捕。可以立获。何者外无从入之寇则内无乘寇之端也然则分设新寨。岂唯可防外洋之盗。抑亦潜消内寇之机乎。佥谋既同、乃由故道回至东冲郑家、又访得本处先于嘉靖二十四年、曾被海贼登岸攻劫、彼因众御不下、贼乃潜从东冲前澚进入、放火烧焚、乃又亲行到彼、看得面有海沙空地、尽亦平阔、上有荒枯田地一带、亦甚夷坦、似可建立巡司、遂由此处转历官赤二崎、长沙下埔等、阅视外海形势、经延亭旧巡司废城、尽为荆蓁所蔓、乃令弓兵砍辟一路、实见基址尚存、但本地多山、民居隔远、止有澚民郑瀚等一二人、告愿置复本司、缘看大逼海滨势实孤悬、难以独立、乃又乘舟由海洋至罗浮澳、即南畔中哨之地、烽火门原拨官军四十员名、延亭高罗二巡司、近拨弓兵各十五名、在彼守把、不十里即为闾峡澚、闻各官军往多退即此澚住坐、不在罗浮、以致去年黄禄等家、遂为夷。船抵岸、海墙亦被攻破、今亦应于罗浮澚内、分拨哨船二只以为信地、使彼各有栖止、不得擅离、而后可以责其专守耳、本澚又十里至大金千户所、又二十里踰积石、即为高罗巡捡司、原有旧城、视延亭尤颇完固、附近亦有人家、以上二司、近议迁改延亭于北港、高罗于闾峡、各地方置立。俱各见在兴工、然北港则僻在里洋、闾峡则人烟稠密、且习与海贼角敌、人各知兵、官军置此、实为虚冗、延亭似应于东冲前澚设立、以与官井洋水寨互相为依、高罗似当修复旧城、以卫该都百姓、巳令一面搬运见买木植等料、于见拟地方兴作、候详允日、立葢完功、外踰此又历虎崛古县黄沙等处四十里、即为本州岛岛岛并烽火门、切看地形。譬则一人之身。旧寨处于腹膂之中。流江正当左臂。官井洋乃其右臂也。臂能运动。始可自卫。若一受敌。岂能制人。流江今有水寨。左臂既无患矣。官井洋不为区处。则流江遥隔三百余里之外。风潮不便。动经数日之程。右腕为人所握。剥肤之势。岂不殆哉。此福宁南哨另分一总愚窃以为此又军门明见远虑、高出寻常万万者也、况烽火门之至流江。与黄崎镇之至烽火。道里正适相等官井洋立寨。与流江南北角峙。则东连镇下。南接小埕。会哨可以及期。应援又为甚便。握要联势、孰善于此。但寨守新立。人心尚怀危惧、必须多拨官军防守、以先创始、然后可以图惟厥终、随查得流江官军、见在住札一百九十名、分拨哨守一百四十名、俱福州左中二卫并大金所军、数已有限、难以改拨、惟存留守御旧寨福宁卫军二百一十三名、各军去寨不远、内多潜回住坐、并查原拨官井洋南哨军五十名、系福州左中二卫官军、今巳分设寨官、亦难复令在彼、应在存留福宁卫军内、照数拨抵、事体得相安、中哨南畔官军、亦应割附官井洋寨、添拨军士十名、凑原拨四十、共五十员名、照旧守把、及查大金所见在操军二百零四名、原选出海、今革闲住余丁一百七十余名、定海所在操军士共三百一十五名、余丁一百九十名、俱堪量行于内派拨、大金所军士五十名、余丁五十名、定海所军一百名、余丁一百名、凑福宁卫、今拨抵南中二哨军各五十名、共四百名、专在官井洋新寨哨守、仍俱准照出海事例、福宁卫并大金所于本州岛岛岛、定海所于连江县、各仓库按月关给行粮四斗、以慰其劳、更照流江近议听其请给军饷亦于外塘沙洽雇募大船、四只、水兵各六十名、该地土官各一人带领以协守之、并于烽火修完哨船十四只内、分拨六只、添充官军出哨之用、管领军职、合用千百户官各三员、卫总指挥官二员、应于该卫所官内差委、其把总官推选隔别卫分贤能指挥一员定委责其总领、庶几付托得人、而又定画二寨界限分、烽火门以北自一都至十二都沙埕等澚为流江管辖自烽火门以南黄沙古县至福安黄崎镇等澳为官井洋新寨所辖地方、流江仍分水澚为北哨、自南镇而外至十都山秦屿而止、烽火门为南哨、自一都以迄于七都一带地方、官井洋寨、则改罗浮中哨为东哨分管旧延亭以东、至附州黄沙等处地方、改黄崎镇南哨于古镇门为西哨、分管宁德县青山澚以西迄于福安官外南三塘等处、各港门、四哨官军各分领哨船二只、务照今定信地、专一在彼巡哨、不得潜住人家、以生侵扰、二寨把总、居中兼制、仍责流江常于沙埕南镇海口、官洋常于官赤二崎、各处不时督驾兵船往来巡哨、因以习演水战之法。但遇一方有警、即行飞报来攻、敢有逗遛不前、致失机事、逐程跟究、罪坐所由、如此则沿海常有兵船、舟师操驾、可得习熟、官军不为虚设、遇警防御、乃为无虞、再照福安长崎地方、原设塩运分司在彼掣课塩引、塩船俱由本地兴贩往来、船只必经新寨之前、若与本寨置一验引官司、委官坐掣塩船文引务、由此处投验、不系诈冐挂给号记、方许进港、则新寨又得商船为伴。官军声势。因而可张。且私塩亦因可革。似此亦系一策。其新寨军器、一时遽难修置、合于流江量分一半充用、候事定之日、另行措处发添、并照二寨官军出力卫民、固当体念其苦、然百凡供亿、皆出小民膏血、亦应常加点阅、使兵皆强壮、母致闲旷、庶几地方有赖、不至浪费钱粮、若非委官时加稽考、未免人心翫弛、易于怠忽会呈到院批、议处周悉、一方之民自是□席矣、
　　皇明经世文编卷之二百六终
　　皇明经世文编卷之二百七
　　华亭宋征璧上木　徐孚远闇公　陈子龙卧子　李雯舒章选辑
　　陶方灿星若参阅
　　许黄门集（疏　书）
　　许相卿
　　疏
　　论内侍纳银赎死
　　论内侍义男荫官疏
　　论政权疏
　　论罚言者疏
　　论内侍纳银赎死【内侍赎死】
　　先生以世庙初为省垣数上疏论事不数年予告止帚竟不再起
　　臣闻令出惟行、弗惟反、又闻曰、有功不赏、有罪不刑尧舜不能以为治、信然哉、则臣于今日断狱、不能无惑焉、而职司献纳、是谓得言、遭逢　圣明、是谓可言、于此嘿嘿、无所逃罪、故敢陈其愚忠、幸　陛下裁纳窃照犯人张锐张忠于经王钦等罪恶臣不能徧以疏举、其屡讯而具服者、载于刑书、涣于纶音炳如也有一于此、罪不容诛、众恶毕彰、百死莫赎、又何议乎、方其凭宠灵、擅威柄、毒流怨积、以致神器几危、逆藩乘隙、　先帝忧劳崩逝、厉阶祸本、实自羣凶、臣意孝庙神灵之震怒。两宫慈爱之痛忿。天下臣子之悼恨。而举欲甘心焉者。殆皆欝积磅礴。无所于逞。臣又意兴献帝之在潜藩。忧本根之将颠思休戚之与共。入此一言宛而深易于听纳切齿愤懑。何以为情　陛下旦夕视膳。葢尝经于睹记矣。乃者登极、首逮凶邪、列圣格歆、薄海悦服、端始于此、而数月以来、天诛尚逋、明旨中革、元奸巨憝、许之减死赎金、斯言一传、群望大骇、讵意正始涣号、遽巳弃信失刑、神怒纾而再欝、人怨解而复结、不知　陛下、何以对越孝庙、何以承颜慈寿、何以上慰　兴献帝之灵、何以布大信于天下臣民、是以前日人心、此二语太为切直庶几　孝皇太平之望、比来识者虑有正德纷纭之渐矣、先帝已误、　陛下岂容再误耶、且昔者不察而堕奸、法固在也。今也狱成而听赎。并与法而亡之矣。　祖宗劳神远虑。立法为千万世之防。　陛下秪慱数十万金以废之。岂不甚可惜哉。政以贿成。法由近格臣恐自今人皆不复畏法惟务积金有金而罪无不免。以必免之计。肆无涯之心。臣又恐将来祸乱。不但顷岁之几危而已。然群凶得肆于昔。所谓非一朝一夕之故。犹可说也。彼于　陛下无粪除之勤。无阿保之旧。而亦欲侥幸以释愆衅以赎要领。果何术也。恃左右者先为之容也左右之为此度已异日之将出于此故力为之地所以自为地也臣以为若人亦可诛也。不独若人也。刑部尚书张子麟、都察院右都御史张纶、操三尺法、司天下命、古皋陶之任也、干纪群凶、不能亟议早决、故尔迁延、曲为比附、杂然众犯、概以大辟、原其意非欲援轻以入重乃欲推重以附轻俾得徐肆夤缘、巧惑聪听、矧大狱未竟坚疏乞止帚、不图始终、不闻执奏、避事保身、殊非大臣守职任怨之义、臣闻春秋治恶。必先党与、子麟等尤可罪也、乞敕法司、将铳等首恶、悉照原拟、明正典刑、其余某等殛窜放逐、并左右先容者、连坐党恶、以谢天下、仍黜子麟等、以为舞法利奸之戒、
　　论内侍义男荫官疏【内侍荫官】
　　臣闻爵人于朝、与众共之、刑人于市、与众弃之、众则论公、公则民服、故刑赏者人主所得专而不得私也顷者钦准荫授太监张钦义男李贤锦衣卫世袭指挥同知、武庙时内官以军功冐滥至封弟侄以伯爵嘉靖初政尚有沿袭故极论之一时腾物议、乖旧章、累新政、有必不可者、兵部尚书彭泽肇言之、兵科给事中许复礼等又言之工科左给事中安盘又言之、人三为众、人不啻三、论亦公矣、而　陛下初谕曰已有成命了、再谕曰已有旨了、三谕曰该衙门知道是必欲私之也、夫朝廷之政。公则一致。私则万殊。恐中外贪竞小人。自此乘隙蹑踵。有非分无厌之求。许之名器黩滥。何以成朝廷、不许则是业已启之。而何以阻之。臣闻故兵部尚书于谦。再造社稷。官其子冕为锦衣千户。是时文成伯爵尚未叙封故耳今兵部尚书王守仁。克平汀贑。官其子正宪为锦衣百户。贤非钦之子。钦之隶耳。钦非二臣比而贤官崇于冕与正宪。是忠勋大臣之子。曾不若近幸中人之奴。天下狥国死事之臣。其谁不解体。然则钦为乱国经。泽等为失官守。臣等为负言责　陛下守祖宗之法。亦似少失初意矣。　陛下念钦使令之适。服役之久。宠以赐金。优以加俸。识者犹曰非德赏也。而滥恩如此。人言如此。　陛下尚吝而持之。岂钦甘言媚词。有蛊夺宠灵之巧。而众方蛇盘蚓结。阴伺曲赞又将藉为他日之地者乎　陛下重违内竖而轻拒士大夫也。董仲舒曰、天人相与之际、甚可畏也嘉靖建元以来、冬无积雪、春多霾风、意者刑纵赏滥、号令失常之应、　陛下亦尝槩于中、而求其端矣乎、臣为是惧、伏望寝前命、褫贤官、以重爵赏、以回天意、亦以塞小人非望之图成清朝无私之政臣不胜惓惓
　　论政权疏【政权】
　　题为体刚德、操政权、以折奸防乱事、臣惟天下政权、必出于一、一则治、二三则乱、上操则治、下擅则乱、贤公卿大夫士卫翼奉行之则治、匪人僣于之则乱、臣尝稽往迹、参近事、以此推之、百不失一、故于今日诵诏令窥政权、切虑深疑、殷忧大惧、继之涕泣、不能自巳、凡在有位、义当亟闻、臣待罪言官、若更隐忍、死不偿责、是以冐昧言之、伏惟仁圣、察愚忠而裁其罪、窃覩　陛下入继大统、御席未宁、登用耆德、嘉纳忠谠、申敕法守、裁抑侥幸、窜殛凶邪、不旬月间、尽复　祖宗之旧、可谓明也巳矣、可谓刚也巳矣、海内欣欣引领屈指、以期治平、曾未再期、偏听私挠、秕政乖令、日以益甚、殆　陛下明少蔽乎、刚少懦乎、操权未得其术、而阴伺巧移、以谋矫窃者、居中似有人乎、臣恐自今渐实生习、习实生常、他日矫以疏大臣、矫以逐谏士、矫以征玩好、矫以兴土木、矫以事边功、矫以私刑赏、将来之祸、不可称讳、虽有智者、亦无以善其后矣臣为是惧、请得舍其细、论其大者、崔文左道罔上、辅臣恳恳为言、漫以知道荅之、言官交章勿论也、罗洪载守职、逮系秘狱、大小臣工、疏十七上、而说不行、近又庇崔文之奴、夺法司之守、罪林俊以违旨怒言官之奏扰矣、其它事涉中人、曲降温旨、于法有碍、则曰免提问、于罪难赎、则曰送司礼监奏请发落、无功乞荫、则曰与做锦衣卫百户然则昔登用者今播弃。昔喜纳者今拂逆昔申敕者今沮挠。昔裁抑者今批复此与正德之初何异而明哲刚廉之士。虽欲尽节竭忠。势可得乎。臣闻俊将为去计矣、俊士望也、俊去而俊之类、臣知其不能留矣、中间或有怀禄强颜、依阿隐忍、与近习私人相表里、以偷岁月之安、幸祸之万分一于不吾逮者、其猷为识趣、臣以为非直非俊之伍、是亦私人近习而巳矣、然则　陛下将与近习私人共理天下乎。天下且帖然乎。臣又知其必不能一日安也、夫今日之天下、宁堪此辈再败坏耶、譬之人身、在昔病巳阽危、伤生纵欲、有旦夕不救之虞、然元气犹壮、一剂适中、可以立起、　武宗承孝庙之泽是巳于今病虽稍苏、元气惫甚、不必酒色七情百毒之攻之也、温凉忒节、食饮不时、遂至长已、　陛下承武宗之祸是已故励精图治。舍巳从人。庶几可以已乱而况群小窃权紊政以趣之哉。伏愿　陛下憬然觉悟、收还威柄、法大舜勿疑之勇、奋齐威烹阿之断、取弄权干政、尤无良如崔文者、敕送法司、处之重典、以塞人心、以警其类、然后务学亲政、远色去谗、绥留故老、延访忠言、详察民隐、宫府一体、上下一心、则德可尧舜、治可商周、功可　祖宗、　陛下享无疆之祚、群臣与弼谐之荣、近习私人、亦得以同乐和平矣、否则人心将去、天命难谌、实　陛下之忧、亦群臣之羞、而近习私人、固非便身之图也、臣实畏之
　　论罚言者疏【罚言者】
　　题为宥敢言、罚失职、以昭惩劝事、臣抱疾私居、伏读邸报、吏科都给事中李学曾、论比来赏罚命令不当者数事、礼科给事中章侨、劾东厂太监芮景贤罪状有六、户部主事林应骢认罪回话、遂及优礼大臣俱奉钦依各罚俸有差、臣不觉叹息、自恨奉职无状、愧服三臣之忠鲠、深惜　陛下气骄志怠、逈异初心、甘蹈过举也、书曰、从谏则圣、诗曰询于刍荛、夫闻谏而从、不待谏而询、往哲虚心舍巳、以求合乎天下之公每如此、今　陛下不惟不询、且不能从、又加罚焉、恐非所谓与治同道者也、夫使三臣者、言或未当、尚冀优容、以劝来者、况顷来戚宦私人破格之恩、权豪近幸骫法之宥、言官章疏咈违之批答、谓学曾言之不当。恐不可也。郭九皋四品守臣、为一郡父母师帅、景贤据其部民一面之词、奏行逮捕、千里之外、传所谓父子皆狱。是无上下也。不然、侨何亲于九皋、何仇于景贤、特为朝廷惜此事体耳、谓侨言之不当。可不可也。　陛下初政、延用故老、温纶异数、郑重优隆、葢将赖以共安社稷、凡所建白、未能尽见施行、乃复诘责其字画差谬。若秪使之奉行文书然者。诸臣何以安其位而行其志。应骢之言。似尤不宜谓之不可也。然则三臣者　陛下果何意而罚之俸、臣未遑援引旧闻、姑请以覩记圣政质之、嘉靖改元以来、　陛下批答言者、始曰这所言有理、葢深嘉之。继曰知道了、尚漫应之。又曰已有旨了、似已厌之。又曰如何这等来说。则怒之矣。今者直罚之耳。又曰本当查究、然则又将有甚于此者矣。　陛下一人之身。再朞之间。从违如此。夫岂群臣遽皆变移狂惑。莫能将顺德美。抑或陛下深居高拱。亲宦官宫妾之时多。接贤士大夫之时少。乐謟媚之言。恃盈成之业。逸欲日胜。骄怠渐生也。晋武帝以平吴怠、隋文帝以平陈骄、信史记之、至今陋之、　陛下睿质圣志、天下想望、上希尧舜三王、而顾乃下同二君、岂不大失中外之望也哉、况今东夷蠢动、北虏狼顾、潢池弄兵之赤子、所在蠭起、官军俸粮垂夬支动十数月、计数动十百万、边仓储蓄、不给周岁、南都旱疫、方数千里、近者威茂又以地震告矣、人心皇皇、正仁圣悯惧延访、亟图所以消弭拯绥之时、匹夫有言、宜若重于泰山、而三臣相继因言得罪、殆　陛下未尝少加圣心乎、风旨所布。盂水随形。臣恐自今大小臣工。以言为讳。朝政阙遗、生民困阨、中外奸欺、莫得上闻、　陛下孤立蔽欺之中、顾倚□习私人、共图社稷至计、岌岌乎危哉、臣诚惧大患、义愧敢言、怀不容巳、非敢党三臣以自为地也、若臣者少尝有志、长不如人、　陛下擢司言责、巳再阅岁、曾无忠言嘉谟、上悟圣心、少裨时政、方耻素餐、而学曾等乃以言罚俸、比肩同列、臣实厚颜、如蒙收回学曾等三臣罚俸前旨、仍罚臣俸以惩失职、更乞以学曾等建白、一一敕付各该衙门议拟施行、庶有得于不远复之义、而　陛下无损纳谏之明、臣亦少免尸禄之愧、且俾失职如臣者戒、敢言如三臣者厉、赏罚当、惩力昭、阙庭无壅、祸乱可防、治平易致矣、臣不胜惓惓、
　　书
　　与钱海石第二书
　　与胡默林中丞
　　与钱海石第二书【星变】
　　伏奉高论星变、仰观愽古之学、忧时之诚、倾叹无已、仆尝闻之师、中土文明火地每值岁之丙午。则火盛极而变。往往多事。皇初载籍未备、传闻多讹、无庸强说、越稽春秋以来、凡当是岁。鲜不祸应。惟汉武帝世祖唐文皇宋真宗四朝获免。而武帝征伐祷祠、几续亡秦、世祖承王莽更始之乱、因天悔祸之初、文皇亦以末年征辽大役、武氏僣乱、亡将及矣、真宗差为太平、而契丹败盟、天书诞妄、东封西祀、虚耗海内、未为全盛也。入我　天朝、初丙午为元亡。再丙午为　宣皇之元。三丙午丁未为宪朝之末。今值厄运、而圣德消弭、卒无其应、天下苍生之福也、然比日靁电虹霓非时大变、颇骇群心、说者疑以海舶应之、夫海贾扰攘。自是付托非人。变通无术。张皇迫逐致然。所谓庸人扰之者也。然后倭寇为乱者数岁愚策特费一提举司官吏监督互市。自可一疏而办。所谓化盗贼使为良民。妄见殊不以是为意也。
　　与胡默林中丞【倭奴】
　　海寇弄兵、首尾三年、躏蹂八郡、相卿至愚无识、非敢自以其言为重也、窃谓夫澉浦一城、悬绝海岸、隔离卫所县邑、远者七八十里、近者犹四五十里、孤特独立、四无人烟、知倾巢之系危枝、有兵犹仅自保、人少特一空戌耳、去岁五月、海寇数百白昼猝来攻城、时有统兵徐指挥、公差李典史、恊奋乘城、牌石滚木沸油毒箭交坠如雨、贼众救死扶伤亟遁、自是以来、贼凡五六过城下。闻鼓疾走。不复敢近葢惩前失利也识者以为贼所必由熟路、不可一日无备、而又以兵少粮不继为忧、近乃掣去统兵并湖处兵往乍浦、存留老弱数百、城中无不自危、昔者乡民日有千百。扶携入城。冀免死亡。今城中日有十数。商议出城。别寻活路。使贼陆行。犹倚卫兵先捍。使其舟至城边。河泊不下三四处。维杙到城。直三四百步。竞进疾攻。欲御无人。求援无路。贼将为刀爼、人尽为鱼肉、执事虽甚忧、而欲拯之、其将能乎、徐行徤者不知其素、然统兵于澉二年、却能守法、亦知持廉、士心颇皆畏服、故今急乞钧裁、复调徐统原兵更益兵千数守澉。则地利素谙。兵将相习。不特澉为可保。且声势连络。海宁亦自增气。执事可无南顾之忧矣。若只空城饵寇。或入据之、则列屯丧气、省城亦且寒心、祸患未知所弭、相卿室毁肢残然亦有水邨僻境、缓急倚为三窟、实非全恃澉城为全身保家室谋。而为此哓哓也。
　　皇明经世文编卷之二百七终
　　皇明经世文编卷之二百八
　　华亭陈子龙卧子　徐孚远闇公　宋征璧尚木　李待问存我选辑
　　张黈组垂参阅
　　郑黄门奏议（奏疏）　韦大理奏议（奏疏）
　　郑黄门奏议（奏疏）
　　郑一鹏
　　奏疏
　　却贡献以光圣德疏
　　止传乞抑奔竞疏
　　乞遵成宪保全谏官疏
　　重经筵以养圣德疏
　　却贡献以光圣德疏【却番王贡献】
　　近该甘肃地方都御史陈九畴、奏称鲁迷地方番臣差人进贡狮子西牛西狗西马阿骨剌马驼珊瑚珠玉等物、该部题覆奉　圣旨是、这远夷既非常贡地面、应否起送、你部里还同兵部议了来说、钦此、臣闻周武王时、西旅贡獒、太保召公奭、作书戒于王曰、明王慎德、四夷咸宾、不贵异物贱用物、民乃足、犬马非其土性不畜、珍禽奇兽不畜于国、不宝远物、则远人格、武王遂却而不受、成王时越裳重九译来献白雉、周公亦以德不及为辞、下逮汉唐贤君、犹有却千里马如文帝、不受林邑火珠如太宗者、书之史册、足为美谈、仰惟　陛下、赋性高明、秉心冲澹、世庙初政大改正德末年之弊故此疏欲却异物之献即位之初、珍禽奇兽、一切纵放、而滛巧异玩、罔干嗜好、古帝王莫能远尚矣、今鲁迷远夷、所贡狮子西牛等物、固　陛下所必屏而不溺焉者、顾肯轻受其献为　圣德累耶臣又闻洪武初、内使奏增饲虎肉、　上曰、养象以备用作、养马以资骑乘、养虎欲以何为、而费肉以饲之命以虎送光禄寺、他禽兽悉纵、今　干明门等处禽鸟蛊蚁尚多存留。近易州民人有进鹰二十余连者、皆仰给大官、日费猪羊米谷黑绿豆菊秫之类、以岁给之、亦且不赀、臣往尝具题欲望　圣慈通行释放、未蒙　允行、今鲁迷复有此献、且狮牛等兽。即非土性所宜。必须夷人喂养。受之徒糜　国用。却之有光　圣猷。其余珊瑚玉石、寒不可衣、饥不可食、焉用之矣、臣闻议者谓一却其献、恐沮夷心、臣窃以为不然、周穆王受白狐白鹿。而荒服因以不至。周武王成王。汉文帝唐太宗。皆以却远物而获远来迩安之效。此前事明鉴也今不以四君为法。乃欲踵周穆遗迹。臣不知何说也。臣访得各处远夷朝贡。经历地方。辄肆骚扰。或抑买市井之物。或凌轹伴送之使、或折辱厨传之吏。其贡献珍玩。无益经费。而供亿赏赉。巳计倍蓰。爰稽汉典。亦有闭玉门关谢西域故事。且一夷朝贡。未足为　朝廷重轻兼以夹带夷人货物数多。若尽行起送。不惟复踵前弊。抑且重困地方。乞　敕该部、转行彼处镇廵等官、或就彼量行赏赉遣回、或起送头目数人赴京、其狮牛一切珍玩之物。通行遣退。庶几夷知　朝廷有不宝远物之盛德。不惟潜杜其窥伺之心益以彰中国清明正大之体周武王成王汉文帝唐太宗、岂专美于前哉、其　干明门等处禽鸟虫蚁、乞通行纵放、该寺供应特　赐停止、仍乞明示中外、无得复以禽鸟为献、则　皇猷益光、　圣德益隆、臣不胜愿望之至、
　　止传乞抑奔竞疏【弹劾席书】
　　近该吏部题为纂修事、奉　圣旨、孙元席春刘夔升按察司佥事、又该礼部尚书席书题为乞　恩比照事例、该升馆职事、奉　圣旨、席春准升翰林院修撰刘夔编修钦此　成命一下、朝野惊愕、不图今日清明之　朝、有此传乞异事也、夫爵赏者、人主之利器也、威福者、人主之大权也命令者、人主之大信也利器不可以假人、大权不可以下移、大信不可以反汗、兹三者失一不可以为政、臣谨按　会典内一款、凡内外大小衙门官员、有不由吏部铨选推举、径自朦胧奏请、乞恩传旨升除等项、本科参出施行、钦此、又谨按弘治年间该科道建言该部议得、今后各衙门大小官员敢有不由本部铨选推举、拟奏定夺、径自朦胧奏请、希求进用、夤缘奔竞乞恩传奉等项、阻坏选法、本部参送法司重罪黜退为民等因、奉　圣□准拟、钦此、臣惟爵以命德、非人主之私与也、赏出于公、则爵重而赏竞劝、是以我　列圣爱之重之、布在令甲、为子孙法、我　皇上登极明诏、凡传升乞升者首赐裁革。咸以体　祖宗爱爵重赏之意。所以塞邪径清仕路也。不意今日首开此途、又创出于文臣之中、在席书一家之感恩得矣、其如　圣明之累何哉夫正德年间。传乞虽多。类出于武职杂流。若文臣清秩无有也岂非　祖宗之成宪。缙绅之清议。为之堤防。权奸犹有所惮而不敢为者乎。今春等乞升。则往时权奸所不敢为。而书敢冐为之。是其罪反浮于宁彬辈。谓　陛下为何如主哉。夫人臣任职。惟其称而巳。佥事为天子巡守重臣。不为不尊矣。书正宜责其弟。修职图报。奚内外之择耶。且　先朝子弟为台谏者。多改授行人司职衔。此旧例也。其有一二改入翰林院。俱夤缘得之当时巳腾物议。其后旋即外补。当春之改官也。书胡不引前此之改授行人司为例。今日之纂修。顾引以为例可乎。夫杨土奇等以文行优异。选充纂修。席春等以父兄贵势。改入翰林。事体既殊。人品大异。安得比而同之乎。参照席书、本以憸邪小人、龙断鄙夫、自负议礼、偶合　圣意、恣行胸臆、凌轹缙绅、初因其弟改官未厌、大怀怨望、合璁蕚以诬构大臣、既见其疏留中未出、复肆哀怜、为其弟以改求馆职向使席春不外补、因事并及张桂二公不无过刻然持论甚正书蕚璁之疏、必不上矣、书挟私诬构、专恣欺罔、璁蕚甘为鹰犬、无复忌惮、平生奸伪、洞见真性、书辈将谁欺乎、身为大臣、而为子弟乞官。上坏　祖宗成宪。下污缙绅清议。有臣如此。　陛下将焉用之。伏望　皇上大奋干断、收回　成命、将席书亟赐罢斥、为太臣专恣无耻之戒、其席春等亦乞查照节年题奉　钦依事例、拿送法司问罪黜退为民、其书及璁蕚挟奏事情、亦乞明下　廷议、别白是非、取自　上裁、则诬善肆谗之奸、不得以污　治朝、夤缘奔竞之徒、不得以玷清班、庶公论不昧、而仕路永清矣、
　　乞遵成宪保全谏官疏【乞宥谏官】
　　臣闻古今称人君纳谏为盛德、为难事、非谏之难从也、自古谏有言不切直。则不能动人主。切直之言。常至苦口逆耳。而心实忠爱。此圣主所乐闻君子小人所恃以进退。天下所倚以安危治乱之机也。此疏亦得欧阳永叔遗意善于进规夫舜大圣人也、成王大贤也、丹朱商受大恶也、禹戒舜以无若丹朱傲、好慢游作傲虐、周公戒成王无若商王受沉湎酗于酒德、自常情观之。悖慢孰甚焉。而舜成王乐受之不以为嫌。唐虞成周之治。万代莫及。岂非纳谏之美哉。至于周昌以桀纣比汉高帝。贾生以亡秦喻汉文帝。汲黯谏武帝内多欲外施仁义。羣臣皆为黯惧。武帝称其为社稷之臣。此三君者。不惟不罪。谏臣。且曲加奖励。不如是。不足以来天下之直言也。洪惟我　祖宗以纳谏为家法　太祖视朝罢、召六科给事中谕曰、朕日临百官、可否庶务、或有失中者、尔等宜直言无隐、又顾翰林学士曰敢言之臣难得、所以王魏之风、世不多见、若使进言者无所忤、天下何忧不治、是我　祖宗固以言责谏官也。　仁宗谕杨士奇曰、近日觉羣臣之意甚好、事或未当、辄封章进来、朕每闻羣臣言、未尝不反复思之、或吾言有过、未尝不悔、则当时谏官之言、皆蒙容纳也。他如给事中柯暹、御史何忠、言事讦直、尚书李庆请罪之、　太宗曰、敬天故求直言、朕正欲闻过、尔请罪之、是欲朕为何如主、大理寺少卿弋谦言事烦琐、免其朝参、自是言事者少、　仁宗召杨士奇曰朕非怒谦言事、但其言有过实者、尔可谕众人以朕之实心遂　命士奇书　敕引过、命谦如旧朝参、令百官言事、无以谦为戒则当时谏官言事虽讦直烦琐者不加罪也凡　朝政有缺、大臣有不公不法者、科道于奏事时、当　陛下劾、土木之难、给事中王竑面劾羣奸、至手击锦衣卫指挥使马顺以死则当时谏官皆得面劾也故当时　朝廷无缺失之政。臣下多謇谔之风。以开亿万年之业。端在于此。洪惟　陛下临御以来、兢业思治、寤寐求言、台谏章疏、一一采纳、士无贤不肖、咸思竭忠悃以为千万载一时也、比来励精之勤、颇衰于往昔、听纳之美、少渝于初志、近给事中邓继曾、以言事忤慢、致蒙　皇上赫然震怒、下之诏狱、继复调外任、夫继曾信有罪矣、不过欲　陛下慎重　纶音、以示天下、以传来裔、以观四夷使天下后世四夷称为尧舜主、斯我　祖宗所乐闻在　陛下新政之初。乐受而举行之者也。奈何反怒而罪之耶。夫忠义正直之气、数百余年培之而不足、一旦坏之而有余、在　先朝逆瑾宁彬用事、内外蔽惑、谏官言事、一切构以奇祸、遂使谏诤路阻、奸佞秉权、天下几乎大败而不可为、仰赖　陛下改弦更化、表忠纳谏、士君子之气为之一振、夫何不一二年、而复蹈之邪且继曾所以感触讳忌者、以　圣德容纳所致耳。若加之以罪。其谁不爱身重禄。纵有大奸大恶、如逆瑾宁彬辈。谁敢为　陛下尽言以身试不测之祸哉。纵言之。彼将恣肆无忌。　朝廷设谏诤耳目之臣顾如此。　国家何赖焉。且今士大夫苟有一善可称。皆思自爱惜保全恐亏令闻。以　陛下之孜孜求谏。固可以跻舜禹配祖宗。天下四夷称颂未巳。乃今以言语之失罪谏诤之臣。无乃为　圣德累耶。今天下郡国灾伤者十居八九、江淮之民。父子兄弟相食、操耰锄棘挺而起者、州邑相望、桃李冬华、氷霜夏殒山谷崩坠、天鼓鸣震白气昼见、雷电失时、地震于元旦之日、南直隶以达于河南浙江陜西等处、不期同日、臣历观史传。未有灾异若此而天下无变者也。　陛下于此之时、正宜下　诏求言、上下交修、犹恐天未悔祸、而大臣以谗问逐。小臣以言语罪。以此销天变而召和气。臣未之闻也。且近来台谏言事。比嘉靖初年。十少七八矣、　陛下前此初未尝以言罪之也。特以听纳少倦。或避忌而不敢尽。今继曾若复补外。诚恐羣臣以为　陛下真有厌弃言官之意。将相率缄默。则言路从此沮塞。奸谀从此竞进。天下之理乱安危未可知也。伏愿陛下念天变之可畏、民穷之可惜、思忠义正直之气养之难而倾之易、将继曾收回　成命、俾照旧供职以为进言者劝、仍愿自今以往、不复以言罪谏官、讦直者容之、狂妄者恕之、以作其刚毅果敢之气、默销其懦弱不振之风、则君子道长、小人道消、自可以合德　祖宗、齐美虞周、实　社稷无疆之休、臣不胜惓惓之至、
  </div>
  <div class="pagination">
   <a href="皇明经世文编_page71.html">
    上一页
   </a>
   <span>
    ...
   </span>
   <a href="皇明经世文编_page67.html">
    67
   </a>
   <a href="皇明经世文编_page68.html">
    68
   </a>
   <a href="皇明经世文编_page69.html">
    69
   </a>
   <a href="皇明经世文编_page70.html">
    70
   </a>
   <a href="皇明经世文编_page71.html">
    71
   </a>
   <span class="current-page">
    72
   </span>
   <a href="皇明经世文编_page73.html">
    73
   </a>
   <a href="皇明经世文编_page74.html">
    74
   </a>
   <a href="皇明经世文编_page75.html">
    75
   </a>
   <a href="皇明经世文编_page76.html">
    76
   </a>
   <a href="皇明经世文编_page77.html">
    77
   </a>
   <span>
    ...
   </span>
   <a href="皇明经世文编_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
