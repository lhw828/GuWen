<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 125 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 125 页/共 172 页</h1>
    <div class="content">　　提督军门都御史涂为军务事、案照近据福建按察司廵海道、报称广东海贼曾一本、大小船二百余只、八月二十六日、乘风突来玄锺、副将蒋伯清、督驾兵船截杀、冲沉并焚烧贼船六只、杀死贼众一千余徒等因、本院一面添调水陆官兵夹攻一面具本题请、行广东军门督发官兵堵截外、续据南路将领报称贼知兵集、即于九月初六日退回广东柘林澳抛泊、又据军门标下游击将军张元勋报称、本月初十十一日、曾贼在广东黄冈登岸、本职督兵追杀焚烧大乌尾船五只、白艚船三只、见斩贼级并生擒连船烧死共计一千余徒、余船退回潮州马耳澳抛泊等因、据此为照闽广地方相连。海贼出此入彼。嘉靖四十五年八月、曾一本突犯玄锺、本省方集兵船攻剿、彼即遁回潮州、本院咨会两广军门吴、发兵协剿、随准回称宁照封疆为守、贼在广则广自任之。过闽然后闽任之等因。又准广东总兵官汤克宽手本、开称曾一本面缚军前请降、散党安插但虑闽中兵船越潮哨捕、惊疑反侧之心、以坏招抚成功、烦行各将领知会等因、本院以此为信。谕令官兵各照封疆自守。是以贼虽迫近邻境。亦不敢轻发一兵。越境行事。以伐其陵渐之谋。一则惟恐悖两广军门画疆之议。以取贪功之讥。此言深剌广中招抚之失一则惟恐坏汤总兵抚贼之策。以为日后借口之资。然当时已逆知曾贼獝诈决无可抚之理亦曾备由咨行彼省前任军门、内言贼若在广。闽人固不敢越境惊扰。万一侵闽。则闽中必务穷追剿贼。决不肯因有前议。而竟寝伐暴之师。文案具在、见有可查、今闽中笃守画强之说。两年以来。添船治器。费逾十万。既不能背初约以行助邻之义。又不能销贼念以免侵突之虞若仍以疆界为辞则养寇殃民地方终无宁日也行师动众。势难久稽。声罪致讨。义不容罢。亦知贵院正有大举之图。闽中亦有协剿之奏。然师老则财费。时逾则寇远。是以二者俱不能待。除令各船官兵。多带粮饷克期进追。务在灭贼后巳外。林贼与曾贼初不相能林贼在闽界无犯今闽中既破曾贼恐广中疑欲图林贼将别生事端故明言不宜惊动林贼也但闻林道干、见据鮀浦、拥众聚船、亦尚未散、而郭总兵并海防道、又方有招安之议正在成否之间、今闽兵一动、必经鮀浦、万一林道干自生疑畏、稍有动摇、又恐镇道复如汤总兵越潮惊抚以坏成功之说、其实道干自聚党下海、实未尝惊动闽中一草一木、闽中实不忍无故加之以兵、以阻其向善之念、且目见在广省求抚。出于真心。亦或有之。机宜所在。不得不一先行知会。为此合行移咨广东军门熊、烦请查照督行沿海官兵、如遇曾贼败遁。务要协力截剿以绝两省祸本。仍行镇道。密察林道干如果输诚效顺绝无一毫怀疑之心责令整备部下。见有船只。听镇道衙门。自择一名位稍尊的当官。督驾在前引导。闽兵在后进剿如或林道干尚有比周之意。宽此一路更为处置得宜未肯为公出力。亦令安心静守原据堡港。任随闽兵水陆往来。不必轻易惊动。闽人誓不肯为乘衅以蹈不武之嫌。若彼诚伪不分。不相体谅。妄自动摇。则大兵所至。决不容留。后悔无及。
　　行惠潮海防道【越境追剿机宜】
　　提督军门都御史涂为军务事照得本院见发水陆官兵追剿广贼、越境行师事宜当载之以备考百凡机宜须当议处周悉、除在境内、并水兵另行外所据陆兵越境监督安插等项。合行处置。为此案仰本道查照后开事宜、预先密处停当、候兵至施行、母得先发漏泄不便、
　　一大兵征剿在闽廵海道。在广惠潮海防道。各监督一应机宜。俱与统兵参将协谋计议。共成大功。毋相阻挠。
　　一众兵行粮、巳行廵海道赍带随营支给、但越境买米。须惠潮海防道。选委彼省能干府县官二员随营。听廵海道给银委买。随处给兵。以杜纷冗。
　　一众兵越境。须惠潮海防道选委彼处廵捕官二员。至于十里外引领前行。晓谕地方居民毋得惊恐遇晚分派宿歇安插。仍于兵行住宿去处。谕令诸人回避。不许突入营伍。以防奸细。
　　一众兵越境。须用向导。惠潮海防道督令所在该县选拨伶俐谙晓路径民快十名。送统领参将引路。务要有身家之人取具保结在官。如或误事。及透漏军情。连该县官吏一并处治。
　　一兵过去处。但有溪涧江水。惠潮海防道。督令所在官司。多调船只。听候渡兵。毋致稽误。
　　一两省官兵。互相策应。但闽兵札营。不许广兵私到营内窥探亦不许札营相近如有公文报事。止于营外报明。办验的确。方许唤入。以防奸细。违者各照军法。该道先行晓谕遵守。
　　一军前有招降旗如临阵之际不到旗下拒敌官兵皆贼也并听斩级论功。如有妄称被虏毁谤妬功者拏究。
　　行廵海道并张元勋蒋伯清【防剿残寇】
　　提督军门都御史涂为军务事、本月初三日申时、据参将张元勋报称残贼结舟宗、见泊宫前澚、与玄锺所城止隔一山等因到院、与穷寇相持难保万全涂公颇亦深心据此看得鹰隼之将击也。必敛其翼。虎豹之将搏也。必伏其威。今此残贼既不退遯。又不冲突。此其设谋蓄虑。为计必深。葢坚持有死之心。冀侥万一之幸。非欲得志于水则欲求逞于陆城池堡镇。关系最重。战哨船只。需用正急。目今水兵屡捷骄惰。而副将蒋伯清亦有懈弛之心。陆兵每战得胜。欺贼畏怯。亦恐因而疏怠。所当深戒。况梅岭一带。奸细尤多。或交通接济。以泄军情或为贼张皇。惊动地方。凡此皆兵家之所当虑。合行戒谨、为此牌仰本道、即会总镇衙门、并水陆将官、一面严督各县卫所掌印廵捕等官、督率军兵、固守城池、勿分晴雨昼夜、务要登埤守望、不可须臾懈弛、一面谕令乡村居民。严禁接济、收米谷牲畜以绝贼资一面选并大船精兵。率制贼势。使不敢分舟宗远掠。仍须总镇。严督舟师。将领、加谨堤备、防其乘风乘夜袭犯之患。候兵将既集、船器俱整、即刻期进剿、以收荡平之功、仍将陆兵分布要害伏截、戒谕各将领时时警省、如敌在前、不可顷刻疏怠、多方诱杀、务期尽绝、勿致日久滋蔓、贻害地方、其余机宜、难以遥度遥制、俱听便宜施行、
　　行参将张元勋【防剿残寇】
　　提督军门都御史涂为军务事、据守备朱珏、差人报称剿残曾贼零船复集、大小五十七只、乘风突来玄锺铜山之间、本备诱杀斩获数多、余船尚在往来。目今并无一船在广等因。据此看得残贼势穷死鬪。水路倚船为靠。陆路寸技无能。若能计诱登岸伏而杀之必可尽数荡灭为此牌仰本官、即与廵海道计议、查照本院节次牌札、将陆兵布札沿海要害设伏、仍设计诱贼登岸。出奇剿杀。并会水兵相机夹攻务使片甲不返。早收全功。以凭奏荐、目今春汛倏临、毋得久持观望、以致滋蔓或悞春汛、南路水陆、皆本参之责任、不得推诿也、
　　行监军廵海等道【造船】
　　提督军门都御史涂、为军务事、十二月十一日、准总兵李手本、开称原议巨舰底板定厚官尺三寸、今龙溪县所造。止厚二寸。无以敌贼之坚、欲令拆改。但工巳垂成、似难轻废、然加掣虽厚亦欠坚固矣除行该县加板一层、实以油灰、以为夹底、诚恐各县皆然、合请通行如式、及查各寨战船。多用竹箬。易为火燃。且收放不便。今当以矾布为里。外编以篾、折迭成扇。庶克有济。合用手本、转行各县一体遵照等因、准此牌仰监军分廵廵海兴泉分守建宁福宁道、即便径行各造巨舰县分、掌印官亲自阅验、如见在打造者、底板务要官尺三寸、如巳造成底板不及官尺三寸者、即加板一层、实以油灰、以为夹底、其船篷务照本镇今议以矾布为里、外编以篾、折迭成扇、母得仍用竹箬卷篷、致不堪用、悞事不便
　　行福州兵备等道【选募驾船兵夫】
　　提督军门都御史涂为军务事、案准总兵官李手本、议行各州县掌印官、督造巨舰一只、听调击贼、查得分派腹里县分、协造者工程俱有次第、合用领驾捕兵、随据监军道议呈随县随船自募。诚为便益。除批允外、但照选募。必得沿海惯水之人督募须藉方面守廵之力。方可济用、为此牌仰福州兵备道、即将闽等十县、共造巨舰七只、并上杭县巨舰一只、照议每只捕盗一名、柁工三名、兵夫人等二百二十名、八船共该一千七百六十名、分守建宁道、即将福宁州并福安宁德二县共造巨舰三只、照议每只捕盗一名、柁工三名、兵夫人等二百二十名、三船共该六百六十名、兴泉道即将晋江等七县、共造巨舰五只、照议每只捕盗一名、柁工三名、兵夫人等二百二十名、五船共该一千一百名、分守福宁道、即将莆仙二县、共造巨舰二只、照议每只捕盗一名、柁工三名、兵夫人等二百二十名、二船共该四百四十名、廵视海道、即将龙溪等县、共造巨舰四只、照议每只捕盗一名、柁工三名、兵夫人等二百二十名、四船共该八百八十名、督行所属沿海各县掌印官、用心查访。用官兵不如海民此闽广舟师之要策也故详载素有勇力身家服众之人以礼召取立为捕盗委领巨舰。就令该县支发饷银。督令本捕领银选募。素所亲信。惯水舵工。二百二十人为一船。不拘县分地方。止要谙熟水战意气相投者俱听收用。该道仍须暂辍别务。亲临边海县分。坐守督募。不得转委别官。致生骚扰。且无实用。募完阅验明白。照例犒赏给粮发船听调。应支钱粮。俱于该县饷银。径自支用。事完类报注销。先将募过捕兵姓名籍贯。造册报查。大抵直藉该道十日半月之劳。可冀八闽万姓之安。切勿谓本院以俗务相免也。如或应用知兵武官。兼同编阅。听该道自择相应官员。系方面则指名呈详定夺。系守备而下。则径自委用。
　　行福州兵备道【选募塩丁】
　　提督军门都御史涂为军务事、照得南征船只工完在即、而募兵一节、本院巳行各道督行各县掌印官。礼召有身家服众之人立为捕盗。给银领募。其法巳善。但恐各县官一时难以知人。或致迟误。近会廵按福建监察御史王议称海上击贼往年浙直皆用塩徒成功闽中必有其人。随该本院访得福清长乐各澚陈显达等、俱有身家、忠勇服众、素能号召塩丁。堪以取用。为此牌仰本道、会同监军道、即行福清长乐二县掌印官、照牌事理、动支饷银、各办花红五副、每副银花二枝、共重一两六钱、银牌二面、共重二两、红绿绢表里一对、三项约用银六两之数、差委各该县典史、或廵捡河泊官员、赍至该道验明、给与印信牌面、照依开去姓名、分委各官前去聘取到道。面审后给与银两。听其自募素所亲信丁夫。编成队伍赴省。该道会同知兵方面武职。阅验犒赏给银。候令发船调用。庶头领得人。而兵众易集。召募有法。而地方不扰。
　　行廵海道【计处降人】
　　提督军门都御史涂为军务事、照得盗贼之恶、罪在不赦、中间甘心合伙者、因为真盗、至于被虏胁从。不得巳而为者。若能输诚归顺。即皆吾民。必须加意安插。以广来降之路。以散盗贼之党。近准总兵官李手本、开送曾一本伙来降人吴甫荣到院、转发监军道审称投降情真、合发漳州府审解廵海道照依涂礼事例、贼党投降此携散要事也因当用意拊恤使其同类知慕则贼首不足擒矣送总镇标下报效等因、巳批依拟行去后、今访得该府未知本意。收置于狱。不无沮来降者之心。合行查处、为此牌仰本道、即便吊取吴甫荣到道、一面径给与报效哨官名色信票仍给赏青绢玉色绢衣一套。外官银五两。听其自辨衣粮。以为输诚归顺之劝。仍照涂礼事例、送镇军门报效、造支哨官名粮候有建功、一体叙录、
　　行监军各道【造船】
　　提督军门都御史涂为军务事、据南平县知县陈嘉谟、揭称督造巨舰船身杠具俱完、择于本月十五日出港听验、及查访往年出使琉球大船。打造铁叶。长短计一十三度。共铁条四十余只。从舟通至两舟敢包讫。费既不多。船更坚固等因。据此看得铁叶包船。原行未及开具。知县陈嘉谟、乃能留心经理、扩充原议之所未及、其任事诚笃。干济精敏可知。除类行叙荐外、相应通行、为此牌仰监军分廵福州兴泉廵海分守福宁建宁道、即便行令各造巨舰州县掌印官、径自酌量、如果有旧式可行。即便各照南平县议式打造铁叶。从舟至舟敢包里坚固。以便冲击。如或以船身坚壮事在可缓。不妨从实具报。师期在迩、切毋借口稽延、大抵此事。即开洋一二日内。亦可立办者。便宜酌议行止可也。
　　行廵海等道【船桅】
　　提督军门都御史涂为军务事、照得各州县制造巨舰、陆续告完、惟合用大桅。间有申请欲行帮接。本院因未经见、难以主裁、节会各镇道多方采访、有称往年封夷太船。用桅长至十七八丈者。大抵亦用帮接。今巨舰大桅。必须与船相称。若拘执一根成材。恐难寻觅。致悞师期。为此牌仰廵海分廵福州兴泉分守福宁武平建宁道、速查州县巨舰大桅、除有合式堪用外、如或稍短尺寸者、作急调取沿海惯造大船老练匠头。备细询访。若果经见可用帮接。即听如法整办。务要多用铁篐攒束。十分坚牢利便应用。如海风高大。不堪帮接。必须多方寻取。毋得苟简抵搪。致悞大事。惟在该道酌而行之
　　行廵海监军道并二总镇【防贼】
　　提督军门都御史涂、为哨探邻省贼情事。本月初四日酉时、据参将张元勋飞报广贼曾一本、招得倭船四只合舟宗、三月二十七日、尽数开上马耳澚、切近玄诏、本处乡村土堡。多不坚固。人复玩寇。不肯早避。乞行严督地方居民。坚壁清野勿为贼资若土堡人民度能守得五七日者。则守以待兵应援。度不能守。则入城暂避等因。据此看得曾贼招倭北上。意在窥闽。目今南风间作。诚恐乘机冲突。必须十分谨备。为此牌仰廵海监军道、速会总镇衙门、严督水陆将领、日夜远明哨探、用心防备、并所属军卫有司、加谨城守、禁绝接济、仍谕乡村居民、收敛防避、其月港各色兵船、务要抛泊得所、可战可守、倘遇警急、即会广东兵船犄角夹剿、扫荡之功、在此一举、不可疏怠、致误大计、
　　行廵海道并裨将【禁止督船】
　　提督军门都御史涂为军务事、访得上年南征兵船、各文武官员、辄差旗牌中军武生舍人丁徤等役坐驾各船、名为督阵报效、所差人役、不能体心、挟势需求、冐夺功级、甚至占据一船。临阵不进。任情毁誉。颠倒是非。多用一人则多一人争功多一船退缩甚为大弊。即今会剿舟师。巳该本院会同镇道议编、每裨将管把总二员。每把总管哨官四员。每哨官管捕盗四名。节节有制且总镇统督亲征两院委官随船纪察。各兵之勇怯功罪。衡鉴莫遁。与上年事体逈异。恐各衙门。仍袭旧套。差人督船。复蹈前弊。合行禁止。为此牌仰廵海道、即行三营裨将、转行本部把总哨官补盗、　体遵照、但系原派本船哨队兵夫丁役有名在册者。听其在船协力杀贼报功。此外若有各衙门差人名为督阵报效等项名色。俱即发回。不许一人在船生事。若总哨捕盗违令容留、查出重究革役、各差人等纵有斩获之功。船册无名。亦不准录。
　　行廵海兴泉二道【议定赏格】
　　提督军门都御史涂、为议定赏格以励众心事、照得广贼曾一本、出入闽广、奉　旨夹剿、两省兵船大集浯屿、本院亲临舟营、会同两省二总镇、及廵海兴泉各道、将巨舰福龙等船、逐一阅验、船只坚大、器械齐备、官兵壮勇、随照各道会议事理、动支饷银、所以使广人协力也不分闽广主客官兵一例赏犒以示大同合一之义将士踊跃先、灭贼有期矣、其分布之法、闽兵原派三大营。广兵原派二大营。平时湾泊。随省随营。开驾日时。轮先轮后。在二镇俱有刊刻军令。给示将士遵行。临敌之际。或贼众齐冲。则两兵齐进。不分彼此。或贼开两翼分来。或贼作两番迭肄。则两省官兵。分合奇正。俱听二总镇同心相机调度。不宜遥制。至于灭贼功次两省大将裨将、当一体同论、以上事体、俱无容再议外、但攻战之力、多赖兵士、总哨而下、人人希望升赏、乃肯竭力用命、然船只不无先后、人心不无勇怯、非惟今日两省数百艘为然。在昔一省一军之势。亦所不免。若不预为差别。则勇者急于冲锋。而不暇取级。怯者迁延随后。而捞斩返多。不惟赏赉不明、无以使日后之心服、抑或激劝无别、返以启目前之观望、是一体之法。本欲求同。而其流之弊。适以致异也。事干军机、合行议定、以励众心、为此案仰廵海道、即便会同兴泉道、再会二总镇、细加酌议、兵船临敌擒斩贼首曾一本、并斩获贼从级者为上功、若止擒贼首、而斩获贼从少者作何等第、其或奋勇先登。冲锋破敌而功级反少。或退缩居后因人成事而功级反多者。作何分别。两省两帅必致争功到船先后议论烦滋故欲先定又或一省之船、先将贼船剿灭。收获全功。而一省之船。在后未至。作何论叙。又或贼分两舟宗。官兵分敌。各获功级者。作何等分。务要开欵会议停当、具由详夺、刊示两省各船官兵、庶众心知所激劝、而奋勇齐一、荡平可立见矣、
　　行廵海道【用毒成效】
　　提督军门都御史涂、为盘获贼犯事、据参将张元勋呈称、盘获被虏逃回一名林文惠、涂公令近澳民以接济为名暗置毒于其中贼食之而死以多寡论赏系诏安山南村人执称贼被梅岭五人将酒米塩鱼数船送去贼船。系曾一本阿舅阿丈发与五船头目领去。分与各贼食讫。每船死有百十余人即将梅岭五人割肉杀死。止留一人未杀等情、为照前项用毒。系军门密计。令卑职用之。因梅岭人傅茂英、及田文景之子曾、蒙总兵李差往贼船招抚、卑职密令把总钱助礼、买米三十石、酒二十坛、塩鱼五百斤、假托傅茂英顺带往船换买被虏小厮、今用毒巳有效验、傅茂英等缘此遇害可悯等因、具呈到院、据此案照先该本院刊刻密示沿海良民。但能于酒米鱼肉中置毒毒死贼从一船者。赏银千两。今傅茂英等、乃能仗义行计、虽毒贼不多、亦足致疑贼心、以疏接济、且各役因此丧身、诚可怜悯、相应查恤、为此牌仰本道、即便查访傅茂英等、果否用计毒死贼徒是实、各役是否因此被害、若干人仍酌议作何分别恤赏、以示军门大信、以励将来向义之士、
　　皇明经世文编卷之三百五十五终
　　皇明经世文编卷之三百五十六
　　郡人陈子龙卧子　宋征璧尚木　周立勋勒卣　彭宾燕又纂辑
　　曾孙徐孚远闇公校
　　徐司寇奏疏（疏）
　　徐陟
　　疏
　　奏为恳乞天恩酌时事备法纪以善臣民以赞圣治事
　　奏为恳乞天恩酌时事备法纪以善臣民以赞圣治事
　　公此疏在大法小廉而疏后幅尤惓、惓于、小民真仁、人之言哉
　　臣一介草茅眇无知识荷蒙　圣恩拔植滥厕留都三法司之末、感激遭际、莫罄名言、臣自任今职以来、历审一应罪囚、习见人情日流于放逸、　国典未见其钦遵、事关职守、不容隐默、辄敢昧死为我　皇上陈之、
　　计开
　　一窃盗军舍余下臣查军舍余丁、凡窃盗、止问罪而免刺字、三犯则与民三窃者一体处绞、此辈偷盗之罪、既不少贷之于先、三犯之绞、又不末减之于后、止是中间免刺一节、与民不同、葢　国初见军官军人等。身在行阵。万死一生。以立战功。故以此优之推而及于余丁人等。亦免刺耳。今之军人偷生冗食。非国初之比甚矣。军官军吏。总小旗将军力士校尉勇士犹有职役可守。名目稍优。是以稍知畏惮。不敢多犯。若军人正余厨匠舍余人等、顾以不刺为例。谓得掩餙。转相效尤。畧无警畏。视民十死八九。实为长奸。臣愚以为此辈。既不为宥罪矣。又何必独免其刺以翼之趋。而教之偷乎。今请着为定例。与民犯一体刺字。俾得其平。如遇征调廵捕等项。稍有微功者。准与告官起除。使知自新。庶作其勇。
　　一诈欺取财、贪黩不止、臣惟见行律法小民小臣、犯赃分克、亦必追问入官给主、葢彼于上无法而无所畏惮故也、宜其知所惩禁矣、而有屡犯不悛者、岂无自哉、比犯赃私、臣于审录时、每见犯该追赃罪囚、辄与僚属、叹论、邸报所传、廵抚总督等官被人指摘赃私累至数十万、　朝廷大法、仅行于下、而不行于上往往止于降调。重者不过闲住为民。若充军则十一矣。追赃者葢万一耳。是累犯赃之徒。少者罪反重。而宜严。多者罪反轻而宜纵乎。此其故不可言也。夫天下之财皆民之膏血　朝廷之财也、向来督抚在外、或以兵饷、或以加派、或以劝借、或以酷刑、或以访拿、或以纸赎、或公行、取讨、或虚价勒买、或因事受财、或侵盗库藏、百计攘夺于军、克削于民、为神人共愤、及被论劾、独得偏废、追赃之法、降调者仍享富贵、退黜者亦以富终其身、及于子孙、乌足以示戒、是以官民效尤屡犯不止、此不当尽法以立之防乎、或谓言官风闻、未必皆实、臣愚以为一人之言、容或有风闻之说、然亦未必举他事即无误、而言人之赃私即有误也、又时当举劾之会、以台谏数人之耳目、访以旬月之久、所讲求亦既详且尽矣、所言赃私、果百无一实乎。纵使虚情相参。亦当行令各该廵按御史勘实追取。不当只以降调等项塞白。臣又闻之、各处廵抚总督提调等官赃盗、以前二十年之间为甚、必须申严律例、凡大小臣工、被论赃私勘实与民一体立限严追。仍尽官吏受财本法。追夺。并议中外诸臣庇贪欺罔者之罪。以杜奸党。其二十年之间、江浙福广南北直颕等处、腹里及各边关、一应督抚等官、不拘在任在家、迁转听勘回籍等项。但有赃私狼籍、形迹显著者、亦必须吏部都察院同两京科道、从公会议紏劾、逐一追赃解部、以充边储、以雪郡忿、用宽民力、或赐民租、其追赃未完者催完、未勘者催勘、欺庇党护者必罪、庶足以为天下臣民诈欺贪黩者之戒、如此而后　国法庶几其少伸也
　　一侵换给主赃物、臣等因审南京兵马某人而知其然、弊亦不止于此、有等入官赃私、干系违禁、民间所不敢用、变卖无主者、收贮各衙门库内日久赃吏、并监守人役抵换、及致疏虞、损失、诚有可惜、又有各处变卖赃物、往往通同贱估克换、及将卖价匿入私囊、不济公用、臣请定为罪名、不拘在内在外、以充　朝廷犒赏之用、仍要犯人招出馈送违例物件之人及行令科道访实奏　闻处治、出者受者之罪、其民间可变卖者、悉应陆续变价造册送部、以充边储、不得容留在于各衙门、致令似前埋没、失所廵按御史满日、将巳未变卖曾否送部奏报、如因循故违、及换给主赃物者、分别治罪、追赔以警奸贪、
　　一恐吓取财屡犯者、臣查得律法凡恐赫取人财物、计赃准窃盗论、加一等免刺、南京棍徒等项、犯此者巳经刑部问拟、送臣等审回发落讫、但此法初不专为小民设也、大小职官吏书人等、有犯亦当以此施之、夫何向来法制、但施于民而不加于官、是以官吏肆志百计吓取、小民畏威、曲忍敢怒、而不敢言也、致如某国公某近年因发遣军犯、先自诈取、送与财物、勒添至数千两而后止、夫官民赃物只当供　朝廷之用、各衙门岂宜乘机吓取、是与　朝廷争财、罪状非细、臣请定为罪例、凡此等衣冠、恐吓大盗、务尽本法、并官吏受财、追夺之法、同僚及吏书人等、俱得一体举首、如有不行觉查举首、及通同作弊者、或被他人告发、或被科道论劾、与犯人一体治罪、
　　一奸民违法、臣惟投献诡寄、及伙计等项之弊、南京士民、往往有之、近来天下府州县、凡奸民之田、诡寄于官户者、亦甚众矣、小民或以十分之四五、当十分之差、或以十分之六七、当十分之差、而此辈安然坐享富实、则包庇者广耳、不立之法、以障狂澜、则田产将尽归巨室、而小民之户田稀矣、　皇上容复望有当差之民耶、小民若之何而可存活也、伏望　皇上亟念民隐、断自　宸里、特降德音、令法司衙门、会同户部酌议大小职官、等项滥受投献、诡寄伙计、一应之罪、以苏积田、以广我　皇上爱养元元之意、若有自首者、姑免其罪、其田听与小民一体当差、悉将黄白二册、改正。如有不首。及本户似前喻利不肯当差者、许里甲人等据实举首。治以应得之罪、仍将其田入官收租送部、以充边储、所司明知故纵者、并治以罪、则小民庶乎可少存万一矣、
　　一宦家网利、臣查律法官豪势要之人、乘船经过关津、不服盘验者、杖一百此葢谓各衙门、自恃官势、强越关津者耳、关津乃众人共行之处、不服盘验、非越分生事之比、况以有官者尚坐前罪、至于运河、乃专为粮运而设。驿递官船。亦是借行。况私船装载客货者可横行其间、而无忌乎、近来官宦家人、假充弟男子侄名色、撑驾官民、船只满装货物、所至商贩、渔猎民财、凭借官势、而奸恶聚众、欺打余船、横行河道阻遏粮军、扰害地方、殴逐闸埧、官吏毁骂、军民人等、无所不至、甚非礼法、必须分别等第、定为罪例、今后不拘官民宦家、弟男子侄等项、但有撑驾货船、仍前生事、搅扰运河、及一应河道者、不分有无违禁货物、许所在地方各色官民人等、径自捉送、所在官司将犯人治以重罪、船只货物尽行入官变卖送部济边其捉送之人、若无利赖、必不肯任怨行事、仍须照依匿税、律法于入官内将十分之三充赏、以鼓其趋、文武职官、纵容家属生事应参究者参究、应提问者提问、所在官司、如或狥情故纵、抚按官一体访查、以罢软论斥、庶豪恶知警、
　　一热审恩例、臣三遇热审之期、每切仰见我　皇上好生之仁、万物一体、无彼此厚薄、但地有远近、而数有多寡、向来北京罪犯、德音甫降、即沾恩泽、计期至六月中止常两月有余、南京路达三千里必俟文书到日、始为减免、亦以六月终为限、比之北京、沾恩每少一月之数、南北之民、皆　朝廷赤子、　皇上之施行、亦非不欲均平也、地势阻之耳、然地不可缩。而法则可以随在而宜之。况南方暑热。六七月之间正炽若不为之议处。不几于重虚　皇上之恩。而徒使留都人民仰望之悬悬乎。臣请今后以不定之日数。议为定例。北京自恩命涣颁之日。筭至六月终止。凡若干日。南京合无不拘六月终之限。以文书到日为始。亦令筭足北京日数。俾得齐沾　圣泽。庶乎加惠留都重地之民矣。
　　一死罪孕妇、臣查妇人犯死罪怀孕者、产后百日行、刑、葢立法之意、以行法在百日之内、则其所生子女、不得乳哺、必致丧失、故为此限、诚不忍以一罪而伤二命、又计本妇所生百日之外、有翁姑父母兄弟等项、至亲设法代哺、尚可全辜故也、臣常寻问送审干证诸人、探知死罪孕妇、但有出孤贫遗腹、别无翁姑父母兄弟等项至亲依靠者、则其百日之后、将何所归、又况幼小无人收买、必至遗弃、此不至并杀之巳乎、我　皇上体天地好生之德、北京每岁秋后三覆奏、重罪死囚、动以宽恩缓死、感赖再生大造此等幼男何辜因母之故、孤寡无依、而并丧其生耶古人启蛰不杀、方长不折、着为美谈、于物且然、况此幼孩、业巳成人、不为立法曲全、不几于梗　皇仁、而伤元气乎、臣请为定例、以补律之未着、今后凡死罪孕妇、如有亲人可以付托所生者、俱依本律施行、若遇前项无夫、无亲人可托者、合无审究明实真的宽限年月、待所生子女可以自行乞丐、然后行刑庶可保全幼孩之生、其或假此欺弊者治罪如此将见我　皇上无疆之泽、覃敷于无告蚁类、而律法之本意、井全矣、伏乞　圣裁、
　　皇明经世文编卷之三百五十六终
　　皇明经世文编卷之三百五十七
　　华亭陈子龙卧子　宋征璧尚木　徐孚远闇公　李待问存我选辑
　　许清胤价夫参阅
　　庞中丞摘稿一（奏议）
　　庞尚鹏
　　奏议
　　题为厘宿弊以均赋役事
　　题为均徭役以杜偏累以纾民困事
　　题为陈末议以保海隅万世治安事
　　酌陈备边末议以广屯种疏
　　清理盐法疏
　　题为厘宿弊以均赋役事【均民灶徭役】
　　切惟民间大患、莫甚于赋役之不均、赋役不均、实由于优免之大滥、臣自祗役以来、即议立十锦之法、通行各府州县、查将十甲内丁粮、除四甲巳经编过外、未编六甲、通融均作六、分定六年、凡官吏举监生员军灶匠丁、系例应优免者、即将应免之数、开列册前、如或各甲内俱有丁粮、止从一甲内优免、其余免剩者挨造入册、与民一体编差、巳经见诸施行外、惟于灶户尚有诡寄冐滥之弊、臣廵历所至、士民举蹙额而相告、皆曰灶户自优免外、应与民一体当差、然有司官又以其借口办课为词、止将银差量派、全无力差、甚至所免之数、反倍蓰于所纳盐斤、故奸民避重就轻者、往往寄灶户名下、致使民差愈重、殊为不均等情、臣就经案行各府查议去后、今据杭绍等府议称民为邦本所系、盐乃　国课所资、近议优免太滥、以恤民艰、重邦本也、　国初优免灶丁、以防逃散、裕　国课也、然二者有持衡之势、此重则彼轻、若非酌均平之法以齐一之、安能使民灶两便、葢　国初立法、灶户办盐上场、候商支领、积贮之久、有消耗赔补之苦、故每一大丁、优免田百亩、此见两浙办银两淮办盐其法不同近时各场盐课、俱巳奉例改征折银、每一大丁、岁纳课银一两八钱、大丁外止以实征小丁纳银之数为主、如一钱者免田五亩五分五厘零、其余二钱三钱、以致六七钱者亦朋足一两八钱之数、准作一大丁、亦俱免田百亩、夫以一灶丁、每年止纳课一两八钱、而免田巳至百亩、若依民间所输里甲均徭、并各项均需差务论之、每一亩岁该用银五分、总计前田百亩、共得免银五两、比之所纳课银。多余三两二钱。此外免剩之田。又止量派轻省银差。是果所免倍于所输。况灶户完课有终岁之乐、百姓杂差、无息肩之时、故人皆乐于趋灶。巧于避民。或借义男名色或假赘壻缘由。人本非灶也、而或捏认为子。户本无田也。而或冐收于人。受寄之弊既滋。编民之差愈重。且如往年优免、止据在册灶丁以免其田、初非以田准丁而槩免之也、自有倭患之后、祗因一二盐场具告灶丁伤耗、始许有田之灶、以五十亩准为一丁、办纳盐课、仍照旧规优免致未经倭患盐场、纷纷比例、此诡寄之弊、所以日深、而民灶之不均、职此故也、及查灶户之中、其豪富者、出办课银、为力甚轻、而滥免避差、获利甚厚、且专滩荡巨利、私置竹盘、任力煎煮、任情给卖、而于一切有利处所、或占为田、或占为庄、漫无纪极、此富者所以日富也。其贫弱灶户、业无片田、荡无寸沙、既无别项矢见利、不免照丁纳课、催征之急、不至卖鬻逃亡未巳也、葢由灶丁例不分户。其田皆总收户长名下。如优免则论丁。而有丁无田者。徒有纳课之苦。不受优免之赐。若非裒多益寡。今江南民税亦并丁粮于田则葢论田不论丁目此而始也以田助丁。通融办课。非惟民灶有不均之弊。虽灶户之中。贫富苦乐。亦自有不均者矣。此诚阎阎疾苦所关、所当亟为厘正、为今之计、如灶户大丁免田百亩、原经题奉　钦依、固难别议、若夫免剩余田、与民一体审编力役、此则于情法为两全、于民灶无偏倚等因、各到臣、据此查得见行事例各场灶户、每一大丁免田百亩、此以其在场有熬波汲海之劳、候商有消耗亏赔之苦、而　国课赖以供输、　恤典因之独厚、议者复恐民差妨其煎办、又云免剩余田、止许量派轻省银差、不许困以重大力役、殊不知优免之惠、徒能利于殷富、不能及于贫难、夫贫者身亲在场供办则又无田可免其有田堪免者多系挂名灶籍之人若本户既果有田百亩以上。则办课本不为难。煎盐之役。自有家人任之。虽应力差。岂足为累。况近年议征盐价。巳非往日之难。如引盐则听商人自相支买。如荡地悉与灶户分派收租。既无煎办之劳。又无赔耗之苦。以商人贸盐。则有厚价。以照丁优免。则有定矢见。夫以优免之利如此。以致奸豪之徒。巧伪百出。在灶丁既利优免之多。每受寄富民之田。在富民亦利徭役之轻。多诡寄灶户之籍。今试以优免之厚薄。较办课之多寡言之。如绍兴府三江曹娥钱清西兴石堰等盐场、共计有五、计灶丁二万九千七百余名口、以三江一场例之、则计团三十有四、计丁四千五百三十有奇、盐课计两不踰二千八百、而所免之田、计亩则一十五万五千五百有奇、即三江一场、而他场可知、计绍兴一府、而他府亦可推矣、又以诡寄之端。与滥免之实言之。如台州府所报临海等县、有如一户系绝灶不办盐、明是丁尽户存、却又带有民田涂田、与夫山地各若干、遇编差役、有司既免其丁、复免其田、免外又止派轻省银差、又有户本无丁、而以义男女壻名色冐收入籍者、有已本无田、而以新收续置名色夤收入册者、又有如一户系军灶、军存灶绝、免丁之外、又复免田、若此之弊、举一户而他户可知、即一县而他县亦可见矣、迩来灶丁日增。民丁日减。布田日多。民田日少。要皆诡寄之明验也。葢不惟诡田而又诡丁矣。彼灶户十年。止办课银一十八两。如民户十年之内。审编正役均徭丁田各一度。轻重等役不同。其至重者每费银百两。民灶之间。相较悬绝。若灶户复于百亩之外。免剩之田。又止量派轻省银差。则百凡重役。未免悉派于小民。切恐灶户之诡弊日滋。而小民之困苦日甚。其势必不能支矣。
　　题为均徭役以杜偏累以纾民困事
　　查得按属各州县、编审均徭、俱随各甲内原额丁田、挨年编派其法初未尝不善、庞公廵方浙省大有德于地方均徭一事其□也但奸民欲避重就轻、往往诡寄粮多甲下、而宦豪之家、又花分子户、频年告免、更相影射、以致轻重愈失其平、法意葢荡然矣、臣入浙之初、切见有司赋敛烦急、民不堪命、巳经议将馆夫库子改为银差、斗级役满、免其守支、盐捕征银抵补额课、凡此皆均徭中之重役、先该臣具疏题　请、小民皆欣欣然向臣称便、近该臣查得余姚平湖二县、原著有均徭一条鞭之法。此则江南行条鞭法之始事也凡岁编徭役。俱于十甲内通融随粮带征。行之有年。事尤简便。葢以十年之差。而责之一年。则重而难。以一年之役。而均之十年。则轻而易。官免编审之劳。民受均平之赐。然人户有贫富不同。复将丁田分而为二。有田之丁及以田折丁者。每丁编银必增其数。有丁无田者。每丁编银量为逓减。使于均平之中。曲寓存恤之意其余诡寄冐免之弊一旦革除殆尽。通变宜民。法莫良于此矣。但土俗民情、槩难取必、又经通行各府州县查访相同、臣恐巳编过五甲、惟有五甲应编、其间优免扣除、势难牵合、每廵历所至、节据湖州等府士民人等、咸谓愿除巳编五年、一面将未编五年、查照通融均平、今恐沮挠不行、或致中变、士民之言、如出一口、故臣深知此法、确然可行、虽历百世而无弊也、况绍兴所属、臣巳督行一年、卓有明效、别无可疑、除通行各该守廵道、酌议另行外、伏乞　勑下该部再加参酌、如议施行、
　　题为陈末议以保海隅万世治安事【制御番舶】
　　窃惟广东一省、西北联络五岭、东南大海在焉、蛮夷杂居、禁网疏阔、山海之寇、啸聚不时、诗曰、迨天之未阴雨、彻彼桑土、绸缪牖户、夫智者镜几以先图、勇者乘时以自固、此何时也、而诿之曰阴雨未至可乎、臣生长海邦、习闻巳久、谨摘其祸切门庭、履霜坚氷者、着为论列、窃效诗人桑土预彻之义、惟　陛下试垂听焉、广州南有香山县、地当濒海、由雍麦至蚝镜澳计一日之程、有山对峙如台、曰南北台。即澳门也。外环大海。接于牂牁曰石峡海。乃番夷市舶交易之所。往年夷人入　贡。附至货物。照例抽盘。其余番商私赍货物至者。守澳官验实申海道。闻于抚按衙门。始放入澳。候委官封籍。抽其十之二。乃听贸易焉。其通事多漳泉宁绍及东莞新会人为之。椎髻环耳。效番衣服声音。每年夏秋间。夷舶乘风而至。往止二三艘而止。近增至二十余艘。或倍增焉。往年俱泊浪白等澳。限隔海洋。水土甚恶。难于久驻。守澳官权令搭蓬栖息。迨舶出洋即撤去。近数年来。始入蚝镜澳。筑室以便交易。不踰年多至数百区。今殆千区以上。日与华人相接济。岁矢见厚利。所获不赀。故举国而来。负老携幼。更相接踵。今筑室又不知其几许。而夷众殆万人矣。诡形异服。弥满山海。剑芒耀日。火炮震天。喜则人而怒则兽。其素性然也。奸人且导之凌轹居民、蔑视澳官、渐不可长、若一旦豺狼改虑、不为狗鼠之谋、不图锱铢之利拥众入据香山、分布部落、控制要害、鼓噪直趋会城、俄顷而至、其祸诚有不忍言者、可不逆为之虑耶、议者欲于澳门狭处。用石填塞。杜番舶潜行。以固香山门户。诚是也。然驱石塞海。经费浩烦。无从取给。举事当待何时。或欲纵火焚其居以散其党、为力较易、然往年尝试之矣、事未及济、几陷不测、自是夷人常露刅相随、伺我动静、可复用此故智耶、议者又欲将澳以上、雍麦以下、山径险要处、设一关城、添设府佐官一员驻札其间、委以重权、时加讥察、使华人不得擅入。夷人不得擅出。惟抽盘之后。验执官票者。听其交易而取平焉。是亦一道也。然关城之设、势孤而援寡、或变起不测、适足以为舛鸟鷔之资、岂能制其出入乎、安边者贵消祸于未然、怀远者在伸威于既玩、臣愚欲将廵视海道副使、移驻香山、弹压近地、曲为区处、明谕以　朝廷德威、厚加赏犒、使之撤屋而随舶往来。其湾泊各有定所。悉遵往年旧例。如或徘徊顾望。即呈督抚军门亲临境上。慰谕而譬晓之。必欲早为万全之虑而后巳。若以启衅为忧。则祸蘖之萌、亦当早见而预待之、况有旧澳见存、皆其耳目所亲见闻者、彼将何从执怨乎、然今番舶之在广南亦巳久矣不为中国之患葢其利在通市无窥伺之心也在我勿大扰之而巳番舶抽盘。虽一时近利。而窃据内地。实将来隐忧。党类既繁。根株难拔。后虽百其智力。独且奈何。或谓彼利中国通关市、岂忍为变、孰知非我族类、其心必异、此殷鉴不远、明者覩未萌、况巳着乎、急则变速而祸小、缓则变迟而祸大、惟督抚军门加意调停、从宜酌处、毋逆其向慕中国之心、就于通事中、择其便给者。优以殊格。使掉其舌锋为说客。开示祸福。以阴折其骄悍之气。自后番舶入境。仍泊往年旧澳照常交易。无失其关市岁利。复严布通番之令。凡奸人之私买番货。畔民之投入番船。及畧卖人口。擅卖兵器者。悉按正其罪。俾人习知有法之可畏。而不敢为射利之图。区画既定。威信潜孚。查往年所以禁制而防御之者。悉遵旧例施行。则诸夷自将驯服。而默夺其邪心。即祸本潜消矣。
　　酌陈备边末议以广屯种疏【边外种树】
　　窃惟边人能安其居而乐其业、在内地则生聚益繁、而田庐日辟、在边关则藩垣孔固、而烽堠夜宁、故食足兵强、为久安长治之计、诚莫踰此、臣职专屯务、巳别有疏请自　上裁、其事隶兵部掌行者、合另具　题以　查议、该镇边事、在诸臣夙夜焦劳、羣策毕举、臣复何言、但念屯牧所关、义当建白、谨效一得之愚、备　圣明采择、　一固边防以兴农业、查得蓟昌二镇。重冈复岭。蹊径狭小。林木茂密。官军可以设伏。胡马不得直驰。故先年东路、惟设廵抚一员、兵备一员、户部管粮官一员、岁费不过数万缗而止、近来增设文武大臣、及沿边官军、其兵费视三十年前□□数十倍、兼以修边建寨、举无遗策、而虏人犯塞、迄无宁时、其故何哉、葢由嘉靖廿年间。沿边诸臣。以营缮之故。辄伐木取材。不思为边关万世虑。其后积习相仍。遂弛厉禁。烧柴为炭。折枝为薪。益无复顾忌。驯致今日。殆有甚焉。或伐木徧搜于绝峤。以给修边之工。或采薪贸易于通衢。以供抚夷之费。斧斤剥削。萌蘖殆尽。无惑乎蹊径日通。险隘日夷也。夫修边之役。固为备御长策。然势不能敌。则溃墙而入。拒之为难。边墙之外。深浚长沟。远者数百里。自谓神马亦难飞渡。然虏人拥众数万。捧土填之。即十里深沟。俄顷皆为平地。虽有摆边将士。地里寥旷。岂抟击所能及乎。惟繁植林木。其利比于筑长城。其势壮于十万师。其险踰于山川丘陵。边臣莫不知之。而竟莫有毅然身任其责。而严禁樵采者。何耶。葢修边工程。岁无虚日。给赏属夷。动费巨万。沿边将士利害所关。悉竭其膏脂为之。虽尝给以官银。其间岂能十一。非借樵采。兼扣月粮。将安取给乎。且边工以丈尺分殿最。即将领而上。皆借口于此为功能以避诘责。而何暇于林木之爱乎。就令从今栽植。边备废弛葢为止计目前不为他时接管者地耳计其效当在数年之后。任劳于巳而不能必其成于旦夕之间。故皆置诸度外。自今日观之。得失利害。较然甚明。胡马数入。即不独屯田芜秽。而民间耕凿。亦岂能安其业乎。臣愚谓修边固不可废。而植木为急。近日周行境上。见边墙率多完固。其间所未备者。特补葺之工耳。乞行督抚衙门、通行备总参等官、各照原分信地、凡边墙之外、山崖空旷去处。广种树木。如榆椰之类。皆易生之物。如枣柿之类。皆北土所宜。彼此联络。各横阔十余里。每年以种木多寡为边功之优劣廵关御史、通行委官查验、分别劝惩、仍严示禁约、凡有故违樵采者、民则引例发遣、军调烟瘴地面、所部将官、不能禁缉、一体重究则数年之后。千里成林。而虏人绝南牧之路矣其视今日修边之劳逸难易。相去岂特倍蓰耶。况边墙岁久。未免倾颓。复劳修葺。若林木培其根抵。日渐长养。不待十年。即隐然有虎豹在山之势。边尘不动。徧野皆农。何患屯政之不举乎。至于边墙以里。各有险隘之地。如两山对峙。峭壁危立。仅可单骑通行。即相度地宜。厚植林木。若虏既内犯。或扼其初至。或击其惰归。或遮其前、或掩其后。据险设伏。皆可恃以用吾之长技矣。或曰遵化铁冶。及抚赏修边。皆于樵采不可缺。□之何其能巳乎。夫　国家兵政。备边为急。若能制御胡虏。即百铁冶。皆设法区处。当亦不难。抚夷诸费。久累军丁。巳非优恤之道。独不可悉为酌议乎。是在任事诸臣一注厝之间耳。
　　清理盐法疏【疏通引塩】
　　窃惟　国家经费、莫大于边储、两淮煑海为盐、岁课甲天下、九边之供亿实赖之、先年边计常盈、公私兼利、迩来时异势殊、沿革不一、成法几于荡然矣、或取给于一时、而不防其末流之患、或牵持于众论、而不察其受弊之源、专事纷更、迄无宁岁、臣谬叨总理之任、愧无经畧之才、博采舆情、旁稽往牒、巳经督同各该兵备等官、就事参详、因时考订、悉加筹度、曲示剂量、酌通变权、宜之方、为救弊补偏之术、钦遵　敕谕条目、照款开陈实出千虑之愚、似为一得之见、伏乞敕下该部复议施行、
　　壅滞者作何疏通、　一设法销引、夫引目壅滞、则盐法不通、积累数多、则势难尽掣、如先年加增工本盐三十五万引、以至停积引目、至五百有余万、此壅滞之病根也、若非权宜酌处、终无疏通之期、查得淮南每年掣盐捌单、每单柒万三千引、今议加为八万五千引、淮北每年四单、每单该盐五万引、今议加为五万五千引、淮南淮北、每岁共加引一十一万六千有奇行盐地方、消遣甚易、商人称便、课额日增、见在淮盐、不三年可尽掣矣、至于销引销盐、皆疏通之艮法、除各单加掣外。更欲比照嘉靖初年事例。改行小盐。轻减盐斤稍增引目欲以□销积盐万历中年袁疏理之于两淮亦仿此行之每引止四百八十五斤。淮南纳余盐银五钱二分五厘。淮北三钱七分三厘。若令即日解捆小包、未免工费烦难、商人亏损、恭候题奉　钦依到日为始、即行各场捆盐、俱照嘉靖初年斤数、不许过多、候淮盐掣尽、然后挨掣小盐、淮南每单八万五千引、扣算加增为十万四千引、淮北每单五万五千引、扣算加增为七万引、一年之内、复多销引目二十一万有奇、较诸常额、每年多销引目共三十二万八千引、疏通之法、何以加此、或曰小盐之行、销引虽易、每年少余银二万五千七百六十两、于课额得无损乎、臣反复思之、岁额余银六十万。非尽为余盐得。此葢于割没取盈焉。今引目既多。则割没益倍矣。当不下十万之数。又何患余银之不足乎。每引少余盐六十五斤、因而减纳余银一钱七分五厘、一则宽恤商人、一则疏通引目、不惟可销目前之壅滞、虽传之经久、似亦可行而无窒碍矣、若欲照见行则例、每引五百五十斤、须待引目尽销之后、再加酌议另行、亦未为晚也、　一稽查实效、窃惟天下之事、职掌既相关、则责成当有明法、彼此相退托、则综核尽为虚文、两淮行盐地方、除廵盐御史岁经廵历考成外、其余事关各省、禁令难齐、先年总理盐法都御史累经题奉　钦依、坐委江西湖广河南盐法道严行监督、各该有司、以销引之多寡。别功过之殿最。其有不及数者。即考满给由、严行查核参问住俸、各有明条、而该道之举劾、两淮廵盐御史实柄之、法可谓详且密矣、然引之销缴十无四五、官之劝惩百无二三、若举剌该道、则寂乎未闻、此无他、皆积习相沿之过也、臣至两淮、查前后题请事宜、悉巳通行各省矣、然稽其成效、造报者谁与、复核者谁与簿牒全不相闻、功罪何由考见、盐法之壅塞、何怪其然也、臣愚再三筹之、谓各省府州、郡县辽邈、独以盐法道一人兼督、虽称事有专职、其实势难必行、遇智巧有司、辄以空文相蒙蔽、岂能一一就近察之、查得各府皆有守廵道、分驻一方、就令将部内州县、各从近地分管、某州县隶分守道、某州县隶分廵道、各府州县设立循环文簿二扇、每季内开商人运到官盐若干、引目若干、或自行发卖、或铺户转贩、彼此有无抑勒、盐法果否疏通、州县一体查造、各府并造所属、凡有利病事宜、逐一具详区处、如或水陆难行、商人不到、有何缘由、俱要明开、以便查议、每季终将原簿并截角文引、同时赍送、各该道覆查无异、即令具印、钤文簿一扇、通将分理府州县验其引目、分别功罪、某完及几分、某不及几分、遵照先年题准事例明开某应旌异、某应戒饬、或参问住俸等项、各为差等、两淮盐课分上下两解故□道考成亦分两听廵盐御史、上半年于六月终、下半年于十二月终、查道路远近、各差人给与脚力、赍文前去、查取、守廵道即以原引连簿封付本差领回、其廵盐御史、即将各守廵道所拟、再加参酌、照例开列条款、应参者参、应奖者奖通于接管一年内具　题、该部据实覆　请、亟加劝惩、　一议减开中、窃惟两淮盐法。自昔疏通。近因开中数多。而商人附带余盐。益倍蓰无算。盐多则消遣不尽。引多则支掣不及。日益月累。力无所施今工本之盐巳停、一二年来、渐见疏通此其明验也、然守支商人、今犹苦之、查得　旧制两淮盐法、七分常股、三分存积、近因报中纷纷、而二项名色、亦混然无辩矣、今欲于七分常股、照常开中、而存积三分、暂行停止、使引目既少、盐价必增、人情乐趋、而其效立见矣、此于本色供边之数、虽一时未免少减、然权宜通变、责效将来、诚未可屑屑为锱铢计也、况掣盐之数、一如往年、解部余银、照常不废、亦何惮而不为耶、　一先期给引、查得盐运司每年预处官银、遵奉　钦依事理。差人前往南京户部、请给当年引目、回司给发商人、以免守、候之苦、此法人人称便、但据各商告称南部请引、奸弊多端、托故留难、科索无厌、有后至而先给者、有坐守经年而展转迁延者、此皆职掌官员、失于稽察、以致左右人等、任意科求、商人久羁盐法壅滞、亦多坐此、臣愚乞行南京户部、每年坐委司官一员、专管盐引、如运司预请关给、即具呈廵盐御史、移文该部经管官员、务要依期给发、仍具回文查验、若复仍前迟悞、据实查参、庶事有专职、关领如期、而商人支盐、不致旷日持久矣、
　　私贩者作何禁制　一收买余盐查得私盐横溢、则官盐壅滞、而私贩之所以盛行者、以余盐未尽区处也。葢勤灶数口之家全资余盐以为岁计。若商人收买不尽则其势不得不归之私贩矣今欲查各户灶丁之多寡。人力之强弱。盘铁若干。草荡若干。卤池若于。终岁所煎。正盐若干。应有余盐若干。分司官先期督同场官总催人等逐户面审、登记簿籍、每年除正盐并商人收买余盐外、仍有剩数若干、官为收买、其合用盐价、请于割没余银内、借留十余万、以备支用、或谓官买余盐、则灶丁与官交易、未免纳盐有转输之难、给银有守候之苦、其何以堪、若转贩于民间、即俄顷立就。绝无留难。虽至愚者。亦岂肯舍此而趋彼哉。此其说诚然、臣三复思之、亦处之未尽其方云尔、查得各场多殷实灶丁。皆习闻盐场之利病。而朝夕与俱者也、今欲于上场佥肆名、中下场各贰名、免其总催等役、责令管买余盐、按月给领官银、授以印信文簿、令其将银自壹钱以上者、皆预先凿定、各照轻重数目、另封收贮、如遇灶丁余盐。实时秤对明白、就给见银、不许顷刻留滞。其各场俱有灶仓、通行修理苫葢、每仓添设人夫、大场四名、小场二名、同原设仓夫看守、如有侵欺、各从重追究、每年收买余盐、或贮以为存积、或买补商人、令其照常纳价、其苫葢席草等项、俱用官银、每半月该场官吏查算一次、每月终将买过盐斤、用过银两、开印信手本、送各该分司稽查、每季终各分司亲赴各场、照依月报数目、查丈盐斤、有无少欠类造盐册、关送总司、备呈廵盐御史、每年冬夏二季、造册报部查考、凡□切典守之责、或力不能支、如水火盗贼之类、即分司官亲行勘验、不得贻害追赔、其收支各项利弊事宜、俱侯逐一禀官、亟加酌处、至于余盐之价、此商人交易者、须量为增益葢盐仓之远近难齐道路之险夷不一。有商人应支正盐。而榜派场分隔远。自愿别场买补。不愿本场关支。以避脚价之费。即此推之。则灶丁余盐。不可不收而其价实有不可强同。悉听分司官随地剂量、曲为区处、每百斤比常价或加伍分、或加叄分、使灶丁乐于官买、而翕然从之、乃为长策、其收买之人、如有抑勒亏损、许灶丁实时口告、以凭究罪、灶丁未纳正盐、先行转卖、及贩与盐徒、定行从重处治、各分司刻示晓谕通知以便遵守、或曰解部余银、岁不可缺、今借买余盐、则不能取足原额矣、年例所需、何以应之、夫事固有先损而后益者。借余银以买余盐。银固不能依期以解部。而原银初未尝损也。况所收余盐。留为存积。以备他年开中。则其利更有不可胜言者。臣所谓母取给于目前。而图为经久之利者。此类是也。
　　一禁止私煎、查得淮南安丰诸场、盐出于煎烧、必藉用盘铁、淮北白驹诸场、盐出于目难晒、必藉用土亭池、然盘铁原有定额。土亭池原有定口。非灶户所能私专置造也。今则家家增金敝。户户开池。场官畏而不敢问。司官远而不及知。私晒私煎。日增月盛。葢不知私盐之积。将何所纪极也。失此不治。而矢见矢见于私盐之缉捕。譬诸治水。泉源方渗。丸泥可封。洚水横流。则千防莫障矣、臣细加咨度、访之贫灶、极陈时弊、谓在嘉靖叄拾年、旧盘损坏、告官修理、富灶奸商、合谋作弊、始告于官曰盘铁重大、而难于修补、锅金敝轻省而便于置造、且盘煎之盐青而锱。锅金敝之盐白而洁。商人有取舍焉。官司听其便宜而许之。锅金敝之兴始于此。然犹官有防禁也。继而富灶与经纪合谋、再白于官曰、锅金敝虽容置买、但铁冶住在镇江、隔越长江之险置买甚难、乞要召匠开铺于扬州、就近买办、免遭覆溺、官司又堕其可欺之方而信之、遂召铁匠就白塔河开场鼓铸、而擅买私金敝者、明目张胆而为之、纵横络绎、荡然而莫之禁矣、是以各场富灶。家置叄伍锅者有之。家置拾锅者有之。贫灶为之佣工。草荡因而被占。巨船兴贩。岁无虚日。问其壹锅日煎火盐几何。谓每锅一伏火。可得火盐壹大桶。一伏火者。一日一夜也壹桶者以斤计之。可得贰百余斤也。夫壹锅日计火盐可得贰百斤。则拾锅一日可得贰千斤。百锅可得贰万斤。各场终岁。殆莫计其几千百万矣。多方缉捕。可得而止之乎。今欲将铁匠即日逓回镇江原籍。不许留住扬州开铸。以绝其私煎之具。各分司官督令各场官吏亲诣各灶。督同总催灶头。逐场逐户。查报砖池若干。私池若干。盘铁若干。官金敝若干。私金敝若干。尽数开申以凭酌量。每场用盘几角。用金敝几口。计壹场额盐若干该用锅金敝若干。如盘铁不便煎烧。从宜易以锅金敝亦可也。但须官为置造。每壹官金敝、必　运司花押、无花押、则为私金敝、置私金敝者、比照私盐千斤、坐以重罪、有犯而不举者、则同灶连坐、本场官吏坐赃并究、至于晒盐场分、私筑盐池者、尽行填塞、每岁廵盐御史、出其不意、倏委一官行查、庶几法禁严而私盐绝、私盐绝而兴贩息矣、葢盐徒之出没无定、而廵缉为难、灶户之煎煮有常、而禁捕为易、其本又在三分司官、各在本场住札、以时督率场官廵视讥察、则弊端无所逃矣。否则以边海产盐之地。而尽委于拾数场官。而责其令行于奸灶。私煎私金敝。其可得而尽禁乎。说者又谓盐法固在通商、尤当恤灶、假令尽禁私煎彼贫灶日不聊生、将何所资以为衣食、俯仰计耶、此其虑诚然臣愚、则曰置私金敝私池以私煎者。非贫灶之力所能为也。贫灶无立锥之地不过自食其力耳。惟富灶累赀千万、交给场官。串通总催。大开囤鬻之门。坐收垄断之利。若一槩姑息。而不思所以处之。是所恤者小。而所妨者大也。此私煎之所以不可不禁也。
　　专利偏累者作何调停　一酌处引价、查得　国初原无边商内商名色。自边商难于守支。故卖引于内商。内商难于报中。故买引于边商。一专报中。一□守支。其初盐法疏通。引可速卖。盐可速掣。彼此交易。两利俱全。今盐法不行。在内商有支盐上堆。数年而不得掣者。则其不乐于买引。非得巳也。势也。由是抑勒减价之弊生。而边商始蹙额矣。在边商有中引到司。数年而不得卖者。则其告掣河盐。亦非得巳也。势也。由是展转增价之议兴。而内始侧目矣。輚相攻激。视为寇仇。故曲示调停。河盐掣三单。淮盐掣五单。葢以边商之报中也。揭资于一二年之前。转粟于数千里之外。栉风沐雨。履危蹈险。甚至官司逼勒监。并鬻产以应其求。及赍仓钞到司、而又苦于内商之抑勒、若非超掣河盐。激励而鼓舞之。即诸商解散、边塞空虚。将欲导其流而先竭其源。将欲强其枝而先戕其干。为　国家飞挽者谁与。此河盐诚不可不掣矣。又据边商吕应麟等赴臣控诉、执称河盐既行、即内商堆盐守支年久、深以壅塞为患、若分拨引目、必待八年以上、方得掣卖、坐受亏损、虽至愚者不为也、故边商至此引既不能贱售、盐复不能守支、亦于是乎坐困矣臣反复咨询、乃知边人中纳粮草。利在卖引以资奇嬴之利。朝入淮而暮还家。乃其情也。今留滞他乡淹踰岁月、关给引目、收买余盐劳苦万状、边人何以堪此、况余盐纳价、动称巨万、负重资而奔走南北、往返畏途、岂无他虞、且闻告掣河盐、坐规厚利者、多系截买之人、于沿边报中者无与焉、故质之舆情、皆称河盐之行否、而盐法之通塞、随之近查内商支盐上堆、比三年前十减七八、人情向背利害较然。河盐决不可不停矣、然停掣河盐、而不详议引价、即彼此纷争、何时而定、巳经札行兵备道、召集边内二商、从公酌议、将边商引价、着为三等、分拨见引、淮南定银玖钱、淮北定银捌钱、分拨起纟氐关引、淮南捌钱、淮北柒钱、分拨到司勘合、淮南柒钱、淮北陆钱、剂量得宜、彼此称便、若非设法再为区处、则将来内商之抑勒、边商之坐守、犹夫故也、今令内商将的名报出、造册在官、如遇支盐、到桥顶坝、行令白塔河安东坝各廵司验放盐船、如商人该掣盐壹百引、务要见有新引壹百引、方准造单呈掣、验毕用印钤记、不得再照、如无新引、不许过桥入单、臣覆审各商、心悦诚服、谓处分曲当别无异词、以后边商上纳粮草、内商分拨引目、彼此相济、着为定矢见、若边商仓钞巳到。而内商执拗留难。其法须运司库中先有余钱俟边商至给银取其引日则内商不得□减价值矣许边商赍送运司。照数给价。以便即日回边。凡有引目在官。内商依原价承买。其官给价银。乞暂留割没余银贰拾万以备支用。转移之间当不出三月外。即原银照常解部矣。数年纷争。寝于一旦。停河盐固所以速淮盐也。恤边商所以厚内商也自今论之。边商跋涉诸艰。视内商何啻什伯。葢内商利重则趋。利轻则散。盐斤非价贵不卖。余盐非价贱不收。虽有守支之劳。终获自然之利。是专利者内商。偏累者边商也。告掣河盐。乃其不得巳之下策云耳。　国初正盐之外。原无余盐。随到旋支。随支旋掣。故不劳余力。而引目疏通。今超掣河盐。似为边商得利。然支掣之费。浮于内商。而转贩获利。复远不逮焉。所得无几。而利归称贷之家矣。然则边商亦何乐而为此耶。故边自以为偏累。而以专利恶内商。内商亦以为偏累。而以专利仇边商。其趋利也。犹水之无坊也。苟无所底止。则横决之患。孰能御之。惟引价一定。则停河盐于边商不为摧抑。行淮盐于内商不为偏利。在此无濡滞之患。在彼无觖望之私。二商相为表里。本相济而非所以相病也。　一拆盐铺户、查得各商掣盐之后、运赴各卅县地方不能亲卖、即有司查报殷实之家、督令承买随便转贩、而先以盐价给商人、谓之拆盐铺户。各该地方去盐场隔远者。私盐不到。官盐大行。铺户皆乐为之。私盐既行则食官盐者少故庞都御史建议□淮扬二都额派而派之他处具后袁疏理以为淮场二大郡何以少派故有二郡食盐之议复设法足其额数惟淮扬地方。附近盐场。民间买食私盐。视官价减十之七八。以致铺户之盐。无地消遣。官商征价。破产包赔。且报充之时。有力者皆夤缘脱免。淮中人之家。乃身任此役。其为累葢百有余年矣。完销引目。追并甚难。盐法壅滞。此亦一端。臣初入境、即纷纷赴诉、因召集各处水商、细加访问、各称大江以南、地广民一、食盐数多、随宜分派、再增壹贰拾万引、绰然有余、巳行兵备道面审诸商、开坐数目、查二府拆卖之引、计陆万有奇、均派各省地方、无致徧累铺户、似得调停之法矣、或谓盐法之行、当自近始若附场各州县军民、通令坐食私盐、恐非所以明法古有计口授盐。而纳直于官。其法似为可行。请查各州县户口册、酌量差等、尽以官盐付掌印官、照里分授、而岁征其价解司、庶法守画一、远近无议、夫私盐之禁、律例甚严、若使法不能行、则课额何由取足、但盐之给散、银之追征、户口实数难凭、未免日扌曾烦扰且贫难军民、肩挑背负、易米度日、原不在法禁之内、则民间买食、亦不尽禁可知也、况闻有汲水为卤。而终岁不食盐者。即一槩派征可乎。夫革去拆盐铺户、使免偏累倾家、无容议矣、若使近场居民尽食官盐照常纳价、似为难行、宽一分、则民受一分之赐。此实有望于　陛下特恩也　一报中粮草、查得各边开中盐粮。务要量彼处米价贵贱。及道路远近险易定夺则例具　秦。召商中纳。此　祖宗成矢见也。迩来边上中纳。多不依时估。又虽依时估。而转运交收。领给勘合。其间私费尤难尽言。甚或以劝借为词。而阴行科罚之访边商之不堪命久矣。粮草涌贵。商人规避遂督责沿边有司。或报殷实富户。或捉原日商人。驱逼上纳。如捕重囚。其间鬻田宅。括资财。破家以奔命者。饮泣呼天无从吁告。可胜叹哉。夫　国家以盐课供边。其利甚大。往年权贵之家。属托夤缘。欲染指于其间。犹恐不入手。边上中盐法止许商人中纳不许土著人户中纳此祖制也今商人之散。招之不来。而逼勒富民代之。此其利害较然矣。轻费无穷。民力有限。以九边兵食大计。而偏累无辜。固非仁人之所忍闻。亦岂备边长久之计耶。臣生长东南、于商人中盐纳粮草利病、纤悉未得其详、独念利之所在人必趋之、惟裁抑巳甚、则严父不能强其子、岂势力之所能驱遣乎今议于商人报纳粮草、曲加存恤、减斤重宽斗头、计时估若干、仍量洞数目若干、以补其各色私费、至于科罚劝借、通行禁革、仓钞勘合、给不踰时、凡能宽一分使商人受一分之赐、莫不极力为之、其间别有区处事宜、关系内地盐法、有非边臣所能径行者、乞行各边廵抚及管粮郎中等官、随事拟议、务要委曲周全、勉为商人计、各不时题　请、行臣与廵盐、御史加意筹划、内外相通、互为变通、必使盐法大行、商人辏集、始为千百年永利、其责报商民、逼纳粮草、不知此法创自何年、乞行沿边抚按衙门、早为区处、母令偏累倾家、各另具足边长策以　闻、庶转输常继、而边民赖有宁居、积贮常盈、而司农不至告匮矣、
　　行盐地方、今昔不同者、作何定拟、　一行盐地方、照得淮盐之利、所以甲于天下者、以行盐之地、周徧广阔、而流通不滞也、江西一省、先是南赣袁吉四府、俱借行广盐、以资赣州军门兵饷、近该廵盐朱御史、题奉　钦依、袁吉二府时食淮盐时食广盐数数争执大要江西有兵事则食广盐无事则食淮盐也改令袁吉二府。仍行淮盐、旧地既复、盐法渐通矣、寻闻军门具　题、仍令吉安一府复行广盐、夫广盐之行。专为兵饷计也。今淮盐愿纳兵饷。亦何以异于广盐哉。复原额行盐之地。纳军门兵饷之银。可谓彼此两全矣。既奉　明旨、复中易之、彼各为地方用情、诚非以此为争端也但赣州与吉安一水连接。河流如飞。不信宿可达临江。直抵南昌矣。若广盐行于赣州。而吉安不与焉。则于万安县临河喉咽之地。设官盘诘。禁捕私盐。庶几无欃越之弊。今既达吉安。即昼夜横行。孰能捕之。近审水商。皆称广盐满地。淮盐不行。非惟吉安地方。朝更夕改。即袁州临江等府。亦不能发卖矣。各商推避、纷纷有词、虽经派给水程、绝无一人认领、岂其逐利之心、故有所择哉、盖或淮或广。与夺无常。官盐私盐。势难并发。商人之违从靡定、有司之禁令不行、虽至愚者、亦不敢投足于其间、自亏资本矣、今查广盐每引纳军饷银壹钱贰分、若淮盐到吉安、照此纳税、恐偏累不均、合无于通省淮盐、每引均派若干、先令纳税、然后准其发卖、每年务足原数、类解军门、则行淮盐、是即行广盐也、在先年巳　题有年案、奚容中变其说哉、否则吉安既行广盐、而袁州临江皆非淮商所乐就矣、坐失二府之利、皆自吉安致之、往于峡江设浮桥为杜绝广盐之路、曾未踰年、尽行毁灭、皆盐徒恶其厉巳、而以洪水冲激为词、此往事有明鉴也、江西十三府、而六府不行淮盐、欲引目之疏通、其势能乎、湖广如衡州宝庆永州彬州、查　旧制俱系两淮行盐地方、向闻各府执称两广军门明文、通行广盐、以致淮商不入其地、而广盐自此盛行、若非剖断分明、未免依违无据、查得廵盐御史　题称淮商若到、量免抽税、以资剥浅之费、必待淮盐卖尽。方许广盐发卖。仍抽纳税银解布政司、随便解部以给边需、曾经题奉　钦依、似难别议、但广盐既许兼行、而复使暂让淮盐、彼此互市、谁能御之、且军门题　准明文、未知有何考据、征银解司解部、未闻定数几何、臣愚乞行该部查两广军门、曾否于何年题　请、为何年用兵、各府每年征解税银若干、有无完欠若干、仍咨湖广廵抚衙门、备行该府守廵及盐法道通查各府盐额、每年应消若干、应纳饷银若干、若论其价则行淮盐不如行广盐淮盐与广盐至此。道路险夷。果孰为便。或淮盐可到。即令广盐不得仍前侵越。若淮盐全不入境。即当专行广盐。所纳课程。或应解军门以充兵饷。或应解户部以济边储。悉着为画一之规。而淮盐原课若干。应否量为末减。亦于此当有定论矣。若河南南阳府、亦淮北行盐故地也、初因淮盐少到、暂许解盐兼行、其后乃称人情向背、道路远近、独使解盐专行于一府十二州县、惟舞阳仍行淮盐、夫铜板祖宗旧制也、一旦持异论、遂起而更之、初云暂许兼行、今则全夺之矣、淮商未闻以远道为辞。南阳未尝喜解盐为近。淮北之路虽稍远。而舟行甚便。淮盐到彼。人竞得之以为食货之珍。解盐之路虽稍近。而驮载为难。每遇雨雪载途。连月不到。即价直高腾。复插和沙土。人甚怨之。臣尝面问扬州府知府卫东、楚江县知县方九功、皆南阳人也、悉称郡人喜淮盐、惟恐其不至、有得之私贩者、自以为出于望外、则所谓人情之向背。道路之远近。其说得无诞乎。况行盐各有地方。安得由人取介。镇江去两淮近在咫尺。而远踰数百里以食浙盐。岂不辨远近若是哉。法制所限。不容越也。臣愚欲权访兼行之说、曲示调停、乞将南阳各州县分而为二、某州县行淮盐、某州县行解盐权一时之宜、为目前之计、待会议既定、然后永久尊行、是亦疏通盐法之一端也、再照两淮之盐、流布各省不为不广矣、自今观之、江西之南赣吉安、湖广之衡州永州宝庆郧阳彬州、河南之南阳、皆行盐故地也事变无常、遂为他省侵越、竟不能悉举而复之、地方日见促狭、　国课日渐加增、原额正盐、诚不暇论、彼数拾万余盐、将安所消遣乎、葢盐法之行也、譬则水焉、上流壅则导之、下流壅则疏之、所谓上流者、西北飞挽之人是也、所谓下流者、东南行盐之地是也下流之壅滞、而欲上流之疏通、虽有绝伦之才、亦安能为神输鬼运之术哉、
　　本色折色今昔不同者作何定拟　一议处本　窃惟淮盐供边、其利甚大、而山东长芦次之、故全纳本色。惟两淮为然。山东长芦俱纳折色。仍搭配两淮。如遇年丰愿纳本色者。听从其便。此定例也。除山东长芦无容别议外、以两淮言之、边中海支、原系　祖宗旧制、白弘治五年户部尚书叶淇、以边粮二斗五升、支盐一引、费少而利多、遂改令纳银、发边籴买、初年甚以为利、其后边粮腾贵、积储空虚、淮盐仍中本色至今犹然而议者不考以为尽行折色寻复开中本色、而飞挽艰难。商人利薄。大非往时矣。故论者每归咎于淇、谓其废坏　成法、自改折色始、而不知自淇改废者。今巳复其旧矣。每盐一引、洪武初年、纳银八分、永乐年间、纳粮二斗五升、官之征甚薄。商之利甚厚。葢取给边费者。不专于盐课。故未暇深较也。臣至两淮、吊查各边仓钞、每盐一引、官价伍钱、其间所纳粟米。虽时岁之豊歉。道路之夷险。不能尽同、然每引所纳。多者五。六斗。少亦不下三斗以上。其路近而价贱者。将及一石。则其视　国初不特倍之矣至于解部余银。每年六十万。此皆正德以前所未有也。而边饷常缺。大司农往往告匮。其故何哉。葢尢边额供之数。以各省民运为主。屯粮次之。此十例也。而盐粮乃补其所不足。亦千百十一年。先年民运屯粮。岁盈常数。故中盐纳粮草。多在缺乏之时。开中不常。故引价腾涌。此盐法所由疏通也。若谓每引纳粮二斗五升。即能充实边储。计淮盐七十三万五千引共该边粮一十八万三千石有奇其能尽给诸边之费否乎今各边中盐一引。官价五钱。甘肃四钱五分。尽令中纳本色。决不可纷更矣。若改纳折色。事出权宜。此弊端不可开也。议者谓余盐开边。最为大利。种种论列。确乎可行。抑不知灶户余盐。本无常数。若商人报中支盐不知令灶户出办乎抑商人自买乎额外加派。灶户决不能胜。若商人既纳粮草。复令买盐。不知其能堪否耶况报中正盐全倚余盐为利若尽纳本色即耗损多矣虽强之必不就也。且余银纳于运可原在掣盐之后。随时营办。易于斡旋。孰不畏其所难。而乐其所易哉。责人之所不能。事必不立。强人之所不欲。法必不行。臣愚谓余盐以折色解部。此不易之法也。至于革去余盐。则引目易销。诚救时之论。然困商病　国。灶亦苦之。其弊殆有甚焉。葢行盐地方数千里、人民亿万家。若止行正盐七十万其何以足用乎此余盐决不能革也。且各场灶丁。皆倚此为命。私贩之门。不开。即枵腹死矣。若稍弛其禁。则百万私盐。横溢远近间。欲官盐之不壅滞得乎。故征银解司。发边籴买。较之开中本色者。不为大相悬绝。一旦革除。则课额大亏。商灶绝望。于盐法何利焉。况改行小盐。每引量减其数。而引月立见疏通。又何必尽革而后可也。
　　一禁止截卖、查得内掣盐之后、即发水商承买、给与水程、各照行盐地方、前往各府投引发卖、近有奸商乘时规利、常以中途得善价、辄便截卖、所领官盐、全不到原派地方、以致食盐缺乏、众口嗷嗷、阻坏盐法、莫此为甚、今议内商掣盐之日、转贩水商、即查其的确姓名籍贯、取结投司、备将水商原泒某府州县地方、通呈廵盐御史、行各省盐法道、转行各属稽查若过违限期四月以上不到、即便呈廵盐衙门、以凭移文水商原籍严行追究、连内商一并提问庶官盐无往不达、而各省之民、并受其益矣、
　　皇明经世文编卷之三百五十七终

《皇明经世文编》　（358～371）/五百八卷　（明）陈子龙等 选辑
　　皇明经世文编卷之三百五十八
　　华亭徐孚远闇公　宋征璧尚木　陈子龙卧子　李待问存我选辑
　　许清胤价夫参阅
　　庞中丞摘稿二（奏议）
　　庞尚鹏
　　奏议
　　清理盐法疏
　　清理蓟镇屯田疏
　　清理宣府屯田疏
　　清理辽东屯田疏
　　清理盐法疏【山东长芦塩法】
　　窃惟天下之法、固未有全利而无害者、惟较其利害之轻重、择利多害少者为之、在善于调停而巳、长芦山东之盐法、较两淮疏通为易、然其间利害相寻、亦未尝无可言者、谨遵　敕谕、明条开列上　请、乞敕该部再加查议施行
　　阻滞者作何疏通　一山东运司永利等八场原应本色盐八万三千余引、嘉靖二十九年、因官基等十一场遗下逃丁折色盐四万二千七百余引、奉例改行八场买补、遂增至一十二万二千一百引有奇、今积滞之数、计五十七万七千九百八十三引、边商内商交受其病共称买补之盐、数至四万、此壅滞病根也、臣查得入场每年常掣小引盐十二万、解部余银、通足原额、惟买补勘合、积累数多、以致引壅盐贱、诸商告讦、迄无宁时、若将买补四万引。暂停开边。则数年之后。尽见疏通矣。但念粮草缺额、无从处补、事势恐难遽行、因召集边内二、面示以不便状、各商即欣然告臣曰、今日盐法之壅滞、不专在新增买补、而盐包重大、亦此一端也蒙加给酬劳盐、及节蒙新例增添大包、每引至五百六十斤、行盐多而消引少。安得有疏通、之期。今酬劳盐斤、愿行裁革、每包每引系正支者五百斤、系原额八场买补者、四百五十斤、每年应掣十二万六千、小引之中、共增出二万三千五百五十四引每引俱四百五十斤、纳余盐银三钱二分五厘三毫四丝、共该银七千六百六十、三两三钱二分、除将六千四百九两八钱七分解部发边、抵克四万引粮草外、尚余银一千二百五十三两四钱、一体解部、臣反复深思、两利俱全、无踰此法。待积引疏通、然后照原额开中未晚也、此皆出自边内二商恳切之至情、臣独谓其筹划曲全、使公私兼济云尔、况两淮商人减搭配山东四万引、尤其情之所乐趋者　一山东官台等十一场、舟楫难通、商贩不至、各场灶丁、例许煎盐变卖、抵纳课银、往往被官兵以私盐捕之、竟无地转贩、真所谓夺其食而复扼其喉矣、节经题奉　钦依、给以小票、每票该盐五百六十斤、共纳银二钱五分、内一钱五分、作本丁课银、一钱作余盐银、各编定行盐地方、不得私相搀越、及不许溢出青登莱三府之外、随盐给票、按月纳银、印铃总发于运司、挂号截角于州县、场官据票以征课、灶丁执票以行盐、综理周详、宜乎公私兼利、无不可行矣、然法立未几、寻复中废、何耶、盖灶丁之贫富不同。上丁每年课银八九钱。中丁五六钱。下丁一二钱。量力征科。岁有定额。今每票银二钱五分。无论丁力之等则。无问盐货之多寡。立限追票。一槩取盈。为力既难。孰能强之。且灶丁领票一张。畏避纳银。经年不缴。虽驱而之州县。势必不能也。况一入官门。便有苛索。彼何乐而受制官吏耶。往往减价贱售。私通盐徒。而府卫州县廵盐官复以私盐比较。追捕甚严。以致私贩成群、望风拒捕、鬬杀之祸、所至有之、其为地方之害、非一日矣、斯皆法禁太烦、更相牵制、遂致沮格不能行、查得青登莱三府、凡军卫有司廵司等衙门、每季责捕私盐三十斤、每斤银一厘、共银九百三十六两、岁所解者、常不及三分之一、多系扣追民壮工食、量为抵偿、故不得不强捕灶丁之盐、以宽已责也、今自臣愚揣之、各场灶丁。既照额纳课。则其所煎卖者。不得谓之私盐。而诸色人等。日与之交易。亦不得谓之私贩矣。葢课银既纳于官。灶盐即官盐也将何名而以私盐捕之哉。今议灶丁每户给与印信小票。内开上丁几丁。每丁该正课银若干。中丁几丁。每丁银若干。下丁几丁。每丁银若干。各就场分远近。及府州县丁口繁简。彼此搭配。明开票内行盐地方。不得侵越。运司用印钤葢。各照年分给发。除额办正课外。每年上丁止纳票银二钱。中丁一钱。下丁五分。其票每户各给三张、以便分行执照、票银随正课、依期追纳、有诈称无盐、不愿领票者、查出重治、其原不在场煎盐、止纳正课者、不必给票、各府卫州县廵捕等官、如遇灶盐入境、无印信票照、及虽有票照、不系原定行盐地方、实时执捕、并以私盐论、此外不许仍前滥行骚扰、共各该衙门、原捕私盐额数、尽行豁除、即以票银抵补、当亦有余、自此盐法疏通、而灶丁无抑勒之患、其利一也、盐禁报罢、而官捕免责追之劳、其利二也。贸易公行、而盐徒绝格鬬之祸、其利三也、凡挂号截角、一切繁文、通行裁革、地方民灶、莫不相安、而各得其所矣。或曰、每票纳银二钱五分、其利无穷、若行此法、不坐亏损乎、夫灶丁既纳正课、巳足原额矣、复行加征、何以堪命、宽一分、即灶户受一分之赐、况前后议给小票、皆不能行、往事巳有明鉴、何必强其所难、再照山东灶丁、俱系十年清审一次、岁月既久、消长难齐、合改为五年一清、庶无偏累不均之弊、及济南府所属滨州武定沾化蒲台海丰利津新城等九州岛岛岛岛岛岛县、附近盐场、官商愿兴贩入其境、往年已令灶丁纳银给票发卖、其各州县追捕私盐、悉照青登莱弛其禁、则近场之地、盐法通行而灶丁亦与有利焉、　一蓟镇开中布花盐、每年两淮玖千余引、长芦四万五千余引、自四十年起至隆庆二年止、积下淮盐七万引、芦盐三十六万引、今据各商告称纳过淮盐粮草三万引、芦盐一十五万引、实收仓钞、俱巳投到运司、而户部管粮衙门、拘泥旧规、务要每年粮草俱完、方行类填勘合、以致未纳者观望畏难、已纳者迟回坐困、盐法壅滞、粮草缺乏、无怪其然、乞查照近日题　准事例、每年三千引、共填一勘合、不致展转留难、庶使商人闻风争先、积滞之勘合、自此疏通矣、
　　私贩者作何禁制　一查得北直隶山东河南各州县地面、中多咸卤、私煎货卖者、比比皆然、以致私贩横行、官盐壅滞、弊端坐此、乞行直隶兵备道山东河南盐法道、通查民间私煎地亩若干。每年盐利若干。从实体勘。无容隐漏法。应禁治者。即严行杜绝。仍许人首告以凭拏问。其有地本咸卤。不生五谷。若复禁止私煎。是绝其衣食之源矣。必从长议处。断令依额纳盐。发官商领卖。或给印信小票。令其肩挑背负、易米营生。不许乘机搀越别境。务要与官盐全不相碍。方许酌拟遵行。此亦便民一策也。
</div>
    <div class="pagination">
<a href="皇明经世文编_page124.html">上一页</a><span>...</span><a href="皇明经世文编_page120.html">120</a><a href="皇明经世文编_page121.html">121</a><a href="皇明经世文编_page122.html">122</a><a href="皇明经世文编_page123.html">123</a><a href="皇明经世文编_page124.html">124</a><span class="current-page">125</span><a href="皇明经世文编_page126.html">126</a><a href="皇明经世文编_page127.html">127</a><a href="皇明经世文编_page128.html">128</a><a href="皇明经世文编_page129.html">129</a><a href="皇明经世文编_page130.html">130</a><span>...</span><a href="皇明经世文编_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
