<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 128 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 128 页/共 192 页</h1>
    <div class="content">邑旧有育婴局。内江李侯春暄之来宰也。以邑多溺女。筹裕局中赀费。令民闲生女不能举者。畀局育之。意至厚。虽然。瑶以为侯兹举。但能育贫家女。不能禁富家之不举女也。何以言之。贫家固多不举女。然乡俗恒自幼抱养于人。今又增育婴赀。是贫家溺女之风当少息。至富室之民。侯虽设百育婴局无济也。富家之所以溺女者。非育之艰。乃嫁之艰耳。乡俗嫁赀日侈。从厚恒至罄产。不厚则为夫家厌薄。且有因之弃其妇者。妇人之见。以为异日使其女不见重于夫家。或至郁郁以死。不若即死于堕地之初为尤得也。坐是相习成风。往往富家尤甚。吾故曰侯兹举。但能育贫家之女。不能禁富家之不举女也。然则如之何而后可。则惟有令富民嫁娶从俭。定以准式。使之无所踰耳。周礼。凡嫁子娶妻。入币。纯帛无过五两。宋范忠宣公娶妇。赀送丰备。公命毁于庭曰。无坏吾家法。孙觉知福州。其俗厚于昏葬。费无艺。觉裁为中法。使赀装无得过百千令下。嫁娶以百数。夫民闲之习为奢侈。岂其本性哉。亦病于习俗相沿。不能以一人矫枉之耳。有贤守令循礼立制。严为之禁。无论贫富。必皆鼓舞乐从。所谓下令如流水之源。顺民心故也。侯悯吾邑溺女者众。既募赀以育贫家之息矣。诚大召邑人于庭而谕之曰。嫁女无得过侈。且定其制为三等。稍富无得过百缗。次富无得过二百缗。极富亦不得过三百缗。违令则以所过之资。入书院为生徒膏火。着为例。娶妇之家。有争论资财者。乡党勿齿。讼之官。罚无赦。如是。则嫁娶从侈之风必止。而溺女恶习。可不禁自息矣。不佞因李侯孜孜好善之心。推广言之。以复于侯。且以谂邦人君子。庶几思所以广好生之德。而无狃于妇人女子之鄙见。因以绝其残忍之习欤。昔马融有言曰。丧葬之礼约。则终者掩藏矣。嫁娶之礼俭。则婚者以时矣。夫嫁娶之礼俭。岂但婚者以时哉。且以免母子相残逆天违道之孽。居上者顾何惮而不令于下。为下者又何所忌而不从其令哉。

　　四禁告示　
李宗羲

为剀切晓谕事。照得本部院访闻晋省向有刁风恶习。牢不可破。若非严行禁止。何以厚民俗而全民生。兹将应禁各条。开列于后。一禁讼师唆讼。讼则终凶。载在经典。诬告反坐。律有明文。夫小民岂皆刁猾。其敢于妄控者。多由讼师暗中主持。彼遂恃以无恐。殊不知若辈以刀笔为生涯。名为帮忙。实则图利。凡遇户婚田债细故。无不百计挑唆。一被其愚。往往缠讼不休。或致倾家破产。或致带锁披枷。种种苦情。追悔何及。嗣后倘遇忿争之事。务须再三忍耐。断不得轻易涉讼。如系万不得已。亦祇宜据实申诉。切勿听人唆使。砌词诬控。自贻伊戚。至于积惯讼棍。罪应充军。现经严密访拏。有犯必惩。亦当革面洗心。各安本分。毋再簸弄乡愚。自蹈法网。之戒之。一禁藉死图赖。晋省民多轻生。妇女尤甚。推原其故。一由不能忍气。一由有意害人。其不能忍气者。性情褊急。一有忿恨。心如火烧。既不前思后想。又不向人剖辨。除却一死。无路可走。殊不思人身难得。既死不可复生。何妨稍为忍耐。且在人固属无理。自己亦或有不是。平心思之。自然忿气渐消。不轻易寻死。其有意害人者。一忿之差。投投井。不论事之大小。不计理之是非。以为舍此一身。便可报复。不知轻生无抵命之条。图赖有应科之罪。是欲诬陷他人。反害自己亲属。务必湔洗积习。勿再妄生拙计。倘或执迷不悟。仍敢藉死图赖。定将尸亲按律严办。决不宽宥。一禁厚葬。晋省盗墓之案。层见迭出。而妇女之墓尤多。细访其故。盖因三晋陋习。葬具太丰。而于妇女装殓衣衾之外。加以珠宝首饰。更有母家以女所遗之物。弃之不甘。取之不得。于是多方争索。尽以殉葬。不知埋金玉于冢内。徒启盗贼窃发之心。劫墓开棺。尸骸暴露。是厚殓反以贻祸也。纵拏获盗犯。照例严办。而夜台剥斲之伤。仍归无补。与其追悔于事后。曷若弭患于未形。用是普告闾阎。禁止厚葬。黜华崇俭。则盗风自息矣。一禁溺女。天地有好生之德。父母有爱子之心。虽生男生女。似有区别。而在天地均属生灵。在父母同为骨肉。何可故意伤残。兹闻晋省溺女之风。各属均所不免。而平定榆次及南路为尤甚。初生一女。勉强存留。连产数胎。即行淹毙。甚至见女即溺。不留一胎。忍心害理。大干天和。皆由贫者衣食维艰。惮于抚育。富者吝于赔嫁。相率效尤。殊不知天地生一人。必有一人之养。况嫁女原可量力。些小妆奁。亦于家计无损。何忍一经坠地。顿起杀机。是以律有专条。罪不减于故杀。家多绝嗣。祸实起于害生。嗣后有生女者。宜如生男一般。勿再溺毙。倘敢狃于习俗。复蹈前愆。惟有按律治罪而已。勿悔。以上四条。尔军民人等皆当细心体会。父戒其子。兄勉其弟。勿为刁风恶俗所移。致负本部院厚望也。特示。

　　佛教格言　　
俞正燮

南史褚裕之传云。进药晋恭帝。帝不肯饮。曰佛教自杀者不得复人身。检晋书恭帝纪。亦言帝深信浮屠道。宋书彭城王义康传云。遣中书舍人严龙赍药赐死。义康不肯服药。曰佛教自杀不得复人身。便随宜见处分。乃以被掩杀之。法显佛国记云。王舍旧城外。有比刍欲自杀。复念世尊制戒不得自杀。又有法炬译比邱避女恶名欲自杀经所说之事。近见杨式传果报闻见录。载康熙七年五月镇江张大事。语亦相近。其言大有利益。惜世之刊善书者不知采此。宋朱弁曲洧旧闻云。太祖从周世宗取楚州。州人力抗周师。踰时不能下。既克。世宗命屠其城。太祖至一巷。见妇人断首在道死。而身下儿。犹持其乳吮之。太祖恻然为返。命收其儿。置乳媪鞠养。巷中居人。因此获免。乃号因子巷。叶梦得避暑录话云。避贼者。以婴儿未解事。不可戒语。恐啼声为贼所觉。则弃之道旁。有教之为绵球。随儿口大小为之。置口中。使满口而不閟气。置甘草未渍水球中。儿有所咀吮不作声。又绵软不伤口。或镂板印贴通衢。靖康建炎中。全活婴儿甚多。今案自杀不得复人身。此佛语亦当镂板印通衢者。

　　戒杀文　　　　　　
姚莹

人虽残忍。不能生而杀人。其始必有所由。以渐至于日滋月长。而后残忍之性成。盖机之萌也蚤矣。杀物者。杀人之机也。苟充无欲杀人之心。则吾有取于释氏矣。戒杀放生之说是也。世之好辩者有三难焉。一则曰物无知也。一则曰妇人之仁也。一则曰此浮屠氏法。非先王之教也。噫。可谓不思其本矣。天下之物。惟死则无知耳。苟蒙血气而生。未有无知者也。然即使无知。而我不惟其义。惟其知。是天下之蠢蠢者。皆可杀欤。夫知之有无。物非得已也。业不幸而无知。又从而加之以杀。何物之重不幸也。所谓妇人者。谓其知爱而不知劳。能养而不能教耳。或纵恶养奸。噬脐贻患。故谓之妇人之仁。岂必残忍而后为丈夫乎。世之杀生者。杀之吾不知其罪。舍之吾不知其害也。至以戒杀为浮屠氏法。非先王之教。则尤有不得不辨者。亦尝观天地所以生人物之本乎。原夫乾坤端倪。阴阳兆基。氤氲摩荡。黄白萌芽。天地之亭毒。本无心于人物。犹父母之胎孕。本无意于男女也。及其既生。而脂者膏者臝者羽者鳞者类分焉。谓之大兽之属。外骨内骨却行仄行连行纡行以脰鸣者以注鸣者以旁鸣者以翼鸣者以股鸣者以鸣者类分焉。谓之小虫之属。其于天地。皆父母而子育之耳。于是蠢蠢蠕蠕。各求自饱。弱者肉之。强者食之。互相吞噬。血走肉飞。当斯时也。人以虚灵之性。独含二五之精。固已得气至清。秉生特厚矣。然伦纪未立。政教未开。则亦混混沌沌。无以大异庶物。故食肉衣皮。木居穴处。争夺相杀。同类相仇。逮乎后圣有作。立之君臣父子兄弟夫妇朋友以纪其伦。定之上下尊卑贵贱长幼亲疏以辨其分。城郭宫室以安其居。水火金木以备其用。七礼以制其节。六律以导其和。而特悯其戕生杀物之惨也。故教之种五谷以为食。治丝麻以为衣。政教既开。民物大定。然后跂行喙息蠉飞蝡动之伦。各得其所而不相害。自是万物皆贱。而人独贵。天心亦有所归矣。然彼万物者。同受天地之气而生。特以蠢顽。不如人道之立。固犹然天之所悯惜。而同在子育者。如父母然。有贤子俾立室家。为之长帅。其愚不肖者。有益矜之矣。岂得贱恶而杀之哉。虞书曰。若予上下草木鸟兽。商书曰。鸟兽鱼咸若。诗曰。王在灵囿。麀鹿攸伏。王在灵沼。于牣鱼跃。又曰。敦彼行苇。牛羊勿践履。自古圣帝明王。皆能体天地生物之心。仁及庶类。万物各得其所。夫然后天心顺而风雨时。地气畅而蕃育息。人情洽而四国和。万物得而凤凰降。麒麟游。龟龙假。瑞草挺。夫惟好生之德。有以洽乎上下幽明之际也。然则古者祭祀宾客。与夫饔之馈。先王不免牲杀何也。曰。此先王之不得已也。盖血肉之食。可以充养气体。人非有清心内养者。十日不肉食。则面有槁容。百日不肉食。则体或骫骳。圣人不强人以所难。故为酌中之制。食有常牲。物有常品。取有常时。制有常法。不求远物。不珍异味。其于祭祀宾客也。于己之养有所加。以致孝敬也。

推圣人之意。岂不以为有余憾哉。故礼曰。君无故不杀牛。大夫无故不杀羊。士无故不杀犬豕。庶人无故不食珍。其撙节也如此。獭祭鱼。然后虞人入泽梁。豺祭兽。然后田猎。鸠化为鹰。然后设罻罗。草木零落。然后入山林。昆虫未蛰。不以火田。不麛不卵。不杀胎。不殀夭。不覆巢。其爱养也如此。且以圣人之功德于民物大矣。其口体之奉祭飨之仪所必不能废者。天地民物亦皆乐有以供之。而圣人犹撙节爱养之如此。故天下咸被其仁而感其诚。但见其生而不见其杀。今无圣人之功德。徒借口古礼。以济其贪残。岂仁人之心也哉。甚矣。人之惑也。惟其不惜物命。果于杀戮。日习既久。不觉其慈祥恺恻之意渐以牿亡。而刚强暴戾之心潜以滋长。一旦杀人不难矣。为其机之先动故也。嗟乎。礼始诸饮食。古圣皇教民稼穑。其功最盛于万世者。非徒谷食之良。民以无病也。自农事兴。而天下万世之物命赖以全者巨矣。儒者诵法先王。不能从其最盛。而为撙节爱养之。斯亦可矣。顾不察天地所以好生之心。而以戒杀为浮屠氏病。是所谓好辨其名而忘其实者也。亦终于不仁而已矣。

　　仁言　　
易佩绅

世俗之讹。可胜道邪。先王之制。不食肉者。惟丧礼也。荒札故之皆不举者。不备物。不盛设也。荒政弛山泽之禁。听民之采捕鸟兽鱼也。则不举者。亦非尽不食肉也。斋之变食。有王日三举之文。谓日进三太牢。固未免过甚。而要之必丰必洁也。丰者。备物以助精气而交神明也。洁者。日中不馂朝食之余。夕不馂日中之余也。不茹荤之文。不见于经。即以荤论。亦葱薤之类。凡气之辛者是也。恐其散乱神气而禁之。其义亦可采也。而要之非不食肉也。丧礼之不食肉者。食旨不甘也。荒札故之不举者。贬损也。亦有不甘之意也。与释氏之戒杀者无涉也。而世乃以释氏之戒杀为斋矣。遂以祭祀之斋为不食肉矣。偶有知礼之儒。居丧而不食肉者。人且以斋目之矣。士大夫或亦谓然矣。岂有为士大夫而未读礼者乎。读礼而全不思乎。夫曰居丧未葬读丧礼既葬读祭礼者。大功以上废业。他书无心读之。可读者惟丧祭之礼也。亦当其时愈详读之。而葬祭愈无失也。非谓不居丧者不读礼也。然祭祀之能斋者亦鲜矣。但使身心之洁齐。有不愧于斋者。则虽误以不食肉为斋。而亦可不深责也。至以居丧之不食肉为斋。则不复知有食旨不甘之心矣。即凡荒札故之不举者。皆不知其所以然矣。则不仁矣。

　　与人论祝寿书　　
陈澧

澧昨与阁下论祝寿之礼。其时座中有客。未得畅所云也。今请言之。朱子跋蔡端明献寿仪云。蔡忠惠公此帖。今始得见于其来孙谊之家。乃知昔之君子所以事其亲者。如此其爱且敬也。孤露余生。无所为孝。捧玩呜咽。不能仰视。遂请摹而刻之。以视世之为人子者。庶以广蔡公永锡尔类之志。澧亦少孤。每读朱子语。同此呜咽。每为人说。有老亲者不可不行此礼。此朱子之教也。今日不行。将来徒有呜咽而巳矣。可不念哉。夫礼者。本乎人情者也。论语以父母之年为喜。此人子之至情也。为之酒食以燕乐之。所以饰喜也。豳风当周之初。巳有春酒介寿之文。豳风即礼也。不必见于三礼而后为礼也。昨所论亭林辞祝书。此亭林亡国之恨。其为吴同初行状云。五月之朔。归生吴生持觥至余舍为母寿。饮至半夜。然则亭林固不以祝寿为非礼也。若唐文皇引生我劬劳之诗。则澧又有说。自唐以来。以生日祝寿。澧尝推其故。当由尔时人之纪年。以生日为增一岁。故于是日行此礼。今人既不以生日增一岁。则此礼不必于生日行之。今京官。多择日为亲寿者。不知起自何时。近者平定张穆为亭林年谱。考亭林之母。六月二十六日生日。而称觞乃在五月朔。盖即生日不受贺之义。然则亭林固已择日为母寿矣。惜蔡忠惠帖不传。如依亭林择日之礼行忠惠献寿之仪。真儒门事亲法矣。如非有故。不必禁止。至于世俗冠昏丧祭。事事靡侈。不独祝寿为然。在乎节之使不失儒者行礼之道而已。长者以为何如。

　　劝惜谷说　
陆庆颐

天不雨粟。苍颉乌能造字。人可辟谷。赤松奚必从游。是以贻我来牟。敬申帝命。宝兹稼穑。用厚民生。贵粟之训。灿着乎经。非若掷米成珠。吐饭为鸠。幻传仙佛。说近元虚也。庆颐假陈君榻久。习与其乡人游。共饭时。见食毕。辄留余粒。且有大如拳。盈一匊者。余讶而询焉。或告余曰。此黎川俗尚。谓留余以饭子孙者也。噫嘻惑矣。夫人留不尽之智巧以还天地。留有余之福泽以贻子孙。皆余之说也。留余粒足以长子孙。彼工心计。务蓄积者。陈粟相因。自谓后人可安坐而食。然犹不可恃。矧恃唾弃之余粒。操昌炽之左券乎哉。土饭鼠腐。子孙未蒙其利。粒米狼戾。子孙先受其殃。谋燕翼者。必不若此。且即一人之所弃约计一握。合数千人之所弃。不啻盈升。积千万人每饭之所弃。流可满壑。聚可成山。揆诸圣王贵粟天道亏盈。甚非所以弭灾祲召和甘迓丰年也。解之者曰。彻授从者。濯庖人。以其余置陶器。饲犬豕。似非轻弃五谷者。然食者视如泥沙。欲濯者贵同金玉。得乎。且以人所珍。饲物所贱。彼寡妇无田。惟利滞穗。贫民乐岁。亦食糠核。当亦闻而心恻者矣。黎川风俗醇厚。士大夫恭敬桑梓。惟此里巷相沿。犹或因循未革。意者视为小节。未及转相告诫与。抑或因利善导。进以善留有余与。荷锄汗滴。试诵盘辛苦之诗。物爱心臧。先知稼穑艰难之故。

　　禁游民议　【
金文榜

天生民而有四。士为上。农次之。工又次之。商又次之。出乎四者之外。则祝史射御医卜。种种杂技其道小而适用。其志约而近廉。虽盛世亦悬此一途。以位置一切无赖之民。若并此而不能者。则曰惰民。曰蠹民。曰无聊之民。曰杂色之民。曰不牧之民。而总谓之曰游民。三代上游民少。农人分其余食之。而势易给。三代下游民多。农人罄其有食之。而势犹促。今天下游民众矣。士废常道。而纵弛类游民。农去恒业。而贪黩类游民。工商愈多。而生路愈窄。创奇技淫巧以餬口。亦半归于游民。至于仕路纷杂。官邪日张。或流荡不返。聚于饮博。或困穷不继。堕入奸污。则无所事而游于仕宦者。益为游民之魁。由是而掾吏之杂。幕职之冘。仆御之众。兵役之疲。率皆浮浪无根着之人。倚仗势力。诱夺民财。是唐之中叶以三农而养七游手。今则农不及三而游手不止七也。军兴以来。官中召募令下。游民攘臂应之。有本非游民。而至此始为游民者。有本系游民。而从此忘其为游民者。彼既乐于为游民。人亦交学为游民。行能智虑。概不若人。而奢华靡丽之习。无一事不过乎人。风俗从此恶薄。狙诈从此起。日用服御之物。逐渐腾贵。较诸乾隆中年。其值几增数倍。在农人利于谷贵。犹可无伤。而游民辍业以嬉。乃真实受其害。即以吾苏一郡言之。道光二十九年大水。咸丰六年大旱。其死于饥饿寒冻者。已不可胜数矣。庚申城陷。强者为贼用。死于锋镝。弱者为贼弃。转于沟壑。即有狡猾者。乘闲得意。幸免一时。久之同归于尽。统计城市游民。乱后仅存十之一二。而回视田野之民。素善操作者。皆能改习他业。保其性命。纵使历经迁徙。贫病交加。其死亡之数。毕竟不及一半。是人亦何苦而为游民哉。虽然。游民不任其咎也。国家设司牧之官。既不能重农事。禁末产。悉心筹划于前。迨其失事。又坐视不救。反从而摈弃之。驱迫之。民乃无聊。展转而入于游民。夫尧舜之民。比屋而可封。桀纣之民。比屋而可诛者。教化使然也。贾谊谓末技游食之民。转而缘南亩。则民安性劝业。而无悬愆之心。无苟得之志。今大乱之后。生灵涂炭。业已十去其五。于此而力复古道。户口既少。集事较易。譬如一家中。死亡相继之后。田产尚存。而食指已减。稍费清理。即可各遂其所。且一番惩创之后。人心悔悟。又如雷击一声。勃然震动。教之以善。未有不应命者。目下新复郡县。机会万不可失。若当官者。仍狃积习。不知振作。则孟子所谓事半功倍。惟此时为然者。不诚可惜哉。不诚可惜哉。

　　汰僧道议　　
杨象济

有明知其耗国。无益于事。而无可裁。亦莫之敢议者。各省之旗丁是也。口粮给发之费。有明知其耗国。无益于事。而可以裁。亦无有议及者。天下之僧道是也。旗丁之留。以为守卫。而至今无胜兵。僧道之度。不过祝祈。而至今为国蠹。且以一隅论之。王江泾当一县二十之一。为僧道女尼者。多踰百人。是一县之中。应有二千人。合之一府。当几有二万人。以天下十三省推之。几有三百余万人。此三百余万人者。不耕而食。不织而衣。废时旷职。待养于民。宫室衣食器用之侈。亚之王侯。俗安得不薄。民安得不贫。是以男女怨旷。上干天和。伤风败俗。盗贼水火兵革之祸。恒以此也。故今日之獘不在乎佛老之教行。而在乎僧道之人众。人道之弱久矣。欲如古人所谓人其人火其书庐其居者。势必不能。今若立法。使僧道官给之牒。每县无得过百人。其女子无许舍身为尼。女尼为江浙为多。北方已少。至云南贵州广东福建。则绝无矣。故禁之易。收其田产。既汰其人。则不必多财。而人自不乏。募有愿耕者畀之。收其税如官田。不可如宋时官卖寺观等地。其妇女之属。以及士大夫家。无许入寺进香。存一处为祝厘之所。其在城外乡僻者。不复修治。嘉礼不野合。事上当准于礼。是为得体。少则易以为生。如吾所言。于三百余万中。仅存十数万人。散布天下。分食于民。不觉其绌。是每岁得省天下无用之费不可胜计。而又可使人心风俗不为邪说异教所耗敝。行之数年。后生小子。非圣人之书不读。才诡术之辈。既知无利可营。则必力为本业。而不复遁于彼法。则不必严法禁绝。如昔时淘汰沙门者。其道亦几于熄矣。或曰。僧道之途。以养夫贫无归者。夫既岁省数百万费。复使二百余万游手好闲之人。以耕以作。其所生之财。当又称是。我见古来以民惰而贫。未闻以民多而贫也。所以者。以不费不关于上。无知之辈。惕于祸福之说。涓涓不塞。遂为江河。此世道之忧。治乱之关也。他若游方行脚。持片牒出入。历千里无阻滞。脱有不诡。何以制之。今汰其十八。则人数少而往来亦寡。其亦防奸之一道乎。

　　裁严郡九姓渔课并令改贱为良记　　　　　
戴盘

严郡建德县之渔课。始于明洪武年闲。九姓则陈钱林李袁孙叶许何。相传陈友谅明初抗师。子孙九族家属。贬入舟居。使之身为贱业。无异于教坊之设。由明数百年来。渔课照完。舟中所居之妇女。名为眷属。实则官妓。日久年深。九姓之姓常存。九姓之名已难考。至于今船只名为江山。各船购买妇女。作为九姓眷属。以此营生。由钱江而上至衢州。为八省通衢。富商大贾。非此船不坐。豪宦亦然。沈溺倾覆。迷而不悟。其耗费资财。败坏风俗。未有甚于此者。历年地方长官。既耳习而以为固然。亦目而无复过问。船以奉官为名。官吏既征课银。即有不能禁止之势。然则欲禁江山船之妇女。如何而后可。则非裁建德县之渔课不能。按建德县船装册载。原额征丁口银二百一十八两有奇。雍正年闲。已摊入田地山塘。均匀带征。无庸议裁。渔课一项。仍照旧征银九十四两五钱五分八厘。内除解藩司衙门银。无闰之年。一十七两八钱一分。有闰之年。一十九两六钱七分一厘。余系府衙门修仓充饷等用。皆属可裁之款。余乃为之请于大府。将九姓渔户课钞。永远裁革。于　国课无损。于人心有益。并准九姓改贱为良。先是乾隆年闲。议准山西陕西削籍之乐户。改业为良。报官存案。祓濯旧污。阅时久远。为里党所共知者。不阻其向上之路。惟以报官改业之人为始。下逮四世。本族亲支。皆系清白自守。准其报捐应试。浙江九姓之渔户。悉令地方官照此办理。乃因渔课未裁。百数十年。各户仍习贱业而未改。今九姓之课。既准裁免。九姓之人。可以改业矣。虽改业报官。必须四世清白。方准照办。然业已为良。耕读工贾。应悉从其便。如有势豪土棍。藉端欺压讹诈者。严行查禁惩治。以儆刁风。我　国家之立法。至周且备。是在地方官遵而行之。从此渔课裁而九姓之妇女不准再作娼妓。所以节其流也。渔课裁而九姓之民人可以各安生业。所以清其源也。今大府咨部裁革。诸宪亦出示严禁。庶数百年之民患可除。而积习为之一变。其所以维持风化者。岂浅鲜哉。

　　缕陈密查邪匪诳毒情形片道光二十六年　　　　　　　
李星沅

再人情厌常喜新。每藉不经之谈。侈为不刊之论。道听涂说。以讹传讹。而其害中于地方。其几伏为事变。唐臣韩愈有云。甚矣人之好怪也。不求其端。不讯其末。惟怪之欲闻。则诚慨乎其言之也。如本年夏初。浙江萧山县义桥临浦等镇。偶有幼孩暴卒之事。因之传单四布。远近哗言。江苏各属城村。以邪匪诳毒。禁食果。穷檐小本贸易。以果为生业者。遂终日不得一钱。蚩蚩者轻去其乡。人地生疏。辄谓形可疑。横加诘。甚至丛殴以后。再行捆送。经府县当堂研试。共信无他。一面严禁妄拏。出示开导。令各安居乐业。毋为浮言所惑。民心始就帖然。至六月中旬。又传浙江上虞县。有睡中迷魇者。有闻腥风发晕者。有纸人夜出攫食暗翦鸡毛者。及委员分途确查。则仍绝无其事。此必前说已穷。更易一说。以新耳目。非奸民乘机恐吓。图便穿窬。即游民好事播扬。凭空杜撰。以尼山所不语。致郑人以相惊。如蜩如螗。为鬼为蜮。臣等愚昧之见。窃以事难理喻。惟在主乎其常。妖由人兴。尤必镇之以静。虽采生折割。幻术何穷。而乍见恻隐。良知所共。果有邪匪诳毒。直省风行。地方文武各官。非丧心病狂。当不忍为讳匿。且此项邪匪。既将伐掘于其死。何不拐骗于其生。又安知毒毙之儿。其心肝脑肾。即探囊而取耶。又能禁被害之家。皆箝口结舌。不一鸣之官耶。现在比户相安。前说尽息。仍由臣等迭饬各属。随时随地。认真设法跴访。其查办不力。稍涉粉饰者。即行指名撤参。惟以有无报案为凭。一切无稽之言。相戒勿听。盖风会邪正之判。人心动静之机。隐系于此。不敢不深思熟虑。谨再据实缕陈。伏乞　　圣鉴。

　
卷七十五　兵政一兵制上

　　前因时论十九兵制
吴铤

恽子居曰。古者士可以为农。农可以为兵。后世驱士于农而士坏。驱农于兵而农坏。泛令之。则诡入诡出于二役而无用。严束之。则积怨蓄怒于一役而不安。是亦治天下者所宜深戒也。三代以下。以养兵持其常。以民兵辅其变。考兵制。汉有南北军。后变为八校。唐有府兵。后变为骑。宋有府卫兵。后变为保杀义勇。明有都督五府兵。后变为箭手矿夫。三代以后。承平无事。兵制不能不壤。必思所以调剂之。调剂之不得其道。必出于召募。召募不已。则众皆乌合。不自爱惜。军无土著。莫由约束。聚之则难散。骄之则生乱。此其所以弊也。故利用养兵。不利用民兵。历观兵制。自以府兵为善。太宗时。分天下为十道。置府六百三十四。皆有名号。而在关中者。二百六十有一。皆以隶诸卫。外又有节度使以重其权。内外相为轻重。形格势禁。何至有上凌之患哉。然亦有不可行者。唐时养兵之数。每府三等。千二百人为上。千人为中。八百人为下。合诸府计之。凡二百余万之众。欲以常赋之外。山泽关市之利。悉以养兵。其势必不给。且承平既久。养不战之卒。恐滋骄惰。又必有以严束之。然后可以持久。府兵之坏。番役更代。多不以时。军士往往亡匿。众多则简练难周。卒惰则耗散难稽。其势也。如仿府兵之制。而减其数十之三。各以其府为营。以时练之。使不得亡匿。无事则备征防之用。如有警急。勇者力战。弱者给漕挽。又贡赋所入。酌其数而给之。以养其身以赡其家。斯军储饶给。不至缺乏。兵无常帅。帅无常师。又有以防内外偏重之势。虽不如府兵之众。然较之宋明养兵则过之。斯使天下于臂指而不劳。措天下于盘石而永固矣。！整理

　　论兵一　　　
孙鼎臣

王都天下之本。周畿地方千里。六乡六遂。合为十二军。司马司徒分掌之。居重以驭轻也。汉以南军卫宫城。北军卫京城。产禄分居。而列侯臣莫自坚其命。周勃夺之。用平大难。陈蕃窦武诛宦官。而北军不助。竟无成功。汉室由是陵迟。兵之利害。顾不重哉。夫有天下者之立制。始未尝不权其本末轻重。为万世无穷之虑。形格势禁措之于盘石之安。至其失也。形销势弱。举天下之重如振槁叶。当唐之初。天下之兵。六百三十四府。而关内几半。以大制小。以一制十。用之临中国而威四夷。至足也。然而潼关警至。宿卫不能受甲。仓皇西幸。扈从仅千人。明永乐于京师置三大营。兵三十万。击瓦刺。征厘良哈。御大宁朵颜。讨亦思马因。却土鲁番。武功烈矣。然而甲申寇逼。外城二坊一卒。内城五堵一卒。纔二日而不能支矣。召公之言曰。张皇六师。毋坏我高祖寡命。古人兢兢业业。居无事而有危亡之忧。有以也夫。天下之事。当其可为之时。则以为其害未必至是。姑循循安之。而不为之所变。起而为之防。形见而为之计。又格于势之所不能及。乌虖。此盛衰存亡历千载而如出一辙也。乜先之挟英宗而北也。京营兵械殆尽。疲卒羸马。不满十万。虏骑入犯。宫禁晏然。卒返乘舆者。由于谦精选诸军。立十团营。有胜兵十五万。足以折冲。破敌之奸谋故也。剑不利。不能割。兵不练。不能用。练兵之道。在于选锋而任将。府兵屯卫皆寓兵于民。八旗之制。寓民于兵。京营巡捕五营。额兵一万八旗骁骑兵八万五百三十八。亲军一千七百五十六。护军一万五千九百七十五。左右两翼前锋一千七百六十四。步军二万一千二百三十八。巡捕京营一万。圆明园六千五百零八。健锐三千八百三十三。内火器四千一十六。外火器三千七百九十七。诸营兵。凡十四万九千四百二十五。所以备征讨而严宿卫。规制密矣。司农月给银粮。饷兵即所以养民。惠莫大焉。二百年来。仰食县官。习为当然。身不能跳荡。手不习击刺。临操集。应期会而巳。生齿滋蕃。妻子不免忧冻馁。衣甲器械。往往不具。遇当番直。假贷于人。点验军器之年。移东就西。苟塞观听。而管旗务理戎政。皆近亲贵臣。班秩殊绝。其副多部院大臣兼之。皆位尊而阶峻。任剧而事殷。军伍之虚实。将校之材否。欲其日讨而训之。其势固有所不能矣。诸营之兵。不能骤振。立法易而收功速。莫如选锋。是于谦团营之意也。就诸营中选其材武者。别为三营。营各万人。旬试月校。优其赏给。择尝立功阃外才威望大臣。专任其事。而勿烦以政。不出一年。劲旅出矣。然后渐推其法于各营。以次搜补。深根固蔕。为天下万世之计。孰有逾于此者乎。

　　论兵二　
孙鼎臣

兵所以止天下之乱。然亦可以成天下之乱者也。古之制兵也。藏之于农。而天下不知。人自为养。而天下不困。后世兵农虽分。善为制者。犹师其意。以为一代之法。使兵卫民。而不欲民知兵之利。使兵兼农。而不以兵蠹民之财。蓄不测之威。制有常之用。逆乱之节。无得而萌焉。汉之践更。唐之府兵。宋之禁卒。明之屯卫。其制不同。然立法之意。不出乎此。　国家内有八旗。以奉环卫。外有驻防。以资镇守。而绿营之兵。分布于十八省。中外之兵。八十八万有奇。轻重相制。臂指相联。制已密矣。兵之数非不多矣。养兵之费不可谓不广矣。司农计一岁之入。半以饟军。识者尝以为病。虽其如此。而竭力从之。不敢有所变易云者。兵安于为兵。民安于为民。经制定而民无异心。建威销萌。虽百世由之可也。承平备弛。将骄卒惰。小寇窃发。望风溃败。经制之兵不足用。于是募民为兵。用之日久。所在有功。民兵由是日强。天下狃民兵之利。而未见其害也。知民兵之得。而不悟其失也。　国家养兵备寇。天下有事。若己无与者然。徒虚耗千百万之饷。而别增民兵之饷。岁无虑数十百万。国安得不贫。民安得不困乎。人有十亩之田。使牛之羸有疾者耕之。不知易其牛。谓牛不任耕。而以马代。牛之刍秣如故也。而又当牧马。其为计也得乎。失乎。匪直此也。自召募来。市井无藉之徒。比比骤至富贵。天下闻风歆动。田夫牧卖浆鬻饼之子。莫不昂首奋臂。舍操业出而应募。而慓狡贼盗之人。杂出其间。民不安于为民。而利于为兵。此岂天下之细故哉。夫兵。杀人以求无杀人也。故圣王藏之。不敢轻用。不得已用之。事定则罢。能发而能收。天下懔然于兵之可畏。守其法而莫吾犯。故常治而不乱。虽乱而其乱易止也。今天下之人于杀人也。视之已稔矣。人人稔于杀人。有轻杀人之心。此虽严为之防。犹惧不止。顾乃募之。教其杀人。而重诱之以杀人之利。杀人者天下之所甚轻。而利者天下之所甚重。以其甚重易其甚轻。几何不胥天下之人化为杀人之人乎。且夫募天下之人能杀人者以为兵。而取其不能杀人为兵者之财以养之。兵之数无常。而民之财有限。至于财尽。其不能杀人为兵者无以生。而其能为兵以杀人者无以养。其必皆去而为盗无疑也。岂非欲止天下之乱而反甚之耶。其利害不待智者而知也。夫民不安。乱不得而弭也。召募不止。民不得而安也。经制之兵不练。召募不得而止也。召募非他。兵不足之患也。兵之不足。非数不多。不实与不精也。五代之季。兵骄而不敢汰。宋太祖择将帅。出老懦。修教习之法。举中国之兵纔十六万人。而平五强国。夫天下无事之时。骤取中外之兵。去旧而易新。事有甚难。行之于今乃甚便。甲士随征在外。集在伍之兵。数行校阅。尽补其虚额。而徐汰其老羸。核出征伤亡之数。择民兵之战有功者充之。行之一年。诸营皆为胜兵。召募之兵。可以渐散而不至为变。兵有常数。饟有常经。国与民其有瘳矣乎。明季薄卫兵不用。募民为兵。其后半流为贼。卒倾明社。两粤之盗。盖前此召募之民居多。小毖之诗曰。子其惩而毖后患。莫子荓蜂。自求辛螫。肇允彼桃虫。拚飞维鸟。为天下虑者。其可不顾其后哉。

　　因时论八兵民分　　　　　　　　　
吴铤

孟子曰。仁者无敌。自夏继虞。虞继唐。莫不皆然。自殷受夏。周受殷。莫不皆然。而考之于三代以后则不验。汉高祖以马上取天下。所用皆韩彭黥布诸劲将。而以腐儒为不足用。卒定秦项而有之。此汉以兵得天下也。唐太宗起晋阳之甲。南向而争天下。不数年闲。入关中。擒王窦。易若振槁。此唐以兵得天下也。宋太祖以点检为周将。至陈桥兵变。遂即帝位。而周无如何。此宋以兵得天下也。明太祖起自和滁。相视兵势。动中窾会。卒灭元之天下而有之。此明以兵得天下也。刘先主在荆州。民归之者众。卒不能支曹。而求救于孙权。周世宗内修政事。外攻强敌。为五代令主。身死未几。而国迁于宋。吾尝比而论之。因以知其故焉。周制四井为邑。四邑为邱。四邱为甸。有马四匹。兵车一乘。甲士三人。卒七十二人。是为乘马之法。是民即兵也。惟宿卫屯戍始用兵。然不多有。故天下之势不在兵而在民。民之归仁也。若衣服之附于身。饮食之适于口。不可顷刻离。上好仁。则民归之矣。故天下之事如一国。一国之事如一家。一家之事如一身。虽以天下王不难。此所以无敌于天下也。后世天下为家。万里同俗。一起事连数十郡。一调兵行数千里。故兵皆养之于上。是民非兵也。惟屯田召募始用民。然不多有。故天下之势不在民而在兵。兵强者胜。反强为弱亦胜。以弱制强亦胜。兵众者胜。反众为寡亦胜。以寡制众亦胜。兵无强弱众寡。惟在其人善用之。不以成法执。不以师心构。运无常会。动无定轨。飘忽若神。莫测其自。汉唐以降。未有不由此兴者。若以仁治民。民虽归之。而究无与于天下得失之数。非仁之不足以定天下也。患在兵与民分。而民之势渐趋于轻。此所以不能无敌于天下也。予尝谓三代以下。不仁足以失天下。而仁不足以得天下。仁足以治守成之天下。而不足以定开创之天下。呜呼。世变之所极。奚有既与。为仁君者。苟能不拘平时。以复乎三代之盛。则几矣。

　　兵农分合论上　　　
张绅

井田行而兵农合。井田废而兵农分。此固兵农分合之由。而要有不得不分之势。何言之。古者王国六军。大国三军。次国二军。小国一军。所以分而制之者有其等。军统以卿。师帅以大夫。卒长以正士。司马以中士。所以统而属之者有其人。春搜而教振旅。夏苗而教茇舍。秋狝而教治兵。冬狩而教大阅。所以训而练之者有其时。无事属之司徒。有事属之司马。夫是故居则联其家而为比闾族党。出则联其人而为伍两卒旅。子继其父。无召募之烦。而数不缺。自耕而食。无廪饷之糜。而粟自饱也。是井田行而兵农合之善也。爰及后世。则有大谬不然者。古者一人从军。八家供之。井田废而兵不能无身家之忧。古者马牛车甲。赋自邱甸。井田废而兵赋责之民间。民必重困。古者教练多。调发少。甸积六十四井。始出甲士三人。步卒七十二人。是以七家而始调一人也。三家正羡代更。七家前后迭任。王畿之内。计凡七十征而役一周。民生二十以后。六十以前。其为徒役也仅矣。后世动以百万之众。尽其人而兵之。当战国时。已户三男子。其何以堪命。古者征伐不过数百里。又师不逾时。战阵必以礼节。其进退步伐于疆埸之间。不啻俯仰揖让于户庭之内也。后世长征远御。兼年累月。而其为战也。决命争首。其暴骨之惨。苟非强悍之夫。精练之士。欲其出入于生死之地。此必不能。故其势兵农不得不分。昔齐之管子。天下才也。知先王兵农为一之法。不可以决战。于是变司马法。而为简速胜之兵。参国伍鄙。国之三军。悉出近国都之十五乡。而农夫不与。其为农者。处之野鄙。专令治田供税。更不使之为兵。观桓公问五鄙之法。管仲对以兵不旅旧。则民不偷。是不以其旧为农者。忽而隶于师旅之明征也。兵习于战。而农习于耕。兵农不相扰。齐以故方行天下。又随武子云。楚国荆尸而举。商农工贾。不败其业。则楚亦以兵农分强。洎乎秦汉。秦以力征兼并六国。所以诱三晋之民耕于内。而使秦民战于外者。势不能复力于农。汉武倾国远征。于是有募兵。有常从。亦审于兵农不得不分之势也。而儒生动言复古。夫复古莫如唐。唐初分天下为十道。置府兵六百二十四。上中下有差。统练有法。更代有时。总以折冲。无事则力耕以足食。有事则荷戈以从戎。此诚得井田遗意。然其后法浸坏。卫士稍稍亡匿。虽欲不从张说募士宿卫之说。其可得哉。或者不察。辄谓府兵设而唐强。府兵废而唐衰。窃以为未必尽然也。当太宗之置禁军也。择善射百人为二番。又选材力骁壮者置飞骑。其试而取之也甚精。其十二都尉率五校兵马而训练之。步伐击刺。秩然有序。其所以横行天下而莫当者。有其法。得其人也。开元骑之设。其始各卫悉果敢而勇于战。以故高获车鼻。裴行俭斩泥孰匐。王孝杰破泥孰俟斤。其时兵号最强。安在骑之不如府兵哉。自李林甫上下鱼书。童奴侍官。习为翘木扛铁。禁军弛而各卫军皆坏。则任之不得其人也。夫无太宗。虽行府兵之法不能为强。有太宗。即行骑之法不至于弱。然则长治久安之策。诚不在袭寓兵于农之迂谈也。

论者又谓兵农分。国有养兵之费。夫此养兵之费。征自民间。非劳国家别计经营以供之也。兵出死力以卫民。民出供给以养兵。其与寓兵于农。自耕而食。虽云有间。而兵不妨农。农尽其力。农无兵扰。农自乐输。以天下之财济天下之用。于国无损。而可以纾民力。何惮而不为此。且农养兵。与农为兵。其害孰甚。农也而兵之。倏被甲兵。倏执耒耜。今日赴戎行。明日赴畎亩。民安有须臾之暇。一旦有警。外深锋镝之患。内荒芟柞之功。设有复周公三年之役。宣王六月之师。农工尽废。而田野为污莱。此舍我穑事而割正夏。虽汤武不能泯其怨咨也。又况农必三时不害。而兵宜以时肄。农不勤犹无农也。兵不精犹无兵也。兵农合。征发繁则农必妨。训练疏则兵不习。以荷锄秉耒之夫。当被甲执锐之任。敌未来而胆已落。有望风而遁耳。安能执干戈以卫社稷。是以其兵委敌。并以其国委敌也。害可胜言哉。且民风不如三代久矣。令人各知兵。家皆习战。其桀骜难驯之气。刚暴不可制之性。横行井里。少不如意。操戈相向。甚且振臂一呼。乱者四应。以之摧坚陷阵则不足。以之挟制官长则有余。法令安所得施。昔宋王安石保甲之编。时乡村无赖子弟。自恃身为保丁。又家藏利兵。身挟武艺。由是要结党友。行攻劫。州县不能制。父兄不能禁。其甚者。入县镇杀官吏矣。此其殷鉴也。资以御敌。而反为寇盗。此以论之。兵农莫善于分。莫不善于合。四民各守其业。士恒为士。农恒为农。工恒为工。商恒为商。故习其业而精也。今必责士也兼之为农。工也兼之为商。则业分而两无所就。且古者入而卿相。出而将帅。今之上马横槊下马赋诗者几人。如必使武臣操毛锥子。舞文弄墨。文人持长鎗大剑。角逐疆场。其可得哉。文不能武。武不能文。兵农又安可合乎哉。

　　兵农分合论下　
张绅

三代而下。兵农既分。虽圣人不能复合。其势固然。然以时通变。因地制宜。则有利于分者。亦有利于合者。论者谓人习战。法令森严之日。宜于兵农合。承平既久。人不知兵之时。宜于兵农分。窃犹以为未尽兵农分合之利也。攻战守卫。兵农利用分。防汛边戍。兵农利用合。今夫屯田之法。亦古者井田遗意。井田寓兵于农。屯田寓农于兵。足食足兵。计未有便于此者。自汉赵营平屯田湟中。遂敝先零。诸葛屯田渭滨。军食因以不匮。枣祇韩浩屯田许下。羊祜屯田荆襄。又后魏李彪请立农官。取州郡户十分之一为屯田。唐宪宗时募民为十五屯。垦田三千八百余里。大和末毕諴募士开屯田。咸收其利。元初当征讨时。每遇坚城大敌。则屯田以守之。后各卫行省皆立屯。明初则令诸卫分屯于龙江等处。及边境荒田。拨军屯粮为官军俸。洪武所谓养兵百万。不费民间一文者也。宋时欧阳修范仲淹辈咸建此议。洵哉。足食足兵之至计也。虽然。屯田有利而亦有害。睹其利而未睹其害。将尽天下之兵而屯之。则兵不胜其扰。又尽天下之田而屯之。则民不胜其扰。兵扰而有兵如无兵。农扰而有农如无农。害且不旋踵而至。汉唐以来。前事可睹矣。汉唐之所以有功者。边地用屯。宋之所以流而滋弊者。腹地用屯。而魏晋之扰。则又兼以民屯。夫地有可屯不可屯之别。人有可屯不可屯之分。今欲酌古准今。万全无弊。师汉唐之法。以收其利。而变通于魏晋宋之法。以祛其弊。则必不可屯之地必不可屯之人有在矣。所谓攻战守卫。兵农利用分是也。不可不屯之地不可不屯之人亦有在矣。所谓防汛边戍。兵农利用合是也。何者。攻战与边戍异。防汛与守卫异。守卫之士。即战攻之士。有事以备折冲之用。无事以备干城之固。训练精。弓马技击娴习。乃能出没于锋镝之间。执干戈以卫社稷。非来自田间而可足用也。倏而农。倏而兵。农不习而兵亦不精。则两病。故曰兵农利用分也。若夫防汛边戍则不然。防汛分屯官道。不能归营伍。以时训练。无事不过驿递送迎。有事亦不能用以攻击。升平既久。既无烽燧之警。徒为仰食于官。日事游惰。其黠者阳托巡缉。阴肆奸宄。借端滋扰。罔害平民。国家何事以有用之资。养此无用之兵。然而裁之则又官驿往来不便。备豫亦疏。计惟有于防汛之处。授以田亩。使之务农则有恒产。兼有恒业。耻心生而奸不得逞。家有积储。守望自切。禾防偷窃。巡查自勤。役不荒。差不误。而国家并无廪饷之糜。则是一举而君民两利也。且夫军国之事。备边为急。备边之事。兵食为先。道里辽远。戎人反复。撤戍则心生。减兵则力弱。将为久远计。而糜费日繁则国病。转输难继则民病。千里馈粮。师不宿饱。则兵亦病。欲其士饱而嬉。马腾于槽。于以伸威境外。虑非屯田不可。计人授亩。耕耨以时。农隙讲武。而又以其闲修城葺堡。以为藩篱。蓄木种树。以限戎马。人有余勇。军有余粟。戎人震慑而谁何。无养兵之费。而收富强之实。虽以长治久安可也。故曰兵农利用合也。于其利用分者而合之。兼顾而两不能精。误农兼以误兵也。于其利用合者而分之。供亿而命不能堪。农困而兵与俱困也。是在善谋国者以时通变。因地制宜。可分而分。可合而合。则兵农两利。而国家有万年不拔之基矣。而要之分为经久。合则权宜。万不可以目前之利而贻害于将来。亦不可以一方之效而流毒于天下。如必袭寓兵于农之法。恐处士之迂谈。无当于国家之实用也。

　案一法立。一弊生。故曰。有治人无治法。言得人则法可行。非谓法全可废也。土兵乡团。自古良法。而有得力有不得力。则视办事之人。乃近时治兵大帅。及谈兵智能之士。皆以乡团为甚不然。几欲悬为禁例。无论各省以团见效者不少。即如楚军之起自湘乡新宁诸邑者。孰非先练于乡邑。而后出征乎。如谓乡团习成剽悍。恐他日逞凶难制。则召募之军。何独不然。如近日逃丁叛勇。成劫掠。来去如风。民不藉乡团自卫。束手以待官军之至乎。盖当因时因地以制宜。无庸豫设成见也。记

　　通论唐以后兵籍之数　　　　　　　　　
孙鼎臣

国之养兵。其少者恒强。而多者恒弱。其盛也恒少。其衰也恒多。多故不能精。不精故益之以张其威。朘民养兵。民竭而国随之。兵多而不病民。惟唐之府兵。明之屯卫。唐制。天下十道。置府六百三十四。府三等。兵千二百人为上。千人为中。八百人为下。从其多者计之。举纔七十余万。高祖太宗制兵之精如此。明太祖言养兵百万。不费一钱。规模闳远矣。其制。京师都督府五。卫七十二。畿甸卫五十一。四方都指挥司二十一。留守司二。卫三百七十。额兵二百七十余万。盛哉。近古以来。未之有也。非寓之于农。国几何而不困哉。然尺籍过繁。南北互调。逃亡相踵。宣德之际。其弊已滋。至嘉靖勾补之令愈苛。言者乞免解补。初意于是尽失。固行法者之弊。而亦其制额太多。有以使之然也。府兵之法最善。其后人不能守。变为骑。禄山之乱。元宗西幸。禁军从者千人。由是召募之兵始盛。德宗建中元年。天下籍兵七十六万八千余人。元和削平僭乱。专意用武。而天下之兵。仰给县官者。至八十三万余人。视天宝增三之一。洎于长庆。而兵籍乃九十九万。五代兵数尤冘。周世宗亲见其弊。大简诸军。由是兵强无敌。宋太祖因而承之。其所用以定天下。系于开宝之籍者。纔三十七万八千。太宗稍有增益。然至道之兵。止六十六万六千。真宗时。渐增至九十一万二千。庆历中。以西师增置至百二十五万九千。帑庾不能给。仁宗患之。始诏省兵。至于治平。犹百十六万二千。力不能赡。而边防日急。宰相韩琦乃请视河北河东义勇。于陕西刺兵。司马光为谏官。以为古者兵出民间。农桑皆以衣食其家。今既赋其粟帛给军。又籍其身。是一家给二家之事也。争之弗得。而民兵由是起。熙宁用事之臣。务言财利。欲以民兵代禁军。稍省军额。于是始行保甲。故其时天下禁军。总五十六万八千六百八十八。视庆历为大减矣。而义勇保甲民兵。骤增至七百一十八万二千廿八。宋兵志注。熙宁九年之数。是后禁军缺额。收其廪给。为教阅民兵之用。迄于崇宁大观。童贯柄兵。多以阙额封桩。为上供用。陕右诸路。军伍空虚。金人渡河。种师道入援。止得万五千人。致有靖康之祸。始焉增兵以备寇而财殚。其后省兵以裕财而兵窳。故立国之弱莫如宋。其君臣言治兵言理财者。偏重而不举。卒至俱伤而两败。由艺祖之制而不变。岂至是哉。以建炎国势之衰。与金人抗者百四十余年。然绍兴之兵。不过廿余万。参知政事蒋芾疏。绍兴十二年。兵二十一万八千五百余人。二十三年。二十五万四千五百四十人。干道中。亦止三十二万三千三百一人。由此观之。兵之欲精而不欲多审矣。夫兵与财天下之大计也。天下之财与天下之兵。必通计而为之制。故财有余用而足以赡兵则强。兵有余力而足以养财则富。二者失其一。国无以为国矣。

明太祖不以其兵伤其财者也。洪武中。令京外卫。马军月支米三石。步军总旗半之。小旗一石一斗。外军及城守民丁编军操练者皆一石。屯田者又半之。卫皆有田。一军之田。足给一军之用。其边兵益之以开中盐引。而辅以民运。正统中。屯粮盐粮废。于是始仰给于京运。而太仓之入。率以馈边。嘉靖以后。置卫军不用。专用募兵。卫军应戍者。征银以充召募。至三十一年。俺荅内犯。兵饷益急。于时诸边。自年例二百八十万外。又新增银二百四十五万。修边振济。又八百余万。是以条鞭之法。举民赋悉征银。加派递增。军民交困。崇祯三年。兵部侍郎范景文言。祖制。边腹内外。以军隶卫。分屯养军。后失其制。于军外募民为兵。于屯外赋民为饷。使如鳞尺籍。不能为冲锋之用。不知为带甲之人。至是而议清军。亦已晚矣。历观列代制兵。不出二者。即农为兵上也。量入为出。赋民养兵次之。增兵朘民为下。即农为兵。唐太宗明太祖是已。量入为出。赋民养兵。周世宗宋太祖高宗是已。夷考其兵。皆以少击众。卒能戡定祸乱。而休息其民。以贻子孙之业。长庆之世。河北再失。不能复取。以庆历君臣之明贤。而不能得元昊。其兵皆至百万。而武功劣于其祖宗远甚。岂非兵之强弱。不系乎多少。而在精与不精之明鉴哉。

　　师律篇四　　　　
汤成烈
</div>
    <div class="pagination">
<a href="皇朝经世文续编_page127.html">上一页</a><span>...</span><a href="皇朝经世文续编_page123.html">123</a><a href="皇朝经世文续编_page124.html">124</a><a href="皇朝经世文续编_page125.html">125</a><a href="皇朝经世文续编_page126.html">126</a><a href="皇朝经世文续编_page127.html">127</a><span class="current-page">128</span><a href="皇朝经世文续编_page129.html">129</a><a href="皇朝经世文续编_page130.html">130</a><a href="皇朝经世文续编_page131.html">131</a><a href="皇朝经世文续编_page132.html">132</a><a href="皇朝经世文续编_page133.html">133</a><span>...</span><a href="皇朝经世文续编_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
