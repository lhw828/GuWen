<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 192 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 192 页/共 192 页</h1>
    <div class="content">
一老塘之外。另筑坦水二层。高及老塘之半。所以保护塘身。使无汕刷。为一劳永逸之计。其法里高外低。斜披而下。每层下用块石垫底。高三尺。上用条石面厚七寸。每层石口。各钉排桩二路。每路每丈用桩二十根。每根围圆一尺五六寸。长一丈八尺至二丈不等。嘉庆初年以后。垫底块石。逐渐减低。或竟全然不用。仅将条石面。其桩木多用柳杉。亦复减少短小。及至大吏验工。不过登堂一览。虚应故事。即有实心任事之人。或令将桩木一根。盘起呈验。该工员本有另立如式桩木数根。以为盘验地步。临验时。往往贿通大吏随从人役。指明盘起。尺寸俱符。致被掩饰。至有报坍之处。旧桩尚存。或将桩头截去一二寸。以作新桩之验。该处名曰截头桩。又在塘兵役。知该处业已报坍。竟将旧桩盘起变卖。亦所常有。此坦水之偷工减料也。

一坦水为保护老塘之第一关键。旧时坦水巩固。遇有泼损。修复非难。而工员利于坍塌。每遇报坍之处。即将保固限外之工。挖取旧石。凿新运至坍处修筑。该处名曰剥皮石。再将挖石之处。复报冲坍。移东掩西。轮流挖凿。是为折塘砌塘。臣风闻此弊。始于嘉庆初年。嗣后相率效尤。沿以为例。全塘致坏之由。实基于此。

一从前估修工段。该工员领银采办石料。并一切应用对象。按工给值。且自早至暮。亲驻塘次督率。后乃深居衙署。令工匠承揽包筑。议定老塘每丈给钱若干。坦水每丈给钱若干。再加家丁胥役塘兵。从中克扣。是为包工包料。其草率苟。更不可问矣。

一向来领银。自藩司巡道以下各衙门。非特库丁书吏。多方克扣。即各官均有陋规。稍不满欲。则上下通同一气。每遇估工计料。驳斥百端。必餍其溪壑而后已。故所领之银。及至包与工头。十去其半。此等积习相沿。最为塘工之蠹。

以上各弊。责成该抚严密稽查。一切厘革。庶工归实用。而永资捍矣。

　　筹办塘工大概情形片道光三十年
浙江巡抚吴文镕

再浙省仁和海宁二州县境内塘工。长几及二百里。分隶东西两防同知。巡视修防。查东防石塘。于道光十四年闲。曾经大修一次。西防石塘。悉系雍正乾隆年闲修建。历年既久。桩木多已糟朽。全恃埽工戗土。内外夹持。近因南岸涨沙日涨日宽。海面偪窄。潮势趋扑北岸。上游山水亦迤向北岸。刷汕塘根。以致塘工处处吃重。在东塘有坦水工段。尚可抵御。其柴埽工段。暨西塘通塘均系柴埽。埽根一经搜啮。则全埽倾卸。所有行路沟槽附土。亦随之而去。以致显露石塘。塘底桩木。又年久易折。此年来险工出之实情也。从前埽根赖有护沙。凡限外之工。上面泼损。赶紧加镶。便可保住。即限内之工。工员稍加赔补。亦易为力。年来先从埽根受伤。一经冲刷。即深至一二丈不等。凡限外之工。不独不能仅办加镶。即照拆建新建之工价办理。先须从一二丈深之水底施工。糜费已多。工竣后外无护沙。仍时虞倾卸。而限内之工。亦往往赔不胜赔。至石塘以内。积年取土填工。现在近塘数十丈。悉成深坎。塘身益形孤立。而取土愈远。功费愈多。此又年来工程棘手之实情也。且岁修经费有常。势难一律兴办。不能不将险中尤险之工。闲段择修。其实次险之工。未及转瞬。已成尤险。而闲段修理。左右两头。往往不能联属一气。每以忽险之旧工。累及甫修之新工。臣屡次往来塘上。与道厅等察验情形。实系如此。即询之土民老兵。所言亦均相同。现在除决口处所业经堵合外。其余限内险工。严责承办之员。赶紧赔补。限外刻不可缓之险工。正复不少。瞬届八月大汛。臣目击情形。实为胆寒心悸。现与司道等熟商。先择其尤险者约千余丈。加派委员分段认办。以期急资抵御。惟通塘八九千丈之埽工。若非通盘筹计。大加修葺。则尤险者尚未办竣。次险者又成尤险。顾此失彼。终非长策。且其坐湾当冲之处。必须多做盘头数座。多购块石抛填。护住塘根。庶可稳固。虽目前费用较多。而通工联络根。脚保固。工程自可持久。此后数年闲之岁修。转可节省。以将来可省之岁修。提作目前之工用。于帑项尚无所损。惟库款支绌。筹垫亦非易易。办理尤须得人。其应如何筹款。作何估办之处。容臣与司道等悉心筹商。俟商酌定议。另行奏请　训示遵行。

　　续修海塘酌拟变通办理疏光绪三年
浙江巡抚梅启照

窃浙省仁和海宁所属海塘。工程紧要。前抚臣奏估银数八百余万两。十余年来修筑。撙节动用。计银六百余万两。尚有未办之工。二限三限鱼鳞石塘一千二百四十丈。已在前数之内。必须接续办理。以竟全功。查该段东防所属。距尖山渐近。海面更阔。地形更低。潮势极猛。向遇飓风大汛。出险工。每在该处。臣于五月十四日六月初八日七月十七日三次赴工。详细查勘。二限难于初限。三限更难于二限。做法工料。必须坚益求坚。始足抵御。稍涉大意。必有冲决之虞。海塘志载雍正十三年。飓风坏塘数千丈。惟老盐塘五百丈完好如故。系康熙五十四年。原任浙江巡抚朱轼所筑。其法用长五尺厚二尺阔一尺大条石。纵横侧立。交接处上下凿成笋槽。厚二十层。高三十尺。近今工料。昂贵异常。欲觅厚二尺阔一尺长五尺大条石。纵不惜重价。亦不可多得。现在海盐县修筑。讲求大石时日甚长。而该处估价每丈七百九十两。较之仁和海宁石塘每丈四百八十两。须加三百一十两之多。刻下经费支绌之时。臣亦未敢轻议。伏查江南松江海塘。乾隆年闲。原任两江总督尹继善等所筑。俱用铁箫铁笋。至今巩固。其奏疏内称海水吞吐。为力甚大。一石移动。全身动摇。惟于两石层累之处。各凿一孔。用铁笋穿合。则上下连结。于横石排结之处。各于头尾凿孔。用铁箫关住。则左右贯穿。较之用铁锭搭钉浮面易脱者。相去悬殊等语。诚为笃论。臣再四思维。并与司道等悉心参酌。所有未修石塘一千二百四十丈。内二限六百二十丈。即须接续修筑。拟仍照前建复鱼鳞石以资巩固。惟该处地势愈低。吃潮更重。若仍照从前十八层之数。必有漫塘之患。关系匪轻。议者或谓升高桩木以免加费。然根脚不稳。更恐难于经久。臣复与督办工员候补道恽祖贻相度形势。再四斟酌。非量加层数。断不足以资抵御。兹拟于原定十八层外。加高二层。计二十层。共得高二十尺。每石宽一尺二寸厚一尺长自五尺至三四尺不等。一切办用。均依旧式。惟将塘身丁头铺砌之墙石外层。仍照松江石塘。添用铁箫铁笋。联为一气。其铁箫铁笋尺寸。一律用长四寸径一寸围圆三寸一分有奇。重约一斤之外。皆取平正匀圆熟铁。再石质凿孔太多。恐致损伤。省中旧有机器局修造枪等件。应酌委员弁。及熟习机器匠目。参用钢钻车孔。使石质毫不受伤。又条石须加工錾凿。六面见方。表里平正。方可合用。近时谙熟石匠颇少。工资亦昂。约计每丈四百八十两。外须加石铁工料银五十四两。二限工程六百二十丈。原估银二十九万七千六百两。共须增银三万三千四百两。即可敷用。臣亦知经费艰难。用款宜求撙节。无如地势如此。工关紧要。不敢率意于目前。致贻后来之大患。除督饬在工各员实心经理。不准稍有偷减。以期实济。一面选购工料定期开办外。所有海塘工程。酌拟稍为变通办理缘由。理合专折陈明。

　　海塘问答　　　　　　　
吕璜

或有问于余曰。子周旋于海塘者垂二年。塘之利病。当讲之详矣。曰。东塘不敢深知。西塘则吾职也。敢曰不知。其关系如何。曰。关系不甚大也。即不修亦未有大害也。曰。海塘新旧两志之言。不足据邪。曰。然。彼谓嘉湖苏松常镇皆在下游。保海宁即所以保七郡。又谓长安坝址。与吴江之塔顶同其高。此皆张大之词耳。曰。石塘一坍。江潮穿海宁而北下。则嘉松一带田稻。皆为咸水所伤。民居之洼下者亦不可保。关系不诚大乎。坝址与塔尖孰高。子又何从而测之乎。对曰。是说也。未尝不早虑及也。然有一易之法焉。可以御江潮使不穿而北下。盖石塘之内相去数十丈。或百余丈。有土备塘一道。略如土城。有此足以御潮矣。土塘傥有坍损。修之甚易。所费不过石塘百分之一耳。专修土塘。石塘虽不修无害也。曰。石塘犹不能御潮之悍也。土塘反能御之乎。对曰。非此之谓也。若外无石塘。则土塘固不足恃。自唐宋以至元明之往事。考海塘志可见矣。至我　　圣朝建立石塘。功迈千古。其石塘内之土塘。实大有可恃。其故何也。每日潮退之时。直露出石塘之根。而塘身高或二三丈或丈余。及其潮来。排山倒海之势。不过冲突塘根数尺之高而已。故石塘之不坍者。既足以抵其猛势而有余。即石塘之已坍者。但存塘根数尺。亦遂足以当其猛势而无不足。至其潮渐长。越坍阙而浸及土备塘。则其势已缓。其力已柔。虽土塘亦当之裕如矣。夫土备塘创自雍正十一年。其制极善。不惟自西至东与石塘同长百余里。其中又横筑小堤。界为小区。如半竹中之节。然即潮水灌至土塘。亦不能越过两头之界。故一区或有损动。不过修此一区。培筑最易。况天下之潮。皆三时长而三时退。惟海宁之潮。以一时四刻长而以四时四刻退。趁潮退而施工。每昼夜约有九时。故较抢筑黄河堤荆州堤尤易也。

即万一土塘而小溃。其北又有上塘河两道。即康熙五十七年所开备塘河。彼溃决之咸水。亦祗灌入上塘河之中。何能淹及嘉松一带乎。且嘉松一带。不有黄浦江乎。彼亦同是海口。其宽处亦略如海宁之江面。未闻咸水冒入田中也。海宁虽地势略高。然高或丈许或不及丈。何至相悬之甚。而谓长安坝乃与吴江之塔顶同高乎。试观道光三年之盛涨。太湖岸上水高五六尺。吴江塔根尚未没过一层。而长安坝顶之水已平。亦可知世俗奢大之言不足信矣。且坝果高于塔顶。则海宁在数十丈之上。潮亦不能到矣。况苏松在黄浦江之北。常镇又在太湖之北。海宁潮安能越江湖而灌之。关系七郡之说尤可笑矣。曰。然则专留意于土备塘。培其单薄坍则修之。竟听石塘之坍而不问乎。曰。有塘根足御潮头。自可不必加修。或塘石之抛撒太远。稍运还以堆高之。工费亦小耳。若岁捐十余万金。以与海潮之力争。在物方丰盈之时。诚所不惜。否则非万不得已。　国家经费有常。是不可不深长思矣。曰。柴塘及柴盘头之制何如。对曰。是西塘之弊法。甚无谓也。曰。东塘何以前此不用。对曰。东塘之身高潮来不能泼上塘顶。故不用柴。西塘之身低。潮来时石面光滑。一泼即上至顶。故用柴以外镶之。使潮不上泼。庶便于塘上行人耳。然柴必闲之以土。日掘塘内之土。而付之东流。是无益而有损也。或谓老盐仓以西。其泥淖。不能用石为坦水。乃支吾之词。又谓潮不受刚而受柔。故石不如柴。尤说之无理者矣。曰。子谓土备塘可以御潮。其说有征否。曰。独不观海盐乎。海盐县除近城四五里所建鱼鳞石塘外。其迤南迤北大石塘数十里皆不甚高。潮有时可漫入。即不漫而石塘下皆有涵洞。海水内灌以为常。所恃者土备塘耳。观此。土备塘可以御潮。外有石塘。虽灌入而不害。亦其明验矣。曰。天下之潮。皆渐长而无涛头。惟海宁独有。何也。曰。钱塘江之尾闾。有石梁横亘焉。高不及丈。潮之方长。不能越是而入也。及渐长至一时四刻之久。乃越而过焉。夫潮之初长其势柔。及是则其势劲。以全海之劲势。驱入江之海水。逆卷而上。故高或寻丈。或数尺。其驶如飞。为天下之巨观也。

　　与李晓村知州论浚河取土书　　　　　
钱泰吉

泰吉窃禄于此九年矣。谨守先人之训。不敢妄言动以自取戾。职处闲冷。不当有所建白。未尝以事干大府也。客冬观察金公假之颜色。以事下问。谨据所闻以对。亦未尝求知于观察也。观察鉴其诚。遂以公举董事。开浚备塘河见属。自揣庸下。不克胜任。访于土人。议列条款。大指疏通河道。以泄海塘漫溢之水。因仍地势。以免闾阎滋扰之弊。盖保民必先安民。安民必使乐业也。及执事下车。首以此事相询。亦既不鄙其言。许参末议矣。今闻大府俯念民依。欲取土填补塘足水坑。使金堤巩固。永无漂荡之患。甚盛意也。嘉松诸郡生灵。皆在大府怀保中。岂独海昌一州之民歌颂而已哉。又岂得以州治一隅之民小有窒碍而妄议石画哉。然伏处下风。窃闻舆论。有不得不为执事告者。侧闻下尺一之符。稽鱼鳞之册。镌广河身。尽反侵地。夫沿河居民。因河道填阏。贪爱小利。树蓺其地。几同世业。今将固其堤防。备安百室。而执姑息之爱。动以勿扰为言。此迂阔之论。诚不足与图实政。然频年歉收。民处重困之后。妇子纤悉之利私之日久。得无有稍宜纾缓者乎。古人谓宽一分。则百姓受一分之福者。此类是也。然此犹得曰侵占官地。律有明禁。贷其既往之咎。与谋远大之计。民亦俛首无辞耳。若浚河之土。不足填坑。将别买民田。以为补益。则其事有未易一二言者。往者取沿塘之土。兴建柴埽。此数世之利也。而下流窃议。何可尽闻。兹事重大。非鄙儒所敢言。今孰事议以浮面膏腴。还之业户。而取其下瘠壤。此执事重农意也。然稻田之土。本欲推陈出新。纵留面土。无补于民。而近塘之地。半属桑田。辛苦树蓺。十年乃成。旦晚护视。无异金玉。欲取其壤。不能不拔起桑本。拔而后栽。势必不活。是执事虽有爱民之心。民未必实蒙其利。执事又谓取土限以尺寸。不许过深。使其地仍可耕种。用意良美矣。但恐从事番挶者。未必人人能实体爱民之心。傥所取过限。小民岂敢力争。况按亩而计。取土既属有限。给价不能过制。粮赋不能蠲除。是民坐失数年之利。而有数年之累也。若此事既行。执事虽怜而抚之。已无及矣。此泰吉所以急欲为斯民乞怜也。夫大工既不容已。备塘河之土。又不足填补水坑。然则将奈之何。鄙意不若于备塘河旁近。相度淤塞河道。有宜疏浚者。筹划施工。即离塘稍远。以买土之价为运土之资。彼此相准。虽所费较增。而小民获水旱之备。沃壤无旷废之患。农业不失。大工速成。亦两得之道也。执事傥不以为迂言。祈与在事诸公孰筹之。昨与于广坐之中。略陈端绪。讷于口辨。不能尽言。用敢以笔代舌。烦渎清听。先民有言。询于刍荛。管窥之见。不知有当刍荛否。伏惟恕其狂愚。一留览焉。

　　请奏复西塘柴埽工程一年固限禀
舒化民

浙江海塘之设。原以保民生。溯自秦汉以来。钱塘置县。已有塘名。唐宋元明屡加修筑。至　国朝建筑石塘。意美法良。遂超千古。复虑石塘年久难恃。复加筑柴埽坦水。保护塘基。增十余万金。以为柴坦岁修之费。诚以海塘为浙省杭嘉湖及苏省苏松常镇七郡保障。前人度地势者。以海宁长安镇与吴江县塔尖相等。稍有决裂。不必七郡为鱼。而咸水灌入田畴。则数年不能耕种。是以前此仰沐　　皇仁。不惜帑金。大加修筑。恭阅海塘各志。伏读　　　高宗纯皇帝上谕。业业谆谆。屡烦圣虑。又奉　　　翠华临幸。指示机宜。两省臣民。至今沐浴恩膏。沦肌浃髓。自乾隆至嘉庆五六十年闲。并无溃决。良由不惜小费。是以克成大功也。迨道光初年。海波恬静。堤埽完整。章家巷潮神庙一带。犹有涨沙二三百丈之宽。而无识工员。有心见好。不顾将来变迁。遂建言请加一年保固。缘时大府误信其言。奏加固限。不数年闲。东塘决口。西塘继之。而建言之员。终以不胜任罢去。西塘自道光十二年至十五年。屡决屡修。糜费帑金将二百万。又派各州县赔补一二百万。计自改例以后。不及十年。所省不及百万。而所费已四百余万。道光二十三年。又有七堡决口之事。则所得不偿所失也。较然可矣。窃以情势有今昔之殊。惟主其常。乃可以持久。利害有大小之异。惟图其大。乃可以无虞。请一一陈之。盖海潮忽大忽小。自古无定。从前旧事。无庸赘陈。如自道光二十一年至二十六年。海潮不过暗涨。并无潮头。彼柴埽各土。无论保固两年。即不修理。亦无大碍。道光二十三年。七堡决口。系由山水骤发。不关海潮。至二十六年夏秋闲潮起。以至二十七年潮头更大。至二十八年潮头愈猛。较二十六年不啻十倍。又二十六七两年。止是秋汛大潮。二十八年。则春夏冬三季亦如秋汛。甚有更大于秋汛者。良由东塘中沙愈高。横加梗阻。西塘南沙愈涨愈宽。潮势尽击北塘。又加潮水较前猛烈。此时柴埽各工。即使保固半年。尚属难支。此今昔情形之大殊者也。查从前初定柴埽保固。不过三阅月。厥后即依河工三汛之例。定以一年。论潮水极小。工无赔累。例价有余。虽两年固限不为长。潮水极大。工多赔累。例价不足。虽三月固限不为短。　朝廷立法。不能视潮水大小而暮四朝三。所以酌乎其中。定为一年。以羡补不足。最得其平。今加至两年。则专以无潮之年。而概诸潮大之岁。立法偏枯。非长久无弊之计也。窃思固限加长。原为帑金有数起见。某虽至愚极陋。岂不知经费维艰。应求撙节。然而节费有大小之异。而利害即与之相因。从前加限之后。反糜帑金数百万。固已着有明验。因不揣冒昧。谨将西塘情形。缕上陈。伏祈俯察近日海塘。实潮大限长。工难久恃。所有将来西塘柴埽盘头工程。详请奏复一年固限。永为定例。俾可历久遵循。免致险工出。补救不及。庶工员无赔累之苦。则石塘少冲决之患。不惜小费正所以省大费也。是否刍荛可采。伏乞核议施行。则阴功与海水俱长。伟烈共堤防永固矣。

　　历禀海塘修防筹费事宜　　　　　　　
舒化民

窃维立法期于垂久。而举政务在得人。查东西两防海塘柴石各工。自道光六年奏定章程。议加固限。原以严立限期。杜工员等草率偷减之弊。极为周密。而嗣据该工员等会详转请仍循旧章。因甫经奏改。未奉准行。第思海潮风势。夷险靡常。实非目前所能臆计。但令人力能为。如有坍损。自属难辞其咎。若遇风汛激烈。即难保无旋修旋坏之事。此中稍无余地。实属力有难支。且恐立法过严。工员畏累。存侥幸苟免之思。遇有险工。不敢开报。转致贻误大公。窃以为从前各工之草率。固工员之办理不善。而亦监司之体察未周。上以修防为调剂之方。则下亦乐以办公为自便之计。积习相沿。遂至如此。某由州县出身。在仕途二十余年。才具短绌。惟遇地方公事。未敢稍蹈欺饰。况以海塘重大。尤不容掉以轻心。据愚昧之见。拟请以后修防。责令工员择其最要必不可缓者。据实开报。亲诣勘实。方准会详请奏。是慎之于始。既无浮冒之工。而兴修以后。不时亲往察看。所办如不合式。即记过饬令加修。甚者详请参劾。如此。则工员有所警畏。工程可期结实。经费亦可期节省。即不加固限。而此中之节省已多。历一二年。或当稍有成效耳。

浙江仁和海宁塘工。为杭嘉湖苏松常镇七郡民生保障。最关紧要。遇有坍损。其已逾保固例限者。随时详奏动项修筑。未满固限各工。责成原办之员赔补。若遇异常潮汐。非人力可施者。查明工程原系坚固。钱粮实用。准作报销。其保固例限。初办仅保三月。乾隆年闲加至半年。四十三年改为经历三汛。迨道光六年奏改保限两年。伏查工程之平险。全视沙水为变迁。从前贴塘涨有护沙。潮势较为平缓。是以随时酌增固限。俾免滥糜经费。近年南岸涨沙日宽。海道日窄。而北岸之护沙。洗刷殆尽。兼以两年来风潮异常猛烈。每遇山水骤发之时。与潮汇势扑面。山水搜根。底面受击。柴埽各工。动多牵连坍卸。固限既长。正难缓待。甚有一年赔修数次者。此西塘险工林立之实情也。兹据各工员等。以两年固限。赔修实不能支。禀请将西塘固限酌减一年。仰蒙宪台批发司道会同通盘酌核妥议详覆察夺等因。伏查海塘要工。近以西塘为最险。而估修例价。则西塘最轻。该工员等领项承修。事前既难苟。事后又须赔贴。卒至赔补不赀。迁延贻误。致成巨工。堵御艰难。益滋糜费矣。第工段长。而经费有限。两年保固。似不得不量为变通。若遽减一年。又恐启工程草率之弊。事关酌更旧例。必须筹划周详。请于工竣验收之日起。经一年三大汛后。再历半年。是较两年为稍减。而工经四汛五汛。亦非坚固不克完全。如限内有一月之未满。工程有一分之稍短。即查明勒令赔修。如此量为变通。于慎重之中。仍寓撙节之道。则于修防核实有裨益矣。

窃查两塘工程。自南岸涨沙日增。北岸海塘吃重。道光五年南沙止千余丈。至十二年已涨至八千余丈。以致北岸险工林立。石塘坍口者百数十丈。先后奏请帑金二百余万。始能一律巩固完竣。而存留二十余万之塘工生息。岁岁修防。以资善后。每年用银约在十五六万两上下。潮汐平安。两塘无事。嗣因经费不充。不得不量为撙节。仅将险中尤险之工。择要兴办。延至二十八年。次险者尽成尤险。而又益以七八月非常之风潮。坍损工段。遂至修不胜修。本年春夏两次修工。两防共请银九万有奇。原知经费不敷。不得不力求节省。所以请修之工。皆闲段之中。择其尤险。惟闲段。故前后多不联属。惟尤险。则宽深不易施工。譬如辅车唇齿之相依。前倾则后覆。唇亡则齿寒。亦理势所必然也。况又遇八月风潮。比上年尤甚。如省垣之秋涛宫。自乾隆闲建修以来。从无潮泼。今则石柱击折。扑碎楼檐。实为从来所未有。不第柴埽刷去。并且波及行路沟槽。潮势本极汹涌。风又加之激荡。东裂西崩。如汤沃雪。其地宽而势坦者。尚可依土附桩。若路槽偪窄之处。坍卸日近石塘。此而不及早修防。一经坍至底石。势必搜啮塘根。目今尚无策可筹。何堪更添格外糜费。此海塘日危一日之实在情形也。至于修工。则尤有难焉者。从前海塘平安。险要工程尚少。柴埽易以整齐。工员乐于从事。今则非尤险者不能举办。查办工例有丈尺。即增减不甚悬殊。今领二丈正工之例价。兼修七八丈之沟槽。工费已不能敷。而又东西边际。少能联络。新筑之工。沙土松浮。有工未及半。而被潮刷去者。有甫经修竣。旋遇冲损者。每值工员闲诉苦衷。往往凄然泪下。维时既不能不以厉色责其赔修。仍不能不以婉言慰其累况。此修工日艰一日之实在情形也。每巡查塘工。自七八月后。实月异而日不同。既见工无完善。尤觉心悸胆寒。各处显露石塘。及坍至行路沟槽之处。不能不及早请修。工巨费繁。实为万分焦急。岂不知库项支绌。筹款维艰。然不及时补救。奏请设法筹办。纵今冬徼幸无事。来春坍缺必多。工愈多。则工员之照管不及。工愈难。则工员之赔累不支。某忝列分巡。岂敢以危辞耸听。而值此任大责重。断非庸才薄力所能胜。自到工以来。食不知味。寝不安枕。旧时心胃疼痛之病。闲日一发。然不敢请假者。以曩时从事繁剧州县郡守。垂三十年。未尝乞一日之假。告一夕之劳。今荷　　天恩高厚。擢至监司。即尽瘁匪躬。岂敢顾惜。第一线危塘。为下游七郡生灵保障。东南财赋攸关。设有贻误。患岂胜言。沥情禀恳。伏冀设法筹款。指示机宜。海塘幸甚。官民幸甚。

东西海塘。险工林立。修不胜修。请多修。则知经费有常。欲少修。又恐要工贻误。查二十八九两年。风潮猛烈。固属从来所未有。然究由南沙涨宽。北岸受击所致。本年三月闲。过江巡视南沙。由萧山之长山河庄。至山阴之党山埠。一百数十里。昔之海潮故道。今则尽成沃壤。登河庄党山。遥望东北海面。宽阔不及十里。旧沙之外。接涨新沙。又接涨阴沙数百丈。有潮退尚未显露者。南沙日涨日宽。北岸愈击愈猛。柴埽既多冲刷。并及行路沟槽。此险工所以偪近石塘也。近来工员承办。往往视为畏途。诚以工险则例价不敷。屡修则赔累不起。年复一年。石塘遂形坍缺。兹据工员呈请改复一年固限。明知　国家经费支绌。事违成例。何敢遽议更张。第念今日情形。实有艰难之势。与其迁延溃决。多费十倍百倍之金钱。似不若酌量变通。尚冀七年三年之艾蓄。查西塘新建埽工。估银六十余两。折建四十余两。定例固限两年。今则透底者尽须捆埽。而请修者仍办折建。以不敷之例价。兼固限之长。赔累不支。实恐贻误。似应请分别办理。其尚存沟槽行路。仍照柴塘给价。其坍卸近石塘者。悉照新建埽工例兴修。工分平险。而建筑仍守初章。似较平允。至两年固限。在当日随时递加。亦因海塘章家庵一带。北岸微有涨沙。潮势平缓。自可因时制宜。今则南涨北坍。情形判若霄壤。可否量为变通。似于修防核实之道。两有裨益。此西塘现在之情形也。至东塘戴镇念尖四汛。惟镇念两汛。有埽工三千余丈。其余俱系坦水。迤西者尚属完善。而迤东坍卸埽工。仍复不少。且石塘溃决之处。闲段亦有数十丈。现潮水项冲扑塘。甚或漫盖塘面。履勘周遭。尤为危险。若不及时修筑。其坍卸可立而待。此又东塘现在之情形也。惟欲修工。必先筹费。上年多办险工数百丈。幸保无虞。而请费至二十四万有余。已为破格之举。明知本款不敷。方冀今年量为撙节。讵料两塘情形尚复如此。南沙有日促之势。风潮多意外之虞。万一秋汛猛烈。真有不堪设想者。应请鸿裁擘画。指示机宜。俾工员不致畏难。可以及时修理。庶几有备无患矣。

窃思海塘受病。深而且久。自道光五年以前。南沙止千余丈。十年七月风潮案内。以工段过多。仅将险中。尤险各工兴修。其次险及续损者未办。以致十一二年塘工大坏。加以十三年又涨沙三千余丈。潮势日趋而北。自此工程修不胜修。十四年奏请　钦差大办海塘。驻浙监修。共享银一百五十七万有奇。两塘各工。仍臻完善。嗣后每年额设岁修东西柴埽工息银十五万余两。东塘石工息银二万四千两。坦水银五万两。共岁修经费二十三万余两。诚不为少。然生息银十三万余两。息按引输。年不敷用。前运司详明先于公息项下垫给。迄今运库想亦无多筹垫。节省司费二万余两。亦由运库按年移解。近年引滞课绌。未能按解。且闻欠解尚多。此十五万岁修之支绌也。石塘生息二万四千两。闻本银已挪缺六万有余。约收息少三分之一。此石工之支绌也。坦水五万。系借拨盐饷。自道光十九年拨过一次。上年就是款存项提拨。亦非岁额。各款支绌情形如此。所以近十年来。每岁修或用十五六万两。或用十七八万两。但可敷衍平安。想无不力求撙节。惟二十七年用过乎俭。仅用银十二万两。险要一概停修。从此塘工再坏。二十八年用至二十二万余两。而停缓者尚多。至二十九年风潮猛烈异常。石塘次第坍圮。虽仍择尤险者抢修。已用至二十四万有奇。三十年霜雨兼旬。山潮汇击。石塘处处坍露。决至十四堡之塘身一百二十丈。工员抢险。奋不顾身。劳不惜命。实用银十三万有奇。而柴埽各工。计修三千五百余丈。用银二十八万有奇。而就东西两塘柴埽工合计一万四千余丈。不及四分之一。坦水工五千六百余丈。不及二十分之一。上年西塘工程倍于东塘。而沿塘险要者。尚有五百余丈。东塘柴工坦水。久已倾圮不堪。自上年少减缓修。今又险工林立。若复迁延停缓。将来决裂。修补尤艰。思念及此。每至终夜傍徨。一筹莫展。而又谂知藩运二库支绌。岁修定额尚不能敷。其何堪此意外支发。然使因费无所出。遂竟置七郡生灵于不问。尔时即身被重谴。固无足惜。其如公事何。天下事有费少而功多。有费糜而无补者。有及早则弭患于无形。稍迟则祸变相寻悔不可追者。事会之来闲不容发。岂独海塘。即以海塘而论。从前两次败坏之由。亦前车之鉴也。惟受病虽深。尚当救治。恳饬藩运两司设法另筹经费。或每岁仍请酌留盐饷若干。稍能岁修充足。海塘自可改观。而官民均受其福矣。

　　建复浙海东中两防石塘记
戴盘

海塘之筑堤也。始于唐开元九年。前此已有筑者。无可稽考。大抵所筑皆土塘草塘。以后造木柜石囤。塞其要处。所谓石囤者。皆以碎石为之。非石为堤也。海宁之有石塘。自我　朝始。创始于康熙。改建于雍正。告成于乾隆。而鱼鳞塘之名。遂为一定不易之制。前代修筑。必俟海啸潮溢。冲溃塘堤。始行补救。我　朝轸念民生。巨工屡举。一切制度。积久大备。并定岁修章程。以为一劳永逸之计。考之志书。海塘自仁和望江门外。至海宁尖山前。则东西两防。后添设中防。移台州通判改为同知。驻于翁汛。遂有三防。共建有石塘一万九千余丈。海宁地居滨海。潮汐往来。惟恃一带石塘。堤防捍御。诚百世之利也。道光年闲。因修筑工程浩大。　　　特命廷臣驻工督办。阅两载而工竣。建修石塘一千七百余丈。自此以后。随损随修。遂得晏然无事。迨咸丰三年军兴来。岁修银移作军需之用。不遑兼顾塘工。而海塘遂失修焉。庚申遭兵燹。至甲子收复。而石塘之倒塌者。多至数千百丈。大府忧之。虑海水之泛滥而旁溢也。奏请兴办。先筑海宁之绕城石塘三百余丈。以城中居民。疏入。　朝廷命督臣吴公来浙。会同抚臣马公勘估。勘明三防石塘缺口四千五百余丈。应行建复。以外拗裂石塘二千二百余丈。亦须拆修。　　　皇上允疆吏之请。遂于同治五年开工。次第兴办。始办西防石塘。继办中防石塘。共一千六百六十丈有奇。然此皆塘后之工。而非临水之工也。塘后之工。用力易而成功速。临水之工。用力难而成功迟。历来办工筑堤。皆于塘身后开槽施工。今因缺口处处均须联络。不得不办临水之工。开槽须先筑子塘。塘成戽水。事半功倍。此一难也。沙随潮至。潮退沙淤。挑净方能动工。此又一难也。每年春夏秋有三大汛。时逢潮水旺盛。难以施工。每月亦有两汛。小汛日。工作尚有三四时。大汛日。工作止有一两时。钉桩安砌。俱有定价。匠役人夫。因工价所得者少。退缩不前。此又一难也。余督办翁戴镇念尖五汛工程。皆东中防临水之工。翁戴二汛为尤难。翁汛塘身低而蓄水不能露底。戴汛沙性坚而钉桩不能如式。则又于三难之外有此二难。此人所共知其难畏其难。而不愿趋事赴功者也。余自十年秋七月来海宁驻工。督办戴镇二汛石塘。以为必迟之久而后成。迟之又久而后成。乃时历二载。竟能告竣。余之始愿实不及此。迨办翁尖二汛。并续办念汛东西两段石塘。各夫役均能踊跃急公。余奔驰塘堤。无闲始终。夏不得避暑热。冬不得避风寒。督率在工各员。黾勉从事。不敢告劳。俾临水石塘要工二千六百余丈。一律完竣。计自兴工以迄于成。甫经五载。不可谓不速矣。此皆仰赖海若佑顺。上下相与有成。余何敢居功焉。夫工程之迟速。视乎天时地利人工。非三者俱备不可。天时宜多晴而少阴也。地利宜落水而见底也。人工宜克勤而无怠也。化难为易。转迟为速。天为之地为之亦人为之耳。是为记。

　　改建东中防石埽二坦记　　　　　　　
戴盘

坦水所以保护塘身之本根也。自康熙五十九年。始筑坦水。历雍正乾隆两朝。递有增加。坦水之制。前用碎石铺砌。有多至三四五层者。后改用条石一二三层不等。所谓条石坦水是也。而其中亦有用块石者。盖面不加条石。是为块石坦水。咸丰兵燹后。岁久失修。各汛所有坦水。大半无存。此塘桩日形敧斜。石塘之所以倒塌。而无坦水以保护之故至此。旧办石坦。有头二坦之分。每丈工料银。头坦二十八两有奇。二坦三十七两有奇。同治三年收复省城以来。百物腾贵。塘上需用工料。照旧价几及倍之。厅员遂有改建埽坦之议。可以省事。可以节用。建办易而修理亦易。大府许以为可。遂定制度。计工用。高至一丈。底宽二丈四尺。面宽二丈。无分一层两层。用柴用木用草。均有定数。前保护塘基。有石坦而无柴坦。今则以柴为之。于是石埽二坦。并行不悖焉。余督办戴镇二汛石塘。有石坦。有埽坦。石坦仍照旧制。皆双坦而无单坦。埽坦悉照新章办理。然此皆新建石塘之坦水。而非旧存石塘之坦水也。余未到工以前。戴镇汛前办埽坦。为数不少。石坦亦办至数千丈之多。承办之人。经理未善。经费不能节省。幸赖巡抚杨公任。改檄贤员妥为办理。遂得与余督办之石埽二坦一同竣事。数年来。仍赖余石塘等工。留存保固银两。以资挹注。至今各坦均能安堵无恙。余又接办翁尖二汛并念汛东西两头工程。亦有石埽坦之别。石坦皆用块石为之。则又与条石不同。两防五汛。共办条块石坦四千余丈。埽坦二千余丈。内埽坦改为埽工者一百余丈。现石塘大工虽未告成。而坦水已一律完竣。其尖汛有未做坦水者。皆属可缓之工。自今以往。坦水整齐。石塘根基。无不坚实。以后防斯汛者。如能随时修理。遇事讲求。夫亦可永言保之矣。惟石坦护塘根。由来已久。今有改作埽坦之处。究一时权宜之计。窃愿因时制宜。相度地势。于潮水顶冲地方。或以柴坦加为柴埽。尤不能不望于后之服官海防者也。是为记。

</div>
    <div class="pagination">
<a href="皇朝经世文续编_page191.html">上一页</a><span>...</span><a href="皇朝经世文续编_page187.html">187</a><a href="皇朝经世文续编_page188.html">188</a><a href="皇朝经世文续编_page189.html">189</a><a href="皇朝经世文续编_page190.html">190</a><a href="皇朝经世文续编_page191.html">191</a><span class="current-page">192</span>
    </div>
    <div class="pagination"><a href="index.html">返回目录</a></div>
</body>
</html>
