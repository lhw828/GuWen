<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 185 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 185 页/共 287 页</h1>
    <div class="content">
一征收漕米本色之处及今改折色前收本色之时无论每石加耗至一倍有余之多更有永远不遵定章之州县每年止开仓三日或继日为止花户之强而有力者争先交米往往拥挤践踏伤人过此即行封仓收折色每石定价七八千有多至十余千者而百姓之完纳愈难朘削愈苦矣此弊之在官大吏从未有觉察者其弊五

一花户急公向多立有协图又谓之义图每年轮一甲充当总催择本甲勤干之人为之名曰现年按户粮多寡派钱数十百千不等交给现年作为辛俸并打点书差之用名曰甲费有现年之图甲差役不得上门止向现年催取现年恐所领之钱不敷差贿不得不勤加催追而花户亦各体贴现年惧其受累不得不极力措完此协图所以少积欠也嗣因发捻踞城分设伪官无完粮之事而总催轮充一定之年分遂紊如乙年已轮之二甲今停歇二年论戊年应轮五甲接充而五甲以四三等甲寔未轮接理应补充彼此推诿而协图遂多废阁不行其难一

一承管粮业之家其地多系佃与农人耕种近因迭遭兵燹水旱瘟疫各大人民损伤无算更兼生计艰难丁壮及岁往往不能婚娶产生女婴率多溺毙是以闾阎生齿远不逮前之繁庶约计一村之中向有百人业耕者今则止得五六十人而此五六十人中吸食鸦片惰于农事者又约有二三十人其间晴雨不时粪力不足收成本多歉薄而世风日降人心亦未能近古粮户收取租谷甚为不易即以臣乡而论自咸丰以后所收或七八分或五六分或三四分三十年之中虽逢稔岁从未闻有完全租者瘠薄之田竟至白送与人承种而不肯受此种情形推之他省何莫不然其难二

一民间光景既形萧索幸遇丰年谷石又苦不能得价如有田百计应收租谷二百五十石按今土风时值虽大稔之岁至多不过收租八分得谷仅二百石如逢谷价极贱之时每石止能粜钱四五百文除厘金外得钱不满百千完纳丁漕需其大半所留余以事父畜妻子者几何不必有胥役之苛索而急公已觉吃力其难三

一乾隆嘉庆以前民俗直朴丁漕户口均系本身的名近来率多别撰字样一人而有数户差役每以无从查传为词若有人充当现年即能逐户清追亦可备官传问协图之所以为良其无现年者谓之涣图又谓之烂图协图之花户有巧取者往往别立户名隐寄于涣图以冀拖欠又协图轮充现年必派甲费其粮少之甲派费较难有取巧者亦往往别立户名隐寄于粮多之甲以图规避此则近日民情之谲也地方官若于协图一法废者能为之兴涣者能为之萃巧者能为之立法以杜其弊则于催科之道思过半矣其宜一

一差役得钱包蔽总以不令欠户见官为秘术前上元令袁枚有言择民欠粮多者召花户而欲见之未有真花户到而粮不纳者又前庐陵令杨晓昀署安福篆时催征必令花户亲到比较必令总头受责其图保差下乡虽赂以钱而不敢受一时风动四境即极疲之户亦无不争先完纳此已着之明其宜二

一向例征收非上忙满半下忙全完不准纳钱给票小民铢积锱累未满一票之数而催粮之役至索赂以去辄耗其所积之半如此屡积层耗赂役之费往往多于正供数倍而粮终不能纳闻昔有一令准其分两次完钱完钱先给小票为据俟届限完满换给串票民间因大称便征收更有起色此亦讲求催科者当知所变通也至一人而分数户亦恐粮数过多一时措钱不易若准其分票完纳则此弊可除免至户口纷烦茫无稽考其宜三

一前有一令于民间呈递状词除命盗伦纪重案外如因口角钱债细故兴讼者先令开明本身花户钱漕若干查核按户清完方与准理此与考童互结声明并无抗粮方准与考一同办法一可以清顽户之欠一可以遏渎讼之风似为一举而两善备其宜四

一收纳钱粮必用官板大钱市间日用常行之钱不准收花户率以市钱一千向铺商易大钱九百迨完纳后署中以此钱易银每串可加钱色数十文愚民不无吝啬致多延欠地方官既任听境内通行市钱何不可通融收纳以本处之钱于本官原无所损似不必拘定大钱致令征收减色其宜五

一乡里之有殷寔官民均可恃以为缓急宜保护不宜扰害近来地方官听信丁勇怂辄将本甲或本村积欠勒令殷寔代完丁役又复从中索诈富民既苦侵削顽户或多拖欠从此征收愈不易办其不可一

一州县以催科为考成坐署治事之日少下乡催粮之日多所到之处辄传唤在庠生员写立限状责令每卯催完若干动以详革恐吓不知寒士笔耕为业家无恒产者十人而九本身既不欠粮又无总催之责何可强以不应为并不能为之事且反令欠户置身事外更滋玩延其不可二

一近来各州县更有委派官亲家丁带领勇役下乡分催钱漕倚威作势异常骚扰牵累架诬明勒暗索甚至偪毙人命饰弥缝本官受其欺蒙鲜能觉察其丁家并擅用名片投谒绅衿尤为不成事体其不可三　　以上所陈各条各省互有异同臣籍江西较为详悉虽丁漕之利弊不尽于斯而户口耗伤情形略可想见拟请　谕饬各督抚臣悉心体察督率所属州县寔力兴除去其害而适得其利便于民而不损于官总期　国计民生两有裨益夫抚字心劳催科政拙千古传为美谈方今库支绌丁漕一原不得视为缓图但能寓抚字于催科之中便赋课常登乡闾不扰官吏全抉烛天之弊小民不虚献曝之忱而施善政以培养生机厉官常以挽回风气多行寔事勿托空言则所以裕乎国用而固邦本探源之始不外是矣

　　省官役以清关弊疏康熙九年　　　　　
徐旭龄

今日民穷极矣所恃通财货之血脉者惟有商贾乃今商贾以关钞为第一大害臣推原其故总由于官多役多事多有此三患故商贾望见关津如赴汤蹈火之苦也往者以地方官不能料理榷务改为满汉兼差所以杜绝奸蠹澄清科派也近见告讦关弊者如淮安关则有郭宗仪告曹有大等扬州关则有傅洪勋告丁世芳等或婪赃巨万或人命干连见在告部行查是满汉兼差本以恤商而反致病商本以裕国而反致蠹国夫去弊者必清其弊之源止贪者必绝其贪之路今督理榷关不过照额征收本无难事或满或汉止差一官足矣若必满汉并差多官则多费多费则多加派其势然也尝见关差　　命下未出都门亲友称贺或馈酒食或送马匹多募随丁盛治行装其费已不赀矣及其在任过往知交交迎送馈遗至于差回弥缝要路酬答亲友凡此费用无不取给于一差故其多差一官而禁其贪不若少差一官而即省其费也伏乞　　敕下该部酌议以后关差不论满汉但择廉干官员止差一人永着为例则省一官即省千万商贾之膏血矣至旧役盘踞屡经严禁而如故者各关既就近召募则此辈衙门情熟易于上下相朦如扬关旧役吴健之等已经科臣柯耸题参而淮阳关各役则仍然表里作奸如曹我植即曹元吉之子贺森即贺尔植之子张公玉即张一跃之子夏永公即夏有奇之弟陈尔联即陈在位之子有子供役而父在外收银弟供役而兄在外需索不惟旧役不能禁一役反化为二役矣总由各关就近召募之弊也近见工部题参杭关史缙于经制之外私自召募典吏现在议处伏乞　　下吏部将各关经制书吏从部召募确查果系殷寔良民取具印结考取分拨不许各关私自召募则旧役可清而熟于作奸之根株绝矣又如漕臣帅颜保题请淮关归并而户部复奉有各省相近之关令一处兼管之　　旨然臣以为关固当并而各关纳税之名色尤当并也即如淮仓有正税一税由闸由梁手本等项名色工部有抽单丈量加科等项名色板闸有正钞加钞石头等项名色合计三关名色不下二十余项推之各关俱有因循积弊名色无不皆然抑知名色多则商贾易惑头绪繁则需索易增伏乞　　下督抚严查将各关各项名色尽行禁革通计税额若干总归一项刊石通衢务使商人易见易知更刻大字于上照数纳税加增分毫即系私派立行重处则正项既明而额外之索诈杜矣如此则省官以清私派之根本省役以除作弊之爪牙省事以绝需索之径路革积弊而苏商贾计莫切于此也

　　请除烦苛之榷税疏乾隆三年　　　　　
甘汝来

窃查商贾通有无以便民司市贡货贿以足赋故关津有过路之税镇集有落地之税酌其所获利息之多寡不过十取其一以充赋课下不病商上可益　国由来久矣自有司奉行不善往往浮收过取而赢余之数以出近日则视赢余多寡为议是以督监有司悉力苛索多方取盈甚则不问则例有无定额总借口于赢余无出而诛求不已毛发无遗嗟兹商旅何堪剥削其病不独在商也商增一分之税即物长一分之价而民受一分之害是所谓赢余者非富商之资本寔穷民之脂膏也我　　皇上爱惜黎元德洋恩溥于田房契纸一项已荷革除深为民便臣窃以为商税一项亦可准此意而为厘定谨将臣耳目所及不便于商民者敬陈之一榷税不宜重复也查一省之内每有设关数处者原因各有出入要口不得不稽察层层非为已税者越数百里而复征也乃浙江两广等处节节皆关一关甫榷一关又征此甚非立关之本意寔奉行之不善也请嗣后凡货物经过如初关已税即给票为信他关祗票放行毋得重征苛勒一米谷之税应豁免也查食为民天非他货可比各省原无米谷税例惟广西各关独征之故广东独受米谷昂贵之害其余夔关淮关等处虽不征米谷之税但俱照船只尺寸则例抽报科税亦仍是米谷征税也夫米为穷民所必需之物土窄人稠之地或偶有水旱之乡皆仰资于邻省苟增一关之税银即长一层之米价曷若蠲此毫末之税项而令小民受饱饫之惠乎请嗣后凡米谷船到关止稽查有无夹带私盐违禁等物停其征收税银船料则小民沾无穷之寔惠矣一沿海捕鱼船只不应输饷也查边海之地遍处汪洋居民惟有采捕鱼藉以活命其船则用单桅不能出洋贸易向例祗于本县给照稽其出入并不输税近闻各海关监督虽单桅船只亦令请领关牌同双桅出海贸易之船一体输钞此无论输钞之多寡即请领关牌一次已须规例四五六两嗟此穷渔奚能堪此请　　令海疆督抚查明单桅鱼船免领牌输饷庶海滨贫民得有生计不至困迫为盗则官与商民又胥享安静之福矣一鱼鸭埠之税宜尽蠲也凡近海贫民资生无业有用竹取鱼者有于埠头养鸭者闽广之间悉按按埠征税而穷民之生计绝矣此项税银无多原于　国计无益而极有害于贫民应请尽蠲除以苏民累一各关之饭钱宜革也商旅到关未问正税先索饭钱尝见货物无多之客商其所费饭钱竟有数倍于正税者请　　令各省督抚及各关监督务严饬胥役凡商旅到关止按则例征收正税不许需索饭钱如再有不法之徒剥削商民督抚监督置若罔闻者许科道不时纠参严加议处以上数条皆臣见闻所及灼见其甚有病商民故敢不辞烦琐冒昧渎陈是否可采伏乞　　睿鉴施行

　　清厘关务积弊疏乾隆四年　　　　
晏斯盛

窃本年二月督臣那苏图以龙江西新各关税务一时乏人委臣暂行代管臣查关税事务至琐至细而大贾经营小贩度活土产人工洪之物并属生计其间有积弊相沿事出理外悖　　皇上之恩意失榷税之本源伤理财之大体当请一一厘正者敬陈如左

一则例内开江关西关税钞照现行则例征收耗羡在内新关除五城地租其余税钞均耗羡在内等语查雍正六年监督关务随赫德修定则例将火耗并入正项奏准遵行但所定则例内各税比之顺治十四年　　钦定则例每正银一两屡次加增至轻者二钱至重者二两有零如工税桶篓内姜茶磁器木杓鱼桶等项旧则二分初次加耗二厘二次又加耗六分一厘如青柳木税旧则每根银二钱五分初次加一耗二分五厘二次加二耗五分五厘三次加平每两五分如杉木税旧则每根七厘初次加一耗七毫二次加二耗一厘五毫四丝三次加平每两五分如户税白丝旧则每百斤四钱五厘后加增七耗二钱八分三厘五毫耗羡屡增凿凿如此此河臣高斌前任督关时刊发则例所以于各税项下俱载明耗羡在内而新关税钞又声明除五城地租也嗣是乾隆元年奉文各关除正额盈余加一火耗之外其余巧立名色一革除不得多取等因是龙江西新各税并入正项征收之耗羡既经奉文自应如川省榆关之裁去加四只取加一方与奉　　旨之案不悖而江各税于则内原增耗羡之外又增加一饭食查饭食即照单钱之别名非单钱之外商贾又肯另加饭食也乃前督臣织造臣原奏内指称此项为商贩给付之耗羡饭食不知耗羡系随正在官之项而非给付吏书之项是耗羡饭食两者必不可并为一项其时部臣洞悉其非行文驳查迨回奏内将耗羡指为地租之三百余两而饭食系各商贾议付给留则明与则例所载除五城地租外各税钞均耗羡在内之语显然相悖而又于正项盈余火耗之外另立加一饭食名色毋怪乎舆论相传以各关俱蒙　　皇恩减免而龙江西新三关独被加增也再查近年该关盈余较之雍正元二等年增之五倍此皆商民脂膏抑亦司榷者有意为之以多余为称职此未知　　皇上之心而不觉其自入于朘削也伏恳　　皇上申谕各关正额不至亏欠盈余不为侵隐据寔报销不必以日增为能则拔本塞源而关务虽极琐细亦光明正大轻而易举矣

一则例内开江关西关税银照现行则例市平征收新关除五城地租外其余均照市平征收等语查顺治十四年则例内税与现行则例轻重悬殊之处皆包有平砝在内如工税桶篓姜茶磁器木杓鱼桶等项正耗皆三八下平青柳杉木税每两包部砝五分惟五城地租一项与地丁钱粮相同另收部砝此现行则例所以各税项下皆载明市平征收而关税钞又声明除五城地租也查江市平较部颁市砝每百两轻二两而部颁关砝又较部颁司砝每百两轻三钱是市平较关砝每百两应轻一两七钱每一两应轻一分七厘民间蝇头分厘必较则例内已包有平砝则一切征收自应竟用市平而市平或轻重不齐即以一分一钱至十百两遵照部砝分出小砝另减分厘钱两以合市平俾零星小贩得沾分厘之惠而大商大贾亦服平砝之公矣一则例内丈量簰筏深长短层次底面筭法甚为精密俱系寔在并无虚数查龙江关大量有连天连水连人之口号此皆虚浮榷筭商贾不甘之语访之连天之说在簰之面因水之深见尺加寸见丈加尺高量虚数故称连天其连水则因爬口所到无水之处虚深二尺八寸是以水为木故称连水其连人则因簰边无水之处飞宽三尺以虚为寔故称连人以无形之深高虚均为寔在科征虽税可有盈余而商贾难言输服　国家理财久有常经溢额尚行裁减岂肯于青天白日之中无木生木而科敛于虚无之地夫商家之置货如粮户得田完税之则例无异田地之科则而量木之爬竿又同丈之弓口名别义同均属不可浮溢税有正额有余盈并有耗羡又何堪筭入虚无也是以寔筭寔一定之理而或者谓簰如船底旁浅中深故以爬口作筭然爬口甚长已及中深之处则旁之浅者愈增深数而中深之二尺八寸更多溢数矣又谓簰多下上窄使果有之则何不以窄相乘见其寔数而独以为准且何以知其必三尺也前为簰如船底则下窄上又与此所谓下上窄者两相反也至于平面高出见尺加寸见丈加尺则竟无可解说此丈量之所以当据寔在也再木簰之中川楚所贩有青柳木一项其税三十倍于杉木虽税纳之数并无判数之例今丈算之法计木若干以十分科筭凡川楚之簰虽无青柳在内例得于杉木杂中判开青柳若干或三分或四分或五分随意多寡可以高下其手大滋弊窦此又当定以画一之数不得随意判断者也再则例内有招木木零木名色皆可数明根数照则寔科乃算法亦用虚派每簰三项各二十五根照簰深数递加并不问其多寡有无亦属无名再则内有牮木一项附簰而行以防黏搁大者每根五分五厘四毫四丝次者每根四分一厘五毫八丝原应点明寔数分别上次科纳乃丈量不点数不分别之五分五厘上税或一百根加至五六百根递增八九百至千余根不等即无牮木者亦必加出四五百根尤属虚幻此均当改正核寔者也

一出城进城之人不皆富商大贾其或物件最少单人独货如布一疋鞋袜靴一二件帽数顶扇数把鸡鸭数只及鸡鸭蛋数十枚等类手目睹并无藏掩且多穷民谋生之计与商人之负贩贾利者大相悬殊应请竟免征收税银则小民尤沾寔惠也

一现行则例应加厘正也查各货物例内俱以银数多寡分类客商难于寻考应将服食器用分析门类以类相从而载其银数于下庶几意揣可知一寻即得至如稻箩粪箕撮簸皆农家之用鸡鸭狗杂毛短发皆粪田之用又秧鞋蒲鞋草靸凉鞋布条带扫帚蒿苗帚竹筷竹簏扇料旧篦子碎布头半截驴皮菜种茨菇荸荠樱桃葡萄甘蔗萝卜冬瓜青白梨鸡鸭蜑皆穷人度活之物又失风破船板尤属患难之余资此均当不入税者也又出城货物有入城曾经税过者货卖未完出城又照入城例投税此则重复收征亦当删除者也又如下关零油例载四为一篓今皆不用磁改用小篓所盛之油约与磁相等当以四小篓为一石今以两小篓为一石此与则例不符而未经开明者也又如牛马尾与冰片麝香同税牛羊角与犀角同税又同一燕窝海参等货而聚宝朝阳两司与龙江一司不同税此又参差不伦所当正定者也

一五城地租当归上元江两县输纳也查关税止征货物而地丁则属有司章程一定催科有方偶遇歉减赋蠲租皆得均沾　　恩泽或其地之荒熟不一垦废不常可以随时详请分别轻重多寡时日缓急以定催征自此项并入关税则岁有定额额有定限限有不足则差役滋扰甚者地已别售而租仍本户无可稽考且或岁遇大歉　　皇仁大泽一切地丁皆得邀免而五城地租无可贷即如上年以及本年上下两江两沐　　恩免而该地不在其内虽荒月可以酌量缓征而应蠲之数不得与地丁一例今计此项地租仅一千七百一十四两三钱八分五厘七丝在关在县均属钱粮而与佃民寔有未便应请该关划交上江两县照民赋催征归入地丁一例奏报并查明上年及本年应免之数同民赋一例蠲免则　　皇恩无处不到而穷佃亦永远沾被矣

前明范文夹编龙江西新则例序曰夹编至此未尝不叹民生之无遗利也凡日用零杂之物无不籍而榷之其病在细夫三十税一制甚善也即折钞法行贯以毫计始止二筭未为过征迨六毫议定已三倍税矣继以新饷倍加又六倍税矣其病在重贤者虽不能免于例内亦不宜增于例外有慨乎其言之今查顺治十四年之例折中酌定足为法守至雍正十三年定例取屡增之耗尽并例内征收则已属无可复加之数是例外之加一诚可以已而例内有所减无多足便穷民者应并请　　皇上仁恩敕行酌减则闾阎出入被泽靡涯矣

　　请罢湖口关复九江关疏湖广通志　　　　　
王泽宏

窃惟　国家之本计惟财与赋财赋之充足在盐与关我　　皇上频颁蠲租之　　诏屡减额外之征数十年来农工商贾无不仰戴　　皇恩固已沦肌浃髓乃有不费内府之金钱不损　朝廷之额课　　纶音一下各省欢呼则莫如湖口之仍归九江关之为善也夫昔日之设关九江者因上有龙开河官牌夹下有老鹳塘白水港俱可停泊多船冬夏不涸无波涛汹涌之危输将甚便此诚利　国利民经久不易之善地也后以江西东下亦应收税暂移湖口此一时权宜之计耳初未计及湖口一县地处下流乃江湖两水交会之冲又有上下钟山巉岩峭壁插入江中既已设关遂成商船纳税必泊之地止有虹桥一港水涨之时大船仅容数号小船仅容数十只倘水涸船多不得已尽泊江外大风暴起巨浪滔天欲求入口而不得欲求渡关而不能故其患不可胜言此湖口断乎不宜设关之明效也或谓自江西出湖以下江南自江南入湖以上江西恐有漏税之弊不知九江一关征船而不征货丈尺已定税无可匿臣查大姑塘去九江四十里在湖口之内旧系泊船之地应听部司委员在彼收税汇缴关库以给票为凭至各省出湖船只大姑塘收税者九江票放行各省进湖船只在九江纳税者在大姑塘票放行则两处自无漏税之弊矣年来风涛时起沉溺见商情以积久而不得伸差员以时暂而不敢请此臣所以不得不代为请命也倘荷　　允行则往来舟楫无倾覆之虞东西商贾无漂没之苦既于额设　国课一无所亏又于贸易民生皆得其便乃经久无弊之长图也臣本楚人九江湖口皆臣久居故于情形甚悉伏乞　　部详加酌覆务审税课之盈虚查风涛之险易考人心之向背一经改正庶船多税足商悦民安无不仰诵覆载之恩同于天地矣

　　请开酒禁疏　　　　　
孙嘉淦

伏读　　上谕河北五省烧酒盛行特以饮少辄醉其价易售人皆乐其便易故造之者多则是造酒之由　　皇上既知之矣又读　　上谕烧锅之禁有司阳奉阴违黠悍富民用其资财串通胥役敢于触禁肆行则是禁酒之弊　　皇上亦既知之矣知其造之多而禁之难而犹断然必禁者以造酒之家类皆富民而非贫民之生业禁酒而存米谷则富民不过暂缓于一旦而贫民将享乐利于无穷此所以断然禁之而不疑也臣之愚昧则以为烧酒之禁无论禁之而滋扰扰之而终不能禁借令禁之不扰而能永禁其贫民之生计米谷之藏不惟无益而且有所损臣请详言之望　　皇上鉴宥而采择焉夫所谓作酒醪以糜谷者为黄酒言之也黄酒之必用小麦其米则需糯粳秫黍此皆五谷之中最精且良糜之诚为可惜若白酒则用高梁而佐以豆皮黍壳谷糠之类其曲则用大麦大麦与高梁非朝夕所常食而糠壳等项本属弃物杂而成酒可以得重价其糟可以喂六畜此乃化无用为有用非作无益而害有益也他若枣柿葡萄等类皆可烧酒乃天地自然之利不需米谷而成今欲禁烧酒而并禁黄酒则无以为祭祀宾客养老之用诚有所不可若不禁黄酒而止禁烧酒则是使天下巨万亿兆饮烧酒之人皆转而饮黄酒饮烧酒四两而醉者饮黄酒二三斤而不足则黄酒之沽必什倍于前而小麦糯黍之费不可以数计矣省大麦高梁之粗且贱者而倍费小麦糯黍之精且贵者此臣所谓无益于藏者也至小民之生计则岂特口食已哉必将以釜甑爨而以铁耕百工之所为皆需以粟易之而又有税粮之征衣服盐蔬之用婚姻疾病丧葬之费非粜五谷无由得也故粟太贵则病末太贱则伤农得其中而后农末俱利故农有歉荒亦有熟荒计十年之内歉岁三而丰岁七则粟宜有所泄非但积之不用而已今北五省之地不种高梁则无以为薪席屋墙之用种之而用其秆则其颗粒宜有所售卖烧锅既禁则富民不买高梁而贫民之高梁虽贱而不售高梁不售而又必需酒则必卖米谷以买黄酒向者一岁之内八口之家卖高粱之价可得七八两今止二三两矣买白酒之费不过二三两今买黄酒则费七八两矣既已所入少而所出多又加以秕糠穗壳之类堆积而不能易钱园林果木之寔腐朽而归于无用牛羊等畜艰食而不能肥腯自然之利皆失则日用所需惟粜米麦粜之而售则家无藏粜之而不售则完纳税粮以及衣服婚丧之用皆绌此臣所谓有损于生计者也

且夫小民之趋利如水就下此非政刑所能防也利所不在虽赏之而不为利之所在则禁之而愈甚烧锅禁则白酒少酒少则价必贵价贵则私烧之利十倍十倍之利之所在则民以性命争焉私铸铜钱私造赌具罪至斩绞军流而民犹或犯无他争利故也今私烧白酒则将定以何罪乎我　　皇上大圣至仁断不忍以饮食细故而置民于大辟则其罪必不比于私铸造赌罪轻于彼而利有甚焉欲民之不犯难矣不得已也而重官吏之处分官畏处分则查拏中商小贾类皆失业而豪富之家高墙深院查拿之所不至敢于触禁则富民益获渔利之益贫民不胜其欲而思效之将改造其器而变易其法于是乎酿醋之盆皆可以酿蒸饭之甑皆可以蒸酒有司奉令不谨则贿纵而分其赀财奉令过谨则横拏而倾其身家不惟是而已夫醋盆饭甑则何家不有哉一家之盆甑偶尔犯法则万家之盆甑尽属可疑将炊爨之民比户可以查拏日用之物随手可以讹诈公庭无非讦酒之讼而囹圄亦不能容犯酒之人矣孟子曰君子不以所养人者害人本为小民(民)之生计而滋扰如此则立法不可不慎也臣之愚昧以为烧锅之禁或宜于歉岁而不宜于丰年歉岁粒米维艰则大麦高梁之类亦可以瘠饥禁之诚为有益但止可禁于成之地而各处不必通行亦但可善为劝导暂为封贮而不必坏其器具而加以刑罚至丰年米谷足食则大麦高梁之类原非朝夕常食之物自宜开通酒禁使官吏无由需索而民间亦得出其不急需之颗粒无所用之糠转移售卖以佐不时之费则上下不扰而百姓自享盈之庆矣望　　皇上为斯民熟计之也

　　请开禁疏乾隆三年　　　　　
孙嘉淦

乾隆三年六月初八日办理军机大臣面奉　　上谕据江苏抚杨永斌奏称严禁一事朕思从前民间制造器具皆费工本今既禁止理应将器具听民变价或改造别用庶几称便若行封贮则从前制造之费尽归无用殊非体恤商民之意办理未为妥协至称未奉禁之前有造成之陈朕不知伊所谓奉禁者指何时而言朕禁之旨久已颁行而尚有如许未售之则可见地方大吏有司接到前旨不过视为具文并未寔力遵奉矣至今岁二麦如果丰收则除民家食用外或应劝民间积贮或应发官价采买必寔有一番布置乃于地方有益岂可禁止贩卖遂可了事耶大凡大臣经理国家之事如有不便于民者即当据寔陈奏朕不难收回成命其寔有裨益于民者便当寔心遵奉见之施行虽经数年或数十年常如一日乃以朕斟酌降旨之事而该督抚等始初为料理未久即有懈心再久渐即弃置岂必待朕每事每年再三提命而后知警省耶在朝廷固无此政体而在封疆大臣亦不当如此存心今因杨永斌之奏并谕各省督抚知之钦此仰见我　　皇上圣明远烛勤恤民隐之至意臣愚昧之衷苟有所见不敢不据寔敷陈伏查禁之令因禁酒而起以为者酒之原也严禁则可不耗麦而裕藏且既不贩则可少造酒以省五谷此议禁之本意也乃自立禁以来奉行不力者既视为具文而陈之贮所在多有力于奉行者则又毁器具折坊肆封瑰查贩囤官旁午于道路役索诈于乡村如江苏抚杨永斌之所为在在皆是也　　皇上亦既知其扰累而恻然有所不忍矣夫使扰累于一时而可有益于异日则不必为目前之姑息而隳长久之至计乃臣再四思之而知其无益于民也今夫五谷之产燥湿异宜惟麦为南北所通种普天率土种麦之田十居七八每遇丰年所收最广而性不可以久贮今夏之麦至明夏而遂变近湿则虫蛀近风则蛾飞再过一夏则成霉再过一夏则成灰虽谨藏之不能救也收广而难贮于是乎口食之余亟思出卖以佐日用之需顾家家粜之则买之者寡矣于是乎丰年之麦价贱而不售富商大贾乘民之急而贱收之收之既多而无处转贩于是乎为其质轻而可以行远也此虽商贾渔民以逐利然而农民寔利其麦之得有所售而可以济急故彼此相安振古至今而未有改也今取商民之故业一旦而禁之不惟毁器封商贾之资本尽亏且民间有余之麦将如何售卖乎二麦丰收比户足食本地之民既不购买已禁商贾不来农夫力穑无暇远贩于是乎衣服婚丧日用之需皆绌加以税银之征麦熟为期麦不可售则粮无由完既有损于民生兼有损于国计积之岁月而暑蒸霉变化为乌有并无益于藏此虽　　皇上鸿仁远沛发官价以采买而库帑有数岂能尽籴民间之滞积且贮之仓而必不能久则是民急暂纾而官累无穷亦非无弊之道也

再查坊肆惟河南江苏为多各省皆取资焉夫使禁二省之而果能减各省之造酒亦何妨苦一方以利天下而有所必不能者则以之为物家家必用之亦家家能之向特二省之价贱耳贱者既不可得则自之而自用之所必然也禁虽严不能禁人之自则是向也总于二省今也分于四方向也于麦贱之乡今也于麦贵之地所耗之麦犹是此数而使麦贵之处因而愈贵麦贱之处因不而愈贱商贾既已失业而于民人毫无所裨则是徒为此纷纭也至于禁贩运查囤积则尤有所不可夫粜粟麦以完税粮此有司所敲扑而督也裕藏以备荒歉此功令所谆复而道也顾贩运之与粜卖事异而形同囤积之与藏名殊而寔似禁贩运必并阻其粜卖查囤积将并稽其藏则官吏之侵渔何极而百姓安所逃此法网乎天下农民幸逢　　皇上至诚格昭迄用康年广贻来牟以乐我黎庶乃口食之余不能售卖以济用商贾收之则以为而严拏之富户收之则指为囤积而讹诈之民自粜之又指为贩运而需索之力绝其流通之路使内困于日用外迫于追呼束手而待其麦之霉变妇子愁叹不觉丰年之乐而反以为苦此则仁人君子所当急为转移者也夫为政自有大体富民自有常经轻徭薄赋以留其财缓刑息役以纾其力约法省令以杜其扰安静而养之岁月以俟之将自跻于人足家给之盛断未有峻其禁令易其本业多其侵渔而可以富民者也臣愿　　皇上广运如天之明勿摇于二三之说深知大简易之可久洞悉科条法禁之无益凡所谓禁口之令禁之令禁贩运窝囤之令一切洗涤尽与蠲除使小民得以懋迁有无商贾得以阜通财货百姓各享自然之仁官吏永无查拏之扰天休洊至民气和乐此则荡平正直之王道久安长治之要术也

　　罢关征议　　　　　
冯桂芬

谚云关无善政今之而信过而不留散而无纪主关者不能一一临视之也即能之而丈量之不谙货值之不别隐匿转换之不可知虽视之犹不视也于是乎寄耳目于一切之人自傔从而吏胥而差役而拉纤人等商吏不相识其居间人曰拉纤千百之身家妻子攒食于一关矣闻粤海故事司阍二人月支薪水各八百两签押四人半之余执事及各小口长随以千数有差此固非他关所有然浮费之多莫甚于关亦可想见至完税之法试以所闻浒墅关一端言之运米百石者关吏教之报三十石过则云寔米四十石应倍罚作八十石仍少完二十石若寔报百石所费且不止百石其弊如此大抵田赋之数民之所出者二三而国之所入者一关税之数民之所出者十而国之所入者一然而州县浮收往往滋事而关税则否者农心齐商心不齐也农不可他适不可徙业商可他适可徙业也农不能增其获以偿赋商能增其价以偿税也农之所谓二三者多加乎一之外商之所谓十者不甚加乎一之外也故关之弊不甚病商而转以蠹　国承平既久生齿益繁需用益多通商益广以理言之关税宜倍增乃数十年来征收日绌亏空日多转不及昔时所定户工二部四百六十万之额通商各口在外其咎安在尝阅英国财赋志咸丰二年岁入四千八百余万内关税一千八百余万又云六年岁入七千余万不言关税若干一通事云七千余万中关税之增最多夫彼国通商增广固不止中华而中华寔大宗彼增而我无增不惟无增而且益减何哉不寔征不寔解也夫彼之能寔征寔解者吾见之江海关矣货物进口彼鬼役持帐来易我单即凭单令我役运岸不闻运单中所无之一物亦不闻自运一物亦有奸商漏税当别夫以今日之夷焰若以吾吏吾商处之必十漏七八我亦无如何而彼不为也于我关如此即于彼关可知往尝谓洋钱重七钱三分寔纹六钱五分余铅八分中国行用辄当银八钱以上其中国仿造者虽无铅亦不行何则识其为夷制即可信其有寔银六钱五分若彼杂以铜铅亦非我所能识别而彼决不为是以通行侯官林文忠公造银饼初亦便用未几即杂质市中析之为零银银饼遂废又今夷市我购彼货先银后货彼购我货先货后银甚有寄贩名目与货后辄扬帆西去一年为期赢缩惟彼所命者要之彼不能信我断不敢与之交易而通商之局散矣夫子曰言忠信虽蛮貊可行不谓蛮貊能信我乃为蛮所行可为太息今观于关务而益慨然于彼之能信我之不能信也夫我之不能信为隐微深痼之疾非一朝夕之故骤欲其洗心革面断有所不能莫若举各关而尽撤之京门则复讥而不征之法以税额入诸厘捐以代各关责成地方官会同绅董治之厘捐立法尚新依为蟊蠹者宜少即亦散而无纪尚非过而不留脱有弊窦有迹可寻有人证可指比之关政犹彼善于此特不得多设卡栅招引关蠹无关之名有关之寔而已且厘捐者市征也王制市廛而不征关讥而不征孟子言文王治岐关市讥而不征而周礼有关市之征是其法必始于殷之衰文王去之周公又行之春秋战国无改管子霸形篇关讥而不征市廛而不赋是管子亦尝云之孟子欲复文王之治以复古虽以周公之法而不谓然也即今制固亦有关征无市征也落地税以济关征之穷非市征征厘捐而关市并征矣厘捐之弊恐将如宋陈遘之经制钱翁彦国之总制钱流毒无穷择一而废之又曷可缓哉

　　重酒酤议　　　　　
冯桂芬

酒禁由来已古禹疏仪狄酒诰惩群饮周官司虣禁以属游饮食于市者汉初群饮者罚金武帝时桑宏羊始榷酒酤而酒禁废惟武侯治蜀禁酒严道无醉人余不闻焉王应麟谓榷酤之害甚于鲁之初税亩无他食为民天酒为食蠹统五谷约之以升粟成酒一斤有半为率统万民约之以十人而一饮饮亦一斤有半为率是十人而糜十一人之食也亿万众必有十分之一受其饥者如之何不禁然而不能禁也大凡民间日用饮食起居贸易一切细故相沿已久习为故常者一旦欲反之虽临之以天子之尊威之以大辟之重亦终于不行不考古事不采近闻不达人情物理或任性或恃才皆不知其不可禁不知其不可禁而禁之适所以扰之而汔无以禁之雍正间尝禁铜先定三品以上准用铜器嗣又改为一品乾隆初尚书海望疏以禁铜不效请弛禁亦尝严酒禁乾隆初孙公嘉淦奏罢之疏中言直省一年中被系者千数百人不胜其株累而酿酤如故　世宗朝当鼎盛之时整齐严肃中外颙若宜可以令行禁止然而不能禁斯不能禁矣皆前事之师也又何论近年禁乎愚窃以为如酒者止宜重酤以困之厘捐本抽百分之一独酒可令顿酤十之零酤二十之舞弊倍其罚经三四厘捐而酒值倍矣使贫者不能不节饮尤贫者不能不止饮但得减酿一分即多若干米亦即多活若干人有利无弊者也至收捐有效宜量减五谷棉布之捐尤宜广戒饮之谕加酗酒之律宴飨之事为之节制沉湎之人勿登荐剡使天下晓然知　上意之所在庶其有瘳乎至孙疏有云不酿酒则粱粟弃地转以病民犹之言赌妓馆贫民转移执事赖以得食成何议论邪是无足辨

　　酒课考　　　　　
陈心源

武帝天汉三年初作酒榷

唐德宗贞元二年每斗榷钱百五十

　按杜诗速宜相就饮一斗恰有三百青铜钱今榷百五十则十分抽五矣

宋至道二年两京诸州收榷课铜钱一百二十一万四千余贯铁钱一百五十六万五千余贯京城卖钱四十八万余贯

天禧末榷课增铜钱七百七十九万六千余贯铁钱增一百三十五万四千余贯卖增三十九万一千余贯

　按会要铁钱十当铜钱一

庆历二年闰九月二十四日初收增添盐酒课利钱每升添一文谓之王福部一文添酒钱

皇佑中岁课合缗钱一千四百九十八万六千九十六贯

</div>
    <div class="pagination">
<a href="皇朝经世文统编_page184.html">上一页</a><span>...</span><a href="皇朝经世文统编_page180.html">180</a><a href="皇朝经世文统编_page181.html">181</a><a href="皇朝经世文统编_page182.html">182</a><a href="皇朝经世文统编_page183.html">183</a><a href="皇朝经世文统编_page184.html">184</a><span class="current-page">185</span><a href="皇朝经世文统编_page186.html">186</a><a href="皇朝经世文统编_page187.html">187</a><a href="皇朝经世文统编_page188.html">188</a><a href="皇朝经世文统编_page189.html">189</a><a href="皇朝经世文统编_page190.html">190</a><span>...</span><a href="皇朝经世文统编_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
