<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 129 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 129 页/共 192 页
  </h1>
  <div class="content">
   大清以兵力得天下。　　　太祖高皇帝初起赫图阿喇之地。平辉发渥集乌喇叶赫哈达等九姓部落。肇基皇图。　　　太宗文皇帝继之。统一蒙古。臣服朝鲜。势已囊括渖辽。包举海内。　　　世祖章皇帝扫除明寇。遂为华夏主。成一统无外之治。　　　圣祖仁皇帝削平三藩。东辟台湾。北伐俄罗斯。西征准噶尔。西南克定廓尔哈。兵威所震。无远勿届。当时武功可谓盛矣。兵力可谓厚矣。而中外额设兵数。不得而闻焉。谨案　　皇清通考曰。乾隆四十七年定天下兵额。八旗满洲兵五万九千五百三十名。八旗蒙古兵一万六千八百四十三名。八旗汉军兵二万四千五十二名。京城巡捕营一万名。直隶省兵三万九千四百二名。山东省兵一万七千五百四名。山西省兵二万五千七百五十二名。河南省兵一万一千八百七十四名。江南省兵四万八千七百四十七名。江西省兵一万三千九百二十九名。福建省兵六万二千一百十九名。浙江省兵四万三十七名。湖北省兵一万七千七百九十四名。湖南省兵二万三千六百四名。四川省兵三万二千一百十二名。陕甘省兵八万四千四百九十六名。广东省兵六万八千九十四名。广西省兵二万三千五百八十八名。云南省兵四万一千三百五十三名。贵州省兵三万七千七百六十九名。凡六十九万八千五百九十九名。而盛京吉林黑龙江伊犁北路驻兵一万三百名。内携眷五千八百人。南路驻兵满汉五千九百七十余人。青海察哈尔西藏驻防绿营兵六百余人。兵数不载。中外通计不及八十万。其时裁名粮。设武廉。岁增饷三百万。遂贻后日匮乏之患。嘉庆以后。屡奉裁减。今官兵俸饷岁支银一千七百三十六万七千八百三十三两。武职养廉银一百二十五万七千六十两。营中公费银三十一万四千八百七十八两。红白恤赏银三十万八千八十七两。差兵盘费银五万八千九百七十两。凡縻银一千九百三十万六千六百二十八两。而兵糈不与焉。人日廪一升。日縻六千九百九十六石。大约二百五十一万八千七百五十石而赢。大约一岁军饷。当前明一岁财赋。此近百年来催科所以日急。而国用所以常苦于不足也。唐独孤及有言。倾天下之货。竭天下之谷。以养无穷之军。率土之患。日甚一日。以古方今。何以异乎。尝谓自古养兵之费。未有滥于今日。而兵之无用。亦未有甚于今日。何哉。盖设官多而大小有层压之势。其大员迁除调补。一切供应铺垫。不取己之心红薪俸。而取之于其属。属又分扣兵之月饷以奉之。升调或频。摊扣愈多。由是末弁得以借口。而军籍多空名。各兵之饷既扣。不足以事蓄。则藉托末业以资生。而都试不得操练。技艺日疏。意气日惰。勇力日消。安可谓之兵耶。苟使日勤训练。军籍无缺。而饷糈不给足。又必纷然而哗矣。何必征调之日。而后见兵之无用哉。

　　师律篇五　　　　
汤成烈

国朝兵额。与唐相埒。不及明四分之一。岁縻银几二千万两。年支一千九百三十万六千六百余两。又八旗冬赏一月日粮。约四十万两。米二百五十一万八千七百余石。几当明一岁之赋。明赋地丁本折盐关茶杂共二千九百万。其费亦巨矣哉。夫天地之所生。人力之所出。祗此常数。用之无艺者。取之必竭。斯民安得不穷。国用安得不匮乎。自道光西陲用兵后。农部岁会不足。酌增常例。筹备经费。捐资所入千万。饷终无以裕者。用之疾而生之者寡也。窃谓我　国家之待武臣也不为不优。养兵也不为不厚。凡武臣于心红俸薪外。有养廉。有公费。兵于常糈外。有红白恤赏。有差兵盘费。岁终有预借。八旗有恩赏。上之体恤。实前古所无。则下之报礼。宜何如尽心竭力。勤训练。习技勇。以图效命疆场哉。乃提镇大臣。养尊处优。深居简出。终岁未尝扳阅讲求行阵之法。矧能行春搜秋狝三时治兵之制乎。至军政之岁。始发示谕其下。弓马火器阵图技勇。上紧习练。以待考阅。上无实心。下以虚应。黜陟数人。短章一奏。即为了事。过此以往。安富尊荣。优游卒岁而已。当其考阅之时。空名不补。雇替居半。佯为不知。良由平日得受属弁规礼。任其包漏。转为掩饰。而副参游都府守总。职位递降。禄秩递减。奉上陋规。一不可缺。廉俸不足。取利空粮。籍在人亡。不以训练为事。一旦边鄙寇起。羽檄征发。名数不足。军械锅帐。事事损缺。必补而后行。又有武弁借支廉俸军士安家行装等费。种种取足。兵未出门。费已不赀。所过州县。官索赆赠。兵索口粮。各县挪垫供应。事后报销。十给二三。是兵未见寇。而　国家之费。已逾巨万。官之赔累。县各数千。部拨无款。先发内帑。开例不足。乃劝捐输。至今日民力亦已竭矣。国用无所出矣。而武臣果有能披沥肝胆身先致死者乎。果有能激励士卒所当无前者乎。其畏葸犹是也。泄沓如故也。夫竭天下之财赋以养兵。而统兵者畏死幸生。遇贼即遁。兵亦随之。且虚张贼势以相恐动。溃卒所过。民皆逃亡。官无与守。束手待毙。其先自为计者。礼请绅富团集乡勇讲求守御。无饷无权。久且自溃。封疆大臣知兵无用。矫枉过正。招来无籍子弟以充乡勇。厚其糈廪。为目前汲汲之计。忘日后滔天之患。盖时事至此有不忍终言者矣。其弊起于朘民赡兵。承明季之苛政。出有宋之下策。二百年来。军饷用银至四万亿有二万万两。米至五万万有四百万石。自古兵之耗国。未有如此之甚者。乃自川楚用兵以来。初以兵不足用而募乡勇。继且以不可用而募乡勇。夫兵不足用。犹可言也。不可用。则平日之縻饷何为者。顾可不反其本乎。近日各路用兵。多责成乡勇以收功。兵竟自安于无用。惟扰害地方。是其擅长。杀贼致果。未尝用命。甚无谓也。

　　师律篇六　　　　
汤成烈

然则将废兵而任勇乎。曰。于传有言。天生五材。谁能去兵。虞夏商周。征伐命夫六卿。春秋列国卿大夫。帅师侵伐。未尝有武臣也。秦始变法。将相分命。汉高除秦诛楚。惟将士之力。其制太守郡丞令长丞尉。皆主郡县之兵。未尝专设武职也。将军之属。有征讨则置。事毕则罢。未尝专命武臣也。后汉蛮夷盗贼窃发。命刺史太守讨之。汉世惟匈奴西羌乌桓鲜卑。势力强大。方简将帅以统诸军。不尽取诸材官羽林之列也。由是观之。以文臣掌兵事。而世治而功易就。后世武员冘繁。几与文职相埒。而品秩之尊复过之。一兵犯法。府县不得辄治。必请于营员而后得系之狱。不然一营必哗。夫兵亦民也。朝廷设府县以治民。岂有一充卒伍。而遂出民之外乎。凡提镇大营。兵众而悍。往往扰害闾阎。细民饮泣。不敢告官。是不卫民而害民。是恃提镇之尊而蔑视法度。斯岂可以为训乎。斯岂治世之法乎。故欲更之。必尽汰武职而后可。宋知婺州杨应有言。诸路屯戍。当归守臣。兵民之任一。然后号令不二。今府县驻防武职之位秩。多尊于文吏。安得颠倒而驾驭之乎。平日分庭抗颜。有不平之意气。守令安得号令其下乎。州县有盗劫。例须会营踏勘。有解犯。例须弁兵护送。而迁延。而短缺。习为故常。转多误事。不如专责守土者之为愈矣。然而曰例在。不可废也。一遇失事。其弁在家安坐。必装捏伤痕。欺罔其上。以挫折县官。而其上挟品秩之尊。回护营弁。归咎地方。几见营弁有捕获凶盗各犯者乎。承平之世。虚縻廪禄。无所事事。安望其折冲御侮乎。故欲除养兵之弊。必尽汰武职而后可。夫使武职尽去。使府县阅实隶籍之兵。汰其老弱。甄其技艺。合于式者留。大府五百人。中府三百人。大县百五十人。中县一百二十人。小县八十人。去其营之名。而名曰府兵。曰县兵。于府则同知通判经历司狱分任搜练之事。而知府将之。县则县丞主簿巡检典史分掌教习之任。而知县将之。同通丞簿。闲曹无事。按日分操。械弓刀。务期精熟。而府县每月一阅视。分别优劣。而赏罚必行。训之以尊君亲上忠爱之义。戒以淫暴酗赌很之条。月一申令。规模初定。然后教以行阵之法。攻战之势。责以守望缉捕之职。勉以同仇敌忾之心。亲之如子弟。威之以斧钺。推之以心腹。任之以股肱。人虽不多。太平之世。固已足用。饷廪易给。至于多事之日。即令其人招来亲戚子弟。各自为伍。而召衿耆以告之。使之分率训练。夫使百人平日熟习战阵及火器技勇之类。其邻里亲属人不下十余人。临时聚而教之。千人不可立致乎。于是分之四邻要隘之地。联以邻封各县。得千人。则大府可万人矣。万人一心。以守以战。何为而不可。

　　读兵考　
黄式三

古者寓兵于农。后世或欲遵古以定法。难之者谓农不知兵久矣。解之者则曰。民可训练也。难之者谓民弱不如募兵勇。解之者则曰。士卒之勇懦。随主将之贤否。而募兵浮浪。将有瓦解之忧也。虽然。古之寓兵于农者。有本有原。农有恒产。八口无饥。兵之资也。学校中乐舞干戚。而又于序观射。武艺夙有师承。兵之材也。家出一人。各训练于农隙。是羡夫不出役焉。训练之卒多。而王者止于万乘。大国不过千乘。其法以八家出一人。是七家训练之卒。不尽为乘卒焉。王者万乘六军。止用七百五十乘。是乘卒又不尽赴军焉。以万乘算之。出军十三次。递用九千七百五十乘。而万乘之赋。一周而有余。以八家轮供算之。出军一百有六次。而八家之正卒。一周而有余。用民之宽如此也。不如此而欲驱农为兵。难矣。董子曰。先王之道。必有偏而不起之政。故政有眊而不行。

宋之兵弊极矣。马氏录叶氏正则之兵论。推究时弊。非不深切箸明矣。而读叶氏文集。有终论数篇。言安置四大屯兵及罢厢禁诸兵之法。如其言以行之。弊岂不多乎。天下事言已成之弊则易。立革弊之法则难。叶氏以经济自负。读其集而约其恉。在先去冘兵以给国用耳。而其言卒不可尽用。马氏推信叶氏。于终论亦复不录。知其言之有弊矣。信乎经济之难言也。或曰。北宋苏子瞻曾子固已有去冘兵以足国用之说。在南宋则陈君举亦言之。叶氏乃大其说。今犹以为未可行。然则宋果何以去冘兵乎。曰。兵之冘也。由渐积而致之。其去之也骤急。亦以召变。黄文叔言募兵有阙勿补。收其衣粮。以给屯兵。以二十年功力为之。募兵老死且尽。而府卫立矣。斯言也。其得政无欲速之意也乎。袁氏和叔作文叔行状。于此事详叙之。深有味乎其言也。马氏不宜之也。

自古衰季之兵。非寡小于初盛也。而强弱殊势。兴亡异途。其故何也。一曰庙算患其不断也。古者德足柔远。四裔咸宾。其次寇来则逐之。去则不追。求和则羁縻之。未有当其来寇。而犹言羁縻之者。及其衰也。势既不振。辄以羁縻为饰词。今日议战。明日议和。政令既失其常。而畏战者因巧为迁延。以俟和议之成。勇于筹战者亦疑所筹之不用。而怠缓以图之。卒以和不克成。战亦旋败。此其可鉴者一也。二曰择帅患其不慎也。帅者。千万人之司命。非智勇兼之。而举以为帅。适足以丧师而辱国。汉高用三杰。帅则韩信。而以萧何张良之忠贤。不能为帅。及其衰也。四顾乏人。惟上所倚信者用之。上所倚信者。本未必可信也。即或可信。而未必有将帅之才。为臣子者。明知其失人。以为将帅大事。非己所得言。而随上之所欲遣。遣将既失。民命轻绝。国亦蹙地。此其可鉴者二也。三曰任帅患其不嫥也。古者将既在外。君命有所不受。周亚夫不奉诏救梁。卒平吴楚。赵充国不奉诏击。卒不烦兵而下。而当其事之宜行。有非公卿之所与闻。并不必奏闻于天子者。是以机未发。则密而不露。机已发。则速而有成。及其衰也。大将在外。必请命于内。事嫌掣肘。坐失机宜。此其可鉴者三也。四曰求才患其不诚也。古者国有大疑。谋及庶人。后世兵戎既起。幕府广开言路。意亦主于得才。而献策投书者。率多轻躁贪婪之人。其深沈有大计者。非礼聘之则不出。且有以礼聘之而亦不出者。度其计之不行。功之不成。不轻出耳。自非为大吏者。虚心访问。不得鲂鱼。祇得阳鱎。此其可鉴者四也。五曰器械患其不备也。古之言兵者。谓步兵之地。车骑二不当一。车骑之地。步卒十不当一。弓弩之地。短兵百不当一。长戟之地。剑盾三不当一。矛鋋之地。长戟二不当一。剑盾之地。弓弩三不当一。后世之寇。水陆之器。愈变而愈奇。有步卒车骑弓弩长戟矛鋋剑盾之所不能用者。所备非所敌。名为有兵。与无兵同。譬诸徒手搏虎。强者餧之食肉。弱者莫能撄而自遁。势所必然。不待智者而知。此其可鉴者五也。六曰训练患其不精也。孙武教宫人战。左右前后跪起。皆如其法。马燧教牧马厮养。数月皆为精骑。人未有不可训练者。古之训练士卒也。必使之目熟于旌旗。耳熟于金鼓。手熟于器械。足熟于驰骤。被铠甲而不重。蹈险阻而不危。而其统之也。伍有长。卒有长。旅有帅。师有帅。使之各率其属。以专责任。复示之忠孝。勉之和睦。以作其气。使之踊跃。而不能自已。故古之善将兵者。曰如身使臂。如臂使指。又曰。击首则尾至。击尾则首至。击中则首尾皆至。岂夸言哉。后世之兵则不然。平日所养之兵。老弱参半。而壮者亦不习于教训。一旦有事。则招募义勇以足之。不知义勇之非能一旦募也。当军事既兴之日。而下令募兵。其应募者。多骄玩怠惰。不农不贾。市井所不齿之人。有武艺者。百中之一。而知义者。万人中不知能得四五人否。所募之人。临敌逃遁。如鸟兽散。是势所必至耳。此其可鉴者六也。

七曰应援患其不速也。兵之数。备前则后寡。备后则前寡。备左则右寡。备右则左寡。无所不备。则无所不寡。惟其寡而有应援也。则敌至而坚拒之。以俟援兵之至。后世之将。或有所畏有所忌而不相援。虽有张巡许远。婴孤城以拒强寇。卒至殒灭而不能存。此其可鉴者七也。八曰藩篱患其不固也。凡一郡一省。各有要害之地。必有重兵以镇之。使敌不得前。王公设险以守其国。易之所言。岂其诬哉。后世之将。不守险以拒敌。而第镇兵于附郭之处。譬诸病者。不治病于皮毛脏腑。俟深入骨髓而后(今酉)欠药。病者终毙。是其可鉴者八也。九曰赏功患其不实也。自古圣王所以笼络豪杰者。惟赖此爵赏以荣之。然爵赏祗以荣豪杰。则高尚不事之士。亦羞己之自外于豪杰。而奋激于功名。后世戎事方起。大僚仓皇失措。往往听信市井污贱之言。而骤加以爵赏。豪杰之士方羞与彼等为伍。惟恐爵赏之污其身。而有志功名者鲜矣。且军兴之日。必有夤缘势要者。滥厕其名于各籍之中。事或稍有功效。彼尽心力以经营者。必反为夤缘之人所掩。而奋志功名者益鲜矣。若夫死事之臣。赠宜隆。以示奖劝。而其事亦有不同。在宋欧阳五代史。有死节传。有死事传。战死之臣。不尽录于死事传。死事之臣。不得入死节传。袁燮言世有勇于殉义。而无奇策应敌。拱手以就戮者。谓之徒死。明于谦言死者有二。有进战而死。有退败而死。事不可混一。滥赏之宜防。前贤言之。此其可鉴者九也。十曰军法患其不严也。贪生畏死。中人之同情。是以古者军中之法。不能不严。俾为士卒者。知退必不免于戮。进或可以求生。故蹈白刃。临矢石。有进无退者。虽曰平日以恩义激之。亦临时兼以严法驱之耳。若夫将帅之任。果其屡战有功。事业显箸。闲或一败。正如邓禹之衄于赤眉。郭子仪之溃于相州。未可遽弃不用。如其平日徒循资格。致位大僚。一旦有事。委军而走。于此而犹曲恕之。托匿瑕含垢之名。失去莠乱苗之义。而漫言胜败为兵家常事。不知胜乃常事。败者为变。则戎事益不饬矣。此其可鉴者十也。夫惟庙谋既断矣。而复择帅。帅既得人矣。而任之复专。帅有专任矣。而求才复诚。由是备器械。精训练。速应援。固藩篱。其事之胜败。公其赏罚以施之。用兵之大纲不失。而国因之转弱为强。寇不得逞其势矣。昔孔子尝言军旅未学。而复自言我战则克。好谋而成。足兵之政。以答子贡。而冉有败齐。亦言学之孔子。则儒者之于兵事。不可不详其本末也。故读马氏兵考。敢缀言之如此。

　　东南兵事策咸丰七年　　
谢章铤

呜呼。今日之事。岂不棘哉。逆夷窥于外。匪肆于内。兵不兵。将不将。省不省。县不县。财力人心。一无可恃。若不改弦更张。伊于胡底。请举其大者数端列于篇。一曰减兵。兵贵精不贵多。今日之兵。有名无实。故缓急不足恃。　国家出饷以养兵。今之将。克饷以厉兵。冒领侵扣。饷之及兵。十不余五。兵无以自赡。乃兼商兼贾。兼百工技艺。兼捕盗缉奸。甚而诓赌窝娼。无非不为。是聚数十万闲散之人。与民争利而为不轨也。坐作进退。不解何语。弓矢铳牌。不省何用。将不知兵。兵不知器。将愈富。兵愈贫。将愈骄。兵愈玩。无事则虚相羁縻。有事则视其将若仇。委而去之。是故天下皆苦无财而不足于用也。吾则曰节用。天下皆苦无兵而不足于战守也。吾则曰减兵。今试置万兵之饷于此。吾提其半以养三千兵。留其半以资犒赏。汰其老。汰其弱。汰其惰。汰其懦。汰其人与器不相宜。日练之。一月之后互角之。择其尤者为一部。勉其中者。训饬其下者。复练之。一月之后复角之。复择其尤者。如是者再三。乃尽去其下者。则皆精兵矣。一兵而可敌十数人者也。饷厚则兵不内顾。赏厚则兵必用命。养万兵而不获一兵之力。何如养数千兵而得万兵之用乎。或曰。是　国制也。焉敢轻改。且兵骤汰。尤恐其不辑而为变。然苟利　国家。虽入告可也。况军兴以来。兵之死亡遁逃不知凡几。自今勿补。留其饷以养见在可用之兵。此不汰之汰也。夫古之为将。必有敢死士以先登陷陈。谓之选锋。则本此意以练乡勇民壮。此亦州县之所得为者。否则张皇籍伍。虚费钱谷。见贼则走。见民则争。是张贼势而摇民心者。即此兵也。夫何为哉。一曰选将。忠勇知兵法之将。不可骤得。为今之计。则以不爱钱为第一。不爱钱乃能不怕死。不怕死乃能不死。何以知其不爱钱。则以束兵之严不严辨之。今之将夺兵之食。乃纵兵夺民之食。淫掠骚扰。有时甚于贼。贼过如梳。兵过如薙。法之不立。何以将为。请于所过之地。咨其父老。谁能约束部伍。平价交易。不敢觊觎民闲一粟一肉者。则不次擢其人。久营堵剿。察其兵多夷伤。将无辎重者。既厚恤其兵。尤当崇异其将。兵多夷伤。则对仗效死。将无辎重。则临财不贪。将贪。必不能执法治其兵。强执其法。兵必离。离必不卫其将。故为将之道。自与兵同甘苦始。与兵同甘苦。自不爱钱始。一曰严赏罚。兵凶战危。人何乐屡濒于死。冒锋镝争首领者。争功之心少。畏法之心多。乃今日失律。明日复为将。今日失地。明日复为官。即不为将为官。罪不至于死。彼何所忧。急则狼狈而走矣。且贼虽负隅自固。其势穷蹙。列营百里。縻饷数年。既不能荡平。又不闻力战。逗留观望。于意何居。且贼不耕而食。不织而衣。苟无接济。何以存活。防堵疏。可想而知。是非大伸军法不可。然而赏先下罚先上。有功虽下必倍赏。无功虽上必倍罚。倍赏则士劝。倍罚则将勤。倍赏一卒食十卒之食可也。倍罚骈戮示众亦可也。考其机宜。勒其期限严谕耸于前。重刑督于后。进必生。退必死。得贼必生。失贼必死。则因循怠缓之风。庶几可以少振。治疲癃沈锢之疾。固宜舍和剂而用峻药。煦煦之仁。孑孑之义。恐不足以声聋瞶也。

一曰府县宜久任而有权。自督抚至府县。皆有守土之责。然府县不得力。则地终不守。府县众而督抚独。独故势不及。府县与民亲。督抚与民远。远故情不通。欲安民。则府县当久任。欲杀贼。则府县尤当有权。今之府县。智勇聪明。疲于营私。敝于逢迎。颠倒于供亿奔走之不遑。又况少不更事。骤东骤西。转移千里。暂住数月。虽为府县。问其地之险要不知也。问其民之疾苦不知也。问其奸究有无藏匿不知也。问其人才孰为可用不知也。官不习民。急呼民。民不应。民不信官。急依官。官无措。一旦遇贼。民摇则官孤。官走则民死。非无忠义之士。断脰绝膑。自完其节。而于　国事无补也。此非调动之太速。则亦苛求之不禁也。今请择贤能府县久任之。勿索瘢。勿掣肘。宽其一切过犯。惟失贼失地则必死。恐失地。必极力以防贼。恐失贼。必极力以固结其民。民无离心。多一民即少一贼。民有勇心。多一民并多一兵。然后部署以兵法。以乡保县。以县保府。贼欲攻县。必不敢越其乡。贼欲攻府。必不敢越其县。又有大营控制其闲。精兵犄角其左右。破贼必矣。否则责府县轻。任府县不专。虽有贤督抚。能分其身为千万亿。而为府县守此土乎。事坏督抚则诿过府县。府县则怨望督抚。此两失之道也。然而其要则归于得人心。得人心不外名与利。豪杰之人好名。今则市侩挟数十金。俨然列于缙绅。功名不足以动豪杰矣。椎鲁之人好利。今则妄费横生。当用无力。府库空虚。赏不蔽功。而货财不足以动椎鲁矣。是故欲谋无智。欲战无勇。命将出师。徒为一哄。　国本愈亏。其流弊尚忍言哉。然则所以收拾鼓舞人心者。当亦知所变计矣。是故其言若甚迂。而实关于全体。其势若甚缓。而实逼于目睫。智者察焉。其能不惊心动魄哉。若夫精操练。修器械。足粮饷。屯要害。纵反间。勤侦探。固城池。抚流亡。随时制宜。因地取利。固不必刻舟求剑。而皇皇为纸上之谈也。

　　桂阳兵志叙　【
王闿运

桂阳自隋以前。据五领之二。秦始皇帝以五十万众戍五领。兵威积重久矣。汉太守皆得以虎符发兵。自此及隋。州县兵皆临事征发。故无养兵之费。境内小盗。则付贼曹。责游徼亭长。旦夕捕至耳。若太守特遣府寮发所在繇役。犹贤于今督抚所调营兵万万。自唐设府兵。养兵之费起矣。然州县犹不尽屯驻。刺史县令遇小盗。亦得自捕治。牧令权尚重于今司道。赵宋乘弱观衅。取人天下。亲见兵权之重。惧臣吏效尤。大削下权。峻为之防。文武分途。以相猜制。又恐奸宄窃发。袭破城寺。屯兵州县。星罗棋布。天下财赋。尽用养兵。元明承波。坐食兵士数十万。日日有军兴之费。在在有戍卒之设。海内骚然。无时而宁。承陋踵谬六七百岁。通敏之臣。明智之儒。耳目闻见。若定自天。舍历代之胜谋。因引寓兵之迂论。悲夫悲夫。无寇而养兵。是夺耕作之民也。有事而籍兵。是兵常享无事之禄也。有百年之养。无一日之用。而必规规制田里。备器械。以虚耗天下。不则又欲入田庐而伍之。被农夫牧竖以甲胄。而奔之车马之闲。其故在贪兵之用。而忘其不可养也。夫兵者。非若矛戟刀剑。可淬厉弢袭而藏者。非农桑百工。可择地乘暇而试者。非孟贲乌获成荆夏育。举鼎击剑。一人胜其任者。虽有精锐之众。百金之选。不见敌。不识变。不交绥。则不成陈。故屯兵踰时。而师老士惰。今岁养兵而明岁已散。是以云扰之世。江南有锐锋。百年晏安。匈奴无劲师。古圣之制。役民从征。四时之田。仅以简车甲旗物兵器镯铙。示其繇发。以待召募。及夷狄强盛。亦皆役民。临事而试之。未有徽帜豫表。以别于四民之外者也。自秦以来。兴国多矣。孰有案尺籍以召练士。用成营以为旧资。不务教民之源。惟论养兵之盛。自致糜敝。若斯之劣乎。是故文武分而将帅绝。营兵设而国用空。近岁军兴。通用召募。然暗与古合。反自谓权宜。劳神明为一。而不知其同也。犹以二五为非十也。养兵之制。殆莫能改。今列次自宋以来。桂阳临武蓝山设兵定制。及明末嘉禾分拨。　国朝临武营制。以明近代之规焉。

　　湘军志营制篇　　
王闿运

军兴调发。而将帅莫知营制。被调者。辄令绿营将官。营出数十人。多者二百人。共成千人。三千人之军。将士各不相习。依例领军械锅帐锹斧枪矛。皆窳钝不足用。州县发夫驮运载。军将拱手乘车马。入于公馆。其士卒或步担一矛。倚民家及旅店门。居人惶怖。惟恨其不去。及遇寇作。屯垒壁不及肩。负版往来营门。隘杂哗嚣。十军而九。有能者。因宜约束。自为风气。诸将虽欲画一。率非所统。无所行其禁令。唯满蒙军稍整齐。而骄横贵倨。言语不相晓。其死亡辄当奏报。又各有贵将。督抚莫能统。尤不轻调发。所发者多绿营额军。其弊如此。民间徒知其扰累。莫肯怜其送死。故征役者益怨恨。雠掠于寇所不至之地。而愚民避官迎贼之议起矣。楚军起于江忠源。其时以三百人从乌兰泰。不能成营制。后忠源官尊师众。第从先廓之。而法制不改。曾国藩既请练军长沙。奋然以召募易行伍。尽废官兵。使儒生领农民。各自成营。搜考规制。今古章式。无可放效。独戚继光书。号为切时用。多因所言变通行之。未几湘军大效。而王珍罗泽南胡林翼各撰其军营制为书。珍自序甚矜诩所作。谓不可使贼得。然所言。世俗之所知也。琦善者。不以能军名。与雷以諴俱屯扬州城下。雷营终夜击柝燎火治守备。琦善营寂然闇静。无火光人声。他日以諴过营。琦善微讽之曰。公营中甚唯盛。以諴不悟。徐曰。夙夜守设火。贼得窥我。吾击刁斗。则不闻外声。此危道也。李元度之战士。呼噪甚勇。席宝田诵孟子书讥之曰。先生之号则不可。军中以呼杀为号子。故宝田云云。由此观之。良史兵书所言。雷李行之。而不免訾于琦善席宝田。军事变化。焉可言乎。自湘军众盛。人人知兵。新募军规制。一日立就。领军者不必颁条教。所谓楚鄂湘军章程。至今将帅皆无其书。而淮军本仿湘军以兴。未一年尽改旧制。更仿夷军。后之湘军又更效之。水军之立。尤困于思虑。船一桨一版。位置失宜。辄絓碍不可行。及后成功。率取木轻料薄为先。寇平后无行阵之事。乃更改大船。制务于闳厚。是故今之湘军非昔也。况其将帅昔愚而今骄。昔惧而今侈。昔戆拙而今谝柔。虽复用儒生将农人。则所谓儒者不儒而农者不农。曾国藩之所为咨嗟于暮气者耶。军兴名将。推塔齐布刘腾鸿李续宾多隆阿。而郭嵩焘服罗泽南。左宗棠推王珍。珍。泽南弟子也。泽南亡。有续宾及珍。珍死。则张运兰冘阘沉默。卒以败死。然则泽南殆可谓名帅。非但名将。要其言战。在续宾下远甚。而续宾诸人。存则勃焉。死则忽焉。旧部各将。无豪发之。又况读其书观其者乎。本湘军所以起。为救额兵之敝也。曾国藩首建义旗。终成大功。未尝自以为知兵。其所自负。独在教练。至今湘军尊上而知礼。畏法而爱民。犹可用也。观将能否。但于列队时号三吹。军士肃肃蚁缀而出。则胜负可见矣。是故兵法不可言。而营制不可诬也。

凡立营。十人为队。八队为哨。队哨有长。队有斯养。队十二人。其正制也。八队之械。一五枪。二四六八刀矛。三七小枪。枪迟重。则增二人。故百六人而成八队。统以哨长。哨百七人。置哨官领之。四哨为营。亲兵六队。队长斯养如哨之制。队十二人。六队之械。一三主。二四六皆刀矛。五为小枪。凡七十二人。不置哨长。合四哨四百二十八人。皆统于营官。故曰营五百人。而哨营官不数。其书记医匠。或有或无。营官三之。其费于公费取之。营之用器。哨队备之。其军器。立营时给之。坏敝。营官修之。于公费取之。惟铅弹药绳帐棚。得以时领。营官给十帐。八夹二单。哨官三帐。一夹二单。亲兵队二帐。一夹一单。哨队队二帐。皆单。凡营帐。单者八十。夹者十八。辎重军装行粮。长夫运之。率百人而三十六夫。营夫无过百八十。亦无得阙不足。行而索夫。军有司诛之。其当行。令三百五十人各备战器。百五十人督长夫护用器。前有探马。后有押帮。各从其营。无有或错。其行率日三四十里。黎明而发。未晡而息。行所至为垒。营官相其地。准之以绳。从而为壕。壕丈五尺。复壕土为墙。厚一丈。其崇八尺。墙壕容二丈。远其余土。队为一棚。棚有厕。厕有外内。外厕四之。内厕一之。火药有窖。以堇涂之。涂皆孔之。其军市设于绳墙垒外。其垒近市。则严其门禁。午夜籍之。出入无验。讥而诛之。夜号之字。营官授之。守夜之卒。营五十人。寇近则百人。以更为班。班十人。若二十人。哨长察之。五更咸兴。朝暮练操。以声警之。故行不可速。止不可懈。行速则病。止懈则散。军虽强。久顿必荒。宁驱市人。勿将旧军屯兵待战。是谓自乱。作壕之法。外内重设。外壕广六尺。深八尺。内壕半之。环而●之。必有横涂。相距二丈。垒墙既成。去其外涂。留其内涂作墙如城。其高七尺。子墙半之。墙厚六尺。左右二门出入谨之。见敌则并力。无事则长夫之役也。步行率八刻而行十五里。寒日短而行易。暑日长其行难。以昼四十六刻率之。行十六刻而三十里。其十六刻以筑营垒。余十四刻而后昏暮。则神暇形壮。可以待敌。故百里而趣利者蹶。此军家之大忌也。湘军成马队。至湖北乃有之。恒用北将。束以湘营制。而多隆阿以此显。初以三百七十八人为营。四人为棚。六棚为哨。后讨捻寇。更改以三百二十二人为营。营五哨。人各给一马。唯马夫火棚夫无之。又有步队十人。立什长。别为一棚。以供杂役。营官长夫八。公长夫四十。营官一员。帮办一员。先锋官五员。哨官十员。给蓝夹帐十四。白单帐三。每棚白单帐一。马棚帐一。凡白单帐六十六。蓝夹帐十三。马棚七十二。长夫八棚。白单帐八。其马初从口外买之。官价匹银八两。多病道毙。后或随所至而买补焉。岁百马。病毙更易。无过三十六。余各令乘者补之。又别储朋马银。月可百余两。以备买价。其银出于杂费。营官掌之。

凡营官一员。月给银二百两。不计官位。异军特起。亦不相统。或令受他将节制。辄不相能。非其所置。莫能属也。一营则哨官四员。日给银三钱。月支银三十六两。哨长四员。日给银二钱。月支二十四两。什长三十二人。日给银一钱六分。月支百五十二两六钱。亲兵七十二人。护勇二十人。日纳银一钱五分。月支四百十四两。正勇三百三十六人。日给银一钱四分。月支千四百十一两二钱。火勇四十二人。日给银一钱一分。月支百三十八两六钱。长夫百八十人。日给银一钱。月支五百四十两。凡一营月支口粮公费。银二千九百十七两四钱。小尽之月。日给扣建。月给不扣。水师之制。依此为准。头篙柁工依哨长。舱长依什长。唯无长夫。而哨官倍之。故水军一营。月支千九百十一两二钱。

马队依前制。营官一员。月给银八十两。哨官月给银十两八钱。先锋官月给银六两。亲兵马兵月给银四两八钱。步兵什长如亲兵之饷。步兵月给银四两五钱。火棚长夫如步军之制。凡马月支麸豆银二两。每营马二百六十八匹。凡一营月共支银二千六百六十三两八钱。凡统将得专置营官。营各献助公费。月或百金。或二百金。至三千人。又公加公费银百两。夫价银三十两。统五千者倍之。统万人者三之。万人则二十营。营助百金。并之则月三千金。此湘将之廉者也。楚军之制。于所统营。各置司籍一人。则军阙未补者。或竟阙者。或除名者。饷皆入于其将。军械修补之费不与焉。故将五百人。则岁入三千。统万人。岁入六万金。犹廉将也。唯多隆阿统万人。而身无珍裘靡葛之奉。家无屋。子无衣履。其天人乎。勤所事。诚有所不暇也。刘长佑军士辄取足额。席宝田争之。以为徒自弱。必不能战。所谓廉将者。非觳于用之足贵也。然从湘军之制。则上下相维。将卒亲睦。各护其长。其将死。其军散。其将存。其军完。岂所谓以利为义者耶。而昧者徒取战胜。不用文儒。则冒死之将汨廉捐耻。日趋于乱。

　　覆陈吴士迈擅杀案由疏同治十年　　　　　
左宗棠

窃臣钦奉上年十月二十日　　谕旨。前据左宗棠奏中书吴士迈在营病故请将擅杀游击朱德树之案免其查参当以该游击本有违令应得之罪是以降旨允准兹据都察院奏该游击之兄朱积善遣侄朱常久呈称本年三月间贼窜罗局镇吴士迈令朱德树攻东路因贼扑武字营甚急即率各营力战解围迨赴罗局已无贼踪吴士迈即责以违令将其斩首复以吴士迈所禀朱德树侵吞饷银等情系吴士迈跟丁朦保知县之曾贵和等挟嫌谗构吁请昭雪给予旌恤等语朱德树被杀一案是否实有冤抑着左宗棠按照所呈各节确切查明据实具奏毋稍含混原呈着钞寄阅看等因钦此。臣查上年三月。逆回崔三禹得彦窜扰陕西。臣调统领宗岳军。已故中书吴士迈率所部剿之于宝鸡之陈村岐山之罗局。连获大捷。吴士迈因罗局之战。所部营官朱德树违令不赴罗局之东。截贼窜路。致贼窜出。将朱德树正法。所有详细情形。臣已于上年六月初八日据实陈奏。续奉　　谕旨。当即行知总统南路诸军翼长道员周开锡。并钞发朱积善原呈。令按所呈各情。悉心察访。以期确实。嗣据周开锡禀称。罗局之役。朱德树以违令见杀。访宗岳各营官哨长。并无异词。朱德树正法之时。张腾飞尚在草碧地方驻扎。与李耀卿皆事后始知。实无谮害情事。曾贵和是吴士迈在湖南岳阳公局时。邀请襄办局务友人。后入营办事。充当营官。由战功荐保官职。既非家丁朦保。屡次前敌带伤。朴实勇往。兼娴纪律。其余各节。均无实据。并取具张腾飞李耀卿曾贵和等禀复各件前来。臣复核无异。窃惟军事以号令为重。令进则进。令止则止。统领以之钤束营官。营官以之钤束哨官什长。哨官什长以之钤束兵勇。违者得以军法治之。所谓军法者。明其与寻常法律不同耳。自统领以至营哨。节节相制。然后驱之出入生死之地而不摇。军兴以来。制兵不足用。各省皆募勇丁杀贼。勇丁积功擢至提镇副参游者。不可数纪。其中骁健勇决。而又稍识事体者。固不乏人。然尚气好勇。骄恣横暴。强不可使者。亦在所不免。其甚者。且拥众自雄。公为背叛矣。晋文谋帅。首称诗礼。唐之岳牧。多用词人。杜渐防微。事势所宜。非果重文事而轻武备也。军营体制。祇论事寄轻重。不在品秩尊卑。有保至提镇而仍当什长哨官者。保至副参游而仍充亲兵散勇者。有在他军充当统领而在此军充当营官。在他军充当营官而在此军充当统领者。时地既殊。势分即异。当统领者必节制营哨。当营哨者必受节制于统领。固无他说也。此案当崔禹等逆东窜之时。吴士迈饬朱德树由北路绕出罗局之东。朱德树不遵调遣。致贼东窜岐山。重烦兵力。吴士迈官虽中书。分实统领。愤朱德树之违令杀之。是统领以违令杀营官。非中书杀总兵也。

朱积善具呈控告。以吴士迈为故杀。复牵砌多词。攻讦已故之统领。波及同事之营官。不过图泄私忿。为朱德树请恤地。然究不能谓朱德树之死。非由违令。吴士迈之杀朱德树。为有意陷害也。使吴士迈于朱德树不遵调遣一节。禀臣据实参奏。请　　旨正法。则军令既行。人亦无从窃议其后。乃因病中愤激。遽行正法。致干专杀之愆。而朱积善等遂得有所借口。臣原奏曾声明使吴士迈尚存。自应查参。其于擅杀情节。并无一字为其出脱。特以吴士迈既已病故。即查参具奏。亦已法无所加。而徒启营伍玩视军事之渐。于陇中时局尤觉非宜。朱积善因图为朱德树请恤。故追恨吴士迈。又因无解于违令之罪。故迁怒同事之营官。并追叙咸丰二年吴士迈从前扼守洞庭湖口之失。此实怨仇私语。不足为凭。至朱德树以军装布托陇州押取银两。则陇州委员汤敏禀臣有案。臣比饬局垫偿。由宗岳军大饷内划扣归款。其非曾贵和挟嫌构陷。不辨可知。朱德树素以勇往见称。当时人皆惜其死而为之不平。顷汉中镇总兵李辉武亦以罗局之战。赖其捄援。得以转危为安。代恳请恤。臣念其从征最久。无以为家。亦时深悯恻。特不敢以私情废公。上渎　　宸聪。如蒙　　恩施逾格。曲予矜恤。则　朝廷浩荡之仁。非臣所敢请也。谨据实缕陈。伏乞　　圣鉴。

　　兵役亡秏议证
俞正燮

兵役亡秏。主司者当察其实也。过阜阳。有一役持官银至寿州无回信。官录其妻子入狱。逾年。他役识其衣。执衣展转究之。乃知役故被劫。杀于颍上。妻子哀号出狱。事之不可知者多矣。魏志高柔传云。鼓吹宋金等。在合肥逃亡。旧法军征士亡。考竟其妻子。太祖患犹不息。更重其刑。金母妻及二弟。皆给官。主者奏尽杀之。柔启止不杀。蒙活者甚众。卢毓传云。时天下草创。多逋逃。故重士亡法。罪及妻子。亡士妻白等。始适夫家数日。未与夫相见。大理奏白弃市。毓驳之云。刑之为可。杀之为重。此一切从重法。不以人情论者也。高柔传云。护军营士窦礼。近出不还。营以为亡。表言追捕。没其妻盈。及男女为官奴婢。盈连至官府称冤自讼。莫有省者。乃辞诣廷尉。柔问曰。汝何以知夫不亡。盈泣对曰。夫少单。特依一老妪为母。事之恭谨。又哀儿女。抚视不离。非是轻狡不顾室家者也。柔又推问礼良善与人无。尝出钱与同营士焦子文。求不得。乃是子文杀礼。具得其埋藏处。诏书复盈子母为民。其事凄感动人。唐时漕运。由黄河历三门砥柱之险。三门凿栈以挽漕舟。挽夫系二釽于胸。而绳多绝。挽夫辄坠死。则以逃亡报。因系其父母妻子。酉阳杂俎。言韦皋在蜀日。有左营伍伯于西山行营。与同火卒学念金刚经。夜于堡外拾薪。为番骑缚去。行百余里。踣之于地。以发系橛。覆以驼罽。寝其上。伍伯念经得脱。迟明已至家。到家五六日。行营将方申其逃。官弁不能为之先事筹护。及死没。无以补其阙。辄以逃亡备案牍。兵役以从公死没。不得恤荫。反以祸其家。此仁人君子所当垂念也。吴志赤乌七年注。江表传云。权诏曰。督将亡叛。而杀其妻子。是使妻弃夫。子弃父。甚伤义教。自今勿杀也。旧唐书孝敬皇帝传云。表言军伍杀伤不及傔。及不因战亡。同队人合有罪。遂有无故死失。多注为逃。家口没官。实可哀悯。愿免其没配。总章元年表。诏从之。此则仁人因时蠲除一切重典之证。如明英宗止殉葬诏。其仁泽溥矣。

　
卷七十六　兵政二兵制下

　　整顿步军营积弊疏咸丰三年　　　
黎吉云

奏为步军统领衙门积弊太深。兹当更换提督之始。请　饬大加整顿。复旧规以重防御。恭折奏祈　　圣鉴事。窃惟　国家步军营之设。立法最善。合满蒙汉为营。而隶于统领。自统领以至于委署步军校。层层管辖。步兵二万一千一百五十八人。分布周列。取象人之一身。营卫宣和。呼吸相应。于以捍外而护内。此八旗禁旅之制。为超越前古者也。讵行之久而百弊丛生。至今日几同虚设。臣闻该营之弊。有办事名目。约二十四旗。每旗办事者五人。五人中又有一总头。其五人皆出自召募。非正身旗人。正身旗人注籍在营者。并不当差。但食甲米。饷银皆归于办事者之手。虚伍缺额。不足十之一二。统领查点预雇。有无赖之徒。多入应卯。每次饷银。由办事者冒领。各处均有陋规。殊难究诘。甚至有把持田地。豢养盗贼。卖放米车出城之事。似此辇毂之下。法营私。设一旦有意外之虞。尚足以资保障乎。现在东南半壁。贼匪窜扰。则京营武备。亟须实力讲求。凡弁兵之隶于领侍卫内大臣者。隶于八旗都统副都统者。均宜日日训练。以壮　国威。而步军几同虚设。整顿实难稍稽。顷奉　旨派左都御史花沙纳兼管。在任伊始。无所回护。相应请　饬革去召募。永远不准有办事名目。专用满蒙汉旗都统闲散。由步军统领行文各旗都统。开明额缺数目。令各都统挑选精壮能当差者足额。送步军统领衙门妥为分散各地。实力当差。至从前办事著名把持者。应请交刑部严讯追究。以绝弊源。每月钱粮。由各旗都统眼同印房章京放给。如此则饷不虚糜。一兵得一兵之用。抑臣更有请者。步甲每名。月支饷银一两五钱。不足以资当差。莫若并三为二。度人心自然踊跃。从来兵贵精不贵多。况即改三名为二名。为数尚自不少乎。至操习武艺。应请　饬于健锐火器两营中。派出多名。教习步军。其章程由统领妥议具奏。臣为讲求武备起见。是否有当。伏乞　　皇上圣鉴。

　　八旗界址不匀疏咸丰十一年　　
桂清

窃维设城以卫民。全赖画地以相守。况京城为根本重地。尤宜界址分明。巡查周密。方足以壮声威而弭奸宄。臣前于咸丰十年八月。奉命管带正红旗官兵。上城防守。目西面正红镶红与东面正白镶白四旗。分守地界。远近不一。而南面之正蓝镶蓝北面之正黄镶黄四旗。分守地界。远近尤为悬绝。各旗所派官兵数目。多寡相同。界远者兵以分而见少。其势较单。界近者兵以合而过密。其形易扰。彼时因防守吃紧。未敢妄议更张。窃意　国朝定制。事事合宜。而城守大端。必不至如此略。撤防后。遂加查访。留意讲求。乃悉八旗通志内载八旗界址。本极明晰。嗣因道光五年十二月。八旗会议城上该班章程。曾经绘有城图。分存各旗衙署。臣详加披阅。及参考所定章程。其意专为禁止闲杂人等私行上城而设。故于各马道口。可以上下城之处。安设堆拨。即为各旗分界。而于各城相距里数。及八旗方位。概未计及。是以前岁官兵防守。奉为定章。明知远近不匀。于防卫之道。未尽合宜。而一时拘于成案。莫可如何。伏思　国初所定旗色方位。实寓五行相胜之理。具有深心。道光五年所定章程。统以马道口为断。以致东面镶白西面镶红。侵入南面两蓝旗界内。而北面两黄旗。东则侵入正白旗。西则侵入正红旗界内。搀越参差。显违旧制。无论分兵防守。密不齐。难期周备。即平日该班。两蓝旗则偪处一方。其余六旗则鞭长莫及。似于防卫值班。均有窒碍。现当整饬城守之际。自应先为划明界址。以期责有攸归。臣谨将各城相距里数。核计明晰。仍按八旗通志所载方位。量为变通。酌定界址。绘具图说。恭呈　　御览。可否　钦派大臣查勘更定之处。出自　　圣裁。如果可行。即于勘定后。各按八旗交界处所。详细勒石。以期永远遵行。免致日久含混。其道光五年所定查城大臣。各旗参领输流稽查。及掌管锁钥制备腰牌启闭栅栏时刻各章程。实已详明周到。不容再议更张。无如废弛日久。竟成纸上空谈。深为可惜。应请　饬下八旗都统。于勘定界址后。遵照道光五年所定章程。实力奉行。不得视为具文。至城上堆拨。年久失修。大半坍塌倾圯。官兵无所栖止。势难责以常川住宿。前因职官坠城盗贼分赃各案。迭奉　　严谕谆谆。力挽积习。迄今未见改观。未必不由于此。应请一并责令各该旗设法修补。以资栖止。如此按照定章。严加整顿。于防卫值班。均有裨益。臣愚昧之见。伏乞　　圣鉴。

　　请饬各省整顿营伍疏道光十五年　
常大

奏为兵制关系重大。请　　旨通饬各直省满汉水陆营伍。核实整顿。以肃声威而资备御事。窃惟我　朝以武功开国。法制周详。而人情习于安平。积久生玩。急宜大加整饬。夫兵家之要。非威严无以震慑远迩。非操防无以蓄养威严。近来新疆湖南广东台湾四川山西。宵小窃发之案迭出。虽剿灭甚速。而耗费已多。窃以满营统之将军都统。汉营统之总督提镇。陆路水师。各归专辖。星罗布。扼重镇而壮军威。如果军标督标提标抚标各兵操练精勤。平日之威望。足以消弭于未然。临时之调遣。足以弹压于将然。何至奸宄鸱张。糜师费饷。臣以为匪党之不靖。由威望之未孚。威望之不立。由操防之多懈。近来各省满营。生齿日众。习尚日漓。马干口粮。类多克扣。婚丧喜寿。竞事繁文。富者既疏于骑射。贫者亦懒于屯垦。军校马甲。尽有进身之阶。而捐纳者纷纷。风声气习。竟与汉人无异。臣以为风俗之日靡。由于表率之多贪。骑射之不娴。由于将领之自逸也。汉营则粮额多虚。老弱复滥行充数。豢盗窝倡。恃为生计。吸烟嗜酒。岂耐勤劳。甚至有如甘肃上年聚众逞凶伤官焚署之案。将悍兵骄。其渐更不可长。臣以为刁健之思逞。由于拔补之多私。游惰之性成。由于操演之不实也。总督平日惟于地方官员升调等事。专作主张。下侵巡抚藩司之权。几忘体恤将卒督饬操防为己专责。迨三年巡阅。器械军装。添补出于摊扣。衰庸老病。参劾止及偏裨。操防则虚应故事。粮饷则多有开销。且各省营伍。所演藤牌单刀长枪阵法等项。均不过花式空架。临阵交锋。难得实用。甚至各武职署内厨役火夫各项人等。均食兵丁钱粮。下至各营书识家内用人。亦多挂名领饷。差操调遣。均不与闻。以　国家养兵之资。为众人雇役之用。有名无实。日就冒滥。臣以为总督不以营伍为重。而转侵地方之权。是舍其田而芸人。提镇不以阅为重。而但养坐镇之望。是务其名而遗实也。论陆路。则捕务废弛。至有劫折差劫饷鞘之案。官物如此。行旅可知。护解疏忽。至有脱重囚脱斩绞之案。要犯如此军流以下可知。臣以为卡堡塘汛。宜特严巡缉之司。而毋滋旷误。千百把总。宜勤习战阵之略。而毋务空名也。论水师。则大江屡劫客船．赃动数千。江防之疏可知。夷船阑入海口。肆无忌畏。粤东洋面私贩鸦片。至每年出洋纹银数千万两之多。海防之疏可知。臣以为勿贪盐巡之利。而画疆分。须专其责于巡防。勿纵规庇之私。而沙水程。须储其材于平日也。凡此积弊。已非朝夕。非三令五申。又持之以重罚。则养兵而　国不得兵之用。命将而人不慑将之威。向来偶有征发。辄遣禁旅。募民兵。夫有事而调吉林。则各省驻防不足恃。有事而练乡勇。则各省绿营不足恃。又可知已。我　皇上申言武备。训诫不啻再三。惟是奉行不力。多以空言塞责。天下之大。如人一身。精神稍有疏懈。血脉因而凝滞。疮痏之生。不可不防其渐。

如直隶山西河南山东之邪教。江南江西湖南两广之会匪。云南四川之夷匪。两淮之盐枭。江浙之粮船水手。沿海一带蟹艇夷船。以今日太平无事之时。视之诚可无虑。然而制于未然。则声威宜肃。防于未萌。则备御宜周。相应请　　旨饬下各省将军都统督抚提镇。振刷精神。破除积习。勿徇情面。勿应虚文。各省驻防。则革除浮靡。勤习骑射。而上复旧规。各省绿营。则严核粮额。重惩惰游。而务求实用。各省陆汛。则整饬缉捕。而以获犯之多少为功罪。各省水师。则严行巡逻。而以汛防之安静为责成。加之以体恤。使无侵克私役之苦。申之以纪律。使有坚明约束之威。如此。则军制森严。奸顽畏戢。自可销患未萌。有备无患矣。抑臣更有请者。操防者将领之责。赏罚者　朝廷之权。赏罚严则人知劝惩。知劝惩则兵可精壮。近来如湖南广东猺匪之案。文官保举近百人。而武弁不及其半。夫武事而保列文员。则冒滥恐不免矣。台湾之案。参劾尽武弁。而保列亦多办理善后之文员。如托津布先未渡台。迨案结后以留办善后。而花翎升阶。保举至再。　皇上屡饬督抚保举身经行阵之人。及事平后所保冲锋埽穴者。不如握算持筹者之众。是将卒之气无以励矣。四川夷匪之案。　　上谕惟瑚松额鄂山杨芳是问。迨办理不善。瑚松额鄂山以一参杨芳了事。竟若置身事外。杨芳之一等候爵既降。花杰之原赏花翎仍存。夫事同而赏罚互异。则巧于卸责者无以戒矣。山西教匪之案。总兵台斐音并不带兵速往。又于所派将弁军令不严。致令藉词延缓。律以军法。厥罪甚重。而审明定拟。仅序交部议处。夫逗遛者得从宽拟。则幸色者无以惩矣。臣以为已往者。未来之鉴。而懔于先几。防于未事。惟信赏必罚。足以申大权。足以震人心。赏罚严则劝惩切。劝惩切则操防勤。操防勤则威重以彰。天下之大。如身使臂。如臂使指。血脉流通。疮痏不生矣。

　　练军实以裕国用疏咸丰元年　　
曾国藩

臣窃惟天下之大患。盖有二端。一曰国用不足。一曰兵伍不精。兵伍之情状。各省不一。漳泉悍卒。以千百械为常。黔蜀冗兵。以勾结盗贼为业。其它吸食鸦片。聚开赌场。各省皆然。大抵无事则游手恣睢。有事则雇无赖之人代充。见贼则望风奔溃。贼去则杀民以邀功。章奏屡陈。　　谕旨屡饬。不能稍变锢习。至于财用之不足。内外臣工。人人忧虑。自庚子以至甲辰。五年之间。一耗于夷务。再耗于库案。三耗于河决。固已不胜其浩繁矣。乙巳以后。秦豫两年之旱。东南六省之水。计每岁歉收。恒在千万以外。又发帑数百万以振救之。天下财产安得不绌。　　　宣宗成皇帝每与臣下言及开捐一事。未尝不咨嗟太息。憾宦途之滥杂。悔取财之非计也。臣尝即　国家岁入之数。与岁出之数。而通筹之。一岁本可余二三百万。然水旱偏灾。尧汤不免。以去年之丰稔。而江浙以大风而灾。广西以兵事而缓。计额内之歉收。已不下百万余。设更有额外之浮出。其将何以待之。今虽捐例暂停。而不别筹一久远之策。恐将来仍不免于开捐。以天下之大。而无三年之蓄。汲汲乎惟朝夕之图。而贻　　君父之忧。此亦为臣子者所深耻也。当此之时。欲于岁入常额之外。别求生财之道。则搜括一分。民受一分之害。诚不可以妄议矣。至于岁出之数。兵饷为一大宗。臣尝考　本朝绿营之兵制。窃见乾隆四十七年增兵之案。实为兵饷赢绌一大转关。请即为我　　皇上陈之。自康熙以来。武官即有空名坐粮。雍正八年。因定为例。提督空名粮八十分。总兵六十分。副将而下。以次而减。下至千总五分。把总四分。各有名粮。又修制军械。有所谓公费银者。红白各事。有所谓赏银者。亦皆取给于名粮。故自雍正至乾隆四十五年以前。绿营兵数。虽名为六十四万。而其实缺额常六七万。至四十六年增兵之议起。武职坐粮。另行添设养廉。公费赏。另行开销正项。向之所谓空名者。悉令挑补实额。一举而添兵六万有奇。于是费银每年二百余万。此臣所谓饷项赢绌一大转关者也。是时海内殷实。兵革不作。普免天下钱粮。已经四次。而户部尚余银七千八百万。　　高宗规模闳远。不惜散财以增兵力。其时大学士阿桂即上疏陈论。以为　国家经费。骤加不觉其多。岁支则难为继。此项新添兵饷。岁近三百万。统计二十余年。即须用七千万。请毋庸概增。旋以廷臣议驳。卒从增设。至嘉庆十九年。　　仁宗帑藏之大绌。思阿桂之远虑。慨增兵之仍无实效。　　特诏裁汰。于是各省次第裁兵一万四千有奇。　　宣宗即位。又诏抽裁兵。于是又裁二千有奇。乾隆之增兵。一举而加六万五千。嘉庆道光之减兵。两次仅一万六千。　国家经费耗之如彼其多且易也。节之如此其少且难也。臣今冒昧之见。欲请汰兵五万。仍复乾隆四十六年以前之旧。骤而裁之。或恐生变。惟缺出而不募补。则可徐徐行之。而万无一失。医者之治疮痈。甚者必剜其腐肉。而生其新肉。今日之劣弁羸兵。盖亦当量为汰。以剜其腐者。痛加训练。以生其新者。不循此二道。则武备之弛。殆不知所底止。

自古开国之初。恒兵少而国强。其后兵愈多则力愈弱。饷愈多则国愈贫。北宋中叶。兵常百二十五万。南渡以后。养兵百六十万。而军益不竞。明代养兵至百三十万。末年又加练兵十八万。而孱弱日甚。我　朝神武开国。本不藉绿营之力。康熙以后。绿营屡立战功。然如三藩准部之大勋。回疆金川之殊烈。皆在四十六年以前。至四十七年增兵以后。如川楚之师。夷之役。兵力反远逊于前。则兵贵精而不贵多。尤为明效大验也。八旗劲旅。亘古无敌。然其额数。常不过二十五万。以强半翊卫京师。以少半驻防天下。而山海要隘。往往布满。　国初至今。未尝增加。今即汰绿营五万。尚存汉兵五十余万。视八旗且将两倍。权衡乎本末。较量乎古今。诚不知其不可也。近者广西军兴。纷纷征调外兵。该省额兵二万三千。土兵一万四千。闻竟无一人足用者。粤省如此。他省可知。言念及此。可胜长虑。臣闻各省之兵稍有名者。如湖南之镇筸。江南之寿春。浙江之处州。天下不过数镇。裁汰之法。或精强之镇不动。而多裁劣营。或边要之区不动。而多裁腹地。或营制太破。归而并之。或汛防太散。撤而聚之。是在兵部之精审。督抚之体察。未可卤莽以从事耳。诚使行臣之说。缺出不补。不过六年。五万可以裁毕。以一马二步计之。每年可省饷银一百二十万。十年以外。于经费大有裨益。此项银两。不轻动用。督抚岁终奏解。户部另行封存。专备救荒之款。永塞开捐之路。养兵为民也。备荒亦为民也。塞捐以清仕途。尤爱民之大者也。一分一毫。　　天子无所私利于其间。岂非三代公心贤于后世搜括之术万万者哉。若夫训练之道。则全视乎　　皇上精神之所属。臣考　本朝以来。大阅之典。举行凡二十余次。或于南苑。或于西厂。或于芦沟桥玉泉山。　天弧亲御。外藩从观。军容一肃。藩部破胆。自嘉庆十七年至今。不举大阅者四十年矣。凡兵以劳而强。以逸而弱。承平日久。京营之兵。既不经战阵之事。又不见搜狩之典。筋力日懈。势所必然。伏求　　皇上于三年之后。行大阅之礼。明降　　谕旨。早示定期。练习三年。京营必大有起色。外省营伍。势难遽。求　　皇上先注意数处。物色将才。分布天下要害之地。但使七十一镇之中。有十余镇可为腹心。五十余万之中。有十余万可为长城。则缓急之际。隐然可恃。　　天子之精神一振。山泽之猛士云兴。在我　　皇上加意而已。昔宋臣籍汰庆历兵八万人。遂以大苏边储。明臣戚继光练金华兵三千人。遂以荡平倭寇。臣书生愚见。以为今日论兵。正宜法此二事。谨抄录乾隆增兵嘉庆道光减兵三案进呈。伏乞　　饬下九卿科道详议。所益甚大。臣鲜阅历。不胜悚惶待命之至。

　　请选募丰北民成军以备征调疏咸丰二年　
王茂荫

臣窃思军务未息。河工未停。二者最为目前紧要。惟征客兵至数千百里。无论其力不足恃。而所损已多。聚民至数十万人。无论其情甚可哀。而势又堪虑。现闻八旗挑选健锐火器两营劲旅。未见　　谕旨。不知将作何用。而道路传言。以为将派员带赴广西剿贼。若果如此。恐非胜算。盖健锐火器两营。原以守卫　神京。一旦调赴剿贼。安家制装行粮折干等项。各有所费。而沿途供给。水陆舟车。纵极约束谨严。究难免于骚扰。跋涉数千里。疲惫已甚。加以天时之溽暑不同。道路之险峻亦异。水土不服。烟瘴相侵。一人病患。千人危惧。欲其奋勇杀贼。难矣。所以嘉庆初年。剿办川楚教匪于南山之中。勒保奏云。健锐火器两营京兵。不习劳苦。不受约束。征剿多不得力。距达州七十里。行二日方至。与其久留糜饷。转为绿营轻视。请全撤回京。无庸续调。当日勒保亲在行间。目情形。所奏如此。今日之京营如故。而八旗子弟。较前尤为弱。广西更远于川楚。道路更险于南山。调遣以往。诚恐非徒无益。臣愚以为莫若化心腹之隐忧。为干城之上选。现今丰北停工。民数十万。无所得食。丰沛铜砀一带。为自古豪杰挺生之地。人民强健。俗尚竞争。当此众口嗷嗷。情汹汹之际。设有好事生衅者。从中煽惑。始以掳掠求生。继以抗拒救死。公然犯法以逞。虽未成谋。实能始祸。加以毗连之凤阳颍州诸郡。匪徒甚多且横。尤恐闻风响应。非细故也。伏读雍正九年　　世宗宪皇帝谕旨。各省中膂力超艺勇出众之辈若听其弃置无用之地深为可惜令各督抚等召募拣选咨送兵部拣派官员训练教习以备军旅之用等因钦此。此在无事之时。方欲以为收拾人心之助。又乾隆年间。福建布政司德舒奏云。人情少有技能。必不甘于沦没。果膂力技勇可观。心思材智出众。顾令郁郁闲居。精神意气。一无所事。势必纷纭不靖。亦为无事言之。已不可不早为安置。若素具桀骜不驯之气。适值流离失所之时。迫以穷饿必死之势。恃其猖獗无赖之众。当此之时。散之不能。按之即变。诚有不可胜虑者。现值　钦差大臣往江南查办事件。拟请即　饬令就便以调遣军营之粮饷。召募其壮健。收拾其智能。民虽数十万。除老弱妇女以及愚蠢无用之徒外。智能者不过数十。壮健者不过数千。编为一军。用以剿贼。　国家多一有用之士。即区少一生事之人。强而多智者。既奋于功名之路。愚而无知者。自安于穷困之余。消患未萌。转移甚便。不但京营劲旅。可免跋涉之劳。而此一支生力军。幸出死地而入生途。尤可冀其感奋图报。建立奇功也。臣愚昧之见。是否有当。伏乞　　皇上圣鉴训示。

　　新设淮扬镇练兵五难三便四利疏咸丰十一年　
尹耕云

窃以小丑跳梁。蔓延数省。贻　庙堂宵旰之忧。陷生灵水火之内。此非兵不足之故也。兵足而不练之故也。故遂藉资于勇。勇又不足。故还而藉资于民。夫勇之不可离兵无论矣。即使各省民团。练有成效。臣以为亦非有兵以先后之不可也。何则。团练之事。推行须有次第。使甫经创始。而贼已掩至。则前功尽弃。此不可无兵以团也。及堡寨既筑。足资守御。而贼或挟其全力。四面围攻。堡寨终非城池可此。设使破陷。则屠杀之祸。惨于未团。一团破而众团解体。贼去之后。更欲收拾余烬。劝以再团。虽苏张随陆。亦无说以动之矣。此不可无兵以救团也。自古立国。必使本末相制。轻重相权。使其末重而本轻。何能久安而长治。今日因贼之强。故患民之弱。而教之团。民既强矣。其中良莠不一。或抗租而逋赋。或结党而寻仇。变故日萌。俱非空文所能谕禁。则尤不可无兵以镇慑夫团也。幸而师徒克捷。祸患削平。征调之兵。散而归伍。所练各团。缴还枪械。而遗孽未净。妄指某团是其怨敌。声言报复。渐肆披猖。则又不可无兵以保护夫团也。故团不可以离兵。而兵不可以不练。夫行伍废弛既久。虽欲练而沙汰无从。营汛创制方新。苟能选而精强已着。侧闻　廷议裁撤河员。改设淮扬镇。所有河工兵弁。俱归陆路操防。其地南北之冲。袤延将及千里。该镇营伍之额。牵算几近万人。而且庙湾佃湖。足资水战。河滩苇荡。可备屯田。使其将领得人。训练有法。则北可以屏豫。南可以控滁扬。近可以收剿贼之功。远可以储善后之效。百世之利。千载一时。所虑该镇总兵材不胜任。则淮扬镇之设。未见得力也。夫淮扬镇之练兵。有五难。有三便。有四利焉。向来营制选兵。先小后大。千把都守。阅看合式。而后册送参游提镇。故专阃之员。事甚逸也。淮扬所属武弁。本系修防。战阵非其长技。安知选兵。故他营仅止选兵。而淮扬镇则先选选兵之官。偏裨有人。主将乃能出号施令。其难一。　国家提镇所辖。某处驻以某官。某官管兵多少。星罗棋布。若网在纲。淮扬镇汛地。北至山东河南。南至瓜洲江口。其中何为门户。何为籓篱。兵少则单。兵多则扰。从前河工旧制二十余营。条堤而居。今既改为操防。不得仍前散漫。故淮扬镇不仅选兵。尤须选屯兵之地。川原险易。臆度无凭。其难二。人情狃于结习。虽圣贤不能强之立变。河工习为欺罔。由来久矣。近因堵御贼氛。舍兵募勇。非无故也。兵有档册可查。多寡不能捏报。勇无丁口可计。出入任其冒销。假令此次练兵。仍是从前粉饰。塘汛半属空虚。差操临时应募。锢蔽既众。发觉无由。其难三。至于枪刀矛。衣甲锅帐。本无旧存之件。安免打造之烦。监制非人。弊端百出。语云。兵不铦利。与空手同。甲不坚密。与袒裼同。使至施用之时。始悟器械之劣。亦已晚矣。其难四。兵民杂处。易启争端。镇标驻扎清江。其地甫经兵燹。使立法之初。不能坚明约束。则人人存一畏兵之心。即人人遂无复业之念。不独哀鸿嗷雁。转徙可伤。而市井为墟。营制何能孤立。其难五。

知此五难。可言三便。河务操防。虽云异制。而其为兵一也。按簿而稽。其人具在。祗须汰其老弱。不必另事招徕。其便在人者一。兴师十万。日费千金。度支告匮之时。筹款正非易事。淮扬镇之饷。原系南河应领经费。从前未经裁撤。何尝不请岁修。此时　国家练有用之兵。而不费另筹之帑。其便在饷者二。承平日久。人不知兵。猝然募以远征。必致折肢断臂。淮扬镇兵皆土著。出门咫尺。已是疆场。目习旌旗。耳习钲鼓。驱以出战。罢即归家。其便在地者三。及至训练既精。则其功效尤着。丰沛之师。进图蒙亳。淮海之众。俯控江湖。傅振邦李念珠之兵。可以渐减。则省征调之利也。出高宝之西。则埽天来而窥浦六。道通泰之左。则袭江靖以震苏常。彼备多而力分。我远攻而近取。则图规复之利也。果其战守兼资。烽烟稍息。河湖一带。本有营田。但使清理得人。不至与民相扰。假以耔种。教之耕耘。收获既丰。饷糈可节。则兴屯之利也。剿贼以来。征调几天下。一旦事竣。放兵归伍。召募之勇。遣散为难。或有变出非常。受祸必在淮泗。得此重镇。足慑狼心。则善后之利也。臣深计熟筹。淮扬镇总兵关系重大。请　　旨饬下钦差大臣袁甲三。署两江总督曾国藩。令其各举所知。奏请放。庶智勇足期胜任。而训练得以有成。臣非谓舍此两军之外。别无将才。缘袁甲三驻扎凤阳。清淮是其后路。曾国藩统兵东下。必得江北与之犄角。方能由徽宁前进。图复苏常。故淮扬镇总兵。必由该二臣奏保。不惟材勇深知。抑且声势联络。其功效尤非浅鲜也。

　　议覆兵制不宜更张疏咸丰五年　
福建巡抚吕佺孙
  </div>
  <div class="pagination">
   <a href="皇朝经世文续编_page128.html">
    上一页
   </a>
   <span>
    ...
   </span>
   <a href="皇朝经世文续编_page124.html">
    124
   </a>
   <a href="皇朝经世文续编_page125.html">
    125
   </a>
   <a href="皇朝经世文续编_page126.html">
    126
   </a>
   <a href="皇朝经世文续编_page127.html">
    127
   </a>
   <a href="皇朝经世文续编_page128.html">
    128
   </a>
   <span class="current-page">
    129
   </span>
   <a href="皇朝经世文续编_page130.html">
    130
   </a>
   <a href="皇朝经世文续编_page131.html">
    131
   </a>
   <a href="皇朝经世文续编_page132.html">
    132
   </a>
   <a href="皇朝经世文续编_page133.html">
    133
   </a>
   <a href="皇朝经世文续编_page134.html">
    134
   </a>
   <span>
    ...
   </span>
   <a href="皇朝经世文续编_page130.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
