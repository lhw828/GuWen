<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 101 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 101 页/共 287 页
  </h1>
  <div class="content">
   窃惟知县一官刑名钱谷实有专司抚字催科皆宜尽善我　朝设官置吏以来首严兹选非科甲官荫明经正途出身者不得滥授迩因军饟浩烦暂开捐纳一途原属权宜万不得已之计复恐其贤愚错杂有害百姓故立甄别之法以防之虑深远矣至于书吏该衙门当差十数年后而始得充经承经承役满后其能干者仅得从九未入职衔而亦不能即选其已登仕途者非永无升转之例或经督抚保举亦必其曾任佐杂佐贰论资计俸着有能声方准升转从未闻有以尚在本衙门当差之书吏并未充过经承亦未选过从九未入而即骤选知县实缺者有之实自近来之保举递加始查书吏派充各项差使非必事务繁多转劳于本衙门也亦非必自备资斧甚苦于本衙门也赴差有口费住差有津贴较在本衙门已偏得多多且又非若军营差使并无所用其奇才异能试问所司者何事亦不过供奔走管书记耳以书吏争趋之快捷方式即保以佐杂佐贰已不为不优矣而保者竟递保至正印选者即铨选一实阶殊与慎重名器之道未甚允协且各衙门书吏久惯作奸作伪非精明上司靡不堕其术中是以每恭逢　恩诏蠲租减赋赈灾救荒凡有关民瘼者　天语煌煌必切诫毋任吏胥舞弊仰见　朝廷洞烛靡遗刻刻防杜至意若一旦而令若辈骤膺亲民之任故习复萌势必多方掊克以谋饱其私索何暇为国何肯为民书吏县令断非小民福星当此兵燹之后地方半多凋残何堪再事朘削全赖为司牧者廉明公正恺恻慈祥以与民休息至如何安集如何抚绥更如何而始可以为民父母在书吏平日既未讨论讲求临时必至错置颠倒纵使督抚不时举劾其间爱惜功名者亦所或有然求什一于千百之中窃恐官方之日坏而民生之日蹙也县令一官所关实非浅鲜可否请　旨饬下该部按册逐一检查将书吏由保举层层递加至铨选知县一条永远禁革其已选知县实缺并已经指省分发试用知县或由得保举知县后加捐者概行撒销另为酌核奖叙更拟请嗣后除铜局捐输军营保举外凡系派书吏差使永不得层层递保至正印官阶以示限制而杜冒滥庶于　国体官方两有裨益

　　职官不准报捐流寓省分疏　　　　　
四川总督骆秉章

窃查捐例内载指省分发一条原以俯顺舆情而广登进所指之省其捐生并非该省之人于官常原无妨碍且入仕之人必先呈明原籍并服官省分不准置买田产均例有明文所以杜渐防微之意至为深远乃近来各省有自其祖若父流寓数十年托业是邦寓居眷属其子弟生长已与土著无异乃贪图便利竟以原省籍贯报捐即指发流寓分省是虽为客民已在部民之列一旦混入寮寀与地方官相抗甚或所捐官职较大居然以势分相凌不惟遇事诸多窒碍且骤使之临民其平昔同居里巷之人必至藐玩而其亲戚故旧多系本省夤缘请托既难破除情面且寓居既久闾阎琐细无不周知借故搜求挟嫌罗织尤所不免求其奉公洁己裨益地方百不获一是与服官原籍者理实无殊而较诸买田产者更多流弊现在川省不乏其人他省谅亦不少臣愚昧之见拟请嗣后指省分发之员先合呈内申明并同乡官出具印结亦添注所指省分并非向来流寓及其祖父并非托业斯土方准分发俟到省后仍由督抚确查如系隐匿从前流寓朦混指捐即行奏参严加议处至前此指发流寓省分各员悉令呈明改发别省毋庸另缴指省分发银两以示体恤

 
　 
卷三十三　内政部七　铨选

　　铨法　　　　　
任源祥

方今铨政常讲求画一以定一代之制当随宜变通以收得人之效何也凡国家数世而后贵于遵守而不贵于纷更今虽守实创正讲求画一之时也凡开辟草昧之初利用一切之法以整齐天下而未暇揆其至当今虽创亦守正权宜通变之时也尝阅邸报于铨政中大小节目或屡更而着为例或采台谏议而断自　　宸衷如寄凭候选顺治来屡变不一今定例投供点卯以免参差又悯候选之苦一议截留再议折半所以重官守而体人情旧例三途而外惟生员得升正印今更定吏员准贡监例俱升正印所以破资格而求异能旧例选期错出今更定双月授补单月推升所以绝那移而专视听六部互升官如传舍今更定司属于本部内升转所以习职掌而责成功至于停荐劾停考选停大计皆所以静奔竞而期实效详慎如此复何议哉然亦有见于廷议而未行者愚请得而申之一曰科道之改授宜酌也科道职司言路必使品行卓荦易历时务者居之旧例行取考选出自　　睿裁今惟论俸以道府之郎中挨补非设官本意应如台臣赵玉堂张所志疏内事理或仍行取推知考选推知所升之中行评博改授庶为得体一曰内院中书之初授宜慎也内院中书系贡监生员加授职衔旧例不以别衙门升用今定得升主事府同知与推知所升之中书科中书无别夫撰文典籍诚为近侍积勤所当优擢然既优其擢当慎其选合无如台臣高而明吴愈圣疏内事理或与中行评博一体推授或由推知升补庶得其平一曰外吏宜久任也六部久任乃可责成本部升转已经允行而有司膺民社之责犹席不暇暖即长才安所见乎宜取江抚韩世琦所请留任三年之说酌而行之奏最必多也一曰州县宜更调也地方之难易不同材力之长短迥别用违其材则两受其弊人地两宜则并奏其效各省督抚郎廷佐等纷纷入告不约而同宜酌而从之成效必速也而愚则更有说焉掣签之例起于万历末年当时有签部之讥今乃以掣签为典要非特初授掣签推升亦掣签候补亦掣签堂司监掣科道监掣凡以远嫌疑告无罪而已嗟乎朝廷所赖于冢宰者谓其能远嫌疑告无罪已乎冢宰之职惟远嫌疑告无罪遂为胜任而愉快乎为官择人其谁之职乎岂知人本不可学而冥行听数亦有得半者乎无已请于地类其冲者僻者于人类其杰者庸者分而掣之可乎签补签升亦于事酌其大小缓急类而掣之可乎语云国尔忘家公尔忘私当此讲求详慎之时任事者果不以私家为念则嫌疑不必避而惟以人事君之是图上亦稍宽其文法而一代之制可定得人之效可矣

　　铨政　　　　　
储方庆

用人不可滥也滥则爵禄不足重而天下有侥幸功名之心用人不可滞也滞则激劝无所施而天下有自甘弃废之患二者之患则均而所以受患者不同要其失则一也今铨政之患将在滞矣说者谓富贵之途人所奔趋必使慎重而后迁以明持久而难得则人各安其分不敢躁求故与其失之于滥也毋宁失之于滞不知滞有以滞而生者亦有以滥而生者以滞生滞者救滞之法不同于救滥以滥生滞者救滞之法即存乎救滥以今救滞之法不为不详且周矣京职既改外员科目复减旧额补者既多而取者复少积薪之患或其无而谒选之人经年累月守候都门而不得一官者比比如故此岂法之犹未备欤则以知滞之出于滞而不知滞之出于滥也以滥得滞而不去其滥以为疏通之本则虽日从事于政补之令裁减之力徒以阻天下进取之心而滋其壅塞已耳岂能有所裨益于选政哉窃以天下官人之额而计之京省大小之职不啻二万有奇而士之由甲榜进身者三年之中不过百五十人耳以百五十人之数任此二万有奇之官即参之以科贡亦当沛然有余而今若是其壅遏者乃他途之滥有以使之也他途滥则正途不得不滞不清他途之滥而徒欲减正途之额以求通于滞之中其可得乎至于京职候补者其人固已积日累功以致此一旦今徒以缺少而概补外员则既无以酬服官之劳而后之为国任事者亦无所望于超迁而生激发之念矣夫滥升擢之名而滞得官之实则何如广授任之门而慎登进之始哉然而议者必曰京职少而选人多其不得不滞者势也而他途并进之法又所以破科目之痼疾安得尽辟之以待天下之士乎愚以谓京职既少矣今独以主政一官待天下郡县吏无乃少而益少欤谓其少广其途以示风厉也至于科目之弊患在得人之不精而以他途混淆之又未必其有济何则择人以识不以法也识不足以知人而曰吾有兼收之法焉窃恐法立而人犹是矣故夫今日之铨政但当严核于正途之中而不必任他途之滥以滞正途但当广开其候补之门而不可任改授之滥以滞进取如曰救滞之法莫善于不次用人也则今之员多缺少久已患之岂可复开多门以待巧进若巧者侵夺已甚则拙者迫无聊其滞当有更甚于今者矣不次用人可以救滞于滞而不可救滞于滥今天下之滞以滥而滞者也故愚愿执事之除其滥焉

　　选补日知录　　　　　
顾炎武

汉宣帝时盗贼并起征张敞拜胶东相请吏追捕有功效者得壹切比三辅尤异如曰壹切权时也赵广汉奏请令长安游徼狱吏秩百石又循吏传左冯翊有二百石卒史此之谓尤异也天子许之上名尚书调补县令者数十人自汉时县令多取郡吏之尤异者是以习其事而无不胜之患今则一以之初释褐之书生其通晓吏治者十不一二而耎弱无能者且居其八九矣又不择其人之材而以探筹投为选用之法是以百里之命付之阘茸不材之人既以害民而卒至于自害于是烦剧之区遂为官人之陷而年年更代其弊益深而不可振矣然汉时之吏多通经术故张敞得而举之宣帝得而用之今天下儒非儒吏非吏则吾又不识用之何从也

南人选南北人选北此昔年旧例宋政和六年诏知县注选虽远无过三十驿三十驿者九百里也今之选人动涉数千里风土不谙语音不晓而赴任宁家之费复不可量是率天下而路也欲除铨政之弊岂必如此而后为至公耶夫人主苟能开诚布公则自大臣以下至于京朝官无不可信之人而诠选之处有不必在京师者唐贞观元年京师谷贵始分人于雒州置选至开耀元年以关外道里迢递河雒之邑天下之中始诏东西二曹两都分简留放既毕同赴京师谓之东选是东都一掌选也黔中岭南闽中官不由吏部委都督选择土人补授上元高宗三年八月壬寅敕自今每年遣五品以上强明清正官充南选使仍令御史同往注拟大历十四年十二月己亥诏专委南选使停遣御史是黔中岭南闽中各一掌选也新书张九龄为桂州都督兼岭南按察选补使而九龄又即岭南之人李岘传曰代宗即位征岘为荆南节度江陵尹知江淮选补使又曰罢相为吏部尚书知江淮选举置铨于洪州刘滋传曰兴元元年改吏部侍郎往洪州知选事时京师寇盗之后天下旱蝗谷价翔贵选人不能赴调乃命滋江南典选以便江岭之人是江南又一掌选也宋神宗诏川陕福建广南八路之官罢任迎送劳苦令转运司立格就注免其赴选是亦参用唐人之法建炎南渡始诏福建二广阙并归吏部唯四川仍旧今之议者必曰如此多请托之门而启受赇之径岂唐人尽清廉而今人皆贪浊耶夫子之告仲弓曰举尔所知今之取士礼部以糊名取之是举其所不知也吏部以掣签注之是用其所不知也是使其臣拙于知人而巧于避事及乎赴任之后人与地不相宜则吏治堕吏治堕则百姓畔百姓畔则干戈兴于是乎军前除吏而并其所为尺寸之法亦不能守岂若廓然大公使人得举其所知而明试以功责其成效于服官之日乎唐太宗谓侍臣曰刺史朕当自选县令宜诏五品以上各举一人元宗开元九年敕京官五品已上外官刺史四府上佐各举县令一人视其政善恶为举者赏罚有明正统元年十一月乙卯敕在京三品以上官各举廉洁公正明达事体堪任御史者一人在京四品官及国子监翰林院堂上官各部郎中员外郎六科掌科给事中各道掌道御史各举廉慎明敏宽厚爱民堪任知县者一人吏部更加详察而擢用之夫欲救今时之弊必如此而后贤才可得政理可兴也

自南北互选之后赴任之人动数千里必须举债方得到官而土风不谙语言难晓政权所寄多在猾吏昔唐之季世尝暂一行之于岭南矣文宗开成五年十一月岭南节度使卢钧奏伏以海峤择吏与江淮不同若非谙熟土风即难搜求人瘼且岭中往日之弊是南选今时之弊是北资臣当管二十二州惟韶广二州官僚每年吏部选授若非下司贫弱令史即是远处无能之流比及到官皆有积债十中无一肯识廉耻臣到任四年备知情状其潮州官吏伏望特循往例不令吏部注拟且委本道求才若摄官廉慎有闻依前许观察使奏正事堪经久法可施行敕旨依奏唐书韩钦元和中为桂管观察使部二十余州自参军至县令无虑三百员吏部所补纔十一余皆观察使商才补职此固昔人以为敝法而改弦者矣处台衡者其可不用读书人哉

掣签之法未行选司犹得意为注阙虽多有为人择地亦尚能为地择人自新法既行并以听之不可知之数而剧之区有累任不得贤令相继褫斥者夫君子之道在乎至公存一避嫌之心遂至以人牧为尝试昔唐皎为吏部侍郎当引入铨或云其家在蜀乃注与吴复有言亲老先任江南即唱之陇右史书以为讥笑以此用人岂能致太平之理哉实录言洪武四年正月壬辰河南府知府徐麟以母居蕲之广济请终养诏改麟为蕲州府知府俾就养其母圣主之兴坦怀待物其所以劝臣者至矣

唐时所谓铨者有留有放唐书选举志凡取人之法有四一曰身体貌丰伟二曰言言辞辨正三曰书楷体遒美四曰判文理优长四事皆可取则先德行德均以才才均以劳得者为留不得者为放总章二年司列少常伯裴行俭始设长名榜宋白曰长名牓定留放留者入选放者不得入选长安志曰尚书省之南别有吏部选院谓之吏部南院选人引集之所其牓列于院外杨国忠传故事岁揭榜南院为选式是也已定注则过门下侍中给事中按阅有不可黜之故放者多而留者少景云中以宋璟为吏部尚书李乂卢从愿为侍郎皆不畏强御请谒路绝集者万余人留者三铨不过二千人服其公宋时此法犹存孝宗干道元年五月乙亥诏未诠试人毋得堂除未有若近代之一登科而受禄如持券者也

万历末常熟顾大韶作竹签传其文仿毛颖传为之谓签对主上言上而庶吉士科道之选下而乡会试取士壹皆用臣臣乃得展其才此愤世滑稽之言然以之晓人可谓罕譬而喻矣夫楚王之厌纽盆子之探符古人之用以立帝立王而今日施之选人乎

　　选政策
人才不患其壅滞也天下之才无穷而朝廷之官有限以有限之官给无穷之才前后相守历岁月而不能即登庸者势也是惟上之人有以鼓舞之使已仕者乐于其职而不见有升转之难未仕者安于在下而不觉其选授之迟上之人徐择而用之才愈多则官益得人用之愈迟则天下之才益磨厉而有以效于上故鼓舞之道得则壅滞之端泯善用才者患无以鼓舞之不患无以疏通之也自古人才之多者莫如三代建官之少者又莫如三代然三代之时不闻有壅滞之患者无他鼓舞之道得焉耳后世之人才非加多于三代也建官非加少于三代也然而常患其壅滞者无他鼓舞之道失焉耳今初授者以考定先后为序升迁者以历多俸寡为序一出于至公矣乃出缺有限选途日艰宜执事鳃鳃以壅滞为虑而欲求疏通之法为鼓舞之道也然愚以为今日之选政当以鼓舞为疏通不必以疏通为鼓舞鼓舞之道莫若于循格之中行破格之典使中才不得越次而进以守选法之常而英流间得超擢以登以通选法之变天下之士将争自磨厉以求赴上之意而不见有壅滞之形窃以为凡今在籍候选之人宜令所在督抚每岁各以其职业考之举其最者一人上送吏部使得越次而选而郡县有司亦令督抚岁举其最者一人使得越次而升越次而选者一省不过岁一人既无碍于选法之常而英流之士得以及锋而用中才者亦将勉自涤励而不至于委靡自弃选授之期虽遥而皆有旦夕可选之望则不见其遥升转之途虽难而皆有旦夕可升之望则不见其难如此尚何壅滞之足虑哉此所谓以鼓舞为疏通者也若夫就疏通言疏通则又有其道矣一曰入仕之途宜清也今夫仕途之所以壅者以流品之太杂也自科目而外有任于又有例监有投诚有府史杂流此固　朝廷所以广用人之途而不可偏废也然其中岂无冒滥而当核者乎宜严其例使一才一艺皆得踊跃于功名而不至开侥幸之门一曰考课之典宜严也夫不肖者安于其位则贤才不得上升宜令督抚察所属贪污者不时纠参而考课之时不特一二等之擢者不得滥施即平常留任者亦必奉身寡过有吏习民安之便而后使之久于其任一曰辟召之法宜参用也汉法长官得自辟曹掾一时文学才俊之士皆出其中宜仿其制令天下长官得辟有出身士人为掾吏既可息奸猾之风而士之未就职者亦得少展其才此三者皆今日疏通选政之道也

　　答问选举
或问选授外官之宜答曰自前代议法者曲生防范设为本省人不得官本省之例虽佐贰微员仓巡贱职亦不得仕于本省其意谓本省官本省地近乡迩不特本官有私碍之情亦事有难行之法耳然究之所防之弊正有出于所防之外而中间隐伏十弊重为国计民生士气吏治之患害者匪浅也十弊云何其一海内幅万里以极南之人遇极北缺极西之人遇极东缺路途甚有在七八千里外者纵令妻子眷数至少亦且不下八九口十余口人况等而上之自二十口以至三十口者往往有之即初　赴任而费已不赀又无论岁中必一一探候父母顾盼全家之费矣方其积年往来京师非变易产业便借贷亲知不但科贡从寒士出身为然即荫生捐纳亦往往一赴远任即债累满身矣夫甫入仕途而有满身之债负虽欲廉以官而不能自遂其本心官一不廉而害不且隐中于国家欤其二吏为士民师表首宜使之敦崇孝道作风化之倡今有如两亲已老更无昆弟而一选远地即平日至性天成之士不能不违其本心而离亲独往当亦非　国家教孝之道也其三一选远方语言不通官民上下之情俱赖通于积年供役之侍吏虽至明者初至必受蒙笼欺诈之弊更若书生即终一任而上下均受其愚弄者难以意量是官与民俱受害也其四南北风气迥殊一选远地往往饮食起居不宜有去以十余口而仅归四五口甚且有本官不免者是害在身家也其五则路途一远行程必淹滞时日即旷废职业之弊多是害在废职旷业也其六一选远地新旧相接当不能一一交手中间必加一署事之员即此地之百姓隐受其弊者其端必众是害在百姓也其七本官有长路跋涉之苦是害在本官之劳于无益也其八本衙之役胥有远接虚耗之费是害在本官又被于本衙役胥也其九则属在大吏夫马骚扰之费即不可言是害在驿递也第十凡吏之能奏善治者由于洞悉地方之利害情形耳境地一远一切事情素不能知必当官而后问以知之问果能尽此邑之情形乎且边缺升转大约在三四年内故远任之员至有官阶已转而尚不能悉其州邑之情事者此之为弊又可胜言哉欲变其法初无难事亦祇依三单之法而善行之即以十五省分南北中为三单北单盛京山东山西河南陕西五省中单江南浙江江西四川湖广五省南单云南贵州福建广东广西五省除督抚特差边将重任司道府尹大僚但论才识不分南北外其余文自五品以下武自四品以下三单各自论俸不得以极南人任极北缺极北人任极南缺惟是中单尽可通融然通融者亦止于千五百里甚至二千里为度亦不可过于此限庶几公私尽便中间暗收无穷之利耳且古不但不避近省亦且不避本省无论昔之鲁人仕鲁齐人仕齐古有故事又无论昔之朱买臣张镇周皆守本郡范文正公昔亦曾守苏州前代更有成例不一而足且如本朝北京人皆仕　王朝各省中式武科与行伍大小武员本省无不任其试用亦不闻尽属扶同徇私情法拘碍也即盛京而天下可推即武员而文员可推即前事而后事可推况下至佐贰不过分令长之一臂更至仓巡其实下同役胥里正而必隔省除授迁转于越省数千里外哉故文官五品以下武员四品以下即不遇本省应得之缺以千五百里为衡而佐贰以及仓巡则应止以五六百里内外为衡斯情理允协也

　　吏治因地制宜三事疏　　　　　
陶正靖

臣惟守令为亲民官而令之于民尤亲闾阎之疾苦必由令而上闻朝廷之德意必由令而下达其秩虽卑其责至重劝课之方必须曲尽其宜未可以苟且概施也臣少历四方于南北吏治之难易有慨于中请敬为　皇上陈之北省俗醇而事简赋少而易输州县治事自辰迨午则案无留牍矣南方浴漓而事赋多而易逋讼师衙奸弊百出自非精敏强力之吏鲜有不困者故近日督抚所定冲疲难之缺北方之兼四项者仅比南之兼三北方之兼二项者仅比南之简缺此其大较也若夫劝课之方必足其财用乃可以杜其侵渔优其迁擢乃可以鼓其志气今养廉之典卓异行取之法固已具备而臣窃以为尚有可得而议者凡州县之费莫费于延幕宾若江浙诸剧邑非七八人不足分辨而就中所尤倚重者非二三百金不能延至统而计之已至千金之外养廉之资罄矣其一切日用交际舟车之费何从出也是养廉者其名而养不廉者其实也明知其不能持廉而不得不姑听之有发而又不得不案治之是孟子所谓罔民者罔吏也臣以为两司以上之养廉不无稍厚而州县以下未免犹薄剧如江浙瘠如川黔惟多寡悬殊其不足于用则一原督抚定议之初所以苟且如此者拘于本省耗羡之常数欲多留嬴余归公耳臣恭绎　　　世宗宪皇帝圣谕赢余本充地方公用　国家初无所利于其间督抚或误认为别储之项以多为功非立法之本指至于普天率土莫非臣子宁以疆域之攸分致诏糈之顿异臣请通盘合算裒多益寡其或不敷凡诸杂税似可拨支务使经费粗足然后绳以贪墨之法而无辞至于盐差运使职事本简徒以旧为利薮支给亦觉过多所当一并通融定议庶无不均之叹此臣所请因地制宜之一端也昔年县令行取或擢台垣一则取其献纳足以周悉民情一则奖其成劳用以激扬吏治今行取之制虽复不过需次部曹计自实授以至正郎速者须六七年通计出身筮仕之初几及二十年其由举人出身者须四五十年之外锐精之气色销戒得之患垂及矣非所以劝能吏也台垣之任未更民社言及吏事不免隔膜又非所以周下情也议者以县令视科道品级相悬多用县令则编检部曹不免壅滞臣以为县令之难视编检部曹何啻数倍按其品级亦与编检相同何至遂成悬隔惟是事简之地中才可以寡过事之地即长才不免受罚故目今行取之员多系简地仅得中才尚非分别劝惩之道臣请就所为冲疲难兼四兼三者约分年限年满无过并准行取督抚具考语送部　　皇上亲试之最优者置科道次者或升外任或除部曹其中缺简缺行取者仍循常例夫冲疲难之地数年而无过其才能必有出人者矣考试而择其最优其经擢科道者亦少矣此于编检部曹未至相妨而才能之吏益知奋勉此又因地制宜之一端也考汉代郡县之任或即用本地人唐制铨除不过千里我　　　世宗宪皇帝于挑选人员多分发附近省分以至公之心待人而亦恤其跋涉之艰也旧例除官止避本省其后复有五百里回避之例夫人臣苟不能秉公执法虽在数千里外庸必无姻亲故旧耶若其公正无私者虽在本籍又安能挠之臣愚以为唐制所云毋过三十驿者所当酌从地近则到任之初省借贷之费或家有老亲便于迎养推公心以御物而求忠臣于孝子于是乎在此又因地制宜之一端也以上三条臣非敢苟凭臆见妄议纷更稽之以古义度之以时宜于劝课之道似为有益

　　请考试正印官疏　　　　　
陈廷敬

窃谓与　国家共理此民者外则督抚司道府州县等官督抚司道弹压表率以理民者也而与民最亲者无踰于知府知县者矣臣愚谓亲民之官其职至重至于文移簿书期会讼狱之事皆身自经理不得假手胥吏使夤缘为奸其事又甚难也自捐纳以来有未经考试之人辄授正印亲民之官者夫古者以经术为吏治必学古然后可以入官今即不能尽然而亦须略晓文义之人委以民社之寄臣查俊秀一项初捐既是白身有司曾未一试而吏部辄与选补则其文艺通闇何由得知此项人若一概束之高阁则既已尝许其得官若尽数录用则自古未有不晓文义之人而可以为民父母者也臣查兵部有考试武职之例凡副将参将游击等官单双月选补先期考试弓箭不合式者不准选补下月复考至于再四必待其合式而后用之武职重之如此何况亲民之吏乎臣又查吏部有考试招民知县之例招民之与捐赀事体相类又不宜彼重而此轻也臣愚谓知府知州知县凡俊秀捐纳有已经考职后捐纳者依例选补有未经考职遂行捐纳者于补选之时仍行考试文义略晓者即与选补否则且令肄业听其再试凡考试之时若绳以八股经义既非其所素习亦难以猝然而能合无试以时务策一道判一条但须严加防察得毋令其代倩徒应虚名如此则既不绝其功名仕进之路亦思知有郑重名器之思庶可以责吏治之实效也伏祈　　睿鉴敕议施行

　　疏通选法疏　　　　　
田从典

臣谨题为铨政原有定例用人必在及时谨陈举贡壅滞亟求选法疏通事臣闻帝王之治天下使天下之人皆踊跃鼓舞自奋于功名而国家因以收用人之效则惟铨政之疏通使之也夫天之生材原足供一代之用特是当其时而用之虽片长可与奇士争能而过其时而用之即豪杰将与庸众同伍古之用人不拘资格逮后世以资格用人而先后多寡之间乃至于壅滞而人材遂困然行之既久未便骤更按其额数斟酌变通不至纷更破例而有疏通之实我　　皇上辟门吁俊连茹汇征而又卓异之举时闻优者升以不次宽大之　　诏屡下过小予以更新至于慎捐纳必廷臣屡请而后暂得举行疏正途则额数较多而又永着为例固已人思自奋士庆弹冠矣而臣犹有请者则以举贡一途尚多壅滞所当急宜变通者也夫往者进士尝壅滞矣疏而已通举贡又壅滞矣疏之而未即通其故何也今以选法论之十七人为一班推升捐纳共得其七进士举贡共得其十不为不多矣然贡举以两途而得五人不特少于进士亦并少于推升捐纳何也推升捐纳人数即多度不至如历科拣选之举人动以千计其涂已自相壅滞矣而又益以历科之恩拔岁副贡生至后之积薪者又不可以数计选法安得而不日滞士气安得而不日损乎又其甚者举贡名为分选而实则有停选之时何者今吏部选法举贡悉依科分前后宜矣而于每科举人之后附以教习贡生举完则及于贡贡完则再及于举则当举人挨迁之时而贡生曾不预其一及及轮贡生候选之科而下科之举人又曾不得预其一其间岂无非常之士率皆坐困于闲居之岁月而不得以自表见于　　圣明之世即幸而一绾半通大概皆迟暮之年甚可惜也夫士之有老与少犹日之有朝与暮也今乃不用其朝气而用其暮气人材可惜不待言也　　皇上待举贡与进士一体而壅滞若是者则以选法定议之时未能仰体　　上意一通融其法耳法不通融则虽举人拣选之例无论由五科减为三科即令其一科拣选尽如边省之例而亦曾何与于选法之数乎臣查旧例选法以十三人为一班后加至十七人夫加则曷不可屡加也合无量加一人以十八人为率使举贡共得六人而又将举贡分而二之使举得其四贡得其二无使举贡有偏枯之时至科分挨次悉如旧例庶每选有举每选有贡矣所谓不至纷更破例而有疏通之实者此也或曰班数行之已久永为定例令特以举贡之故而增人若别途俱请增数奈何臣谓不然夫若合举贡之人数与别途分晰较之虽加犹为少也今进士推升俱得其平无论矣至捐纳一途多出势豪之家非有才能素着而朝出赀而暮绾绶皓首穷经之儒终年戚戚即谅增其数彼更何说乎此断宜急变通者也惟祈　　睿鉴施行

　　请速停保举永闭先用疏　　　　　
陆陇其

题为请速停保举之捐永闭先用之例清仕途以安民生事臣伏见臣同衙门御史陈菁疏请停捐纳保举而开先用之例部覆俱无容议奉　　旨九卿詹事科道会议具奏臣窃以为保举之捐不可不停而先用之例不可开也夫捐纳一事原非　皇上所欲行不过因一时军需孔亟不得已而暂开复恐其言语错杂有害百姓故立保举之法以防弊为虑深远矣近复因大同宣府运送草豆并保举而亦许捐焉则与正途无复分别甚非　　皇上立法防弊之初意且保举所重莫重于清廉故督抚保举必有清廉字样方为合例若保举可以捐纳则是清廉二字可捐纳而得也此亦不待辨而知其不可矣若夫前此有捐纳先用一例正途为之壅滞至今尚未疏通故　　皇上灼见其弊久经停止虽前九卿因运送草头会议酌开事例亦未及此诚知其为选途之害而不敢轻议也且捐纳先用之人大抵皆奔竞躁进之人故多一先用之人即多一害民之人此又不待辨而知其不可者矣抑臣更有请者臣窃见近日督抚于捐纳之员有迟之数年既不保举又不参劾者不知此等官员果清廉乎非清廉乎抑或在清浊之间未可骤举骤劾乎夫既以捐纳出身又不能发愤自励则其志趋卑陋甘于污下可知使之久踞民上其荼毒小民不知当何如故窃以为不但保举之捐纳急当停止而保举之限期更当酌定不但目前先用之例万不可开而从前先用之人不可不行稽核伏乞　　敕部查一切捐纳之员到任三年而无保举者即行开缺听其休致庶吏治可清选途可疏而民生可安矣

　　请禁杂流委署疏　　　　　
李之芳

臣阅邸报见直抚金具题谨陈新旧交代之益等事一疏内称委官署印于百姓大有不便不如通行直省令新旧交代今部覆既不准行势必照常委署窃念委署之害不止一端惟杂途之钻营委署其害最甚向来吏部题定吏员委署非督抚具题保举不得升转正印久有成例乃各省委官署印概不论出身履历则有与定例大相剌谬者如成都府照磨詹文通署新都县知县卢州府经历杨大发署庐江县知县布政同理问张文彬署眉州知州按察使经历孙良弼署富顺县知县又署广元县知县以吏员委署正印者相习为常不可胜数此其人各堪膺正印该督抚岂不具题保举以不堪保举正印之人委署正印则是不敢上闻于　朝廷乃敢擅行于本属其中微员以营干而得越俎上官以地方而徇情面皆不可知虽委署之官与实授不同然其为正印则同且委署之害民大有不同于实授者委署官所署之事原非本等职掌所署之民原无情分相关不过为一时润囊肥家之计于地方之利害甘苦固无与也况乎么么小吏无名节之顾惜玩法渔民十有八九彼自视其身固已甚轻而欲其重　国家民社之事岂可得哉臣乞　　敕下该部照保举定例严行禁饬凡正印偶缺其吏员出身等项人员一概不得滥委庶几官方一清地方蒙福矣抑臣更有请者地方之有署官实由于选补稽迟悬缺日久之故吏部单月急选双月大选急选所余之缺必待次月大选然后填补如三月内急选悬正印三十余缺五月内急选悬正印二十余缺是一缺到部无故而耽延不选者常至两月不知地方已经年受署官之害矣臣愚谓除将单月之缺照例俱尽急选外若有余缺宜将下月应得大选之人即行序补人为应选此缺之人缺为应选此人之缺无所容那移搀越于其间止期于早一日除官地方早济一日之事少一日委署百姓得安一日之生耳

　　奏为知县外补壅滞恳　恩量予变通疏附片　　　　　
山西巡抚张之洞

窃臣接准吏部咨议覆前给事中戈靖等条奏内开嗣后各省知县参革一项缺出概令归部铨选并将知县终养与降补二项所出之缺暨修墓等项比照终养之缺一并改归内选不得扣留外补等因奏准通行自应遵照办理惟查定例知县班内即用候补两项遇有升调病故休所遗选缺各按轮次序补又知县终养改教撤回降补回避遗缺以即用候补两班相间酌补又知县丁忧参革遗缺专以军功候补人员酌补原以即用候补两项班次最优军功人员劳绩最着而即用候补军功各班人数亦最多是以较各项试用人员于轮补外更有酌补专补之缺原所以区别而优异之也溯自军兴捐广捐保人员接踵而至而即用大挑人员各班故自签发如期近年因疏通选法各优贡截取孝廉方正教习教职各班复皆得呈请分发班次愈多轮补愈满升调二项为各班轮补之途晋省缺少人稠数十年尚未一转其中即用候补两项自光绪四年七月分班请补以后非数年十数年不能轮到病故休三项每年虽出数缺然以即用候补大挑三项并正班之员及分缺先前分缺间前挨班序补即用候补所得不过十之一二历年以来惟恃有终养等五项杂缺藉以疏通至军功一班以丁忧参革之缺并归此班专补自同治七年部议将丁忧一项拟归部选后缺数已去其半兹以疏通选班续将专补军功之参革并即用候补应补之终养降调修墓等项之缺一并改归内选则外省即用之补班益隘而候补军功之补班殆将无期矣在部臣所议以降补参革终养修墓数行拟归内选以撤回改教回避数项留为外补似欲使内外各得其平无可畸重然撤回与修墓较则修墓略少撤回略多降补参革终养与政教回避较则降革终养出缺甚多而改教回避者往往经年无一焉用意虽欲持平核实太形轩轾方今捐例甫罢需项仍多窃惟吏部古号铨曹今日亦言铨选铨者称也谓立法量才各称之平也臣愚以为外补难则害官方内选滞则困寒畯选补并重斯为大公且即用一班乃　国家取士抡才为民社择人之上选军功候补两途皆由历练辛苦而得滥竽虽不能免每自干练为多若事急则优其阶资时平则扼其仕进亦无以昭大信而劝将来因查保升捐升及大计参劾本为内选之班升调病故休本为外补之班均可无庸更议其余外出之丁忧参革终养降补修墓葬亲撤回改教回避各缺拟请统改为一咨一留于咨报开缺时随案声明再行照例截缺自可无虞胶葛即使一时一项略有出缺多寡之不同而选补各不偏枯自无觖望既以昭平允之定法亦以示简易之宏纲其遇留归外补之缺按班请补一如旧例无庸更张合无仰恳　天恩俯准　饬部核议施行　再知县丁忧起复选缺极难是以言官建议部臣改章查此项人员以礼去官非有过谪考之汉魏以来弃官行服者史册称美今若如吏部所称应补者册逾百页百年不能选毕则是一遭大故永远沦没谨厚者自无怨尤浇漓者竞思取巧现经部议增入单月五缺后插选一条具见力筹疏通特插选有限终无大益窃思外省丁忧起复人员自以仍回原省归候补班序补毋庸另捐分发指省补班加成各银于理为长于事为顺虽非旧例所有当此选法壅遏　庙堂百司事事整顿何不可因时变通至于户部所虑免交银两有常捐是则同一无过之官有用之才有力者进用清贫者投闲似尚未极平允我　皇太后　皇上奋然停捐　圣政卓越知必不惜此区区也大抵外省牧令奇士罕觏中材居多要在洞悉一方民情多识本省成案则驾轻就熟其信易孚其政易成古语有之大巧绌于熟习若起复者仍归原省候补于吏治亦有裨益夫停有限之常捐而可以全无穷之政体此亦厚风俗惜人才之一道也且原系此省有缺之员即使得缺甚易同僚不得而忌之如此全归外补不占选缺于他项选班疏通多矣此外由府州下至佐杂事理相同似未可类推酌议谨附陈管见伏乞　圣鉴

　　请　饬议改调改选县缺疏　　　　　
何璟　张兆栋

窃惟吏部咨闽省　奏莆田县选缺改调钦奉　谕旨交议除暂停铨选外应于烦要各缺内改一简缺互换到日再行办理等因当即饬遵去后伏查莆田县知县原定冲烦二字中缺今则号称难治其故约有数端莆田西北枕山东南襟海纵横皆百余里幅员之广甲于通省在顺治康熙间犹为地广人稀百余年来生聚日盛村落递增现在既有人满之虞抚绥殊非易易此地僻民聚而难治者一也莆邑额征粮银六万一千五百余两屯米一千一百余石赋课最多近以民情疲玩系历委员督征仍难足额业户置产率未榷收逋欠累累习为故常此赋重民疲而难治者二也莆邑海口林立而以平海莆禧湄州南日为最要数十里外即深水外洋轮船可泊平海南日并附近之涵江或逼处海滨或孤悬海岛近日建设教堂时有交涉事件海舶出入又易藏奸遇有中外船只遭风搁浅动辄乘危抢拾防护尤难刻缓此华洋杂处而难治者三也莆邑民情健讼好斗近年尤易其涉讼也必有把持包揽之人从中渔利名为制堂取挟制公堂之义竟有两造愿息而制堂不遂其欲不止者其纠斗也率起于争山争水赛无索逋迨隙已深联络乡里分类抢掠相寻又有因讼不直斗以泄忿制堂仍为之主谋寻报复攻击不休查办稍迟即酿巨案此争斗纷乘而难治四也以上四端均与昔日情形不同部选人员人地生深恐不能胜任臣等与藩臬两司悉心熟筹拟请将兴化府莆田县知县改为烦疲难四字要缺由外遴员调补庶几人缺相宜治理较有把握仍将措置较易之南平县调缺改归部选以资互换

　　论停止分发
江苏广东两省奏请停止分发已交吏户二部会议大约二三月内即可议定云云夫广东在省人数不可得而知之若江苏近来年道府每班总有百数十人同通州县每班则皆数百人佐贰杂职直有千数百人之多人数既嫌拥挤人品亦太庞杂衙参谒之时　大宪并识认之不暇遑望鉴别其智愚不肖哉故浙江贵州两省首先奏请停止直隶继之今江苏广东又继之从此而相继奏请者吾知正未有艾也溯自开捐以来何年无分发之人何月无分发之人百数十年中从未闻有如是之众多者祇缘目今有停止捐例之举故及时报者百倍于前因之分发到省者亦百倍于前要知即不停止分发而此辈不待三年已可扫数到省亦即遂无分发之人何也捐例不开踵此者绝也然则各省之奏请其亦多此一举乎　大宪实见夫仕途之纷纷扰扰有加无已也忧之深而筹之熟惟有停之而不分止之而不发庶几来源既截而宦路可清殊不知其既已报捐必思分发到省一闻停止则更恐后争先是目下之奏请停止者不但不能停止正乃促其分发也吾知此三月中赴部看者当更多于往日此两省内领凭到者当更盛于平时势必至将已经报捐之人一概于三月内驱其分发而后已然后知人数之多是因停止捐例而骤多既因停止捐例而骤多遂欲以停止分发而致少此中消息恐欠圆融说者谓信如君言人员在省如此拥挤几于不成人境　大宪能不筹议及之耶曰是不难严定考试章程分别去留限制惟其多也可以任我之选举亦惟其多也可以资我之旁求惟必须破除情面无一毫私欲之心其能者量材而器使其不能者给咨回籍学习数年待其有成再行到省其到省已久或署缺一二次而无甚政绩者或补缺一二年而无甚作为者以及当差而不勤慎不清廉者均应勒令回籍再凡一应厘捐局卡各差只准一年期满不得三年不更十年不调一年既毕必考核其功过有功则留待后差有过则停年再委如此百度疏通多方考察则员多亦不嫌其多缺少亦不嫌其少较之停止分发似可以得实效犹有一法应请各省　大宪奏定候补额数每一缺祇准留候补二名如江苏道员七缺以十二人为率知府八缺以十六人为率知县六十二缺以一百二十四人为率其余同通以至典史悉照缺额加倍留省既足供夫差委亦易别夫贤愚其在数外者编定到省先后次序仿照大挑人员之例一概暂令回籍学习俟本省升补一人后即挨次咨调一人以足其额丁忧病故参革事故视同一例较之停止分发似乎得体而况乎分发虽停到省者已多分发请停到省者愈多停分发适所以促分发也噫　大宪当此亦末如之何也已矣

　　论教官一缺宜停捐纳仍归正途铨选
朝廷设官分职各有专司向以科目为正途劳勚为异路并无所谓捐纳也自军兴以来饷源支绌兼以旱干水潦天灾流行于是捐例特开名器遂滥然其始犹未减成数也迨减而又减捐而复捐文至道府武至参游亦可由俊秀而遽登显秩故迩来仕途庞杂官守失常或因仕路拥挤而请停分发或为官阶太峻而奏请截捐其见诸邸抄者固其历诋其弊不胜言矣顾我则谓监司虽重而教职亦匪轻也夫教职一官虽有教授教谕学正训导之分而其为教化之提倡作胶庠之矜式则文风所系士习攸关故承斯乏者向悉以进士举人及五贡归部铨选三年大年仍有卓异保升以正官常而隆学校则其职不綦重哉乃自捐例既开花样迭出而儒林硕望亦有以纳粟而来者且其始犹限以贡之分而其后并浑乎附增之别于是纨子弟幸进黉门即以千金报捐教职一经铨选便作人师其才学空者既不知文章为何物其品诣贪婪者复不知师道之当循每遇岁科两考新进童生贪图印金甚且讹诈忘师弟之谊甚于市侩奸商贻学校之羞巧于留难阻滞故往往覆试之日延至夕阳既下犹不送册末由进场为学院者虽明知其弊亦以盘寒首蓿莫可如何迨由各县宾兴拟立定限然后此弊可以消除而门斗中之奸猾者又复捕风捉影动以雇倩枪替诬诛求近更加以招覆一场复从而讹索册费是虽有师生之分已等于货取之场矣其甚者更复纵容门斗串同礼科售卖虚名包庇枪冒逢迎州县干预民情致为搢绅赴省上控如上年琼州府某教授竟为士林所不齿计典所劾参者诸如此类已非一人矣洎夫一根之风炽则更扶同保作弊营私枉屈真才显违功令此其有乖师范尤为近日弊端其不幸而事故酿生致为学院斥责或纪大过或填大计者观近年各属牌示所悬不又彰彰有据哉夫冷斋寂寞虽不免叹起青坛而函文森严亦迭至弹登白简士风之坏有由来耳窃以为捐例开已成弩末其报捐教职者更已壅塞不堪既铨选之无期复流品之不一统计年中捐谅属无多则何如援照截停报捐道班之例将由增附捐教花样概行删除不许再捐实官祇许报捐虚职俾得头衔炫耀封典兼隆至于各学教官则仍率由旧章以进士举人五员归部铨选庶名登科甲者既足表率夫黉庠即望重明经者亦知顾惜夫名器否则当此士气不振枪替成风既幸获夫采芹又荣膺夫捧檄而撑肠则碑成没字枵腹则诮致无文亦居然以教职自居其不为庠序所耻者几希矣

　　掣签末议
天下之治乱系乎民也民生之苦乐系乎官也官之亲民者莫如州县州县之所贵者莫如清廉朝廷之责成在此士民之仰望在此州县之自励亦在此而清廉者卒鲜则负债为之累耳债累虽曰多端而其原则自签掣省分太远而路费过重始士初筮仕必掣签以分省掣得近省尚可张罗以自达其得远省者必告贷亲友或变卖田产然后起程比其到省而资斧已竭加以人员拥挤差委无期闲居数年饥寒交迫性命或难保矣尚可责以清廉乎哉谨按明神宗时孙丕扬为吏部尚书患中贵请谒乃创为掣签法大选急选悉听其人自掣请寄无所容一时盛称无私顾其后礼科给事中翁宪详疏陈铨政五事其一论掣签法言使尽付之无心则天官之职一吏可代苟为不然则地本预拟何必于大廷中为掩饰之术请停罢不从是则掣签之法在当时已不无遗憾况数百年后乎然其立法之初犹代选人设想听其人自掣则不假手于吏也分天下为四隅各就其隅以掣则相距尚不大远也不知何时改变其法不听其人自掣也又合天下而通掣也遂令幽燕之士奔走于云贵之郊甘肃之人栖迟于闽粤之地道路风尘之苦不足言惟此旅费多金寒士其何能任况再候补多年负累尤重幸而到任弥缝不遑而欲其洁己爱民一钱不取能乎否乎不但此也相隔辽绝言语不通听讼之时必假人为传话此中弊窦不可胜穷一不便也风土不同人情迥别若以夙所闻见者听断必多扞格二不便也饮食起居皆不惯习调摄失宜或致病废三不便也道远者多不眷得缺之后不搬取眷属则妻子离散如遣往取则所费甚巨四不便也南而体气尚健早为归计川资已属不菲不幸而殁于异域则骸骨飘零子孙流落岂不大可悯乎五不便也人情教子读书莫不冀其上达幸而得官乃致远涉瘴老死他乡桑梓不恭松楸无主并其子孙而失之读书何益反不如农家者流得以永保宗佑六不便也今若稍为变通各就一隅分掣则无不便矣如虑省分相近地界毗连亲故援攀或滋偏弊则于补缺之际避其相距在五百里内者即已无妨且春秋战国各有世卿自余士人多仕本国其时纷纭争战史不绝书而不闻百姓有内讧者则亦视乎其人耳如得其人则虽官乡郡愈加慈惠以其原有故旧之情也苟非其人则虽临绝域并肆酷贪以其本属秦越之视也后世自朱买臣领会稽以来以乡人守本郡者不可胜数而宋之韩琦为尤着韩琦相州安阳人而守相州故作昼锦堂欧阳修为之记者也琦子治亦守相州作荣归堂孙肖冑亦守相州作荣事堂三世守乡郡人以为荣夫本郡尚可世守况近省哉

且夫朝廷予人功名所以宠荣之也非谓有罪而降之罚也执法者发配军流极边不过四千里而人员分省乃有在八千里外者亦不平之甚矣谨案明世宗时仕者以云南荒徼惮不欲往因设为告远方之法云南巡按包节上言此曹志甘投荒非年迫衰迟则家贫急禄志在为己岂在恤民滇中长吏所以多不得人也请自今以附近选人充之庶吏治可举吏部请以节言概行云贵两广制可由包节所言观之则远宦之肺肝如见即边省之措置可思我　国家于州县分省之始亲老者许告近省所以教孝也然父母之与妻子虽有尊卑之殊其为至亲则一也因出仕而抛其妻子将何以劝慈乎且既不能字厥子又安能推其心以字百姓乎　圣天子胞与为怀凡有水旱偏灾无不发帑赈恤不使一夫失所而乃于培养数十年拣选千百辈始得一榜两榜之士方授五品七品之官者转任其流离琐尾而不之顾谅非　朝廷优贤之意也特不知州县有此苦况而下情未曾上达耳现在穷员之无以为生故员之不能归葬者各省多有封疆大吏悯其无告为之筹每当岁暮之时给银数两或数十两不等然但救其饥寒而已非能令穷员清其夙负也但恤其子孙而已非能令故员返其家乡也则亦暂为小补而未能尽善也窃谓往者既无如何矣来者宜预为之计而不能为力者格于例也然而例随时增损者也刑名案件往往因事而着为新例岂掣签一事独不可稍为变通乎即以选官论之道光初年陕甘两省教职尚系合选大吏为之奏请后随陕归陕选甘归甘选矣三江两湖亦莫不然怜其奔驰之苦耳然则果以州县之苦沥陈奏请当亦为　朝廷所轸念者伏愿大人先生俯念州县苦境咨商大部略与转移善为奏请以复四隅分掣之旧此于　朝廷政体既无所违而于州县则去其大半之累而可责以清廉矣王道本乎人情者也风尘下吏上智少而中人多中人之性可与为善亦可与为恶业已列于衣冠岂皆不知自爱特为穷苦所迫遂不克振兴耳是故措置失宜推中人而堕于小人之域调剂得当引中人而入于君子之途如果州县各励清廉则士民自然乐业而我　国家亿万年灵长之祚永固于金瓯矣

　　论差委掣签
古之用人也不以资格论定后官官定后禄所以慎进贤也故日官不必备惟其人延至后世官日益多缺日益少乃定资格用人之法此法一行而因材器使与夫不次升迁者更无闻矣其间有大员密保即荷不次擢用亦不过千百中之一二限以资格而升迁有序调补有例人既不得幸进而用人者亦未能择尤而用当始定资格之时有议之者以为一由资格则吏部铨选之举不过一书吏足以胜任此言诚有慨乎其言之而历代相传永无更易资格二字牢不可破迄于今日则于资格之外又增一法曰掣签凡部中铨选恐有弊端定为当堂掣签之法各凭天命而定其省分是则并不必书吏亦克胜任矣至于外省候补人员其拥挤为尤甚不但人数浮于缺而且差使亦不敷分委故有轮委之名大小各班各以花样分其等而每班中若干人遇有缺出则挨次轮委以昭公平又有酌委名目所谓酌委者则其人地相宜舆否才绪克胜与否皆由大宪留心察看如有人地不宜才力不胜者虽轮委到班而大宪重加斟酌临时更易以示慎重而其中用情徇私之弊亦所不免酌之一字本极活动酌而进即可酌而出无论其到班者优于是缺与否而意中有人则即可由酌委而挂牌故候补人员情愿待轮委而深以酌委为病何则酌则可出以私心轮则尚存乎公道也若夫盐官之差缺其优劣竟有大相悬者则有优缺则用酌委遇有劣差则用轮委此人心之所以益不能平而官场之所以益滋其弊也前报言两淮欧阳运宪因下属各班联名公禀求定差委章程经拟为掣签之法无论差之美恶皆由当堂掣签亦如吏部铨选之法所以昭平允而顺人情也夫两淮候补之员近年日见其多其前时之所谓盐官差多较地方官为胜者至今日而亦与地方官无少差别先之见为差多者仍由于人少故也刻下人日见多则差日见少留淮委用者尚有二百余员则区区两淮一隅之地其差使能有几何即有短差所得不过一二百千而候补日久者且以为不无小补饥者易为食渴者易为饮其势然也因患轮委之缓而营求酌委因营求酌委之难而更求乞灵于枯竹以卜气运之盛衰是亦无聊之极思矣夫签掣之法岂果毫无弊端哉即余之所知者言之学宪落学讲书之时集众廪生在明伦堂而皆书其名于签掣签而呼某人则某人答应上去讲解书义其法亦云公矣而廪生之中有不能讲书者乃预嘱一人应名而上故有一人而讲至数次者甚或签筒之中所书皆此人之名而学宪无由知之则其弊为何如哉夫用人之道总以胜任为要设或所掣之名与所差之事格格不相入者则又将何以胜任也虽此二百余人中皆系先经察看可以委用之人或不至不克胜任然其人其事亦必两相衡量今以掣签之故听之天命则与　朝廷之所以责成大宪因材器使之心不亦大相剌谬乎轮委之法似乎公而拘于资格酌委之法似乎慎而涉乎私情掣签之法似乎平而终无把握用人之道不自此穷乎然当此人材济济之时差使既不能加增人数又不能酌减与其有所偏私而使候补人员各怀咨怨不若听之天命使人无所借口之为愈也呜呼铨选之法废幸进之门开夤缘钻刺之风与私舞弊之举不能尽绝而真才之淹滞者可胜道哉运宪此举殆亦于无可设法中设法以自明其无私而已矣

 
　 
卷三十四　内政部八　举劾

　　部刺史日知录　　　　　
顾炎武

汉武帝遣刺史周行郡国省察治状黜陟能否断治狱以六条问事一条强宗豪右田宅踰制以强陵弱以众暴寡二条二千石不奉诏书倍公向私旁谄牟利侵渔百姓聚敛为奸三条二千石不恤疑狱风厉杀人怒则任刑喜则任赏烦扰刻暴剥削黎元为百姓所疾山崩石裂妖祥讹言四条二千石选署不平苟阿所爱蔽贤宠顽五条二千石子弟怙倚荣势请托所监六条二千石达公下比阿附豪强通行货贿割损政令又令岁终得秉传奏事夫秩卑而命之尊官小而权之重此大小相制内外相维之意也元城语录汉元封五年初置刺史部十三州秋分行郡国秩六百石百石而得按二千石不法其权最重秩卑则其人激昂权重则行志本自秦时遣御史出监诸郡史记言秦始皇分天下以为三十六郡郡置守尉监罢侯置守之初而已设此制矣汉书百官表监御史秦官掌监郡汉省丞相遣史分别州不常置武帝元封五年初置部刺史掌奉诏条察州秩六百石员十三人成帝末翟方进何武乃言春秋之义用贵治贱不以卑临尊刺史位下大夫而临二千石轻重不相准请罢刺史更置州牧秩二千石而朱博以汉家故事置部刺史秩卑而赏厚咸劝功乐进州牧秩真二千石位次九卿九卿缺以高第补其中材则苟自守而已恐功效陵夷奸轨不胜于是罢州牧复置刺史后汉书刘焉传灵帝政化衰缺四方兵冠焉以刺史威轻建议改为牧伯请选重臣以居其任从之州任之重自此而始刘昭之论以为刺史监纠非法不过六条传车周流匪有定镇秩裁六百未生陵犯之衅成帝改牧其萌始大唐戴叔伦抚州刺史厅壁记云汉置十三部刺史以察举天下非法通籍殿中乘传奏事居靡定处权不牧人合二者之言观之则州牧之设中材仅循资自全强者至专权裂土新唐书李景伯为太子右庶子与太子舍人卢a议今天下诸州分隶都督专生杀刑赏使授非其人则权重衅生非强干弱枝之谊愿罢都督留御史以时按察秩卑任重以制奸宄便督是停都督然后知刺史六条为百代不易之良法而今之监察御史巡按地方为得古人之意矣又其善者在于一年一代夫守令之官不可以不久也监临之任不可以久也久则情亲而弊生望轻而法玩故一年一代之制又汉法之所不如而察吏安民之效已见于二三百年者也唐李峤请十州置御史一人以周年为限使其亲至属县或入闾里督察奸讹观采风俗此法正明代所行若夫倚势作威受赇不法此特其人之不称职耳不以守令之贪残而废郡县岂以巡方之浊乱而停御史乎至于秩止七品与汉六百石制同王制天子使其大夫为三监监于方伯之国国三人金华应氏曰方伯者天子所任以总乎外者也又有监以临之方伯权重则易专大夫位卑则不敢肆此大小相维内外相统之微意也何病其轻重不相准乎夫不达前人立法之意而轻议变更未有不名乱而生事者吾于成哀之际见汉治之无具矣
  </div>
  <div class="pagination">
   <a href="皇朝经世文统编_page100.html">
    上一页
   </a>
   <span>
    ...
   </span>
   <a href="皇朝经世文统编_page96.html">
    96
   </a>
   <a href="皇朝经世文统编_page97.html">
    97
   </a>
   <a href="皇朝经世文统编_page98.html">
    98
   </a>
   <a href="皇朝经世文统编_page99.html">
    99
   </a>
   <a href="皇朝经世文统编_page100.html">
    100
   </a>
   <span class="current-page">
    101
   </span>
   <a href="皇朝经世文统编_page102.html">
    102
   </a>
   <a href="皇朝经世文统编_page103.html">
    103
   </a>
   <a href="皇朝经世文统编_page104.html">
    104
   </a>
   <a href="皇朝经世文统编_page105.html">
    105
   </a>
   <a href="皇朝经世文统编_page106.html">
    106
   </a>
   <span>
    ...
   </span>
   <a href="皇朝经世文统编_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
