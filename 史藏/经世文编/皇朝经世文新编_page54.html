<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 54 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 54 页/共 101 页
  </h1>
  <div class="content">
   利权一　　　　　　　　　　　　　　　　　　　　
薛福成

自来有天下者取诸民以制国用即量所入以治民事此古今不易之通义也孟子论取民之法准乎什一以为轻乎此与重乎此举非尧舜之道盖必如是而后用可足用足则事治事治则民治也后世幅员日广道路之转输有费官吏之征调有费往往取之甚轻而民之所供已至数倍地之肥硗民之勤惰万有不齐于是取民之制不得不务从其俭以恤民艰我　朝承明代加赋之后悉除一切无名赋额厚泽深仁旷古未有通计一岁取诸民者惟江浙腴壤于什一为近此外由内地推之边省又推之瓯脱荒远之区有数十而取一者有数百而取一者并有羁縻勿绝一无所取者盖地旷民贫不得不薄赋以示绥怀相承久矣然其当治之事当设之防或更倍于内地又不能以取之者微而置之不理故合计天下地丁正赋约二千余万两仅足供绿营兵饷之用而其余出尚繁入有限即令无灾无大役犹且汲汲不遑迨稍值事变不得已而议开捐例议减俸廉议令州县摊捐各所得甚隘而其弊不可胜穷也所节甚微而其耗不可胜言也昔者粤孽构难一时名臣谋士创为权货抽厘之法诚以有寇不能不募兵有兵不能不筹饷自然之势也明之晚季军饷皆出于加赋一丝一粟必取之力田之农农之谋食也艰稍夺其事畜之资即已流亡失业所以流寇愈炽驯至事不可为若夫厘金悉取诸商商有余赀以营贸易莫不自顾身家且所抽之厘仍加诸所售之货之价则于商并无所损而其利实取之众人所以积少成多而民无大怨各省厘金最旺之时通计岁收不下二千万两今亦有一千四百五万两所以能剿除寇懋成　中兴之业者职是故也夫明之贻误与今之成功其得失较然明矣迩者军事渐平而经理厘务之人或失其初意不无病民之事于是论时务者莫不扼腕抵掌欲去厘金而洋人亦遂执洋货免厘之税以继其后夫厘金果不便于民俟中国财用充足徐图裁减可也外人而挠我自主之权不可也中国整饬厘金之弊严杜中饱俾商民乐业可也予洋人以垄断之柄不可也何也洋货既免厘必旋及于土货洋商之运货免厘必更揽庇华商之货厘金之利岂不尽失耶且今军事虽平而各路防营尚不可撤各省田赋尚未复额一切城廨仓狱善后之工尚未尽修莫不恃厘金为挹注苟或去之则拘挛贫弱百务俱废异日彼乘我无备求减洋税将何以应之且华商因避厘金之故竞买税单而洋税因之稍旺厘金既去则洋税必多偷漏是洋税随厘金而减者又自然之势也万国公法有之曰凡欲广其贸易增其年税或致他国难以自立自主他国同此原权者可扼之以自护也又曰若于他国之主权征税人民内治有所防害则不行今各国徇商人无厌之请欲有妨于中国其理之曲直不待言而明矣

　　利权二　　　　　　　　　　　　　　　　　　　　
薛福成

凡两国交涉之事条约所及者依约而行条约所不及者据理而断中外各国所以敦谊于不敝也按旧约各货纳税后即准由中国商人运天下路过税关不得加重税则只可按估价则例每两加税不得过若干分此约立于道光二十二年维时海内无事田赋足额尚无厘金名目当事者又不知中国税额较之地球各国有轻至四五倍七八倍者故与洋人立约如此耳厥后天下多故饷无所出始创为抽厘之法盖西国通例量出为入一岁中有额外用度辄加派于各项之中或有兵事亦由众商捐集巨饷殆与中国抽厘名异实同而于例定之商税则迥不相涉也夫中国有自主之权军饷筹之中国非各国所能干预创办厘捐之初洋商之货亦在各子口抽课均无异辞迨咸丰八年十一年订立条约与各口通共章程始议定洋货土货倘愿一次纳税免各子口征收纷烦每百两征银二两五钱给予半税单为他子口毫不另征之据其不领税单者仍应逢关纳税过卡抽厘斯乃格外通融之法体恤洋商已无微不至彼洋商运洋货以子口半税抵内地厘捐其获利过于华商远矣然而商人无厌之求靡所底止往岁滇案未结英国威使复徇奸商之请藉端要挟所欲甚奢日久相持始立烟台条约定于租界内不抽洋货厘金又洋货运入内地不分华商洋商均可请领半税单是又格外通融之法所以优待洋商流通洋货者至矣尽矣蔑以加矣闻各国议院于中国厘金一事本不以为非戊寅八月新闻纸英之大臣以烟台条约未遽核准并有虑中国之责其食言者威使徘徊观望其理既绌其气自衰彼之本计不过俟德法诸国修约之后坐享其成其或从中播弄或隐为主谋均未可知然各国所据以争者旧约之说也盖尝细绎旧约之意当时既并无厘卡则内地祗有常关耳常关税额较轻于洋关其曰路过税关不得加重税则者譬如江海关纳税复过苏关浙海关纳税复过杭关均不再按值百抽五之例纳税耳然该关之税仍自当完故后此议定不领税单者有逢关纳税之而各商无不遵行至厘卡收捐专为筹饷而设名之曰捐则非税可知名之曰卡则非关可知二者既不能相混则条约固无不得抽厘之文彼西人将何说之辞且查同治元二年间上海洋商屡请领事阻止租界抽厘英国卜公使批札驳斥法美两使亦意见相同乙亥七月新闻纸录字林新报有同治二年英使批上海英领事禀并美国外务大臣复英公使之语均言租界应由华官抽收华商之捐夫租界且如此在租界之外举是以折之而彼当无辞也洋人之货一入华人之手听其或留或售或用或不用洋人不得过而问焉则华人以名义所在自捐公家之饷亦固其所西洋诸国无物不征无人无事不征即如商贾既税之于合伙又税之于出入货物又税之于发收银钱又税之于合伙又税之于每岁所赢之利其征敛之繁十倍中国设使中国欲减其税项以便华货之畅行彼能允之乎举是以折之而彼当无辞也洋人之说动谓以厘金之故致洋货阻滞不行考近年进口洋货每岁值银至八千万两以外较之十数年前几逾一倍可谓年盛一年矣而犹云贸易不畅其将谁欺举是以折之而彼又当无辞也总之洋商于已得之利则习而忘之未得之利则变幻百出以图之充其无穷之欲壑虽尽去商税犹未以为足众商日聒之领事领事日唆之公使公使非不知事之难行姑肆其恫喝以尝试中国幸而得请可以要誉市恩万一中国必不能允彼亦有辞以谢众商矣然则应之者在洞烛其情始终勿为所摇而已

　　利权三　　　　　　　　　　　　　　　　　　　　
薛福成

闲尝闻西人为持平之论者曰洋商之求免厘金非敢于中国之政特以中国厘卡林立收数互有异同运货者不能约定成本恐多折阅耳审如是则加洋税免厘金之说也昔者日耳曼未一统之时小邦布关税烦苛百货不能流通自普人称雄始集各邦议立统关入口货但征税一次税亦视前加重以各邦幅员之大小按月均分近者德相毕士麻克又在其国让加进口税今裁撤厘金之议德使巴兰德颇主之若知中国必不能允彼或以统关之说进然中国之形势与德国异中国之地以开方道里积算赢于德国者几及二十倍各省各口所设厘卡皆有必不可缓之用待以支销今洋关加税中国万不敷用加税多洋人又未必愿也则惟有坚持旧章与之驳而已且中国所需之物祗有此数即去厘金贫民不必因之多用洋货其贩运在数百里内者抽课本微即或道路远纳厘较多获利亦较厚其数辄加之售货之内而华民亦不因此少用洋货是厘金并无损于洋商也中国之护商旅也陆路则有防勇水路则有水师皆恃厘金以给巨饷去厘金必去水陆各营盗贼之起何以弹压洋货土货皆将阻滞不行是厘金大有益于洋商也夫无损如彼有益如此然而巴使拾威使之绪余起而相争彼谓天下强国德犹出英之上故凡英所不能行于中国者欲竞而得之以示豪举然窃以为误矣巴使于约章之原委厘金之窾要实未究心徒受威使之愚弄而不自知今以洋船贸易论英商居十之七美德法及东西洋各国共居之十三就令争而获利亦不过英取其十而德取其一威使自知无可置喙乃嗾巴使于修约之时强中国以所难行事成则英商坐享其利不成则德人且以不谙公法为笑于天下威使为英计则得矣何英之智而德之愚耶德之君相素以豪杰成名一闻此中曲折亦必不以巴使为然也或曰中国加洋药之税罢洋货之厘以相抵可乎曰抽厘则利权在我加税则利权在彼即令倍加洋药之税与厘金若足相抵然洋药在中国例本当禁专恃此为利源名已不顺万一异日有可禁之机必以碍于帑项而中止是使中国留终古之毒也且洋药之为物轻微易藏在于把握若加税过重偷漏必多仍无补于国计而厘金之利则一去不可返矣威巴诸使每举关卡一二小节以为要挟罢厘之辞不知此等乃通商常有之事就案清理则可藉为要挟之资则不可而彼之所哓渎者又各有一是非也然则洋货加税之说可行乎曰必不得已如所加之数逮于厘金之数又于立约之时善防其獘则固未尝不可行西洋各国税额大较以值百取二十取四十为又多则有值百取六十者有值百取百者又有通行免关税者盖于轩轾之中各寓自私之计不若中国之大公无我出入一体今酌中定论自洋药而外均以值百取二十为断或于厘金所失之数稍足相偿乎

　　利权四　　　　　　　　　　　　　　　　　　　　
薛福成

自巨寇窃发以来军饷告匮始立榷厘之法古之人有行之者汉之算缗唐之除官钱宋之头子钱其意皆相同也救时之彦创为此策而军饷赖以支持者逾二十年迩者寇削平洋人颇谓军事起则抽厘以助饷军事定宜免厘以恤商不知此说似是而实非者也盖自各国通商而洋货之贩运洋人之游历日益繁多不能无水陆各营以资保护不能无船政机器诸厂以精制造不能无江海各隘台以固藩篱凡若此类虽质之洋人必皆谓当为之事而岁出之经营亦十倍于前日是故通商之事既不可废则各项经费一日难减即各省厘课一日难停也夫中国于厘务苟持之甚坚洋人或出于加税之一说万一所加之数竟如中国所需之数则其中又有利有弊何也当子口税章初定之时洋商以半税而免内地厘金其利本优于华商华商之巧者不免与洋商狼狈相依诪张为幻于是有代华商领半税单而取其规费有用运照庇送无运照之土货有用洋船代洋商携带洋药各货有凭运照免纳厘金未到子口之先已将土货销售是洋税与厘金均受其病也是使守分之华商不能获利也是驱守分之华商不得不为奸商也今定税例华商洋商一律凡进口之洋货纳税于海滨之通商正口凡出口之土货纳税于内地之第一子口各厘卡量加裁并论其大势宜密于近海而于内地用新定税额一征之后任其所之不复重征是举前此弊端一举而清之也不必立防弊章程而弊自绝矣内地各省祗须于最要之口设立总卡既可撙节浮费而华货贩运较近者并无所征则小民咸受其益此皆中国之利也然而犹有虑者厘金取之华民中国有自主之权今既尽归之洋税设洋人于下次修约复以税重为言势必致固有之利权动为洋人所牵制是宜于立约时声明加税与停厘相抵如异日酌减税额亦宜酌复厘金以昭平允永杜洋人之借口此一端也中国既权厘金所入尽归之洋税其或华人自在内地贩运土货若免其征税既恐洋商隐附于华商以滋弊混若偶经一卡而亦用值百抽二十之例势必有所难行是宜明订章程核定道里之远近如某处至海口须经几卡则货税亦可作几次分缴如是则华人不以苛敛为苦而所经各卡节节稽征洋税不能偷漏此又一端也二端既立乃可袪其弊而收其利矣然则中国既得其利洋商独无利乎曰有洋商运货入中国可豫定成本若干赢余若干操券而来必如愿而返利一也关税交纳之后运入内地无守候验货之烦无逐卡停留之苦行运既速成本较轻利二也洋商一次纳税虽若稍重然隐加之售价之内仍取偿于华民华民但知洋货之不复纳税也无不乐于贩运或益从此畅销利三也利之所在显然易明洋人何惮而不为然窃料洋人昧于远图而溺于近利加税一说势固必不我从也则惟有坚持旧章与之驳辩而已

　　论洋货入内地免厘　　　　　　　　　　　　　　　
马建忠

一论洋货入内地免厘一事海关税务曲折多端然中国向办章程原未尽善兹乘其有修约之意不妨因计就计就西国所论税则之理而更定中国增税之章以与厘金相抵查欧西各国通商税则就物之品类定税之轻重或裕国库或护商民不能一致然税物总不外进出口货出口之货概不征税所以为土产筹销路与他人争利权即征亦无多法国每年出口税不出六万元是其明证惟国内独有之土产不畏他人争利者则不妨于出口重征之西人精于理财者皆云秘鲁之雀粪强销意大利之硫磺中国之茶叶皆为独有之货自然之利无妨多征者也至进口货当别四种其一曰天生物料国内所产者少必仰给别国方足民用者如法之煤铁咸丰十年与英立约凡英之煤铁减征则法之工匠便于鼓铸冀可获利其二曰外来制成之货本国亦有者重其征以护商民如英法皆制洋布大呢使许英之呢布运入法国而轻征之则销必大法之织呢布者必致向隅其三曰制成之货本国不产者又宜区分二种有其货为民生所必需者则宽其征以苏民困如英之麦与酒许外人运人相时以酌其轻重有其货惟豪富始能置者则重其征以济国用如法之时式衣妆运至别国必加征者是也其四曰远来之货本国所无民虽不得不用而究不能多用者亦重征之如英国于进口之茶糖法国于进口之加非等是也各种货物轻则至值百抽五抽十重则至值百抽五六十且有值百抽百之多法国女衣运入美国有不啻值百抽百者别国货物只准运入海口不准转运别口而入口之船复有船钞旗号口岸各捐名目以禁其运行之利至咸丰十年英法和好益笃首立通商条约彼此互让减轻税则然亦有值百抽至二十五者厥后欧洲各国所定税则多因之以增损焉美国征税仍自独重为其国内物产饶富无所仰给于人故也中国幅员最大居温凉之道而百物悉生得地脉之精而五金悉备于我无所乏自于人无所求但宜通商以收各国之利权无事通商以给民生之食用乃欧洲各国垂涎已久寻端犯顺构兵恫喝乘我未及深悉洋情逼我猝定税则各种货物除鸦片外无所轩轾正子两税不过值百抽七有半之数咸丰八年所定条虽在英法二国定税之先然为时未几咸丰十年英法之税则已为欧洲各国轻税之嚆矢尚有远过于中国者则当时英法与中国立约岂非欺我不知以与我争利且又续许各口运行土货止纳半税并无旗号口岸各捐名目是利源尽为所夺矣数十年吸中国之膏血官商贫富无不仰屋而嗟今何幸而中国渐悉外洋情势且又设立招商局以分其利由此推广而机器织布开煤炼铁渐可收回利权以为富强张本乃洋商入内地执半税之运照连樯满载卡闸悉予放行而华商候关卡之稽查倒箧翻箱负累不堪言状与我　朝轸恤商民之至意大相剌谬律以西国勒抑外商庇护己商之理又不啻倒行逆施矣兹乘其欲免厘金许我加税之机仿照各国通商章程择其可加者加之以与厘捐相抵然后将厘卡尽行裁撤省　国家之经费裕我库储便商贾之往来苏其隐困皆幸赖有此修约之转机也

今拟修约税则所应加者亦区进出口货分别办理进口货略分四种其第一种天生物料如煤铁之类为中国所自有惜乎无人采取又兼转运为难每不敌外来之贱应于外来者仍旧值百抽五以广招徕其余五金亦按是例而铅铜则倍之其第二种为外来制成之货中国亦出者如洋布之类应加重征至值百抽十五之数庶几中国产棉仿用机器织布赀本虽重亦可夺西人之利其第三种制成之货中国不产者如钟表玻璃器洋伞之类此必有力者方可置办应加征值百抽二十五而一切奇技巧之物亦例焉即洋酒吕宋烟糖菜之类向在豁免今则一切加征至值百抽三十较之外洋税则犹不为重其第四种远来之货本国所无者鸦片烟为首以其为害人之毒物自宜苛征以困之赫总税司前请每百斤收税银一百二十两尚应加重其余杂货皆无过值百抽十五之下者至出口货除丝茶两项仍值百抽五以裕饷源外其余各货均减至值百抽二三惟茶叶现在印度加尔古答之北高山之际谷名亚撤者亦产美茶岁出数万箱中国茶叶虽佳奸商类搀他物是当整理茶务不可令我专有之利授之于人按税法有二有按物抽税者有估价抽税者按物抽税其税则一经厘定不得与物价相低昂故难操其轻重之权而估价抽税致有关胥与商贾争辨互不相服及请中估而货物已形壅滞兹所论值百抽若干者乃约略论应增之多少并非囿于一法也至内地土货无妨示以宽大之恩许其装运各口但应加以口岸旗号之捐而华商船只则概不收捐以示鼓舞庶可杜假冒洋商之弊又西人在各口开行亦与我华人争利若仿照西法征以行帖之捐所得当亦不少闻之西人谓中国税则增至值百抽十三差可与厘金相低而西人欲停厘捐有愿值百抽八者今修约以抽税从重彼族必然不允然后可截长补短一律减至值百抽十外加各色杂捐似可当厘金之入即或不当厘金之入而利权归我农贾殷富亦何靳此些须厘金培养国脉矧民富则乐于输将失之彼者旋收于此未为无利也或者谓诚如所论彼将悍然不顾其奈之何若秃笔焦舌与之辨论相持不下彼将藉端要求是又自我生衅何利之与有夫为此说者必其不知西国通例者也否则为洋商作说客欲以挠我者也诚使我愿加税守之以定持之以坚上下一心不为外人所摇夺岂有不行之理夫和约之与商约有异在我不背和约决无开衅之端而所定商约则固有以十年或十二年为期如欲修约先行知会之专条今于每国修约期前先为知照以一年为限届时会议坚持应加数条之税彼习见中国办事有前茅而无后劲不能坚忍势必极力争辨如或限满税则犹悬而未定不妨仿照西国展限一年若彼仍然抵难则豫告之曰俟所展限满犹未定议所来商货当照通共税则纳税而通共税则先为酌定给阅较拟加之税更重迫之使不得不从是亦寓刚于柔之术也夫不许通商或可藉以启衅欲行增税断难因之兴戎不然欧洲瑞士比利时蕞尔弹丸介于大国之间将无税之可加而国非其国矣然犹可自立而度支不窘者弱于势犹强于理中国据理以争何畏不情之请美国税则最重未闻有以加税与他国决裂者此理光明正大质之万国无可置喙

盖通商足见邦交之谊加税乃我固有之权不得谓税章之利洋商而害华商者历有年所中国习惯自然势难变易正当谓税章之损华商而益洋商者历有年所外人从旁窃笑急须更张今宜振刷精神力图补救将从前税则痛加改订使运洋货纳洋货之税运土货纳土货之税且许其运土货与华商同一纳税不过征以他捐示中外商民之异华商为我国之民故轻其税赋洋商夺我国之利故重其科征固与各国征商办法情理势三者皆同彼又岂能以己所习行者为不合而藉词以启端耶每届各国修约之期必加其税不出十年中国税则不亚欧洲各国商民可富饷源可充中国转亏为盈转弱为强之基实在于此虽曰物穷必变皆由天道之好还要知困极而亨端赖人谋之克尽是在坚持定见不惑浮言庶可革作法自敝之非免局外旁观之诮万一意存犹豫未肯据理以争则仍有旧约可循抽厘如故使彼以英约二十八各货纳税后即准由中国商人遍运天下而经过税关不得重加税则等语洋文将英货纳税后运入内地子口税外不得重加征云云为免厘之左证则应之以厘金之设由于军兴西文解之曰战税者此也厘金并非关卡不过仿照英法美军需之际各种用物加厘尽征之意惟中国未有如西人征取之法设立厘卡不得谓之另立一关重征已纳关税之货也此乃我自有之捐废立由我夫美国于南北交战捐厘至三十一万万洋蚨英国于黑海之战捐厘至二千九百五十六万二千磅法国兵燹之后岁征厘额不下六万万佛朗从无有外人过问者良以民间日用所需物物加厘以供军费乃一时变通之计各国自主之权非交涉外邦所应干预然货为洋产彼既借口有词厘出华商孰是甘心输纳固不如免厘加税挹彼注兹为上乘妙法也

　　增加税则论　　　　　　　　　　　
英人阙名附

中国所借洋均照金价合算今欲修筑铁路及将军务时所遗水陆各军另加整顿在在需债台又必添筑一层就现在已借洋算计仅息银等费已岁需二兆镑添办军械所需至少又须三兆镑共计五兆镑此中国将如何筹划若仅加进口税所计似未尽善要非畅行出口货物不足以济事因仅加进口税所入不足以偿息银及购办军火之用中国无论进口何物非以金购即以货易若以金购则中国所纳之税向收银不收金两不相抵若以货易则所抽土产之税愈重出口之货物必愈少即进口之货物亦愈减兹请试言其故凡国所需各国均向百姓抽税拨发惟出产之物若抽税太苛则百姓所种预备出口之物必少或曰中国所入土产税银即可运之出口以偿息银而购军火此言诚然讵知所产之货因税重不能获利即国家赖以出口付息银之货百姓必改种他物而他物又值欧洲价廉不宜出口出口货价非由中国自定须由与中国争利各国所定即该货在中国时其价亦为与中国争利各国能出售之价所定如中国因税重欲加货物之价而此物在与我争利各国止售八十金则中国之货祗能因之而贱是中国之货价不能自定而为与中国争利各国能出售之偿所定也然则所借洋其清理之法要惟畅行出口货而阻滞进口货耳

中国政府向重农而轻商其所以轻之之故以商贾贩卖之货非人所必需之物爰轻其业而重其税试问天下无商谁市土产无人市土产则中国将何以清其债而购其军火哉然则加税办法若不问商将问诸谁商固不可轻也若与熟商必曰加多进口税豁免出口陆地各税而鼓励工业也中国各省所入之各归各用其所入皆货物经过各省应还之内地税中国厘金若与欧洲各国之奥格曲劳税进城税相若本可不必干系而西人现在所争者以货物运到某省自应纳捐而所经各省不得抽厘此层照现行条约实在应争之列所有内地半税则照凭此即可逢卡免厘法亦未尝不善若华官果能遵照办理西人自无闲言其如各省往往故意为难何中国政府向来办法为西人所深知名虽出示颁告各省实在并不欲其照行嗣后不论何时更改税则西人情愿按价每百加抽若干存在驻京使署作抵华官应抽各税项

中国向章货物由此至彼通商口岸除付出口其实并不出口不过换船而已税外尚须另加半税谓之子口半税所抽数目与内地半税相同该项子口半税若作为内地半税西人尚可满意惟付出口税时复须另加子口半税实属太苛将来更换税则该项子口半税应即删除货物抽税之法不可按货价即按价值百抽若干之谓也而须照货物分别定税使应付税数目各商自能核算不致受华官欺蒙之弊譬如各商欲将货物运至某处应纳内地半税若干一算便知则官吏无所试其伎俩华人之出仕也由捐纳其补缺也由贿赂经手之上下侵蚀意中之事弊端百出最难防范所有商贾应纳之税照前办法自知算缴虽不能尽除勒索之弊亦未始无补救于万一也中国之进口税不难加至值百抽十五十成作为关税二成半作为内地半税又二成半交存驻京使署均由海关分项照抽洋药应与他项货物分别另行办理此项货物即中国按价加至值百抽五十西国亦可不问印度政府洋药一项岁入五六兆镑中国亦应准其分肥此物之有捐无益非中国所必需加之中国既自裁植英国若不生忌干系本可如印度之独擅其利也再货物进口若照以上办法各项加税则进口之货价贵而销路少当足以补中国银钱流至外洋之漏也

中国果照以上办法所入之比前可多二三倍惟加进口货税尤必先有所以加之之法其法惟何曰畅行出口货耳本地税中国不论如何抽法西人可不干系应争者货物由中国此处载至彼处但须请内地半税执照该项半税在某处完纳后其余各处不得再行抽税不数年前法意各国由中国寄购蚕种自行养蚕缫丝藉此获利今则意法各国缫丝之利已为中国所分因中国现在自能缫丝但售所缫之丝蚕种不复发卖此于中国大有裨益因缫丝所需工费非中国所给实系购此缫丝之国所付今出口之缫丝若能做成织紬之丝则又胜一筹矣若由织紬之丝而织丝出口则尽善尽美矣

中国丝业之盛犹其茶业之衰其所以衰之故以中国不能争机器之便及印度工价之廉耳此国制茶用机器出口无关税彼则用人工而重税孰轩孰轾固不待言茶业既坏所有从前茶商均须另行改业其无业可改者即入游手好闲之流中国若犹昏迷不悟不速将土产格外轻税使无业之辈易谋工作则内乱之患必有甚于今兹者此等内乱欧洲鲜有之而中国则此处未已彼处又起将弹压之不遑岂复能整顿商业哉本地制成之货物应如何抽税与此项改更税则自行另议据华官管见各货均须纳税制成之货物岂能独免惟棉花茧子如不出口向不完税若以棉花茧子制成之货物即须如棉纱丝紬进出口一律抽税不免苛刻况制货所用之料已在出产之处完纳内地税并由该处发出之时照完半税理应不再另抽若必另抽所定税则亦必比外洋载运进口之同项货物较轻以本地制成之货向无捐输之说再棉花制成之棉纱与茧子制成之丝紬物类不同税应轻重所有制成之货物应抽之税应由熟悉情形者斟酌妥定方足以昭公允而舒国用

　　海关征税　　　　　　　　　　　　　　　　　
薛福成

总税务司赫德属驻英税务司金登干送来光绪十八年海关贸易总册余受而阅之条分件系经纬分明是年征税之数凡进口正税银四百五十九万余两出口正税银八百二十五万余两复进口半税银八十二万余两洋药税银二百二十八万余两船钞银三十八万余两内地半税银四十七万余两洋药厘金银五百六十六万余两以上七项都二千二百六十八万余两比较十七年绌十六万九千余两比较十六年赢六十九万三千余两若就各关所征七项银分计之江海关征银六百三十七万余两粤海关征银三百三十四万余两江汉关征银一百八十九万余两闽海关征银一百六十八万余两潮海关征银一百四十八万余两浙海关征银一百二十五万余两九江关征银一百零四万余两厦门关征银九十七万余两芜湖关征银七十万余两津海关征银六十九万余两淡水关征银六十三万五千余两镇江关征银六十三万一千余两山海关征银五十四万余两九龙关征银四十七万余两台南关征银四十四万余两拱北关征银三十八万余两东海关征银三十三万余两北海关征银二十五万余两重庆关征银二十万余两宜昌关征银十一万余两琼海关征银九万八千余两蒙自关征银七万三千余两瓯海关征银三万六千余两龙州关征银一千七百余两以上二十四关征收之总数即前七项征收之总数近年沪粤等关收数所以益旺者以洋药厘金归并之故闽汉等关收数所以渐减者以茶叶销路日衰之故综计是年进口洋货价银一万三千五百十万余两进口正税并洋药税得银六百八十八万余两核诸值百抽五之数大相悬殊然洋药厘金固尚不在内也出口土货价银一万零二百五十八万余两出口正税得银八百二十五万余两已逾值百抽八之数与所谓值百抽五者不符则以土货之价已大减于初定税则之时之价盖丝茶二者为之也余尝考财用盈虚之故矣大凡土脉膏沃物产充羡壤博民殷商货所趋如水归壑则税可赢又或众力勤劬工艺精良流貤日广为遐方日用所必需则税可赢又或地虽硗瘠专产一物如丝如茶居民恃为恒业远人闻而欣羡则税可赢又或绾毂通衢因利乘便官山府海发天地自然之藏都泉布输写之会则税可赢此数者贵审其地形开其风气尤视大水之经纬脉络以定商之辐凑与否夫上海扼长江之要故税最多广州扼粤江之要故次之汉口扼汉江之要福州扼闽江之要故又次之北方之水溜急沙淤不便行舟故虽以黄河之大且长独无榷税极盛之关夫殖财之源虽因地势亦随人事天时而变焉者也核其所征之税而地之冲僻民之贫富物之旺衰岁之丰歉俱可借以考镜焉余故摘纪其大如此

　　洋关进　　　　　　　　　　　　　　　
英人汲士沼附

中国洋关每年刻书一本将中国之商务情形开列明析去年一本为余所修书中之事不能全录今请择其要旨以供众览一是年中国与外洋通商出入货物值银三百三十三兆六十万两前年则值银三百一十五兆两自开关以来以是年之商务为最巨出入口之货皆形生色而以进口货为骤增所以所征税饷较往年多一百五十万两内地有数处新开口岸经在各处设税厂自十月一号始征税惟商务甚微是年冬季各处税厂祗共征得银六千一百八十两二比较税务是年所征税饷共为二十二兆五十七万九千比较上年则多一兆一十九万三千两所增已为不少但比一千八百九十一年则少九十三万八千两须知昔日多台湾一处今既让与日本而中国税务之增多尚如此亦出意料外矣此税饷增多赖进口之货不计洋药是年进口货增税银一兆六十九万九千两洋药一项之税饷再减六万九千两厘金再减一十八万四千两而出口货税则减四十九万二千两首因台湾之失次则为茶丝棉土烟之出口皆减土烟一项比上年减少税项二十万零六千两不得谓此数既减即知其产物亦减因有许多土烟由陆出外而不经洋关之手又共计是年之税项二十二兆余两以千分计之英商纳六百分德商纳八十分法商纳二十分那威瑞典商纳三十分俄商纳十五分日本商纳二十分华商纳二百一十五分其余别国客商共纳二十分三比较进口货是年进口货比上年多银三十余兆两造成之棉布居其十五兆两印度日本棉纱居其十一兆两其余则为羊毛货铜铁器火水油并各项杂货皆有所增多再观进口货单则洋药减少二千五百九十五此数不仅关于台湾之失而通国各处亦有大减之势细查各关历年之税册即知矣凡业洋药者皆不称意去腊为尤甚一因印度之瘟疫一因罗啤之银价昔上海银每百两换罗啤二百六十四枚半今则我二百二十三枚四论出口货是年比前年减值十二兆两如前所云一因台湾之失一因茶丝棉三项复减棉花有减于出口之故因本地之销路大而价昂故前年日本之棉花有八十九万六千而是年祗得四十一万八千至白丝发则较前年少二万二千六百一十五值银六兆二十万圆蚕茧则自二万四千降至一万七千八百四十五减值十二万四千圆次为绸疋头较上年减二千二百四十一值银一百七十七万七千两黑茶则减二十一万一千五百因少台湾之故而内地各处亦大减绿茶则减二万七千二百惟亚洲之俄人加销黑茶八万五千五百上品香茶四百二十在英国则以英属所产之茶消流为大华茶与之争衡殊难获利至于美国之绿茶市获利亦微五复出口之货洋货有入中国而复出口者是年值银九百零三万三千两比前年多七十八万三千两此是台湾之茶先进厦门次美国六论出入船只是年洋关各口岸进口者有船四千七百二十二艘共载重四百七十九万三千六百墩较前年多四百五十七艘载重五十万零一千三百墩在口外者则有一万五千二百五十三艘载重十一兆九十三万墩比上年多一千二百三十五艘载重一百三十七万墩出入桅船比前年多八十七艘载重七万九千墩出入口货物净重三十三兆五十万磅以百分计之英商值六十五分德商六分瑞典那威三分法商一分日商二分华商二十二分其余各国一分西式之船为华商所业者大有可观轮船比桅船尤多自一千八百九十一年至今有增前于一千八百七十一年桅船五十六艘载重一万二千一百七十九墩轮船一百一十八艘载重三万零三百八十墩共船一百七十四艘载重四万二千五百五十九墩是年桅船八十八艘载重二万零一百九十九墩轮船一百六十六艘载重三万七千九百七十五墩共船二百五十四艘共重八万九千一百五十四墩又查中国金银之出入则金叶出口值银八兆一十一万四千两鹰银入口共一百七十二万两纹银出口共十五兆九十三万二千两

　　税考　　　　　　　　　　　　　
英人李提摩太附

[粤](奥)考王制天子不言有无诸侯不言多寡食禄之家不与百姓争利故三代以上关市稽而不征风俗敦庞商贾饶富成一代承平之治也降及后世借口于周官泉府之名立平准均输诸法收什一之税以充国用唐有间架之事宋有市易之法至明宣德四年更设钞关七所以收船钞兼榷商税盖自秦汉以来关税日急与古者御暴之意大相矛盾矣然永乐初西洋诸国使臣来华载胡椒与民互市有司请征其税帝曰商税者国家以抑逐末之民岂专为利今远人慕义而来乃欲侵其利所得几何而亏辱大体不听此诚宽大之诏也以上仅就中国言之也近来五洲竞尚通商各国人货此往彼来履迹交错入口之货莫不有税若本国各省各属不自抽税者惟美国为然论者谓各国能推广不收外税而后可争端绝风气醇天下人民永享太平之福然各国抽收外税轻重不一揆度其意约有三端一因存报复之心彼此有事不相洽则于该国商货入口别立重税以示困辱一因存保护之心人情购物喜贱而恶贵若外国货物税轻价减必致有碍本国交易故不得已于外来货物稍收重税以保商务一因存裕国之心或本国有大举重大工役经费不足不得已多收外税以济国用之三者乃泰西各国税价轻重之情形也今试略举大概藉资考证查俄罗斯于一千八百五十九年入口布匹每八十四斤收税银三十二两后二十年收税银二十八两再后五年又加税银至三十六两德国于一千八百五十九年入口布匹每八十四斤收税银一两八钱后二十年收税银一两二钱至一千八百八十五年又收税银二两六钱荷兰国一千八百五十九年入口布匹每八十四斤收税银或有少仅二钱者或有多至一两一钱者数目不一嗣后复概行免税比利时国一千八百五十九年入口布匹每八十四斤收税银五钱后二十年收税银不足二钱法国一千八百五十九年禁止外货入口后二十年入口布匹每八十四斤或收税银一钱二分或收二十四两多寡不等奥国一千八百五十九年入口布匹每八十四斤收税银二两一钱后二十年收税银一两八钱一千八百八十五年又加收税银二两美国因有水患于一千八百五十九年入口布匹每值百两收税银十九两后二十年每值百两收税银五十两至一千八百八十五年仍照五十两之数并无增减此专就布匹而言他货可以类推再查英法立和约时初论价值收税后论货物收税无一定之议又有欧洲小国名罗美尼亚与法国立和约法国因该国关税过大故凡遇该国入口之货每百两即收税银五十两较之他国皆格外加重此即所谓报复之事也若英国货至西班牙较二十五年前税价更小此外土耳其国从前定税每百两止抽银八两后又涨至十二两十五两不等历考五洲货物入口税最重者莫如美国计每百两均约抽银至四十余两之多英国地土分据五洲欲本国不定税则甚非易事其往印度布匹每百两收银五两他项货物每百两收银十两至光绪五年间则一概蠲免又印度南海地道名毛里等处定税每百两收银五两七两不等亚非利加洲南之大狼山即好望角入口货物每百两收税银十五两此通考泰西各国收税之大略也夫取求务极公平出入宜权轻重往往有挟一时之忿气特加重税以逞快于目前者迨至各国闻风裹足致入口之货大加减色所得之数不偿所失之数始悔前此之太过亦已晚矣总之居今之世为今之政断难希上古之风不征不税以致于太平但能使万国公议一律持平本不偏不倚之心无畸重畸轻之弊斯亦挽回税务之一道也

　　加税辟地议　　　　　　　　　　
英人李提摩太附

昔夏禹有会计之纪周官着理财之条诚以有国家者不得不取诸民以裕度支而治百事也然古者率皆准乎什一以定均输之法故虽有征敛之名仍寓宽大之意降及后世取用烦苛虽一丝一粟难逃关市之稽迨至暴政日甚怨府日兴则人心摇动共起异图而后悔朘削聚敛之误呜呼晚矣旷观千百年来掊克之君未有不亡国失地从未闻有以重税为兼并之术者有之自泰西始夫泰西各国收税数目多寡不同虽裕国足用不得不尔然其欲振兴商务则免税招徕欲兼并邻邦则加税困累其深谋远虑殊难一例而观故本馆曾将泰西各国税章着论登报俾有心人知所补救今请就泰西加税之事再申其说焉查俄罗斯为近日海内大国跨有欧亚两洲土地极广然所属各处均为荒寒寥廓之区田产既不富饶又难收通商之益自向中国两次请地凡黑龙江以东诸城莫不据而有之近今珲春一埠商务日兴居人日众推原其故皆由所到之货概不收税故贸易之徒趋之若鹜耳兵法云将欲取之必先与之此即俄国免税招徕之意欤独是免税为兴商之道收税乃生财之源进观德美两国更有加税之法在考德国前列日耳曼邦时欲兼并东西部落故定新章凡附小国已经立约者收税即有一律之法势极便益其未经立约者收税即难一律从中不便之处甚多因不得不一并立约此加税辟地之一证也至美国百年前本英之旧属于中国乾隆四十年华盛顿奋其沈雄之才卓然崛起骎骎乎有若敖蚡冒以启山林之势与英血战多年遂割英属十余省自立合众之法目今地广人众势与欧罗巴诸大国抗然溯合众之初其十余省中莫不遵守法度独迤北一省抗不遵服惟合众之法凡本属各省进口之货概不收税而未从各省进口之货无不加重收税卒使未从之省商贾不通民人逃散不得不拱服而后已美国加税之情形如此乃近来毘连美境之坎拏大省及英之工匠各人亦欲其附从因专将该处来货倍立重税俾受其困将来如英不设法阻止恐坎拏大省仍有不得不从之势此又加税辟地之一证也方今泰西各国惟英之税较轻凡未制造之物如羊毛棉花等件皆一概免税故英之商务为欧亚各国之冠虽英属地散处五洲势难蠲免本国之税使财赋无出亦难重税以困他国使闻风者裹足不前然以英之重视通商信义自守平正自持惟恐失和于他国固不能为法俄之无税更不屑效德美之重税也英诚识大体矣哉本馆前论俄以铁路侵地是铁路者犹用兵之利器耳今美以加税辟地说者谓无用兵之形而有用兵之心能安享得地之利免劳师耗财之害较之铁路侵地岂非劳逸[迥](回)别欤总之天下事惟求其平而已孔子曰不患寡而患不均均即平之谓也欧阳子曰物不得其平则鸣此后五洲税务必须早日公议一律持平无畸重畸轻之弊乃足以息争端消乱萌也非然者窃恐人心易动而难安苟他国受困过深蓄久发暴而后悔前此之横征苛敛为害甚也讵可及哉讵可及哉

　　仿行印税折　　　　　　　　　　　　　　　　　　
陈璧

奏为筹饷术穷请仿行印税之法以集巨而济时艰恭折仰祈　圣鉴事窃维和议定后户部竭力筹饷岁有的者祗扣廉俸一百二十余万为一大宗裁并折漕未能遽举盐斤酒加抽无几捐输既成弩末息借又作罢议计岁增出且二千万两是所筹者未及十分之一二也而善后诸大端陆续待办皆不容缓于此欲求岁筹巨确有把握不病商不扰民之策则惟有仿行印税一法而已查印税创自荷兰盛于英吉利今则行各洲无国无之谓之印税者盖令民间买国家所制之印花粘于各项契券字据之上以为纳税之证也其造之之法应于京师设厂并购办制纸制印二种机器雇匠创造其纸则中藏纹理其印则细极毫厘以杜作伪如或一时开厂未成可仿日本造钞之例令英厂暂行揽办严立合同防其偷漏俟官厂能制即行自办其行之之法应取各国税则参较详定章程务从简便先行颁示天下然后于各省会城普设督销局一所为总卖印花纸之地将此项印花转发民间各市镇铺户代为零卖每百两中铺户应得一两官收九十九两其查之之法应严定漏私罚律例凡一切契券字据不粘印花者皆作废纸事发照例议罚遇有词讼官不为理印花既粘于纸应即行句抹以禁再用其有已粘而未句者亦行议罚凡印税之大如此缘此税取之买主而责成则在卖主是以毫不扰累加以所取至微而罚则至重是以民皆易从核其情形实属有利无弊今英俄德法诸国此项岁征皆约一万万至二万万倭地最小亦征二千余万若以中国之大仿而行之开办之始不妨疏阔民觉其便必将竞趋约计每岁所集当不下一万万则不特洋债易于清还从此罢抽厘停捐纳举数十年欲除而未能之弊一旦廓清全局转机必在于此矣自我　朝丁赋并完取民之轻不徒千古所无实亦万国所未有民智渐开莫不知外国租税之苛重今即加行一印税之法臣敢决其相安无事伏愿我　皇上断而行之即饬总理衙门转电出使各大臣将各该国现行印税律例章程详译一分并取现用各种印花列粘于册注明用法限期驰奏进呈　御览然后发交户部速筹兴办不过一年可以试行既纾目前之急又除从来之弊臣诚窃见时艰日亟不宜拘守成法故择诸国之通行有效尤为易举者敬陈于我　皇上之前是否有当伏乞　圣鉴训示谨　奏

　　印税条议　　　　　　　　　　　　　　　　　　　
程仪洛

印税即暗税最便于民而所收至广其法令民间各项生意凡有账单者皆须计其钱数照贴印花其税至轻而罚至重设有人入肆买布一疋其值三元则布店必开一账单交与买主其单上应贴印花数厘或至一分如不贴被发布店应受罚六元他皆仿此至于契券租约各种未贴印花者皆为漏私除应罚外遇有词讼官不为理盖此税常出买主如民间之有润钱也至买卖在二元以下者不收宜俟出使各国大臣将各该国所用印花详考用法贴说进呈仿其轻重之等自数厘以至数两酌立定章其印以铜镂文极精宜向西国定刻大抵于货之易售者收税稍重将其章程先行布示天下然后定于某月一律开办直省州县普设税局或附于银行或寄于铺户皆可城镇铺户每月计其卖出若干所领印花于月终统计数目报明税局再行续领运货转销者则于报关时贴印花于货单经行所过验明放行初行之始不妨阔民觉其便自将争趋查印税约有十便此项印纸常寄售于镇市铺户他国多有纸店发售需用者随处可买无留难之苦其便一印纸中具刻钱数一目了然绝无蒙混之弊其便二由户部设印纸总局各省普设分局其印纸悉颁自户部应收税户部即按颁出之数核收毫无侵蚀之患其便三各省分局除设员按时稽查各铺户帐簿之外别无检核骚扰之端其便四严立章程之后听人自行贴用无督责催促之事其便五商贾常购印纸以备用其税课皆先入官无征求勒索之病其便六一切契据无印纸者遇有讼事官不为理则人皆不肯吝小赀以贻后患其便七货财交易之事必有一二人与其间有受者同罚之例有告者给赏之条造印纸及所贴印纸不足税额者告发之人审实以罚金之率赏之人又不肯惜微费以取重罚其便八常税及厘金皆在未卖货之先而此税则在买卖既成之后民尤乐从其便九外国人与华商交易者华商亦贴印纸谓之自完国税是外国人亦必暗纳此税其便十以上十便皆各国通行之成效今中国仿而行之纵初行之始风气未开微有窒但使持以大信久之必可相安以视抽厘之弊不可同年而语矣

　　论丁口税　　　　　　　　　　　　
日人阙名附

问何谓丁口税曰抽税于人也盖昔时遗法而今日能行者甚当太古之时生民未有赀财可贵者抽税之法自非抽于人未见其简且易也我邦之行此法盖在距今千有余年前按大宝令云正丁谓丁年以上岁役十日次丁谓十七岁以上岁役五日不能服岁役者出布帛及他物代偿称之曰庸是我邦古代丁口税也其后虽废止亦未必无类此税法者如现今所行市町村制中夫役之法盖亦似此也夫丁口税者本以丁口为准一切平等抽课于各人夫人民贫富悬殊则其为不公平也无论已故该税法所以见排斥于文明之世而抽课之法亦渐变也是故俄国则内阁先定数目而命之于各州县各州县按人民赀产与其所得以为比例而抽税也然如此则与其谓之丁口税无宁称赀财税或所得税更为切当也如此税法则收税官吏据其亿断恣征收于人民其弊不堪言也又准人民所得之等差而赋课于人人是曰等差丁口税或阶级丁口税行此税法者普鲁士及美国是盖混丁口税与所得税以为一者也何则准人民所得而立等差不复论相同等级所得多寡之异是有丁口税之观也然官吏以臆断推测定人民所得之等差于各等差异其税率是有所得税之观也若减少其等差乎则纯抽丁口税矣若增多其等差乎则徒增所得税矣考美国麻沙秋撤等洲抽丁口税二元于有参政权者又法意等国亦尝行大同小异之税法唯有繁简轻重之差耳法国理财学家毋流氏论丁口税曰虽世人往往有非毁丁口税而若不应重课者然未必为不正之税法也于抽税之意未见有间然也又云世人谓凡参政之权必当纳丁口税盖此意亦未必为非也意法国虽有数种之间税而国民均担负国家之费赀而使国民有参政权者悉纳直税当国家一旦多事之日而增抽之未必不可也抑纳税为被治者谓平民之义务虽抽丁口税亦有一理而方今人民贫富渐无等差恐不如其所期也我国本以地租及其它直税为参政资格故未见有抽丁口税之要究之丁口税为太古未开时代之遗法在现时既属陈腐洵不可行之于今日也

　　论地税　　　　　　　　　　　　　
日人阙名附

何曰地税曰抽课于土地者即我邦现时所称地租是也地租之创始在土地归民人所有之后而土地归民人所有在何时代虽未得详知据比利时国富国学者独拉乌立氏有言曰土地全为民人所有不在太古之时而在家屋器具兽畜等为民人所有之后也又据法国富国学家薄利贤氏说土地为民人私有之赀产盖与商工业各种股分证单等之起必属古制要之土地归民人私有虽不出于太古其制亦颇古也然我邦行此制在近十数年以来明治五年二月十五日太政官发令曰自今以土地为民人之有且许卖买于是土地始归民人所有我邦民人古来未有此权惟有耕作土地之权而已故有卖买耕作权而未有卖买土地权其有此者始于明治五年之令也故往时有耕作权而已则唯出借地耕作之赀其法非政府与耕作人合同定约政府专发令而定之也抑地税也者各国所同实行而我邦最资税源于此其为抽税之正理固无容论唯测民人负担所能堪又考抽课法之得失以论其税率之当否则为妥善也今夫按地抽课税法近时文明之进步与农业之发达渐有变迁试观古今来之变迁第一不论收获多寡唯按土地面积抽课同率之税此法推行盖属古制如现今殖民新起之地往往见行此制盖在古人民稀少土地有余耕耘之地质最肥沃若不肥沃又或有运搬之利便故以面积律之抽画一之税未尝不公平况其法之简易最便于新兴之地也然一旦土地归民人所有而农业大进步武则视土地之肥瘠赀本之多寡耕耘之巧拙如何以为收获等差至此时犹欲以一律税法概之则其不公平亦甚矣若犹欲用此法自非极轻税率则民人岂堪其赋敛哉第二区别土地品位为数等抽课异率之税稍为改善之法盖此法按土地肥瘠运输之便否耕耘之难易立之等以异其税如我邦往时所谓地丁征收法及日耳曼联邦中之尾古兰堡所尝行地税法是也虽此法稍良仍未尽善何则区别土地品位而立之等差未免臆度且社会有进步土地有变迁而每改其率实为颇难第三不问土地广狭地质肥瘠唯按农具之数使用牛马之数及树木之数等抽收课税此法之不完善可无论已何者今日农家收获之差洵以土地肥瘠赀本多寡耕耘巧拙而别焉然如农具之数牛马之数树木之数等未足推测土地所生之利况如农具牛马树木等常有增减移动也第四征抽所收获于土地十分之一此法于每年前收获之时官吏阅各地以豫测其收获之数征其十分之一所谓十分一税法者是也然时或误征更多于此数我邦往昔所行毛见法日本抽税法名目有类于此欧洲亦尝有行此法之国如土耳其实行此法以至近年虽此法优于前所记诸法固无论已然流弊亦多未可以实行也何则若行此法年之丰凶不能异其税目故政府岁计颇觉不便是其一弊也又在一国之内收获多同其期故无数官吏出阅各地农圃则最易失期且于各地检阅农圃亦必不能无所宽严则政府縻费之路由是而开是其二弊也又收获多寡不独由土地之肥瘠而赀本多寡耕耘巧拙等亦与有力焉然唯抽税收获十分之一则挟巨赀以从事耕耘者不得不多出税否则出税者寡农事之更改美善不可得而望是其三弊也第五按数年间卖买土地约价以抽课税是为我邦现时地租法盖地价者为抽地税故以法定者也第六按数年间土地所产之数而抽一律之税除肥料之外欲收获谷物故销费人工劳力一切之赀也此乃欧洲诸国所现行之法薄利贤以前记第五第六等为地税中之完美者矣

　　奏驳总税务司重议土药税厘折　　　　　　　　　　
李秉

奏为部议总税务司所筹征收土药税厘办法窒碍多端流弊甚大吁恳　天恩饬部照旧稽征无庸改议以存政体而恤商民恭折沥陈仰祈　圣鉴事窃臣准户部咨称据总税务司赫德开呈手折按近年土药出产各省总计三十三万四千担若厘税并征每担六十两岁可得银二千万两通行各直省试办妥定详细章程项目奏报等因奉　谕旨依议钦此钦遵咨行到臣在部臣以筹维艰无可设法欲借此以扩利源自是救时之意然臣就赫德所定之数反复参稽实见有窒碍难行及行之而其利未收其害先见者敢为我　皇上敬陈之莺粟一物非肥沃地亩不能繁茂愚民贪图重利将宜谷膏腴之土裁种莺粟驯至粮价日昂浸为民患故从前久悬为厉禁嗣因利之所在种植日多光绪十六年总理各国事务衙门会同户部奏请加征税厘钦奉　上谕果能设法稽征认真办理既可裨益饷需并可以征为禁隐寓崇本抑末之意等因钦此　圣谟洋洋洵正俗坊民之要道也今若明定数目某省担以万计某省担以千计将使九州岛之上腴尽弃嘉禾而植恶卉必致亩无栖粮家无储粟乐岁既少盖藏凶年更坐以待毙往者秦晋大祲饿殍载道其祸实中于此以害稼贼民之事为损下益上之谋我　国家爱育黎元重农贵粟不宜有此政体也且夫谋国计者计事理之是非尤当权利之轻重果其此令一下而二千万之即能岁输于司农则谓见其利而遗其害犹可言也然今天下民力竭矣即　朝廷维正之供综计地丁漕项杂赋等额征银三千六百万两有奇近年各省实征不过七成约短征银一千一百万两有奇乃土药之税与则壤成赋之正供相提而并论此必不可得之数也臣请以山东言之山东土药所产多在省城西南沂曹济各属光绪十六年前抚臣张曜遵奉　谕旨筹办土药税厘在省城专设总局于产土地方派定经纪开设行栈俾便稽查复派印委各员会同管理查德东省土药每担约值银二百余两每价银一百两征落地税银八两厘金八两如由各海关出口则加收关税银八两计每担共收银四十八两自十七年　奏办以来多者不过七万余两少则四五六万余两不等今赫德所议山东土药一万担以每担六千两计之应征银六十万两较从前数且十倍是即于向所不产之处教之树艺多方搜括犹未必能盈其数揆之事理既有所不可微臣愚拙之性亦实力有所不能复查赫德所开自山东而外如山陕直豫江皖闽淅等省姑不具论他如四川十二万担应征七百二十万两云南八万担应征四百八十万两贵州四万担应征二百四十万两吉林六千担应征三十六万两甘肃一万担应征六十万两此五省中以四川为最富庶而额征地丁杂税不过六七十万两今所议土药税多至十余倍恐竭全省之财力亦有未逮至云南贵州吉林甘肃四省皆所入不敷所出全赖部拨邻省为之协济上年户部摊还俄法英德借此四省中除云南蒙自关外其余皆未指拨盖以该四省本系缺额之区无可筹措也今如赫德所议以边陲瘠薄之地而责以数百万数十万之税恐虽以刘晏之才商鞅之法亦不能强无而为有矣当兹库藏奇绌债负累累部臣持筹之苦衷疆臣亦当共喻使能岁获巨如原奏所称不加税而税裕固所乐闻然此栽种土药之地亩固即　国家已有正供之地亩也我朝　列圣相承深仁厚泽蠲租减赋史不绝书二百五十余年官吏恪守定章罔敢苛敛土药虽获利稍厚征税以示裁抑其亦可矣乃于地亩正赋之外复浮计其出产加征至或相倍蓗或相什百之多即今如数取盈已非　圣朝宽大之政况财者国之脉民之命竭地利之所出不能餍其诛求必至商贾裹足怨讟繁兴现在蜀滇黔粤正强敌环伺使民不堪命势必包藏祸心迭起事变患且不可胜言利于何有是二千万之数断不可得何必虚悬诰令为此得不偿失之谋哉钦惟我　皇上圣德如天爱民如子吁恳　收回成命　敕下户部暨总理各国事务衙门仍照现办土药厘税章程通饬各省实力稽征毋任隐匿中饱以期上可裕　国下不病民至摊还洋债上年经户部分别派定凡当年应解之无论如何为难臣当督同司道各员设法腾挪如期清解各直省疆臣均受　恩深重当能各清各上纾　宵旰之忧正不必另议新章洋已不至无着臣尤伏愿　皇上圣敬日跻　恭俭为德念损上方能益下竭泽必至无鱼常存撙节爱养之心力屏土木游观之乐其在易曰节以制度不伤财不害民大学言用之者舒则财恒足果能取之有制用之有经则小民蒙　浩荡之恩　圣祚有无疆之庆矣臣仰沐　恩慈独厚未能少报涓埃管窥之愚不敢缄默伏冀　圣明采纳臣不胜悚惧屏营之至谨恭折具　奏伏乞　皇上圣鉴训示谨　奏

　　记美国重税兴谤　　　　　　　　　
英人阙名附

美国人民如欲沽名钓誉最快捷方式者莫如先得充为下议院绅次以法钻营得为税务主席然后容悦同事盖容悦之术无难但以力主增税之议即可得之盖国人之性喜以重税阻其关津则内地货物流通即人人用之而不竭其次要津莫如入合众党则势自盛尝有共和党人欲得荣名以至废寝忘食竟无寸进设若麦坚利君为下议院主席而不力持重税之议恐无今日南面听政之荣然今日之税定之者委利臣君但委利臣君今安在哉随俗浮沉与时俯仰零落如此无人慕之以其为共和党人也共和党虽雄不若合众党之巧必因人心注向于合众党之麦氏故令委君寂寂无闻其事显焉易见合众党尝哗然曰美国之地所以特为美国之人也言之既久则又哗然曰我国民人当自保初办之工务使外国人偿我朝廷之费其后又大声疾呼曰惟我美国之民宜有生活之工价慎勿受欧洲廉贱工价遂一唱百和举合众党之报馆无不同声相应此是教美民竭力重税拒欧洲之货以保其商务欲使英人工金侵渔过半始满其愿且谓英工旬日不知肉味轻薄英人美人多信之其不信者不敢非议举国若狂竟无一稍明大义防受其诬者更有工人明知重税之事于己无甚益仍出其筹以附和之不过畏人多言众口指摘诚甘为豚犬之愚矣每届四年举总统之期至即有人告于工人曰我美国倘不设法加税保护工务则汝工金必有减矣此言无人不服惟总统如企李化兰者非之可知习闻税敛之利弊者莫如工人夫既习闻东主讲论世故之艰难又日见其东主渐富彼工人之辛金有减无加吾诚不解作工者仍受其愚弄受之亦徒自苦耳推原其故其中諠哗之语最能动人者莫如自保初办工务一事前一千八百九十年麦坚利君之重例能定者因其力指铸造钢轨为初办工务宜有重税以保之然麦君定例之时有识之士谏阻麦君并其同事各员谓美人制铁轨精熟已久岂得借口初办重税外货以图垄断乎奈其言虽切直然非之而造铁轨者曰若无重税则举铁轨之行然罢市是时铁轨行又得羊毛别等初办工务行相助向政府求增重税政府答之曰尔钢轨行少安无躁料无外洋能制钢轨而敌尔等之货惟钢轨行尚未歇业而麦坚利君即问之曰尔等欲加税几何乃能保护该行答曰须得外洋铁轨每墩税银十二员始能保其行业麦坚利君即应之曰可于是定议而钢轨行合为一例高举其货价美人所造之钢轨每墩沽银多至二十八员美人自购之而不觉惟该行又将价减至极低而售诸外故英国得而购之者数千墩国人亦不知乃至近今始稍知其情事既漏泄行规大坏争相跌价往者每墩沽二十八员骤减至十八员今竟贱至十五员其跌价既足以落该行主之魄而亦可惊其国人之梦开重税者之眼界也然而主重税者之眼界曾否藉此而开岂能骤彼尼路臣丁利君及其同事曾费年余心力经营订修美国税则初次呈于议院其所订不能行因其税则间于麦坚利之税则与委利臣税则之中初不知继大任而为总统者合众党人也尼路臣丁利君一见其初次执中之税则不敷众心又思其次数日之前伊云美国额外聚议之期后一日即能整便其税则其所谓后一日者即本月十五号也闻是次尼路臣丁利君之税则多遵当年麦坚利君所定税则之成例故美国试办工务之人可以高卧无忧即于炼糖之行亦未尝不愿炼糖行设一行长以定糖价今行长求政府征抽外来之糖每磅税银八分之一仙以保护其糖务如是即足以敌外来之货也尼路臣又尝设法通融德法二国之商务因其不甚销受美人之物产然岂通融之事亦无实益于将来也彼并无设法与我英国通融惟我英人自有先见且能预知美国必有增税之事故月间有如许货物撞入美国纽约并别处口岸订修税则之值事竟欲忽然加重其税于未应改税则之前其所欲加税多是毛货及别项工作之货如麦坚利君所列者彼又称说欲行此法以至丁利君所订之税则成例而止惟此事未有人从亦难成事且丁利君之税则亦不易得上下议院允许施行因其税则尽利于制造之家但上下议院之员不尽受制造家所拘束下议院有合众党五十余人其税则虽不能速定然不难定之惟上议院见此税则必然冰炭合众党不能尽强上议院绅俯就是时必分两党若非银合众党改而从众则金合众党迫得贿赂共和党之筹而强成其事共和之党鲜有主持重税之议者即列身上议院绅亦不主之倘能新变其志或有之耳如此虽任其阻挠者多而丁利君之税则必变成例也　按外国欲保护其商务则轻出口税而重入口税中国反是外人完正税外再完半税即可行内地土人办货则不得此利益遂常有借外人名贩运自失其民自重其税百姓足君孰与不足百姓不足君孰与足哉西人深解此理国是以足也

　　论英美欲平税则　　　　　　　　　
英人阙名附

英属加拿大遣头等使臣二员往美京华盛顿筹商善法使两国商务愈增交情愈密其事前有所闻而未确今果有实耗得悉爹维士君曾语人曰若两国能更立新约通商宜各派委员专理其事尽将彼此交涉情形投告政府俾得时整顿以臻美备又各将其税务减低通融办理俾两国人民均沾实益美国北方农人闻之皆同声相拒盖恐加拿大之土产夺其利又列查卡赖侯爵言加拿大之民人皆不愿盖云我之农人所畏美国农人侵夺之甚亦同美国农人之畏我国农人也自我税务委员宣其意于押度华以后三阅月频闻人言曰若不加税于美产则加拿大之利权尽被其所夺矣又尼厄架喇地嘴之农人怀惧最甚谓美产之菩提子蛇苺子之类将必散布乎加拿大而本属之土产失利不独农人所产之物亦不肯免税而别顷货物不肯无税不知加拿大所出之物有较胜于美国者而美国所出之物又有较胜于加拿大者譬如麦米则常称加拿大所产为佳而粟米则常称美国所产者为佳别项对象多有如此情形大约凡喜暖之物则以美国所产为最凡贪之物则以我加拿大之产为最如是若无税彼此各因土宜而植物何必如今之法买贵货而用恶物吾不知其理安在也以上皆列侯之论又闻列侯对美国言曰若美国与加拿大彼此免出入货物税则两国交易必增今日者我加拿大为美货最大之销路比英国销货尤多每年我两国交易不下一百兆圆以美货沽于我者较我货之销于美为多也若删除税项此数可增至三百兆圆而销货之多仍以美国为首则美国所得之利较优于我我加拿大有民人五百万之多其数比美国大省相同此二国之民性情无异既已同文而又同宗二国之天气土宜亦相彷佛依贵国册藉所载两大省各有人民五百万者其交易约值银三百兆圆倘贵国若肯与敝国通融两国交易纵不出三百兆圆之外必不落三百兆圆之下也

　　论高丽税务　　　　　　　　　　　
英人非立泼附
  </div>
  <div class="pagination">
   <a href="皇朝经世文新编_page53.html">
    上一页
   </a>
   <span>
    ...
   </span>
   <a href="皇朝经世文新编_page49.html">
    49
   </a>
   <a href="皇朝经世文新编_page50.html">
    50
   </a>
   <a href="皇朝经世文新编_page51.html">
    51
   </a>
   <a href="皇朝经世文新编_page52.html">
    52
   </a>
   <a href="皇朝经世文新编_page53.html">
    53
   </a>
   <span class="current-page">
    54
   </span>
   <a href="皇朝经世文新编_page55.html">
    55
   </a>
   <a href="皇朝经世文新编_page56.html">
    56
   </a>
   <a href="皇朝经世文新编_page57.html">
    57
   </a>
   <a href="皇朝经世文新编_page58.html">
    58
   </a>
   <a href="皇朝经世文新编_page59.html">
    59
   </a>
   <span>
    ...
   </span>
   <a href="皇朝经世文新编_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
