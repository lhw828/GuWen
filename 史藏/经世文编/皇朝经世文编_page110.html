<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 110 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 110 页/共 219 页
  </h1>
  <div class="content">
   窃惟度支经费。莫大于兵饷之供。惠养深仁。当豫为长久之计。臣奉　　恩命简佐农部。详查每年经费出入之数。伏见每岁春秋二拨。解部银两。多不过七八百万。少则四五百万不等。而京中各项支销。合计一千一二百万。所入不敷所出。比岁皆然。盖因八旗兵饷浩繁。故所出者每多。各省绿旗兵饷日增。故所入者渐少。是兵饷一项。居国用十分之六七。此各项寻常支给。仅免不敷。而设有额外费用。即不免左支右诎也。夫经制有常。固无可裁之额。而仰给太。渐成难继之形。臣管窥之见。有不可不及时斟酌变通者。为我　　皇上陈之。查八旗人。除各省驻防与近京五百里听其屯种外。余并随旗居住。聚京师。以示居重驭轻之势。而百年休养。户口多。无农工商贾之业可执。类皆仰食于官。我　　皇上至仁如天。虑其资生之不赡。特于正赋俸饷外。添设佐领之额。优给养育之粮。免其借扣之银。假以生息之利。且为分置公产。听令认买。拨给地亩。劝谕下屯。凡我为旗人资生计者。无不委曲备至。而旗人之穷乏自若者。不使之自为养。而常欲以官养之。此势有不能者也。臣比年以来。再四为旗人思久远之计。窃谓内地已无闲旷之田。而边塞尚有可耕之土。兴盛二京。实为根本之地。王气所锺。其附近地方。膏腴未尽开辟。钦惟　　　世宗宪皇帝。运独见之明。计万世之利。念旗人生齿日繁。而国帑不足以给也。欲于黑龙江宁古塔等处。分拨旗人居住耕种。俾得自为生养。雍正十二三年间。闻查办已有定议。未及举行。我　　皇上御极以来。廷臣亦屡有以此条奏者。惟是人情可与乐成。难与虑始。在旗人生长辇下。一旦迁至边地。必多以为不便。即中外臣工。见事体重大。亦未敢轻主其说。此所以常扞格而不行也。夫人为一身一家之谋。或祇顾目前。不存远虑。　　皇上统一宇宙。涵育生。自当全局运量。筹及万年。岂得为因循姑息之计。且　国家根本之地。既非诸边塞可与比。而为旗人开乐利之休。亦并未尝使受谪戍之苦。此犹盘庚之诰。可独断于君心。而终以共喻于民心也。若虑事有难行。不及时早为之所。虽现在尚可支给。而数十百年之后。旗户更十倍于今。以有数之钱粮。赡无穷之生齿。使仅取给于额饷之内。则兵弁之关支。不足供闲散之坐食。旗人生计日蹙。而民赋断不可加。国用无可减缩。即竭度支之所入。以资养赡。而终苦不敷。不且上下交困乎。且不独此也。待养者。固无余财以给之。分户者繁。即京师亦无余地以处之。惟有酌派户口。散列边屯。使世享耕牧之利。而以时讲武。兼以充实边防。则蕃衍之余。尽成精锐。陪京增拱卫之势。外藩仰震迭之威。旗人既各有生聚之谋。国帑自无匮乏之虑矣。至沿边地方。何处宽衍肥饶。屯田事宜。作何经理开置。与旗人当作何抽拨安顿之法。臣不能悬空详度。伏乞　　皇上密查旧档。熟计情形。断自宸衷。　　特定议施行。

　　复原产筹新垦疏乾隆十年　
御史赫泰

奏为敬筹复还八旗之原产。试开未垦之闲田。以资兵民万世无穷之业。仰乞　　睿鉴事。臣窃思我　朝创业东土。统一区夏。以八旗为根本。以四海为室家。四海之民也。而八旗之则兵也。民之所以求安。与兵之所以待养。二者常相需。而要之卫民。必先以养兵。　国家定鼎以来。布列八旗。分编参佐领为之管辖。犹天下之省。郡县为之阶。第八旗之设参佐领。亦隐然以一旗为一省。一参领为一府。一佐领为一县矣。每一佐领下所辖不下数十家。每家约计自数口以至数十口人丁不等。因徒有人丁。而无可耕之土。是以一马甲。每月给银三两。护军每月给银四两。皆每年给米四十八斛。核其数则数口之家可以充足。且于京城内外。按其旗分地方。赏给房屋。又于近京五百里内。拨给地亩。良法美意。何以加兹。但考从前八旗至京之始。以及今日。百有余年。祖孙相继。或六七辈。试取各家谱牒征之。当顺治初年到京之一人。此时几成一族。以彼时所给之房地。养现今之人口。是一分之产。而养数倍之人矣。　　皇上洞悉其故。多方筹划。添设马甲护军领催以及养育兵丁。饷项所须。每年不下数百万。　国家恩养八旗。至优至渥。而旗人生计。犹未见充足。故前曾　　谕八旗大臣。各抒己见。为之筹度经营。乃八旗大臣。止不过取目前之事。为之请。　　皇上因事关重大。料理诚难。将从容办理。以期尽善。此诚慎终自始之至意。臣愚尝谓八旗恒产之立。必　　圣天子在位。尽心尽力。持之二三十年之久。其事之首尾始可收功。方今宇内清平。四海无事。又值我　　皇上仁明天纵。且英年践祚。际此从容闲暇之时。正可次第举行此等经年累月之事。不然。日愈久而人愈增。人愈增而事愈难。以数十万之。生齿日繁。聚积京师。不农不贾。皆束手待养。岂常策耶。臣再四思维。则清查旗人户籍为先务矣。旗人散处京城内外。皆有档案可稽。先宜查出人口数目。实有若干。除现在官员兵丁支领俸项钱粮足资养赡外。其余不能尽养之人。必须立有恒产。始可以为长计。然恒产之立。莫出房地二者而已。查旗人从前原有老圈地亩。与京城内外所有房屋。以资养赡者。相沿日久。如房屋一项。或本家遇有急需。措费无所。从而售出者有之。或因拖欠钱粮。赔偿无力。从而入官者有之。夫彼此交易。其业犹在旗人。一经入官之后。则由内务府取租。入充公用。即间有将住房卖给旗人者。亦殊寥寥。况又有每旗生息十万帑银。该管之人。以为借给旗人。恐致拖累。乃多扣分半二分钱。典卖房店。以为子息。故京城内外。可以取租之房屋。现今为官产者甚多。臣请将八旗之官。现在各旗内务府取租之房屋。彻底清查。酌定官价。或扣俸饷。或定限交银。卖与旗人。则旗房可复原业也。至于在旗地亩。向例不许卖与民间。俱有明禁。因旗人时有急需。称贷无门。不敢显然契卖。乃变名曰老典。其实与卖无二。至今而旗地之在民者。十之五六矣。故前蒙　　皇上天恩。交直督清查议赎。去年查明霸州等五十六州县卫。民典老圈旗地仅九千余顷。但在各州县畏事。惟恐赎地一事。纷繁拖累。故奉行不无草率。而民间又未有不欲隐瞒旗地为己恒业者。臣恐八旗老圈地亩。典在民间者。未必止于九千余顷。何则。近京五百里之内。大概多系旗地。自康熙二三十年间。以至今日。陆续典出者多。赎回者少。数十年来断不止于此数。此次清查。即系定案。若少有隐匿。则旗人之产。即永为民人之业矣。

臣请特派大臣。将户部圈占地亩原册。及陆续给旗地亩档案。逐一查出。令各该旗按册查对。分交各佐领传唤原业主。询问此项地亩。曾否典卖。及已经典卖者。在旗在民共若干亩。其在旗者。令原业主辗转查明。现在何旗何人名下为业。其在民者。从前于何年月日典与何人为业。如或年代久远。无从查考。及原业主无人。俱照部册开明咨送。以便查核。除在旗地亩毋庸置议外。其在民者。奏派八旗谙练之参佐领。前往会同各该州县。将民典旗地。逐案查对。如部册之内。有坐落该州县地亩。而该州县所造查出旗地数目。竟无此项地亩者。即于本州岛县地丁红串内查对。如系　国初以来。即在民人名下交纳钱粮者。方系民地。若从前并无红串。忽于康熙年间。托故起有红串。而其地亩段。又与部册彷佛者。即系隐瞒之旗地无疑矣。如此清查之后。再令八旗大臣。会同户部直隶总督。详议动项。陆续官赎。而令原业主取赎于官。或按限交银。或俸饷分扣。如原业主无人。及无项指赎者。即令在旗之人认买。在旗人得地。可以取租。在民间出租。即仍种地。两无所损。以后将民典旗地之弊。永行严禁。则从前旗人原有之房地。尽归旗人矣。至于八旗生息银两。系　　　世宗宪皇帝为赏给兵丁红白事件之用。故每旗发帑金十万两。交该旗王大臣酌量经营。一分起息。并非令典买房地。占旗人之恒产。为滋生之策也。查康熙年间。宗人府即有生息银两一项。数十年来。滋生者多。拖欠者少。而且利息微薄。便于旗人。嗣后各旗料理生息银两之法。未有善于此者。臣愚以为今日各旗生息银两。俱宜照宗人府之例。亦改为一分起息。借给旗人。所得微息。自足以充赏给之用矣。夫　国家之为八旗计长久者。房地两项。今既尽数赎还。而又有历年增添之饷项。所以养赡旗人之策。固已无遗议。然而在京之房与近京之地。不过止有此数。即使人丁滋生倍。断不能倍增恒产于前数之外。诚欲为旗人万年之恒计。则莫如开垦沿边地方。使民有可耕之田。为八旗无穷之业。一地两养。尤　国家第一之良法也。臣近接阅邸抄。见大学士伯张廷玉等。议覆御史柴潮生奏请开垦奉天等处屯田一折。内称查沿边一带。先据调任直督孙嘉淦。奏称独石口气候甚寒。不宜五谷。惟独石口外红城子开平城。及张家口外兴和城北城子。可耕之田甚多。约计可驻满兵一万。经　　特简王公大臣前往彼处。详勘妥议具奏。嗣据奏称口外地方寒冷。霜降且早。所耕大半皆系黍荞麦。耕种五谷者少。即使尽力耕种。不能保其必获。且每年所获。可否足供兵食之处。亦不能预知。其开垦驻兵之处。应请停止在案。臣查从前孙嘉淦所奏。惟独石口一处。气候寒冷。不宜五谷。而独石口外北行三十余里。即系平原旷野。再五十余里。为红城子。墙垣犹在。襟山带河。平畴沃衍。再百余里为开平。即元之上都。其间可耕之田。不下数万顷。再张家口外。西行七十里为兴和城。北行百余里为北城子。川原甚广。一望无际。土脉之肥。过于开平。其间可耕之田。亦不下数万顷。又云。或疑口外聚只多人。恐于蒙古滋扰。诸城左右。皆各旗王公大臣牧马之厂。今垦为田。恐旗人有所不便。又或疑天寒霜早。恐其难于收获。山少林木。恐其难于柴薪。凡此疑难之处。臣皆遍观而细访之。口外之山。绵千余里。名曰大埧。凡埧内之田。皆已招民垦种。现在征钱粮。此诸城之地。逼近大埧。皆系旗人牧厂。与蒙古无涉。旗厂之外。乃太仆寺游牧之地。游牧之外。乃察哈尔居住之处。察哈尔外。乃为内扎萨克地方。彼此隔远。无由滋扰。八旗牧厂。所占甚大。多有余闲。可以并省。

又游牧之地。方数千里。割其一隅。即可兑给。至柴薪稍远。未尝缺乏。且埧内诸山。多有产煤之所。若招民开采。自可足用。臣于三月在独石口。草芽未青。十四日在红城子。青草长及一寸。气候可以春耕。开平城外陇亩犹存。碾碓尚在。若非种植。何以有此。兴和气较暖于开平。其为可以耕种无疑也等语。是孙嘉淦从前所奏。开平兴和等处可耕之地。乃伊巡阅边关亲行相度。不但地方之寒暖。降霜之早晚。谷种之相宜。一一筹划详尽。而且将日用之水火煤薪。旗民之相安。蒙古旗厂之无扰。以及山场之可牧。平原之可猎。皆无不悉心区别而声明矣。而原任大学士伯鄂尔泰等。议谓口外地方寒冷。耕种五谷。不能保其必获。请停止。乃系约慎重之辞。惟恐其见功不易。而耗费殊多。固是利不十不变法之意。然旗人之滋生无穷。　国家之帑金有数。沿边既有天地自然之利。与其使之就芜。何若垦之为田。若虑其不能见功。何不聊尔小试。如其无益。则请停止。如其有益。自当另为筹划。惟孙嘉淦从前所奏。料理区别公田民田之法。有不可行者。其曰兴和开平等处地亩。令民人垦种。择其近城之地。平方宽远者。画为公田。其余皆为民田。每垦民田二顷者。必令垦公田一顷。民田以为世业。公田分给旗人。酌定租粟。加之月给钱粮。则旗人之衣食。自益宽裕等语。盖旗人原不善于陇田。欲开荒地。必得招民佃种。若三顷之中。取二顷为民人世业。一顷为旗人公田。不但养旗人之田地无多。且此地既有民业。而旗人又不善于耕种。界址相连。易于朦混。不一二十年之间。民典旗地之风。又与京师五百里之内者无异矣。至于月给钱粮一说。尤不可行。盖钱粮乃　国家之经费。自有定额。理宜统天下之所入。通盘而合计之。断无随无限滋生之人数。屡屡增添之理。有此二不可行。则其料理之法。自当别筹。臣请我　　皇上暂派干之臣。带领善于稼穑之民。于兴和开平诸城境内。每处分发数十人。量为开地数顷。如彼处天气之寒暖。地脉之肥沃。相宜种植。实如孙嘉淦从前所奏。行之一年。果有成效。明年将彼处但凡可兴稼穑之地。逐一查清。官备牛具籽种。招关内附近居民。有愿往彼处耕种者。令其每丁拨给上地五十亩。中地与下地酌量拨给。每一丁作为一牌。每十牌作为一甲。甲编名号。牌编次第。令其相度土脉相宜之谷粟籽种。即兴东作。与之分粮。如一年得效。明年可以推广地方。加倍行之。明年又复得效。三年更复广开地亩。十倍行之。推而远之。其利无穷。所得之粮。运至关内。平粜于直省歉收之地。所得米价。抵充牛具籽种之公项。行之既久。公项抵清之后。每年所得粮石。平粜于关内。而量积于关外。其粜出粮价。亦存贮彼地。积之数年。可足分拨旗人之后。即动此项银两。在彼地盖造房屋。量彼地之大小。出产之数目。酌定拨兵之多寡。将京师旗人内无恒产之人。陆续拨往驻防。即将彼处地亩。酌量拨给。其愿自行耕种者。听其自便。其不能种植之人。令其佃种于民。分粮食租。以资养赡。如此行之。既有成效。然后将奉天一带可耕之处。亦照此陆续开辟拨兵居住。使其三时力田。岁晚讲武。散则为农。聚则为兵。不但八旗可图久远生计。而民人赖以资养者。亦不可胜数。不一二百年之间。自西至东。绵数千里。势如长蛇。可以南视九省。北镇诸狄。威扬西陲。势连东土。实天下之屏藩。神京之保障。此亿万斯年之计。千载一时也。

　　请发八旗驻防各省疏乾隆三十五年　
张若溎

窃惟八旗为根本之地。我　国家景运兴隆。生育繁衍。现在丁册。不下数十万。每丁以数口计之。是现有数百万也。待食于官。钱粮岂能尽给。则生计拮据。理势之所必至。近年以来。我　　皇上筹及安顿之方。所以教之养之者。法良意美。无微不到。然生育之数日繁。况过此以往。数百年以至千万年。将何以策之。臣愚昧所见。就今日情形。窃以为似可广驻防之制。斟酌变通而规其久远。伏查我　朝兵额。较历代本不为多。督抚提镇所辖之兵。零星派拨。分防塘汛。其在本标。多有不及千名者。而绿营积习。惟事虚夸。懦怯无能。难收实用。比者。平定缅匪。　　皇上特调京城劲旅。及关东各处官兵。声势所加。贼首震慑。纳款乞降。则八旗兵丁之远胜于绿营。不待智者而知矣。窃查天下相通袛有四路。自直隶山东江南浙江以至福建为一路。又由江南江西以至广东为一路。自河南湖广贵州以至云南为一路。自山西陕西以至四川为一路。其中扼要地方。除已有驻防驻者。无庸置议。此外尚有形势紧要。或为门户攸系。或属数省相联者。应请　　旨敕下各督抚。各就该省情形。通盘筹划。如有应行添设驻防者。酌量奏明。将八旗闲散。拨往充补。并仿照山东青州之制。另建土城居住。俾令习气不染。操练弥精。又查各省营伍。相度地势。于各营参错中。设有城守营旧制。此项官兵。专守仓库城池。预备镇压声援。合计约有数万名。俱属绿营。然既名城守。若复冗阘相沿。徒滋糜费。此内除兵额甚少。及设在州县一隅者。均不成营制。无庸更张。有在省会及有道员驻札府分。将此等城守营。并令各督抚悉心筹酌。改补八旗。规制一准近京城守尉防守御之例。并将应行添设及改补各事宜。详议具奏。以待相其先后远近。渐次办理。如此。则星罗布。大小相维。既扼要地之冲。亦为绿营之表。树屏藩而资巩固。因以养育八旗。或亦便宜之一策也。

　　口外驻兵疏　
孙嘉淦

乾隆四年。内阁学士雅尔呼达条奏边口添兵一案。经臣委员查议。于山海关设副都统一员。添满兵六百名。喜峰口添一百名。泠口添一百名。罗文峪添六十名。俱归山海关副都统管辖。独石口设副都统一员。添满兵七百名。张家口添一百六十名。古北口添一百名。俱归独石口副都统管辖。八沟设副都统一员。驻防满兵一千六百名等因具题。经部议覆准行在案。臣此次巡阅边关。亲行相度。山海关为边疆锁钥。宜设大员。应如原议。设副都统一员。添满兵六百名。八沟为口外要地。宜驻重兵。应如原议。设副都统一员。驻满兵一千六百名。其喜峰口泠口罗文峪古北口张家口等处。添兵不多。易于区画。俱应如原议办理。惟独石口一处。气候甚寒。不宜五谷。童山石田。无可樵采。故薪米俱贵。山沟之宽。不能一里。加以河流冲刷。无可建营房之地。即使强为区处。而驻兵既多。薪米益贵。耕牧无所。实于生计无益。原议设副都统一员。添兵七百名之处。似应暂行停止。臣查独石口外。北行三十余里。即系平原广野。土脉肥腴。再五十余里。为红城子。垣墙犹在。襟山带河。平畴沃衍。远胜于独石口内。再百余里为开平城。即元之上都也。城广十六里有奇。龙冈秀发。滦水回环。实属形胜之区。计开平红城之间。可耕之田。不下数万顷。再张家口外。北行七十余里。为兴和城。西行百余里。为新平城。川原甚广。一望无际。土脉之肥。过于开平。计兴和新平之间。可耕之田。亦不下数万顷。昔有明之初。常遇春逐元兵于漠北。建大宁开平兴和三卫。东连辽碣。西控丰胜。为北平外屏。后渐弃而不守。尚论者有余惜焉。今热河八沟。皆大宁之旧境。现议添兵驻防。归化绥远诸城。即丰川东胜之旧境。均有重兵弹压。惟兴和开平之间。田畴未垦。弁兵未设。东西声援。似觉阻隔。臣详度形势所宜。约计田畴所出。大约开平城可驻满兵三千。红城子可驻二千。兴和城可驻三千。新平城可驻二千。若开垦田土。修葺城垣。而广为驻防。沃野千里。控弦万骑。左提右挈。其于边防。大有裨益。再　国家八旗禁旅。生齿日繁。　　皇上圣谟深远。屡次为旗人筹划生计。今幸有此闲田。若令民人垦种。择其近城之地。平方宽衍者画为公田。其余皆为民田。每垦民田二顷者。必令垦公田一顷。民田以为世业。公田分给旗人。酌定租粟。再加之以月给钱粮。衣食自益宽裕。且山场可牧。平原可猎。弓马自益娴习。此实王道自然之富强。旗民久远之长计也。或疑口外聚集多人。恐于蒙古滋扰。诸城左右。皆各旗王公大臣牧马之厂。今垦为田。恐旗人有所不便。又或疑天寒霜早。恐其难于收获。山少林木。恐其艰于柴薪。凡此疑难之处。臣皆遍观而细访之。口外之绵千余里。名曰大坝。凡坝内之田。皆[已](己)招民垦种。现征钱粮。此诸城之地。逼近大坝。俱系旗人牧厂。与蒙古无涉。旗厂之外。乃太仆寺游牧之地。游牧之外。乃察哈尔居住之处。察哈尔外。乃为内扎萨克地方。彼此隔远。无由滋扰。八旗牧厂。所占甚大。多有余闲。可以并省。又游牧之地方数千里。割其一隅。即可兑给。至柴薪稍远。未尝缺乏。且坝内诸山。多有产煤之所。若招民开采。亦可足用。臣于三月十三日。在独石口。草芽未青。十四日。至红城子。青草长及一寸。气候可以春耕。开平城外。陇亩犹存。碾碓尚在。若非种植。何以有此。兴和地气。较暖于开平。其为可以耕种。更无疑也。臣之愚意。仰恳　　圣恩于今年秋冬间。特简王公大臣。前往开平兴和诸城境内。查阅各旗放青之马。共有若干。约需牧地若干。将旧日所分牧地。通盘计算。可并者并之。可省者省之。可兑给者兑之。务使牧马之地。与耕种之地。疆界分清。不致混淆。臣于明春饬地方官。招民垦种。遴员前往经理区画。三年之间。田畴可以尽辟。然后渐次修葺城垣。造房屋。通商惠工。约计五年。百物皆备。然后派拨满兵。前往驻防。则九边之外。皆成乐土。往驻之人。自各便安。天地之气与人相通。人既。则天气益暖。天气益暖。则田畴益辟。田畴益辟。则驻防之兵可以陆续增添。然则其所益于九边之防维。八旗之生计者。亿万斯年而未有[已](己)也。

　　汉军生计疏　
孙嘉淦

窃惟　国家太平日久。四海户口殷繁。而八旗人丁尤盛。我　　皇上隆恩茂育。为旗人筹划生养之计。备极周详。而窃谓以君养人。施虽博而难继。不如使人自为养。利弥普而可久。是以前在直隶总督任内。奏请八旗人等下乡种田。以为根本之计。经部覆准行在案。近读　　谕旨有云。八旗人等父兄外任者。将子弟带往。则本人既可省两处之食用。该佐领闲散之人。又得当差。支领钱粮。以资养赡。洵为两便之道。嗣后外任旗员子弟。年至十八岁以上者。在外仍令督抚题请。在内着呈明该都统。俱准其随任。其不愿者亦听之。大哉　　圣谟。合天理而宜人情。从此外任旗员。父兄免内顾之忧。子弟受教养之益。而所省钱粮。又可均之闲散。以资养赡。一言而利赖无穷矣。臣因是更有请焉。数年以来。臣每见外任旗员。罢官而归旗者。必劝以置买田宅。为子孙长久之计。而据称一入京城。亲友人等之借贷。佐领人等之需索。加以袖手坐食。无计营生。若准其在外置买田产。庶可务农兼商。以成家业。臣伏思满洲在外久住。或有难行之处。至汉军则与满洲不同。伊等原系汉人。一切农工商贾之业。习为之而不以为难。在外守令之官。皆足以约束之而不至于生事。仰恳　　圣恩。嗣后汉军人等外任者。罢官之日。如情愿在外成家。许其无论五百里内外。皆听置买田宅居住。报明该地方官。一体纳粮当差。如有生事犯法。地方官即行究治。另立汉军籍贯。每当编审之年。将汉军成丁人口。报明户兵二部及该旗存案。将来需其披甲。则按籍可稽。如不需用。则令其在外居住。自食其力。如此则与古者寓兵于农之意。实有相合。而数十年后。汉军之在外成家者必多。皆有世业以长子孙。所余钱粮。以及退存田土。又可均之八旗闲散之人。以资养赡。此则不费之大惠。经久之良图也。

　　八旗公产疏　
孙嘉淦

奏为遵　　旨详议事。旗人圈地。从前典卖与民人者。已奉　　旨许令旗人出价赎回。然赎地之后。旗人承买。更须酌议。伏读　　上谕曰。贫乏兵丁。食饷有限。无从措价。势必至尽归富户。富户或肯周济亲族。亦岂能多为分给。则赎地一事。恐未必于贫乏旗人有益。　　圣谟洋洋。诚为旗人思久远之策也。查贫乏兵丁。不止无从措价。假使措置。亦不能多。所买不过数十亩至一二百亩而止。身在京城。不能自种。有限之地。不可以设庄头。差人讨租。往返盘费。所得租银。随手花消。实无管业之方。虽立法以均之。终至尽归富户。此必然之势也。未依古以来。使人自养则有余。以官养人则不足。我　国家苞桑巩固。亿万斯年。八旗生齿。不知纪极。若不令其自为生计。皆袖手而仰食。则虽多方筹划。恐未必大有益也。查八旗公产。以及旗退余存入官等地。及此次赎回民典之地。不下数千万亩。似应晓谕八旗。如有情愿下乡种地为生者。不必取价。上地给与百亩。中地给与一百五十亩。下地给与二百亩。令其率领妻子居乡耕种。初种之年。量给牛种房屋之资。一时虽不无所费。而以二三百亩之田。可使一家八口之。永无饥寒之忧。且子孙皆有常业。不复仰给于官。其为利赖。实属无穷。再查八旗有地之家。从前亦多有在屯居住。耕读为生者。后因李禧条陈。皆令移住京城。实与旗人无益。臣之愚意。除为官披甲当差之人。在京居住外。其余闲散人等。如有情愿在屯居住自行耕种者。俱各听其自便。如此则旗人皆知务本。风俗渐归朴。且身能劳苦。则筋力强壮。将来拔补兵伍必更勇健。此则万年富强之要术也。抑臣更有请者。查我　朝定鼎之初。虽将民田圈给旗人。但仍系民人输租自种。民人自种其地。旗人坐取其租。一地两养。彼此相安。从无异说。至近年以来。则旗民往往因欠租夺地。互控结讼。其弊皆起于取租之旗奴。承租之庄头。揽租之地棍。小民欲治良田。必积二三年之苦工。深耕易耨。加以粪治。田甫就熟。而地棍生心。遂添租挖种矣。稍有争执。即以民霸旗地告官矣。庄头取租。多索而少交。田主受其侵盗。佃户受其侵渔。甚且今年索取明年之租。若不预完。则夺地另佃矣。另佃必添租。租银既重。逋负必多。一遇歉收。弃地而逃。并少租亦不得矣。旗人不能出京。多差家奴下屯。庄头地棍。声色哄诱。饮博相从。所收之租。随手花去。则又探次年之租矣。至于次年无租可索。而惧主责惩。则以佃户抗租为词矣。今年张甲。明年李乙。至小民以为租已预交。旗奴以为并未收取。遂至互讼不休矣。田主苦于欠租。虽有地而无利。民人苦于另佃。求种地而不得。而于中取利。华衣鲜食者。皆庄头地棍之家。剥良民以养奸民。甚可惜也。查地棍人等。有司可以惩治。臣当严饬地方官。查访得实。或被人告发。必从重严处。至于庄头旗奴。则非有司所能制也。仰恳　　皇上天恩。谕八旗王公。以及有地之家。如有不设庄头。愿交有司催征者。臣当饬地方按年催征完解。如愿自置庄头。或差家奴讨取。亦悉听其自便。但不得轻易更换种地之人。如庄头家奴。禀称佃户抗租。但令田主将历年收租之额。与当年所欠之租。开一清单。行文地方官查明。如系庄头家奴于中作弊。审明治以应得之罪。如此则庄头家奴不敢侵蚀诈。地棍人等自无所施其奸狡。旗人按年收租不虞逋欠。民人获有常业不患侵夺。臣乃可以劝其治粪土。勤垦辟。植枣。艺蚕桑。庶几民人渐至盈宁之庆。而旗人常享丰享之福。洵为旗民两便之道矣。

　　会筹旗人疏通劝惩四条疏道光五年　
协办大学士英和

臣等仰邀　　恩遇。分任八旗。各有教养之责。伏见我　朝豢养旗人之恩。至优极渥矣。我　　皇上御极以来。轸念旗人生计。普加赏赉。复经诸臣节次条奏。如准令屯居种地。添官地官房。清查入官地亩。移住双城堡屯田。外官准带族亲随任。诸大政陆续举行。凡可以利益旗人者。无微不至。兹臣等公同悉心筹议。　本朝定制。已极完善。但历年久远。后人不能深悉旗人立法之意。往往奉行不善。或苛求过当。应宽而反严。以致束缚而不得疏通。或日久懈弛。应严而反宽。以致姑息而无所惩创。或应画一而反歧视。或应推广而反牵拘。臣等以为师其迹。不若师其意。或立复旧制。或酌合时宜。总期与前人立法之意。相辅相成。庶几可行可久。传之万万世。永无流弊。谨就臣等智虑所及。胪列四条。为我　　皇上陈之。

一旗人告假闲散与兵丁官员定例原有区别。不应一概严禁也。查兵部处分则例。载旗人有事告假。前往顺天府所属地方。兵丁由参领呈明都统存案。给与参领关防。闲散由佐领告知参领。佐领给与图记。是兵丁与闲散。本有区别也。如往外省者。咨部给与路引。因旗人不应径达外省。是以由部给引。并非不准往外省也。其告假但云有事。并未如官员之指明修坟省亲等事也。其限期但云去来。并未如官员之指明勒限也。如告假往外省。承办官不报部请引。例止罚俸三月。处分甚轻。可见并无关系也。又旗人私自出境。该管官分别知情失察。定有处分。闲散轻于官兵。取债探亲。轻于挟诈挠害。可见并未滋事。其有故而去者。情节更轻也。又各省驻防。止有官兵私自出境之例。并无闲散私自出境之例。又护军逃走等事。该管官例止罚俸。兵丁闲散逃走。并无处分。私自出境。与逃走无异。何以兵丁闲散逃走。俱无处分。而私自出境。处分甚重。例文殊属矛盾。臣等查官员兵丁。各有职守。原不应听其任意告假外出。自应勒限回旗。其私出者。处分亦应从重。至闲散并无差使。亦无粮饷。岂有与官兵一例严禁之理。该旗承办之员。因不谙例意。但见私自出境滋事。例有处分。遂并未滋事者而禁之。每于旗人告假。无论官员兵丁闲散。一味刁难勒掯。遂致无钱粮之闲散。株守京城。仰给父兄。臣等每于挑缺时。见一缺常有数十人。　国家经费有常。无可调剂。因而原任大学士伯麟。有令近京五百里谋生之奏。殊不知细绎例意。原未尝禁其外出。但欲告知佐领给与图记耳。臣等伏思闲散与兵丁不同。既无钱粮。安能禁其自食其力。我　国家百八十余年。旗民久已联为一体。亳无畛域。汉人游学游幕。外出经商。并无限制。驻防闲散。又无例禁。何独于京城而禁之。若虑其外出滋事。何妨严办。夫旗人所以易于滋事者。其故有二。因回京定有例限。外人明知其不能久。虽以家奴佃户应交地租。亦往往迁延挟制。以致旗人虽有产业。不能得租。及经告理。又不能久待。仍属无益。今若宽其例禁。不限回京日期。则收租者得以从容坐索。遇有霸佃抗租。得以收回自种。则恶佃刁奴无可挟制。旗人有地者得获实利。又旗民交涉案件。例由理事厅审理。军流徒俱折枷笞杖鞭责。旗人自恃地方官不能办理。因而骄纵。地方官亦难以约束。是于滋事常见其多。查屯居原有照民人问拟之例。今外出者既已不在京城。所有笞杖徒流军各例。自应与民人一体办理。如此。则地方官易于管束。与蒋攸铦前奏革除屯领催守堡名目。因交地方官一体管束之例相符。并使旗人绝其所恃。则滋事者必少。名为严办。实乃保全。应请嗣后除官员兵丁告假。及私自出境。均照旧例办理外。所有闲散告假。无论前往何处。但令照例报明佐领告知参领注册。由佐领给与图记。即准外省营生。该参领随呈明都统存案。年终会咨户兵二部。倘该参佐领有勒掯情事。或经控告。或经查出。即行参处。其回京不必勒定限期。如在外有事逗。准其报明地方官。行文该旗。回京之日。仍准挑差。倘出京已逾一年。并无地方官展限文书到京。即营销除该档。或在外滋事。即照民人例问拟。或报往亲族任所。自恃学长。挟诈需索。准外任各官。呈明上司究办。或在外年久。愿改民籍者。照汉军例。呈明该处地方官。准其改入民籍。其私自出境者。即照逃走例。所有分别挟诈扰害取债探亲。该管官知情失察各处分。均与删除。其降革休致之官员。已退钱粮之兵丁。未食钱粮之举贡生监。均照闲散例。一体办理。各省驻防。亦一律办理。如此严所当严。宽所当宽。该管官既无可刁难。闲散自不致困守。材能可用者。习文习武。仍不碍其上进。庸碌无能者。农工商贾。亦可以听其谋生。虽使亿万年生齿日繁。而额兵不增。资生有路。则旧例之宜讲求例意。而不当一概徒严者也。

一犯窃刺字寡廉鲜耻甘心下贱销除旗档。宜遵例实力奉行也。　国初定例。旗人犯罪军流徒俱折枷。不惟正身。即满洲蒙古家奴。犯徒亦折枷者。其意可想而知也。乾隆年间定例。犯窃销档。凡刺字者销档。寡廉鲜耻。有玷旗籍者。销档。诬告讹诈。行同无赖者。发遣。赌博生事匪类者。发遣。又乾隆十八年定例。旗人初次逃走一月后。不论投回拏获。即销档发往黑龙江。又乾隆三十九年定例。无差使旗人。徒流不准折枷。此其意可想而知也。　国初旗人尚少。欲其团聚京师。虽有罪不肯轻弃。乾隆年间生齿日繁。虑其败坏风气。将不肖逐渐汰除。此在乾隆年间为因时变通。而在今日则为遵循旧例。无如后来诸臣。往往以姑息为慈祥。自嘉庆二三年间。刑部将逃走发遣之例。改为投回免罪。仍准挑差。嗣后诸例渐次废弛。犯窃者则作百检十。一切例应刺字者。俱为之曲法开脱。以致旗人肆无顾忌。窝窃窝娼窝赌。或棍徒无故扰害。或教诱宗室为匪。种种不法。皆由水懦易玩。犯者愈。甚至托言谋生。廉耻尽丧。登台唱戏。及十锦杂耍。习为优伶下贱之役。接受赏赐。请安叩头。上玷祖父。下辱子孙。实系旗人败类。有伤体制。虽于嘉庆十一年。一经查办发遣。而其事祇将本身销档。子孙仍在旗食粮。此等人家子弟。耳濡目染。少成若性。安能亢宗干蛊。改务正业。近年沾染恶习者。更复不少。臣等以为。稂莠不除。嘉禾不生。与其姑容以长浇风。何如渐汰以安良善。应请嗣后旗人犯窃。即营销除旗档。如罪止笞杖。姑念初犯。免其刺字。仍许复为良民。若改入民籍之后。再犯及罪止徒流以上者。再行刺字。逃走初次。或实由病迷。仍准投回挑差。如逾限一月后。无论投回拏获。及二次逃走者。均即营销档。若官员有心逃走。一次即行革职销档。旗人登台卖艺。寡廉丧耻者。免其发遣治罪。连子孙一并销档。该管参佐领。限三月内据实报出。所有以前失察处分。概予宽免。如逾限不报。仍照例分别议处。至窝窃窝盗。及一切诓骗之类。俱销除旗档。照民人例一体问拟。不准折枷。则旧例之应实力奉行。而不当有意从宽者也。

一汉军有考职捐职之例。满洲蒙古宜画一办理也。恭照道光元年五月　　谕旨。佐杂之职虽微。亦由佐理民事而设。与其兼容并进。而听其壅塞。何如严核均邀。而俾就疏通。直省督抚详加甄别。其实在庸猥陋劣。不堪造就者。概行沙汰。则才具出之员。自可及时自效。钦此。伏查佐杂一官。职分虽卑。而亲民最近。向例并无正途。非书吏。即捐班。书吏例禁虽熟。舞弊实为长技。捐班流品尤杂。谋利是其本心。一县之地。即古诸侯之国。知县一人。耳目难周。不得不寄之此辈。民生何以日裕。吏治何以日。查各省佐贰杂职。除教职三千余缺不计外。尚有三千八百余缺。盐课漕运河工。均关紧要。而无一满洲蒙古人员。推原其故。当年八旗人少。即文职州县。绿营武职。亦系渐次增添。今八旗人多。马兵步甲尚准挑充。何妨先予小官。试之民事。汉军本有考职捐职之例。行之百有余年。并无格碍。官小易就。出京者多。于生计大有裨益。满洲蒙古。外官甚少。道府不过十之二三。丞倅缘有理事旗缺。合计尚及四分之一。州县不及十分之一。今满州蒙古举贡生监中。不乏品学谙练之士。应请即照汉军之例。一体准其考职捐职。其班次无庸另议。应请即于捐班应选班内。相间轮用。如此。则于别项班次。并无妨碍。而满洲蒙古。登进之途渐广。逐加历练。胥成有用之材。佐杂中得正途出身之旗人。渐挽捐班书吏之积习。于吏治民生。均有裨益。此则旧例之必应画一。而毋庸别立章程者也。

一双城堡屯田经始维艰。宜推广以竟成功也。查双城堡移驻京旗。自将军富俊条奏。经理数年。糜帑数十万两。良非易易。原定每年移驻二百户。查上年移驻五十三户。本年移驻七十六户。总未及一百户。诚恐此后愿往者少。又不便勒派。虚费以前经始之力。致善政无成功。实属可惜。况伯都讷等处。亦多可垦之地。如能源源而往。则京师贫苦旗人。既可得有产业资生。而该处以荒僻之区。渐成巨镇。实属法良意美。查各旗满洲蒙古。原有屯居之例。在数百里外居住百余年数十年者。道光元年。臣等议覆原任大学士伯麟条奏案内。准令旗人屯居种地。数年以来。呈请者尚少。总原有地者。先须自往清查。而告假甚难。回京甚紧。以致如前条所陈。刁奴恶佃。藉端挟制。不得自种。今告假之例限既宽。则往查得以自由。嗣后呈请者必。臣等各饬所属。再将前例剀切申明。如近京并盛京等处。有地可种者。准其告假自往清查。如愿自种。准其呈明迁徙居住。或与原佃之人。伙种分粮。或撤出一半。自行耕种。仍一半与原佃种。如此。则旗产可获实利。而民人亦不致失业。以示公平而杜讼端。其地亩久经典卖。力不能赎。无地可种者。臣即饬所属参佐领。将移驻双城堡之利。详细开示。谕以尔等贫苦难以度日。　　皇上施恩。将双城堡处地亩。赏给耕种。尔等并无产业。今得地二顷。又有房屋家具牛种。临行路费。沿途供应。此系何等　　厚恩。尔等到彼。安分种地。可丰衣足食。两年移驻者。现俱有信来京。称为乐土。尔等何尚犹疑。况现在奏准一切不安本分之人。将来滋事。俱照乾隆年间例销除旗档。尔等若有不安分者。倘被参佐领查出送部销档。岂不后悔。今将利害明白宣示。刊成谕单。将家无产业。年已成丁之闲散。并三两以下钱粮。实在贫苦之人。逐户谕知。嗣后每年移驻。务期足敷原奏二百户之数。如有多者。陆续分年移驻。仍令每年将移驻数目。先期行知该将军。预为办理。如此。则善政可告成功。旗人永叨乐利之福。而双城堡地亩房间帑项均归实用。藉人以尽地利。即藉地利以养人。我　国家亿万斯年。户口日增。土地亦日辟。此则旧例之必应推广而两有益者也。

以上四条。俱系遵循旧例之意。将后人奉行不当之处。或力复旧制。或酌合时宜。实于旗人大有裨益。缕悉敷陈。如蒙　　俞充。由值年旗移咨各该衙门。遵照实力奉行。以仰副我　　皇上惠爱旗仆。有加无已之至意。

　　拟时务策　
沈起元

大学之言平天下也。曰生之者。食之者寡。为之者疾。用之者舒。四者。万世不能易也。夫尧舜之治天下。非能解衣衣之推食食之也。亦惟使之自为衣食。无一夫之不获其所。而尧舜不尸其功。故二帝三王之世。其受禄于王家者。惟公卿大夫士。以及庶人之在官者。余皆自食其力。而上为之整齐教导之尔。自汉唐而后。始有养兵之费。大耗国用。于是赋敛不得薄。民日困而兵日滋。常重为国患。然犹曰。养兵以卫民也。未有举数十万不士不农不工不商非兵非民之徒。安坐而仰食于王家。而可以为治者。贾子云。一人耕之。十人食之。求不饥不可得也。一人织之。十人衣之。求无寒不可得也。可不念与。我　国家龙兴沙漠。基王业于辽阳。其时部落之故人为满洲。汉人之先附者为汉军。汉军云者。以别于汉人之未附者也。迨天与人归。定鼎中原。满洲汉军。分为八旗。皆当日开国有功之人。编有尺籍。官有俸。甲有粮。于扰攘之后。因废宅闲田而各授之业。其生裕如也。于是严为之制。汉军擅出他省者为逃旗。罚及长吏。汉军之仕宦于外者。子弟不得随侍。亲友不得探问。死丧于外。必返葬于京师。其约束稽察之严如此。自定鼎以来。　　　四圣相承。太平无事者。百年于兹。深仁厚泽。休养覆育。生齿日繁。天下户口。数倍曩昔。而旗人之繁衍视之矣。窃闻　　　世祖时。定甲八万。甲受银若干两。米若干石。至　　　圣祖时。乃增为十二万甲。一甲之丁。至今而为数十丁数百丁者比比。于是一甲之粮。昔足以赡十家者。必不足以赡数十家数百家。势也。甲不能遍及。而徒使之不士不农不工不商不兵不民。而环聚于京师数百里之内。于是其生日蹙。而无可为计。非旗人之愚不能为生也。虽有干木陶朱之智。不能为生也。岂惟旗人不能自为计。虽尧舜之仁。不能为之计也。今　　天子登极。洞悉其贫苦之状。加恩优恤之者。[已](己)无所不至。而究不可为经久之道。仰窥　　圣心。焦劳于此事者深矣。　　圣主德意。方将使九州岛万国。无一夫不得其所。而何忍辇毂之下。转有穷而无告之人。然以生齿日滋。日用饮食之资无限。而　国家之赋入有定。以有定之数。供日滋之生。无限之用。虽罄十三省之惟正。不足以给之。况今　　天子仁圣。蠲免赈发之令。无月不下。方损上益下。以期厚民之生。又何忍朘民之膏。以济旗人之生。则所以谋旗人之生计者。虽尧舜之仁。诚不能矣。然尧舜之仁。必不以不能而遂不为之计也。

草茅之愚。窃以为其道在一视满汉而已。夫我　朝之满洲。即舜之诸冯。汤之亳。文之岐。汉高之丰沛也。其发祥之始在是。不闻一统之后。以其发祥之地之人民。悉授之食。以长养其子孙也。则今之满洲其处之者。似亦宜若直省之士民。秀者官之。强者兵之。弱者农之工之商之而可矣。今且未暇言满洲也。请言汉军。昔以别于未附之汉人。而名之为汉军。今天下一家。薄海内外。孰非我　朝之赤子。而何必尚从而别而二之。因示天下以不广。若以为军。亦必其军也而后军之。军有尺籍。一军则一丁。而非一姓一族之谓也。今汉军之仕宦班列。既从其汉。汉之与汉人无分。而又独于其族姓则以军束之。而又概而禄之不可。概而伍之不能。聚之京帅。不能尽用。亦不尽可用。无缓急可恃之实。而徒使有朝夕不能自存之势。亦大可恻矣。亦大可虑矣。夫别之为汉军者。因其祖父之军。而军其后之子孙也。亦蕲毋缺其军耳。我　朝之八旗。犹周之六师。汉之羽林。唐之府兵。事关宿卫。固不可虚缺也。缺之不可。溢之亦不必。则今之措置旗人者。宜莫若于汉军之内。稽其祖籍。以一人承占。或以材。或以辈行。其余子姓。则散之出旗。军者军之汉者。汉之军有甲粮可以自给。余归四民。任其所之。使谋其生。则宿卫无虚籍。而辇下无穷民。所裨于经国大计者非浅鲜矣。或曰。今汉军虽散之出旗。其原籍无产无业。终无以生。窃谓不然。夫人之求生也。不学而能。不习而利。惟束缚之严。使不得展。乃仰食于上耳。使纵之自由。则天地之大。何往而不得其生。且圣人之教人也。贵使其劳而不使其逸。劳则思善。逸则思淫者。常也。今汉军之不能为生也。固由上之力不足以给之。即足以给之。而其生愈不给者。以其所为衣食者。不从勤苦经营而来。则奢侈纵恣之心。习以成性。各为不终日之计。况法制禁令。更使之无可经营乎。若施非常之恩。下恢宏之令。俾脱旗籍。东西南北。除伊祖父作宦郡邑之外。许其择便占籍。隶于有司。将学而为士。力而为农。艺而为工。赀而为商。以至或为塾师为幕客。人自为生。何无产与业之足患。其秀者仍可为　王国之用。勤者亦可供贡赋之入。　国用所节甚多。不俟　上之经画。而人人自得于光天化日之下。于德为深厚。于治为光大。而于时实为要务矣。且尝见汉唐宋祚久远之后。即宗室之苗裔。亦散处闾阎。齿于四民。不能尽为班禄。况数千万族之乎。由此言之。即所以安措满洲之处。亦必有道。其不可以官爵为周给。称贷为长策。[已](己)在　　圣明洞鉴之中。无庸赘及者也。方今　　圣治日隆。德化翔洽。承天休命。万世无疆。而惟此若隐隐重可忧者。而谋国者曾不能一为　国家深计及之。此贾谊之所以太息于汉文也与。

　　上奉天府尹论逃人书　
御史郝浴

自公祖先生历事以来。开济于满汉衙门。权衡于官民经制。有体有裁。中情中理。故上下贴服。如改民一事。旧任张佟诸公。为民力请。而朝议未允。今得谐于福曜之一日。是斯民获更生于仁人之手也。从此广学宫。开乡选。以蓄其经术。资其进取。旌孝行。锡耆爵。以睦其宗邻。厚其风俗。民将不招不徙而自致。此真贤人君子之心。而公祖先生之任也。比闻有以勾逃之说进者。欲严立科条以待之。窃恐传闻之误。而公祖先生未必肯创向来未有之例。以加于今日既宽之人也。且招民之中。去者尽多。未闻勾摄。何独至于新民而及之乎。况中有至情。有补于法而无碍于国。不敢不委曲以相告。念此属罪徙天外。辖以佐领。或有一二只身无赖之民。官不能谋其生聚。己不能救其饥寒。不逃则坐以待毙。名为逃法。其实逃死。虽就食他方。实难回本籍。即以其名贯报督捕勾之。徒骚扰其州县而已矣。剥削其乡里而[已](己)矣。系累其亲戚而已矣。顾安所得其人乎。一有片纸之投。便贻一路之害。至于托身有籍之人。偶或探亲变产。自求生理。则不旋踵而返。既不忍于此弃其室家。又不敢于彼累其父母。非惟情不忍逃。亦势不容逃。在民情之可原如此。以言夫官。于从前之逃不加少。在将军佐领。未尝以此受过。而向后之逃不加多。在有司佐贰。何至以此引咎。而官职之无碍又如此。总之以民情论。无赖之人。虽勾之而莫得。有籍之家。虽不勾而自来。是科条不必立也。无赖必逃之人。虽勾之而终不能禁其不逃。而有籍不逃之人。乃一勾之而反迫之以不得不逃。何也。守此则无以资生。控彼则难以入里。又坐成待毙之局。非迫之以不顾一切而逃乎。是立科条。不如不立科条之为愈也。以官职论。不立科条。则尚可如佐领之养晦。一立科条。反立刻来有司之责成。即以　朝廷论。赦之改民。本所以宽恤之也。痛念待罪于身。犹感宁家归狱之恩。而解网之后。反生画地为牢之怨。是不立科条。不但下不病民。而且上不病官。一立科条。不但下以病民。而且上至病官。而又病国也。何所利而为之乎。况公祖先生中朝雅望。在处为霖。不过暂守留京。不久当高跻崇班。或申明部务。或厘剔宪纲。为　国家争大是大非。以造万方之福。区区劳民。何足以烦硕画。

　

卷三十六户政十一农政上

　　论足食　
陆世仪

李悝为魏文侯作尽地力之教。以为地方百里。提封九万顷。除山泽邑居。三分去一。为田六百万亩。治田勤谨。亩益三斗。不勤则损亦如之。地方百里之增减。为粟八十万石。又曰。籴甚贵伤民。甚贱伤农。民伤则流散。农伤则国贫。其说皆名语。非鞅之开阡陌比也。但其意主于富国。而未主于富民耳。

亢仓子曰。人舍本事末。则其产约。其产约则轻流徙。国家有灾患。皆生远志。无有居心。农则其产●。其产●则重流散。又曰。人农则朴。朴则易用。此皆知本之论。有天下者不可不知。

只永不起科四字。不劳不费。为西北足食之本。而守望相助四字。为足兵之本。但国家须守此勿失民信为急耳。

开中军屯。宜互相表里。腹里莫如开中。边塞莫如军屯。

　　农田议　
张士元

国家自西南用兵以来。所费不赀。又自辛酉之夏。京畿大水。民困未苏。馈饟与赈恤兼行。财力固不能不屈矣。当此之时。为公家长计。使上下俱受其利。而有备无患者。亦惟务本而已矣。汉人所谓地有遗利。民有余力。以今之亦然。使尽垦生谷之土。尽驱游食之民归农。则国家财力之完富。可计日而俟也。愚不能周行天下。不知四方治田若何。然以足迹所至。谘访所及者言之。则天下之田。未有如大江以南之治者。江南本水乡。虽无古井田之法。而沟洫甽浍。防水写水之制犹古也。其民虽有游手。然田无不耕者。阡陌之中。春荣菜麦。秋荣禾稻。桑麻茂密。鸡犬相闻。方二三千里。几于尺土必垦。所以公私粮食。常取给于东南一隅也。踰淮而北。过山东直隶之境。则平原旷野。千里荒芜。虽有种禾黍者。亦少深耕易耨之功。岁收益薄。而不足之处。又不种桑而种柳枣。其民不出于农亩。则业于商贩。其尤无藉者。鬻歌取食。男女年八岁以上。十四五以下。使跕屣鸣弦。伺候客馆。而优笑滋多矣。此无他。北方久无沟洫之制。其田专仰雨水。命悬于天。田者少利。则放而之末作耳。以一方观之。则天下地力民力之未尽可知也。近闻湖南辰州府。设碉卡八百余座。募勇丁驻守。使居民均出田亩十分之七。与勇丁耕种自食。麻阳民不愿。至于赴京陈诉。是其地有能耕之民。而无可耕之田也。又壬戌春。见京师水灾新退。流民散处城内外者。以万亿计。其饥且病而死者所在多有也。　朝廷设粥煮饼以食之。又出仓米。贱其价以粜之。为惠甚厚。然使舍业而待朝夕之给。所谓以饿殍之养养之也。何如与之闲田。设法安置。而使之耕乎。夫田少之处。至夺田以耕。田多之处。或弃田不耕。而饥民且置其手足于无所用。则大计可决矣。其一曰劝农功。语曰。一夫不耕。或受之饥。一女不织。或受之寒。然愚民无所。劝则不勤。汉以赵过为搜粟都尉。教代田人之法。二千石遣令长三老力田及里父老善田者。受田。学耕种养苗状。自是流民渐还。田野辟而储积多。今诚下令使州县长吏。亲行课农。以勤惰为赏罚。召募流亡。申明崇本抑末之教。而多方以诱导之。则游手当日寡。而地利日出矣。其二曰宽赋科。康熙时令郡县垦荒田。约六年成熟。起科纳赋。而畿辅报垦者甚少。北方既无沟洫之制。则新垦之田。旱即成赤土。水即成巨浸。有收无收不可知。而赋科一定。不可复免。所以小民听其荒芜而不愿垦也。当时陆稼书先生宰灵寿县。尝具陈巡抚于公云。与其稽查太严。使民畏而不敢耕。何如稍假有司以便宜。使得以熟补荒。因请宽至十年起科。其言极明切。今宜遵而行之也。其三曰权水利。古遂人之法。未能遽行于天下。而穿渠溉田。则代有人焉。若魏史起秦郑国之类是也。今中原陆地。诚引水以溉之。则久不耕之缦田。其息必倍。如虑今日财力不能及此。则随地相视。一浦一港。善为蓄泄。皆足以利田畴。振农氓。或亦如虞伯生京东之议。募富民疏渠。而以其所溉之田多少。为赏爵之上下。其补官在诸色捐纳之先。则民必有愿效力者。久之则水利广矣。由北方推行之。则东南之漕运可宽矣。漕运宽则积谷储仓。以时敛散。而东南之民。亦受无穷之惠矣。此万世之利。非仅目前小补之计也。但当行之有序。而需之以岁月耳。愚又闻之。王者之富。藏之于民。故孔子曰。百姓足。君孰与不足。百姓不足。君孰与足。又曰不患寡而患不均。不患贫而患不安。自古治天下者。求足用之道。未有舍本务而别开利孔者也。故言农田于理财之日。事似迂远。而实不易之至理也。

　　凤台县志论食货　
李兆洛

县境侈于西北。而缩于东南。断长补短。方百里而有余。准今亩度之。方一里者。为田五百四十亩。方百里者。为方一里者万。则为田五百四十万亩也。山水之占地者少。民居既稀。里落寥旷。计城郭途巷山陵林麓川泽。四而去一。其余当得田四百万亩有奇。今岁赋计田之在额者。不过四之一。民户近十万。丁口不及三十万。土杂五色。多坟衍。硗瘠之地十一。其谷宜麦宜黍宜菽宜稷宜麻宜胡麻宜荞麦。下地亦宜稻。杂稼宜棉宜靛宜烟。其蔬宜菜宜萝卜宜莴苣宜苋宜菠薐宜葵宜宜蒜宜韭宜胡荽宜芥宜青椒。其蓏宜瓜宜瓠宜茄。其果宜榴宜梨宜柿宜枣宜桃宜李宜杏宜蒲萄。药则紫艾柴胡江蓠芎藭茵陈枸杞紫苏之属亦多有。木则槐榆椿樗。山亦宜松柏。而种者少。晋书称八公山。草木皆如人形。而水经注则云八公山无草木。惟童阜耳。今北山固濯濯也。询之山民。或云不宜木。然其故老皆云北山向时木甚美。中栋梁。今城中老屋。多北山木所构。其产有青红。大皆合围以上。发老屋者犹时时得之。青色青黑坚致。类海楠。红红泽。皆他处所无。明季兵火。刊伐遂尽。今欲求青红之。而辨其枝叶。亦不可得矣。居民每冬月则入山草根以爨。木之槎。长尺余者。并其根掘而鬻之以为薪。夫山者宣也。莫之植而望其茂。即地亦窘于生矣。故县虽有山而薪蒸苦贵。鬻爨者颇资石炭。滨淮之地宜柳宜萑苇。亦樵苏所赖也。畜宜六扰。阚产马有佳者。稍耳。鱼则鲤鲂鰋鲖●青银鱼鲙残鱼。唐书地理志。颍州土贡有糟白鱼。今淮河白鱼。犹甲他处矣。又有青金鱼。形类极鲜美。产黑石潭石穴中。亦他所所无也。鳇鱼不恒有。间有之其岁有水。土人以为候。黍多靡于酒醪。酒皆和药蒸黍而液之。其以麦面和黍蒸者。谓之大面酒。产阚者有名。富人召客。亦有酿糯米为之者。名五香酒。味醇实。屑豆为腐。推珍珠泉所造为佳品。俗谓豆腐创于淮南王。此其始作之所。斯邑产之最古者矣。大约黍麦菽荍菜稻为大种。余皆闲植之地。率两岁而三收。二月种黍。七月而收已。九月种麦。至四月而收。五月种菽。九月而毕收。乃稍息之。及明年二月复种黍。其一岁再收者麦。若稻若菽若瓜若荍。荍春秋皆可种。其熟又速。间种荍者。或一岁三收矣。田皆再犁。犁后耙以去草。下种后。惟黍及豆。或一锄再锄之。余种皆听其自生。不复治也。粪杂六畜矢。和以土而窖之。俟犁而下之。一熟一粪。每亩之粪多不过二十石。值钱三百。雨以入土深浅为量。不及寸谓之一锄雨。寸以上谓之一犁雨。过此谓之双犁雨。刈麦谓之扑麦。扑麦之具谓之绰。形如大箕而缀以网刃。铁片为口谓之钐。绰之柄长与人等。立而横施之。一人执器承其旁。其器谓之网。揉木如半月。施桄于两端。网其中。度可受四五石。曳而行。执绰者前。曳网者随。左右若挹若注。顷刻数亩。麦穗狼籍。麦茎之留于地者尺许。不惜也。农不知担荷。凡田作皆役牛驴。获时不分秉束。颠倒纳诸车中。至则纵横播之。以牛牵碌碡而碾之。亩所收者。当其稔时。黍麦可二石。稻可四五石。地之值。其下者止数百钱。贵者不过四五缗。一犁必驾二牛。谓之一犋。贫者代以驴。佃百亩者谓之一犋牛。一夫所治常数犋牛。惟耕获时须佣僦。余皆暇日矣。

凡县中田地。当得四百万亩有奇。计亩岁收二石。当得米谷八百万石。丁口计三十万。别其士工商三民。不在农者。约五万。计实丁之在南亩者。不过二十五万。以二十五万丁治四百万亩之地。人可得十六亩。家有三丁。同力合作。治其屋下之田。不为兼并所取。计岁米谷常在九十石以上。家不过八口。人食日一升。岁所食三十石。以其余具粪溉供租赋。与工商交易其有无。为婚嫁丧葬宴会之具。又以余力治塘堰穿窦窖。为水旱之备。塘可以鱼。堰可以树。亦足以优游乡里。长子养孙。为安足之氓矣。乃一有小水旱。菜色满野。流亡载途。郑念祖者。邑素封家也。佣一兖州人治圃。问能治几何。曰二亩。然尚须僦一人助之。问亩之粪几何。曰钱二千。其邻之闻者哗曰。吾一人治地十亩。须粪不过千钱。然岁之所出。常不足以偿值。若所治少而须钱多。地将能产钱乎。郑亦不能尽信。姑给地而试之。日与其人辟町治畎。密其篱。疏其援。萌而培之。长而导之。熯而灌之。湿而利之。除虫蚁。驱鸟雀。虽所治少。而终日搰搰不休息。他圃未苗。而其圃蓏已实。蔬已繁矣。鬻之市。以其早也。价辄倍。比他圃入市。而其所售者已偿其本。与他圃并市者。皆其赢也。又蔬蓏皆鲜美硕大。殊于他圃。市之即速售。岁终而会之。息数倍。其邻乃大羡。然亦不能夺其故习也。尝行县邑。值小旱。见苗且萎矣。其旁有塘汪然。诘之曰何不戽。曰水少而田多不敷也。曰少救数亩。不愈于尽萎乎。曰无其具。曰何不为。曰重劳。且恐所得不足偿费。其愚而无虑。大率如此。使邑之民皆如郑之圃。而募江南民为佃师。以开水田。其利岂可数计乎。地既寥廓。民田之离村落远者。数家合雇一人。结草舍于田中以巡瞭之。谓之看青。秋冬刈获后。或泥门他适。春尽始还。谓之趁荒。方刈获时。贫者挈妻子老幼。亦结草舍于田隅。不问所来。俟其获。随而拾其穗。一人所拾。或至石许。时乘间窃取。倚老弱为强丐。生忿争。相殴击。男女错处。因而淫佚。其风之偷恶者也。佃人田者。牛种皆田主给之。收而均分之。岁稔则余数年之畜矣。得比岁稔。无立锥者。或致千金。称贷者其息恒一岁而子如其母。故多并兼之家。汉书地理志曰。沛楚之俗。急疾颛已。下蔡。故沛也。俗俭啬。饮食衣服之靡少。千金之子。比屋可数。皆鹑衣蔬食。惟博及讼。往往倾产不顾。能讦控于大府者。里中人指引以为雄。讼必敛钱于亲族戚党。人亦不以为怪。黠者因缘利而弄之矣。其无赖子弟。相聚饮博。行则带刀。结死党。为侠游。轻死而易。无徒手搏者。耕农之家。亦必畜刀畜鎗。甚者畜火。故杀伤人之狱。岁以百数。虽设厉禁不能止。其故老曰。自珠隆阿公为庐凤道时。值宿州教匪滋事。佥丁壮为乡勇。令家必畜一刀一鎗植之门。并遣冶工传造之。自是遂以为习也。孔子曰。北方之强。金革死而不厌。其天性。风土成而不可变。抑非教化所驯致欤。地亦宜桑柘。而无饲蚕之家。间种棉亦不知纺绩。丝布皆资之他邑。妇女常牵犊荷锄。与男子杂作。富民多居积逐利。而无豪商大贾。谷之值不以丰凶为准。大扺雨旸调则骤贱。稍不调则骤贵矣。谷之渫多南行。若北行则贵。缗钱鲜私恶羼杂。较他邑为良。水道沿淮而达江河。致迂折。陆行自浦口而北者多山险。无大车。担负而至。率三千钱而致一石。故百货之集者少。下蔡滨淮。居正阳临淮间。舟楫之会也。阚北贸雎亳。南贾霍。多马牛驴骡。硝盐私贩。辄取道于此。其民杂处。又界蒙城阜阳。俗益剽急而事末矣。

　　陕省农田水利牧畜疏乾隆四十七年　
陕西巡抚毕沅

窃臣接准部咨。钦奉　　上谕。以原任刑部侍郎任克溥前后条陈各事宜。皆关系士习民风官方吏治。现在有无似此未经整顿者。着大学士九卿科道。及各督抚直摅所见。据实奉闻。钦此。臣跪读之下。仰见我　　皇上整饬官方。勤求民隐。　　睿虑旁周。窃惟　国家大计。不过民生吏治二端。而建官之本意。则以勤民为主。勤民之要。终以足食为先。百余年来。生齿日繁。而天地生财。只有此数。是以民间逐末。日事营求。不过此绌彼赢。生计所资。终未优裕。臣麤览载籍。窃见民生衣食之源。大率农民为要。畜牧次之。因土之宜而尽民之力。以收自然之利。其在西北等省施之。尤当而易行。即如陕西。古称四塞雄封。地大物博。唐虞以来。厥田称上。迨及成周。尤以稼穑为重。豳风无逸所陈。至今犹可想见其遗意。惟司牧者。以其事无近功。不复为之措意。以致小民失业者多。往往流为惰寙。臣载抚关中。先后十有余年。郡邑巡行所至。窃见汉中兴安商州各府州属。延南山。水土饶益。迩年楚蜀陇豫。无籍穷黎。扶老幼。前来开垦者甚。但疆里绵邈。高原下隰。闲旷尚多。近者山南一带。添设府厅佐贰等官。以资控制。将来拟即令其详加相度。广劝耕屯。以无业之民。而辟可耕之土。若成熟后。按夫计亩。全活自多。即如乾隆四十三四等年。两湖偶被祲。小民流徙。络绎前来。臣彼时阅兵汉南。目击情形。督率有司。妥为安插。分令就地开荒。男妇不下十余万人。俱得安然乐业。遂成土著。此地利之宜开垦者一也。至西安同州凤翔三府。邠干二州。沃野千里。实为陆海奥区。臣近加体察。民间耕读相半。素鲜藏。殷实之户。十不得一。缘其平时所恃。不过农田。而秦中地厚水深。山泽之气不通。每有恒旸之咎。夫黄河为数省患。惟宁夏一府。引水灌田。五邑并蒙其利。泾阳龙洞一渠。为关内膏腴之最。秦汉至今。民沾渥泽。前因年久淤塞。灌田仅一万余亩。臣因奏请重加疏浚。今已灌田十万有余。可知民间利病。果能悉心经理。未有不收其美利者。伏思关右大川。如泾渭灞浐沣滈潦潏河洛漆沮汧汭等水。流长源远。若能就近疏引。筑堰开渠。到处可行水利。无如司事者。意计所在。既不与民瘼相关。小民心知其利。又复道谋筑室。不溃于成。即向来本有渠道地方。亦多废而不举。以致泥滓淤积。水流旁溢。大者逼窄。小者断流。是以偶值暵干。便成荒歉。臣现拟督率司道。饬查各属。将境内形势。高下川原。细加量度。何处可以开渠几条。其渠可以灌田几亩。其旧时所有渠堰。向日灌田若干。现在灌田若干。一一据实具报。倘有不敷挹注者。当即为之筹酌。或劝民自为疏浚。或酌借公项。代为办理。则以时蓄泄。自无水旱之虞。而瘠土变为良田。三农自获倍收之利。三秦为中土上游。大川半在其地。若分为沟洫。蓄作陂池。则入黄之水。其势并可少杀。于事理不无裨益。此水利之宜疏蓄者二也。

他如省北延安榆林二府。以绥德鄜州地多砂砾。每以边境高寒。雨泽少愆。西成即忧歉薄。臣窃见古来云中北地五原上郡诸处。畜牧为天下饶。至以谷量牛马。即唐时开元年间陇右牧政考成。不过数年。马至四十三万。牛至五万。羊至二十八万。兹者地土依然。水草犹在。倘能经画得宜。安知今不如古。臣于七月间巡防所至。见沿边水草。尚为丰茂。若饬令各属有司。询问乡堡。每邑计其成数情形。畜牧者约有若干人。驼马牛羊约需若干匹。由府汇报到司。酌筹间购买。分给民间。令其试养。并雇觅善于长养之人。教民喂饲。每属酌派佐杂等官。查核经理。候次年孳生后。除交还官项外。余即赏给本人。以为资本。嗣是孳生羊十取其一。马驼牛十五取其一。其余除资本外。听民自为贩卖。则边民生计。可望渐臻饶裕。其腹地沿山傍水。如终南太白汧渭沙苑之间。系历代畜牧之。亦可徐徐筹办。倘数年后果有成效。将来新羌各路。屯兵民户。俱可仿而行之。令其耕作与畜牧相兼。缘耕作所入。只敷本户供支。畜牧工本无多。而休养蕃息。日见充盈。则民力渐裕。兵力愈强。实边土无穷之利。此畜牧之宜讲求者三也。至州县为亲民之官。所关最要。得其人则一邑之民享其利。不得其人则一邑之民受其害。如病在贪酷。则日事诛求。而良善难安生业。病在因循。则听从胥吏。而闾里鲜得安居。其中稍有才具者。又复以酬应为能。不以地方为事。此等病民之官。又当随时厘剔。大示惩创。再一州一县。大者不过数百里而遥。近有在任数年。而四乡未尝一至者。所谓司牧者谓何。臣现拟饬属。嗣后于本境四乡。或一岁之内。或一季之内。务须轻车从。周遍历行。按查保甲。稽查游惰。如有利病所关。应行应革事宜。具禀上官。以便随时查办。至春秋祈报。宣讲　　圣谕。朔望行香。虽系事属仪文。然小民日事观赡。自有隐相维系之故。故下情易于上达。而匪僻难以潜滋。编氓目见耳闻。共知法纪所在。未始不可化莠为良。地方郡吏。皆当实力奉行。不得以为无关考成。视为具文。以上各件。若就目前而论。虽无小效近功。然月计不足。岁计有余。行之既久。则户庆盈宁。人歌乐利。官方士习未有不蒸蒸日上者。至大吏为合属视效所关。自当以　　圣主爱民之心为心。以足民之事为事。损上益下。洁[已](己)奉公。董率监司牧守。讲求实政。化导士民。俾衣食足而知礼义。此臣等守土之责。尤所当随事随时。共相勖励者也。

　　敬陈农桑四务疏　
尹会一

窃衣食为生民之至计。农桑实务本之良图。我　　皇上轸念民依。重农贵粟。特颁　　谕旨。明示劝课之方。复　　命廷臣。详筹教稼之法。臣伏读　　纶音。遵照部议。业已饬令各属。随地制宜。因民利导。设立老农。兴修水利。实力奉行。惟是臣生长田间。颇知农务。谨就豫省情形。悉心筹划。谬抒管见。敬为我　　皇上陈之。一天时之宜乘也。凡物之生长。必有其候。故农时以勿违为先。而力田以早种为主。早种则先得土气。根株深固。发生必盛。收成必倍。今豫省百姓。罔知节候。往往有时宜播种而未耜者。有时宜耘耔而始播种者。既失天时。遂违物性。臣查播麦之期。务在白露。如天气尚暖。当于白露十日后种之。种高梁。当临清明节。种早谷。当临谷雨节。种棉花。当在春末夏初。豆子晚谷。则于五月刈麦之后。在麦地播种。荞麦于中伏以内。芝多种于棉花地旁。即有气候不同。寒暄各异之处。要必按时下种。不可迟缓。应令地方官刊刻告示。遍户晓谕。并责令老农。督率劝勉。仍钦遵　　圣谕。州县官不拘时日。轻骑减从。亲往各乡查勘。如逾时而未耕未种者。即询明缘由。面加训饬。倘有工本不足者。许老农开具名结。借以仓谷。秋后照例还仓。则天时无失。而耕种得宜。庶百谷繁昌。收获自丰矣。一人力之宜尽也。南方种田一亩。所获以石计。北方种地一亩。所获以斗计。非尽南智而北拙。南勤而北惰。南沃而北瘠也。南方地窄人稠。一夫所耕。不过十亩。多则二十亩。力聚而功专。故所获甚厚。北方地土辽。农民惟图广种。一夫所耕。自七八十亩。以至百亩不等。意以多种则多收。不知地多则粪土不能厚壅。而地力薄矣。工作不能遍及。而人事矣。是以小户自耕[己](已)地。种少而常得丰收。佃户受地承耕。种多而收成较薄。应令地方官劝谕田主。多招佃户。量力授田。每佃所种。不得过二十亩。至耘耔之法。又须去草务尽。培壅甚厚。则以三覆为率。粪则以加倍为准。鉏则以四次为常。棉花又不厌多鉏。则地少力专。佃户既获丰收。田主自享其利。且分多种之田以给无田之人。则游民亦少。仍饬地方官善于奉行。不得强抑勒派。以滋扰累。一树艺之宜广也。夫木之佳者。以桑为尚。其余如枣梨桃杏榆柳椿杜等。均堪利用。臣查豫省地方。每多咸飞沙之地。小民因难以垦种。大半荒弃。不知盐之地。挖去三尺。必无咸味。飞沙之地。挖去三尺。必有湿气。而村尾沟头。篱边屋角。隙地颇多。虽不可播种五谷者。未始不可栽植树木。似应令地方官。责成乡耆保长。广为劝谕。就所宜之木。随处种植。加意培养。如乡耆保长。有能于一年之内。劝民种桑五百株。梨枣等树一千株者。据实册报。印官给以花红。三年内能每年添种如前数者。给匾奖励。则地无旷土。而利赖更溥矣。一女工之宜勤也。窃以蚕桑之利。固属无穷。而布疋之需。为用尤广。查江南苏松两郡。最为繁庶。而贫乏之民。得以俯仰有资者。不在丝而在布。女子七八岁以上。即能纺絮。十二三岁。即能织布。一日之经营。尽足以供一人之用度而有余。今棉花产自豫省。而商贾贩于江南。则以豫省之民。旷废女工故也。臣愚以为寸丝之直。可以买尺布。衣布之人。百倍于衣丝。且织布易而织丝难。教以难者。或未必其率从。教以易者。庶可冀其就业。但豫省未尝不织布。而家有机杼者。百不得一。应令地方官。晓谕有力之家。或多造机杼。贷于织布之户。量取赁直。或将无碍公项。可以动支打造者。令其报名给领。俟一年之后。缴还原项。并广谕妇女。凡牌甲之内。有一家织布者。即令同甲仿效。行之久而比户连村。无不各勤纺织。似亦推广蚕桑之一道也。以上四条。臣仰体我　　皇上重农务本。富民足食之至意。窃就豫省地方。董率官民。措施办理。但臣知识浅陋。是否有当。伏乞训示。

　　劝农三策疏乾隆二年　
云南巡抚张允随
  </div>
  <div class="pagination">
   <a href="皇朝经世文编_page109.html">
    上一页
   </a>
   <span>
    ...
   </span>
   <a href="皇朝经世文编_page105.html">
    105
   </a>
   <a href="皇朝经世文编_page106.html">
    106
   </a>
   <a href="皇朝经世文编_page107.html">
    107
   </a>
   <a href="皇朝经世文编_page108.html">
    108
   </a>
   <a href="皇朝经世文编_page109.html">
    109
   </a>
   <span class="current-page">
    110
   </span>
   <a href="皇朝经世文编_page111.html">
    111
   </a>
   <a href="皇朝经世文编_page112.html">
    112
   </a>
   <a href="皇朝经世文编_page113.html">
    113
   </a>
   <a href="皇朝经世文编_page114.html">
    114
   </a>
   <a href="皇朝经世文编_page115.html">
    115
   </a>
   <span>
    ...
   </span>
   <a href="皇朝经世文编_page111.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
