<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 91 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 91 页/共 172 页
  </h1>
  <div class="content">
   ○赠东谷先生考绩序【倭酋】
　　今南京户部尚书、东谷孙先生者、前为南京工部尚书、而摄兵部事、其时会倭酋发、先生诸所振举、皆可明臣节、翊国难、余私为记之云、始倭酋来侵海上也、众不过数百人微眇耳、海道以书白兵部、先生得书、辄大惊、其时属大暑、而又暮夜、先生立呼火草疏、驿闻于　上、当此时、客皆谓先生疏太遽、且须之以观其定。先生固不肯、居顷之、诸道书旁午至、或一日十数至、上海言城陷、太仓言城楼毁、嘉定言城被攻甚殆、贼众见者至万人、其伏兵不知其数、先生传书、令诸大夫徧观之、客前言先生疏太遽者、乃皆造门下谢、言先生识贼状。覩后事。我等弗及也。顷之、有得贼谍者、白云贼且欲窥江上、不但巳、先生惧、遂集诸守臣谋之、有一人前曰、苟必欲发兵、固须请、乃可耳、先生目言者、言者奉首退、不敢复争、先生乃言曰、夫春秋之义、先发后闻、谓仓卒之变生也。独柰何守胶柱之见、而不顾急难乎。于是自为令。分军为六道。出屯戍要害处。而各置一将领之。而又为之悬赏格。申罚科。既巳定。乃克日行。宣言曰。有来挠吾计者吾奏之不则与若俱伏矢石之下。毋令误国。而徒自泯没也。其日兵遂出。乃请粮于户部、户部予之、当出兵而行都市中、卒皆练甲金戈、光烛云日、父老观者咸拊手叹嗟以为老且死、乃始此睹、何其盛欤、兵出可十日所、而倭酋皆回舟不来、先生御寇、凡三疏、其二疏、事既巳断、乃后奏焉、翰林王生曰夫从古以来、负才之士、非少矣、在昔正德之季年、嘉靖之初禩、传有乐平乔先生者、而又有仪封王先生者、二先生相摄而为南京兵部尚书、南中人至今称之、以为当其时江南保障、东不在海、北不在江、在二先生之身焉。由今孙先生观之。令与二先生出同时。当鼎足立。仕同地。当比翼奋。皆所谓上应四七。下乘五百之运者也。岂可数数见哉。孙先生摄兵部时、南中人咸事吁祷、愿先生为真兵部、巳而改南京户部、非其望矣、先生自为尚书、三迁而满、三年当考、临行、王生送之曰、吾欲上书明先生之概、乞改玉授金戊以荅下情、死人以我为越爼、而阿私好也、吾欲纂述前事、寄勒石室、而身在江表死人以我为卖直、而夺彤管之职也、故私独记之、吾且欲谒归、将持而藏之名山、令后世有知者求焉、先生毋以我为无益于公也、贰工部者、欧阳先生、见余记、语人曰、彼王氏记东谷先生事、信魁然大矣、然东谷前为户部、而值财用诎也、曾岁益巨万之资以给之、既改南京工部、又复省财、至不可胜筭、凡此皆大政。乃皆遗而不录。何也。王生闻之惭。巳自解曰。夫合浦之珠。网者讵有穷哉。则吾有遗录焉。固也。
　　○赠大中丞须野张公廵抚贵州序【贵州廵抚】
　　今　天子念贵州在万里之外、其地险远、其俗半杂夷难治、非得博大通方之士以使之、则不可以往、令有司上可者名、有司以张公之名上　天子然之、为下制谕张公、张公得制、其时为南京通政、即以其事问贵州人。而贵州人游南京者甚少。又以问客尝游贵州者。而愈益少。乃就翰林王子问焉。谓翰典在史局、按舆图、知其方、考谱牒、知其事、宜令言之、于是王子受令、而以为愚者毕谋、智者毕听、古之道也。乃为之言曰、夫贵州诸夷、既巳受制称臣、比于内地久矣。忽而豪暴者兴、辄敢干纪者、公知其故乎。彼有所恃也。葢其地多山。而山又峭峻蜿蜒。回互自为城郭。山下激涧千寻。环之如带。据之成池。夷所居国。必依此为固。彼宽则稽首纳贡。効欵欵之忠。急则闭关拒敌。不发一卒。不射一矢。虽有百万之师。翱翔而不敢进。诚格于险也。　高皇帝知其然。诸夷既降。乃因其故俗官之。于贵州置省。广迁内地之壮士实其中。若曰。夷安则与安。夷动则与定也。公今往抚其地但仰求　圣祖之指于二百岁之上而厺其意于万分之一、则得矣、夫以　圣祖之威、兵甲之力、其剪虏若草菅耳、乃不灭斯种者、非倦而不能举也、以为西南夷至众、而斯种颇内属、将因为扞蔽、内省屯戍转输之劳、而外禁侵轶之患故第以汉官命之不纯用汉法治之也间者秉金戊大臣苟扬国威、不讲前事如云南沅江之患、上以亏天家之重、下以启他夷之奸。此有识之所谓舛也。夫古号贵州为鬼方者。以其人谲诈变幻。执之无从、搏之不得、有似于鬼、故名之也、仆闻法缘俗立顺其俗数语巳尽桑远之道即所以行其法威忌时作当其时乃可以明其威彼诸夷相噬、自其恒俗、方其狺狺而争之际。两不相下、则竟必相屠、然畏死亡、恋亲戚、亦固有之、适此之际。公若遣一介之使。奉咫尺之书。驰入其境以示争者。剖判是非。晓以祸福。令各罢兵。彼之听之。将不俟词之毕也。仆窃观大臣之体、与小臣异事、小臣竞一节、持一行、即得托名于贤者之林。大臣则问安社稷。保封疆不耳。公所以安之保之者。固甚具也仆言胡益于执事哉。顾独念兵患轻动。动亦有期。士患弗疆。疆亦有道。惟公裁察而熟虑之。毋忽。
　　○奉送大司马凤泉先生归宜阳序【京营】
　　凤泉先生者、宜阳人也、天性忠鲠、少而讲匡攘之畧、所居官多在秦之边鄙。凡虏情兵状。皆明知之。声名甚显。今　天子之二十九年。先生为吏部侍郎。其秋虏骑入关南。京师震恐。先生受　诏。督营兵以拒虏。先生令士皆出郭而阵。收郭外民。皆入城。民皆以私藏随。虏守十余日。竟不获一物而还。于是　天子贤之。顷之天子更兵制。合十二营兵。三分之如旧制。为三营而设戎政府。及总理佐理之官二人。遂以先生为佐理官。此事大难当是时先生奏罢中贵人不得预戎政又罢勋臣不胜任者二人。兵浸浸振焉。由此　天子器先生愈益甚。而会兵部尚书缺、　天子手批先生为兵部尚书。先生自以遭遘非常、思倾身以报之既拜乃遂条治兵五事上之、疏入　天子忽下诏让先生先生恐、即上书纳、印绶。遂罢而归宜阳。秦中人宦在京师、故居先生之门下者、凡若干人咸追而送之郊临别、史桢进而言曰、先生且休矣、少选之顷、　天子且复召先生起矣、自桢滥竿供奉之班、立在交戟之内、窃覩　主上之英明独断、论功不问其咎。录大不挍其细。在昔经国之臣。有所谓杨石淙氏者其人如龙。又有所谓王晋溪氏者。其人如虎。龙所在渊。雷雨兴焉。虎所在山。草木茂焉。人罔不仰其为祥。亦罔不骇其为异。　上始皆斥之矣。后竟皆征之。且方其时谗者在侧。而二氏复进也。夫有非常之功者。必有非常之议。有非常之议者。必有非常之谤。谤久而益销功久而益着。暂不胜久。则谤不掩功。而跌者卒奋。彼其媕婀附时。舍社稷之长策。徒以自固其禄位者岂少乎。然一跌竟不复振。　主上弃之如腐鼠然。诚见其莫有赖也。故桢愿先生且休矣。召者顷复至矣。先生归宜阳既二年、言官复奏之、欲以为兵部尚书、未报、若有须焉、先生前所罢中贵人、遂着为令、不得变所与共事、号总理戎政者、其人鸷悍、先生故尝嫉之卒陷于大辟、其明年先生之子王子仪选为给事中、有司以为子仪名家子、年虽少、有大人风、　上因乃拜之、今天下传先生、在兵部、疏凡几种、独至读罢中贵人疏。则皆变色嗟叹、以为难能焉。疏畧曰。今国家之所患者惟虏。所最甚患者唯士卒弗振。臣以为斯二患者。非深患也。所谓深患者。唯在中贵人典兵权耳。夫今之团营。即汉之北军。唐之府兵。宋之禁旅。所以卫京都。备不虞至重矣。其令勋臣掌之者。谓其明武畧。其令文臣共之者。谓其督怠弛。其令中贵人监之者。谓其防壅蔽。总之以厉兵振威焉耳。乃者胡马来。臣调团营兵。令出城击胡。而十二营半空。见卒又罢弱不任旗鼓。夫卒至罢弱罪属之文武二臣不得解矣至空无人者。则乃中贵人为之耳。外语籍籍咸以为有输钱脱更之弊。是本用监军。反用蠹军矣。　陛下即若不赫然立罢之。则岁月既积。消耗益甚。假令虏踵前智。复射一矢于阙下。谁与驱逐。此可为寒心者也。夫刑余之人、令其参列坛场、固巳亏体、而况于作蠹耶、臣闻久服之裘必弊。常用之器必缺。请罢中贵人。勿使更滥戎机。亦保躯善后之图也。夫中贵人既罢。则什伍充实。即于什中选伍。于伍中选一。丰其馈饟。时其练习。即可得精卒。以精卒当强虏。何患哉。臣故曰二患非患。中贵人典兵权深患也。臣又观在营诸将。徒善为容。难以効实。此最要策今营兵皆空籍而营将尤懦劣也臣欲调诸边名将久处行间谙穰苴之畧者每营各置数人而罢今之善为容者则李广在军。而舞车之徒出。王翦开壁。而超距之卒奋。所以慑外夷。安中国。涤旧耻。伸新威。计无急于此者。臣诚愤胡骄志。在忠于　陛下。故缕缕如此。夫撩虿之尾、必中其螫、臣岂不恤、顾令戎事坐而益坏矣愿察愚悃、降咫尺之诏、定万世之规、臣不胜大愿、此疏初下时、诸大夫见之、惊曰、古之言洛下多才名、不虗矣、
　　○寿大司马督府太华何公序【蓟州总督】
　　蓟州故不置督府、蓟州督府之建、则自今太华何公始焉、何公葢尝有名于嘉靖之初、以佥都御史廵抚大同、虏酋不敢窥大同、巳而废归居关中、然何公才高颇自负、以为脱国有兵事。且丙攴复问我。我卧未安也。客从关中来、言东阳辑宁、烽燧不燔、何公即喜。或有警。辄愀然动容。若将持重已也。居二十九年、而为嘉靖庚戌、虏酋拥众、从蓟州界入、杀掠数万人而去、烽火彻于郊关、　天子葢忧之甚、　诏蓟州置督府、公卿大臣谨择可者以闻、于是大宗伯徐公、果乃言何公、巳何公征至　天子信宗伯言、升何公右副都御史、寻进兵部右侍郎、以蓟州兵属焉、或言今何公守蓟、虏酋必不侵蓟、则西寇紫荆、东犯辽阳、必有之、莫如取三镇悉属之何公。则东西三千里俱安枕无事矣。于是何公奉　诏领三镇、初何公之征入也、缙绅之徒、故闻何公名、咸造门下请谒、座客常满、客问计、何公颇道之、客见者、辄自以为不及也、何公废时、年尚壮盛、今其发斑斑变矣。何公既诣镇、蓟州廵抚都御史吴君、兵备副使王君、皆辄以事白、大槩言什伍虗耗、塞垣不守也、何公太息焉、乃遂奏募兵筑边、及分区列戍数事、　上皆允之、于是东接山海、西连宣大、亭鄣星罗、旗干林立、肃肃乎称金城矣、是时辛亥春及夏而诸镇防秋之兵、四面踵至、悉听何公计、何公则论较要害。部署兵将所宜。计定。下令曰。不如令者付之法。其辽阳紫荆两镇远。各以檄告设备。虏酋往来塞垣下。徘徊瞻顾。不敢入。既秋八月。虏酋度计困、乃遣使上书、乞修贡职、比三卫、　天子不许、许金币市马、且示羁縻、因以见我之广大富厚焉、是时属有收、禾稼登场、马不粪野、长老颂德、皆以为得何公晚、令昔年虏入而罹祸惨也、于是吴君王君相与谋曰、在昔有周、有奏凯饮至之礼、彼尚谓功成振旅也、今何公在镇、不动众、不血、而境内宴然如堵、于古人且难焉、其涓日持觞寿之宜、即为约书、移两镇、两镇报书如指、两君因间白何公、何公曰、未也、往虏之入也、云三卫有导者、夫三卫者、蓟州之藩蔽。虏东道之咽喉也。诚与虏通。谓之近忧。急之则自撤其防。宽之则长奸滋患。柰何。会有请征三卫者。何公列状具陈其不可即其罪不赦第擒其导者示警足矣顷之、何公果得其导者二人、俘于　朝。　天子嘉其捷疾言効。乃进秩荫子宠光光大也。两君因再白欲寿。何公曰。待之。卒不离次。将未释戈也。即觞之乐乎。乃奏兵近者归伍。远者归镇。各与犒乃遣。比十月督府甚闲暇、两君率诸从事、部下者持觞、觞何公、何公曰诸君幸今日乐乎、故前为寿也、吾且有万年之忧四焉、夫三卫本狼子。以人畜之终难。一。边人降虏者多则我众减彼众增二募兵实边。非攻战之资三远道征卒疲于奔命蔑吞虏之气四夫图目前之急。而遗久长之利。非计也。何公且觞且论。至酒罢未巳。月余、王君以书抵史桢述其觞之日。何公语。桢乃叹曰。夫人苟以就功名。不虑其遗难于来者。众甚也。乃何公独念万世计。古有社稷臣。至于公近之矣。何公为人精妍有数。大放计然之策。家居身所致赀数十巨万。一起而谋定疆场若此。人生退不免于寒饿。进不能取尺寸之勋。安可比丈夫哉。桢何公之里中士也。相知特深。故云。而吾又叹徐公知何公非寻常见哉。
　　皇明经世文编卷之二百六十二终
　　●皇明经世文编卷之二百六十三
　　华亭徐孚远闇公　宋征璧尚木　陈子龙卧子　李雯舒章选辑
　　宋存标子建参阅
　　王黄门奏疏（疏）
　　王烨
　　◆疏
　　陈肤见以赞修攘疏
　　○陈肤见以赞修攘疏【制虏】
　　葢天下之事。贵于谋定而济之以实。古豪杰之臣。不动声色。而应猝戡难。常有余力者。由此道也。谋之不定。缓急之间。一失其分。而公事去矣。宜急而缓。则涣散颓弛。无以备不虞、古语有之、旱则资车、水则资舟、以待乏也、况涉河乏舟、登太行乏车乎、宜缓而急。则张遑迫遽。而反乖于事情。有急之形、坐缓之实、则今日攘御之计、恐不能不勤　圣虑耳、以为缓耶、则募兵买粮、内外切责固宜矣、外此有籴通德仓粮之议者、有敛京师蓄产之议者、啧有烦言、何张皇至是耶、此谓有急之形以为急耶、则　皇上严旨以责其治兵矣而司兵柄者、未见兵之所以治、责其备粮矣、而司计者、未见粮之所以备、不理其本而惟末之图、故力虽勤而功愈塞、万一有警、则秋期迫甚、不逞之虏、顾可以空言退耶、此谓坐缓之实、臣等谨以边务之大势、先为　陛下陈之、夫兵也者、气也、故欲治兵、莫先于饱其气、今萎而积弱、气之不扬甚矣、臣等每以虏事询诸缘边之人、率摇手蹙额、谓莫之敢撄、臣等虽甚罢驽、窃笑其说之卑也、夫括虏部而周数之、大约仅二十余万、而以骁悍自怙者惟吉囊与俺答阿不孩二部共七万人、窃据河套、为我门庭之寇耳。其余如亦克罕之荒昏。伯思罕台吉之庸琐。固皆鼠子也。我兵无论外郡。环边关者。四十余万矣。众寡之分。固巳不论。若整我节制之师、驱彼嗜利易骇漫无纪律之虏、一兽负矢百羣皆奔矣、况仗　圣天子之明威以临之哉、将谓虏之犷桀、犹豺虎之不可御、虏信豺虎也、然执豺虎而屠之、食其肉而寝处其皮者、独非人乎哉、葢智勇并用、必非徒勇者之能当也若去秋平定岚石之寇、是又入穽之兽耳、以孤悬之虏深入千里之地、内不知经几岩邑、越几险阻、使阃外有人、纵不能迎敌奋击、以扬我军威、亦必坚壁清野、以销其锋、时出掩击以牵其四掠、候其去而集厚阵以尾之、遣骁骑而左之右之、夜则多鼓钧声以震之或衔枚以袭之、昼则多张旗帜以疑之、或据险以徼之、或闭其泉源牧地以困之、乘其困极而歼之、虏固遗我之获也、乃一筹不展、使得以呼啸跳梁而去、此志士之扼腕而愤懑焉者也。虽然、忘羊而补牢、未为晚也臣等恐牢之敝而羊愈抵逸耳、夫秦晋之民、古所称尚气槩勇力敢决者也、今宜勇而反怯者、有三弊焉、势之分也、法制之束之也、心之携也、何谓势之分、聚数寸之铁以为椎。可以击坚而无缺。引而丈之则弱。坚可以伸之挠之。聚四十万之兵以压虏。鲜不靡者。然环数千里之边分戍之。而聚焉者葢寡矣。及寇之来。则又分某兵于某处按伏。某兵于某处应援。某兵于某处防御。畸零隔越。正所谓小敌之坚。大敌之擒矣。况虏骑之来。无虑数万。而诸将所领仅止三千。虽使孙吴颇牧复生。无可为者。故不为往昔扬琳孔王覇沟之败蔑、则为近日丁璋石湖岭山领之覆没、势则然耳、是葢以窃发之御大举。不知因势变通之过也。窃发之御。兵不得而不分。其防多也大举之御。兵不得而不聚。其势重也。臣等谨按东自柴沟迤逦至灵州以西。无处非套贼窃窥之径。然大举之冲则有二焉、东犯应朔顺圣等处。则大同其冲也。西犯平固环庆等处、则花马池其冲也。大同固为重镇矣。臣等请增戍于高山聚落二堡以为之翼。其次则偏头宁武鴈门之兵。所当搜补焉。花马池近固知所重矣。臣等请以固原总制参游等官移镇彼地。更增戍于安定柳杨二堡以为之翼。其次则定边兴武之兵、所宜整训焉寇东侵则聚重兵于大同以遏其冲。高山聚落之兵应之偏头宁武鴈门之兵又应之。如势重不可支。则宣府左援延绥右援之。寇西犯则聚重兵于花马池以遏其冲安定柳杨之兵应之。定边兴武之兵又应之如不可支则又延绥为左援。而宁夏为右援。若窥延绥则大同花马池之援亦如之。如其深入。则省府之兵。与州邑之民兵。又协应之。不以非我信地而束兵以坐观。不以虏巳出境而返辕以自适。如是则联络之势固矣。不但巳也。虏于一边入□每远徙各边畜牧账房以防我之□贼牵于东。则西兵侦探虏帐之远近虗实而遣死士以捣其巢穴。贼牵于西则东人侦探虏帐之远近虚实。而遣死士以焚荡其种孽产蓄。如是而犄角之势成矣联络可也。设或羽檄纷驰。而延调于戎装之未办。客兵方集。而虏巳掉尾而去。则若之何。是在重总制镇抚之事柄。而使威令信义之素孚。则臂指之使。首尾之应。无不如志矣犄角可也。设或轻重以自扰。缓发而后机。二者皆取败之道也。则若之何。是在冲扰侦探者之赏给。而使之必明必信。则所谓知战之地。知战之日。而我得胜算矣。奇正分合、有定策而无定形翕张运掉、势在我而不在敌、何有于不腆之虏、葢寸寸而守之不若扼其吭之为要、惴惴焉以防其击、固不若批亢捣虗之为得势也、此今日经略之要机也、若以为固原之镇、未可以议迁、而花马池之悬隔、未可以易守、臣等请以往事明之。延绥之兵。昔驻延德而虏横。说者每□余肃敏之失策恐未可也今迁榆林、虏势遏者。正得扼吭之策也。虽然、如法制之束何哉、兵也者。将之利器也。将也者。国家之利器也。今之驭兵以折军之法严诸将领。夫两军相捣。锋镝交加。不死则伤。今禁将领之折军是不欲军之战也乎今之败将。若谓宁拙守。无巧战。一有骁果之将。出边墙数步。则持其后者。得以开边衅议之而何敢言捣贼巢穴耶是不欲将之战也乎夫战之与守。交相为用。言不战而守者。是示怯且损势也。是故有勇兵。无勇将。有勇势。无勇制。率皆迟回顾望。以偷生免罪为得计。养成偷惰欺慢之风。以销缩其肃勃敢勇之气。是犹持太阿惜其锋。禁不击贼也。此犹可言也。至于摩抑顿挫。持将士以一切剪剪之法。使不得摇其手何哉。葢豪杰之士。率有侠气。不可绳捡。故古人见怒蛙则式之。见螳斧欲击则避之、此意可想也。今呼甲冑之士如奴隶。而又舞文弄墨以密其防。欲勇敢之不变为怯弱。不可得也。且今之文士。固将昭轨物引纲维以作法于下者。犹或自越于礼法之外。而乃以剪剪之法。持百死一生之将士。不惟无以作其气亦恐无以服其心也臣等请除寡谋偾军邀功浪战者罔赦。若有虽折军而奋勇克捷。虽出边而具有成算者。悉从宽假以　放其鸷击虎搏之心。除贪残刻军逗遛失机者罔赦。余悉简节疏目治之。无责其成律。无持以　细以长养其投石超距曳乘掉鞅之气。则沿边将士。不战而勇增百倍矣、虽然、又如人心之携贰何、将之与兵、相倚为命者也、故可与之生、可与之死、可与之赴水可与之蹈火、而后可以言战守、是何也、恩之有以结其死心。威之足以制其死命故也。今诸镇之兵。素以忠勇著者。延绥一镇而巳其余不索粮而旅噪。则惮役而狂骇。甚至执主帅加不逞焉。纪纲之不振。义方之不属。至此极矣。为之帅者平居谆谆翕翕以取其欢。犹恐变生不测也。安敢驱之锋镝之间出死力哉。是故一事姑息、煦之如儿子、而彼不以为恩、反疑阻焉、臣等以为是不难、存乎其人耳、宋宗泽之抚杨进。岳飞之抚张用。彼皆剧贼也。皆称干戈与我为仇雠者。一入营劳来。而即戴之为慈父。卒效之死力。况边士世受国恩。寒馁事育之资。皆仰鼻息于我。而上下之义分森然。犹在。孰谓终顽竟不可怀来耶。得若人焉明之以信义。孚之以心腹。有经有纪、不震不慑。则恩之无不感。威之无不畏耳。将歌舞涕洟。喜其来悲其晚矣。若谓积疑巳深。恐不得而威之。臣等则谓无名之惠适以生阻而有恩之威足以招携何则。诚伪之分也。且养战士如蓄猎犬然。终日发纵指示以驰搏狐兔。则精神鼓舞。各尽技能而大有获也。不然则安疲乐怠。惟嗷嗷待食于人。且酿成骄悍之气。搏噬人矣。五代厢军骄甚。动生反侧。而宋祖以一剑治之。遂帖然定者。此明征也。若延绥之兵。独以忠勇着。而独有□于衣食。抑扬劝率之道。似或阙焉。至于治兵备粮。孰不以为至急矣但臣等所谓不理其本而末之图者有说焉。今之议治兵者。清戎募兵二策而巳。以清戎言之。清解虽勤。而逋亡继踵。徒充吏胥之橐。为生民一重扰耳。况风土不谙。甲冑不胜。而无济于用乎。以募兵言之。往年大同之变。葢常召募而罕有应者。纵有之则见伍之军。不敷支给。而新募之兵。将何劳饩耶。此皆不审事实为空谈者也。今之议蓄粮者。不曰京仓挖运。则曰例外发银。言挖运则飞挽之费不赀。而京仓之储有限。言发银。则粟价翔踊。镒为铢用。虽竭帑银以输边。譬之以石填海也。况军士所急需者。茭粟耳。茭粟告罄。积金如山。曷用哉夫然后知汉晁错实边积粟为有见之言。固可务一而两得者也。传曰有人此有土、有土此有财、今边境萧条。沃壤尽弃、人散财匮久矣、何司计者不立根抵久远之图耶、人将谓屯政之坏、由于法之废、臣等则谓必尽宽其法而后屯政可举耳何也、利归于下。则不戒而人情乐于趍。法持于上。则愈严而事体渐以弛。故宽大之政。达人尚焉。而况于荒莽寒瘠之地尤宜施也。臣等闻往乍边帅豪户。垦艺俱广。不惟封其私图。而且便于公粜。不惟大车小负。为庾廪之充。而架梁防护。尤足为旱圉之固锁见者不欲利之遗于下也。小人不知大计每如此于是清屯勘地之疏纷纷焉。今日追屯粮。明日丈屯地。正德初年宁夏之变。以此鼓众怨。而遂欻然起矣。扰之以弗靖。持之以大急。夫然后人情散而地荒。地荒而粮乏。粮乏而人益携。今边民之日就凋瘵且甘心叛为虏用者。其由来岂一日耶。言之至此。诚可惋愤。臣等乞　皇上涣发明诏。沿边壤地。有能佃种者。无论军民。无拘籍贯。无限顷亩。悉与为业。永不征科。其壮夫徤卒。有可耕之力。无可耕之资者。官仍量给种具。三时艺获。仍督令游骑更番廵逻以防剽剠。将官垦艺广者。兼得多蓄死士以护其世业。以壮军威军府有司。但定其疆畔。治其争盗。毋妄生扰害仍敕抚廵等官时加优恤劳问。如此则兵农错布。耕战相协。三年之内。殷殷屯屯。可以平籴于无事之时以劝农。可以优给于有事之日以恤兵事田亩者。皆囷仓。粮不蓄而自充秉耒耜者皆干城兵不募而自足。何此之不为而顾为不得巳燃眉之计、空竭内储。割心腹且无益肢体哉。若谓王制无不税之土。而绳武人不可以弛法也。则膏土茂田。忍捐于奥草之芜没。而固靳于我军我民之播佃生息乎。忍容将领锱铢为军士朘削。而不欲其且战且耕以自食其力乎。若谓悬甑待炊。不啻涸辙之鲋而江西之挽、不及于救也。则挖运发银、一二年间偶一为之以拯其急。若以此为蓄粮之长策则非矣。至于劳来安定。尤在州县亲民之官。时其急艰而周之察其农事之勤惰而劝督之。稽其夫家众寡之数而什伍之。候其蕃殷。然后刍糗之储蓄。民兵之调发。无施不可。而窃发之寇。可不烦官兵而捍御有余力矣。边方州县正官吏缺。择进士之俊茂者铨补、有建是议者、　皇上既俯采之。何铨部之宜行而久不行也。或者谓虏骑之咆哮冲突、则我马辟易矣、虏之弓矢命中、则我兵不可支矣、如之何、臣等谓避所短而用所长。此亦兵家制胜之策也。步不能当骑。骑不能当车。葢冲车奋击。则整而锐。重车列阵。则固而严。闻近年固原等处。造有战车矣。何废而不用乎。臣等读史见宋顺昌之捷。郾城之捷。皆步兵矣、以长刀巨斧。呼踊而进。虏固马不及驱。矢不及发。而溃矣。何不仿而行之。徒专于弓矢之程。况戈矛殳戟神鎗机炮连弩之利器。虏岂有之。而遂谓不可支耶。纵马之不可缺。则茶马盐马点马牧马之制。何尽隳弛。而顾纷纷于买马。责岂无所归耶。况孳蓄之马。虺隤臃肿于江之南北。无济于戎备。而徒为民之巨蠹。是诚不可解也。调马于边。或于近边之苑监。而岁解备用之银于军府。斯兼利于军民矣。臣等见弓矢之造徧天下。每郡计数千金。率为奸胥巨猾之欺冐。而徒以敝弓枉矢应常额。厚取诸民而于戎备无丝缕之益。此又不可解也。军中造器一定之法以岁造之直。悉解军士。听其选士精造。以便给用。兹不可耶。若谓马价弓矢之利。悉归于边。恐稽覆之难。而侵渔之弊滋。此又数米命妇炊之。度非所以语经略之宏规也。前数事者、在　皇上一号令举措之间、惟得人而任之为难耳。方军情之未协。则抚绥训定之为难。方财用之久匮。则济量赢缩之为难。方兵威之久弛。则鼓导振励之为难。可战而战。可守而守。可进而进。可止而止。则应机转化之为难。事变横出。则镇定整裕之为难。自非本之以至诚之德。济之以不匮之才者。鲜能堪此。责以纾君父之忧。故必采天下之公。极天下之选。如宋西北事。委之韩琦范仲淹其人。庶几有成绩乎。若夫兵难遥度、事由中覆、机不容发、疏不时报、则心腹手足之间、脉理之不贯、或有之矣、臣等请战守调集之机。宜先发后闻可乎。军中赏罚生杀之柄。一由彼制可乎。仿便宜署吏之意。文自守廵以下。武自参游以下。悉由专奏易置。如往年杨一清之保举胡经仇金戊等官。疏入即报可乎。仿市租皆输募府之意。赏犒支给。悉由随宜专决。不以铢两稽勘。使不得展布可乎。图远大者无近功。而兵家之胜负无定形。请不急其旦夕之效。而惟责其成功于五年之上下。不问其城堡小战之失利而惟取其军律气势之恢张森肃可乎。拟议贵精。咨访贵广。以礼敦辟名臣俊士足为主帅之师友。以赞军机。如古幕府之开可乎。远近土民有义勇绝伦者。许招致麾下。优其赏给。为军锋之冠。候立战功。奏请补用可乎。此皆　朝廷驭将之大制固非小臣所敢妄议。然　皇上一振宏纲。以洗积习颓弛之弊。以建万亿年永固之图。则推毂之义。固不可以不申。事柄之归。不可以不专且重也。近日有议河套之复者。臣等以为议复河套于今日。诚落落不可几。鲜不指为狂易人矣、但兵也者、势也、弛之则垂趐而委地。振之则动乎九天之上、信得豪杰而委重焉、数年之后、可以俸河南地还之　陛下、不然吾所恃以限隔胡虏者、黄河一带水耳、险为彼据而二千里衍沃之土、使得以畋牧孕育于其间、异日丑类益繁、则骜横益甚、其蠢动将不但今日巳也、奉天意以驱殄骄虏、此固复我故疆、承先烈以固永图、与好大喜功、快心狼望之北者异矣、至于郊埛密迩之遗孽、非我族类、其心必异、不密为之防、而欲倚为缓急之用、井陉之役、夜半之噪何如哉、疾瘢巳发、葢不待征往鉴于刘石之祸也、此实隐忧之宜图、而尤不可轻发以起衅、潜移默夺。要在柄事者之善处耳。若夫卫所徧天下、而系兵籍者、皆佣贩之夫、将领承世袭、而司军政者、率裙屐之子、我武之不扬、不止边疆巳也、乞大赐振整、自两京以至郡县之兵、一体训练以备不虞、则克诘戎兵、固隆古制治保邦之所急务也、臣等犹有说焉、急治其标、故不得巳而投攻伐之剂然保和荣卫为元气之护、良医恒吃紧焉、夷狄其标也、民其本也、急于攘御之策、而忘其辑宁之治、饥凶之谓何、而催逋之使、扬镳兢驰于宇内、征督不巳、继之棰楚、棰楚不巳、继之械系、有司承望以苛急里胥夤缘以肆奸、民之骚扰、不更甚乎、周书有之、用顾畏于民碞、是独不宜深长思乎、臣等进此犹有说焉、董正治官、乃肆征弗庭之本、故折冲千里之威、常在樽爼间也、今小大臣工、果能精白一心、罄竭忠悃以仰承　圣德否乎、乞　皇上严加戒饬、俾自今伊始、义利必明、而廉隅之无阙、好恶必公、而贤否之不淆、切主忧臣辱之义、而靖恭以匪懈、知本固邦宁之训、而保爱以勿伤、庶内治修、而外攘之功、不难于举矣、
　　皇明经世文编卷之二百六十三终
　　●皇明经世文编卷之二百六十四
　　华亭徐孚远闇公　陈子龙卧子　宋存标子建　宋征璧尚木选辑
　　夏完德在明参较
　　王遵岩文集（记　序　碑）
　　王慎中
　　◆记
　　海上平寇记
　　盐政刻石记
　　漳州府重修虎渡桥记
　　○海上平寇记【海寇】
　　俞公名将此其小试也守备汀漳俞君志辅、被服进趋、退然儒生也、瞻视在鞞芾之间、言若不能出口、温慈欵悫、望之知其有仁义之容、然而桴鼓鸣于侧、矢石交乎前、疾雷飘风、迅急而倏忽、大之有胜败之数、而小之有死生之形、士皆掉魂摇魄、前却而沮丧、君顾意喜色壮、张杨矜奋、重英之矛、七注之甲、鸷鸟举而虎虎怒、杀人如麻、目睫曾不为之一瞬、是何其猛厉孔武也、是时漳州海寇张甚、有司以为忧、督府撽君捕之、君提兵不数百。航海索贼。旬日遇焉。与战海上败之。获六十艘俘百八十余人。其自投于水者称是。贼行海上数十年无此衄矣由有此海。所为开寨置帅。以弹制非常者。费巨而员多。然提兵逐贼。成数十年未有之捷。乃独在君。而君又非有责于海者也。亦可谓难矣。余观昔之善为将而能多取胜者。皆用素治之兵。训练齐而约束明。非徒其志意信而巳。其耳目亦且习于旌旐之色。而挥之使进退则不乱。熟于锺鼓之节。而奏之使作止则不惑。又当有以丰给而厚享之。椎牛击豕。酾酒成池。餍其口腹之所取欲。遂气间而思自决于一鬪以为効。如马饱于枥。嘶鸣腾踏。而欲奋。然后可用。君所提数百之兵。率召募新集。形貌不相识。宁独训练不夙。约束不预而已。其于服属之分犹未明也君又穷空。家无余财。卒未练而赏末充用之亦殊事所为市牛酒买梁粟以恣士之所嗜不能具也。徒以一身卒先士卒。共食糗糒、触犯炎风。冲冐巨浪。日或不再食。以与贼格。而竟以取胜。君诚何术而得人之易致効之速如此予知之矣。用未早教之兵。而能尽其力者。以义气作之而巳。用未厚养之兵。而能鼓其勇者。以诚心结之而巳。予方欲以是问君。而玄锺所千户某等来、乞文勒君之伐、辄书此以与之、君其毋以余为儒者。而好揣言兵意云。君之功在濒海数郡、而玄锺所独欲书之者、君所获贼在玄锺境内、其调发舟兵诸费多出其境、而君靖廉不扰、以故其人尤德之尔、君名大猷、志辅其字、以武举推用为今官、
　　○盐政刻石记【塩政】
　　榷天下之盐、以资财计、其法至本朝周尽简便矣、而闽中之法尤为便、闽中有八郡耳下四郡皆濒海。盐所从产。其得以法行盐于其地者上四郡也行法之地。法不行则盐不售。盐不售则商不通。商不通则课为之亏。而财计匮乏之病。必及于国。故必有禁戒之令。侦捕之科。以绝民间之私行者。而以法行鬻之盐。始得不滞。而其所从产之方非法之所行也于令甲未尝设为禁戒。而侦捕吏兵。自以徼候非常。不为鹾政置也。今乃不用于徼候。而每以其侦捕之威。施于鬻盐者。舟牛之任载。匹夫匹妇之负担。往往皆见执拘。指暴横吏如见民愚不习于法不知其所鬻之不当得执而骇于吏兵辄出财赂之而后得免其不能具赂。则弃其所任载负担以去。而以盐与吏兵耳。夫所谓缘法为虐者。犹有禁戒之令。直与轻重多寡之间托倚以为低昂如于法不得以舟载者。而讥及乎牛任。不得以牛任者。而讥及乎人荷。虽其作奸起暴。尚寄于可援之条是也。今盐之所转徙。水浮则用舟楫。陆行则引牛马。而匹妇匹夫之负担。不能以讥。于此乎产。于此乎鬻。第转之于漳漉荒卤之滨。而致之市落山谷。亦何以异乎蔬果谷粟之行于民间而鬻此者。空以鹾名。横被讥求。是下自为法也。民苦此久矣、比者余柏坡公、以按察佥事分廵是邦、戢横刷奸、聪明旁烛、而司徒新山顾公、以重德高年、为一方蓍蔡、部使者至郡、其礼其庐、以咨政俗之得失。顾公乃以民之苦为告、余公为慨然出禁、于是载任负贩之家。晓然知其所鬻之物之不当得执。无畏于讥求侦捕。吏兵亦洒然濯去昔日为暴之心。而无所觊于此也。巳而方西川公来为郡、晋江邑侯朱肃庵君亦继至、敬事爱民、推行尤慎、于是盐之鬻于民间。无异菓蔬谷粟之通行流布。而无所害。此盐转徙、必习于新桥浯溪之渡、近渡居民、常资以为生、其党王宪遶罗德静、甚私司徒公之德、群来涕泣以请曰、顾公巳矣、吾等不忍忘、相与尸祝之于家、而尤愿一言以记于石、借法为奸其事多有良用慨然政俗安玩之久事之不出于法而为民病者葢多矣为使者有如余公。为士夫者有如顾公。告焉必以忠。听焉而决行。推此以及于他民。犹有病者鲜矣。兹事之细不足记而使者与士夫相与尽心于民。有可书者。日改月新、兹禁将有不复知者、暴行又作、则此石之记、尚若司徒公之存、而谆谆乎其言之也。予鄙不敢任政俗得失之论、问而不对者有矣、其可以不问而告乎、其为此记、葢嫌于为不问之告、而乡人思司徒公之情、不可但巳也、于是乎书、
　　○漳州府重修虎渡桥记【漳州修桥】
　　漳州之有虎渡桥、宋绍熙郡守赵伯逷为之、而代木以石、则始于待制庄夏假守之时、而集英修撰李韶复修之、是为嘉熙改元之年、宋于是时。境土弥蹙。疆场兵事日滋。出财用竭于内。为郡者顾能兴此于空匮扰攘之中。虽其事为勤乎民。然犹谓之未知所急也。我明有天下。尝安辑闲暇者。有司宜有余力以及乎民政。百八十余年之间。葢修者数焉。余固怪夫宋人当时之绌。能举大役。成巨绩以俟千百年之远。入我明而诸公先后为郡。以一方全盛之力。修前人之所巳成。至于屡修屡圯。不及二百年。修者八举。而犹有今日之圯。以待贤守丞协谋为之。而后民得以不病于往来。岂非作者之人。发谋审而致法详。果于以身任责取财会费。必出于羡足。以盈其始虑之所营度。而期于有成。而因旧举事者。务在便文养誉。计用常不足耶。然洪武正统间之举。固巳闻于朝。而其后亦尝以请于部使者监司。其取财会费。宜亦不为少矣。亦其习于安辑闲暇、戒徒庀工之际、有以容其苟且之政而然与、如龙南罔之为此、第因民之以事至庭者、揆其情、犹可以勿致其罪、乃戒之使出财以役于官、又勉使自视其役、朴抶呼召之苛无所用、而苟且亦不得容、利兴于下、而取财会费之议不及于上可谓作事简而成功速矣、闽于幅员之数。最为遐阻。漳州又当闽之穷处。方汉开郡。闽中徙其众江淮。一时之俗。犹安陋守险。不乐通中国。及唐而声名物采未大起。山断水绝而艰于行由亦其势然也至宋而文明繁富之风。视中州有加焉。轨迹达于四方。若辐辏川赴。桥梁之功。继断接绝。于斯为盛。然宋之有国南北分裂。绍兴以后。世巳季矣。轨迹所至以淮邓之间为邠翔桥之利于人。其功尤近而狭。彼其竭力于空匮扰攘之中。而为此者。若以俟夫今日之盛。固有数存焉。而非偶然也。桥之作修祗为有司守境急民之政。而因国势之尊盛以博其利而着广远之功。桥固莫之能为。而亦非勤于职事者谋之所及。龙君之举、适遭乎斯时、诚非偶然也、是时卢玉田君为守、能执大体以先有司、不沮其僚之议、咨计决议而喜其成功、龙君以谏臣出丞郡、不为蹇傲自抗、以偷便养高、而尽心于事如此、皆非今日所能为、于是郡倅陆君体仁、谢君尚志、节推李君日森、乐观其长之贤、克叶于政、佥来乞文、故为之书、使归刻石而立诸桥亭以诏来者、
　　◆序
　　胡公平寇奏议序
　　○胡公平寇奏议序【平寇】
　　嗟乎、天之于民、孰谓果不仁哉、以比岁吴越之寇观之、山原厌人之肉、川谷流人之血、万室之邑、千家之聚、生育长养于其中、华膴繁盛、一旦荡为丘墟者、不知其几、彼苍然者、是果何心、其亦不仁甚矣、然御乱之材。巳生于其时。如中丞默林胡公者。卒能为东南定数岁之乱。葢天所预拟以待今日。非无意而生斯人也。孰谓果不仁哉。人知胡公成公之伟。而不知皇矣明明之顾、睠然有属、公特代天以逭其终不忍斩绝民命之责耳、人物盛衰消息之数、天亦有所不能违、惟其生才以拟其后、为可见其心、而胜人之力、亦卒有定矣、予之论如此、而友人宰仁和许君子衡以所刻公平寇诸疏示余山中、且曰、必得一言序之、夫兵之为术。倏阳忽阴。出幽入明动于天上而泯其运之枢。发于地中。而闭其往之门当其决几于心。而授筭以行。虽腹心爪牙之士奔走踪指之下。不能自爱其力。而亦不测其所示之方。葢其谋之而得。为之而成。至于计俘执讯之日。见其得之成之之效。而其所以谋之为之之神。在公尚不能自言。况于奏报章疏仰有祈严威睿之体。而下有牵制格例之文。循守宪牒。迁就吏议。非但嫌于自叙功庸。其心有所不敢尽而用司存复逆之式。以发挥操纵张弛之机权。于词亦有所穷而不得骋。胡公之成功大抵在于用间而用间不可以明言此论其大者且夫用间出饵合于古之所谓奇者妙用长策正在于此而最为吏议之所抵牾又焉得形容其彷佛耶后有欲窥公善师之策。而求观于斯刻。恐无以异于诸边帅阃凯捷之章。而亦安能知公今日得之成之之神如此哉。故以文帝之世。宽法弛禁。号为神明之朝。而魏尚上功幕府。级少不合。卒格于吏而上不能知也。奏报之艰非徒今日患之矣赵充国老将知兵。其在金城图上方略。所陈便宜。尚涉聩闷不发人意帝下其策公卿。是非者半。固意见之异亦兵胜之术书之于简有不尽明也惟其深忠远虑。主于为国立长久之利。不急边功。不狥廷议为有古名将之风。后人犹得因其言而知之。观斯刻者。其尚别有以求之庶几得公出谋发虑之一二乎士君子当事成功。世多目以临职黾勉。因时乘便。偶然致之而巳。英雄豪杰之士。见远知微。而绝群之气。鹰举虎视。巳与凡人逈别。顾庸庸不能识之耳。素养前讲、无事而常为有事之备、遇险而奇见、应变而智出、岂偶然哉、闻公早岁即留意于兵。在台时方国家闲暇。仕者多以丰豫为乐。公独有隐忧预计。今日之功。信非偶然致之而巳。公尝于衡岳武当山中逢异人、所授语皆秘要、谓公当以百险中立功取名、予得之荆川先生云、当不谬也、予谓公之生、乃天所拟以待今日之变、岂虚言哉、故书以遗许君、使刻之为奏议序、
　　◆碑
　　龟河水利颂德碑
　　肤功遗爱碑
　　○龟河水利颂德碑【水利】
　　邑东南乡之田。皆仰水于湖。其浸巨而灌博者。龟湖为最。环湖而庐且万家支村析聚。栉比袵联。总其乡之名曰龟湖。葢以湖名其乡也。宝葢金鞍玉屏诸山之水。酾为四溪。流入于湖。濒湖仰水之田。度万余亩。民蒙其利而不能知其始所由作。惟畜泄之节。淤决之禁昈列科条。谓之塘规者。知其始于宋蔡忠惠公襄守泉时所留也号湖以塘。葢邑俗方言云。湖水之利于田若是博。故有堤以捍海。堰以陻潦。坊以潴止。庸以宣流。而啮淫溃泆之害。必有资于人力。岁治月修。然后无害。水庸之启闭。有惰以妨时。有奸以病众。而豪右之侵争。狂狡之盗诡。皆所以为湖之患。其具不得不出于政刑。所谓规者实于是取之。由宋至今殆五百年。守陂之夫虽具而官弗予直。故守者常怠而废事。民以请于前守方公克、视篆节推袁公世荣、议协于民、为请于部使者、既许而二公去、莫之行也、属南衡童公来守郡、以事行治属问民利病、而龟湖首及焉、民方欲言、公顾就而问之、于是有以前议得请为言者、公即符下晋江无留牍、又尽民之所言翻牍、得为所增议塘规二十九条、行之其乡、公善以宽硕接其民、使乐于有为、不待挞罚而相诫以十禁、其勤也、无斗酒尺帛之劳而自劝、湖以无患、比岁荐登、田入羡倍、粟溢他乡、人皆以侯之福我也、相与伐石勒公之德、且期以申敕是规之详于不废也、观古治民之吏、以循良见称、其善非一、而水利之兴修为最邺之白渠、蜀之离堆、楚之芍陂、越之鉴湖、尤其著者也、作者非不欲为无穷之利。而修复之功。每有待于后人。葢民庶乖分。世祀迁易。则弊萌蠹穴。伏于其间如芍陂作于孙叔敖。至何武邓艾刘颂魏欣赵轨。历数世皆以有功于陂。为民所记。而马臻孟顗。尤有记于越。以鉴湖之功也。观其所为。如伐木通榛。以纳众流。增辟水门。益广灌溉。计功受分。使大小戮力。与夫禁民壅湖为田。立水约以裁贪争。皆于续规脗合。葢古今异便而水利兴修之宜不越此也斯规之有裨于湖、而不足恃以不废、法固有待乎人者、故予特为记之、非徒副民之请、以述童侯之德、将以遗后之为政者于无穷云、
　　○肤功遗爱碑【遗爱】
　　蒋维业、刘伯需、踵门见予、衣屦菲陋、貌俚而视野、予不知其何为来、卒然言曰、将有请、予怪问之曰、吾漳州龙溪大地里人也。岩栖而陇耨。作息在溪壑之间。以其幽昧荒阻。居之西圉常患盗焉。苦之而不能御是岁八月、汀漳守备俞公、以督府之檄来徼盗、尽得之、吾等不忘其功、将勒之石、予曰、守备逐盗而得盗职也若何石焉、曰、吾等深有不可忘者。不独以得盗也。此言官兵之害甚于盗贼往往如此可为切齿也凡盗之攻夺吾聚落避之犹有可免哀之犹有可丐而吏士之逐盗至者进无可丐之门退无可避之路甚哉其莫之哀而不得也故未尝有得盗之功。不重以播民之处。今俞守备之至吾地。禁戒肃而约束明。卒无敢喧于闾。吾安吾土而治吾耨。作息循旦暮之候。而不知兵之在吾境。老稚嬉游以阅俘馘之过而无变容惊巳之虞俞君之□士肃如是故能所向有功畜之字于埘者可数而。葵之在园者茎叶无所损。老诏其少。尊语其卑。不图生身以来。获蒙此幸。壸飡斗酒之馈。却而不尝。山织野茧之所治。又不敢以献。相与郁而不鬯。谋所以报之。其术无繇。是以敢冐然而来请也。二人者田野之人也。其言质而悫。予怪其知不忘俞公之德。而又知来请予之文。孰谓野人而不知礼哉。孰谓野人而不知好义哉吾何说以辞之哉、遂次其语以之、因名其石曰、肤功遗爱、使归镌之、以旌俞君之伐、以不孤二人之勤、而慰大地里人之意、俞君名大猷、字志辅、以泉州卫百户、由武举历升为汀漳守备、署都指挥佥事、
　　皇明经世文编卷之二百六十四终
　　●皇明经世文编卷之二百六十五
　　华亭徐孚远闇公　宋征璧尚木　陈子龙卧子　李雯舒章选辑
　　顾开雍伟南参阅
　　胡少保奏疏一（疏）
　　胡宗宪
　　◆疏
　　题为陈愚见以裨边务事疏
　　题为献愚忠以裨国计事疏
　　○题为陈愚见以裨边务事疏【边务】
　　臣切惟京师。天下之根本。居庸等关。京师之门户。宣大两镇。京师之藩蔽。藩蔽厚。则门户坚。门户坚。则根本固。况　祖宗陵寝、密迩居庸、则今日九边之镇。莫重于宣大矣宣府连遭虏患、大同近亦失事、地方屡经残破、黠虏不时窥伺、则今日九边之事。莫急于宣大矣。臣以庸愚、谬膺　明命、出按两镇、入境之后、周谘博访、颇得其槩、虽弊端不一、然其为疆场之蟊贼。军旅之膏肓者。则在于边臣贪佞。法令纵弛。刍粮匮乏。兵马单弱。士气不振。此数者其尤也。非大有以振励而鼓舞之。则将至于不可收拾者矣。若夫攻守之具、器械之备、并堡之宜、此在各该镇廵等官、随机应变、着实举行臣不敢一一烦渎　天听、谨掇其事体重大、非臣子所敢专擅者、条为八事、上尘　圣览、伏乞早赐施行、
　　计开
　　一重科条以肃将领、臣闻罚太轻、则人轻犯令必严则人知畏、迩年以来、沿边将士、骄悍成习、元帅之令。不行于偏裨。偏裨之令。不行于将校。将挍之令。不行于士卒。此皆臣所亲历而目击者也。夫廉则生威。欲则不刚。故必有抚绥之将。而后有节制之兵。今之边将。半是债帅。克军以自肥。欲武弁之不贪又必先清督抚本兵而后可有贿者升赏无贿者谪罚虽严刑以禁其贪不可得也剥下以奉上。既有豺狼无厌之心。必成猫鼠同眠之势。猾军悍卒。动辄挟制。平时法令既不能行。临敌指挥。焉得如意。自非重立科条。申明禁例。则不能以挽颓风而袪积弊也。昔者孟献子曰、与其有聚敛之臣。宁有盗臣、是聚敛之为害。甚于盗也。夫聚敛云者。以奉公也。而顾盗之不如。则私巳者又可知矣。臣伏读问刑条例、屡年所该载者、惟监守盗沿边钱粮及运官索要运军财物二款、最为严重、只今犯者颇少。人咸赖之。臣愚以为暗盗于仓库明夺于军士又何以异边军征戍之苦与运军般兑之劳殆更有加臣欲自今沿边将领等官。但有扣减军士衣粮马价入巳者。俱照监守自盗沿边钱粮事例行。科敛军士财物入巳者。俱照科索运军事例行。则将官皆知畏法。而贪黩之风自息。弱者得以安生。强者亦难挟制矣。昔我　太祖高皇帝御制大诰武臣一序。专以将官苦害军士。丁宁戒谕。千有余言。我　皇上继统以来。屡申禁令。以警贪残。夫何习染既久。闲之惟艰。科克之害边方尤甚。昔年廵抚陕西都御史翁万达等、愤边将周继勋之贪婪、亦尝查比运官科索之例上请、伏蒙　皇上特赐俞允、但未着为定例。仍要奏请定夺。所以问刑衙门。四五年来。未见比引。伏乞　敕下刑部等衙门。将臣前比二例。再加详议。倘或可行。乞着为令。以便遵守。伏乞　圣明裁定。
　　一申军法以严部伍、臣闻兵法曰、爱而不能令、厚而不能使、乱而不能治、譬如骄子、不可用也、又曰、有制之兵、无能之将、不可以败、无制之兵、有能之将、不可以胜、昔吕蒙斩覆铠之卒。而军中肃然。光弼取退奔之首。遂致克捷。自古未有法令不行。而能决胜者也。臣前谓士卒之骄悍。由于将领之贪黩。此探本论也。使法例严矣。将领廉矣。而士卒犹有不用命者。此则怙强稔恶之流刑戮不加纪律废矣。臣观迩年失事将官、节奉　钦依拏解来京、处以重典、诚得御将之权矣、而军旗之强悖奸猾。不顾主将者自若也。虽尝申明军法、　敕下总兵官凡军士临阵退缩、及逗遛不进者、许其径自斩首、亦云严矣、近来边将临敌、士卒望尘而溃、曷尝见总兵官显诛一人哉。彼士卒者习知进则必死。退则必生。亦何苦舍生而求死也。所以然者。将官数易。上下异欲。平居无事。威令既不能行。临敌仓皇。军法又焉所施。昔孙武斩宫嫔而破楚。穰苴诛庄贾而走燕。皆令行有素也。臣愚以为宜申明条格。凡操练调遣。屯戍按伏。但有不遵约束者俱许军法从事。则部伍严肃。军容整齐。威声既着于平时。号令必行于临敌矣。及照宣大二镇副总参游各将所部分屯要害、今前例所及、止于总兵、使其聚于一处。则总兵之令。可以兼及。古者一伍之内有退缩即伍长可斩岂必取旨大将今既分布各路遇敌即战。事在呼吸。焉能动禀大将以行军法哉臣愚以为副总参游。亦宜斟酌轻重。量假威权。方克有济。其间假公法以报私怨。恣刑杀以作威虐。亦容臣等核实参奏。重加处治。如此则法行无私。军行有律矣。
　　一复额兵以裕战守、臣闻战守一道也。必有可战之实。而后守可固。必有可据之地。而后战可施。总督翁万达尝上言曰、三关之兵。以守为战。宣大之兵。以战为守。此不易之见也。今边墙已筑。有可据之地矣。而卒为虏所侵犯者。无可战之实也。且以宣府一镇言之、原额之兵、十有二万、今所存者、仅及其半、加以老弱不堪、继之连岁损折、其能出战者、不过二万而已、虏之大举。动号十余万计。声东击西。乌散云集。边城千里。处处宜备。备多。则。势。分。列营摆边。久暴于外久暴则气惰。我散守于千里之边。彼并力于一隅之地。我以久劳之卒。彼乘方张之势。迅如疾雷。不及掩耳。比及举炮明烽。虏已溃墙入境。我虽调集游兵。然势既析于分布。力必寡于并御。东西策应。顾此失彼。军士既出摆守。各堡。悉皆空虗。风驰电扫。无不摧破。加以将领非人。观望畏缩。往云如蹈无人之境。今则真入无人之境矣。臣愚以为不复原额之兵。不立更戍之法。欲求边鄙之有宁岁。不可得也。然招募则费多、清勾则期缓、兹欲尽复原额、势亦有所不能、臣之、愚见、以为各路之兵。岁止调遣防秋。今黠虏出没无常。四时皆当堤备。纵不能尽复原额之兵。亦当增如防秋之数。则三时有警。俱可捍御。士卒既增。更戍可行。分班出入。以节其劳。出者守墙。入者守堡。庶几师徒不至久暴。内地不至虗尽矣。然此特救夫目前之急耳。若欲为久安万全之计。则非尽复额兵不可也。唐北边诸镇各拥众数十万夫国家边戍比之前代已为极少。葢西北之虏、自我　太祖　成祖驱犂之后。穷荒余魄。所存无几。是以九边戍卒。所须不过四十万。今生聚既蕃。侵噬渐近。迩闻俺答不孩东婚三卫、西和套虏、黄毛诸部、悉皆兼并、中国俘民、尽为先驱、控弦之士、四十余万、比之永乐宣德间、葢百倍其盛矣、夫胡虏日盛。戍兵日减。此臣所以不能无忧也。今四海雍熙、百姓大和、诚比隆乎尧舜之世矣、惟兹北虏、志效三苗、尚阻声教、臣愚以为当大破常格。蓄聚财力。以制御此虏。未为失策也。
　　一清牧地以裨戎政、臣闻王政莫大于兵军政莫急于马。我　祖宗远鉴前代。两京边镇。既设太仆苑马等寺以掌之。又置各处草场以养之内外相资远近相望诚强兵之要务。攘夷之大计也。臣闻　先朝京营草场被人侵占。其时差官勘踏。虽　皇庄与亲王庄地亦皆退出牧马　祖宗之意渊乎深哉。夫何迩年以来。人心玩愒。复恣侵渔。臣未暇悉举、姑以宣府一镇言之、　国初于镇城西门外。并黄羊山。及各驿卫所堡口等处。设立牧马草场八十四处。内除西门草场周围三十八里。黄羊山周围六十里。万全左卫洋河滩东西长五里。南北二里。东关驿西南坡东西长四里。南北二里。雕鹗浩岭共周围一万二千八百三十余步。筭该地二十万七千一百八十亩。宣府驿等处共地三十七万八千五百四十亩。二项通共该地五十八万五千七百二十一亩。俱邻城近河。水草繁茂故本镇之马。一至四五月之间。官不给料。俱令下场牧放。至成化弘治年间。如能成田尚可得粟但恐侵占而复荒弃耳西门草场。俱被官军舍余人等。悉皆侵占。开成水旱等田。冒报起科。以至孳牧无地。耗损渐多。时该廵抚都御史马中锡题奉　钦依、除将水地沮洳不堪牧马者、召人佃种、上纳稻米外、其余地土。尽退还官。朦胧起科粮米。亦行除豁。立界以昭防。刻碑以垂久。此　先朝弘远之矢见也。而黄羊山等处。尚未之及。此抚臣未究之志也迩年承平日久。法禁渐隳。兼以军士连岁修工摆边。无暇牧采各处膏腴之地。水草场茂者。俱为武弁世室。奸顽军舍。恣行侵占。冒报起科。止余斥卤不毛之土。偏僻窵远之处。仅存一二。而豆料之不给。如故。是以野无寸草。家乏斗料。马之倒损者。岁逾千计草场不复则国家虽日发兵部之银时兑太仆之马亦无补也夫以枵腹之军。乘立骨之马。而欲与强番劲骑争衡。臣固知其不能矣。是岂不为之寒心哉。臣愚伏乞　皇上　敕下该部。移咨该镇廵抚都御史。查照前都御史马中锡所奏事宜。分投差委廉正官员逐一查勘明白。除卑下水田不堪牧放者。照前召佃起科外。其余平衍之地。悉令退出还官、凡侵占一顷以下。止是量追籽粒。二顷以上。仍罚马一匹。四顷以上。每加一倍。其抗违不服者。俱照先年侵占京营草场事例。应拏问者拿问。应参奏者参奏。从重究治。若有畏法自首者。免其应得罪名。其原立界至。沟之塞者浚之。堆之平者筑之。树之拔者植之。石之毁者立之。事完之日。将前查勘过地上。要见原额若干。侵占若干。水田若干。见在若干。逐一查明。造册奏缴。复申明前例。以后但有犯者。决不轻贷。俱着为令。廵按御史每岁差官廵视。以防侵渔。其廵抚都御史但有畏懦无为。始则不能清查。继则莫克修举者。亦容臣院据实参劾庶几豪强敛迹。牧地永存。马无顿踣之虞。兵有日强之势矣。今日边务。莫要于此。
　　一修边政以实军储。臣惟足兵非难。足食为难足食之道。莫善于屯田。莫急于塩法。迩年因边事孔棘。诸臣屡有建白。其间虽各有所见。然塩法之弊则惟前山西副使胡松安边之疏。及去夏兵部所题防秋事宜为独详。见存该部案卷可考。臣不复多赘、其大要不过革余盐折价之例。杜势豪请托之端。禁土人之负骗。止官商之交通。四者而巳。非有掣肘难行之事、迂阔不经之谈、是在我　皇上断而行之、一转移之顷耳、若夫屯田一事。其弊巳久。往岁议者。皆以为卒难举行然尚有可诿者。谓其邻豺狼之窖。无封疆之固。昼则荷戈而耕。夜则倚烽而觇。日有剽害之虑。永无休暇之娱。故屯卒迯亡。地弃不耕也。今则边墙巳筑。烽堠巳明。虏非大举。不能深入。此千载一时。机不可失。释今不为修复。是终无可复之期矣。今之议者。见有言及屯田。即便指为迂阔。臣愚以为文武之政。待人而举。井田之法。废巳千载。宋儒张氏。犹慨然有复古之志。况屯田之政。乃我　祖宗之成法。版籍可稽、地亩见在。先抚臣叶盛行之宣府而有成绩。今提督御史杨守谦营之偏关。亦颇就绪。由此观之。天下固无不可为之事也。伏乞　敕下廵抚衙门查访施行。宽之岁月以要其成。擢之崇阶以彰其绩。则边政修举。军储充实矣。
　　一募勇敢以作士气、臣闻一国无皆勇之将。三军无皆勇之士。故必广募枭雄以为选锋。多方鼓舞以振兵灵。往岁　陛下愤北虏之骄横、征书四出、时则有王邦直辈、应募而至。此辈如李陵之剑客魏武之虎士虽非兵法所重然军中实不可少皆能力扼虎。射命中。士气一振。其后邦直战没。议者遂以此辈为无益而不讲。臣每窃叹。谓因噎而废食也。夫大将用人。如匠之用木随材器使则各适于用而不伤昔光武以贾复轻敌。不使别将。汉武以李广数奇。不令当单于。此皆善于用人者也邦直固贾复之流也而乃使之独当一处此其所以败尔是果勇敢之不可用乎。臣入境以来。但见城堡空虗。邑里萧条。民畏积威而无固志。士遭屡挫而罔鬬心。一闻敌风。慑骇夺气。宣府一镇、殆为尤甚议者往往谓云中上谷。精兵所产。无暇旁求。殊不知宣府自虞台鹞岭丧败之后。士气销沮。加以去岁江瀚董旸之没。惊魂未定。今之上谷。非昔日之上谷也。而议者犹欲以寻常处之。此臣之所未解也。昔晋马隆征凉州。自请募勇士三千人。无问所从来。率之以行。佥曰六军既众。州郡兵多。直当用之。不宜横设赏募。以乱常典。晋武独违众议。遂平凉州此选锋之效也夫奇才绝技地不多产广求博访然后可得伏乞　皇上敕下兵部、移咨山东西北直隶等处、廵抚衙门转督各该兵备道。广为招募。无问军民诸色人等、及先年近日立功缘事充军罢职等项将官。但有才力出众。骑射绝伦者。不拘名数多寡。俱限六月以前。各给文引路费前赴总督军门听用。又于主客兵中精选艺勇超绝者。与之相配。专置一营。号曰冲锋。又于其中选一谋勇素着。老成持重者为之帅。优其廪养其气。此为奇兵勿令轻用遇有紧急则大将统兵与之犄角相机投隙或昼冲其锋。或夜刼其营专主破陈不论首功贼退之后。冲锋破敌者为上。随后斩首者次之。果有奇勋。重加升赏。有罪将官。悉皆赦宥。如此臣知两镇之士。素负刚劲。气虽暂馁。志亦不衰彼见夺其首赏必耻出其下风亦将奋勇赴敌之恐后矣兵法曰。激水之极。至于漂石者。势也。夫水至弱。而尚可激。况燕赵之士。有不可以势激而气鼓之乎。
　　一广招徕以杀虏势、臣闻虏寇之入境也。鸱张乌合。动号十万。然其间真为彼之种类。劲悍难当者。纔十之四五耳。余皆吾中国之赤子也。葢以昔年大同叛卒。转相诳诱。近日两镇军民。累被俘囚。一受驾驭。皆成勍敌。或为之向导。或为之探听。我中虗实情状。山川险隘。虏俱备谙。用中国之人以攻中国是虏中长策近东奴亦然是我不能以夷狄攻夷狄。而彼能用中国攻中国。事体倒置。一至于此。然所以致此者。岂无其故哉。夫怀乡土。思父母。凡有血气。孰无是心良由往岁奏带倚势之人。及边将贪利之徒。敢于杀降以冒功。夺财以肥巳。遂使百死一生之人。适为狼贪虎噬之资。沿边军民。目击其祸。新掠之众。悉皆惩创。绝归顺之念。坚从敌之心。身没异域而不悔也。近年言官屡有建白、赖我　皇上严行戒饬、痛加诛罚、杀降之弊、迩亦少革、臣入境以来、见守边将士、于虏中迯回人口、日有伴送者、臣等各加犒赏。厚为抚恤。然皆一二人。或三五人而止耳。未见有百十成羣。相率来归者。臣诣其故于降人。皆云弱者畏彼之威。不敢相偶语。其强者。皆以从彼多年。曾行刼掠。恐　朝廷不之赦。臣又询之各堡被围之民。皆云往岁攻堡时。内中半是山西及本处人。间有识面者。呼之使降。则曰官军要杀我。复谕之曰。有大帅张主。谁敢杀你。又应曰。不知　朝廷肯赦我否。此语与迯回人口所言大畧相同。臣愚以为此等事体。至重至大。非区区边方二三臣子所能诱也。伏愿　皇上敕下总督大臣。大建招降之旗。凡沿边墩台。及各处城堡。皆给一面。以备缓急招纳。其归顺之人。但有能设计倡谋。擒斩酋首来献者。破格升赏。其余招降事宜。俱查照嘉靖二十二年兵部题奉　钦依事例施行。则贼势自孤而虏中情状反为我得既免向导之患又获间谍之利矣
　　一饬帅臣以革弊习。臣惟九边之地。如同血脉。宣大二镇。尤为唇齿。必同寅恊恭。一心一德。如长山之蛇。首尾相应。庶几力并势合。可以御侮。迩年以来。两镇帅臣。不闻奉公奉　国之忠。专为自谋自保之计。乏同舟共济之义。有邻国为壑之心。此葢狝猴移砾之故智。而岂元戎寄阃之大义哉。买虏嫁祸一城一堡皆然九边惟宣大为甚至于一镇之中。又分尔我。副总参游。防秋之际。各承调遣。分守地方。此专论信地而不责应援之故也但幸本境无事不肯互相应援按兵观望。直视其死是以气势愈分。兵力愈弱。覆败相仍。良由此耳。此风不禁。其弊曷有穷乎。伏乞　皇上敕下总督衙门痛谕各该将官。自今以后。务秉至公。毋□离心离德。自分尔我。私通赂遗。嫁祸他人。以坏边事。但有蹈袭遗奸。踵行故智者。许总督及各衙门参奏重治。仍行各边将领一体遵依。则间隙不生。气势自合。黠虏无所售其奸矣。伏乞　圣裁
　　○题为献愚忠以裨国计事疏【国计】
　　臣闻夷狄之为中国患、自古有之、虽二帝三王之世、汉唐全盛之时、皆不能免顾吾所以自治自强者何如尔、葢天下之事。不有所激。不足以作豪杰之气不有所鉴不能以定万全之谋。臣敢昧死为　陛下陈之越自大宁内徙、三卫外藩、百余年来、蓟镇稍宁、议者遂以三卫为足恃、因循苟简、武备废弛、京营之兵亦恃九边有守、日玩月愒、以至于此然既往不可追则在今日所以鉴往事而图将来者、可但巳乎、所谓鉴事以图将来者。早定本兵之选以慎枢机。一也。严立占役之科以诘营兵。二也增蓟州之戍而设险以固边。三也选守令之贤而抚民以集事。四也。处招募之兵以倡勇敢。五也。集天下之财以助军需。六也。立赏格以广间谍。七也。信赏罚以作士气。八也。夫　国家当承平日久之际、人不知兵、兹欲一举而振作之其说固多、然大要不出此八者、此臣所谓自治自强之术也、夫本兵之任、至重至大、况时事多艰、选用宜慎然人才难得、亦难知、或以迂缓而得持重之誉或以浮夸而负才名之望。苟非验之以行事。试之以诸难。未易见也。迩者本兵员缺。巳将一月。惟愿　陛下酌时势之缓急、较责任之轻重、简其久历边方。试有成效者。断而用之。勿贰勿疑。早降　明旨、播传中外、则臣工之志定。而纷纭之议息。此臣所谓早定本兵之选以慎枢机。在今日为不可缓也。团营之兵、所以居重驭轻、饬内治外、机务之至要也、其间积弊见于侍郎王邦瑞之疏、亦既详矣、大率包占隐射、乃其大者、然知之非难、革之为难、不有重惩、人将何戒、伏乞敕下该部、严立科条、定为新例、刊刻版榜、颁示中外常用张挂、其包占之家、但有犯在例前者、悉皆赦宥、若令行之后、再有怙势恃强、仍前不悛者、科道官指名参奏、重惩一人、以警其余、则法立能守、人不敢犯、营伍可充、兵威可振、臣所谓严立占役之科以诘营兵。在今日为不可缓也。蓟州为京师左肱、宣大为京师后背、均号重镇、宣大外有边墙之固、内倚重关之险、犹惧虏贼之奔冲、蓟州惟倚三卫以为藩篱。今既不可恃。则左臂悉露。而一榻之外。即为虏巢矣。可无备欤。伏乞　皇上敕下该部。咨行提督蓟州侍郎孙桧、会同抚镇等官、亲临边境、审其要害、相其便宜、应修墙者修墙、应筑堡者筑堡、应添设将官者则添设、应召募军士者则召募、应建立烽堠者则建立、上其策于　朝端、大集廷臣、细加详议、斟酌停当、早赐施行、务使一劳而永逸、暂费而大蠲、则翼然巨镇、作我东藩、有以潜消戎狄觊觎之心、而远继　祖宗未究之志、臣所谓增蓟州之戍而设险以固边。在今日为不可缓也。蓟州一镇、新遭残破、生灵凋瘁。而州守县令、亦多不称、兹欲抚疮痍以安地方、修武备以御外患、兴工役以固边防虽有提督大臣总理于上。必得州县官员分理于下。苟非有理繁治剧之才者。则不能称委任而集众务也。伏乞　陛下敕下该部札行廵按衙门、访其贪污不职、及庸常无为者。悉疏名调黜。或于办事进士中简其老成练达者。不拘名次。速行选补。或于附近地方简其才力过人。曾经保荐者。不拘科甲。就行调用。则州县得人而残民可抚。委用不乏而工役可兴。臣所谓选守令之官而抚民以集事。在今日为不可缓也。臣观兵志曰兵无选锋曰北、宋儒苏轼亦云三军无皆勇之士、故必倡勇敢、昨者辅臣建议、欲于山东河南北直隶等处挑选骁勇出众者以补京营、此即兵志之深意、御虏之善谋也、赖我　陛下圣明俯赐俞允、见诸施行矣、然选就之后、当有善处、何者、葢骁勇出众者。即非常人也。非常之人。当待以非常之格。千里之驹。匪斗料可养。食牛之兽。岂羁的可驯。臣愚欲将召募之士。附于伍军营。另立名色。如折冲果毅之类。各从其愿。不必强以补伍。许以事宁虏熄之后。愿升者升。愿赏者赏。愿还籍者还籍。愿留营者留营。仍　敕差去诸臣。宣示恩意。俾之乐从。则可以得其心而用其力矣。然犹有说焉。夫勇力兼人者。其饮食亦倍于人。兹欲加之于常廪之外。则恐营兵不平。无以同其志而尽其力。欲不加之。则饥寒迫身愁怨载道。救死而恐不暇。况望资其力以破虏哉。臣愚以为当于招募赏格。比常加厚。军粮厚薄之间最易生强者之骄而起弱者之怨此法甚妥其所食月粮。只与营兵同。惟时加操演。诱其志意。校其艺能。阅其材勇。此辈既称骁勇。其技必有过人者。于是明申练核优劣之科。以为银物等级之赏于溥惠之中寓默厚之意使能者企及否者息心虽有厚薄之殊而无觖望之衅则募卒营兵。各安其分。行阵和睦。优劣得所。投之所向。无不如意。区区丑虏。何足忌哉。臣所谓处召募之卒。以倡勇敢。在今日为不可缓也。然足兵非难。足食为难。夷狄凭陵。渐不可长。当尽天下之财力以制御之、未为失计、目今　内帑匮乏、恐不足用、臣愚欲处南方之民壮、以助北方之军储、除畿辅并山西陕西河南山东民壮、照旧留用外、其南直隶浙江江西湖广广西广东福建四川云贵、除非盗贼常发、及见在用兵地方、每州县原额若干、分为两班、一半上班听操、此恐起重外轻内之渐似不可明一半下班务农、有事防守、则上下班俱暂集在官、无事则下班照常放回、每名止给工食一半、其一半追收入官、又者廵检司弓兵之设、本以盘诘奸盗、今各处廵司弓兵、皆系光棍包当、每日勒取过往商贾税课。索掯平人财物而巳小不足以防奸。大不足以御侮。诚无所益。臣愚欲将各处廵司弓兵、即查旧额若干、各减一半、追纳工食、封收入官、与民壮工银、俱限以时月、解送该部、臣又惟南方之人、赋性柔脆、不袵金革、犯边卫充军者、往往买脱回籍、就使在伍、亦徒费粮饷、无益于用、葢往年谪戍。忧塞下乏人。生口稀也。今九边军舍余丁。林林种种。但所乏者食尔。非乏人也。臣愚欲于南方富民中。有犯边远充军终身者。令其纳银二百两以赎罪。永远者倍之。年终类解兵部听用。仍抄招达本部知会。以便稽查。其富民有愿入粟拜官者、明开条格、给与告身冠带、以荣其身、复其家、此虽一时权宜之术、葢时事亦有不得巳而然也、昔汉鼌错号称智囊、又当文景富盛之世、及言助边之策、亦不过曰入粟拜官募民屯田而已。则此说亦不可尽非也。伏乞　皇上敕下各部去冗食。恤冗费。各项工役。俱且停止。蓄聚钱谷。以为养兵之费。修筑之资。则国富兵强。外侮可息臣所谓集天下之财以助军需。在今日为不可缓也兵家所急莫先间谍、然可为间谍者。惟大同之通事家丁蓝伏胜王大海辈号称惯便。曹家庄之胜。蓝伏胜之哨报也。古北口之入。王大海等之哨报也。外此而宣府已不能及矣。况蓟州乎。葢大同二边之外。即为虏巢。耳目相接。又俺荅等大营恒驻牧于此动静皆闻。宣府边外。虽称有把都儿一枝。然不过俺荅部落。凡有谋猷必资俺荅。且宣府又无。外。边重山远隔。故哨探者不能深入。近来硬探不过立口外山顶一望火光而已尚未见三卫之众焉能见虏骑乎间有得其形声之似。亦多询于降人之口。若蓟州则隔绝朵颜。且承平日久。间谍不设。惟倚熟夷陈通事辈为之传言。夫夷情叵测。变诈不常。况其有阳顺阴逆之心。又岂肯吐露真情以为我告哉。谚所谓因魔问疾。真此谓也。故臣常谓大同之哨探得其情宣府之哨探得其形若蓟州则并其形亦不得矣。此亦势之必然者也。臣愚欲　陛下敕下该部咨行督抚衙门。将大同探卒。选其惯熟者数十人。分番远哨。若果得实。俱比照蓝伏胜事例重加升赏。仍　敕大同抚镇等官。当以天下一家为念。毋怀彼此之分。但有的确声色。即如今岁之预报则虏情周知。可以预待不至临期而失措矣。臣所谓立赏格以广间谍。在今日为不可缓也。专上首功之法、自秦以来所不能废。其间利害。见于前兵部尚书毛伯温等之会　题亦既明矣。其大要则欲每营选敢死之士。另设冲锋破敌一科。专主破阵。不论首功。敌退之后。冲锋破敌者为首。随后斩首者为从。可谓深得其旨矣。然积弊相沿。牢不可破。总之得级者易于论功冲锋者于核实主爵者求其自便而寡谤故必取此不取彼毕竟验功者以首级在手为左券纪录者以得获首功准升赏间有以冲锋破敌之科获升级者。及其子孙袭替则又诘以原非首功因而革除故今虽耳提而面命。家喻而户晓。人亦弗之信。一遇大敌。兵乍接或偶中伤一贼。则閧然下马。百十成羣。争割首级。自相蹂践。无复行伍。敌人因而乘之大率溃败职此之由此则赏罚不信。之故也臣愚伏乞　陛下敕下兵部。将前日会题事情。行与各边各营将领遵奉施行。若遇大敌。则论功行赏之际。从公分辩。孰冲锋。孰斩首。定为首从。照例升赏。其间退缩者有罚。争功者有罚若遇零贼。仍照首功旧条。着为定例。永远施行。袭替之时。毋许刁难。其它一赏一罚。皆示以必信。断以必行。则豪杰思奋大捷可期矣。臣所谓信赏罚以作士气。在今日为不可缓也。
　　皇明经世文编卷之二百六十五终

《皇明经世文编》　（266～282）/五百八卷　（明）陈子龙等 选辑
　　●皇明经世文编卷之二百六十六
　　华亭徐孚远闇公　宋征璧尚木　陈子龙卧子　李雯舒章选辑
　　顾开雍伟南参阅
　　胡少保奏疏二（疏）
　　胡宗宪
　　◆疏
　　题为点虏近边甘言求贡事
　　为议处紧急海寇以救生灵以安根本事疏
　　为议添将官以备战守以保地方事疏
　　为海贼突入腹里题参各官疏
　　题为献愚忠以图安攘事疏
　　题为督抚大臣玩寇殃民恳乞究治事疏
　　○题为点虏近边甘言求贡事【荐用本兵】
　　据宣府西路参将赵臣手本、开称嘉靖二十九年十一月三十日卯时分、据境门台夜不收郭志保等、瞭见境外地名鞍桥梁、达贼一十余骑前来、离边约远二里、本台随举号令、其贼骤马前来、到于本台东空墙下站立、内有一贼汉语呌说、我是俺荅差来通事、下此文书、与你大那颜、要求进贡、或准不准、我到十二月初十日再来见话等语、说罢射箭一枝、各贼复回旧路去讫、当有廵墙伏空家丁通事刘世良叚保等、收获其箭、上缚达书一纸等因、到职、拟合通行、为此合用手本前去、烦请施行等因、据此、臣惟外夷进贡、固以小事大之常、然非有所惩则必有所慕、通道九夷、固以大字小之义、然非念其款塞之诚、则必原其作过之小、今照俺荅等酋、悖逆　天道、包藏祸心、连岁抢掠边疆、今秋侵犯畿辅、虽赖　皇上天威震荡、旋即退遁、然未遭大衄以慑其心、是彼未有所惩也、虏欲求贡、不过贪汉财物、迩来抢掳宣大蓟镇子女金帛、俱各满载、其利厚矣、无故求款与隆庆间不同是彼未有所慕也。贼既无所惩、又无所慕、是其款塞果出于诚乎、荼毒生灵、惨不忍言、震惊畿甸、悔亦巳甚、是其作过可谓之小乎、今一旦求通请贡、无非阴蓄异谋、缓我兵师、试我虗实、弛我防范尔、若实许之、是彼以兵行成。而我以战为讳矣。其可乎。古云、匈奴之众、不过汉一大县堂堂　天朝、富有四海、视彼小夷、何啻万倍、况我　皇上神武超世、远继　祖宗、适值中兴迂衡之运天人恊应之时、　庙筭一施、丑虏破胆矣、区区俺荅、何足患乎、除臣会同抚镇等衙门通行两镇、各该大小将领、厉兵秣马、严明烽燧、以俟战守外、如蒙伏望　皇上轸念边方紧急夷情、乞　该部会同文武大臣从长计议、如欲大举、必先间谍、或外施羁縻之术、以探其情。内修攻战之实以俟其便。动于九天之上、使疾雷不及掩耳、此兵家之一奇、善用兵者所不废、食其死而俭生亦命也昔汉高祖以郦食其口舀秦将。而大破秦兵。唐太宗以唐俭为死间。而卒擒颉利。用此道也。其于应调兵马。合用钱粮。早为区处。并通行内外各该关隘处所、比常十分严加堤备以防不测之虞则兵威可振、虏患可弭矣、
　　一重本兵以慎枢机、职惟今之兵部尚书、即周之大司马。宋之枢密使。所以统六师。平邦国。安中夏。攘外夷者也。况今日北虏方殷。南夷未靖。度势揆时。责任尤重。是非有通变之才。有清修之操。权衡藻鉴之精践历谙练之久。未足以当是任也。职伏覩兵部尚书某、徒有清修之操、素乏通变之才、志虽切于分猷谋实疏于料敌、是以徒恃蓟州抚镇虗诞矜夸之言、为可凭、而不思某某之预报虏情为足信、遂使虏马突至、仓遑无备、上廑　君父之宵旰下致生灵之涂炭误国殃民罪何可委即今虏志既骄、势必复来、天下事岂堪迂儒再破坏哉、伏乞早赐罢斥、以谢天下可也、但本兵之任、不可久缺、职思原任兵部尚书今起用某、先服僚于南荒、继总督乎北塞、虏情备谙、戎务周知、若使复任本兵、必能有所裨益、但　成命巳出反汗若难、然势有轻重、事有缓急、以宣大比诸边、则宣大急、以畿辅比宣大、则畿辅急、以总督方诸臣、则总督重、以本兵方总督、则本兵重、计日下某起程巳久、当抵近郊、伏乞　陛下下兵部、即、差一官速之早来授以本兵、资之戎计、彼某者、感　陛下非常之遇竭忠尽节、以图报称、职敢保其必然矣、但宣大重镇京师北门、总督之任、亦难其代、然观侍郎某、暂理戎机绰有条理、若更　赐书委以久任、亦无不可、但此官兼总四镇、遥制实难即不幸有马谡任福辈临机违错、虽诸葛亮韩琦之贤、亦不能保其不败、若宽其小过、责以大成、宜无不感激而效忠矣、再照职方郎中、官主诘戎、职专任将、裁决虽出于堂官。草创实由于司属。苟非其人。为厉不细。如见任职方郎中某操守有余、执泥太甚、力小任重、遂致覆餗、职访得原任礼部员外郎今谪官某、生长边方、通晓戎务、况其惩创巳久。经练愈深、若擢任以职方、必能无负厥职、臣言至此、非不知　朝廷用人自有定见但今紧急之际、艰难之秋、恐授任之间、稍有不胜、则误事不浅葢人才难得亦难知、或以迂缓而钓持重之誉或以浮夸而负才名之望、是非验之以行事、试之以诸难、虽唐尧之圣、亦不能不失于伯鲧、故职宁受出位言事之辜、不欲使　朝廷复任误事之臣也、伏乞圣明留神采择、
　　○为议处紧急海寇以救生灵以安根本事疏【议处兵将】
　　臣等切惟南都乃　祖宗根本之地。吴越为天下财赋之源。　国初建都金陵。葢倚两浙为左辅。维扬雄据淮海。实为畿甸之北藩。均属要区。尤直慎守。臣等昨覩漕运都御史郑晓、直隶浙江等处廵按御史孙慎赵炳然等题、俱为紧急倭寇事、内节开通泰苏松嘉兴等处地方、俱被倭贼攻围刼掠、生灵受害极其惨酷、其参将卢镗俞大猷等、俱与贼战败、仅以身免即其所言、则地方危急、士气销沮、亦巳其矣、况维扬苏浙与南都密迩。信宿可至及。今不为之处。则将来之患。可胜言乎。夫用兵之道任将为急。然人才难得。亦难知。古称百战而名将出。今承平日久。武事废弛。宜名将之难得。即目前所见。如俞大猷。卢镗者。亦极一时之选。武弁之巨擘也。然近有此败者。亦以未经惩创之过耳。昔秦孟明有崤函之败。而卒收破晋之功。诸葛亮有街亭之悔。而终折仲达之气。此二子者。旷世之雄。然亦必待道蹶而后得便。况于今之为将者乎。臣等以为卢镗等。仍当假以原职。重以事权。畧其前愆。责以后效。彼既感再生之恩。必当效百死之报。同心戮力自能成功。若以一事之失。遽尔更置非保惜名将用兵第一义惟有临敌易将之嫌亦恐一时无有出其右者昨御史赵炳然亦言紧急用人。势甚难巳。炳然亲临其事。目击其人。未必无见。伏惟　皇上留神采纳。是亦使功不如使过之意也。然有能之将。亦必藉可用之兵。今浙中所恃者漳处之兵。吴中所恃者徐邳之兵。皆新遭丧败。气难骤振。臣等以为地方既受非常之祸亦当大破寻常之格。必南调各省土兵。为浙中苏松之援。北募各处民兵。为淮扬通泰之援。其水战兵船仍多取于漳泉。合势并力。水陆夹攻。俾大遭挫衄。则外夷绝窥伺之念。畿甸有盘石之安。此一劳而永逸之道也。夫欲足兵。尤先足食。今　国家财用耗于御虏。库藏空虗。措置实难。苟非暂为权宜之术。则无以救燃眉之急。臣等愚见。欲将各省并直隶府分未曾被兵去处、此时江南全盛官民皆有余积故集事稍易后来以赵司空之贪胡制使之汰而卒成厥功者物力足供也或取自官库、或暂借岁派、各分定钱粮数目、及应接济地方、立限解送、以供军储。其各处所调人马行粮、径令本省动支仓库钱粮、照数给付、若各处解银未到、粮饷一时无措、许令各该抚按官榜示富室、谕以祸福利害、各令量出资财以助军需、彼中士民、达理者众、其于身家轻重、利害多寡之较、筹之亦熟、必不以为厉巳也、或者谓劝借民间。反致骚扰殊不知此寇不除。则地方之患无巳。身家且不能保。又何有于资财乎。是犹覆舟者。不思身命之重。而惟忧囊之溺也。惑亦甚矣。故断大事者。惟计利害之大较。不眩于目前之是非也。臣等又惟近日诸将。往往败事。固由于怯懦寡谋。然亦事权太轻。威令不行之所致。昔孙武斩宫嫔。穰苴诛庄贾。非好杀也。所以立威示信。而成节制之兵也。夫兵凶战危。苟无大赏罚以鼓舞之。使之知有进死之荣。无退生之辱。则人亦孰肯自甘必死。以蹈危地哉。故命将而不假以生杀之权。而欲责其成功。是犹治河者尽去堤防。而欲免横流之患。无是理也。今海贼济水焚舟。为久住之计。此其志当不止于流劫而巳。而我犹蹈故袭常。欲以骄惰玩愒之卒。当彼锐气方张之寇。其不敌宜矣。故欲责其决胜必须假以重权临阵之际。俱得以军法从事。则庶乎士卒畏我。而不畏敌。允为节制之兵。投之所向。无不如意矣。然兵法又曰。恩未敷而遽加之以威。则不服。今各处所调士卒。皆乌合之众。应募而来。非素隶尺籍者。若非先悬重赏。何以压服其心。即今沿海赏格。虽曾更定。然比之各边。犹为差薄。后来赏格遂同北虏臣等以为今后斩获首功。必须破格升赏。则非惟作将士之气。亦可免意外之虞矣。再照军情重务。机会之来。间不容发。今南京浙江相去　京师三千余里。若彼中一切事机。必待奏覆而后敢行。为本兵者。亦待彼具奏。然后议处。文移往返动经旬月。彼此观望。坐失机宜。祸变未弭。良由于此。臣等欲乞　皇上下南京兵部及浙江等处提督衙门。今后但有地方紧急事情。应该便宜处置者。一面先行处置一面具本奏。闻。仍　兵部务炳几先。毋蹈后时。本兵若此使在外者有得心应乎之妙凡有应行事宜揆之理势在所必然者彼中虽未及奏俱要预为酌。处、逐一题请施行。则南北恊谋。中外同心。机会不坐失。胜筭可以先定矣。
　　○为议添将官以备战守以保地方事疏【添设参将】
　　据分守浙西参政谢少南分廵浙西佥事李廷松呈称窃惟海寇猖獗、迩来尤甚、杭城系省会重地。所贵强干之谋。宜预为不可犯之势。以阴折其欲犯之心。隐然为两浙之望。而东西倚重。卒然有警。亦可恃以无恐。乃上无统驭之将。下无应敌之兵。相习偷安。而不知幸之不可常恃也。据今险要。东南边江。径通大海。东北直塘。接连金山。三面受敌。而使万全无策。羣丑窥视。安能逆料万一拥众乘虗。全浙之大势危矣、此添将练兵。不可不汲汲于议处也。且浙东之参将。远在宁波等处。寔与省城势不相及虽浙西近设参将。杭城亦其分地。然时势有缓急。利害有重轻。往年之海寇。来去有期。而在我之备御。操纵有时。今乃盘踞采淘等港。动以万计。而嘉兴一带。一夕不得安枕、虽使将官专彼经畧。尚不能支持。而必欲其兼摄。不惟力不能周。而法亦难以责备也。况严州淳安等县矿徒啸聚、出没无常、虽一时为患未深、而不早为扑灭、俟其燎原而后徐图之、计亦晚矣、合无俯念地方、速为题请、添设参将一员、专在杭城住札、分守杭严、并所属地方、凡军卫有司军民水陆等兵、悉令统理、操练、专备海寇、并矿徒诸盗、一应防剿事宜听其从长计处、务期保障一方、其先设参将、仍分守嘉湖二府、并所属地方、庶责任专而事权一、彼此联络、互为声援。贼虽纷至沓来。而各有综理。自不至于周章旁午矣候事势宁日。次第题请裁革。是亦一时救急之权。不独安内捍外。而居重驭轻。亦事体之不容巳也。等因到臣、该臣会同总督张烃、廵抚李天宠、议照重内所以捍外。强干所以固枝。杭州府城。系省会重地。襟江带海。舟楫之所凑泊。财货百物之所聚集。人民浩繁而多脆弱。商贾杂乱而无统纪。为贼所易视而垂涎亦久矣。则其重内强干之策。在今日诚不可缓者。但往因两浙有警各议添设参将一员浙西参将分守杭嘉湖地方、往来调度、其综理似亦周密矣、然时有缓急势有难易、往岁倭贼侵犯。必乘风汛。其数多不满千。近日贼众。俱盘踞于嘉兴邻境动以万计。分番侵扰。浙西参将。专守嘉善平湖。尚且支持不前恐无余力。可及他处。若贼由陆路则自乍浦海宁。不三日可抵北关。贼由海道则自鳖子门登岸。去省城不过十数里。瞬息可到。况严州地方。又有矿徒啸聚倘窥我空虗。乘机窃发。则腹心之患。尤当预防。臣等愚见。今杭城未尝无□懦而怯敌骄而数哗耳以为浙江省城委宜忝设参将一员。挑选民兵一枝。及杭严水陆官兵俱令统领居中调度。以固根本。如遇宁绍嘉湖有警。亦令往来策应而浙西参将专守嘉湖。以遏贼冲若果贼势重大。一路不支则二路之兵。并力应援。相为犄角。使气势联络声响相闻无顾此失彼之虞。有首尾夹攻之便。内可消患于未形。外可御侮于方炽揆之事势。似为合宜伏乞　皇上轸念浙江省城为东南重地、　下该部、再加详议早赐施行、其分守杭嘉湖参将原领　书。另请换给。以便行事。则地方幸甚臣等幸甚、
　　○为海贼突入腹里题参各官疏【参劾失律】
　　窃惟我　祖宗开创之初深虑倭夷为患。加意海防建设卫所。战舰鳞次。烽堠星罗。领哨有出海之把总备倭有总督之都司。法不可谓不密矣。迩因承平日久海防渐弛、军伍空虗、战舰损坏、以致海贼倭奴、乘我无备、互相扇构、犯边得志渐侵内地、赖我　皇上赫然震怒、期歼小丑、俯从诸臣所请、悉复　祖宗之旧、又创立提督抚臣以兼总工省、复添设领兵参将以分守两浙、而嘉湖等处又专　宪臣一员、以整饬兵备、　神谟圣筭、曲尽不遗廓清海隅、计无出此柰何领兵诸臣、才非统驭识昧韬钤、平居则法纪尽废临敌则号令不行、十羊九牧。力既分于将多。此是彼非。心又乏乎共济。或见饵而贪功。则竞进而不让或遇伏而战败。则观望而不救。分合无方。进退无纪名为用兵。实同儿戏。以致屡蹈覆辙。大损军威夷心益生。而民患日甚也。臣请详述失事之由、为我　皇上陈之、夫善御盗者。不鬬力于庭中。善拒敌者。必遏截于境上。方贼之始入也。指挥陈光祖、把总孙敖、拥兵而不能阻遏、部领处兵指挥乐埙敛兵而不敢出战、则皆以贼众兵寡为词、而领兵佥事罗拱辰、又以赴省会议为解、此犹可恕也、及后提督都御史李天宠、督同带管海道副使陈应魁、参将俞大猷、都指挥刘恩至带领水陆官兵、俱抵嘉兴、而罗拱辰兵亦来会、此时我兵不下三千余名、李天宠随即督发俞大猷刘恩至罗拱辰等、各领所部官兵、并力追剿、而以副使陈宗夔陈应魁随营监督、水陆并进。刻期夹攻。此未为失策也。使俞大猷刘恩至等、果能遵奉方畧、恊力仝心、势可以战。则合纵以摧其锋。机未可乘。则犄角以伺其便。是虽未能遽收平贼之功。亦岂遂至有丧师之辱。奈何诸臣自分尔我。各怀意见。知分兵而不知合兵。求灭贼而不能料贼。刘恩至之直前奋战。可谓敢勇矣。然谋贵万全。今不与俞大猷约会。而孤军迎敌。此轻为而至于败也。俞大猷之且行且守。可谓持重矣。然兵贵神速。今不与刘恩至期。而迂道待敌。此重发而丧其功也。要之专功之心胜。而分兵之说起。则刘恩至为之倡。而陈宗夔实附和之。忿怼之念生。而应援之志惰。则俞大猷为之倡。而陈应魁罗拱辰实附和之。遂至弟子舆尸。生灵涂炭。贼既长驱而来。又复满载而返。岂不深可憾哉。臣所谓十羊九牧而力分于将多。此是彼非而心乏乎共济者。非无所据也。及贼之继犯也、刘恩至署管参将事务防守嘉善地方、部下水兵、则有把总孙敖百户、郑达所领苍山等兵七百余名、陆兵则有百户赖荣华省祭黄应征所领福广等兵八百余名、二项之兵、皆精选可用、而赖兵尤号枭雄、为刘恩至者、若果养威持重。坚壁守要。使贼欲挑战而不能。欲深入而不敢。以俟总督军门调兵四集。果有胜筭。然后击之。则可以收万全之效。免再败之辱矣。兵法一夫不胜其怒欲先出战□斩之既不能使勇者之不进又安能使怯者之不退乎若以为福兵恃勇决战。必不可制也。亦当预为哨探。急为救援。则赖荣华可以无死。县治可以不焚矣。计不出此。乃听赖荣华之独进而不能制。任孙敖之独退而不能止。使猛将精兵死于锋镝。公署民房。半为煨烬。岂不深可痛哉臣所谓贪功则竞进而不让。战败则观望而不救者。非无所据也。即此二端则诸臣之罪。亦不能自掩矣。参照署都指挥佥事刘恩至、挟私自用、轻率寡谋、窑墩失律、杭兵半被残伤、嘉善溃师、县治亦为煨烬、覆车罔戒、隆栋奚堪、此一臣者、罪当首论者也。参将俞大猷副使陈应魁佥事罗拱辰分兵阻截、内地虽赖以安全。迂道往回。形迹终涉于忿怼。兵备副使陈宗夔轻听分兵之言、遂失同舟之义、惟窑墩之一溃、致嘉善之再侵、此四臣者、罪当次论。而俞大猷则屡立奇绩。陈应魁则暂委监军。师本远来。地非专辖情有可原者也。嘉兴府知府刘悫力不副志、事与心违、封疆久失堤防、属邑屡遭残破、把总指挥孙敖、东栅是守、而望风奔迯、福兵被围、而束手观望、节制虽出于主将、怯懦寔出乎中情、嘉善县知县邓植、百事无能、一筹莫展、寇至则先民而去、寇退则厚颜而归、嘉善尚未建城虽无城郭之防、难免残破之罪、此三臣者、均当并究。而刘悫则悉心干济、久效勤劳、竭力支吾、至忘寝食、情似可恕者也。提督军务廵抚都御史李天宠、身膺阃寄、手握兵符、任不可谓不专、权不可谓不重、夫何节制竟违于将校、机会遂失于斯须、挫屡胜之威、隳垂成之绩、虽违令之罪在将官、而本官职专督戎、亦难辞责、但其指授方畧、俱有条理、筹划军务、备极焦劳、浙东之贼巳擒、浙西之寇巳退即今会兵进剿。尚赖竭力驱驰。所当宥其前愆责以后効者也。再照阵亡百户赖荣华、率兵应募、果敢当先、御方张之寇而不避艰危、奋追逐之勇而甘心効死、可谓尽忠　国事所宜厚加褒恤、以示激劝者也、以上诸臣、皆赏罚之所当先、故敢预为敷陈、
　　○题为献愚忠以图安攘事疏【省谕倭酋】
　　臣闻浚流以止溢者。莫若塞其源。扬汤以止沸者。不如去其薪。迩年苏松两浙连遭倭患。旧贼未及除。而新者继至。胁从未及招。而附者接踵。广调客兵。而覆败相仍。糜费钱粮。而地方无补。若此者。其故何哉。臣尝早夜思之。葢以谋事者徒知扬汤浚流之为务。而去薪塞源之道。或者未之讲也。臣自入浙以来。即周谘博访、颇得其概、其于军伍之事、战守之方、凡督抚诸臣所得为者、臣皆一一与之计议、亦既见诸施行矣、至若事情重大非臣子所得专擅、而寔为去薪塞源之道者、臣敢昧死为　皇上陈之、臣节据宁波府呈该市舶提举司、并定海县各关申倭夷贡期、定例十年一次、自嘉靖二十八年、贡毕回国、扣该三十八年及期、但原使系二十五年彼中发舟、恐其仍以起行年分为主、则三十四年适当其时、万一指此为名、突至定海、夷情叵测、真伪难辨。若不预筅计处、恐临期调度、未免周章、等因到臣、巳经批行三司海道等官会议去后、节据右布政使等官李纶等、议称仰惟我　国家之御外夷、恩威迭施、仁义并用、虽以倭奴凶狡、亦许十年一贡。不阻其向化之心者。所以抚之以仁。而溥其恩于无外。然必以十年为期。及不许人船过多。使不至于为患内境者。所以裁之以义而蓄其威于不测。制御夷狄之道谅无出于二端。节经题奉　钦依、所当祗承无失、合无候呈详允日、备行宁波府卫市舶提举司并定海县等衙门各掌印官、督率哨守官军、候来年风顺之时、如有日本夷船到彼纳贡、虽验有真正表文勘合、原自二十八年入贡之后、至今未及十年、合行遵照题　准事例、径自省谕阻令回国、不许容令进港、仍将礼部原发公文给付来使、赍回该国知会、仍令通事人等亲诣夷舟、谕以题奉　钦依、限制巳定、务须遵守、所贵委曲开导。使其心服。不得径情直率。致拂夷心。及严禁地方人等。不许私相贸易。致惹事端。其分守浙东参将。一闻夷船到洋。仍须提兵不露。于要津所在。屯札防御。以戒不虞。其谕遣夷舟还国之时。应否量行给与薪米下程。使远来之夷。得一醉饱而去。该府仍查访旧矢见施行。然职等于此又有一得之愚。欲为今日济时之畧。敢并毕伸其说。浙江地方。连年以来。苦被倭患。至其入犯之夷。恐皆穷岙绝岛鼠窃狗偷之类。在彼国王知与不知。固有非我之所能料者。前此谋议之士。尝欲捐银万两。募人出海。通谕日本国王。使其钤束倭夷。不使侵扰我境。虽未见诸施行。亦可采为一策。况今乘此机会。正可施吾导化之术。倘若来春果有前船入港。一面谕以贡期未及。依例阻回。一面责令通晓译语人员。责以华夷大分。仍备述　朝廷威德。光被异域。初无负于尔邦。而倭奴连年敢行倡乱。在彼国不能无罪。直书大意。移谕日本国王。倘于半年之间能将内犯倭夷。立法钤制号召还国。不为我患。即见彼国効顺之诚。在　朝廷自有旌劳之典。虽使贡期未及。亦必预为转奏。兼请　朝廷重加奖赏。以彰中国怀远之义。以嘉远方効顺之诚。如或不能钤服倭夷。即是阳为入贡。阴蓄异谋。仍照禁例。径自阻绝如此则不惟可以逆折其非礼邀求之志。亦可以成吾招携伐叛之谋。此葢例外之意。通变之权。揆之大义似亦无爽。等因到臣、又据廵视海道副使刘起宗、呈称本道迩廵定海、据监生生员徐应宿李贤等、连名揭呈、并诸官吏士民、众口同词、佥谓倭奴素为称臣纳款之番服。非套虏达贼之比。但其散处别岛之夷背其君长之令。肆为鼠窃之谋。亦由沿海奸民。互为番舶之市。渐滋勾引之衅。以酿成祸害至此诚望遣人省谕彼国酋长俾令感畏威德。遏绝寇盗。庶几可塞其源。虽舆情恳切。第业巳议止。疏案具存。似难再举但当时议者欲请诏谕彼国。系干　圣旨。未可轻易。今日士民同词。欲行浙福二省以有司之意。遣人省谕以伸国威祗欲题知使有司得以开诚展布尔。其于尊重国体。通达民情。寔为两便。等因亦续到臣、臣惟时有常变。事有经权。往岁海邦宁靖。军声振扬、或遇非期入贡。即可径直阻回。今连岁兴师。军民俱困。见在穷寇。尚难支吾。若更起衅端。患寔叵测。不得不宛转省谕。俾其乐从。宣扬威德。使之感悟。葢于处之之中。而寓化之意。揆之大义。委未有乖。则李纶等之议。或亦可行者也。至于柘林等处之贼。名虽倭夷。而沿海奸民。寔居其半。窃意此贼。恐多各岛小夷。必非大举入寇。及译审生擒倭贼。助四郎等。亦称彼国荒旱。私出买卖。国主不知。则与诸士民所呈禀者亦畧相同。胡少保行兵专在用间后来收徐汪二贼亦以此若我遣人诘问其酋知之。未必不愕然惊惧急收捕而请罪。更献馘以自赎也。但往时议者欲请　诏谕。国家与夷狄通讲可用幕府之今而不可烦朝廷之旨若朝廷不知也者而后从违无损焉然人臣苟不先为启知则范希文移书元昊之谤其能免乎故曰兵有五间君必知之今也网益密矣则恐犬羊无知。万一少梗。有伤威重。今惟以有司之意。遣人诘问名正言顺。使彼从之固于海防有益如其不从亦于　国体无损则刘起宗之见或亦可行者也。不然则见在之倭寇有限。未来之倭夷无穷。见在者纵能扑灭。未来者何可胜诛。是不犹浚流以止溢。而不思塞其源者乎。夫是说也。人皆知之。但以关系夷情。事体重大。非封疆之臣。所得专。若不早为题请。取自　上裁。万一夷情叵测。事变非常。藉令小有变态廷臣必加以通夷之罪矣　庙堂之上。未有定论。则有司何所遵守。临期具奏。动经旬月。坐失事机。悔将何及。此臣所以不得不预陈于　君父之前。以俟裁定而早为之计也。夫外攘之策。固所当急。而内安之图。尤所当先。臣窃观诸臣建议。俱以招抚胁从为言。此固散其党。孤其势之良图也。然近日督抚诸臣。亦尝布招徕之文。悬归正之赏矣。而卒无一人应者。而我民之变而为盗。叛而从贼者日益众。此其故何也。推而求之。其说有二。一以被虏之民。其首既髠。官军但获此辈。不以为从贼。则以为奸细。而主将方且利之以为首功。而冀掩其失事之罪。又安望与之昭雪也乎。是以此辈一被污染。皆绝归正之念。而坚从逆之心。宁九死而不悔也、一以两浙三吴之地。自用兵以来。连岁荒旱。民多艰食而军需百务。皆取足焉。老师费财。贼势益盛。流突之处。荡然一空。强壮散之四方。老穉转乎沟壑。蓄积煨烬。生理萧条。而仓库又复空虗。有司莫能赈恤。兼以去冬。加派叚疋工料等项银两。大约不下二十余万计。而户工二部。又复查催节年之逋负。俱欲取盈于一岁。此皆往时之所无者。臣既领　督催。只得严行司府有司奉承惟谨。敢去拙于催科。而军门之加佥民兵。召募处卒。提编徭役。修筑城堡。又皆事势之不容巳者。凡此经费。虽一木一石。一米一钱。皆生民膏脂。非由鬼输神运而得之者也。夫中人之家。百金之产。一邑之中。能有几何。而加之以师旅。因之以饥馑。重困之以征徭。搜括之以劝借。奈之何民不穷且盗也。是有司者。乃为倭贼殴民。而又何怪乎。民之从贼也耶。是不犹扬汤以止沸。而不知去其薪者乎。臣恐日复一日。民益困迫。必将嚣然丧其乐生之心。而甘为饱死之计。外寇未巳。内衅将生。其患有不可胜言者矣。臣待罪地方、目击时事、大为寒心、伏乞　陛下念东南之重地。悯生民之困苦。　下该部将加泒本省叚疋等项。一一查议。除紧等　上用者。臣一面严督依限织解外。其余姑照苏松事例。暂宽期限。其节年拖欠钱粮。暂且停征。及以后再有加泒一应钱粮。暂泒别省。稍俟年丰寇息。陆续征解。照常出办。如此。则宽一分而民受一分之赐。东南之民皆知我　皇上留神遐壤。加志穷民。莫不易怨讟为讴歌。化顽梗为欣合。瞬息之顷。可使革心。而又严杀降之禁。开自新之路。则人孰不向风慕义各怀乡土之思。良民不戒而自孚。胁从不招而自来矣。以上二端、非愚臣一人之见实攘诸众论之同、倘若见诸施行、或亦安攘之一策也、
　　○题为督抚大臣玩寇殃民恳乞究治事疏【论劾督抚】
　　时论皆以经本有功赵授意于胡而劾之
　　嘉靖三十四年五月十七日、据金山等处地方、备倭浙江都指挥佥事刘恩至报、据乡兵百长吴迁等、报十六日前去漴缺一带哨探见柘林贼船二三百只出海开行、随获被掳迯回杨淮陈第六余氏、各执称倭贼于本日早见大西风、一齐欢呼、搬包下船、百余只、即开长行、有一百余只、亦驾出活水、新到并无包倭贼、约有万余计、称畧待伤者平复、齐赴杭州抢掠、又据统领兵船恊哨乍浦等处指挥张谷李希贤周易等、报十七日贼船出海、职等即会齐福船各兵、向贼追赶、敢战百余合、贼船被伤过半、戳死伤溺者不计其数、攻毁倭船四只、其余贼船俱往下八山深水洋去讫、二十日、据把总指挥丁仅守御乍浦二所、指挥姚泓等、并嘉兴府平湖县各报金山流来倭贼一踪、约有数千、午时齐至乍浦城外、西海口潮退、被贼烧毁阁浅兵船数多、将兵追散、仍攻本所西南二门官兵乱用矢石铳炮打伤数贼、未时退西、二十一日、据海塩县报乍浦流来倭贼数千、迤至本县八团地方、离县不彀十里、二十二日、又据该县报前贼俱至城下、势甚危急、等因、各报到臣、卷查先该臣题为恳乞　圣明申督抚诸臣乘胜捣巢永除海患事、内节该臣题称柘林贼巢、尚遗党类、今欲乘此破竹之势、大收扫穴之功、务期殄灭俾无遗类庶远夷知警、祸根可除而地方永保无虞矣、若当事诸臣、狃于一胜而有骄心。苦于百战而萌怠意。则是飬虎遗患不忠之甚者也。除具题外、臣又面语总督都御史张经、谓出刼之贼、皆系枭勍、今既悉被擒斩、巢贼闻之、必皆破胆、因其恐惧而攻之势当必克、乘此兵威以剿零贼、如摧枯拉朽耳、但永保二司兵相为倚附、不可分营、令其暂屯乍浦、休养二三日、修整器具、由金山海塘而进、其瓦氏兵久住金山、向无寸功、其心巳灰宜调至闵行黄浦与游击邹继芳兵合为一营使之志气一新。勉图报効。乍浦金山水兵、皆治战舰、整火器以待约定进兵日期、狼兵攻其东、苗兵攻其西、海洋兵船、截其遁归之路、如此则贼虽未能尽行擒灭、巢穴决可荡平、且使余贼之在海岛者、亦将闻风远遁、不敢复来、否则相持日久、彼知虗实新贼若至、势难敌矣、时工部侍郎赵文华等、皆在坐、佥以臣言为是、张经时亦乐从、二宣慰及瓦氏闻之、亦皆踊跃奋励、咸愿一战、立奇勋、不意本官、复听细人之言、甫至次日、即变其说、然犹未甚矛盾也、及贼计令数百小丑、潜渡黄浦、径趋苏州、声言欲犯南京、此正其诡计奸谋、欲牵制我大兵、而阻挠捣巢之举、直隶当事诸臣、以土兵万余、不能堵截、危言险语、以挟张经、张经不能主持、遂分永顺兵以捄苏州、至使二枝之兵、东奔西走、日夜不息、举皆疲困、遂俱败衄贼知堕其计中、抚掌欢呼、开船出巢、然原船尚少、不能过洋、偶有新贼万余方到、贼遂留下被伤零贼、为新贼之向导、买舟长往、水兵把总周易等、截于海上、止擒斩倭贼六十九名颗、余俱满载而归、其新贼即日登岸、攻围乍浦、直趋海塩、声犯杭城我之精兵猛将、尽在苏州莫能阻截、而杭城之兵、又多脆弱、若贼径攻北关、则百万生灵、尽为鱼肉矣、臣日夜忧惶、差人请兵、不绝于道、至今尚未见发不知张经之见、果何谓也、参照总督南直隶浙江福建等处军务都察院右都御史兼兵部右侍郎张经、素负才名、近觉乖谬、心惑于利害之私、而漫无定主、志骄于战胜之后、而不听善言、机昧持衡、识迷当局、致使余烬复然、前功尽弃、此一臣者、葢功之首而罪之魁者也、再照提督军务兼廵抚浙江并福兴泉漳地方都察院右佥都御史李天宠、性多狐疑、才乏挥霍、鼓舞无术、而将士乖离、智力俱穷、而戎务废弛乍浦为浙西之门户、而守备久疏杭城寔藩省之重地、而经畧未闻、臣虽屡言而不从众皆丛怨而罔惜訑訑拒人、悻悻自好、此一臣者、诚为力小任重、所当调处者也、如蒙　皇上、下吏兵二部、查果臣言不妄、乞将张经严加戒治、李天宠量才调处、则东南不胜幸甚、
　　皇明经世文编卷之二百六十六终
　　●皇明经世文编卷之二百六十七
　　华亭陈子龙卧子　徐孚远闇公　宋征璧尚木　何刚悫人选辑
　　宋存标子建参阅
  </div>
  <div class="pagination">
   <a href="皇明经世文编_page90.html">
    上一页
   </a>
   <span>
    ...
   </span>
   <a href="皇明经世文编_page86.html">
    86
   </a>
   <a href="皇明经世文编_page87.html">
    87
   </a>
   <a href="皇明经世文编_page88.html">
    88
   </a>
   <a href="皇明经世文编_page89.html">
    89
   </a>
   <a href="皇明经世文编_page90.html">
    90
   </a>
   <span class="current-page">
    91
   </span>
   <a href="皇明经世文编_page92.html">
    92
   </a>
   <a href="皇明经世文编_page93.html">
    93
   </a>
   <a href="皇明经世文编_page94.html">
    94
   </a>
   <a href="皇明经世文编_page95.html">
    95
   </a>
   <a href="皇明经世文编_page96.html">
    96
   </a>
   <span>
    ...
   </span>
   <a href="皇明经世文编_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
