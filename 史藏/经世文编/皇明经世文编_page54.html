<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 54 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 54 页/共 172 页</h1>
    <div class="content">　　省官
　　师田
　　本末
　　修礼
　　△均田
　　田之不均。生自二豪。贵宦多赂。富室多财。颛肥饶之区。擅山泽之利。富民又以余田窜仕籍。业贫民、仕者优力役。贫者代输租。谚谓富人家谷。贫者官粟者也。富则曳丝被绮、侈以相竞、贫者衣食下同犬彘牛马、痛哉近者有司立厺均田。画丘计亩。三品征税。惜其付之吏胥。高下任其心。众口稍喧。尤为二豪扇摇。欲坏而罢之。旷代而举事。偶噎而辍餐惜乎。夫田均则事均。事均则业均。无甚富甚贫之家则俗自淳。古使民不过三日。今厨传之供、驺从之烦、百倍于往州郡一下吏、出乘舆列骑、拥于衢术、隳制度、夷等威视而泛常、宜仿古限田。先禁兼并、召集每丘田主、共辩肥瘠、高田宜潦。下田宜旱。互乘除之。然乃定等分租。凡臣非将命。毋得乘傅。洪武制官人从有定数。各严立罚以惩不遵。夫水旱之虐、圣王遭之秦废沟洫、杜撰阡陌、汉以来良吏凿渠致富、吾相自磁至汤纔越百里、有大川四汾漳洹汤、秋潦之溢、坏禾万亩、榻侧灶陉、悉变沮洳、古所开十二渠俱湮、推之他方可知巳前元劝农法良史臣称曰王道去今不远、可稽而举、夫敛薄则用足、力余则农修、水泉之溉、督劝之警又出山泽使贫者得业、如此十年、家可使给、是故礼教兴而颂声作矣、
　　△核举
　　今之士学校教之举业、科目取之文词、非古也、然不可废焉、昔成周每夫受田百亩、徙不出同井、联之以比党、教之以乡大夫掌之师氏、升之司徒、六德为本、六禾丸以翼、是故亡饥寒空其身、亡奇衺岐其心、处服孝弟、出效忠顺、迨乎德衰臣叛、民失业士失学、国则谖力是先、士则投好宅心、孙吴以兵售、李悝以农售、苏秦张仪止掉三寸、向动七国、弁髦其主、葅酝其民、四豪养客、乃至甘为鸡鸣狗盗者、向使有田之、有学拘之、有科目进之、不至是也、苏秦固曰使早有负郭田、岂能佩六国相印哉、　国家造士、纯用经术、然士诵之求仕、鲜以褆身、旧厺里老保其行、试而升之学、再保其行、试而考之省、此里选之遗、柰久巳弃之、况民各散居、迁移靡常、同城而不识面、闾巷细人之见。无出财势。长吏不四五年、非以微劳迁、即因小瑕黜、是以止凭科举曰付之公道。故试而得人。若博之中呼也试而非人。若博之遭负也。何也。非有参验之详而观察之可赖也。自设官督学、有司以事有专职、委而不治、督学者几岁始一至、事烦日少、无裕施教、故士益荒、从今宜岁令县令察举民生十五以上、能通四书及占一经、性淳行谨者、上之守而登于学、其轻狡者虽才不取、考挍黜升、责之太守、督学官间岁验其当否以施惩奖、士得第铨司精选其才、斯量授之任、严考于课、必坚守其法、闲有幸举者不延矣、夫养士在乎学、董学慎其人、成化中提学御史孙鼎之贞孝、陈选之清方、士奋其修、正德末御大萧鸣凤惩恶严。虽才不贷。副使魏挍敦行急。受欺不悔。二君皆遭构去。呜呼学挍何由而正哉、
　　△重辅
　　周礼冡宰贰王而治天下、春秋列国之兴、亦相一卿夫求才必于世。取善必于众。挈纲必于一。一则和洽而亡戾争、和乃太平之阶也、戾则荒乱之媒也、我　皇祖赋睿圣而起布衣、运制六合、创出神造、羣臣虽刘基之知、宋濂之博、通俛伏受成、嗣主莅政、咨询是急、六部分隶、各胜厥掌、故　皇祖废左右相。设六部。　仁宗建内阁。参机务。岂非相时通变之道乎。永乐初以翰林史官直阁。后必候其尊显而方登简。平章之寄、俨若周宰国卿、是故削相之号。收相之益。今之辅臣无相名而有相实权之所在固不以名也任愈于前。当用慎于今。养望于素。坚操于诎。表能于试。显拔于萃。特崇于礼。流品非可限。历考不足稽矣。　英皇复辟。亲擢三贤、薛瑄岳正李贤也正德中逆瑾窃政、囚戍元老、奴仆端揆、犹尊内阁、刘文靖谢文正之怨。止于褫秩。居此位者安可以庸谨自处张禹孔光岂非窃位耶顾近世之选者惟曰淳厚宽详守故习常是特妇女之柙躬乡氓之寡尤岂胜大受者哉是故约巳让善。如唐怀慎。是之谓德。忘死殉国。如宋君实。是之谓忠。防细图大。如汉张良。是之谓才。不然鄙于人主。贱于六曹。隳国纲。靡士风。替文帝固宠邓通。必展申屠之直。钱若水感昌言之见薄。即辟位而去。夫有君之笃托。有臣之自重。胡患于不治邪。
　　△简侍
　　伊尹曰任官惟贤才左右惟其人官者言其宰画丞弼是也。左右者。言其比近侍从是心。极弼君畏之。侍从君亲之。畏者匡德于显明。亲者翼善于燕闲。今翰林诸臣讲经帝幄、懋学储贰侍从之最也、往年论治者、欲举　祖宗故典、令其分番入直、以备顾问、承望颜旨、宜入警劝、余闻王端毅公曰、此多新进年少、兼有轻才憸德、启君多事、乱君用舍者、不若止行章奏、下诸外廷。则邪正辩白、易于捄弥、此或一论也、未究厥原、人主孤处于内。宦妾巧黠。蛊心移志者何限夫有玉者珑旃。有刀者错旃。不养才而恨亡良。未成器而叹不利。末之何矣。今制进士及第之外、选其才行者曰吉士、读书中秘、三年而直史馆。顾教之文词声律之靡。启其校试高下之争、厥名伊美、考效薎然、宜择廷臣知道立德者为之师、亡则求诸山泽耆宿、与之讲服圣人存心行巳之道、乃切劘治体、参酌古今之宜要之必行无弊、候成而官之、诗曰有凭有翼有孝有德、以引以翼、庶秋收承辟之功、而免于端毅之讥矣、
　　△省官
　　皇祖设官、分六部以万务、两谏拂其愆违、责郡县以六事、按察究其污滥、自大夫以下必三考乃进二阶、是故官简而该、事约而举、功久而就、自宣德至今、额外添设、奚啻累百、不督之勤工。乃为之分责。不亦谬秋。况乎下多汇进之才、人怀速化之望、添官则缺广、广缺则易转、幸门聿启、居亡固志、事至限守而逃难、事成争知而让过、夫一人而牧十羊则戢、一羊而用二牧则骞、年子讥官事之摄、老子着烹鲜之喻、此今所以士节不厉、狱要不结、役烦而民惫也、故集其文案、则束牛腰、稽其实绩、仅同蚊翅、姑言外服、赋税学较、捕寇冶讼、充伍百工之技、郡县所理、使县精其成。府可逸矣。使府精其成。省臬可逸矣。故省臬之职、别勤惰、核廉贪、予能翼纯而巳、今六卿日下侵有司细务朝廷或自决城旦小狱矣故为政贵乎知体也事连两郡而不相下。害出大豪而难摧。则省臬当之。今守廵之外。别立数衘。彼高坐司署。止以行移相羁维。属吏不奉谈。小民不知名。正德癸酉予奉使大梁过汲郡。两监司啧有烦言。治兵者厚其卒。佥用富户。尽蠲泛。役曰胡有责人于死而恡其轻者乎。治民者曰卒止捕贼非战也。率优其富者。贫何以胜役哉。余谓之曰。铣请以医俞。有人外疡而中瘵疾。医曰用温补虚药之而疡炽。疡医曰用凉杀毒药之而瘵剧不若使其人自酌其虗实缓急而调摄之。监司皆服。推之他可知已。是故遵　皇祖之制。革内外员之赘。事核其真斯信之。工核其致斯器之。才核其蕴斯举之。誉核其直斯裒之。毁核其迹斯下之。毋赏私劳。毋尚虗名。毋宥纤恶。毋承巨势。功行表卓。即陟大位。如西汉故事。是故一核执于上。万真积于下矣、
　　△师田
　　国家有汉之全盛。亡其强。亡宋之苟安类其弱。盖由士业草畧、登仕太易。鲜治经世之学。官多牵制。迁代大数。不予专断之权。弛而亡支。莫甚于兵。往者蓟贼刘七穿窬小丑、蔓延万人、朝廷遣官命将、费三省之财、调两镇之军、但尾之而行、莫能设伏出奇、一鼓取绩、至狼山为风所覆、然犹献俘勒铭、上下胥庆、旧制县佥民壮、即古土兵、近年增减靡定、且户各分门、番夏月易、多以佣奴充之但可具役使之擒贼如驱羊而入屠门也、宜制大县四百人、次三百人、又次二百人、两户醵出一人、分为两班、闾中多有便射精技多力喜鬬之徒、令之顾代、不足则两户抽一、拣拔悍劲、授习武事、登其材武者为队长、宜者守城缉盗、休者力田树桑乡立保伍。五乡一长。平居讥察逋衺。小警团结以守。夫民贫为小盗。应倡而聚。然后大。每乡严则县靖每县严则府靖。推之天下皆然。嘉靖癸未年盗王堂起山东、转掠河南、余守期调在朝、大司马彭公咨于铣曰、非调边兵不除、铣问贼中有边人乎、公曰无、铣曰、贼恃一能驱民从之　朝廷赏罚明重。乃不如一贼之刼乎。前中原及蜀盗咸用边军。彼知内之弱而致轻。今中州讨贼者甚苦边兵之横然贼颇多边人又少与正德嘉靖异也今又资藉之万一恃功恣求。后难控御。土兵未历战。气索而忪。如调保定达舍在前。土兵在后。总之一将。古云习贯自然。既可平贼我兵亦练彭公如铣策奏行。不月王堂平。明年甲申秋大同变
　　△本末
　　治有三要、曰重农、曰抑商曰道俭、夫农苦以获粟、商坐而取赢农业布野、商藏财笥、故一切之征农靡孑遗商若罔知、非挈商积以敌农产而均之。天下趍商矣。民既厌农。工必卤莽。食则不足。即有连数郡之荒忽然数千百甲兵之馈。于胡取办。唐德宗父子寄命韩滉之贝是时有珠山银海奚济乎、夫贵难得之货、来遐方之珍、群饮之生博、丽娼之滥志、斯商重而多故矣、夫家衍一口。日供三饭。比岁当千军一餐之直向今一人共之。无不骇而走也。今官多滥征。既有马丁而又应驿。既输官税而又领户。既充隶而又薪银既取户金而又醵甲钱。司空征料。有司兴造。搉货抽分。曷可殚记。豪右之擅。官守之渔。不与是。夫宦贵民富。争侈竞巧。转移风尚。浇淳散朴。论者往往病之。恤令禁旨。徒贲壁尔。昔齐侯恶紫而国人不复服。其价乃大减。宋仁宗抑珠价亦然。于乎。苟非上下以忠信恻怛之。心临之诚文巳哉诚文巳哉
　　△修礼
　　孟子曰遵先王之厺而过者、未之有也、今可信者、典谟鸿车巳逸立政诗数十篇而巳、然多举槩、究本制度、详于三礼仪礼精义而繁文周礼大规而猥事、戴记博识而鲜效、或曰周礼周公未成之书、或曰成而未用、固哉斯言、圣人履即道、发即宪、岂如后人揣摩编缀乎、若曰未行、则刑措鸣鸟、何由致之盖周末妨列国之僣者、礼也、故皆去其籍、孟子巳不闻其详邹鲁之儒搜猎故典、采合旧闻为书、精粝真赝兼而存之。今宏纲切领。似周之章。余鄙屑冗琐。必东迁列国之异政也。如今之例。岂皆　皇祖之创乎。礼者人心之理也、恊之以同然、百世可通也、今王祭无乐。大臣无庙。仕者不奔祖父母之丧。无功缌之假。冠婚任俗。饮射故事。民无定止而涣。士异学而莫正。伶人道流。秉礼司颂。齐民下贱。踰限犯分。虽有洪武制而废。夫国无礼、犹水无防、人无礼、犹室无基、冲啮圯毁有极哉、宜诏征四方明道奥学者、萃于京师、准以典诰、案以三礼、参以诗之咏、孔氏之遗言、皆比以今之法、宁要毋繁。宁径毋易。裁成明典。行天下。垂后代。俗同德一。邦其永延于休矣。
　　公移
　　看朱巷的确回奏
　　看朱巷的确回奏【查勘朱巷】
　　十一月初十日准本部咨准礼部咨该副都御史王暐奏句容县有龙爪树朱家巷、系　圣祖所自出之地、久未显扬、今宜照近日表章尧母墓诏书修理臣下坟事例、建园寝置守护之户一节、合行南京礼部堂上官会同彼处抚按提学御史看验、　钦依着访求的确奏来、职随于本月十一日离任至句容县。会同各官亲诣其地、先自本县西门出行十一里、过二小山、地名通德乡、有一土穴、树根在内。原系栎木、四枝屈曲向上、枝头各有五指、乡人异之、呜为龙爪、今枯朽八年、穴西田一叚、各众称即朱巷故址、弓量丈尺、得地五亩、西距京八十里、见今民杨春为业、自巷基西行一百五丈、斜坡土脊一叚、株木一科、木下一穽、故老相传　朱皇帝家坟、弓量丈尺、得地三亩、遍生荆棘、并无丘垄石碑、西比古庙一所。壁画神像、并书句容朱安八字样、石香炉上、刻朱庆杜二十八户置、凡七十六字、职等反复看验前地、总是一片荒坡、地势欹斜、各众虽称某为巷、某为坟、略无遗迹可认、虽称故老流传、别无碑籍可征、仰惟　皇上大孝冠百王、至仁普四海、古帝之母、异代之臣、坏土可辩、特颁　恤典、若句容此地、果如原奏、是乃　圣祖千百年积庆之原、　皇朝亿万载兴王之基、礼意深长、事体重大。阙疑慎重儒者守正之论职等旬日之内、竭力访求、止于前所开载、未见的确、岂敢信拟扶同、自陷于欺罔不忠、也哉、
　　书
　　上西涯相国书
　　上西涯相国书【政事】
　　窃闻忠君者远不间其情、厚师者微不格其敬、君师大伦也、颠而能扶为忠、爱而能谏为敬、铣赵之贱士也、待罪侍从、坐视时变、止未能讼言于君、次未能私告于师、是天下之大罪、顾思不敏、中实空然、知罔行殆、何堪听闻、铣是以忧深而醉思剧而颠、徘徊门墙、进而屡却也、伏惟执事好士容污、若将弗及、寸材尺美、未尝遗之岂独铣之弃乎、用是敢布腹心焉、今有人病羸者、精竭而神惫独面人耳、然嗜饮好内未巳或告之曰、子之病也、危久将不起、必斥而弗信、使其父兄子弟垂泣而告之必惧、使国医告之必怳然而泪下矣、何则、父兄子弟至戚也、其言必不罔、国医识精也、其言必可征、今天下之病深矣、财殚而用加侈、民疲而劳未巳、赏数而功不劝罚轻而罪威、令下而不循、惠施而不沾、官肆贪而法废、事取具而实亡、天下十有三省耳、用兵者八、朔方兵敝玩而不力、公私以供匮、人材以利偷、若再有啸聚、何兵以讨、边、或寇入、兵马之在内者。留之恐边轻、遣之恐盗张。庙堂之经营始大也。虽然、此见事、铣耳不得闻、口不敢言者、又百此乎、今　九重及帷幄臣、偶未之思耳、然惟执事能告之、执事自辅　先皇、泽流而望尊、先皇大渐、执手流涕付以爱子、权重而人服、一也、执事少秉清节、逮贵愈坚、相几酌会、为国蓍蔡。行高而人信、二也、是故以戚则子、以识则国医、故曰惟执事能告之也、执事弼亮初政。调和瑾虐、厘弊庚午、入告累矣、似犹未饫天下之望也、顷闻执事上疏忠恳而中继闻请明农、子不云乎大臣以道君、不可则止、执事去之是也、然亦有否夫事幼主与成主者。不同度而建功。处平芯与纷世者。不合迹而毁绩。善始而不完其终。犹无始也。窃窥执事者、盖欲以身示儆云耳。夫告人之道三、积、以诚者、要其信也、动以容者、要其感也、示以利害者、要其惧且听也、文字章奏、言者意弗尽、而听者情不达效固难获矣、窃愿执事时诸面对创难而覆易、善存而恶败、帝王之谟　祖宗之典、诚于中而征于容、因其明而通其曲、　上英武冠世、深信而改度、然后天下可徐理也。若一二帷幄臣、执事与共政矣、替有二客登舟入舱、熟视之世雠也、见必以接、舟及中流风、二客骇而共图之、卒济、非前相怨之深。而后相克之力也、志诚在于生、故彼臣者。亦愿执事之善告之也。彼诚我听。故亦可以有助矣。又闻古之君子之事君也、智不售则曲势以求成、力不施则广谋而获遂、夫君以为社稷也、吾为固之如盘石然、以待君悟。举完器而付之。而后臣之道不缺。不然使至如所谓无如之何者。君幸悟奚济也。窃意执事之计之不可缓也。夫举政以才。行介而内信。学深而知政。艺精而适用。才之全也。偏得者酌用之。毋以科目拘其进。毋以浮伪溷其真。毋以麤率弃其直。毋以小瑕遗其长。毋以资格缓其为。使部荐其监。监荐其守。守令各荐其属。抑幸治贪。厉耻表节。严其进。核其伪。不惟得真才。亦可以正士习矣。自天子以至于士、未有不须诤士者、忠直谋畧者。执事宜引以自辅。使之怂恿。尽其言恣议。不无襌也。周上需。系民心。财也。蓄久者积。为力者充。食冗者耗。费奢者穷。贾谊曰一人作之十人食之必饥、十人作之不能衣一人必寒、今内廷之奉。军旅之供者。可计乎。南以水荒。北以盗芜。其入岁几何也财不足则民贫。民贫则苦生。苦生则心离。心离。则凡可以救死者何不为。夫盗者。扰始也。扰之靡靡。英雄因之而起。是故乱自财始子曰节用而爱人。周礼岁终计入以会王用。官以工皆稽业而定。既唐并庶官今皆可行也。夫本强者能制弱枝。备豫者能当卒变。禁兵本也重镇备也两京禁兵伍以内赂而缺。燥应故事而举。治戎者循例。犹以纨绮子将之。一旦缓急。此属可仗乎。当燎濡发之时。尚修拱手徐行之度。非计之得也。秦晋两镇。地险人勇。于今尚安。及后可恃。选将以练禁卒。择人以守秦晋。厚结民心。精治士马。守险广储。俾可凭借。今议者曰土兵劣于兵。未知计者。勇不自奋。作之斯兴。技非自长。习之斯熟。　太祖定中原。江上卒耳。　太宗北伐。中土兵耳。是故安危在所任倡者。利钝之系也。夫政贵因时。厺先救弊。出蹇者必求助。非深服其心。能制其命者否也。替董阏于为赵守、过深涧壁峭若墙、下瞰百仞、问曰婴痴狂悖之人、牛马犬豕、有误入此者乎、乡人对曰无有、阏于曰使吾厺犹涧也、则人莫之敢犯、胡不治、故不可以弘治之政。施之今也。长沙公尚宽大以收物望故劝之用严然是时佞幸满朝法有所难行耳是故烹一阿大夫、则谀者远而罚惩、封一即墨大夫则谗者远而功劝、无别而缓。非所以为政也。愚生何足以知国事、窃窥天下之势、不急救将不可为、伏惟执事当国、安危攸系、故敢俯伏门下、稽首上书干冒台严、不胜陨越之至、谨伏斧待罪
　　记
　　汤阴县修城记
　　张御史治路记
　　惠民闸记
　　霸州修城记
　　沁州水田记
　　直隶驿传事宜序
　　治河总考序
　　汤阴县修城记【修城】
　　正德六年春蓟盗起、陷城、杀长吏、薙民如草、秋八月彰德府通判郑公如皋奉台檄修汤阴县城而大之、临贼筑城成功甚速亦才吏也夫什立里。甲什立长。使第稽劝。号以四钲。鸣则咸捄以度。不鸣则筑。越十有八日而成。其围八百四十九丈、其高二丈有五尺、其基阔三丈、自基以上敛之、其短墙一千二百四十堵、其濠阔深、均二丈也、南北月城二、城楼六、铺二十四所、又修弓矢炮、置快手使习之、十月初、贼刘七果以贼众来攻城、贼火且射、越二日弗克攻去、七年二月贼又来攻城、又弗克、南去攻胙城、陷、民半死焉、贼党杨虎渡河、赵鐩刘三遂连破西平生蔡十余城、太史氏曰、于乎。自贼之起也。郡县唯视城为存亡坚者全敝者陷无者歼嗟乎。民之患惨矣。
　　张御史治路记【治路】
　　修平道路以利行旅亦政之大者
　　河东人曰河东盐行四方、公私咸利之运司东南二十里曰青石槽、道狭而险、如永巷然、长七里、徒者负者亦艰行、自槽之南如陜州、中有曰张店曰茅津者、凡六十里、有土坡高二十丈、沟深则半之、两崕对立而中隘、正德八年秋、张御史取河津稷山工百三十人、芮城安邑夫六百人、凿石槽深一丈有奇、阔倍深之一、石槽平、旅说之、巳又取平陆夫七百人治张店茅津、弘隘刊峻、既月、张店茅津又平、佣者杀其真、负者余其力、马行可行、车可并两驰、旅大说之、又曰、御史初询于王运使宣平陆申知县纶、又询于众。谋恊而举。民故安。均力明禁。毋敢买逸。民故偕因势而治之。不与险争功。故速成。太史氏曰张御史者安阳张士隆、字仲修、
　　惠民闸记【建闸】
　　嘉靖戊子冬太原高侯汝行守广平、是时北域旱且蝗再岁矣、明年己丑春大饥、高侯再雩、夏又雩不雨、乃召父老谋曰、今郡南滏水东流越直沽入于海。郡北故有堤以防溢灾。夫水决则害。引则利。聚斯滥。疏斯平。是在长吏。今若闸阎村之堤。可溉沟胡贾。至陈义之污。可达壑城。东南之濠可潴则变灾为利何如。父老咸叩头曰幸甚。其僚同知张金戊通判张廷用张玠推官翟镜承且志趍、五月庚午遂下令先沟事、民大和聚、五日成阎堤下荒田二千亩、高侯又令曰、此得水皆为腴田。此法甚玅予役若一日予一亩民家有三百愿赴工一月闸成时启递达以灌。遂育十亩为坵。九十亩为井。井设一长。号以字表。界以图识。遂业役者。是后广平熙熙。得熟岁焉。廵抚桐溪钱公廵按叚子可其请、广民孚其施、大夫士旅者伟其为、夫天生五材以裕民用。水之利为元。禹政曰六府。演范曰五行、府言其锺。行言其切、府则修之沟渠、行则作之臭味。论者昧于人而荒诸天。牵附迂诞。胡诘其谬。暴君庸吏。弃而不志。是故知敛财而无地。欲养民而无资。强施化而无本。邪民生。异端倡。游谈售。贪德安、于戏高子之政大矣哉。闸成之嗣夏我同年甲子廷言遣其仲子翼问记后渠、
　　霸州修城记【修城】
　　初贼起畿内、霸州守臣取其毋妻系于狱、贼悉贼众攻霸州、知州王汝翼以死守、贼竟不克厺、州城旧独北面以砖为之、正德癸酉甲戍大水、独旧砖城存、知州吉其僚与民曰、古之作事、惟其久安、观其城之圯与存可知已、吾欲如北城者为之何如、众曰然、乃凖北城役、会三城砖二百万方、灰百万觔、阅帑金不给用、乃陶砖于隍。市灰于山。令民有粟与薪者治陶。有车者致灰。皆给以直、事具白于王都御史倬、杨府尹廉、董御史建中、蒋副使曙、咸可之、既知州迁河间府知府御史檄霸州同知李曰雍领之、御史曰往见道上多冗树、伐之给陶者。可裕民也御史曰知州创谋且材。宜使终之。檄下河间。令来督工、御史曰、毋蔽于欺而匮于财。母急于名而盐于工。乙亥春三月巳未役俱来、乃肇事、夏后四月、丙戍城成。知州高鹏至叹曰、董公之规王守之劳、不可忘巳、遂刻石城西霸台上崔子曰、铣闻往者贼之南也。裕州故名饶。方知州闻贼至奔。贼入屠城。同知郁采死之。唐县、南阳之狭邑也。千户陈锦以唐令恊民守之。贼环攻三旬。竟不克。是故城者政之所具而非所以恃也胜负之几。岂不以谋信哉。
　　沁州水田记【水田】
　　岁丙申御史赵子张子遇于沁、张子道其郡之政曰、源泉沸流、莫或浍之、亢圻溢襄、田不赖之、赵子曰俞、是诚在我、乃相其水、趍乃物之土宜、下知州王良辅肇事、道漳泉自柯山南至于张僊祠。沟断之横木乘沟。空其中引。又南至于交口。灌田四千亩。道甲水自溪亭东南至石陀。遂凿石渠至甲里。灌田三千六百亩。道清源自亦山。灌田三千亩。盖达于官邮。围水环流。往沁止播菽谷。新田皆种秔。亩收二锺有奇。釜时蔬。畜鱼鸟。白餐清酤。乐岁介胡考之休。凶岁亦获可引生。惟古帝下邦国。察其辟地之等。用赏削。诸臣、巳觐。遣于庙询之曰如新畬何。受厥明。今　帝恭巳。以御史廵郡县。乃摘苛细繁文书。厉威严。无言及民事。懿厥赵子。知务善听言立沁丕富基。夫承且志趍。不引工扰民。则知州有勚。
　　直隶驿传事宜序【直隶驿传】
　　夫政敝于袭旧乎、民罢本偏役乎、官瘝于惮作乎、厺永于能继乎、夫法也者、敷政而裕民、起废而兴利、当怨其作者之智且勇乎、善宜于民而不必巳、其继者之仁乎、畿内今之冲衢也、故驿之、罢民莫棘焉、定户给马而富流于窭。罢役入银而利渔于官。近者裁驿以来浮费虽稍省而中使屡出需索百倍于强荐绅且驿卒散而为盗故知事无全利也过者涌沸。则顾他马而费不赀。中使索打干。厮役得乘传而敛如剧权人以驽而获上贾。轻币而苟具衾帷而法格驿官之贪不与焉。嘉靖改元来轩先生周公公议廵抚畿内、踰年作驿传厺、谋于侍郎彭君朝极验于知府王腾数人、定而后请、报可而后行、其厺括银准于赋。市马责于官。衷餙厨之费。罢乘势之传。衾幕造于专司。饶费以裕驿使。杜私请。损冗滥。令下民翕然称便焉。往岁予以史事被　召北上、遇公于真定、公告以所欲为、予善而促成之、夫更常之事、非泥者之思也、与民之政、非官之利也、是厺也、驿官无所取赂。权人弗得恣求矣。岂无病其厉已而议之者与。夫计永利者缓急效。负远畧者遏浮言。公以绩懋入佐留台。或者有司系于他务。银不时征。使忽沓至。彼必贷钱以办。负息日深。则得以为口实。余故曰法永于断者之仁也。
　　治河总考序
　　讱庵吴公静之廵抚河南之踰年、贞度饬务、体宏理密、谓河之灾豫。修塞劳烦。足当一边之扰。既择才而任。脱夏镇之洳。道赵皮之潴。又命前御史刘隅氏辑河书、开封顾守铎刻皮毕、登良策、可稽而厺焉、嗟乎、圣神如禹、虽曰十有三载乃绩、然不能绝后害。自汉以来。知议之。能行之。勇力之。腐舌刮齿、焦心销骨、多者十数年、少者三年、辄决、夷屋寝亩、飘资荡生、天子亲沉璧马、临水太息、　国家都燕、车兑江南之粟、上下咸寄命焉、既赖河以利舟楫。亦恐其遂啮漕渠。粟至稍后。举国困惫。一邑一郡之灾。不暇恤矣。夫浚故道。分横流而后安。舍是无策矣然沙积地高。道然后塞升沙并岸。水至后然。万人之功。即贾让之策付于乌有。不若随势相宜。别就奏下之利而道之母与水争。毋犯水怒。毋惜弃田。毋阻多口。所占田庐量给之费而蠲其租。民亦乐从河决之后其田甚美况并河之田有填淤之饶可相易乎夫物敝有因。水决以渐此塞彼行非由齐发蚁穴可以毁防。线隙可以崩郭。故贵乎先事而备。一岁不溢。遂幸无为。玩日愒月。坐待其不支。况乎迁代之速。不尽其才。官设之分。不专其任。卷埽河堤。古且苟完。买逸腾价。非利公家乎。今夫农之作垣也。其基厚。其上涂。题畚孔良。筑削孔力。虽遭秋霖之潦。无伤豪末。官府作墉、或破百金。不月而摧。何哉农自为而官为人也
　　碑
　　宣府仓露台碑
　　宣府仓露台碑【宣府仓露台】
　　古人有言曰、天子有道、守在四夷、夷狄犹禽鸟也、饫其食则思扬、是故、不可无防也、予观　皇朝之为防也。其险入于朔漠。其延袤尽乎西北。故非广卒不能周其守。非富粟不能固其势。宣府有三仓焉、曰宣德曰宣义、曰宣政、凡粟之未升庾也、暴于庭下、沙砾之所混、风雨之所毁、输入久病之、正德丙子夏户部郎中大梁李志学谋于佥都御史王纯、命通判孙某各于庭下作露台、石围其外。砖布其中。高累以尺。广延以丈。使暴粟无他害也。夫民之输边粟也。其贾加于内地者倍蓰。侵于揽户而抑于官者其费又倍矣。予闻昔之郎中有三原秦伟者。力能御强。才足裕民。民之赴边者。如于其家焉。李君济之以宽。持之以靖是故险不可恃。贵在人和。富不可。居贵在政平。然则宣府其将宁矣。
　　杂着
　　喻刑
　　喻刑
　　刘将军拜锦衣指挥镇抚司理刑、崔子告之曰、凡卫必有镇抚司。理其卫之刑而已。锦衣镇抚司。　上所亲信。治狱不任法司而仕缇□此弊政也后则复参以东厂矣然其理□千户二人皆金吾也故凡廷臣将有重谴者。民之妖言者。盗者。皆命治之。狱具虽厺司大臣。无敢出入。故朝之大狱。镇抚治之。朝之裔狱。厺司治之。夫人主之势霆也、刑厺之威焰也、霆之所击、无坚不枯、焰之所煽、靡濡不焦、夫臣之有诤也而激。则可罪矣、守典也而泥。则可罪矣民之喜讹言而窘于生也而犯而攘而有敌、则可罪矣。苟急于狱之成。而闇于其自。严于厺之遂。而畧于其情。勇于令之从。而弱于其平。则狱之当也或寡矣、夫治大热者必以黄、治大寒者必以附、故言厺害之功者莫加焉、然非以甘脆参术继而调之、则元气缩若投黄于寒、投附于热、则人之危也必至、是故大狱者国之所忌也。昔汉楚藩之狱。袁安能宽之。安之子孙。显匹其国。是故推其仁以体。其情。缓于成以待其察。善于辞。以掩其缺。委其事以解其忿。四者平狱全忠之道也。
　　皇明经世文编卷之一百五十三终
　　皇明经世文编卷之一百五十四
　　华亭徐孚远闇公　夏允彝瑗公　陈子龙卧子　宋征璧尚木选辑
　　冯瑞仪羽公参阅
　　夏东州文集（疏　议　书　记）
　　夏良胜
　　疏
　　论用兵十二便宜状
　　论逆贼入江湖状
　　代论累功封伯奏草
　　议覆远方选法状草
　　论用兵十二便宜状【用兵便宜】
　　奏为定策剪寇以靖地方事、臣闻京师　朝廷之心腹也、省会为肘腋也、运道为喉嗌也、联属一身、不容一息之有恙也、今天下诸路、褒凶鞠顽、攻城畧地、形诸奏牍、而辇毂密迩之地、尤为炽烈、拥舰断流、国储多损是犹腹心肘腋、奇疾交攻、而嗌不容粒、纵和缓名流、亦或褁囊而未敢一以取效也、今庙堂之上回顾却虑、上翊神谟、而遣将调兵、日复烦扰、但重臣迭出、非可形破斧之咏、而边军久役或能启空壁之疑、居重驭轻之势、纵未倒持、而顾彼失此之患、亦难逆覩、襄夷期亟奏功、筹划必湏预定、为此条陈一十二事、谨具奏闻、伏候　敕旨
　　一凡军容厚集其阵、以养威重、今出京军为戍卒可也、边军足为鬪士矣至于夺心之将。尚湏召募死士。若谓贼有潜奸。掺入者皆上将也。发之大早。则绝其归路。发之少缓。则堕其计中。羁縻散处。以计戮之。亦足剪其羽翼。就中审是胁从。微有叛意。诱以厚利。则兵法所谓因间之术可行也。其真以死士应募者。激以忠义。约以爵赏。令其三五为侣。或作商贾而被虏。或号窃盗而合从仅得百人入党则向导从谍皆吾人也伐谋伐交。知彼知巳。保无虞也。若同其间隙。当酣饮肆滛之际。而歼彼渠魁。胁从当为解体。若欲交锋臣谓此辈皆为立赤帜者矣。
　　一凡贼之强盛、皆资粮于我。不劳赍送。坐享肥甘。今野无黍稻失马之资。若传军令。凡贼锋可及。附郭市镇去处。俱不得积顿粮草等物。或运或藏。听其所便。臣知夺彼所资而老困之余。或可以成擒也。
　　一兵诡道也正胜之战、不闻久矣、如今贼攻沧州等处。城守不下。积以数日。彼此坐困。上流如德州下流如天津。相机策应。分道窃发。而夹攻之。又发一枝水道舣舟以要其遁。或遗一矢城中。开门以击其冲。彼之腹背受敌。我之犄角以成。臣以为制胜一策也
　　一战阵之法。识时为上。贼之所恃者。弓马之力。值兹秋爽。诚彼之利必乘雨而攻之如雪夜取元济可也。况贼屡胜而骄。肆志宠乐。又不必鴈杂更声而后即迩。然机括欲密。莫知其来。莫知其去。如狄青于昆仑关。既胜而不知。乃妙算也。臣思天下不患有此贼。患无此将畧而巳
　　一兵贵拙速。不贵巧迟。今贼处其逸。我当其劳。非可以速胜之势也。必求城郭完固之处。以安营寨。平定练习。将知卒。卒知将。关隘可以察奸。威声可以震敌。数挑而不战。屡约而不合。先守后攻纵不胜。臣保其必不败也。
　　一军士所领器械。多系积朽。锋者或铦钝而缓急不利于用。筋漆者或败液而强弱不称其人。神鎗铳石伏弩。宜于隘口。而平旷所施。臣闻先年海寇施天泰作耗。从事军门者。新制火药。有名喷筒者。用竹一寻。如椽大。通数节。间围以铁。以火药与铁子沙石雀舌和而实之。放则火烛一望可移动可持久。彼当其蔽。我处其明入肤焦发。喷筒利于水战使敌船之人不得站立创见亦难于御。彼海涛山立。恃此犹能毁舰成功。况兹陆野攻取。皆为有用之具也
　　一凡军法主客不可相应。彼左而右。彼右而左。彼骑而步。彼疾而迟。皆在随机以应变也。如今北贼所恃马阵也。我未成列。突焉而驰京军怯懦。收缰促镫。恐堕不暇。若列步卒心而迎之。犹足当锋。边军游骑分道而驰之。乃为有济。臣观之传。狄人用车战。而荀吴毁车为行伍。乘为参伍是以取太原之胜也
　　一凡京操军士。绵软偷惰。盔甲着身。若不能任。转项运臂。巳有难色。其能据鞍上马者鲜矣。尚能挽几石弓。执数寻戟。以从事乎。况马虽强壮。其所载器械雨具。巳如二人。乘者奔驰百里。水草不时。损亦良多。若素疲瘠。又将何如。大抵马上从军。非边徼素习适为败奔。所恃贼因得之。壮为骑而瘠为粮也。况经行调度。一马之费。可备三卒今人未有能为此言者臣意自边军外其余调用军士不必给与马匹非惟夺其迯生之具亦且坚其必死之心古者济河焚舟。与持粮三日之意。正谓是也。
　　一凡各处行军。俱以重臣总制。是故慎重之意。然蕞尔小寇。乃尔郑重。譬之奕者。此为尽着也。况爵位巳满于素望。精力不逮于初年。鞍马之劳。似非所便。常观古之立功名者。俱以志气尚锐。血气方刚。乃能有济。而先声后实。亦在威望素为慑服者耳。若曰德望镇重。古人有曰。贪可使也。诈可使也。陈平吴起。何如人哉
　　一军威以杀为主。故曰军旅之后。必有凶年。全胜之功。古今几见。贼之令严而多杀故进则生而退则必死我屡败而未戮一将与卒故进则死而退则可生胜败之异。职此之由。伏望　陛下申令主帅。使副属而下。俱得按法行诛。如戮庄贾为狥。人虽至愚。敢不用命胜敌为幸生之计哉
　　一天下运道。为贼阻截良多。休息无期。刼夺有素万一贼遁南奔适为彼之具饷臣意天下仓场。皆　朝廷外府。若使督运官军。随船所在。官司仓场。如法收贮。仍令各卫所官督集运兵。何啻数万。或攻或援。调遣随时。必待功成贼定。方许通关缴报缓急当有得方者矣
　　一凡天下被贼地方廵守等官。俱被参提警集人心。然祖宗设官。所谓卫者。护卫城池之意也。所谓守御所者。备御盗贼之意也廵守有司。专以治民而巳。若有警急。具饷乃其职也。今以军职习于宴安。故不得巳。而以文官从事。戎伍有一差失便见参劾。揆之情法实有不堪。凡失邑而坐令以死罪者自武宗始也况失事之中。亦有等第。其玩寇养乱而失者。固宜也。其冲突战阵救援不及。是亦不幸焉耳。况军主于威臣子假　朝廷威者。冠带之荣而巳。今一切革去。是人而冐虎之皮者。并其皮而亡之。牙之利更何所施。伏望　陛下俯察此情。宽假此辈。当有黾勉从事以死报者矣。　圣旨该衙门知道
　　论逆贼入江湖状【论逆贼入江湖】
　　近者以守帅奏报云逆贼刘六等、自抟风取道拏舟入江湖矣、议者、或谓智力穷矣、失长技矣、日就擒矣、天下可无事矣。良胜曰、未也、穷则计生。技有所待。匪人成擒。而天下之事可惧也。何者。自昔英雄豪杰之志。皆欲跨有荆益。扼脰之□、巳无全蜀、顺流以下。何所底定。今北方荼毒、经二年余、公私朘削、疲瘠坐困、不能资戎马。储蓄充牣足以备武。惟湖湘以南、其弃北而趋。是巳有脱死就生之望矣。未可谓其智力尽穷也。江湖之中。素植无赖。各树党与。挈刼禠夺。轻舟便楫风轶鸟举。逆贼名子。口耳俱熟。恐召号一至。而降心焉。是同舟遇风。胡越相应。如左右手。长技固在彼矣。南人气馁力绵。又惩于北。劲而不敌。坐死以战。守。决非望也。惟欲是供则有矣。是登岸则所取若囊中之物。驾舟则可安。无意外之虞、逸待劳。静制动。未知孰为失。孰为得也。且水势有上下。风力有顺逆。虽老于制胜。恃于天者什九。人者什一、也如此而望贼之就擒者。天也。非人也。若杨么小丑。然贼终败于水贼之死于飓风者亦天也非人也非失谋入港乂。以武穆忠勇。非乘风夜渡、得天之灵。亦未必成败何如也。今天之厌虐亦久矣、欲得夜渡江之将如武穆者。几何人哉、况荆襄中据。则河南之盗。自光罗山抵麻城而可合也。巴蜀之盗。由汉中下江陵。而可合也。江西之盗。负匡庐。泛湖口。泝九江而可合也。腹心肘腋。根据蔓延。势会而威自张。日久而谋益便。金陵人心。将有震扌之隙。京口步。采石牛渚素号武地。万一所见偶合前人。则东南之商赋不通。西北之供亿多损矣。今边将各有制驭。收拾残败。未能根株痛断。故未可弃北而南。纵南矣。而水阵未习。虽假以东风之便。亦未敢以周郎赤壁之捷自许也虽然。此贼一日未殄、则边军一日未就垒也。资费之办、必江南是责、责之急、急则有激而变者、未可知也。苏松有海盗两浙有矿盗。两淮有盐盗。即是而生心。未可知也。若兹么么蹇劣、固知无大器畧、然河决鱼烂、脱有奸雄睥睨。观衅而动。徐收而包举之。又大可惧也。呜呼端本澄源。益于内者、未巳也、虗外事内、盗于边者、未卜也、此又岂臣子所忍言哉、食人之食者、则思忧其事、忧之切虑斯过矣、仰知庙堂之虑过是久矣、延访至计、当有画一、而充国全胜之谋、自魏相中主而决之耳、晚进无状、何足以知、然以朴忠所积发、而状其可惧如此、亦不自知其过也、谨状、
　　代论累功封伯奏草【累功封伯】
　　臣等深惟爵赏者、人君与天下共之也、故五服五章谓之天命、天命有所未允、则人心有所未安矣、切照直隶山东河南等处、猾盗刬平之余、节该兵部会拟分别将佐等第、功过上请、内总督大监谷大用、监督太监陆誾、各蒙岁加禄米四十八石、荫弟侄各一人做锦衣卫世袭指挥使、比时二臣具疏恳辞、中外咸谓其崇谦守让犹得履满知足之意、及其先后具奏欲将弟侄谷大亮陆永累功升受犹意其勉承恩命故不欲以一人之功、延二官之禄也、且兵部查无累功荫受事例、及非一人剿灭一伙、与宁夏功次不同欲遵照前　旨将原无官职及官小弟侄、各一人承袭、其谷大亮陆永照旧供职、奏奉　明旨、又集臣等与英国公臣张懋等、并各府部院司寺、及科道等官会议得兵部入司政本、大盗兴戎、百责攸萃、其议功行赏、疑犹从重必能祗承德意、以激励人心、其于谷大亮陆永恩荫事理、查处极为周悉、更无别议会题至再、未获俞允、臣等寝食弗遑、竟不能测　圣意所居、近奉　纶音、进封伯爵、朝臣骇愕、不知所谓虽　皇上轸念二臣奔劳累勚、不惜上赏然于二臣辞免初心、恐不相似且祖宗之制、军职阶资、自镇抚以至都督。可以累功升受。其于公侯伯爵必开疆拓土。削平僣乱。有大功于宗社。乃得特拜。今以赤子弄兵之变。收拾疲敝之余。适假　天灵。未谐人论。遽以伯爵延及家人非惟将士之心不平亦于祖宗之制有戾况兵部先会题准有脦剿灭一伙尽绝者照依宁夏事例封拜爵职又　皇上之令也。如使谷大亮陆永果系躬亲战阵剿除一伙尽绝人员事湏平心而论即此大拜臣等亦何可议今以二臣督率之故。推及荫叙。于　皇上初旨。亦难强而附之。臣等闻命以来、忧疑未巳、仰思皇上之心、必法祖宗、　皇上之令、巳布天下、今一举封爵、而两有背驰、恐　圣虑有未及也、又况古者爵人于朝、故一命之士、必诸大夫国人皆曰、可也、方其集议之时、世臣如张懋等、同　皇上休戚者也、卿佐如臣等。备股肱者也。科道诸臣、又司耳目者也开陈论议、无一可者、是人心有未安也、然皆为　皇上守祖宗之法。而欲天下信　皇上之令也。夫二臣者、独非是心哉有是心。必且自以为不可矣。岂能独违人心天命、安而受之哉、臣等昔陪众议、巳彻宸聪、用敢掇拾舆论、披沥再请、如蒙　皇上仰式成宪。俯恤人言、收回封拜之命。仍从兵部议处。则法立而守。赏行而劝。足以息众论之纷纭。足以成二臣之休绩。臣等庶得逭依阿变法之罪、以自解于天下后世矣、
　　议覆远方选法状草【远方选法】
　　题为陈时政以资治理事、文选清吏司案呈、奉本部送吏科抄出、南京吏部文选清吏司郎中欧阳诰奏云云等因奏奉　圣旨、该衙门知道、钦此抄出送司、查得南京吏部文选郎中欧阳诰、条陈一十二事、除拓武举以严军政七事、系该别部掌行。合行移咨径自查覆、其广推举以励贤能等四事、俱本部见行事理、立案备照外、内一件、通选法以劝庶官、臣惟官有崇卑、地有远近、秩崇则禄厚、虽远不劳、位卑则禄薄、虽近有艰、臣常亲见小官有数丧并举。无计还乡者。有一家对泣。忍饥异境者。臣窃悲之。夫小官止有月俸。既无柴薪养廉。又有远途重费。实难处。夫养廉必资民财。固难轻议。但地方远近。似可通融。所谓惠而不费也。如四川广东云南贵州、本境内相距巳有三四千里、及至别境远益甚矣、如蒙乞　敕吏部议处比照广西事例、除亲民官员外、其余卑官、责任颇轻、乞容量选本境。至于别省阔远。有类此者。通乞议处。其余该选别省者。亦乞止选邻省。无致越过一省然泛论似涉容易当局实有矛盾此又在司选者、所当通融裁度也。如是则小官得以免其系累、而修其职业等因系于本部选法。拟合斟酌议处、查得成化二等年、本部钦奉　诏书内事例、将广西广东听选人员、铨选本省邻近府佐州县正等官、其后地方贼情稍宁、仍照旧例铨选、又查得正德七年、该廵按广西监察御史舒晟奏称广西地方病故官员、多因水土不服、瘴疠易侵、见任官员、气息奄奄、朝不及夕、乞要申明前例选除等因、该本部查议今后选授广西官员、除方面知府外、其余大小职事、将本省府州县听选人员、与广东一省、及江西湖广贵州邻近府分、人员相兼选用等因、题奉　钦依、节经钦遵通行讫、今该前因、通查案呈到部看得南京吏部文选郎中欧阳诰奏、要将四川广东云南贵州、比照广西事例、量选本省一节、切照臣等、仰承国家张官置吏、自有成规、而因时制宜、难拘典要。其间审度才力。酌量地方。未尝不欲人人得所。但风俗美恶。道里险易。自非亲历。亦难周知。今本官论奏、云云、但法制未可一狥人情而易于纷更、风土未可一省兼举、而槩为陋恶。如四川分据全蜀。古称大藩、广东偏安海岛。今多乐土。云贵虽称山林翳密。夷獠杂居。间有瘴疠。亦或不如广西之甚。合无今后本部选除四川合省。并广东广州韶州南雄惠州肇庆等府官员。仍照旧例。别无议拟外。其广东雷州廉州高州王爫曼州等府。及云南贵州二省官员。仍除有司亲民官外。其教职仓场驿逓杂职。及各土官衙门千户所首领等官。量照广西事例。将本省与各省邻近听选人员。相兼选用。庶得人情事体之宜。亦有救偏补敝之意。而选法诚为有益矣
　　议
　　议储蓄
　　议盐法
　　淮南议
　　议储蓄【储蓄】
　　天下大命在畜积、可不重与历考祖宗成法、最为详密。自江迤北、若淮安徐州临清德州等仓、收积余米昉古转运之法、其漕运、虽当各处非常之灾、沿途不虞之变、率于各仓凑补四百万石之数、内除三十万于天津及遮洋蓟州收支外、其三百七十万、以六分入京仓、四分通州仓、岁为常额、先朝节省冗食、人员时复裁损、每岁通计所出、恒余所入三分之一、迭积因陈、故议者有欲将四百万、数内裁损折价、时户部尚书杨公鼎、以翰林出掌邦计、考古郄虑、执奏不可、虽经劾论、持之不变、但曰某只能守成法、它日或有知者、后土木之变、少保于公谦、听民取通仓、道途米厚数寸、京师隐然有所恃、议者果伏杨公深识非所及也。孝庙时、有申前议、尚书周公经、举杨公议、力罢之、逆瑾纷更、尚书刘公玑不容抗议、而折价之条、着以为令。冗食之员。日有所增。每岁所入。将不能供所出矣。侧闻大仓之数。巳经正德九年。而正德十二年。趱运未足。通计京通二仓。仅二年之积。而　天子轸念近畿荒歉。减价出粜四十万石。其前项存积。折银所存无几。古谓国有九年之积者通民而计也。畿内之人。食于官者十之一、凡民无他作业。惟仰给大官。通计官民。才数月储耳。江南水潦。怀襄昏垫。而水次仓储浥烂空虗。来岁之运又不知何以为计。有识之士。独寒心而巳哉。司大计者。恳祈　圣明节冗费裁冗食。上策也。罢折价。其次也。该支人员。俱赴通州临仓水次新旧支兑。亦有旧例可行。虽远仓不若近仓之便。劳费无多。使一岁如获二岁之供。畜积有渐。又其次也。今岁近畿颇称有收。若将近卖米银。及先年积余召商平籴。又其次也。然移奏牍。湏以近时平籴济荒买补额数为说。若堂堂天朝。而示四方以索。亦非所以迂邪心而威远畧也。
　　议盐法【盐法】
　　榷货之敝、于今为甚、其初以荡地不清。灶户多失业而逋亡。食米不给。盐徒得专利而滞法狡商附势。而中纳存飞挽之空名。赃吏弄权。而条格无经常之典守。先朝戚畹、欲奏买空引、以足额课、动数百万、近者又将截角余盐、一槩中纳。公利日耗。私意横行。今欲蚤料理盐法。湏先停格中纳余盐之例。葢奸猾不终岁。而获数倍之利。　朝廷失厚赀而废百世之规。其商贾中纳。止令在部收价。如每盐一引。该草若干束豆若干斗。值价若干。原派边方远近。量收脚价若干。每岁选差的当官员依派数买。积贮以待支用。刍粟庶有勾稽。而势要无所容伪。况闻先时中纳。苟具文书非目。他所装运联络争输。皆因本镇官军。克减填数。法既通行。弊应渐革。荡地湏履亩丈量。分派就业。其灶户空籍。仍因各处附近盐场衙门。凡问该徒罪无力。照在京衙门问发。遵代铁炒铁事体照年拘役。原额食米。及时支给。则迯丁负课。日渐填补。贩买私盐。及空引足课之弊。自可省矣。
　　淮南议【淮南】
　　凡经理天下曰赋与兵。议者必倚江淮为重而淮又江之蔽也自少室宗望至桐栢。蜿蜒历巢湖。接射阳老观京口彭城。互有腹背。广陵步淝水颍泗与河会流经其壖而为之表也。壮哉英雄用武之地。南北之限。轻重系之矣。古初帝王代兴西。淮汉以南。若羁縻外服。舜肇十二州。淮北居九。周公九州岛居七汉十三部如舜时。晋武平吴籍户才五十万隋文平陈如晋时。李唐一家。淮南渐盛宋置十三路。而淮南遂当其八。天下户止千有六百五十万而淮南千有百余万。胜国起沙漠。中国之地如宋时。然汉以前兵争止于邻壤。淮无恙也。贡道则自禹始。入渭乱河输币九贡趋于冀粟止四百里。米五百里总百里。铚秸服二三百里。周畿千里。故无远赋汉运巴蜀。取足敖仓时漕山东数十万。郑庄始议漕渠。尚未及淮。而武帝徙灌夫淮阳则曰天下劲兵处也后用兵者乃以淮为意魏与吴晋与苻坚。宋齐梁与拓拔。战争尺寸。谢安祖逖诸豪。亦每每恃为要害淮是以兵为虗莫之赋也。唐镇不预度支。而漕赋始办于江淮。刘晏辈转运自江入淮。自淮入汴。入河入渭。各以便习成国计。而宪宗中兴。惟裴度淮蔡之绩可纪。宋漕四路。自三门白波。自惠民河。自广济河。而大农仰给。惟江淮六百万石。末造弃淮北。世忠死战卒不能遏胡马以重江之险我祖宗基淮甸。以一区宇。北都既奠民赋给中都官。而漕粟之重于江淮。如唐宋时。江以南运于淮。淮以南于徐于清河。以北于平原于潞。以达都会。漕卒更番支兑。计道里式师禹意。特不以五百里为限耳。制因时利。与晏相出入而文武重臣总其成户曹郎以董正。刑曹郎以治狱工曹郎以视河渠以疏。泉以职提举事漕渠着令未止。如郑庄时。而弛张法吏独详于淮江者必守淮未有不能守淮而画江以为险者则以淮南之盛视古数倍而成赋之会不特为劲兵处也日者大农岁计京师无参积。而漕粟玉者。恒不及初。南北兵荒之故亦多矣。负经世之志者。重有责也。而况当其事者乎。又况居其地。而悼三国六朝。且以吊望祖谢裴韩之灵。而增感慨者乎。呜呼。淮重镇也。有事则倚以重兵。无事则倚以重赋信也。
</div>
    <div class="pagination">
<a href="皇明经世文编_page53.html">上一页</a><span>...</span><a href="皇明经世文编_page49.html">49</a><a href="皇明经世文编_page50.html">50</a><a href="皇明经世文编_page51.html">51</a><a href="皇明经世文编_page52.html">52</a><a href="皇明经世文编_page53.html">53</a><span class="current-page">54</span><a href="皇明经世文编_page55.html">55</a><a href="皇明经世文编_page56.html">56</a><a href="皇明经世文编_page57.html">57</a><a href="皇明经世文编_page58.html">58</a><a href="皇明经世文编_page59.html">59</a><span>...</span><a href="皇明经世文编_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
