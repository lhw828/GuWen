<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 223 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 223 页/共 287 页
  </h1>
  <div class="content">
   议海口情形疏嘉庆四年　　　　　
福建巡抚汪志伊

伏思治天下之道所极意抚摩者民也所并力驱除者盗也民为　国本食为民天夫民非生而盗者也食不继则民流为盗抚有方则盗化为民以是知清盗之源尚不在禁海船也弭盗之法亦不在添重兵也臣谨据实在情形敬陈之闽省负山环海地狭人稠延建邵汀四府地据上游山多田少福兴宁泉漳五府地当海滨土瘠漳民贫泉尤甚风俗素称犷悍至台湾一府虽孤悬海外而禾稼一岁三熟米粮充裕除岁供内地兵粮谷六万余石兵眷谷二万余石外商贩源源内运以济民食而漳泉尤资接济是一省之米粮恒不敷一省之食用溯自康熙二十三年工部侍郎金世鉴奏准通海以后沿海居民富者为船主为商人贫者为舵工为水手或外省贸易或内洋捕鱼无不各资生计嗣于五十六年因有盗米出洋偷卖船料诸弊议准禁止至雍正五年复经督臣高其倬奏准开洋殷商大贾并往外番贸易每船可养舵工水手百余人并买载番米番货运回出售百余年来商贩流通颇资利赖此闽省民食情形及后先开洋之原委也闽洋北接浙江南连粤省延袤二千余里岛屿周回口岸丛错设立水师三十一营额设兵二万七千七百三十名额设大小战船二百六十六只分列南北为犄角之势中以泉州之崇武为界自崇武而南派令南澳铜山金门暨提标后营各镇将巡缉自崇武而北派令海坛闽安峰火暨金门右营各镇将巡缉往来梭织声息相通一遇匪船游奕即互相知会上下兜擒声势颇为壮盛嗣因船身笨重捕盗不甚得力经前署督臣觉罗长麟奏准照商船式样改造八十只较为灵捷又因舵工例用兵丁常在本辖洋面巡防未能熟悉隔辖港道沙线经前督臣魁伦会同前抚臣费淳奏准召募商船谙练舵工驾轻就熟奋勉追捕计先后拏获洋盗二千五百三十三名又拏获接水消赃并运卖火药人犯八十五名又被拏穷蹙率伙授首者一千七百余名此闽省水师营制及历年缉捕之情形也至若洋匪从前不过土盗出没自乾隆五十八九年间安南夷匪敢窜入互相勾结土盗藉夷匪为声援夷匪以土盗为爪牙沿海肆劫掳人勒赎若非抢掠商船食米及串通贪利之渔户行户运米而出易赃而回并接济淡水资送火药炮械等项安能久留洋面为匪臣伏念开洋以来原以藉贸易之盈余补耕耘之不足商与民交相赖一经洋盗滋扰商累而民亦累诚如　　圣谕必须洋面日渐肃清而于商民仍无妨碍方为尽善今有议请禁货船以靖盗贼者谓以海船载货而出载金钱而归艳目熏心启戎诲诲盗甚至济米济赃应行禁止殊不知船户人家多作何安置即如闽海港澳共三百六十余处每澳渔舡自数十只至数百只不等合计舵水不下数万人其眷属丁口又不下数十万人沿海无地可耕全赖捕鱼腌贩以为仰事俯育之资况商船更大其舵水悉系雇用贫民更不知其几千万亿众也若一概令其舍舟登陆谋生乏术于饥寒势必铤而走险将恐海盗未靖而陆盗转炽矣且船只小者需费数十金至数百金大者必需数千金变价无人承售拆毁更非政体他如米豆盐茶棉花布帛暨一切对象一省交通于数省外番互通于内地者何可胜数一旦禁绝不通所关亦非细故正不特税课之短缺也

惟海船固不可禁而查察不可不严每澳设有诚实澳甲一名每十户又设一甲长查拿通盗及为匪之犯知情不举者连坐各汛口复有员弁均于出入盘查船户既不能夹带行户亦无从透漏立法已为周密但恐日久玩生惟有随时整顿以绝盗资是稽查洋弊即在于出海之船正不必绝通海而始可言禁制也又有议请于海口添设重兵者查海岸绵长十里设汛五瑞安塘每汛约添兵十名合计非万余人不可　　皇上绥靖海疆固不惜此经费然必事归有济方使帑不虚糜今沿海既不可步步为营而每汛添兵不过十余名而止顾此失彼何当实用查盗匪或遭风落海或被拿跳海常有凫水到崖又或买米取水潜行上岸者历经各汛兵拿解严办在案从未有盗登岸之事沿海村庄以海为田人自为守一有盗船临境则岸民千百为农具皆成兵器是乡勇已倍于盗匪亦大有助于官兵且各汛设有防海大小炮位以高临下以逸待劳一炮可当千军之勇洋盗不敢近岸者以此所有各口岸似无庸添设重兵至水师长技除驶船推舵转篷折创扒桅泅水对施鎗炮往来攻击外其制胜者尤在夺上风放火箭以烧篷掷火弹以轰船射舵工以穷驾驭闽省弁兵从前未免因生而怯栗甚至晕船呕吐数年来缉捕洋匪拔弁于老渔简兵于海户配定舟师频年在海涉历风涛获犯颇多技艺日臻娴熟是操练之效即收于缉捕之中更不必舍缉捕而别筹操演也臣复核盗匪情形近数年颇有不同者治土盗易治夷盗难土盗不过一二桀骜掠商渔而乘其船胁其人渐成党羽计一船之真盗无几余皆被掳耳被掳者未尝不恨盗亦未尝不思归以兵攻盗兼可以盗攻盗广开胁从之生路重悬购盗之赏格并将捕盗所获之赃给与擒盗来献之人以歆动盗伙离间盗心使相疑忌自是土盗闻风陆续投首剿抚兼施当无难清理而夷盗则不然夏初乘南风而来秋末乘北风而返并无投首之心尤可恶者船大而高炮多而壮非特商船不敢抗衡即官兵战船形势限于仰攻鎗炮窘干逆击较治土盗稍觉其难然盗之迹在洋其食用未尝不需于陆臣惟有力加整顿严饬沿海地方官认真绝行户之透漏严饬各守口员弁实力清渔船之夹带务使盗赃无人代消食米火药无人接济以穷其术而困其力仍一面选精锐之舟师鼓勇敢之战士相机掩击以歼其魁而除其党则洋面自可日渐肃清而商民之生计仍无妨碍矣

　　上百制军筹办海匪书岭南集　　　　　
程含章

窃查粤东山陬海澨蜑猺杂处为从古盗贼充斥之地自我　朝定鼎痛加剿戮山海巨盗以次平定百数十年来休养生息民物滋丰诸番来朝货贝云集鱼盐蜃蛤之利甲于天下洵海上之乐土也逮乾隆五十四五年后盗贼复起祸缘安南夷主黎氏衰微阮光平父子篡立兵革不息国内空虚招致亡命崇其官爵资以兵船使其劫掠我商渔以充兵饷名曰采办实为粤东海寇之始其时太平日久水师懈弛各将官缉捕不力商渔失业从贼者多地方官亦不能杜渐防微而接济销赃诸弊无地不然洎乎光缵既亡盗无主争为雄长遂蔓延而不可制若今之乌石二总兵保东海八阿婆带诸贼皆安南巨盗陈天保莫观辅等之头目也嗣是以来添造战船命将出师已二十年劳费亦云久矣而盗贼如毛讫无成效统计一岁之中我之擒贼极多不过千余名耳而贼首沿海一招从者如蚁彼之船只不待打造也皆得自商渔彼之食货不待经营也皆得自劫掠海洋之路熟若门庭波涛之险安如平地我师转形怯懦矣兵去则分据各港无求不获兵来则连帮抗拒莫之敢撄我师转形困瘁矣又以海船全凭风力风势不顺虽隔数十里犹之数千里旬日半月犹不能到也是故海上之兵无风不战大风不战大雨不战逆风逆潮不战日晚夜黑不战阴云蒙雾不战暴期将至沙路不熟贼众我寡前无收泊之地皆不战及其战也勇力无所施全以大炮相轰击船身簸荡中者几何幸而得胜我顺风而逐贼亦顺风而逃一望平洋非如陆地之可以伏兵获也东西南北惟其所之非如江河之可以险阻扼也必其船伤行迟我师环而攻之贼匪计穷半已投海然后获其一二船而余船已然远矣倘值日色西沉贼从外洋逃遁我师不敢冒险势必收帆回港故其殄灭最难统计出师以来各宪筹海之策大约有三其一曰剿谓贼匪罪同叛逆若今不除后将愈炽剿之诚是也顾不操乎必胜之谋与之以不败之具官兵其肯用命乎且何以免其借口也其一曰抚谓连年剿捕无功劳师糜饷伊于胡底抚之诚是也顾不俟贼匪穷而求我而先诱以官职招以金钱彼谓官司犹有能乎且何以怵奸冗而杜邪心也其一曰守谓贼之服食器用何一不资诸内地严断接济则不击自败守之诚是也顾不备讲乎守之之道濒海四千余里可胜守乎择地而守之则顾此失彼逐段而守之则备多力分兵家所忌恐非万全之计也之三策者皆至当不易之理而卒未能平贼毋亦行之未尽其道乎方今兵力疲劳之后强弩之末难穿鲁缟又前年十二月李提军殁于蔡牵去年五月林总兵殁于张保覆军杀将兵气不扬亦已极矣非大加一番振作恐贼匪未易即平各宪未尝身历重洋一切情形仅得之传闻之说章自效力四年三次出洋亲冒矢石于风涛之壮厉危险海道之难易远近各股贼匪之大小强弱与夫官兵之辛苦才否虽未能备悉渊微亦已粗知大略兹逢虚怀若谷询及刍荛谨将见闻思虑所及撮为筹办海匪事宜十有八条以备采择焉

一战船宜派本管之武弁监修也查前宪吉公任内修造船只皆用出洋弁兵监修工程尚属实在嗣因有不肖弁兵意存需索匠人与之钱则诸事顺手否则件件挑剔遂罢弁兵专用文员修造工竣之日禀请看合式即令武弁接收费用虽稍减于前而工料实不如旧船工最为深微固与不固非一时外观可得而尽一出大洋巨浪掀簸真形毕现矣章前因带领红单船百号出海与舟师相从两月见各将官座船日夜戽水数百桶譬驱老牛羸马斗豺狼于崇山峻岭之中庸有济乎毋怪其沿海停泊而不得力也夫船者官兵之城郭房室车马也船果坚实以战则勇以守则固以追则速以冲则坚反是则凛凛焉忧沈溺覆亡之不暇安望获贼忆在洋时见林总兵座驾海安四号一船坚致牢实行走快捷贼匪望而生畏询之为蔡廷芳所监造可知监工得人一船可收数船之用不宜因一二弁不肖遂谓人人皆然也应请将船只次第撤回彻底兴修即派该管弁兵监修彼其身命所关自不肯听匠人偷工减料如有需索指名揭参至于料价必稍增益应由藩库发足毋令承修之员赔累而后工程可得而固此为剿贼第一要务不可不倍加留意也

一篷索椗舵桅木宜加料制备也大海之中浪之起也船如升天浪之落也船如坠地一物勿固即有覆溺之忧忆与舟师相从东西洋面凡三千余里一遇大风舟师即有折桅者一船折桅全军失色虽贼船唾手可得亦必舍而收港又不可弃之以资贼也必求木易之三四日后其工乃竣而贼已从容遁矣迨行三五日追贼将及桅坏复然更行八九日又莫不然此所以出师两月不获一贼也应请于篷缆椗舵加料修备每船并多给篷席绳缆一副以备不虞灰麻钉油等物事事宽为预备其头大桅尤关紧要即不能全用坚完大木亦须帮镶结实此皆官兵性命所系不可以为细故而忽之也

一战具宜逐件精良也海洋之战莫烈于炮以大为贵从前贼见官船皆奔避不战为炮少也数年来劫我炮台虏我官船及商夷船只炮位已不可胜用矣其大者至四五千斤我师之炮大者不过二三千斤势不如贼所幸兵丁施政较贼精熟惟须多备铁钉参差束缚大如炮口令军士于近贼时入炮施放一发可伤数十人比炮子为更烈此外如藤牌鸟鎗长刀短刀竹鎗之类均须备足至过船拿贼莫妙火攻但我用火贼船亦用火必我之火倍烈于贼倍速于贼然后我先烧贼而贼不能烧我闻前浙江李提军火攻之法另用小船预贮硝磺柴草临时发火驶烧贼船此古法也惟是海上风涛迅厉火船未必便能近贼即近矣贼以长竿撞拒浪头一涌火船贼船各开数丈断难得力莫若仍照今法用火喷筒为良查贼船火受药五六斤喷筒大径四寸余长八九尺我师火受药不过二三斤喷筒大不过径寸长不过二三尺何以胜贼兵法云知彼知己百战百胜又云器械不利以其卒予敌也应请制造亦如贼式筒之中加辣椒川乌斑茅虫等末毒所到贼已昏倒惟制造须密勿使泄漏更有火桶火斗二物受药愈多火焰愈烈须令军士多为预备于偪近贼船时上头桅奋力遥掷其抛掷火亦须上桅方能及远三者之用死生胜败决于须臾必习练精熟方能先发制人但得二三件及贼贼必纷纷投水其船可得矣

一口粮宜预发半年也查向例水陆兵饷皆预发三月惟是海洋路远往返动经一两月前之领者方回后之领者又将复去徒滋跋涉每于追捕吃紧之际辄因粮饷不继停泊以待或因粮饷将到远去恐其相左观望徘徊往往缓不济急夫事几会之间不容发迟之一日虽劳费经年不足追其前效嗣后应请一发半年交该将官随时支给俾得多备薪米则心自壮可以穷追绝远矣

一战兵应请添配也查向例捕盗米艇大船配兵六十名中船五十名小船四十名数原不少惟是米艇长大每船掌舵者须六七人管头篷者须八九名管大篷者须十余名又每船炮位多者十七八位少者十二三位每位派兵三名数恒不敷其火喷筒藤牌鸟鎗等物往往不能兼顾倘遇贼匪穷而相搏后船接应不及兵丁慌乱辄先跳水从前覆辙可为明鉴而贼匪小船六七十人中船八九十人大船百二三十人其盗首之船必百七八十人每见我师追及盗船见其鎗刀林立辄逡巡而不敢过欲过贼船必先保护本船过船人少则不能杀贼而反见杀于贼过船人多则本船空虚贼匪乘虚而入必致失事故自用兵以来获贼不为少矣而著名盗首从无一获皆原于此凡贼首之船财货充积兵丁宁不思获无如众寡悬绝故惮而不前也夫擒贼必先擒王得其王而余党可散嗣后应请大船配兵百名中船配兵八十五名小船配兵七十名人数既多军心自壮而后贼首可擒至水师不敷配拨应即招募谙练乡勇令弁兵随事教导亦可得力也

一将弁须激劝鼓励也古者用兵必有不次之赏以劝众心亦必有不测之诛以肃众志自盗匪滋扰以来各将弁涉历风涛身经百战与数十战不等皆水师熟练之人特以在洋日久劳不得息又无重赏重罚以振动之未免日形疲钝应请多方磨厉以发其锋务得其誓效死力有进无退而后已出洋以后令该将官与监军委员详记功罪某日某人打仗奋勇某人先近贼船某人杀贼若干获贼若干或火攻得法或拦截有力或策应便捷一一开报大则立予超升小则给予功牌奖以嘉语遇有升迁缺出论功不论俸而在营者不得与之较如有畏葸不前者亦即揭参治罪庶得人人感奋踊跃争先至于带兵大员尤宜优以礼貌布以腹心假以威权而后可责以成效也

一兵丁须振作轸也自古用兵在精不在多是故敢死之兵一可当百疲弱之兵百不当一彼盗匪皆亡命之徒一遇紧急齐心舍死格斗往往反败为功我兵各顾性命危急之际辄弃其将官跳水先逃鲜有与将同死者章以为非威不畏非德不怀查定例出洋兵丁除应得名粮给与养家外每名日给行粮银五分恩至渥也无如海洋僻远薪水昂贵一遇歉岁再食或不能饱冬则衣不蔽体形同乞丐自用兵以来各兵有丁年出海皓首不归者长与风涛为邻更无室家之乐加以功罪朦胧莫由自表杀贼者无赏退怯者无罚受伤者无医之资死亡者无棺衾之费虽阵亡例有　　恩而文报驳诘具领何年无怪其靡靡不振也应请明定章程功多者立赏以官其次或赏银牌或赏银两仍记其功以观后效疾病者给以药资死亡者给与葬费受伤者由主将与监军验明轻重分别给赏阵亡者例得银速为给发如有临阵退缩者立即斩首军前庶军皆感畏不战而气自倍于平贼不难矣

一战船宜添造雇备分路出捕也查现在米艇共百二十号原不为少无如盗首乌石二乌石大匪船不下五六十号郑一已死其头目张保最为猖獗匪船不下百余号东海八阿婆带香山二匪船各三四十号金姑养已死其头目老蓝带领其众与总兵保大炮腹匪船各一二十号共计匪船不下三百余号其余零星小匪尚不在此数我师未免单弱矣且粤洋四千余里船少则顾此失彼剿捕仍不得力应请酌量添造新旧米艇得百八十号再雇募红单船四十号分为四路广州府属洋面一路惠潮二府属洋面一路高廉雷琼四府属洋面辽阔系属贼巢应分二路每路米艇四十号红单船十号余剩二十号预备抽换修理之用各路之兵即驾各路之船则海道较熟各营之官即带各营之兵则约束较易四路并作分合缉捕不论贼逃远洋近洋紧紧追蹑使其船不得燂水不得取薪米不得买备而我以宿饱之师更番战不过数月贼党必散贼首可擒矣

一战船须常加燂洗也海水咸船底易生蚝壳其在民船每月必燂洗油刷一次贼船亦然今师船止洗而不燂或燂而不油故行走每不若贼船之速总因弁兵贫乏无项可支应请酌给燂费俾得乘间燂油其船身红黑颜色亦须加染鲜明旗帜亦要整肃庶军容壮盛而驾驶亦灵也

一监军应请选派也粤东舟师向无委员前宪王公以将官缉捕不力言多不实始用佐杂为委员亦未选派贤能官卑望轻不过具月报代书吏而已应请于丞倅牧令等官内选派贤能为监军记功录过以凭赏罚并令密带银两以备缓急赏之用随报时查取具将弁印领核销如主将不职亦许列款禀报似于捕务较为有益

一海岸防守盘查各事应请责成巡道也接济销赃最为诡密非长住海岸不能得其情伪督抚藩臬政务殷烦远在省城耳目难及知府事务亦多惟巡道职任监司于分则尊于事则简所有防守口岸盘查接济销赃诸事应请责其提纲会同镇将督率所属文武常住海口实力奉行一切食用夫马另筹公费毋累地方官如果用得其人则行间谍买耳目募死士于风雨晦明之夜火焚贼船诸事皆可与将官相机而动又州县事尤冗杂所管洋面少者百余里多者数百里

一人之耳目精神势难处处周到应由巡道派委佐贰杂职分段经管给与月费协同地方官弁小心防范凡出海船只逐一搜查如于自备食用之外多带柴米木料钉灰油麻蒲席绳缆等物及夹带硝黄火药者即行拏究入口时查明有无销买贼赃仍分别勤惰以为黜陟于防守斯为得力惟是口岸之接济易查而荒村之接济难查日间之接济可查而夜间之接济不可查因地制宜雇募船只联绅士耆老为耳目腹心是则在地方官之能事者

一保甲之法宜实力奉行也古法之良莫良于保甲地方官非不遵行但无真精神贯注其中则悬一门牌造一户籍究属于事无济彼盗匪之米粮布帛硝磺篷索麻油鎗刀等物何一不由奸民接济保甲果行夫宁有此若辈贪食盗利条告不足禁其奸教化不足格其心惟威之以刑庶几知敛迩来法网恢恢匪惟同保不坐即正犯亦多幸免缘接济销赃之人必小有资财一经到案囚徒隶役之辈或者阴授以旨往往翻供释去此办理接济之所以难也应请饬令地方官实力编查一有犯者诛其人没其家发配其孥务使惩一儆百毋稍姑息至于荒凉寞寂之地尤为盗贼窝巢地方官之法令威权穷而莫用则保甲之法又属空谈非大加惩创而厘剔之恐未易转移也

一乡勇宜团练也水师既大举出捕则内地转觉空虚恐盗匪饥穷乘间入劫应请于拨兵贴防之外饬令地方官委员督率绅士约保团练乡勇频加点阅器械俱要整齐一有盗警严密堵御如有应设炮位之处备价申请果其堵御有方盗匪自不能入藩篱既固则盘查接济销赃等事亦易为力也

一沿海船只宜一体编查也接济销赃非船不行议者谓禁止出洋则盗风自息其论自正惟是粤东人多田少半食鱼盐之利概行禁绝则贫民无以为生从贼益众其势亦有不能悉禁要在地方官于所属商渔盐船一体照例印烙编查十船为甲互相保结给与印照出入口岸塘汛逐细查所有蜑艇渔船夜间不许留宿口外至滨海乡村小船出入不由塘汛者尤为接济销赃之具盗匪所在趋之若骛应令地方官设法择立殷实之人以为船总责其访查夜间总系一处有不遵者破没其船通同作弊者诛无赦

一硝磺宜禁私卖也接济之害米粮之外火药为最闻盗匪火药多系购买硝磺自行制配粤东濒海湿热熏蒸远年墙土皆可煎熬成硝而硫磺则不能处处皆产防维较易昔往惠潮嘉应一带密查硝磺曾于丰顺县雁洋径地方会同揭阳令及该地文武查得磺坑一区当经具禀旋即封禁又访得英德县磺厂最为丰茂官磺之外多有私卖亦即禀请移知南韶连道严密查禁数年来盗匪购买颇难诚恐日久防范稍疏为祸不细应请饬令地方官加意查拿一有私卖立置重典

一海上商盐船只应请护送禁止散行也盗匪多劫一船即我师多受一船之害其财货可食数月其船只可用数年所不用者大半勒取米粮布帛鸡硝磺等物听人赎回愚民罔顾法纪潜购以往地方官无从稽查也现在惟红单船与盗为仇耳其东西两路商渔盐船闻其多向盗匪纳银打单故得出入盗中散行无忌而接济销赃之弊即寓其中此害之大者也应请饬令地方文武实力查禁毋听散行总须汇齐数十号为一帮就近申请师船顺便护送如有散行者准沿途水陆官弁兵役一体拏究如此则盗匪内无接济外无劫掠不击自败矣

一沿海宜添设走役也查浙闽海疆盗贼到境即报知前途便于堵御粤东递送公文向由塘汛兵丁二三百里之程半月不到至于盗贼去向并无传单不过汛兵密禀将官外人不得而知声息不通水陆隔绝何以图贼应请饬令州县即于沿海汛防添设走役每处近者二名远者三名书手各一名遇盗贼到境探明船只多少开单露布传知前途俾官弁兵役绅士乡民均得预为防范师船到处亦即传报并送一切公文每日限行百里紧事日夜限行二百里逾限者重责前述一体接传不但水陆血脉贯通盗了如指掌即各帮水师亦互为声援首尾联成一气其工食纸笔等费由地方官支给报销事竣裁撤

一贼党宜招抚也古者治盗剿抚兼施前宪见水师不甚得力盗贼不可胜诛广开招抚之路其事未尝不是惟不先之以剿而遽用抚且以官职金钱为招似我畏盗而非盗匪惧而求抚也业奉　　谕旨禁止各盗匪亦既闻知矣若辈窜身海洋杀掠劫夺无所不为其罪原不胜诛但其中甘心为盗者固多而被掳迫胁者亦复不少谁无父母妻子之念止以陷身匪徒出则人争罗致故惮而不敢还耳书云歼厥渠魁胁从罔治从古帝王如天好生之德虽虎豹豺狼未始不网开一面且揆之今日水师情形亦断不能尽取盗贼而歼之应请奏恳　　皇上准于出师之日于沿海地方明张告示除罪大恶极之一二贼不准投诚外其余有不甘为盗者急早投诚准其免死回家余财并准带有能杀贼投诚及杀盗首投诚者分别奖赏倘仍执迷观望拿获之日骈首就戮如此则来归者众贼党渐孤盗首可击而取也或谓恐其诈降贻祸是则过虑彼之船只炮械既已缴收骤欲作恶势所不能蛟龙失水一夫可制每见盗匪上岸行走多不能速人辄指而目之此辈固无能为矣乌合之众一散难以复聚乎

以上各条战守并用剿抚兼施而大要总在得人一事得人则一事效事事得人则事事效书曰非言之艰行之维艰章诚知此事之难非一手一足之力顾畏其难而不为恐异日之难更甚于今日至于添兵派船防守口岸一切用度为数甚巨应请奏明办理动正开销其例无可销者劝谕盐洋商人捐输成事与其长费之无穷毋宁一劳而永逸亦顾力行何如耳毋偏听而用舍之不公毋怀疑而信任之不笃行见策力争赴功名殄灭鲸鲵慰安　　圣主亦未尝无不可成之事也

　　覆奏查察虎门排练台疏　　　　　
林则徐

窃臣于三月初七日在虎门舟次承准军机大臣字寄二月十六日奉　上谕据邓廷桢等奏筹议虎门海口创造木排铁练添置炮台炮位一折已降旨允准虎门海口为粤海中路咽喉现当筹议海口章程自宜妥为布置以密巡防该督等所请于海面安设木排铁练以羁绊夷船并添设台添置炮位之处是否有益着林则徐详细查察情形据实具奏原折着钞给阅看将此谕令知之钦此伏查粤东中路海口以虎门为咽喉臣此次亲至该处督收夷人鸦片即住在水师米艇寄椗海中四面形势皆可瞭望当经留心相度窃见重重门户实属险要天成自伶仃大洋过龙穴而北两山斜峙东曰沙角西曰大角由此以入内洋是第一重门户也进口七里有一山屹立中央名曰横档其前有一巨石俗名饭箩排又其前小山一座曰下横档海道至此分为二支其右一支多有暗沙左一支以武山为岸武山亦谓之南山山前水深洋船出入皆由于此此第二重门户也由横档再进五里则为大虎山其西为小虎山再西则狮子洋即由黄埔以进省之路是大小虎山乃第三重门户也此外如蕉门湾山三门口新涌口等处港汊旁出岛屿周回尚非夷船出入要津姑不具论以炮台言之先有横档南山两处均系康熙五十六年所建形势稍狭嘉庆五年于沙角添建炮台一座二十年复就横档炮台加筑站台一座又于南山炮台之西北添建镇远炮台一座各安炮四十位二十三年又于大虎山建炮台一座安炮三十二位道光十年大角山又添炮台一座安炮十六位迨十四年冬间提臣关天培到粤适在驱逐夷人口律唠啤出口之后与前督臣卢坤商议以大角沙角两炮台中隔海面一千数百丈之远两边炮火均恐不能得力只宜作为望台遇有应行防堵之时放炮报信其南山镇远与横档三处炮台形如品字中隔水面三百余丈炮火可期得力惟南山炮台地势过高炮子易于冒过船顶其余原建墙垛亦俱单薄于道光十五年会折　奏准将南山炮台前面环筑站台名为威远又将镇远横档大虎各炮台加筑坚厚添铸七八千斤大炮分别安配并于横档背面山麓及对岸芦湾山续添永安巩固炮台二座安炮四十位二十位不等此十五年以前陆续添建炮台之原委也

维时提臣关天培即欲于横档山前海面较狭之处创造粗大铁练安根两岸铁练之下承以木棑木棑两端系以锚缆有事则横绝中流无事则分披海岸如门开阖防堵益严以经费未充前督臣卢坤任内未及办理邓廷桢到后正与关天培商议筹办旋于十八年夏间有咭唎国夷目吗口他口伦巡船三只窥探虎门见海口布置森严畏惧窜去复经邓廷桢与关天培钦遵　谕旨倍谨修防以铁练木排实为阻挡夷船要具察看威远镇远横档各炮台之间海面较狭安设排练两道足资堵截惟威远镇远两炮台虽同在武山下而相距尚有里余排练既截中流炮台尤宜联络故又于威远镇远中闲添建大炮台一座安放大炮六十位以护排练而壮声威此邓廷桢等现在　奏办之情形也兹钦奉　谕旨令臣详细查察当又移舟至武山横档一带浏览登眺此处本系第二重门户最见紧严其海面自西北量至东南横宽二百七十余丈至三百三十余丈不等所有排练两道西北皆安根于武山下其东南则第一道安根于饭箩排之巨石第二道安根于横档山俱各凿深石槽以八千斤废炮横安槽底外加铁箍四道上扣铁练四条由四而并为二由二而并为一中间纽合两头贯以大铁练八条用大铁锁接扣两边以便开阖其木排则以大木截齐各长四丈五尺合四根为一小排穿以横木二道又以四小排联成一大排量宽一丈六尺余寸面底又各夹以横木六道箝用大小铁箍三十口第一道安大排三十六排大练三百九丈零第二道安大排四十四排大练三百七十二丈两道排练相去约九十丈共配铁锚棕缆二百四十副并设划船四只水兵一百二十名管以把总二员无事则中间常开以通出入如须防堵则关闭甚速察看木排箍坚固铁练淬精融开阖亦俱得法其新建炮台俯临两道排练正成扼吭之势平宽六十三丈高一丈四尺五寸台墙钉椿砌石垛墙炮洞则用三合土筑成安炮六十位后围石墙九十丈高出山巅除兵房望楼官厅军装火药两库尚未竣工外其余均属完整演试铜铁大炮炮子均能远及对岸山根设有不应进口之夷船妄图闯入虽遇顺风潮涌驾驶如飞一到排练之前势难绕越即谓夷船坚厚竟能将铁练冲开而越过一层尚有一层阻挡就令都能闯断亦已羁绊多时各炮台炮火连轰岂有不成灰烬之理似此重重布置均极森严闻黄埔及十三行出入夷人行舟过此皆懔然生严惮心于海防实属有益帷排练日被咸水泡浸加以潮汐荡摇即大木铁坚亦自不能无损若有寸铁脱扣一木离簰立刻即须修复总使联成整片百密不任一疏设或迁就怠延则寸节偶乖即全局为之松劲查提臣关天培于排练一事久已殚精竭虑寝食以之而废炮台工程亦时时躬亲督造现在文武员弁皆极认真此后岁修事宜均须由关天培立定章程使将备弁兵皆谙成法加以时常操演精熟则海防长臻巩固边衅永可潜消堪以仰慰　圣主念瀛濡之至意

　　会奏销化烟土已将及半情形疏附片　　　　　
林则徐

窃臣等前奏收缴夷船土请将原箱解京先于四月十二日奉到　朱批已蒙　谕旨允准谨即钦遵办理业经收拾装载正在奏报起运间复于十八日承准军机处咨开内阁奉　上谕前据林则徐等驰奏趸船鸦片尽数呈缴请解京明烧毁当降旨允行本日据御史邓瀛奏称广东距京程途辽远所缴土为数较多恐委员稽察难周易启偷漏抽换之弊等语林则徐等经朕委任此次查办粤洋土甚属认真朕断不疑其稍有欺饰旦长途转运不无借资民力着无庸解送来京即交林则徐邓廷桢怡良于收缴完竣后即在该处督率文武员弁公同查核目击烧毁俾沿海民居及在粤夷人共见共闻咸知震詟该大臣等唯当仰体朕意核实稽查断不准在事员弁人等稍滋弊混钦此仰见我　皇上于核实除害之中寓体恤民力之意臣等公同跪诵钦感难名伏思销毁烟土弊窦最多必须在在严防庶可免于偷漏缘此物流行已久利之所在众庶争趋查道光十七年间臣邓廷桢等曾经　奏明奸民向夷船购买鸦片从前每个价值洋银三十余圆近来止须十六十八圆不等今即以钱价核算每箱亦须六百余圆合计二万余箱不下一千数百万之值在守正嫉邪之人不惟粪土弃之且以鸩毒视之而吸食者则竟望而垂涎兴贩者更欲居为奇货若防范稍不严密即百弊为之丛生臣等自收缴以来因虎门越在海滨须防奸民觊觎即先相度堆贮之地计每箱长约三尺高宽半之大房一间纔能堆至四五百箱之数该处民房庙宇均无宽敞可容不得已合并数所围筑外墙添高棚匀排封贮内派文职正佐十二员分棚看守外派武职十员带领弁兵一百名昼夜巡逻幸尚不至虞至销毁之方亦复熟筹屡试向来用火销化拌以桐油其法未尝不善第访闻焚过之后必有残膏余沥渗入地中积惯熬煎之人竟能掘地取土十得二三是流毒仍难尽绝

臣等广谘博采知鸦片最忌者二物一曰盐卤一曰石灰凡以土煎膏者投以灰盐即成渣沬必不能收合成膏是其相克之性正可资之以除其害也然使逐箱土皆用灰盐煮化则锅之设必须累百盈千诚恐照管不周转滋偷漏如其少设又非数月不能销完兹再四酌商莫若于海滩高处挑穵两池轮流浸化其池平铺石底纵横各十五丈余尺四旁栏桩钉板不令少有渗漏前面设一涵洞后面通一水沟池岸周围广树栅栏中设棚厂数座为文武员弁查视之所其浸化之法先由沟道车水入池撒盐成卤所有箱内土逐个切成四瓣投入卤中泡浸半日再将整块烧透石灰纷纷抛下顷刻便如汤沸不爨自燃复雇人夫多名各执铁锄木爬立于跳板之上往来翻截务使颗粒悉化俟至退潮时候启放涵洞随浪送出大洋并用清水刷洗池底不任涓滴留余若甲日第一池尚未刷清乙日便用第二池其泡浸翻截悉如前法及此轮流替换每化一池必清一池之底始免套搭牵混滋生弊端至向晦停工即将池岸四围栅栏全行封锁派令文武员弁周历巡绰粤东天气炎热所用人夫仅穿短上身下向俱赤露又于停工放出时与执事工役一同搜检不许稍有夹带试行之初每日纔化三四百箱迨数日后手法渐熟现在日可八九百箱至千箱不等当其销镕之际浓油上涌渣滓下沈臭秽熏腾不可向迩乃悟此物之能蛊人心志促人年寿槁人形骸者制造时用物取精别有奇方术非仅如内地栽种莺粟刮浆熬制已也臣林则徐驻札虎门与提臣关天培率同委员候补知府南雄直隶州知州余保纯等逐加布置随即函商臣邓廷桢臣怡良以钦奉　谕旨公同目击销毁是在省各员理宜轮流到虎查核看视臣怡良因前次销毁时商民留省此次轮应先到虎门臣邓廷桢于臣怡良回省后亦即乘舟来虎并令藩司熊常錞臬司乔用迁运司陈嘉树粮道王笃四员分班轮往接替查视又咨会广州将军臣德克金布左翼副都统臣奕湘右翼副都统臣英隆亦各轮流到虎稽查弹压粤海关监督臣豫则以虎门本有税口更应常川到彼照料稽查在事员弁人等均各派定执司互相查核该处沿海居民观者如堵只准在栅栏之外不许混入厂中以杜偷漏其上省下澳夷人经过口门率皆远观而不敢亵翫察其情状似有羞恶之良胥赖　圣主德威俾中外咸知震詟从此洗心革面庶几咸与维新矣至土名色亦有不同其黑者曰公班土闻系上等之白土次之金花土又次之此次劈箱销化当将各色土分别编号登记大抵公土白土居多金花土不及百分之一业已逐箱过秤并口袋所装者亦皆扣除箱袋核实净斤两计自四月二十二日起截至五月初三日已销过八千三百二十箱又二千一百一十九袋其斤两共合一百十二万八千七百二十九斤以全数核之所化已将及半现仍赶紧销化不敢草率亦不敢迁延恐　圣怀谨将现办情形合词恭折具奏 

　　附奏东西各洋越窜夷船严行惩办片　　　　　
林则徐

再臣等察访夷情因知外国商船来粤贸易者必先在该国请领牌照经过夷埠俱须明并于开船之时颁给禁约条款谆谕不许在于中华滋生事端酌限往返程期如未领牌照擅自行船查出即治其罪船亦充公是外夷禁令森然并非纵其所如漫不加察而商船载来货物动值数十万金彼既爱惜重赀自必懔遵法度故货船到粤必皆报关候验纳税投行虽近年以来每有夷商夹带鸦片情弊要亦先向趸船寄顿始敢驶进黄埔无驾驶重船东奔西窜之理惟因获利太厚贩运愈多各国虽间有之而以港一处为尤甚港地名曰口孟口雅喇曰口孟嘪曰口曼哒喇口萨皆为咭唎所属之港口即华言所谓马头也距咭唎本国尚有两月路程而其来至内地则比夷为近奸夷利欲熏心罔顾禁厉往往由外洋乘风窜驶越过广东中路直趋东路之南澳以达闽浙各洋来去频仍便成熟游之地在　天朝弥纶广大无不示怀柔即其所不应至之处违禁频来亦惟自谨修防其究至于驱逐而止奸夷习知其故相率效尤沿海文武员弁不谙夷情震于咭唎之名而实不知其来历遇有夷船驶至不过循例催行如其任催罔应亦即莫敢谁何甚有桀骜夷船胆敢以枪炮相恐吓而官船因未奉有明文转不便擅用火器如道光十四年闽浙总督程祖洛所奏情节曾已奉　谕旨饬令督抚等务当随时体察情形以靖洋面等因钦此钦遵在案以臣等近日访闻乃知此等奸夷并未领照经商而敢偷渡越窜若被该国查出在夷法亦必处以重刑　天朝禁令森严岂有转以内地各洋为其逋逃薮之理且如内地奸民出海潜赴夷洋滋事揆诸　国法正宜按例治罪倘在外已被夷人戕害适足蔽辜岂尚听其鸣冤许为报复乎以此对观互证度势揆情愈知越窜之夷船不必空言驱逐惟有严行惩办乃可震慑其心总之有牌照而行中路者则为经商之船无牌照而窜东西各路者即为偷渡之船经商之船尚须区分良莠偷渡之船明系有莠无良枪击炮轰皆其自取似不为过且此等越窜船只小者为三板夷划大者亦不过双桅夹板迥非货船趸船高大坚厚之比即船内炮械亦极有限甚至安假炮于船旁画炮眼于舱板祗以虚张声势粉饰观瞻师船果能奋勇剿除何患不能相敌即云夷人乃亡命之徒官兵不值与之对仗亦尚有便利之法可操胜算祗须雇募沿海之善泅者多驾拖船满载车薪备带火器分为数队占住上风漏夜乘流纵放即或前队未能得手从队络绎复来夷船中触处皆引火之物未有不可以焦烂者此令一行不大实有其事而夷奸先已胆落似亦慑服之一法也

　　拟谕咭唎国王檄　　　　　
林则徐

谨拟颁发檄谕咭唎国王底稿恭候　钦定洪惟我　大皇帝抚绥中外一视同仁利则与天下公之害则为天下去之以天地之心为心也贵国王累世相传皆称恭顺观历次进贡表文云凡本国人到中国贸易均蒙　大皇帝一体公平恩待等语窃喜贵国王深明大义感激　天恩是以　天朝柔远绥怀倍加优礼贸易之利垂二百年该国所由以富庶称者赖有此也唯是通商已久众夷良莠不齐遂有夹带鸦片诱惑华民以致毒流各省者似此但知利己不顾害人乃天理所不容人情所共愤　大皇帝闻而震怒　特遣本大臣来至广东与本总督部堂本抚部院会同查办凡内地民人贩鸦片食鸦片者皆应处死若追究夷人历年贩卖之罪则其贻害深而攫利重本为法所当诛惟念众夷尚知悔罪乞诚将趸船鸦片二万二百八十三箱由领事官义律禀请缴收全行毁化迭经本大臣等据实具奏幸蒙　大皇帝格外施恩以自首者情尚可原姑宽免罪再犯者法难屡贷立定新章谅贵国王向化倾心定能谕令众夷兢兢奉法但必晓以利害乃知　天朝法度断不可以不懔遵也查该国距内地六七万里而夷船争来贸易者为获利之厚故耳以中国之利利外夷是夷人所获之厚利皆从华民分去岂有反以毒物害华民之理即夷人未必有心为害而贪利之极不顾害人试问天良安在闻该国禁食鸦片甚严是固明知鸦片之为害也既不使为害于该国则他国尚不可移害中国乎中国所行于外国者无一非利人之物利于食利于用并利于转卖皆利也中国曾有一物为害外国否如茶叶大黄外国所不可一日无也中国若靳其利而不恤其害则夷人何以为生又外国之呢羽哔叽非得中国丝经不能成织若中国亦靳其利夷人何利可图其余食物自糖料姜桂而外用物自绸缎磁器而外外国所必需者曷可胜数而外来之物皆不过以供玩好可有可无既非中国要需何难闭关绝市乃　天朝于茶丝诸货悉任其贩运流通绝不靳惜无他利与天下公之也该国带去内地货物不特自资食用且得以分售各国获利三倍即不卖鸦片而其三倍之利自在何忍更以害人之物恣无厌之求乎设使别国有人贩鸦片至国诱人买食当亦贵国王所深恶而痛绝之也向闻贵国王存心仁厚自不肯以己所不欲者施之于人并闻来粤之船皆经颁给条约有不许带禁物之语是贵国王之政令本属严明祗因商船众多前次或未加察今行文照会明知　天朝禁令之严定必使之不敢再犯且闻贵国王所都之吨及嘶噶嗳口仑等处本皆不产鸦片惟所辖印度地方如口孟啊啦口曼哒啦口萨口孟嘪叭哒口挐口默口挐嘛口（小）口洼数处连山栽种开池制造累月经年以厚其毒臭秽上达天怒神恫贵国王诚能于此等处拔尽根株尽锄其地改种五谷有敢再图种造鸦片者重治其罪此真兴利除害之大仁政天所佑而神所福延年寿长子孙必在此举矣至夷商来至内地饮食居处无非　天朝之恩膏积聚丰盈无非　天朝之乐利其在该国之日犹少而在粤东之日转多弼教明刑古今通义譬如别国人到国贸易尚须遵国法度　天朝乎今定华民之例卖鸦片者死食者亦死试思夷人若无鸦片带来则华民何由转卖何由吸食是奸夷实陷华民于死岂能独予以生彼害人一命者尚须以命抵之鸦片之害人岂止一命已乎故新例于带鸦片来内地之夷人定以斩绞之罪所谓为天下去害者此也复查本年二月间据该国领事义律以鸦片禁令森严禀求宽限凡印度港属地请限五月国本地请限十月然后即以新限遵行等语今本大臣等奏蒙　大皇帝格外天恩倍加体恤凡在一年六个月之内误带鸦片但能自首全缴者免其治罪若过此限期仍有带来则是明知故犯即行正法断不宽宥可谓仁之至义之尽矣我　天朝君临万国尽有不测神威然不忍不教而诛故特明宣定例该国夷商欲图长久贸易必当懔遵宪典将鸦片永断来源切勿以身试法王其诘奸除慝以保乂尔有邦益昭恭顺之忱共享太平之福幸甚幸甚接到此文之后即将杜绝鸦片缘由速行移覆切勿诿延

　　覆奏曾望颜条陈封关禁海事宜疏　　　　　
林则徐

窃臣等承准军机大臣字寄道光十九年十二月十一日奉　上谕本日据曾望颜奏夷情反复请封关禁海设法剿办以清弊源一折又另片奏澳夷互市货物亦请定以限制等语着林则徐怡良关天培郭□□并传谕豫知之钦此臣林则徐臣怡良谨将钞发原折细加阅看并传知臣豫一体领阅因关各国夷人事务祗宜慎密商办未便遽事宣扬复经函约臣关天培臣郭□□于查阅营伍之便过省面商兹已询谋佥同谨将察看筹议情形为我　皇上敬陈之查原奏以制夷要策首在封关无论何国夷船不准其互市而禁绝茶叶大黄有以制伏其命封关之后海禁宜严应饬舟师将海盗剿捕尽绝又禁大小民船概不准其出海复募善泅之人使驾大船乘风纵放而以舟师继之能擒夷船即将货物全数给赏该夷未有不畏惧求我者察其果能诚心悔罪再行奏恳　天恩准其互市仍将大黄茶叶毋许逾额多运以为箝制之法所论甚切所筹亦甚周臣等查粤东二百年来准令诸夷互市原系　推恩外服普示怀柔并非内地赖其食用之资更非关榷利其抽分之税自上冬断绝夷贸易以来奉　谕旨区区税银何足计论大哉　谟训中外同钦臣等有所秉承更可遵循办理绝无所用其瞻顾即将各外国在粤贸易一律停止亦并不难惟是细察情形有尚须从长计议者窃以封关禁海之策一以绝诸夷之生计一以杜鸦片之来源虽若确有把握然专断一国贸易与概断各国贸易揆理度势迥不相同鸦片出产之地皆在咭唎国所辖地方从前例禁宽时原不止夷贩来粤即别国夷船亦多以此为利而自上年缴清趸船土以后业经奏奉　恩旨概免治罪即未便追究前非此后别国货船莫不遵具切结层层查并无夹带鸦片乃准进口开舱惟咭唎货船聚泊尖沙嘴不遵法度是以将其驱逐不准通商今若忽立新章将现未犯法之各国夷船与咭唎一同拒绝是拒违者摈之恭顺者亦摈之未免不分良莠事出无名设诸夷禀问何辜臣等即碍难批示且查咭唎在外国最称强悍诸夷中惟咪唎口坚及佛兰西尚足与之抗衡然亦忌且惮之其它若荷兰大小吕宋嗹国口瑞国单鹰双鹰啿啵口立等国到粤贸易者多仰夷鼻息自夷贸易断后他国颇皆欣欣向荣逐利者喜彼绌而此赢怀忿者谓此荣而彼辱此中控驭之法似可以夷治夷使其相闲相暌以彼此之离心各输忱于内向若概与之绝则觖望之后转易联成一气句结图私左传有云彼则惧而协以谋我故难间也我　天朝之驭诸夷固非其比要宜罚不及众仍宜示以大公

且封关云者为断鸦片也若鸦片果因封关而断亦何惮而不为惟是大海茫茫四通八达鸦片断与不断专不在乎关之封与不封即如上冬以来已不准英夷贸易而臣等今春查访外洋信息知其将货物载回夷埠转将土运至粤洋并闻奸夷口出狂言谓关以内法度虽严关以外汪洋无际通商则受管束而不能违禁不通商则不受管束而正好卖此种贪狡之心实堪令人发指是以臣等近日更不得不于各海口倍加严拏有一日而船并获数起者可见夷货去来之言转非虚不然以外洋风浪之恶而夷仍不肯尽行开去果何所图若如原奏所云大小民船概不准其出海则又不能缘广东民人以海面为生者尤倍于陆地故有渔七耕三之说又有三山六海之谣若一概不准其出洋其势即不可以终日至捕鱼者只许在附近海内此说虽亦近情然既许出洋则风信靡常远近几难自定又孰能于洋面而阻之即使责令水师查禁而昼伏则夜动东拏则西逃亦莫可如何之事臣林则徐上年刊立章程责令口岸澳甲编列船号责以五船互保又令于风帆两面及船身两旁悉用大字书写姓名以及里居牌保惟船数至于无算至今尚未编完继又通行沿海县营如有夷船窜至该辖无论内洋外洋均将附近各船暂禁出口必俟夷船远遁始许口内开船其平时出入渔舟逐一验查只许带一日之粮不得多食物若银两洋钱尤不许随带出口庶可少除接济购买之弊至大黄茶叶二物固属外夷要需惟臣等历查向来大黄出口多者不过一千缘每人所用无几随身皆可收存且尚非必不可无之物不值为之厉禁惟茶叶历年所销自三十余万至五十余万不等现在议立公所酌中定制不许各夷逾额多运即为箝制之方然第一要义尤在沿海各口查拏偷漏若中路封关操之过蹙而东西各路得以偷贩出洋则正税徒亏而漏卮依然莫塞是以制驭之道惟贵平允不偏始不至转生他弊若谓他国买回之后难保不转卖夷此即内地行铺互售尚难家至日见而其在域外乎要知夷平日广收厚积本有长袖善舞之名其分卖他夷以牟余利乃该夷之惯技今断绝贸易之后即使从他夷转售一二亦已忍垢蒙耻多吃暗亏譬如大贾殷商一旦仅开子店寄人篱下已觉难堪惟操纵有方备防无懈则原奏所谓该夷当畏惧而求我者将于是乎在矣至于备火船练乡勇募善泅之人等事则臣等自上年至今皆经筹商办理惟待相机而动即各山淡水上年本已派弁守之始则夷船以布帆兜接雨水几于不能救渴继而觅诸山麓随处汲取不穷则已守不胜守似毋庸议总之驭夷宜刚柔互用不必视之太重亦未便视之太轻与其泾渭不分转致无所忌惮曷若熏莸有别俾皆就我范围而且用诸国以并拒诸夷则有如踣鹿若因夷而并绝诸国则不啻驱鱼此际机宜不敢不慎所杜绝者惟在鸦片即原奏亦云凡有夹带鸦片夷船无论何国不准通商则不带鸦片者仍皆准予通商亦已明甚彼各国夷人原难保其始终不带若果查出夹带应即治以新例不但绝其经商如其无之自不在峻拒之列也又另片请将澳门西洋贸易定以限制查上年臣林则徐先已会同前督臣邓廷桢暨臣豫节次商议及之嗣经核定章程谕令澳门同知转饬西洋夷目遵照即如茶叶一项每岁连箱准给五十万斤仍以三年通融并计以示酌中之道其它分条列款该夷均已遵行本年正月澳内容留夷即暂停西洋贸易迨其将夷驱出仍即准令开关亦与原奏请议章程不谋而合至所请责令澳夷代夷保结一节现既不准夷贸易自可毋庸置议

　　密陈定海夷情片　　　　　
林则徐

再臣等因粤洋现有船自必常通浙信是以屡经设法密探定海情形偶有觅得夷信译出汉文知此次领兵攻定海城者名曰咘嘛口林其统兵之夷目一人名曰咖咥口义口律系东印度水师提督所坐夷船最大名曰麦尔威厘有炮七十四门该船进定海港口时碰于大礁之上底穿一孔入水甚深几于沉没又有带兵夷官职分颇大之呵咑被我师打死现在逆甚望居民回至该处与之同住而民人屡招不至所出章程亦无人肯信沿海渔船悉皆避去各夷船之中本系随带鸦片售作资粮今已火食无多转瞬风色将转均甚愁急等情是其伎俩之穷已可概见臣等窃思粤省民人患其与夷相习而此时浙省之民转欲其习于夷而后便于行事若如夷信所言火食无多又恐风色将转是正有可乘之机与其交镝于海洋未必即有把握莫若诱擒于陆地逆夷更无能为或将兵勇扮作乡民或将乡民练为壮勇陆续回至该处诈为见招而返愿与久居一经聚有多人约期动手杀之将如鸡狗行见异种无遗惟机缄不可泄露现闻该逆中有咭吐口立一名伪为定海县官其人能为华言更须防其诡计臣等已具密函飞致浙江抚臣乌口斟酌办理第系遥揣情形未知当否谨再附片密陈

　　密陈夷务不能歇手片　　　　　
林则徐

再臣渥受　厚恩天良难昧每念一身之获咎犹小而　国体之攸关甚大不敢不以见闻所及敬为　圣主陈之查此次逆所憾在粤省而滋扰乃在浙省虽变动若出于意外其穷蹙正在于意中逆夷所不肯灰心者以鸦片获利之重每岁易换纹银出洋多至数千万两若在粤得以复兴旧业何必远赴浙洋现闻其于定海一带大张招帖每鸦片一斤只卖洋钱一圆是即在该国口孟啊啦等处出产之区尚且不敷成本其所以甘心亏折急于觅销者或云以给雇资或云以充食用并闻其在夷洋各埠赁船雇兵而来费用之繁日以数万金计即炮子火药亦不能日久支持穷蹙之形已可见又夷人向来过冬以毡为暖不着皮衣其素性然也浙省地寒势必不能忍受现有夷信到粤已言定海阴湿之气病死者甚多大抵朔风戒严自然舍去舟山扬帆南窜而各国夷商之在粤者自六月以来贸易为夷所阻亦各气愤不平均欲由该国派来兵船与之讲理是该逆现有进退维谷之势能不内却于心惟其虚憍性成愈穷蹙时愈欲显其桀骜试其恫喝甚且别生秘计冀得阴售其奸如一切皆不得行仍必帖然俛伏臣前此屡经体颇悉其情即此时不值与之海上交锋而第固守籓篱亦足使之坐困也夫自古顽苗逆命初无损于尧舜之朝我　皇上以尧舜之治治中外知鸦片之为害甚于洪水猛兽即尧舜在今日亦不能不为驱除　圣人执法惩奸实为天下万世计而天下万世之人亦断无以鸦片为不必禁之理若谓夷兵之来系由禁而起则彼之以鸦片入内地者早已包存祸心发之于此时与发之于异日其轻重当必有辨矣臣愚以为鸦片之流毒于内地犹痈疽之流毒于人心也痈疽生则以渐而成脓鸦片来则以渐而致寇原属意计中事若在数十年前查办其时吸者尚少禁令易行犹如未经成脓之疮内毒或可解散今则毒流已久譬诸痈疽作痛不得不亟为拔脓而逆夷滋扰浙洋即与溃脓无异然惟脓溃而后疾去果其如法医治托里扶元待至脓尽之时自然结痂收口若因肿痛而别筹消散万一毒邪内伏诚恐患在养痈矣溯自查办鸦片以来幸赖　干断严明　天威震迭趸船二万余箱之缴系夷领事义律自行递禀求收现有汉夷字原禀可查并有夷职　印封可验继而在虎门毁化土先期出示准令夷人观看维时来观之夷人有撰为夷文数千言以纪其事大意谓　天朝法令足服人心今夷书中具载其文谅外域尽能传诵迨后各国来船遵具切结写明如有夹带鸦片人即正法船货没官亦以汉夷字合为一纸自结之后查验他国夷船皆已绝无鸦片惟逆不遵法度且肆鸱张是以特奉　谕旨断其贸易然未有浙洋之事或尚可以仰恳　恩施今既攻占城池戕害文武逆情显著中外咸闻非惟难许通商自当以威服叛第恐议者以为内地船炮非外夷之敌与其旷持日久何如设法羁縻抑知夷性无厌得一步又进一步若使威不能克即恐患无已时且他国效尤更不可不虑臣之愚昧务思上崇　国体下慑夷情实不敢稍存游移之见也即以船炮而言本为防海必需之物虽一时难以猝办而为长久计亦不得不先事筹维且广东利在通商自道光元年至今粤海关已征银三千余万两收其利者必须预防其害若前此以关税十分之一制炮造船则制夷已可裕如何至尚形棘手臣节次伏读　谕旨以税银何足计较仰见　圣主内本外末不言有无诚足昭垂奕但粤东关税既比他省丰饶则以通夷之银量为防夷之用从此制炮必求极利造船必求极坚似经费可以酌筹即裨益实非浅鲜矣臣于夷务办理不善正在　奏请治罪何敢更献刍荛然苟有裨　国家虽顶踵捐糜亦不敢自惜倘蒙格外　天恩宽其一或令戴罪前赴浙省随营效力以赎前愆臣必当殚竭血诚以图克复自粤省各处口隘防堵加严察看现在情形逆夷似无可乘之隙藉堪仰慰　宸怀

　　道光洋艘征抚记上圣武记　　　　　
魏源

道光十八年四月鸿胪寺卿黄爵滋奏言敬筹国计宜防漏近年各省漕赋之疲累官吏之亏空商民之交困皆由银价昂钱价贱向时纹银每两兑钱千今则每两兑至千有六百其洋钱价亦因之遽长而银少价昂之由由于粤东洋船鸦片盛行致纹银透漏出洋日甚一日有去无返此来自英吉利洋人严禁其国人勿食有犯者以炮击沈海中而专诱他国以耗其财弱其人既以此取葛留巴又欲以此诱安南安南严令诛绝始不入境今则蔓延中国横被海内槁人形骸蛊人心志丧人身家实生民以来未有之大患其祸烈于洪水猛兽积重难返非雷厉风行不足振聋发瞶请仿周官用重典治以死罪　诏各省将军督抚会议速奏时中外覆奏皆主严禁惟湖广总督林则徐所奏尤剀切言不禁绝国日贫民日弱十余年后岂惟无可筹之饷抑且无可用之兵　上谓为深虑远识之言　诏林则徐来京面受方略以兵部尚书佩　钦差大臣关防驰赴广东查办海口节制水师初鸦片在康熙初以药材纳税乾隆三十年以前每年多不过二百箱及嘉庆元年因嗜者日众始禁其入口嘉庆末每年私鬻至三四千箱始积澳门继移黄浦道光初严禁复移于零丁洋之趸船零丁洋者在老万山内水路四达为中外商船出入所必由洋艘至皆先以鸦片寄趸船而后以货入口凡闽浙江苏商船即从外洋贩运其粤商则皆在口内议价而从口外运入始趸船不过五艘其至多尚不过四五千箱可筹火攻而总督阮元密奏请　事羁縻徐图驱逐于是因循日甚其突增至二十五艘二万箱者则在道光六年两广总督李鸿宾设巡船之后巡船每月受规银三万六千两私放入口前此定例互市以货易货不准纹银出洋洋商岁补内地货价银四五百万元逮后则但有外补洋之价绝无内补货价于是援例影射藩篱溃决及道光十二年总督卢坤始裁巡船而水师积习已不可挽道光十七年总督邓廷桢复设船而水师副将韩肇庆专以护私渔利与洋船约每万箱许送数百箱与水师报功甚或以师船代运进口于是韩肇庆反以获功保擢总兵　赏戴孔雀翎水师兵人人充橐而销遂至四五万箱矣京卿中有奏请将鸦片照药材收税者不报十九年正月二十五日林则徐驰驿抵粤传洋商伍怡和索历年贩之洋商查顿颠地时查顿已闻风先窜惟颠地随英吉利公司领事义律由澳门至省城洋馆林则徐派兵役监守之并于省河之猎德炮台筏断来往谕令将零丁洋二十五艘之土勒限呈缴免其治罪否即断薪水停贸易又以禁事宜策问书院士子皆以水师包庇贩私对于是奏革水师总兵韩肇庆之职终以邓廷桢所保不能尽正其罪公司领事者英吉利国王所派洋官司贸易者也他国皆洋商各自贸易惟英吉利别有公司皆通国富商合赀银三千万员而国王派领事一员总管之凡与中国官吏抗衡桀骜皆领事所为故他国如中国鹾务之散商散轮而公司则犹鹾务之总商整轮也初议三十年为一局继展限六十年道光十三年公司局散粤中已无领事此洋务第一转机而总督卢坤初至广东未悉利害听洋商言反行文英吉利国令仍派领事来粤

初至者曰劳律卑即以兵船闯入虎门构衅勒令归国再至者即义律在粤三载至是既被围省馆不能回澳始于二月十二日具印禀遵缴并将驶往东洋之船尽驶回粤共缴鸦片二万二百八十三箱计每船大者千箱次者数百箱每箱百有二十斤共二百三十七万六千余斤林则徐会两广总督邓廷桢亲驻虎门验收以四月六日收毕每箱约赏茶叶三斤其土请解京师　诏即在海口销毁毋庸解京俾沿海民人共见共闻咸知震詟林则徐会同督抚于虎门监视销毁就海滩高处周围树栅开池浸卤投以石灰顷刻汤沸不爨自然夕启涵洞随潮出海其鸦片共三种最上曰公斑土白土次之金花土又次之每箱四十枚又有小公斑土尤贵皆产于东印度之孟阿腊南印度之孟迈之曼达剌萨其印度洋埠发票有每月发至万有二千余箱者虽间售南洋各国而中国居其大半岁不下五六万箱其在印度本地每箱值价银二百五十元至广东则价银五六百员为利一倍共烧毁赀本银五六百万元并利银共千余万元时有各国洋商闻风来观作文纪事颂中国之政林则徐下令尽逐外洋之趸船与澳门之奸商不许逗留内地其续至商船有鸦片者倘自揣不敢报验即日回国亦免穷追其进口之船均应具结有夹带鸦片者船货没官人即正法其令过严已非律载蒙古化外人犯杀罪准其罚牛抵偿之例时西洋弥利坚诸国皆遵具结于是义律由省下澳禀言趸船贩之弊极须设法早除如委员来澳会议章程可冀常远除绝并禀请准本国货船泊卸澳门此洋事第二转机林则徐以澳门向例惟准设西洋额船二十有五艘若英人援此例不入黄浦则海关虚设而私夹带何从稽察严驳不许义律言不准泊澳便无章程可议因不受所赏茶叶不肯具结言必俟奉国王命定章程方许货船入口时义律已寄信附货船回国往返不过半年原可少需毋迫也而五月内复有尖沙嘴洋船水手殴毙村民林维喜之事谕义律交出人犯抵罪义律拘讯黑夷五人未获正犯悬赏购告犯之人亦非故意抗违也七月林则徐与邓廷桢遵例禁绝薪蔬食物入澳并以澳门寓居洋人原为经理贸易今既不进口贸易即不应逗留澳门义律率其眷属及在澳英人五十七家同迁出澳寄居尖沙嘴货船于是义律始怨暗招洋埠兵船二艘来粤又择三大货船配以炮械赴九龙山假索食为名突开炮攻我水师船我参将赖恩爵挥兵发炮击翻双桅洋船一杉板船二及英人所雇吕宋趸船一八月义律遂托澳门西人代为转圜愿将趸船奸商尽遣回国其货船亦愿具结如有夹私者船货充公惟不肯具人即正法四字此粤事第三转机而林则徐以与各国结不画一必令书人即正法之语且责缴凶犯旋有英国二货船遵式具结于九月晦入口而义律遣二兵船阻之且禀请毋攻毁尖沙嘴之船以俟国王之信水师提督关天培以凶犯未缴掷还其禀时我师船五艘在洋弹压彼见前禀不收且我师船红旗即发炮来攻西人号令红旗进战白旗止战也关天培开炮应之击断洋船头鼻西兵多落海死十月初又回攻我尖沙嘴迤北之官涌山炮台不克洋船恐我乘夜火攻又水泉皆下毒无可汲饮遂宵遁外洋前此九龙山之战奏奉　批谕有不患卿等孟浪但患过于畏葸之语十一月初八日　诏曰英吉利自禁之后反复无常若仍准通商殊非事体至区区关税何足计论我　朝绥抚外人恩泽极厚英人不知感戴反肆鸱张是彼曲我直中外咸知自外生成尚何足惜其即将英吉利贸易停止且于原奏中洋船遵法者保护之桀骜者惩拒之语　批谕云同是一国之人办理两歧未免自相矛盾此因禁而并断英人贸易之本末也
  </div>
  <div class="pagination">
   <a href="皇朝经世文统编_page222.html">
    上一页
   </a>
   <span>
    ...
   </span>
   <a href="皇朝经世文统编_page218.html">
    218
   </a>
   <a href="皇朝经世文统编_page219.html">
    219
   </a>
   <a href="皇朝经世文统编_page220.html">
    220
   </a>
   <a href="皇朝经世文统编_page221.html">
    221
   </a>
   <a href="皇朝经世文统编_page222.html">
    222
   </a>
   <span class="current-page">
    223
   </span>
   <a href="皇朝经世文统编_page224.html">
    224
   </a>
   <a href="皇朝经世文统编_page225.html">
    225
   </a>
   <a href="皇朝经世文统编_page226.html">
    226
   </a>
   <a href="皇朝经世文统编_page227.html">
    227
   </a>
   <a href="皇朝经世文统编_page228.html">
    228
   </a>
   <span>
    ...
   </span>
   <a href="皇朝经世文统编_page224.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
