<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 180 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 180 页/共 192 页</h1>
    <div class="content">
　　议覆马颊河不宜开挖分流疏光绪十年　
李鸿章

窃臣前准工部咨开。会同户部议覆侍郎游百川奏请开马颊河分减黄流一折。又议覆御史吴峋奏不宜开河分减一折。应令直隶山东派员勘验通盘筹议折衷一是等因。奏奉　旨依议钦此。钦遵知照前来。当经遴派熟悉河工之候补知府吴士湘。随带素精机器员弁。驰抵海丰县沙土河海口。溯流而上。将马颊全河里数宽深丈尺工程难易。及直东地势高下民情顺逆。逐细测量体察。计历山东海丰直隶庆云山东乐陵德平德州平原恩县高塘禹城齐河长清十一州县。至长清县属黄河北岸至五龙潭原拟运坝处所。迨勘毕后。又以津海关道周馥前曾委勘东境黄河上下游。谙悉情形。饬与吴士湘悉心妥议。兹据该道府绘图帖说。分晰禀复。并先准山东抚臣陈士杰派员往勘缄请会奏等因。查据吴士湘禀称。五龙潭至平原县之锅培口马颊河头。计长三万四千三百四十丈。合一百九十里。其闲迂回曲折。须穿过徒骇等河九道。惟漯蒲两河。尚有河槽。宽而不深。若徒骇巴公范公赵王赵牛正汊等河。宽祗二三丈。深祗六七尺。其无河处所。须生开陆地六千二百二十丈。又自锅培口入马颊河。至海丰沙土河海口。即马颊尾闾。计长七万四千三百七十五丈。合四百十三里。其在德州平原境内者。口宽七八十丈。深丈许。在德平乐陵庆云海丰境内者。口宽不过十丈八丈。深仅数尺。全河计。狭浅处约有十分之七。总计自五龙潭迄沙土河海口。共长十万八千七百十五丈。合六百三里。照游百川原奏。挑宽四十丈。深一丈。其两岸堆土及留河滩至出土。须有六十丈。合共占地宽一百丈。计长清齐河禹城平原德州德平乐陵庆云海丰等属境内。合共占地七万九千余亩。除原旧河形外。实占现在民田六万余亩。又五百七十六村。凡三万九千六百余户。又坟墓三万一千七百余冢。此五龙潭至马颊河尾闾若拟开引须占用民业之实在数目也。又查五龙潭本系百年不易之险。自铜瓦厢决口。黄流会入大清河东趋。迎溜兜湾。其险更甚。常有漫溃。上年凌汛续决三百余丈。测量该处黄河宽口一百二十丈。南当鸡嘴老滩。顶入河心。偪溜北冲。北岸水深二丈。南岸水深六尺。北岸地平。又较低南岸地平七尺二寸。土人云。上年秋汛。水涨高于平地二尺。如游百川原奏建滚水坝。北岸低二三尺。是汛涨过水。当在一丈上下。又测量平原县锅培口地平。较五龙潭低一丈五尺五寸。海丰沙土河海口地平。较锅培口又低十二丈八尺六寸。可见愈北愈低。而天津三汊河口地平。较庆云之马颊河北岸又低九丈五尺四寸。又查马颊河北距南运河。远者百余里。近者如恩县德州两处。相去仅四五十里。此五龙潭黄河大溜紧偪北岸迤北地势节节低下而马颊又有切近南运河处所之实在情形也。臣督饬周馥吴士湘通盘筹议。不可开引黄流入马颊者。约有七端。

黄流自古少闸坝分水之案。汉之瓠子酸枣。宋之六塔二股。明之沙湾。皆因分水贻害。后皆引以为鉴。我　朝河臣靳辅建毛城铺太谷山龙虎山天然减水闸坝。皆就山骨坚土之处。建立坝基。下有湖荡可归。且挑倒钩引河以防夺溜。乃不久仍多废弃。以后无敢踵而行之者。今五龙潭为极险之冲。一片纯沙。坝基难立。若欲改河北行。贻害甚广。御之不暇。奈何引之。此不可者一。减河所经。横穿徒骇巴公赵王等河九道。纡折一百九十里。势必将此九河东去之路。尽行堵塞。挽使北趋。窃恐天生地脉。非可以人力乱之。汛涨涌至。依旧冲决。此不可者二。黄入济渎以来。两岸客民。久困沈溺。识者谓因城镇太多。未能早筑遥堤之故。今分黄入马颊。斜行六百三里。即新增两岸堤工一千二百余里。官守民守。均苦无力。是使六百三里向不被水之区。皆无完土。此不可者三。黄流下游淤浅。实因上游分溢过多。正河水少之故。若以徒骇马颊一再分减。而视拦水之遥堤为缓图。则下游必更停淤。下壅上溃。恐长清以上益多漫溢。此不可者四。六百三里之中。除旧河垦种不计外。新占民田六万余亩。小民已苦失业。且有五百七十六村三万九千余户。又坟墓三万一千七百余冢。从何迁徙。此不可者五。自来运河不能两行。东汉以后。讲论纷纭。办法不一。大抵合则偶治。分则必坏。往籍班班可考。禹河虽暂分行。但今昔时异势殊。未可泥古。现勘济北地势。节节低下。土性松浮。天津又低于庆云马颊北岸九丈数尺。而上游德州恩县之马颊。距南运河祗四五十里。黄河善徙。往往横侵骤决。设使开引之后。就下势顺。改道北趋。加以直境永定滹沱潮白漳拒马三易五大河之水。将见畿南全成泽国。势所必至。理有固然。京畿根本重地。极宜慎重。此不可者六。五龙潭以下至入马颊。除原旧河形不挑外。照原奏丈尺。核计土方。应挑八百八十五万余方。又开马颊各段。并培补两岸残堤。应挑土一千一百三十九万余方。按山东原估。每方银一钱五分。共需银三百余万两。而建滚水坝之费。尚不知凡几。迁徙村户坟墓并给地价一切。更无从预估。其原估筑堤项下。焉能节出若许经费。开办此河。当兹时势艰难。重耗巨款。兴此无益有害之工。殊属非计。此不可者七。自开引之议起。直东沿河州县绅民。或在臣处。或于委员经过时。纷纷递呈吁恳免办。情词迫切。地势既不相宜。民情又复不顺。工费无出。后患难防。实以不开为便。至游百川原奏。开杜家沟分水入徒骇一节。已经山东抚臣奏明。秋后察看。又御史吴峋条奏。亟筑缕堤。并筑遥堤。创筑围堤。任民修守。核免钱漕。兼筹帑项。勘定海口。取直河身。考核旧河。历练贤才各节。似多可行。惟节目甚繁。非一时所能措办。亦非直隶所能遥度。如何次第举行。期于河防大局有。应由山东抚臣随时察酌妥筹。分别奏办。除将吴士湘绘送图说。分咨军机处工部查核外。所有马颊河不宜开挖分减黄流缘由。理合会同山东抚臣陈士杰恭折据实覆陈。

　　河患非开河减水别无良图疏　　　　　
游百川

窃臣前奉　　上谕。察看黄河。周勘上下游形势。与东抚臣会商办法。曾将疏通河道分减黄流亟筑缕堤并遥堤窒碍难行各节。恭疏陈奏。嗣经部议。谓缕堤不足深恃。开河减水。恐碍畿辅。尚须斟酌。自系为慎重河务起见。臣等正在筹度闲。而五月中旬。时距伏秋尚远。黄流泛涨。竟成巨灾。幸蒙　　圣恩廑念黎。命臣查灾办赈。臣目击灾区。不得已与东抚臣复有筑堤分水相辅而行之奏。奉　旨饬直隶督臣李鸿章与臣等会议。旋由直督臣主。开河之举。作为缓图。东抚臣爰遵照部议修筑长堤。而臣亦遵　旨北上矣。顾臣愚陋。自被　命后。熟思审计。窃谓山东河患。非开通支河。分减盛涨。别无良图。是以前月仰蒙　召见。曾经据实上陈。日前恭阅邸钞。知黄水复涨。数邑被淹。回首乡邦。益深恻念。不敢不就愚见所及。再为　　　皇太后　　皇上陈之。盖自黄河北徙。铜瓦厢决口处所。河面宽十里有余。及灌入东省大清河。河面仅止里许。兼之河身淤垫日高。遂致万难容纳。一遇汛涨。则冲决漫溢。此水患之所以日甚也。当黄河南行之日。无河可分。专主筑堤束水。而开浚引河。量水减泄。前河臣靳辅尚复多方筹备。以济堤工之穷。况今黄河北行。明有九河故道。纵不能尽复。而就武郡之徒骇马颊两河。由海丰沾化分流入海者。宣泄盛涨。究可免泛滥之虞。若令专办堤工。袭后人治南河之陈言。而违昔圣治北河之故。似觉终非长策。且虑其贻误大局者有三。查黄河南岸。自东河十里堡以上至贾庄。前东抚臣丁宝桢筑堤二百八十三里。皆底宽十丈。顶宽三丈。高一丈二尺。北岸则濮范寿阳亦均有长堤。两岸相去。远则六七十里。近则三四十里。水田中行。堤距水面。最近处亦十有余里。当水未拍堤之处。堤固然对峙。俨如长城。及遇大溜趋堤。则危险万状。虽设有营汛。厢扫抢护。仍有岌岌不可保固之势。今所拟堤工之高厚。远逊上游之堤。且长千有余里。节节防汛。既恐难周。新筑之土。未经蛰实。一旦黄流涨发。堤溃水溢。诚难保其必无。此可虑者一也。议筑长堤。以去河三四百丈或五百丈为准。斟酌情形。不得不然。然距河四五百丈。其闲城郭村镇人民庐舍不可胜计。举而置之堤外。闾阎愁苦。各抱隐忧。当水涨之时。往往风雨晦冥。不及逃避。一经被水。则身家性命。悉付波臣。纵劝之他徙。而扶老携幼。情势万难。且谓抛家舍业。终将流为乞丐。此次历城各属灾民。虽用船拯救。多苦守不他离者。此可虑者二也。堤外之民。身陷水中。情急则思掘堤泄水。虽有守者坚防。而掘者益力。民情各顾其私。甚至激成械。如章邱齐东青城惠民。皆有戕伤重案。又近事之显然可指者。此可虑者三也。

总之水不侵及堤边。则堤为虚设。水如侵堤。则堤又未必果能抵御。以有用之金钱。置之无用。实觉可惜。且长堤即可保固。而堤外生灵。犹不免陷溺。亦非防患御灾之道。此臣所以谓但筑长堤。不如兼办开河减水之为得计也。然开通支河。专办徒骇。犹属无济。盖徒骇窄浅。河身宽处。不过三四十丈。分水无多。现在黄水冲入。本尚满槽。难以施工。马颊河则宽百数十丈。两岸屹立。大段深通。但使培残补缺。更就淤浅处挑深培高。自可畅流入海。臣曾委员查看四五次。复亲看二次。傥审定地势。从黄河北岸。坚筑滚水坝两座。分减黄水。引入徒骇马颊两河。则水患可息。直隶督臣谓若开马颊。恐水势波及直隶。似臣但顾山东而忽畿辅者。臣虽至愚。何敢出此。查马颊一河。虽涉庆云边界。仍由东境入海。去直隶五河。近者百余里。远者数百里。河虽善徙。当不至横侵骤决若此。且水既由河道畅流。岂复无端旁溢。似不必因过虑而忘至计也。至于修浚引河。臣等前折拟下游自白龙湾。上游自黄陡崖开引。及再三察度。更拟下游自历城之杜家沟引入徒骇。上游自长清县之五龙潭引入马颊。尤觉妥便。所挑之支河。河面各开宽四十丈。深一丈。以量水之处计之。每河可减黄流二尺许。两引河共减四尺。则足备盛涨。可保万全。夫开挑引河。原不过备一时之汛涨。非析黄河而为之也。计汛涨多祗旬月。过此则水涸复出。纵使水过沙淤。农隙之时。藉资民力。加以津贴干河之中。施工较易。不难挑挖一律深通。而钱粮惠及贫民。犹是以工代赈之意。所建滚水二坝。比本来河岸酌低二三尺。不遇盛涨。仍由本河径行。比至水涨满槽。始分减数尺。焉有夺溜之患。此臣所以谓开河减水之必可行也。然而小民可与观成。难与经始。开河虽非创举。而工难费巨。殊不易图。加以众说纷纭。人情疑惑。未尝平心察理。动辄煽惑听闻。惟有吁恳　　圣慈。轸念民生。交廷臣会议。如以臣言可用。应请　饬下山东抚臣相度机宜。及时兴办。勿惮烦难。勿辞劳怨。勿为浮言所摇夺。勿为势豪所阻挠。并请　明降谕旨。令地方官出示剀切晓谕。俾沿河百姓。尽释群疑。将大工可成。水患可弭。出民于昏垫之中而登衽席矣。抑或　特简大臣。趁冬令禾稼尽收。瞭望可以及远。在直东交界亲历查看。与直隶督臣山东抚臣定议办理。出自　　圣裁。

　　查勘黄河入海情形拟减水分流疏光绪十二年　
张曜

窃臣于光绪十一年十二月二十八日。行抵山东武定府境。先赴下游查勘黄河徒骇两河入海之路。当经具奏在案。臣循徒骇河北岸而行。至沾化县属之流锺镇即流锺口。该处近三四年闲。黄流海潮。互相冲刷。河宽五六十丈。水深二丈三四尺。顺河七十里至陈家庙。又七十四里至海口。自陈家庙以下。河面愈宽。河底愈深。海口近处向无民居。询据陈家庙商民船户。佥称从前海船小者至陈家庙。近年大船亦可通行。此徒骇河海口之情形也。由陈家庙查勘至铁门关。该处附近河宽二百三四十丈。水深一丈七八尺。自铁门关以下二十五里。北有大堤。行四十里至萧神庙。以下漫河盖牡蛎嘴以至海口。正溜水深一丈二三尺至一丈五六尺不等。漫滩宽处。一望无际。铁板沙自牡蛎嘴以下。闲断有之。尾闾宣泄。不能通畅。此现在黄河海口之情形也。折利津循河而上。节节履勘。至济阳齐河之闲。察看徒骇河中段形势。接连黄河北岸决口。冲灌徒骇。查徒骇河自归邑境内以至流锺镇。以上河身过窄。水不能容。以致漫漶东流。南岸地方。被淹较宽。村落萧条。人民半多迁徙。又历齐河长清东阿北岸。行抵张秋镇。即从濮范循河而西。查勘上游。自寿张县境内起。以至豫省滑县境内。旧有金堤一道。计长二百六十余里。黄河改道以来。大溜曾偪金堤。从未漫溢。上段为直隶关阑。下段为东昌屏蔽。嗣因大溜南滚。又加临黄堤一道。现在黄河距金堤虽远。滚溜无常。金堤仍宜加意培修。南岸自运河迤西以至上游东直境内。堤工修防。均极周密。惟孙家楼贾庄两处。地势低洼。紧偪大溜。工程最为险要。上游河面宽展。盛涨能容。但力守大堤。可保无虞。又自运河东岸。下至长清县韩家林止。此二百三十里闲。其地南面多山。愈南则地势愈高。近河低处。盛涨之时。或有漫溢。尚无冲决之患。北岸挂剑台以下至齐河。均有大堤。中闲黄家渡豆腐窝等处。地势低洼。修防紧要。自商河历城以下以至利津。河面既窄。河身又高。现在南岸何王庄以下。以至齐东蒲台。民内外。均有黄流。目前之计。南岸惟有力护遥堤。北岸则须增培民。以保完善之区。至河身湾曲。则有回溜。南有沙嘴。则北有顶冲。凡抽沟切滩。及内月堤套堤格堤。一切防御之法。均宜随地设施。以尽堵筑之力。铁门关以下。北岸已有长堤一十五里。应将南岸一律增筑。接至萧神庙止。庶束水归槽。大溜不致散漫。至萧神庙以下。多系淤滩。添筑大堤。难期稳固。所有铁板沙。上面干结。二尺以下。仍是泥沙。人力纵能挑挖。距岸较远。运送太难。拟在近溜河滩。审度水势。挑挖川字引河。藉水力冲刷。以期逐渐深通。至于水底淤沙。人力难施。拟兼用机器船只。随时淘浚。以现在黄河入海之路。无可改移。惟有于铁门关外。力求疏浚而已。

又查大清河以南。有小清河一道。上年抚臣陈士杰曾经挑浚。嗣因黄水灌入。以致淤垫。海口地势稍高。积潦未能迅泄。此时仍须挑挖。以畅南岸清水各河入海之路。徒骇河北岸。临邑商河惠民。连年堵水。已经筑有堤。惟滨州所管之四十四里。因北岸村庄。未及修筑。现在筹计。惟有将徒骇北岸。已筑堤者。加高培厚。未筑堤者。接续添筑。以上堵筑疏浚各事。均与抚臣陈士杰往返函商。意见相同。统计黄河下游形势。总虑盈满为灾。减水分流。实为当务之急。御史黄煦原奏有分水入徒骇之议。翰林院侍讲学士恽彦彬原奏亦有减水之说。与侍郎游百川从前所奏意指略同。惟减水必居上游。方能得势。查长清北岸之乌龙潭赵王河等处。虽可分入徒骇。但该处民闲。未曾深受黄水之害。一经开挖。疑惧必多。地段虽属上游。办理恐多窒碍。惠民境内。南北王庄附近之白龙湾两河。相距不过十余里。开通最易。然地处下游。不足以减上游水势。惟有在齐河以下李家岸赵庄之闲。筑坝挑河。计地不过十里。即可通入黄水连年入徒骇之路。接挖河身以达徒骇。计长八十余里。徒骇河自临邑县田家口起至沾化县流锺镇止。计长二百三十里。一律挑挖。宽二十四丈。深一丈五尺。即以挑挖之土。培筑两旁堤岸。至减水坝坝向。北面水高。水涨则流。水落则止。但黄河长落无常。坝高不能过水。坝低又虑掣溜。筹计再三。祗有建造带闸石坝。一连十二孔。每孔口门一丈八尺。闸以高出堤岸为度。约计二丈六尺。下铺根脚。宽六丈。顶面宽二丈四尺。石坝以内。仍应铺垫石板。以防跌塘之患。近坝两面。各筑石堤一段。与坝相接。此与前河臣靳辅所造七洞减水坝办法。大略相同。按闸门十二孔。每孔宽一丈八尺。共二十一丈六尺。以过水高一丈二尺计之。每丈放水十二方。共可放水二百五十九方有零。启闭有时。多寡有数。其权在人。有泄涨之功。无掣溜之患。此因地制宜之法。俟办有成效。咸知有益无害。即于附近地方。相度形势。逐渐增造。经费一项。前河臣靳辅南河报造单孔石闸。每座估银二万两。今以十二孔计之。为数虽须加增。山东系产石之区。购办较易。当可减省。将来再由承办之员。详细估计。至于疏浚河身。培筑堤。东省工程。向有定章。所需经费。应由抚臣核计。从来治河原无上策。况臣智识疏庸。惟有博访周谘。参以成法。就人力所能行。勉为筹计。是否有当。理合绘图贴说。恭折具陈。

　　查勘黄河旧道情形酌拟办法疏　　　　
张曜

窃臣承准军机大臣字寄。光绪十二年二月十一日。奉　　上谕。张曜遵查山东黄河情形绘图呈览暨机器船只做法量为变通及查看黄河故道各折片等因钦此。钦遵在案。臣查明何王庄漫口情形。于二月二十五日拜折后。即行起程。循东豫干河。至江苏砀山丰县。入南河地面。往来两岸。详细履勘。查自河南兰仪县干河口起。至江苏清河县北岸杨庄止。计长九百八十二里。又自杨庄下至安东县云梯关止。计长二百二十六里。又自云梯关至阜宁县小沙子海口止。计长一百六十里。所有兰仪以至杨庄河身淤高之处。计一百二十八段。河身以内。从前正洪紧溜。地势低洼。闲有积潦。未能垦种。此外淤滩。多为民闲开垦。两岸河堤。从前有就堤筑塞穵断堤身者。一百八十余处。此查勘黄河旧道现在之情形也。伏思开通黄河故道。引河南行。诚足救山东河患之急。惟办理实有三难。自兰仪干河及云梯关以至海口。开穵全河。普修大堤。经费动需千万。当兹库藏支绌。何由筹此巨款以兴大工。此一难也。凡河滩垦种之人。曹徐淮海四属居多。风气素悍。一旦夺其生业。穷无所归。此二难也。十余年来。洪泽湖水势愈弱。引入运河。浮送粮船。已觉大费人力。今如全河南行。黄运交汇之处。黄水势猛。湖水力弱。一经倒灌。关系匪轻。此三难也。惟山东河患日深。若不亟筹补救。恐此后受患。不尽山东一省。连年东省黄河漫决。多在下游。故受害悉在东境。一旦上游北岸漫决。水必直趋运河。害且中于直隶。上年寿张境内孙家马头稍有漫溢。黄流已达东昌。若非横决运堤。其势必逾临清。近悉济阳北岸又复漫口。水仍归入徒骇。傥被掣动大溜。徒骇一河。断难容纳。水性就下。势必漫入马颊。至兰仪干河口。从前高出水面。计有两丈。近岁以来。伏汛涨时仅有六尺。再历数年。诚恐黄流自寻故道。冲入南河。河身未浚。堤岸未修。四出奔流。猝不及备。为患何堪设想。窃以全河挽归故道。势实难行。减水分入南河。事尚可办。自兰仪以至清河县属之杨庄。此九百八十二里内。沙淤垫高。计一百二十八段。统长二百三十里零。必须分别挑穵。期与上下相通。其余七百五十余里。从前正洪紧溜。至今尚有河槽。南河丰北厅境内。旧日决口。迄未堵筑。跌塘之处。积水尚深。略修旧日引河。补筑新堤决口。约计工料。所费无多。杨庄以下海口。河身中闲。现有小河。虽不甚宽。如遇盈满出槽。仍在河身以内。不足为患。无须另再挑穵。综计南河上下游形势。若分黄流十分之三。足以容纳。惟兰仪干河口。必须横筑大堤。紧接两岸。中闲建造带闸石坝。分水多寡。庶有限制。三年之闲。如有积淤。霜清以后。酌量挑修。以上挑筑工程。各处情形不一。应由沿河该管河务道员按地段力求撙节。核实估计。即责成该管道员承办。呼应既灵。集事较易。至两岸大堤。既因筑塞穵断。自应仍由民闲补修。无须另给工食。议者每谓黄河不宜分流。汉时河人千乘。王景治之。德棣之河。播而为八。无河患者数百年。此分流之明效也。近如荥泽中牟丰北以及铜瓦厢。前后十六年闲。四次漫口。此河不分流不能无患之明证也。河务关系重大。必当慎之又慎。臣与沿河官绅耆老。虚心谘访。佥以为似此办法。工省费轻。有益无害。惟臣智识疏浅。思虑难周。是否可行。谨绘图贴说。并缮工程清单。恭折具奏。伏乞　　圣鉴饬议施行。

　　筹挽黄河分流故道疏　　　　　
太仆寺少卿延茂

窃考黄河之流。自汉迄今。屡经迁变。汉唐宋元之河患。姑不具论。即以前明考之。明都幽燕。漕东南之粟以实北京。必由博济之境。则河断不可使之北行。一决而北。漕渠受害。岁运必至不继。且恐日徙日北。其害不仅在于汜滥也。所以大河北。则会通河废。知会通河之不可废。则知大河不可得而北矣。两者不并立。此终明之世。大河所以屡决而北。终挽之使南者。盖有深意存乎其中也。考明宏治二年。河决封邱县之荆隆口。即今所谓金龙口者。五年又决于此。犯张秋。坏会通河。都御史刘大夏受命治之。上有河流湍悍。张秋乃下流咽喉。未可辄治。宜于上流分道南行。于是疏贾鲁旧河。浚孙家渡口。开新河七十余里。筑长堤三百六十余里。阅时五旬。费帑亿万。始得偪河南行。非故为其难也。盖深知河北行则漕渠害。再北徙则畿辅害也。我　朝因之二百余年。虽河决不一。要未有如今日之甚者也。今自铜瓦厢决后。黄河东北趋。逾直隶之长垣东明入山东。过菏泽以抵利津。挟汶济洪涞诸水以入海。何以数十年以前尚无大患者。以大清河河槽尚深。水行地中故耳。今则河底日淤日高。水行地上。其年年溃决年年漫溢也。不待临事而知矣。纵使日事堤防。无非新筑客土。安能如黄河旧堤之巩固耶。况乎泛滥横流。处处可以穿运。运不能治。则漕不能复。漕不能复。则海运不能停。适与敌人以挟持之柄。此其害一。小民荡析离居。流亡昏垫。或有匪徒揭竿。流民助虐。用兵剿洗。内患方长。彼时设有外侮。何以兼顾。此其害二。泰山之阴。南高北低。所以黄河漫溢。日趋而北。诚恐南愈淤则北愈下。设一旦夺运河而趋天津。合之直隶七十余水同一尾闾。则漫溢溃决倒灌之患。不堪设想。此其害三。臣考之图籍。证以形势。始知终明之世。大河屡决而北。而终挽之使复淮徐故道者。盖有深意存乎其中也。方今河患日深。不得不亟筹变计。与其日掷金钱于洪涛巨浪之中。终无实效。何如挽复淮徐故道。尚有成规也。议者必谓铜瓦厢决口跌塘过深。黄河旧身高于决口。若欲挑深引河。诚属不易。此一说也。不知河流决口。势同建瓴。未有不低于河身者。往年屡塞决口。不外挑深引河一法。诚能先将清口以下疏浚深通。再自清口以迄兰阳。将旧河身之中泓。力挑挖。但使下游中泓低于上游河底。自能掣溜东下。议者又谓铜瓦厢口门宽约十里。从前决口至宽者不过数百丈。今欲将十里口门合龙。近古亦属创见。此又一说也。不知自古天事不足。全赖人事以补之。况人定胜天。古有明训。若事事委之气运。朝廷安用此大臣为耶。诚能挑深下游。掣引正溜。则兰阳决口自然衰弱。彼时工堵筑。似不至全无把握。如果挑挖引河堵筑决口万难措手。则莫若仿照明臣刘大夏治河成法。或浚贾鲁旧河。或浚孙家渡口。先自上游分杀水势。然后下流之引河可成。兰阳之口门可堵矣。是亦一策也。臣一介书生。不谙河务。管见所及。冒昧上陈。伏乞　饬交工部统筹全局。悉心妥议。

　　东省河工宜兼用分流故道初议疏　
仓场侍郎游百川

窃维黄河泛滥。为患日深。我　　　皇太后　　皇上轸念民生。特命张曜为山东巡抚。拨帑二百余万金。责成办理。凡在臣民。同深感戴。顾臣前阅邸钞。见该抚疏称分黄流十分之三。入南河故道。经营擘画。煞费苦心。先虽历陈全复故道。势有三难。而减水分流。妥筹办法。则谓工省费轻。有利无害。深冀其说之得行。乃此次折内所谓分流者。则仅指导入徒骇。以数十丈之河面。断难容纳黄流。终恐不免泛滥。而该抚不复议及南河者。诚以前为　钦派大臣。自可统筹南北全局。自官东抚以后。责有专归。势难兼辖他省。故万不得已。仅就山东施工。其分流入南河之策。前曾奉　旨交南省督抚会议。迄今未见明文。致令治河良策。寝阁不行。诚为可惜。臣再四思维。近年专事堤防。此筑彼决。屡筑屡决。其不足深恃。已可概见。而祗用徒骇分水。又实不能容纳。与其为迁就之计。但顾目前。徒耗数百万之帑金。终归无济。曷若兼权熟计。早为久远之图。惟有仰恳　　天恩。仍将该抚所奏分黄流十分之三。入南河故道。　命各督抚查照原折。细加体察实在情形。既主分流。并非掣动大溜全入南河。不过就原有之河槽。量加挑浚。于南民田庐。毫无妨碍。且建造带闸石坝。分水多寡。自有限制。御灾捍患之计。莫要于此。臣尝旁加询访。咸谓南省舆情。亦无不顺从。伏愿　宸谟独断。饬下南省各督抚实心任事。不分畛域。会商山东抚臣。将分流入故道之策。坚意举行。以期帑不虚糜。功归有济。即堵筑不容偏废。而水势既减。堤防亦易为功。此又不待辩而自明者也。臣往岁曾奉　命察河。不得膜视。用是自忘迂拙。披沥上陈。是否有当。伏乞　　圣鉴训示。

　　覆陈黄河分流诸多窒碍疏光绪十二年　
东河总督成孚

窃臣等钦奉　　上谕。游百川奏东省河工仍宜兼用张曜初议分流入故道之策等因。钦此。查山东抚臣张曜前经奉　命查勘山东黄河情形酌拟办法案内。据称全河挽归故道。势实难行。若减分黄流十分之三。归入故道。足以容纳。惟兰仪县干河口。必须横筑大堤。紧接两岸。中闲建造带闸分堤。分水多寡。庶有限制等语。奏奉　谕旨。饬令该抚会商曾国荃妥议具奏等因。钦此。臣等遵即分别委员分赴干河南北两岸。东自兰仪县干河口。南至河南虞城县。北至山东曹县。各处界上。会同沿河各州县。逐段详细履勘去后。旋据禀称。勘河两岸堤工。南岸虞城商邱二县境内。残缺不全者。约计长四千一百二十余丈。北岸之考城以至曹县。约计二百六七十里。所有堤段。或冲刷残缺。或筑基铲断。南面堤坝。悉如峭壁。均应普律加筑高厚。余虽尚存旧址。亦须随宜修补。至河身沙淤。计睢州兰仪境内。共有二十六段。牵长约共三千二百余丈。此外河身闲有沙积。宽长不等。但多系飞沙。随风聚散。迁徙靡定。以上二项。工程浩大。款实匪轻。旧河槽内。虽庐舍无多。而切近老滩以上。皆有居民。若仅引河向导东趋。深恐河溜变迁。仍不免泛滥为害。至于兰仪县干河口建筑带闸石坝。亦经会集详勘。挑挖试验。挖至七八尺以下。即系沙水相闲。无从得底。而建筑闸坝。惟恐根基难立。是建闸分流之能否有利无害。实不敢轻拟悬定等情。禀经臣等复饬司道等悉心筹议。旋据会议详称。所有修复两岸堤工。挑浚上下河道。迁徙河滩居民。其办理难易情形。姑勿具论。而以引水分流建筑闸堤。实为第一紧要关键。现经详加体察。其窒碍难行之处。约有数端。查黄河北徙。已历三十余年。今以数十丈之分河。而欲导之分溜南行。恐贲水之性。未必即受约束。且查干河口门之南。有积年沙滩挺峙。现高水面二丈余尺至三丈余尺。于此挑挖引河。能否有成。殊难逆计。其窒碍难行者一也。黄河挟沙而行。溜缓则淤。溜急则亦淤。假使引河挖成。而竟能分溜。无论其归入故道以后。溜行能否通畅。河势有无变迁。即此导入引河之溜。傥或溜行濡滞。难禁其不旋踵而淤。若果不致淤闭。而顺势南趋。以冲突无定之河。万一掣动全溜。建瓴而下。则下游之受害。又何堪设想。其窒碍难行者二也。黄河两岸。靠堤筑坝。仅就上游。尚且溃塌。往往无所底止。今拦河建立闸坝。即使土性坚凝。修筑稳固。而河溜奔腾。无坚弗破。一经撞击。难免塌陷。水中既无从施工。而石质横梗于中。河势愈激愈怒。又不知作何变态。其窒碍难行者三也。豫省沿河一带。本属土性沙松。而干河口门。旧日河溜经行之处。或系层淤层沙。挑挖深至数丈。仍难得底。或挑至数尺以下。即系沙水相闲。人夫不能站立。建筑闸坝。既无可凭之基。则事难规始。何以图终。纵令竭力经营。恐亦毫无把握。其窒碍难行者四也。而况下游堤岸。残缺卑薄。应修段落过多。河道淤垫沙积。应挑地段甚长。滩内民田庐舍。切近河身。必须设法迁移。尤非易易。司道等反复推求。事关全局。不敢不据实直陈等情。详请核办前来。

查干河情形。前经臣成孚先于五月闲由济旋豫。顺道沿河履勘。核与该司道等所禀无异。并亲诣干河口门。逐加详勘。建闸处所。河势趋向无定。疏导为艰。闸有定所。而溜徙靡常。殊难得吸引之势。况积沙成堆。高下悬殊。挑挖导引。施工亦属不易。并将闸基挖槽试验。深未及丈。即已见水。淤沙深厚之中。而欲坚立根基。恐难期有成效。且分流一层。仅分漫水。则于事无济。傥分正溜。又恐掣动全河。建瓴下注。旧槽设或不能容纳。势将冲突旁趋。为患何可胜言。当与臣宝泉一再商搉。详加复核。该司道等所禀。委系实在情形。事关重大。自应恪遵　谕旨。再三详审。以期有利无害。前于七月闲。业将窒碍情形。会咨山东抚臣张曜会衔奏覆去后。尚未接准咨覆。并奉　谕旨饬议前因。适臣宝泉阅伍归途。经驰赴雎宁兰考各县干河一带。暨铜瓦厢口门。亲历复勘。悉与臣成孚所勘相同。再三筹议。意见亦复相合。应将干河上游情形。先行覆奏。以免稽延。窃维臣等仰邀　殊恩。膺是巨任。当为　国家筹经久之图。岂敢为一时迁就之计。前项工程。如果有利无害。自应殚竭图维。力任其难。何敢仍听属员卸责之辞。畏难推诿。致误大局。第分流之策。当先于上游建闸创其基。再议于下游堤防束其势。筑坝则窒碍既多。分流更毫无把握。黄河天险。岂有幸其不夺溜。而姑为尝试之理。更曷敢听其夺溜。而致贻误之患。万一全河奔腾下注。区区闸坝。势难抵御狂澜。未有不溃决而塌陷者。是名为三分。实不可不作十分准备。工程既繁。需款过巨。现就以上应办各工。约略估计。已非千万金不能办。若堤防一切。处处完缮。其数有难以数计者。且前项筑坝减水。纵使勉力图成。溜仅三分入故。七分留东。是东省之河患未必遽形轻减。而江豫之河防不免因而转增。通盘筹划。似亦非宜。臣等统筹全局。至再计议。不敢不将窒碍情形。据实沥陈。除下游情形。咨由两江督臣曾国荃等另行查勘议覆外。谨会同河南抚臣边宝泉恭折由驿驰奏。伏乞　　圣鉴训示。

　　查勘江北旧黄河情形疏光绪十二年　　
两江总督曾国荃

伏查前者两次钦奉　　上谕。饬查黄流十分之三入南河故道。臣等督饬淮扬徐州两道逐细查勘。仍即为谘访。体察情形。委系费巨工艰。猝难兴办。当经咨达东河总督臣山东河南各巡抚臣会商定议。嗣准东河总督臣成孚河南巡抚臣边宝泉会咨。亦称豫省窒碍难行。臣等恭阅邸钞。东省河道。已经抚臣张曜按现在情形。估计工程经费。奏请兴办。自系因黄水分流。关系重大。不得不别筹办法。以民生。兹奉　　上谕。限一个月内覆奏。若待各省会商。窃恐有违　钦限。谨将江北旧黄河情形。为我　　　皇太后　　皇上陈之。查江北淮徐海三府州旧河。共长九百余里。黄流北徙三十余年。杨庄以上。沙积淤填。高低不一。除屯田而外。闲有穷民耕植。兼有积潦之区。旧设志桩无存。难以考证。然淤垫已久。无复河形。众论佥同。一望可见。杨庄以下。虽有疏浚小河。既狭且浅。且为大汛分泄中运河沂泗来源。冬春水涸。即成平陆。云梯关以下至海口之外。沙淤愈远。且被海潮顶冲。沙性坚结。此旧河湮废之大概情形也。南岸旧堤。共长十六万六百余丈。北岸旧堤。共长十四万四千二百余丈。失修三十余年。溃塌单薄。残缺不堪。闲有外虽可观。而獾鼠窟穴。根脚空虚。加以军兴之时。亲王僧格林沁饬将丰县砀山境内。切去坦坡。以御捻匪。以及民闲防堤。就堤筑圩。犀断堤身。所在多有。兵夫堡房。偶存基址。土牛护柳。毁折殆尽。各段有工处所。大石虽可指认。碎石均已酥朽。其余遥堤格堤撑堤月堤。更形圮废。此旧堤坍废之大概情形也。山东抚臣张曜奏办工程折称。每人每日至多出土一方。尚系专指挑河而言。若堤工更须层坯层硪。一方之土。折实即不足一方。以数百里旧河。挑浚筑堤。即土方一项。已属不赀之需。而石料柴埽。又皆事所必需。且治河必兼顾运道农田。清江以上之杨庄中运河口。及南岸顺清河口。本为淮黄交汇之区。傥盛涨之际。黄水冲入运口。则运道必坏。停淤漫溢。则屯田受灾。欲行黄水分流之新法。宜复蓄清敌黄之旧工。则顺清河必须堵闭。御黄坝拦清堰及运口所二等坝。必须复建加修。塘河必须挑挖。以期操纵得宜。漕赋无损。不但此也。洪泽湖昔由清江以上入运。自里河坝启放以来。遂致由高邮入江者多。由清江入运者少。清江惟将沂泗诸水为来源。今以黄水横于中。沂泗诸水必为之挟以入海。恐水小之时。清江以下难免干涸。则当于里河坝坚筑石工。并挑挖引河。使河水仍由运口南行。以通水利。修复堰圩等坝。以泄湖涨。此外为杨庄之所二等坝。所以防黄强运弱倒灌中河也。半路刘滚坝。所以防中河盈满而资宣泄也。双金闸复启单孔。所以备春季水涸收束济运也。黄水南下。虽止三分。而修防之工程。无一可缺。日后之利病。未能逆。实不敢谓工省费轻。有利无害。至沿河垦种之户。大抵贫乏不能自存。身负私垦之罪。即加之驱逐而何辞。然不盗不枭。尚为善类。限以迁徙。迫以饥寒。无乃显背　朝廷德意乎。

游百川原折所称。询访南省舆情。亦无不顺。诚非虚语。从前南河繁费甲于天下。衣食其中者数千万人。故老犹能言之。现在工需无多。事事节省。有饷之兵。尚不宿饱。忽闻黄水将归。固宜众情盼望。但大工之兴。用人必多。工竣则用人亦少。今之舍业趋工之人。即他日离工失业之人。蚩蚩编氓。有何远虑。更不知今日即办大工。亦断断不如从前之浮费。使之各餍所欲也。凡此情形。臣等体访甚确。万不敢摭拾属员卸责之词禀是听。然使铜瓦厢果能分流豫省。归河果能顺流南下。江北属在下游。无论如何为难。自当预为查估。今豫省既已难行。江北自无须议办。抑臣等更有陈者。黄河以十分之水注于东省。漕船犹须候汛以渡。今以三分入南河。窃恐伏秋为灾则有余。春令济漕则不足。此又臣等愚虑所及。未敢轻议者也。臣为慎重大工起见。谨会同漕运总督臣卢士杰江苏巡抚臣崧骏恭折驰陈。伏乞　　圣鉴训示。

　　筹议黄河分流故道疏光绪十二年　　　
山东巡抚张曜

伏查前奉　谕旨。饬将减水分入南河故道会商妥议等因。钦遵咨会两江督臣曾国荃漕臣卢士杰河臣成孚江苏抚臣崧骏河南抚臣边宝泉商酌办理。旋准卢士杰咨据淮海两道查勘南河故道情形。又准成孚边宝泉会咨据河南司道委员查勘豫境河道情形。先后咨覆到臣。当以东省被水灾黎。盼赈急切。惟有先将应办工程。极力筹计。勉图补救。至分流一事。诚如　　圣谕故道河身深广较之徒骇等河不啻倍蓰。兹查该督抚臣原咨内称干河老滩以上。居民迁移非易。是该司道委员未见山东沿河居民被灾之情形也。滨河地方。连年被淹村庄。计有十六万余家。至今浸于水中者。尚有三万余家。迁徙无地。赈抚为难。所称老滩。乃黄河南行之时旧有之滩。其居民本可无须迁移。惟官路通衢穿河而过。为行旅所往来。河滩中闲。有茅屋饭店。如江南杨庄以及上游各段。统计一千二百三十余家。两岸空旷。尽可移居。较之东省被水村田庐墓。轻重难易。何止百倍。原咨称江南杨庄以下小河。浅狭难容。云梯关入海之处。淤沙坚结。是该司道委员未见山东近年海口之浅阻也。东省黄河。由利津县之铁门关入海。今铁门关以下。一片淤滩。连年筹计疏挖。人力几穷。每至冬令。海口先冻。以致淤垫逾速。海口之淤。由黄水与海潮相击。黄水每为海潮顶托。是以日久必淤。云梯关三十年无黄水入海。海潮逐渐内刷。较之往昔。已刷进六十余里。是云梯关与铁门相提并论。难易判然。原咨内称堤身多已残缺。铲断各处。地是人非。不能责民修补。普律增培。工程太费。是该司道委员未见山东堤之卑薄也。东省民卑薄。姑勿具论。即大堤高仅一丈。顶宽二丈。底宽八丈。两岸被水冲刷。在在残缺。现在修培堤。加添埽坝。不但料转运于数百里以外。堤附近。几无干土可取。较之江南数百年之旧堤。顶宽四五丈。应宽一二十丈。高亦倍之。即有铲断之处。以及獾洞鼠穴。取土既易。培补不难。较之山东堤工程。难易判然。原咨内称兰仪干河口沙滩。高至二三丈。挑挖引河。诚难逆料等语。查干河积沙。高处计有十里。以下皆平洼河滩。并非全河如此。原咨内称兰仪干河口地方。建造带闸石坝。七八尺以下。水沙相闲。恐难立坝基等语。尝见长江地方。多有傍岸水中。排立桩木。上造层楼者。今干河口建造闸坝。自应排钉桩木。筑立基址。该处地近山东。此项闸坝工程。即归于东省办理。原咨内称分流缓则停淤。急则掣溜。且恐不止三分等语。查河口既有闸坝。启闭在人。多寡有数。断无掣溜之患。至于停淤一事。臣筹计至再。黄河挟沙而行。断无下淤之理。既有闸坝。五年以后。即可闭闸挑挖一次。较之水底淘淤。难易迥别。原咨内称河流既分。须顾运道旧制。所有闸坝引河灌塘一切。全行修复。巨款难筹等语。

查山东运河。自黄流北徙。受病日深。粮船由陶城堡以至临清。此二百里闲。年淤年高。堤防屡决。而清江运河闸坝俱在。灌塘济运。成法可循。惟修整之工。势所不免。大仆寺卿延茂奏。有泰山之阴。南高北低。南愈淤则北愈下。设一旦夺运河而趋天津。合直隶之七十余水。同一尾闾。倒灌之患。不堪设想。该少卿所奏。极为中。臣恐东省河淤日高。水势就下。非北趋直隶。则南循故道。为害何可胜言。修理南河一事。不但为山东计。兼为江豫计。尤为畿辅计也。窃思人臣谋国。当为久远之计。未可惮目前之难。臣愚见所及。不敢不据实上陈。其所以为难者。当此帑藏支绌。筹计经费。非旦夕所能集事。如江苏河南山东各于所辖地段。将应办工程。撙节估计经费。次第分年筹办。于事可期有济。臣现又咨会各督抚臣。再加详查筹议具陈。若待往返咨商。诚恐覆奏过迟。上系　宸。谨将遵　旨筹议黄河分流故道实在情形。恭折覆奏。伏乞　　圣鉴训示。

　　议覆黄河分流事宜疏光绪十三年　军机王大臣
光绪十二年十二月初七日。钦奉　　　慈禧端佑康颐昭豫庄诚皇太后懿旨。曾国荃等奏查勘江北旧黄河情形成孚奏会勘干河上游情形张曜奏筹议分流南河故道各一折着军机大臣会同户部妥议具奏醇亲王着一与议上年延茂奏黄水宜挽归故道并此次游百川奏宜用分流原议各一折均着发给阅看钦此。跪聆之下。仰见　　　皇太后轸念河防。忧深民瘼。救灾拯溺。计出万全之至意。臣等遵即会同酌议。于诸臣原奏所陈各节。详细查核。悉心筹商。查曾国荃卢士杰崧骏等奏称。黄流北徙三十余年。旧河湮塞。旧堤坍废。挑浚兴筑。土方已属不赀。淮黄交汇。运道尤须兼顾。黄水南下。虽止三分。而修防工程。无一可缺。实不敢谓工省废轻有利无害等语。成孚边宝泉等奏称。引水归流。建闸筑坝。窒碍难行。约有四端。又下游堤岸。应修段落过多。河道淤垫。应挑地段甚长。河身居民。迁徙非易。工需过巨。不可数计。并详勘建闸处所。水浸沙深。根基难立。仅分漫水则于事无济。万一全河下注。势难抵御。为害何可胜言等语。该督抚等躬亲履勘。反复筹维。两奏于分流故道之说。层层辩驳。所陈窒碍各节。自系实在情形。不同诿饰。而张曜折内。则以山东现行黄河形势。与江南故道。两两比较。于居民迁徙一节。则谓山东被淹村庄十六万余家。江南上游河滩居民。统计一千二百三十余家。移居难易。何止百倍。于海口浅阻一节。则谓铁门关以下。一片淤滩。连年疏穵。人力几穷。云梯关三十年无黄水入海。海潮逐渐刷进。已六十余里。相提并论。难易判然。于堤身残缺一节。则谓东省大堤高仅一丈。顶宽二丈。底宽八丈。两岸被水。无土可取。江南数百年旧堤。顶宽四五丈。底宽一二十丈。高亦倍之。取土既易。培补不难。堤工程。亦复判然。于兼顾运道一节。则谓山东运河由陶城埠至临清。年淤年高。堤防屡决。而清江闸坝俱在。灌塘济运。成法可循。至于干河口建闸。则谓启闭在人。多寡有数。无掣溜之患。五年挑穵一次。不致停淤等语。该抚臣目击东省河流横决。实因百姓痛比切肤。感深援手。自较之江豫诸臣但论本地形势者。情词尤为迫切。惟事值两难。要贵折衷一是。事关大计。不惮反复研求。臣等就各原奏再三参核。有未可轻议试行者。有必须饬令再筹者。有现在仍应亟办者。谨为　　　皇太后缕晰陈之。查黄河湍悍之性。无坚不摧。挟沙而行。变迁靡定。自来分流泄涨。多系顺水作坝。从无拦河建闸之事。今张曜议定干河口石闸。系在旧日河身。截然横筑。无论多年河底。基地难牢。且既曰分流。必须引水至坝。而黄流转徙无定。向不受人约束。湍急则全河掣动。决溃堪虞。溜缓则河淤拥坝。闸同虚设。该抚所称启闭在人。多寡有数。施之寻常他河则可。若湍急浑浊之黄流。深恐无能为役。此建闸一事。臣等与成孚等意见相同。以为未可轻试者也。至张曜前议建闸。专为分流。此次折内所陈。援引延茂挽归故道前奏。似欲借此为规复全河之计。

查江南故道。黄河数百年经行之路。一切办法。俱有前规。诚能及时挽复。非第口下山东亿万灾黎同登衽席。且河身宽广。堤址丰隆。即因而施工。亦易为力。张曜此奏。以大清河故道情形。互相较论。真切中情事之言。况现在铜瓦厢决口。逐岁增淤。出水不畅。若因循不治。非徒自寻故渎。反浸淮徐。即豫省上游诸工。亦恐渐加危险。此江豫诸臣。不可不深筹豫计者也。惟是挽归故道。费巨工艰。张曜现又以撙节估计分年筹办之法。咨商各督抚。尚未奏到。臣等复查该抚分流之议。盖急求纾难。而于建闸之窒碍不暇详审。曾国荃等又但就本地工程立说。而于东省河患之如何救治。未经筹及。皆未免偏而不举。应请　旨饬下各督抚于原折漏之处。再加详审。务令通筹全局。勿为有病无药之谈。亟求穷变通久之策。或会衔。或专折。赶速具陈。一俟覆奏到日。请　旨派熟悉河务大员。前往履勘。再候　　　懿旨遵行。至张曜现办各工。业经奏拨帑金二百余万。次第兴修。其未经合龙之口门。尚有数处。所有各县添筑堤段。增筑民。并月堤遥堤套堤等工。均属刻不容缓。其原议姚家口以下挑穵引河。抽沟切滩。尤为疏瀹下游之要策。仍请　饬下该抚张曜振刷精神。赶筹兴办。亦不得以分流之议未果。稍涉疏虞。以致贻误要工。自干咎戾。是为至要。所有臣等会议缘由。谨合词缮折具陈。伏乞　　　皇太后圣鉴训示。

　　请筹堵郑州决口并设法补救疏光绪十三年　
翁同龢

本年八月十三日。郑州上南厅黄河决口三百余丈。全河断流。　朝廷旰食。　诏辞严切。责令河臣督率工员。赶集料物。设法抢办。迅速竣工。薄海臣民。同深感戴。数日以来。外闲议论。或谓乘此可复故道。几疑决口不必遽塞。臣等愚见。以为现在水势断不能入黄河故道也。山东之患仍未能弭也。颍寿泗淮徐扬一带。患且不可测也。请一一为　　　皇太后　　皇上陈之。伏考黄河自大禹以后。行北地者三千六百一十余年。其南行者不过五百一十九年。是黄河由云梯关入海。本不可谓之故道也。即使指为故道。而现在郑州决口。由贾鲁河入淮。直注洪泽湖。洪泽湖形如釜底。北高南下。断不能导之使出清口。其去故道尚不止百余里。安能挽既倒之狂澜。循久淤之旧辙乎。故曰。现在水势断不能复入黄河故道也。或者曰。山东数被水害。遂以黄河南流为幸。不知河性利于北行。自金章宗以后。河虽分流。大德中决蒲口。至正中决金堤。有明一代。决而北者十四次。决而南者五次。我　朝顺治康熙以来。决而北者十之九。决而南者十之一。况今之淮水。本无经行之渠。黄水入淮。安有归宿之地。下流不得宣泄。上游必将复决。决则仍入山东境内。齐鲁之闲。安能高枕哉。故曰。山东之患仍未能弭也。至于黄水南注。害不可更仆数。约略言之。有二大患。有五可虑。现在黄水决渠。直注洪泽。而清河以下。淮口久形淤垫。吴城十四堡。久不通水。仅张福口引河。不过数丈。其大溜由旧礼坝俗名三河之处。并而东注。以宝应高邮邵伯诸湖为陂泽。以运河为尾闾。里下河一带数百万生灵。仅恃东岸一线之堤以防护。业已岌岌可危。今忽加一黄河。则运河东堤。必不能保。大患一。洪泽湖淤垫以后。涸出数千顷柴滩。昔已设立湖滩局。按亩升科。吴城七堡一带石工。又已拆筑清河城垣。高家久不可恃。黄河势悍。入湖以后。难保淤滩不立时坍卸。昔潘季驯河臣议曰。高较宝应高丈八尺。较高邮高二丈二尺。高宝堤较兴化泰州高丈许或八九尺。后来湖垫益高。高家且高于宝应高邮诸水数倍。挟数倍建瓴之势。以灌千里之平原。故俗有决高淮扬二府不复见之谣。明隆庆四年。高溃。全淮东注。决宝应之八山。盐高宝泰江东诸县。悉为巨浸。命潘季驯治之。久而后安。然彼时尚祗一淮水也。若黄淮并合。不东冲里下河。即南灌扬州。是江淮河汉并而为一矣。东南大局。何堪设想。大患二。

里下河州县。为产米之区。各处起解。胥取于宝应江北一带。万一被水淹没。漕米何从措办。可虑一。即令漕米如故。或因黄水挟河淤垫。运河不能浮送。或因积水漫溢。纤道无存。漕艘停滞。且山东本系借黄济运。黄既远去。沂汶微弱。水从何出。河运必废。可虑二。两淮盐场。胥在范公堤东。运河一溃。范堤亦不能保。盐场淹没。淮盐　国课。何从征纳。可虑三。颍寿徐海之地。好勇很。夙称难治。小民荡析离居。无所得食。难保不滋生事端。可虑四。黄汛合淮。势不能局于湖潴。必将别开一地。自寻入海之路。横流猝至。朝东暮西。江乡居民。莫保旦夕之命。可虑五。此郑州决口。所以不得不速筹堵塞者也。然上游虽塞。而现在已经入湖之水。亦须早筹宣泄。譬如人身既患臌胀。或腹上。或腹下。必居其一。今虽未知水势所向。姑为遥度之词。假令淮黄合力。竟至破高。入高宝湖。湖不能容。则运河东西二堤。必不能保。里下河数百里。一片汪洋。如入囊中。四无出路。里下河地势。西北俯。东南仰。导之之术。似宜顺其就下之势。由兴化以北。历朦胧傅家坞等处。入旧黄河身。避过云梯关以下淤河。横穿而北。开浚大通口四十余里。入于朝河。以达灌河海口。如此。则取径直捷。形势较便。经费亦不至过巨。可否　饬下两江督臣漕臣察看情形。妥筹办理。所谓设法补救者也。臣等籍隶江南。为顾全大局起见。是否有当。伏乞　　圣鉴。

　　淮黄合流亟修守旧工别筹分泄疏光绪十三年　
曾国荃

窃惟八月十三日。河南郑州地方黄河漫溢。水悉入淮。臣卢士杰于十四日接到东河督臣成孚河南抚臣倪文蔚电音。当即转电各处。并派弁分探水势。臣裕禄派候补道黄祖络吴修查看各工。相机布置。并饬淮扬道厅将湖河各工。择要加筑。臣崧骏一闻此信。即饬司道派员查明水势。筹备抚恤灾黎。臣国荃二十二日由金陵起程。二十四日抵扬州。接大学士直隶督臣李鸿章电称。钦奉寄　谕。饬令从缓北上。因即查看各工。于二十七日到清江浦。适臣士杰接到东河督臣咨送奏稿。内称郑州漫口渐次夺溜。正河下游断流。口门刷宽三百余丈。深一丈七尺等语。因在浦连日面商。此次黄河漫口。全溜既已入淮。一旦湍流骤至。悉注于洪泽一湖。既非黄河之故道。又无归海之正途。其患何堪设想。查洪泽湖为淮水尾闾。而淮扬两府。又洪泽湖之下游也。每年淮水涨发。湖堤吃重。淮扬已岌岌可危。今以湍悍之黄河。汇淮东下。其危险更百倍于寻常。黄水入淮。所行皆淮之旧路。即当以防淮之法防之。现在临湖坝埽槽土子堰及里运河束清等坝。经臣士杰饬该管道厅赶紧修筑。其高宝一带。情形尤重。该处东西两堤。虽已择要修整。惟平时可缓之工。今已变为至急。亦经札饬堤工局司道加意增培。以防泛滥。此修守旧工之大概情形也。查治水不外宣防二策。而宣之为用尤多。洪湖出路。本有二处。一由束清坝而达清江。一由礼字河而趋高宝诸湖。然皆由运河以入江。傥宣泄不及。则递启高邮各坝。由下河逶迤入海。惟是入江固患顶托。入海又恐港窄。今者大患特至。不能不于湖之上游。多筹出路二条。分支宣泄。庶几下游之患稍轻。数千万生灵之身家性命。尚可保全。据徐州道段博采议。称桃源县有成子河一道。南接洪湖。北至旧黄河。又北为空地。又北为中运河。若就成子河大加挑挖。通于旧黄河。再于空地接挑河身。使之直达中运河。两岸各筑一堤。即可引所漫之水。由杨庄旧黄河至云梯关入海。此洪湖上面新开一去路也。臣等现已议定。即派段办理。一面勘估。一面兴工。以为分泄大溜之计。又据署淮扬海道刘锺灵广集众论。称清河县境内有碎石河一道。西接湖滨之张福口引河。东达旧黄河。同治七年。前漕臣张之万曾经挑浚以分湖水。若将碎石河大加挑挖。亦可引所漫之水。出杨庄旧黄河。至云梯关入海。此洪湖下面新辟一去路也。臣等现亦议定。即派刘锺灵徐文达办理。一面勘估。一面兴工。为亟救目前之策。一俟两河挑有头绪。即须堵闭顺清河。使湖水不致阑入运口。以顺其东出杨庄之势。臣等非不知旧黄河底高于湖面。挑挖甚难。工费甚巨。中运河来源太多。修守吃重。祗以求减黄淮合流之盛涨。以保里下河数千万之民生。不得不竭尽人谋。力图兴办。臣裕禄所派之黄祖络吴修与段刘锺灵徐文达均系河工老手。实心任事。数日之内。详考形势。测量高下。询之老于河务之绅士耆旧。佥谓舍此别无良法。臣等是以定议。但使人力可施。即行毅然兴办。此别筹分泄淮黄合流去路之大概情形也。

至于修守旧工。费已甚巨。而别筹分泄。用款更多。祗以事机至迫。淮南北千余里民闲之性命室家。所关太大。正宜趁此九十十一三个月内。昼夜赶办。速引全泄之路。不敢拘泥成规。往返周折。迁延时日。致误事机。臣等一面会奏。一面在于江苏司局各库。无论何款。提拨银二十万两。并在于江宁司局各库。无论何款。提拨银十五万两。以应修堤挖河之急。至于勘估要工。绘图贴说。筹备经费。以竟河工。设法抚恤安置灾黎。劝导官绅商民殷实之户。捐助河工赈款。容臣等随时奏明。次第办理。总之力求撙节。断不敢稍任虚糜。以期仰慰　宸衷于万一。臣系为淮黄并至。急保下游起见。谨会同署两江总督湖广总督臣裕禄漕运总督臣卢士杰江苏巡抚臣崧骏合词恭折具陈。是否有当。伏乞　　圣鉴训示。

　　张秋军次荅翁叔平同年治河书　　　　
陈锦

高树人导送台旌。渡黄南下。归而传述尊意。下问大河治法。足见大君子公忠体国。刻不去怀。粤稽自昔禹疏九河。由碣石入海。即今津沽。其分流则即今东境。历夏商千七百年。殷都五迁。耿相屡圮。而正流不改。至周定王五年己未。河徙砱砾与漯合。汉建始河平闲。河决平原出千乘与济合。比得河流沿革图。凡二十有九。于商二。于周缺。于秦一。于汉三。于魏晋于五代各一。于唐于五代各一。于宋四。于元二。于明十。于　国朝祗载一图。今续为三。其闲北流之废。实始宋太宗时。决荥泽顿邱。南至彭城。乃达安东海口。有明因之。直至我　朝数百载相传成法。必以力疏淮河下游。为正本清源之策。由今言之。河之可虑。而势所必至者凡二。而穿运不与焉。一则不疏尾闾而下流淤垫。一则不严堤捍而中溜南趋。即今迁滚无常。尚不为束定河身之计。不及五年。必由郓巨嘉鱼漫入南阳诸湖。不北不南。水土(匚责)填塞。是运河不治也。束水攻沙。本治河长策。而攻沙之具。人力兼资。若听其自然。溜分力薄。淤在正流。不及十年。必由蒲台利津一路停缓。海口沙涨。潮汐内填。尾闾阻滞。是大清河不治也。论者谓不复南流。则穿运口门。终无治法。夫穿运者南北之同病也。南流数百年。恃洪湖清水刷黄耳。丰工决后。洪湖沙涨者什七八。其清水之不可恃。曾何异乎北流。且以南淮北济纳黄之得失衡之。淮犹待于旁趋人力也。济但听其直下。天机也。溯水脉。则豫河济源以上。河济本自同源。考往事。则宋代逆数。太初北流。久成故道。乌用强之。南返即南返矣。曹单淮徐干河高淤。治法何存。洪泽清水。坝不灵。接济安在。必有求其北流而不得者。且何勿以治淮之法治济耶。某闻　国朝何恭惠督河二十年。无决溢者。恃有混江龙铁篦子等具。后以惜费不用。淤漫复萌。当时抗疏廷诤。陈词政府。求复此具。伊岂无人。亦患有言不用耳。及今而又不用是言。患不于淮而于济。安知东境之蒲台利津。直境之盐山庆云。不将为泽国乎。不宁惟是。东盐滩池。黄入则废。济武两属。地势最洼。仅恃民堤。在在皆堪逆虑。欲清其源。当图以渐。事未有急于疏治下游者。以混江龙言之。原制三轮。必有一轮悬起。今拟变通作两轮。轮厚四尺。围四尺五寸。径一尺五寸。铁条加良紧。七面用铁齿各一道。每道七齿。纵横排钉。齿各长七寸。入木外露四寸。方口阔二寸。作凿形。两轮之闲加小轮。厚八寸。围尺六寸。两面微小。令能动转。两轮孔宜宽。每轮两头内。包五分厚铁皮三寸。令着轴。轴加铁茧。以防磨擦。轴两端贯铁柱加纽。牵纽则轴进轮旋。前齿入沙。后齿以次挑沙上泛。约重二百斤以上。宜用之大溜底沙。铁篦子原制。有齿无轮。入水则胶。今拟变通加轮。用长八尺围四寸五分铁杆一具。两端五寸内各贯一轮。有直辐。轮高一尺五寸。厚五寸。杆身匀钉铁齿十有五。齿长五寸。阔一寸五分。厚一寸。下注如刀劈水。别用木杆二。长七尺。直注铁杆两端。联以铁环。又加横木四尺。贯直杆上端。系以大索。牵行水底。轮自转而齿不胶。梳沙上泛。宜用之于淤滩浅溜。是二器者。各制百具。用船拖带。令行大清河。

大清河者。今黄河。故盐河也。自济南泺口一百八十里而蒲台。又一百二十里而利津。又四十里而太平湾入海。皆盐船行驶之地。以千引六船计之。岁运四十万引。约须行船二千四百次。往返得四千八百次。但令空船拖龙下至利津。重船载龙上归泺口。或设腰站于蒲台。递换接运。责成蒲泺铁门盐关。督拖押浚。实力奉行。不事更张。已属一举两得。即另雇民船。添派八浆炮划。较之淮河特设此具。强令商船命。更不累民。此某所谓河之可虑者二而穿运不与焉者也。黄河穿运。自古已然。不自今始。特患张秋临清二百十里。借黄济运。易淤难开耳。今北运既非终年有水。黄汛未临。居然大壑。不烦空水。畚锸可施。即使淤而挖。挖而仍淤。淤而又挖。几至无容出土之地。究之道里匪遥。即买民田为沙山地步。岂竟乏变通之术。亦不得因噎而废食也。方今大军云集。小丑就平。百渎效灵。河流顺轨。或不待此计虑之深长。傥草野千虑一得之私。适有当于　朝廷思患豫防之指。则言之不嫌其过甚。而备之惟恐其不先。直以为当今急务。亦无不可。辱蒙垂问。缕具陈。惟明公俯察焉。

　此戊辰三月书也。时河已北流。尚未旁溢。是年四月决荥泽。十二月堵合。辛未决侯家林。漫南旺湖。始分入南运。壬申二月堵合。癸酉决石庄户张支门。漫牛头河。始由南阳湖径入南运。乙亥三月堵合。贾庄普建南堤。北流斯定。而大清河乃受全黄之水矣。今年大清河下游两岸旁汱小口不一处。回视是书。已不幸多言而中。虽曰黄河天险。人力难施。其动定亦可以理决也。沿革图。则予所得自张秋河弁之手者。较禹贡锥指所载特详。惜有图无说。存俟参考。时光绪四年十二月。补勤氏再志。

　　荅夏子松锺茌山两太史问治河书　　　
陈锦

窃惟两闲水利之大。莫如运河。两闲水患之大。莫如黄河。黄河在宋代以前。本系北流。今之盐山沾化利津各海口。即古九河马颊钩船皿徒骇故道。不得谓地缺东南。而必以南流为正也。自元迄明。河始由淮入海。堤捍疏浚。便费巨赀。我　朝二百余年。南河岁工以百万计。勤　　　列圣之庙谟。竭名臣之硕画。尚且屡修屡决。防不胜防。咸丰初。东河铜瓦箱决口。全股北注。其时直隶之东明长垣开州。山东之菏泽濮范寿张东阿。本为沙河赵王河经行之地。黄溜因之就下。东北行三百余里。以入于大清河。虽亦泛溢平地。究有自然水道以为之容纳也。即其所冲运河堤岸。不过在寿张县张秋镇南一十二里。张秋为汶水入运正流口门。一时以黄代汶。尚能北达临清。是以同治四五等年。江北试运漕米。粮艘径抵津通。上年淮军转运军需。派员开挖。船亦经北驶。中闲伏秋两汛。民船绕行漫水。每年数月。商旅可通。此运渠一之延。所以防海运之穷。而慰畿甸南粮之望者。锦闻黄河改道。多由下游淤垫。溜力不洪。海口纳潮之时。内外水势适均。其沙即已壅塞。渐壅而上。则一路停淤。因之横决。即今南河废后。视曹单一带干河。居然平地。是其明证。乃屈指改道又十余年。大清河素着宽深。已形淤垫。沙赵两河直已淤平。近年泛滥之患。渐及运河东西各州县。岁有变迁。且其大溜由郓城溢出。撇向东南。所冲运堤。不下四五十里。南冲则北淤。向所恃以纳黄北驶之口。今淤垫已将断流。是临清以南。运渠二百里。真不可为。而水患又不知何往也。以大清河而论。黄河一路淤垫。出海处。水力不能敌潮。口门先淤。其利津海口淤成芦洲。艰于纳潮。是下游多一阻隔。中流即多一漫延。上游必多一冲。决三者势实相因。上年荥泽之决。亦其见端。以锦之愚。窃谓黄河天险。动定有时。而人定或可胜天。人事究不可不尽。溯自南河数百年闲。历任河漕大吏所以疏治下游者。无不以海口为急。　　　圣祖仁皇帝三勤銮辂。躬御小舟。亲临巡视。治法治器。加载河防志及河工器具图说者。成书可考。今之东明长垣。犹向之兰仪考城也。今之濮范张秋。犹向之徐州邳宿也。今之蒲台利津。犹向之清口安东也。何以昔治独劳。今治独逸。恐水患已潜伏于海口。而散及于中流。傥不及时修治。后将费巨资而无及矣。为今之计。必须先治利津海口。上至齐河。以疏中流之势。再治沙赵两河。上至开滑。以疏上游之势。向来治河。曰疏。曰浚。曰塞。今塞无所用。专用疏浚。较之淮河堤千里。其工费不过什之一二。应奏明请　旨饬下直隶东河山东各督抚。查勘浅淤河身。不分畛域。水至则治以疏爬。水退则继以挑浚。雇募民夫。以工代赈。穷民得食。不至为匪。并饬驻直东两省防军。照去岁浚濠防运之法。分段认挖。派勇助夫。以节经费。务令黄水归槽。以杀其旁溢之势。则海口水力渐能送沙。所谓以水治水。即其冲运堤段。自然渐收渐小。为他日挑复运河地步。但图治黄而运在其中。

各省地方。比照上年军务。经费多所裁撤。抽作河务要需。应可筹拨。如果有裨闾阎。同一救民水火。即将出力员弁。加之优奖。不下战功。皆出自　　圣朝鼓励人才痌民物之至意。当此军务削平之后。整顿近畿。兴利除害。事未有急于此者。再查南河海口。虽隶江南。其工程向归河院办理。今之黄河。直境什一。东境什九。若归地方办工。则东省未免偏重。若归东河办理。或以兼涉运道。责成漕院。均属地段辽远。势难兼顾。且河工积习相沿。筹款估工。部议先有难色。现当帑项支绌。此等工费。不能不筹及江楚。况有漕省分。本当协济运河。应请咨商江楚各督抚。通筹全局。以军需裁节之费。拨入河工济用。至承办人员。但能廉干勤明。毋论河工地方。奏派专司。以收实效。非寻常海塘河渠限于辖境者可比。此又于成例之外。力求通变之方。未可拘泥成法也。并附陈之。

　　复张友山漕帅论黄运事宜书　　　　　
曾国藩

承示蒋主政条陈河运事宜四策。其灌运立湖一策。颇有窒碍。费多利少。现可毋庸置议。规复黄河故道一策。八年闲。马制军等会奏。将兰仪以东故道。设法疏浚。铜瓦箱决口。酌议堵塞。业经部中议定。惟工程繁重。计挑河修堤塞决三项。需费至二三千万之多。阅时又非三四年不可。而东趋之溜。能否挽之使南。兰仪决口。能否堵合。仍无把握。来示所虑。洵系不易之论。查规复河道一事。内外多持此议。而鄙人窃有所疑。未敢随声附和。盖河道自古以来。无数百年而不徙之理。欧阳公有言。河本泥沙。下流淤高。水行不快。上流乃决。故河流已弃之道。自古难复。强复之。则每决于上流者。由故道淤高。水不能行也。河之南徙。自金明昌中。会淮入海。已阅七百余年。至咸丰初年。而有铜瓦箱之决。盖亦日久淤淀。河身高而流行不快也。今欲挽河而南。使复故道。无论巨款难于骤集。河内建置田庐难于迁徙。自清口以下至云梯关河身节节高仰难于浚深。即使事事竭力为之。而河之北徙南徙。似亦有天意主之。而非尽人事所可争。即果南复故道。而于运漕亦尚无把握。盖自道光七年以来。河高而淮低。淮水不能汇河而入海。于是绝淮与河使不相通。淮之故道为全黄所占。而淮则避让而南入于江矣。每年漕船过清江后。即为倒塘灌运之法。其法坚筑两塘。始以漕船放入近淮之南塘内。将塘之南坝堵闭。然后决开塘之北坝。使两塘灌水相平。乃以漕船放入近黄之北塘内。将北塘之南坝堵闭。然后决开黄河之南堤。使黄流与塘灌水相平。乃以漕船放入黄河。北渡而入中河口。如是者为一批。则又再堵堤。再灌塘。而放第二批。则又再堵堤。再灌塘。而放第三批第四批。当时无论有识无识。皆以此为极难之事。极巨之款。极拙之谋。中外欲思所以变计。今若仍复故道。则清口黄运午贯之处。仍用倒塘之下策乎。抑另有良谟乎。如仍用倒塘之策。则每年将黄河堤决开数次。用无限之财。费无穷之力。清口可以办。张秋亦可以办。如不用倒塘之策。则南黄虽徙。而漕运尚不通畅。又何必复故道乎。鄙意以为河既北行。即当顺水之性。就泛滥之处。筑堤约束。其安流顺轨者。姑且听之。待军饷稍松。再大治之。不必遽议南迁也。至导济运之法。前此运河北流。张秋本属上游。临清本属下游。则南高于北。一定之理。惟在元城冠县一带。尚在临清之上游。或者稍高于运。或与运相平。自须详细测量。再行酌定。如于元城稍上。开河导以达张秋。在平日纵不能高于运。在黄河消落时。必可高于黄矣。

水分为两支。一支循旧由元城至临清。一支新开由元城至张秋。运漕分为两法。伏秋盛涨。则舟顺黄河之溢流。由东昌以抵临清。黄水消落。泝上水以达元城。又沿下水以抵临清。虽水微弱。未必两支皆可行舟。然尚可以人力图之。傥履勘情形。果皆符合。似可酌度兴办。来示又以仅于沙湾左近筑堤。而上下游沿河各州县。仍虞垫。拟就现在河道。普律筑堤。束之入海。俾免溃缺。荩筹确不可易。苟中外不主挽河南迁之说。则堤工亦何可缓。自铜瓦箱至利津海口。虽云地段甚长。工费亦巨。然较之规复故道。当尚可从减省。借黄济运一策。疏浚漕渠。使之宽深。先事设顺流刷沙之船。随时行闭闸捞沙之法。更为南粮定候汛渡黄之期。亦可救敝补偏。然盛涨一消。即属无益。再加以导济运。修仓递运两法。差足以济时势之穷。辱承垂询。聊布一二。仍希详细见示。以备互证而资商搉。

</div>
    <div class="pagination">
<a href="皇朝经世文续编_page179.html">上一页</a><span>...</span><a href="皇朝经世文续编_page175.html">175</a><a href="皇朝经世文续编_page176.html">176</a><a href="皇朝经世文续编_page177.html">177</a><a href="皇朝经世文续编_page178.html">178</a><a href="皇朝经世文续编_page179.html">179</a><span class="current-page">180</span><a href="皇朝经世文续编_page181.html">181</a><a href="皇朝经世文续编_page182.html">182</a><a href="皇朝经世文续编_page183.html">183</a><a href="皇朝经世文续编_page184.html">184</a><a href="皇朝经世文续编_page185.html">185</a><span>...</span><a href="皇朝经世文续编_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
