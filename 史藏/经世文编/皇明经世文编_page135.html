<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 135 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 135 页/共 172 页
  </h1>
  <div class="content">
   褚鈇
　　疏
　　乞勘新增牧地银两疏
　　条议茶马事宜疏
　　目击番虏情状疏
　　议处仆苑官员疏
　　乞勘新增牧地银两疏【新增牧地银两】
　　臣于隆庆五年七月内接见邸报该陕西总督王题称苑马寺牧地、先年止有熟地一万六千顷、飬马一万二十匹、迩来牧军占种官民田地、及开垦荒熟、巳近八万、所养儿骒马止七千匹欲将熟地三万顷养马一万匹、余地五万顷、征银四万五千两、解固原兵备道牧贮充饷、廵茶御史督催完解、每年终造册奏缴等因、该兵部覆题奉　圣旨是钦此钦遵臣谓此举殆徒得其槩、而未考其详。止计目前之小利。而不顾边防之大计者。此臣职掌所关不敢缄默窃惟陕西一省、西北二面、俱邻番虏、故当国初开设六监二十四苑、养马供边、　祖宗良有深意、后奉例裁革、北存两监七苑额地一十三万三千七百七十七顷六十亩、原为给军牧马。未尝起科弘治十七年都御史杨一清查理牧地、高山陡涧四万一千六百二十余顷、水草便利堪以牧种荒熟地共一十二万八千四百七十余顷、于内择乎川熟地八千三百一十六顷征银八百三十一两六钱、两寺公费、牧军除种地外每月各支粮六斗、种马数少、又常奏请内帑银买补所以当时牧军安业。马匹数多。至嘉靖三十七年、御史梁汝魁复查前地见牧丁开垦草场、又增银一千七百六十三两、逓年追征逼迫逃移不可胜言、故前御史王天爵奏请蠲豁、欲复弘治之旧见奉钦依、行抚按勘处、假使七苑地、土尽皆平川熟地或应加征银两、则杨都御史当先为之、王御史亦不为之奏豁矣、矧七苑见今养马七千九百四十匹、比弘治间数虽不同、每年选俵固原延宁三镇二千匹、额未尝少、此外又买补倒失追纳亏欠、每岁牧丁所出、不啻万两、而陆续牧养银买茶易并拏获私马、又不止一千五百余匹、若有倒失亏欠、一例追赔、近年总督衙门又将月粮尽行裁革、牧军苦累、逃亡过半、且各苑设邻边隅、山高地塞、土脉硗薄、五谷鲜收、有今岁开种而明年即抛荒者。有歇种此而复新开别者。论大槩亩数虽多。较其实堪种甚少。此寺道之所常言。而臣体访之极真者。虽旧额地亩银两、本等倒失亏欠、尚办纳不前、往往弃马迯移、今一旦又加银四万五千两、则数目愈多。供办愈难。将来负累不堪。则军逃地荒。马匹无人牧养。不但新增之未完。且并原额而胥失之矣。纵一时严刑追完、臣恐竭泽而渔、得鱼虽多而明年无鱼也、且查得前地、该先任总督王崇古御史李良臣、因军民互相告争、会同丈勘、第彼时委官不得其人、或增一为卡或夺彼与此、非惟不得其乎、友致大启争端续该前御史杨相题奏钦依勘合前来、臣与总督抚按衙门严催寺道会丈尚未明的岂宜遽议增加、以臣愚计。必须丈勘完日。方可酌量施行。伏乞敕下兵部从长议处或俯赐仍旧、或行抚按会勘、果系侵占军民田地、则当拨给军民、照旧办纳屯粮、若系原额牧地、则当仍给牧军养马、纵地多马少。只宜征银买马。以复弘治年间养马万余之数。如系高山陡涧、不堪耕种、则当责令还官。立为草场。以为蓄牧之所。不许私自开耕。如有故违、容臣着实拏问、则刍牧广而军实充、　祖宗之旧制、既不至纷更、而边防之重计、亦永有攸赖矣、又岂止牧丁之苏息而巳聊、
　　条议茶马事宜疏【茶马】
　　臣惟茶法马政、内充军实、外驭番夷、最为国家重务、臣愚谬承任使、接管以来、悉心咨访、颇得其槩、除条理细微者、遵敕酌行、事体重大者、专疏题请外、间有积习因循、而法当振饬、旧例拘泥、而时应通变者、敬摅一得、条为五事、上尘　睿览、伏乞敕下该部、再加查议、如果臣言可采、覆题令臣施行、庶废坠可举、奸弊可厘、而边计未必无小补矣、
　　一曰、议招中以图实用、臣查得洮河西宁三茶司、每年招番中马、俱委廉能有司、时有定期、马有定额、而招中者俱堪骑牧、惟甘州茶司、近年新设、暂委彼处防守等官、陆续招中、不肯着实拣选、止取老弱充数而地方官豪、间多收买不堪。顶番冐中。徒费官茶。无裨实用。且马数多寡不一。番夷出入无常。非惟招商中茶。自变量难定。抑恐通番交易引惹衅端。似非所以慎边防而筹国计也。合无以后将甘州茶司、比照三茶司事例、定以六月开中、听臣衙门行分廵西宁道、择委廉干官员、会同彼处将领、抚调番族、依期前来、不拘儿骒扇马、俱要九岁以下。四岁以上。高三尺七寸以上。臕壮堪以骑征者。方许中纳。每年大约以八百匹为止。务限两月以里通完、其合用茶篦、听臣如数扣筭、招商买运、仍禁官豪势要、不许私相贸易、顶番冐中、违者查照律例、从重问遣、庶马皆堪用、茶不虗费矣、
　　二曰、议商茶以革积弊、臣查得旧例招商中茶、上引五千斤。中引四千斤。下引三千斤。每七斤蒸晒一篦运至茶司、官商对分、官茶易马、商茶给卖、每商上引仍给附茶一百篦、中引八十篦、下引六十篦、名曰酬劳、此外又量免差徭、厚加犒赏。经过汉中巩昌地方、责令掌印官盘验、佐贰官催运、稽查奸弊、情法本为兼至、近年以来、积习因循。府州县正官、不肯经心料理、率多转委首领、受贿容情、以致奸商假以附茶为由、任意夹带、恣情短贩、甚至汉中盘过、有二三年不到茶司者。巩昌招中、有十数年不销原引者。比到茶司、又买求官吏、将绝细极重黑茶挑作附茶。尽数入巳。获利数倍。至领出正茶。将黑茶货卖。黄茶寄顿店舍。待下年仍复交官换新茶、辄又入巳。玩法欺公、弊难枚举、然旧例又不论违限久近、附茶一槩准给、所以勤商无劝。惰商无惩。而茶法坏矣。合无今后招商引内、注定一年完者厚赏、二年量赏、三年免究、四年问罪、仍抽附茶一半入官、五年问罪、附茶尽数入官、不准再报、六年以上、即系老引兴贩、照例问遣、其经过汉中巩昌、专责理刑推官、查照引内篦斤、着实盘验、不拘正茶附茶每篦俱重七斤、如有引外夹带、及正附篦斤不同者、即斫截入官、若系假茶、尽数焚烧仍将本商问罪、倘推官员缺、分委同知通判代任、不许仍委首领、致滋弊端各处廵捕官、照臣新定长单、催攒人夫、令商出备脚价、挨次每引一起发运不许零散参差。以防夹带。仍差人押送前途。刻期销缴。不许任意耽延。短贩作弊。运到茶司。监收官将附茶信手抽给、正茶拈阄对分、贮库易马、完日应给商番黄茶、仍从头彻尾、刮去一篦、以防下次抵换、赶上易马者、准令领卖、如违不分正附贮库、俱待下年给领、庶茶篦皆得精美、商人不敢稽迟、番夷乐从而招中不误矣、
　　三曰、议种马以蕃孳牧、臣查得延宁固原甘肃四镇、每年俵给官军马匹、各有题准定数、近甘州设立茶司、议将四川课茶征本色、解运该司、招番易马、继因川民苦累、改征折色、每年该银二千二百七十八两、听甘肃廵抚衙门买马支用、后又题准将前银改解苑马寺二百八十五匹、免给甘镇、彼时盖虑甘州茶司新设、招中势恐难行、故为此议、今查该镇除西宁茶马、每年同各镇照常给领外、自嘉靖四十三年始、至隆庆五年止、共中过甘州茶马四千九百三十匹、又免过西宁该解牧马五百七十匹、是在甘镇。则新增五千五百之马。在各镇则止领旧日之数。巳属多寡不均。且兰州商茶、臣俱依期解运甘州、而四川课银、通未分文解到该寺、又为有名无实。即今苑马寺见在种马、止八千七十九匹、数本不多、每年选俵固原延宁三镇二千匹、额不可少、虽有孳生补赔之驹。毕竟不及应俵之数。若不早为凑处则监苑渐虗。孳生愈少。查得弘治十七年、都御史杨一清曾奏准支太仆寺马价银四万二千两、买马七千匹、故一时种马至一万三千余匹、孳生亦多、但内帑空虗、时难比例、虽臣通融凑处、力尚可为、合无将前原免给甘镇马二百八十五匹、自隆庆六年起、照旧解苑马寺孳牧、其四川拖欠隆庆五年以前茶课银两、俱催解苑马寺同臣衙门解进、赏赂熟番、籴谷备赈、余剩赃罚银、尽数查出、分发守廵陇右分守关西三道、每八两买种马一匹、发苑孳牧、完日仍将用过银两、买过马匹、造册奏缴、青册送部查考、庶种马增则生息蕃、而各镇之取俵不乏矣。
　　四曰议课驹以免民累、臣查得苑马寺课驹定例、每骒马一匹、三年科算二驹、乃洪武至成化以来、　祖宗旧制、自正德三年、都御史杨一清题准如骒马飘沙、亏欠一驹、准纳银三两、此固一时宽恤牧军之意亦为骒马原不生驹者而言。非谓凡马不论有无生驹。止令纳银三两。遂可完事。近年寺官因循怠惰。监苑官受贿通同、不肯科驹、多令纳银、以致牧军骄横、孳生数少、无惑乎总督王之诰、遂起加赋之说、臣今岁诣七苑点马、除儿扇马一千九百一十二匹、国家马政今恃陕西而骒马止四千余即生驹尽能孳息岂足供诸边之用乎比之唐时何如也实在骒马四千一百八十五匹、见生儿骒驹一千九百八十二匹、是四千有余之骒马。而正生余生之驹。将近二千矣。何每年课驹。多不及十分之二耶。询访其故葢以近年因有亏欠纳银之例。故牧军领马不搭配。率诿飘沙。生驹不将惜。类多伤损。甚至生有好驹。往往扶同隐匿图利盗卖。借人死马旧皮。捏称近日倒死。上纳亏欠。三两了事。如臣点马查出武安等苑王世福等七名是巳、至年终将前银发各道、每八两买马一匹、解苑孳牧、然中间官吏之留难。里老之科泒。富户之补赔守候餧养之草料。往返解送之盘缠。所费无筭。苦累不可胜言。是牧军本等之差。而又转为百姓之害也。合无今后行令寺监苑官、照臣案验、严督牧军、将马匹春夏撒放。务要搭配。秋冬攒槽毋令瘦损。中有定驹显驹重驹生驹。逐一登记格眼册内。按季送臣查考。如有亏欠。俱追马驹。不许再令纳银。如本马上年生有余驹、即令顶补不许需索刁难。仍勒限年终通完。如纵容拖欠听臣照例参问罚俸。此法一行。每岁约得驹二千余匹。三年后驹复成马。马复生驹。云锦之效可望而牧军匿驹之弊。百姓买马之苦。皆从此息矣。且牧军领地一顷。此外又有草场。万一马不生驹。责令买补本色。亦不为过。但边方山高地寒。早霜寡收虽百亩之田。亦不及腹里平地十亩之入。种地养马。尚多迯窜。征银充饷。势岂能行。且七苑见在马匹虽止八千有零。如连俵数通筭。牧军实养一万若比边军马匹草料。所费亦自不赀。其间赔补倒死。追纳地亩。又有许多苦楚。矧牧田名虽一十三万。然连高山陡涧其实一十七万。杨一清碑册可查。今总有熟田八万。尚不及原额之半。其可遽谓有余而分外加税耶。以臣愚计、似当照旧科驹。不可征银充饷。况系　祖宗旧制、尤当爱礼存羊、不可因噎废食、盖牧田不税。则牧军相安。选贤久任。马政尚可复兴。使一旦纷更加赋。则将来牧军。迯窜愈不止。此马政废坠。决不可为。一时边防缺马。何以应之。此臣职业所关不得不为过虑、
　　五曰、议责成以便廵察、臣闻天下有治人、无治法、而利源所在、弊孔必多、诚得治人、则随事立法、因时制宜、弊安从生、使无治人而惟法之求、虽桑孔献计、刘晏画策、法亦徒矣、臣考国初最重茶马、洪武间岁差六行人、永乐间岁差三御史、宣德间岁差二十四行人廵获、大伙茶徒则凌迟处死、或家迁化外、岂　祖宗故为此多事而过于严刑也哉、良以道里甚远、边计所关、不得不然、臣以绵力领兹重任、入境即遵奉敕谕、提督都布按三司、按月省谕、严禁把截、然多视为泛常、惟廵历所至、官始留心、拏获大伙茶徒、假茶、夹带茶、私马等项、俱照律例问拟、一时奸商积贩、固畧儆省、其它未到去处、如临洮卫经历李崇儒通渭县廵捕李可大等、卖放私马私茶、此类未经发觉者、不知几何、臣叨任廵察、岂不欲私贩尽绝、然以一身按两省十一府四茶司七苑、东西南北、往返周旋一万余里、未免顾此失彼、挂一漏万、若使所在司道就近督责州县密缉严拏、则茶徒马贩、决不能迯、但恐赏罚不明、巨细不论、则小人邀功计、利未免卖放妄拿、合无以后茶马出产经过去处、责令该道稽察、如陕西则关南陇右守廵四道、洮岷临巩西宁三兵备道、四川则川北守廵安绵兵备三道、敕书官衔、俱添兼理茶法、使之顾名思义、一应茶徒马贩、务要加意廵禁、臣出廵所在、照旧亲自查比、如出廵别府、每季终守廵兵备各将所属廵捕官兵查比一次、仍报臣知会、以观用心与否、拏获私马私茶、每十匹、给赏二匹、每百斤、赏银二两、多者逓加、仍以大伙为功、不许妄拏腹里孳生马匹、及些须食用茶斤、如违加等重治、每年终各将有无拏获通番大伙茶徒马贩报臣、以凭具奏、则私茶不敢入番。番马不得进境。而招中有禆矣。此又拔本塞源之论、人存政举之要也。
　　目击番虏情状疏【番虏情形】
　　臣以庸劣、谬领茶马、自隆庆五年二月入境、赴汉中催茶、巩昌招商、间据镇羗守备吕宪报称四月十六日、宾兔精兵约有三百余骑、各到营前、说称要抢西番、我与汉人和了、永不犯边、你将赏赐与我做些买卖、职说本堡窄小、并无赏赐买卖、达子听说、径往西番去讫、又据分守凉州副总兵谢朝恩、报称六月十三日、达贼五百余骑、从永昌入境抢番、十九日回迁、职恐前贼虽抢西番、经过地方、虗实尽知、会同游击郑经等列阵追逐、但虏恃纳欵、慢无惊惧、及称永昌游守下家丁徐朝刚张道朱世英祝友年与达贼引路回日、共要皮袄二领、犬马二匹、牛十只、羊一十八只、乞为查究等因、到臣除将徐朝刚等行该道拏问外、臣犹以为西羗族类甚多。此时执政与宣大督臣因欵虏之利。明许抢番然在西镇不得不虑也未尽纳马番人。而以夷攻夷。或者中国之利也。及往洮河西宁招番中马。见洮岷皆与番为邻。过积石古鄯巴暖碾伯更多番汉杂居。窃见有唇齿之势。又当中国之差。而不可尽以夷视之者。及至西宁验马赏番、见昝市诸族、比往岁纳马稍迟、责以违慢之罪、据各番及通事禀称以茶中马、此是　朝廷大法度、亦是我西番认定的差发怎敢违误、但今年北虏屡次抢掠牛马殆尽、番子们卖儿卖女、去远番买马上纳。所以来迟等情、臣恐一时支吾、因询守廵兵备副参游守等官、随据西宁兵备副使李尧德开报、近日北虏与中国通贡、传示海虏不许侵犯汉人、一意抢番、各番畏其虏掠率多纳献方物、苟兔一时吞噬、红帽番族又约为婚姻、作彼奸细、引诱诸番、使之归顺、如近日昝市等族、各将皮币犬马投献北虏、祇恐背华向夷。渐不可长。万一合伙连谋。入犯内地。小则杀虏人民。抢夺财物。大则攻城略地、据险守要。甘肃西宁殆岌岌乎不可支矣。又据分守西宁参政张一霁揭开八月十四日据古浪操守王纲禀称、南山住牧西番王木豆寸儿一族、约五百余骑、邀赶牛羊欲过大路、与北虏和好、职会同游击郑经抚谕各番、　朝廷法度利害、不敢准你们过路、至本日申时、各番仍归本族去讫、又据分守兰州副总兵张杰开报、今岁宾兔拥众收抢甘肃高台洪水等处、邻近西番、有南山住牧番族尔加吉等、被抢穷廹、投奔中国、不肯周济、亦去归顺宾鬼、甘为奴隶、苟全性命、北虏又与土鲁番及西番红帽儿族帖木哥族结亲连和、因此往来不绝、传逓消息、指引道路、即今银定等酋、寻抢西番、无处不到、番人畏势、多欲顺从、且藉此求贡名色、假以讨赏为由、往来各边。尽将城堡虗实。兵马强弱。地里险易。俱被窥探。又每每向边堡墩军索要干粮米面、乞计赏赐买卖。职思穷边财货不多、犬羊贪饕无厌、焉能一一应酬、互市势难经久、极当筹划防范等、因各开报到臣臣愚窃惟甘肃一镇、孤悬河外。自金城抵嘉峪。延袤二千余里。南番星罗肘腋。北虏盘踞门庭。中间仅通线路。四顾鲜有援兵。比诸延宁固镇。极为冲险。我　祖宗神谟睿筭。尽制曲防。设罕东曲先安定阿端诸卫及置招讨宣慰指挥千户等官。又因俗为治。建瞿昙弘化等寺及赞善阐化大乘大宝国师都纲等官。俱赐诘命印章。西汉诸番多弱国今则益甚俾世为中国藩篱。即汉武表河曲。开五郡。隔绝羗胡。以断匈奴右臂之意。至开茶马之利。内供边镇。外制羗戎。尤前代所无而我朝独有之者。诚得御戎上策。而为　圣子神孙之万世鸿图也。自正德间套虏亦十剌阿尔秃厮窜入西海。杀罕东曲先等四卫之众。遂夺其地以为巢穴。嘉靖间夺虏吉能部落日繁。又分宾兔白马台吉银定台吉等诸酋精兵二万余骑。任牧庄镇甘肃大小松山。自此北虏随便抢掠番汉。然犹倏来倏去。未闻久住结亲。官兵时或堵。截。未敢长驱直入。番汉又多互相策应。为害未为甚烈。而西番各族。亦未闻有畏威欲投顺北虏者。近日北虏纳欵、屡次抢番、各该将领旁观坐视、眇不为意、家丁军余、又图利勾引、以致北虏公然无忌、西番通无倚庇、则夫畏其势而贡其有、背中国而向夷狄、殆事势之所必然、人情之所必至者也、夫使西番而无利于我。抢番而无害于我、则舍之而不图犹可。然洮河西宁甘州四茶司。每年番族共纳马六千五百余匹。约值银六万五千余两。三边戎马。大率取给于此。又为中国藩篱。使海虏不得东下而辄入有益于边防而又有裨于国计是其利何如也今若听其抢掠。则虏人逐利。而专意于番。番人畏威。而甘心于虏。兹观其结为婚姻。而阴为乡导。献以牛马。而明欲归顺。则番虏殆有合一之势矣。夫番虏合则甘肃危甘肃危则秦陇震而招中敢必其如旧耶撤藩篱之固而又失茶马之利是其害何如也且闻溪欲无厌。不时求讨赏赐。而各边将官。往往剥贫军以供牛酒。殆类剜肉医疮。任其收捕西番。所谓藉寇兵而赍盗粮诚如假虎以翼。抑恐犬羊叵测、所过虗实尽知、万一逞狂猘之形、而操戈反噬、恣封豕之势、而假道袭虗、则甘镇被其茶毒。而全陕无宁岁矣。臣又查得洪武年间、我　祖宗开设茶司、西番各族、既给以金牌信符、令其当差纳马、而番官指挥千百户镇抚等官、又许赴京袭替、给与关文勘合、夫名器所加。则体统相维。我之于彼。既驱使有名。彼之于番。尤约束甚易。此最　祖宗深思远虑。羁縻外夷之良法也。后因边方多事、金牌停止、关文勘合靳给、使番官皆不得袭替。徒有虗名。全无实授。窃恐相沿日久。名器不存。不但将来远番邈不相通而附近诸番亦不知合当差发矣今我　皇上统驭九有。万国咸宾。北虏之纳欵。既皆封授官秩以示羁縻之术。而西番贡马者。可不令其袭□以复　祖宗之旧耶。伏乞敕下兵部、再加查议、如果臣言不谬、复议上请、宣谕俺答吉能、传示宾兔各部落、不许再令抢掠中马西番、严行甘镇总副参游等官、不许将北虏放入抢番、如仍前纵容致抢掠太甚、容臣指实紏奏、仍行洮河西宁三参将、传示红帽等番、不许交结胡人、如仍勾引传逓、则紏众番攻剿、万一海贼突入、番力不支、彼时恐坏欵局亦不能顾也须于欵市中明与定约宁小增其赏则发兵策应。如果残伤、亦量加赈恤。则番人知利害在我而不在彼。制命在中国而不在夷狄。庶番族相安。甘肃可保无虞。至番官袭替一节、亦乞行洮岷临巩西宁三道、并三参将、将应袭指挥千百户镇抚驿丞等官、查明类呈抚按、并臣衙门、会题请给勘札、令就彼各袭原职以为统领、不必令其赴京以滋烦扰、则番人益知　朝廷修复旧制。各当本等差发。不敢稽迟生拗。而藩篱之固。边圉之利。可悠久无疆矣。
　　议处仆苑官员疏【苑官员】
　　臣惟　国之大事在兵、兵之急务在马、而寺官之贤否、马政之修废关焉、臣以驽骀、谬领廵视、夙夜兢兢思欲振作、以求不负　皇上任使之意、入境以来、见陕西行太仆苑马两寺、通无一官、印务皆平凉府署管、及阅邸报、见卿与少卿俱巳推补、间多迁延不肯赴任、臣询其故、自杨文襄清理马政奏改卿寺官皆用两司贤者调补马政始清杨公去任后此官渐轻矣□□序之清浊事任之轻重大势如此咸谓近年两寺卿丞、多以素有物议者调补、人之视彼既轻、彼之自待亦薄、志气销靡、不复展布、各衙门又搜求往过、肆相紏劾、旋到旋去、故人无固、志不肯乐就、而寺丞系分路堂官、亦以岁贡援例、及知县素有物议者升除、到任皆不自爱惜、需索常例、科害牧军、且资格征而人不敬服。时常与各衙门争礼不遂。便昂昂然径自迯归。如近年寺丞王文学、刘民凖者是巳、然寺监虽职专牧马。而地界多与州县相邻。原职任与有司不相统摄。故牧丁有迯回原籍。或拐马及畏追。倒亏。潜入各州县者。往往不能勾捕。附近军民。有侵占牧地。彼此相告者。亦岁久不得归结。监正录事等官、俱监生吏贡铨补、此辈皆日暮途穷、甘心苟且假以点验科索、比寺丞尤甚。惟仆苑官不得人、此马政所以废弛、失今不为改弦易辙、则将来大坏极弊、有不可胜言者、臣查得弘治十七年、督理马政都御史杨一清、题准陕西仆苑寺卿员缺、于两司中选素有才望者升任、待有成效、照在京太仆寺官事例、不次擢用、及奏准添注平凉等府同知张檄等二员、不时听委等因、故一时官皆贤能、马政修举、又查得隆庆元年廵抚都御史石茂华、题准将甘肃行太仆寺寺丞裁革、改设少卿、管理庄浪马政、仍兼兵备佥事、见今威令易行、地方马政、俱为有益、今若比照前例、寺卿仍选贤能、寺丞改设少卿、各带佥事职衔、专一督理马政、监正亦添注府佐职衔、俸薪仍照监正支给、则仆苑兼风宪之名。势分崇而人多爱惜。寺监兼有司之职。军民服而驱使无难。如是而人不乐就事仍掣肘者、未之有也、是虽兼衔改设、畧似更张、而舆皁俸薪、原无增益、矧藉空名、以图实效、似亦无不可者、臣又查得弘治年间、吏部尚书马文升等、题准二寺官员贤否。皆从督理马政御史填注开报。廵抚廵按官通不干预。永为定例。不许阻挠紊乱。及臣见今钦奉敕谕内开、一切牧马事宜悉听尔从长计处、廵抚廵按等衙门、不许干预尔职寺监官听尔提调约束、仍须以礼相待、功绩显著者、具奏旌擢阘茸不才者、指实紏举、不许各衙门肆行凌辖、臣仰见我　皇上慎重马政、优崇寺官至意、夫何迩年以来、间多干预凌辖。以致寺官参谒奔驰。职业隳废。臣思马政系边防重务、丰可任其消耗而不为一整顿哉、
　　皇明经世文编卷之三百八十六终
　　皇明经世文编卷之三百八十七
　　华亭徐孚远闇公　宋征壁尚木　陈子龙卧子　顾开雍伟南选辑
　　彭彦昭君邻参阅
　　温宗宪奏疏（疏）　魏中丞奏疏（疏）
　　温宗宪奏疏（疏）
　　温纯
　　疏
　　疏
　　亟图览本顾问以隆交泰疏
　　庆典在即恳乞宽逮系并停矿税疏
　　蓟镇兵事疏
　　京营疏
　　亟图览本顾问以隆交泰疏
　　此公为给谏时所上
　　臣读易至泰、而日坤上干下、至否而曰干上坤下、乃知君臣与天地等、天地交而后化工可成、君臣交而后万几可理、自昔圣帝明王、以及我朝、或宪老、或乞言、或顾问、或形诸章奏、今宪老乞言、不可复矣、顾问章奏、即汉唐宋之主、亦未有不须此以为治者、我　皇上御极以来、朝讲勤矣、言路开矣、臣奸斥矣、独览本顾问二事。虽言官往之言，而该部未暇为　皇上请者。岂非以　皇上即位之初。服制未阕。在古有三年不言礼乎。又岂非以政务旁午。奏牍杂陈。欲　皇上一一而问之。一一而　览之。将涉于劳而无其□乎。今　先帝之丧巳毕、中外臣工、莫不以高宗迈训成王访洛故事、仰望我　皇上、我　皇上必思有以合臣工之望者臣计今切务、则莫如　览本　顾问而巳、何者、往岁臣在山东、闻　皇上于讲筵之暇、以石州残破下问辅臣、臣不胜欣跃、以为　圣天子留意边方如此、不惟臣欣跃、而海隅苍生。莫不传颂。九边将领。莫不警惕。是我　皇上一言即可以兴邦。一怒即可以安天下。倘由此日与大臣商确时政。则其所激发。臣又不知当何如也。我　皇上何惜一言。而不为天下计哉。方今天下灾异频仍。盗寇弗宁。闾閰多枵腹待哺之状。边镇有脱巾求粮之苦。我　皇上诚于此时。勤顾问。览章奏。而诸臣中。必有以修攘大计。为　皇上言者。诸臣言之　皇上采而行之。一留意而天下太平之期。可坐致无难也。且　览本不必于诸司之章奏。而尽阅之也。葢诸章奏有关于　圣躬者。有切于民瘼边强者。有招拟题覆为各衙门之所当经行者。于此辨之。不移晷而章奏可览也。顾问非必于天下事理而泛问之也历代何由而兴衰。君德何由而进退。中国何由而人安。四夷何由而宾服于此审之。不终日而问对可悉也。伏望　皇上乘此谅阴之余、俯顺臣民之望、敕下礼部会同内阁九卿诸臣、再如详议、如果臣言可采、合无行令、阁臣俟　皇上日讲之暇、将票拟过诸司章奏、分为二等、凡招拟题覆、为各衙门之所当经行者、不必烦渎、其关于圣躬、切于民瘼边强者、另开节要进呈　御览、实时面请应否、采纳施行、我　皇上一有疑难。更望或召阁臣或召部院诸臣。特霁　天颜。俯赐清问。必使历代兴衰之迹君德进退之由。与夫安内攘外之要。昭然如在目前。始若势分悬隔。久之而上下情孚。将见都俞吁咈。如家人父子。蔼然于一堂矣。国家亿万年无强之运。不其永孚于休哉。
　　庆典在即恳乞宽逮系并停矿税疏
　　臣等窃念国家内设三法司、外设抚按、及按察司多官、以刑罚关系民命、一不中则民无所措手足故　祖宗朝重之、未有中使之言。轻逮官民。亦未有以榷采之故。轻遣中使。令其威挟抚按有司者。又未有任中使之参随棍役窃弄权以渔猎小民者。今渔猎日益甚、而逮系日益严、葢诸棍徒为中使谋非多进以求　皇上喜。则有不奉命之祸。而且无利。欲祸免而得利。即移祸于民不恤。又非阻挠之说激　皇上怒则权不重而无大利。欲权重而大得利则即并祸官民亦不恤。今　皇上果喜果怒。而利大半止帚诸中使棍役矣。不然刘有源之万六千、程守训之数十万从何自来。而独一刘有源一程守训已耶、夫　皇上之喜怒、　皇上之威福也、名虽窃于中使实则落于棍役内何有于法司。外何有于抚按。即抚按且数为齮龁。不安于位、而守令佐幕举人逮矣、生员逮至二三十名矣、何论军民、或弃之江、或毒以刑、或掘其冢、或折其臂、或拶其乳、或坐视群棍奸戏者、不可胜数、此何法也、欲何为也、无非用财货也、财货又大半入中使棍役也。近棍徒之外。又争请兵。或径招兵、陈奉以千计、高淮陈增马堂以百计、合各省不下万余、饷将安出倘未激变何以兵为既激变矣。当罪激变者。以其得已而不已也。当宽为变者。宽为変者亦非法纪但不使中使激変耳非乃抑扬之辞以为不得已而不得已也。则民服而变自消。若但深求其不得已者。宽纵其得巳者。是激之者。不但中使棍徒。必待变成然巳。若非大变亦不巳。是速之使变也。况所招之兵类亡命无籍。喜乱偷生。逮系停矿税始难于养。终难于御。始令之戕民。终将以自戕。至于自戕而其究岂臣子所可忍言。葢中使之始而得利也亦喜今而知有祸也则惧故不得不为招兵聚党。骑虎不下之计。然虎岂可终不下。而可一面猎货。一面防祸耶。亦愚之愚矣。方今边塞有脱巾之兆。司农无应发之钱。谁不寒心。而又使闾阎重足蹙额之地。假以狐假虎威之势。纵其鱼肉屠戮之惨。恐琼林大盈之时亦未至此。我　皇上一闻此等景象。宜不待臣等之词之毕。然而天听尤高。岂谓东倭西播。不难平安何内地之足虞。臣等窃闻有国家者、非无贿之患、无令名之难、以所闻闾阎业巳尽如陷穽、荆楚业巳尽在水火、纵其民甘万万无虞、然令素所戴我如父母者。一旦为鱼肉。为灰烬、不广戾气而伤和气耶。且今后视我　皇上为何如主。臣等为何如臣臣等今见南北中外诸臣、及四夷君长鳞集阙下、欲以祝延圣寿、窃以为天人相感以心不以文、若第袭嵩呼舞蹈之仪、而不以感召和气、祈天永命之道上陈、则亦文耳、故臣等伏乞　皇上开霁天颜、捡查臣等屡疏、俯赐电览、将近逮知府蔡如川等、在内付臣等法司、在外行抚按审奏明实奏请定夺、其矿税各使、及参随各役、尽行收回、横恶如郑守训、先正刑章、民有不举首鼓腹、以颂　皇上如尧舜禹汤文武者、臣不信也、而天心可格上寿可臻、愈于靡文祷万万矣、况为尧舜禹汤文武也逸、而臻上寿、为琼林大盈也劳、而多隐祸、昔之揭竿草泽以为人驱民为人乘乱者。非内地之民。以为无可虞者耶。而国势因之矣。故曰可畏惟民、又曰民惟邦本、本固邦宁、非无谓也，臣等又闻寿者受也、受天之佑也、犹必皇上以天下臣民为心、可以受天之佑、而后天之心、亦为臣民而佑　皇上以寿耳、
　　蓟镇兵事疏【蓟镇兵事】
　　蓟镇边事有可虑者四、当议者七、所谓四虑者、土兵未练。敌台未完。有积怯之势一也。虏骑长驱震摇京邑。有剥肤之虞二也。营兵日耗。声援无资。三也。套虏土蛮。各怀报复。此所谓无所不备。无所不寡。四也所谓七议者、一蓟镇自谭纶戚继光练兵筑台以来。费亦不赀设一旦代去成功尽毁。自今边臣积有年劳及间有小失不宜轻易二京营练兵。全藉副将。宜稍重其事权并选各镇名将致之营中。以备缓急。三老营堡之事。独赏镇巡、而不及哨探军士。无以励人心宜厚加赏赉。仍令诸边报功。并叙谍者。四边臣功罪核实在台臣宜令御史遇警即趋至近地详核功罪奏报不得踰月朝廷据以赏罚。则可以服将士之心五今水旱频仍。仓库摉括殆尽。加一逋负。岁入益亏宜饬户部先时计处。以备军兴。六黠虏故智。尝声东击西边镇诸臣。务相度机宜。应援堵截。无中虏计。七边城倾圯当亟为修缮。务俾坚完。以资战守。更请　皇上复御便殿之规、俟秋防有警之日、容阁部诸臣面议方略、
　　京营疏
　　京营之弊、其央在不择将而添将不增军而增官不讲训练而讲营制、　陛下奈何以一辅臣故、而用三大将以一勋臣故、而用三侯伯、又以三侯伯、故而用三文臣、假令此六人、尽才且贤、人惟一心、犹惧有十羊九收之患况一分兵马。辄起异同不惟文武不相能。即文臣中亦自相矛盾矣。千把总受参游令。倏焉而副将之令至。又倏焉而文提督之令至。又倏焉而武提督之令至。多指乱视。多言乱听。居常犹忌之以之临敌蔑不败矣。各卫所官军。杂置三营中。即有公私则以一官往来六提督之门其费可知也且三营各二副将将各领兵五枝。不可谓分乎。分矣。得其人则合之为三大营。分之为六副将。又合之为一摠督一协理葢祖用　先帝之制。而诸副将之分属统领者。又适当辅臣分制之议。夫谁曰不可故臣等以为文武大统帅。则莫如复　先帝制便。其诸副将参游等官。仍从近议分统。但今日之患非练兵之难而得将难乃者营将类多选愞。与之谈攻守事。则口噤莫为应。不是之虑而日建议日添将日取中旨。如儿戏然其于兵政何所裨哉。惟　陛下敕各司详议、毋拘成说、毋狥私见、修　先帝之法、慎择副将责以练兵事宜、转弱为强、实在于此。
　　魏中丞奏疏（疏）
　　魏允贞
　　疏
　　疏
　　条陈救弊四事乞赐采纳以弘治道疏
　　条陈救弊四事乞赐采纳以弘治道疏【救弊四事】
　　臣唯受言为明、进言为忠、遇明主而不言、非忠也。言而观望顾避、不敢自尽、非忠也　陛下明并日月、而益之转圜之从、止辇之虚、谏台诸臣、感激披沥、各効其愚、摉城剔社、一时殆尽、臣复何言、然有积弊之所未更、敢谏之所不及、明主之所加择、而流俗之所不乐陈者、臣不敢畏避忌讳、掇拾琐细、以自负于　圣明之世、谨列四事、昧死上言、伏惟　陛下垂听焉、一日公文武之用。夫文吏隶于吏部、武吏隶于兵部、其常缺吏兵皆得推用。其官尊而职要。文如九卿。武如总兵之属。皆多官会推。此定制也。故大学士张居正辅政以来、文职一命而上、吏部皆不得自推用、必预关白、以是清要之地。多与门士乡人、冗散之员、半是孤寒疏达如言官所论、曾省吾王篆、皆其姻连死党也、至于武职又有甚焉。势嘱利进、不能枚举以故二部之长欲陟一贤、黜一不肖、不敢陟之黜之也遇有员缺、即行请教、未上题疏、先具揭帖、朝以为贤。而暮陟之为缓。暮以为不贤。而朝斥之为后。　陛下初未尝怒赵世卿也、而文选郎辄希居正意困之王府、亦未欲终弃邹元标等也，而考功郎因居正矫命、辄坏成法以狥之、直枉混淆。举错倒置。物议朋兴。则又诿曰权不在我也。不必指江陵但以戒后人耳臣愚以为　陛下宜与辅臣精察一部之长，而以其职事止帚之于二部、遇有文武员缺应具题者务得真才、应会推者、务符舆论、其所推稍不当者。阁臣拟旨。得以驳易。其涉私而不公者。科道官风闻。得以指参。夫辅臣不专吏兵之权以行其私吏兵亦不敢乘辅臣之间以自行其私。如是何忧乎吏治之不得人也。伏乞　圣裁。二曰严科举之防。　太祖高皇帝时、开榜多南士、考官刘三吾伏法　世祖肃皇旁时辅臣翟鸾二子登第、革职为民、罢诸考官、此非过防也、进一权门、妨一寒士、得一匪人、失一真才、势不得不然也、顷岁居正欺　陛下冲龄、专权擅政、厌薄荫典、垂涎制科、考试等官、窥瞷意向、全场题目、或自拟呈览、或领教拟成、居正诸子、得倩人代作、临场监试官、又加意誊朱、分别式样、以授主司、圈点批评、列置首卷、后先及第、海内士人、无不愤叹、以为二百年科举之制、奈何坏自今始、天诱　圣衷、正罪逆保、追连居正、复该南京科臣阮子孝、疏论奉　旨、张懋修等并从黜籍、科举天下之公。大臣庶僚之表。科举而私。何事为公。大臣而私。何人能公。其流之弊。至今未已。此亦有所指若谓事机偶值。原出无心。　肃庄两朝五十余年。世科寥寥。　陛下临御。甫及十有一年。猬集蝇附。不可胜数。岂彼时大臣子皆不才。父皆失教。今日庭训渊源。家骥人璧。若斯乎。臣未敢以为信也。贵者既以势胁。富者必以利要。师保公卿之子尚有限。而钱虏贾竖之家。买题买名。不知其所终矣。今临轩有期、请　陛下申饬前旨、读卷官务各秉公竭明为国抡才敢有谬袭成套、结知权门、受请富室、如丁庚故事者、许科道官指实具奏、又请辅臣子弟中式者如张甲征申用懋、其廷试读卷、比照内外官引嫌回避事例、俱以卑者避尊者不得以大臣避子弟葢大学士之充读卷官。与礼部之充贡举官。皆登进人才。关系职掌。非如监试同考。出自临时。可甲可乙。自居正外托回避之名。而内擅拟题之柄。丁丑榜眼庚辰状元皆出其家。惟此之故。所当亟为更正者也。其有怀才抱志。堪及第中秘者。退任以后。听从自便。杜幸门。进真才。光盛典将复见于今矣。伏乞　圣裁、三曰慎台谏之选、夫今之给事中御史。皆有言责之奇者也。然言贵可易胜哉。其人正人。则其言忠言。所敷陈者必天下之永利。所参驳者必天下之粃政。所登荐者必天下之大贤。所弹劾者必天下之巨奸。夫然后国是藉以重。而世道蒙其福也。人心不古。稍稍反常。而居正辅政以来。其风愈下。窃闻之科道缺多。知必行选。则预在内中书博士行人等官。在外推官知县等官。访其才性便给工媚而善逢。他日必为我用如何也。才性和缓不言人过失。他日不为我患如何也其有慷慨负气。蓄忠愤而抱戆直者不与兹选。其偶有照顾不及。问察所遗。误以忠直之士入其中者。又多方钳制。百计消磨。或斥之外。或加之罪。如傅应祯刘台等皆是也。故所选授给事中御史。多切近乡人亲交死党。有所欲为则托之昌言。有所欲去。则讽之论罢。即今言官所论于鲸李选是也。始之不慎。遗玷清班。臣愚谓　陛下宜痛惩前弊、当选之年、吏部科道官、查据履历贤否、而又于才干掺守之外、博行延访、以不通京书、不受知权门、刚果而有气节者为一等以练达世务。明解朝章。忠实而有识见者为一等。匪是则虽有浮才。弗得与焉。当选之日。吏部都察院公同会考。或策以时务。或试以章疏。议论正大。见识宏远者为一等。议论激切。不避权贵者为一等。匪是则虽有浮名。弗得与焉。历代以来。以讳言而酿乱者常十九。以直言而偾事者未之什一也。奈何直而不直取乎。且国家而设台谏。欲其披肝沥胆耶欲其缄口结舌耶。欲其缄结则已。如欲其披肝沥胆也。则岂奴颜婢膝之士所能为哉。故始选之法。必毋设防于太直。而姑借口于近厚。则庶乎得其人矣。伏乞　圣裁、四曰务战守之实、今为中国忠者。惟东西二虏。西虏最强。而我以马市羁绊之、烽燧不惊已十年、东虏次之。而捷书岁至。此何足为患也。顾其患不在虏而在中国。往年马市未开。虏岁扰我边。我用戒严。而总兵各官。悉其有以养健儿。扛鼎命中之夫。结为父子。甘苦与同彼时为健儿者。亦悉力以养其战鬪之气。无事则嬉饱。有事则死绥。故虏数至而不能为患也。今纳欵既久。上下懈弛。三军之士。月领一石折色六钱。既扣其半以充市虏之费。又扣其半以奉贵人。将官不养徤儿而推其余于势仆歌儿星卜之徒军士衣缕食粝。日苦修筑。运石转木。困惫欲死。间习为匠作活余生。抛弓束矢。有如虏负约。谁为御之。即虏不负约。能保无积久生怨、如陕西杀将官事耶。此一患也。又中国之所为常胜者。恃赏罚明耳。赏当功则用劝。功细而赏巨则滋疑。赏及于所可罚则饰诈矣。东虏岁犯告捷。以为常然书之奏牍则可喜。询之道路往来则可愕。有谓军声日振于前。人烟日希于旧。有谓斩获多婴儿乳妇。而受封巳世爵通侯。有谓未见其交锋。而惟闻其授首。有谓虏杀军民。则隐有为无。军民杀虏。则增寡为多。往者临阵有纪功。报功有复核。此非过制也将以信赏而昭劝也辽东之功谁纪之而谁核之耶。此二患者计之无如自治。市马诚不可罢则宁于太仓盈余。岁支若干以资虏市。无剥削于军士。欲凭地利。必结人心。无过劳其军士。毋用债帅。毋养游食。使常以战为守。而缓急庶有恃矣。战功诚不可不厚赏则必须核实。不实者纪功验功。同其罚。小捷则从巡按御史查明。大捷遣给事中同巡按御史查明。毋以被杀军民充虏首级。毋以罪行赏。至于赏则必先部下官兵次领兵。次总督。次运筹葢自本兵之臣。好以边功炫耀夸大。而报多失实。赏多踰格。赏罚不明。何以能军。　陛下痛惩前事。则人不敢伪饰虚要。各保境土。而边民得免于横罹矣岂非安攘之胜筭哉伏乞　圣裁、
　　皇明经世文编卷之三百八十七终
　　皇明经世文编卷之三百八十八
　　华亭陈子龙卧子　宋征璧尚木　徐孚远闇公　李雯舒章选辑
　　周锺介生参阅
　　戚仪部奏疏（疏）
　　戚元佐
　　疏
　　议处宗藩事宜疏
　　议处宗藩事宜疏【宗藩事宜】
　　臣闻国家极重之势、虑不可反、天下殷忧之伏、谋当预图、方今宗藩日盛、禄粮不及、人皆忧之、言官亦尝屡切陈之、然而卒未闻有善处之策往岁本部会议宗藩条例、事有画一之法、冐滥不得容其奸、冗蠹□裁、时称一快然天潢繁衍、而椒聊瓜瓞者不可限也国课有额、而岁征难派人者、不足供也、近因科臣建议、事下本部、臣系该司职掌、巳经通行各藩、及两京各衙门人摅所见得具疏请、今巳及期、止有南京礼部一疏、稍扩条格、略陈其槩、而其它亦未有言及之者、盖以宗藩事体、动关　祖训是以议即窒碍、法多掣肘、然欲不拂　祖训而聊且通融、则亦补偏救弊之法、而非拔本塞源之道也、谚云扬汤止沸、不如釜底抽薪、今日之事、若非大破常格以处之、则将来禄粮、必不可支、有司必不能给、宗藩必不能谋生、国家必不能无事、不出数年而祸有不可胜言者矣、今之议者每曰　祖训在上、不可少干、而不知　祖训之言。　祖宗未尝拘也。故欲议宗藩。而各得所当。先统观宗藩前后始终不一之故。而深察　祖宗微意之所在。然后可以审其权衡而酌议之耳。葢　高皇帝雄略开创。首启宗封。众建诸子。周错要地。如北平天险。　文皇居之。北平东尽诸侯而西濒大河。如大宁辽左上谷云中。则辽宁谷代四王为之葆塞。鴈门南控河上而西扃嘉峪。如太原关中延庆环灵酒泉张掖。则秦晋庆肃四王为之屏蔽。如内郡诸王。亦皆秉钺部兵。崇权握势。维城维翰。棊布星罗。此固一时也。迨于靖难以后。世袭隆平。齐谷继哗。汉赵旋孽。或惩或贷。日积猜嫌。彝臬益烦。兵权尽释。朝堂无懿亲之迹。府寮无内补之阶。情亲而势愈疏。养弊而防滋密此又一时也。嗣是而后。骄侈渐盈。间作不典。荒湎谲暴。岁无虚牍。乱伦逆节。屡犯明条。法多圜土之收。辟有勒尽之惨。况乎邸用繁增。经制无略。髋髀莫解。尾大为虞。仁人凄恻而寒心。志士痛哭而不足。此复一时也。其在于今。则人多禄寡。支用不敷。假贷揭偿。朔食望米。以致资身无策。日不聊生。乃有共蓬而居。分饼而饍。四十而未婚。二十载而不穸。语及中冓。则言之丑而不可详。殍为道殣。则状甚悲而不忍见。强梁者弯弓走马。白昼抢夺于郊衢。柔软者执捶拥葢。潜身窜人于舆皂。此又一时也。夫　高皇艹昧之初。列建宗子。　文皇靖难之日。思鉴前车。用意不同。各有攸当。至　列圣以迄于今。时移势改。恩以义裁。其分其理。自有不能以曲尽者矣。即如　高皇见超一世。岂不知宗人之有今日。但开国之初。固当如是。至于世远亲降。因时损益。亦待后善继述之主变而通之耳夫国初亲郡王将军。纔四十九位。女纔九位。至永乐年间。增封亲郡王将军四十一位。女二十八位。其数尚未尽多也。而当时禄入巳损于前。不能全给。今二百年来。宗支造入玉牒者。共计四万五千一百一十五位而见存者二万八千四百五十二位。视国初不啻千倍。天下王府之禄。反多于岁供京师之米即使尽发　上供之输。犹不足王禄之半。为今之计。欲裁宗藩之禄以分给之。则各宗所入。刻削巳尽而且至于无可裁矣。欲加小民之赋以周给之。则贫民之业。诛求已极。而且至于无可加矣。夫各宗迫于饥寒。而嗷嗷相闻。有司苦于无措。而遑遑在虑。况乎名封婚礼。请乞保勘。奏报查驳。文移展转。更有甚不易者。以参之乎。夫今日之事。巳为难处。十年之后。截长补短。每人而生二子。又不知其增几何人也。中间虽有老死夭亡。然死者不如生者之多。所增率四五万。添一人。则添一人之封。添一封。则添一人之禄。继此而复益以数千百万禄米。国家常贼。不足以供。岂有神运鬼输之术以济之哉。议者有曰国课不给、稍仿汉家分王之意、使各宗人自为养、生育多寡、皆不必顾、则冐滥自绝、亦可少苏有司之力、为此说者意非不美、然以一人论之。且如郡王。其禄千石。倘生十子。则每人而百石。三七兼支。尚有本色米三十石也。又一相传则或生三四子。或生十数子。则以三十石米而三四十数分之矣。又一再传亦复如是。则愈分而愈微。夫妇臧获。少者不下数人。朝饔夕餐。婚姻死葬。其何以赡。彼庶民之家。亦有产薄。而世传不乏者。以其各有营业。而日生不穷也。今宗室坐食自守。而欲人自为生。臣固知其不能矣。臣谓当今国事之极大者莫如宗室。天下之大可忧者。亦莫如宗室。于此而不开之以生路固不可。开之以生路而不善通夫　祖法。亦不可。盍不观诸　祖宗朝乎。彼国亲王之禄五万复有段绢茶塩等用。亦复万计。不数年而止给禄米。不给杂用。又不数年而减为万石。又不能给。而代肃辽庆宁国诸王。且岁给五百石。是　高皇令出自巳。而前后之言。巳不信矣。至永乐禄米日殊。秦鲁唐府各五千石。辽韩伊府各二千石。肃府仅七百石。庆府虽七百五十石。而郡王常于数内拨给。　文皇去国初未远。而　祖训之文。亦不尽守之矣。况亲王出城。岁时训练。搜兵讲武。　祖训也。而靖难以后则寝之。郡王子孙。任用以官。升转如常。　祖训也。而累叶以来皆无之。则　高皇祖训。　列圣巳不遵而奉行之矣。其在今日。事势愈难。尚可胶柱而调瑟乎。即使高皇而覩今日之困如此。　文皇而遇今日之难为又如此。将援照制禄之初而尽给之乎。抑通变其术而别为之议乎。国家宗室之患惟在崇之太尊防之太密况封建同姓世世相传此古之所有坐食县官爵职世授则古之所无臣故以为欲善其法。必须大破常格。不拘　祖训。各藩封爵。不必尽授。有不封者。士农工商。各从其便。一切出城越关之例。尽弛其禁。使人人得以力业。则各宗有谋身之策。而国家纾空乏之忧。我　皇上亲亲之谊。亦庶可以善其后矣。臣之此议。人非智不及此。而不敢以闻于　上者。良以　祖训难更。又恐出城之禁一开。万一有不逞之徒。启衅生变。则追论首事之臣。不免鼌错始祸之诛耳。又闻　高皇帝时。平遥训导叶伯臣应诏陈言。首请裁抑诸王。而　上辄大怒。被逮死狱。其后不数年而亲王之禄。亦遂大减。是　高皇诛其身而用其言。伯臣之身虽戮。而有功于国则大矣。臣于此时无故而发大难之端。非不知其事之可危。但今日之事国事也。人臣之义。苟利于国。死生以之。臣职掌所关。祸福利害。皆所不计。即使用臣之言而诛臣之身。臣无所悔。何者害及一身为甚小。而利在国家为甚大也。昔扁鹊过齐、桓侯客之、及见其有疾、喻以不治将深、乃三见而不见信、以致于不可捄、今宗室之病、巳在肠胃、然酒醪可及、再益数年而深入骨髓、则扁鹊且将惊而走矣、臣故僣拟数欵开例如左、条议上闻、伏乞敕下本部、通行各亲郡王大集将军中尉从长计议、当今各宗子女。见有几何。各处赋税。见有几何自今以后。人数向增几何。天下民力。足能供亿几何。各省钱粮。尚可加泒与否。各宗坐食。可为久计与否。将臣之所议、与相沿之制。彼此参酌。孰便孰碍何利何害。当必有一定之见如于事体人情、果为利便即具奏前来、听本部议覆施行、至于臣之意见所不及、与彼之易地所难行者、则化裁通变、全在当国者一剂量之耳、臣不胜切望之至、
　　一限封爵、查得嘉靖年间丰林王台瀚奏称宗室之中、其弊难究、不必较其妾媵有无、止定其子女多少、议亲王限以五子之外、其余多生者止给冠带荣身、并无爵禄、令其自行营业。或商或农。所行从便。郡王以三子为例。将军以下、各随等差、已经本部酌议具覆、　先帝未赐决允、遂寝其事、臣谓人之子女原有多寡。不必限也。惟限其生子之数。则于人情似为少拂。宜乎　先帝之未允也。然而生不必限。封则可限。葢　帝孙王孙。亲疏有等。恩数礼秩。隆杀有差。今国朝历世已二百余年。以亲论之。亦逓减矣。故除初封亲王。且姑照例袭。俟三世而后。再加详议外。其累朝支泒之分列各藩者。当立为定制以限之。如亲王嫡长子。例袭亲王矣。嫡庶次子许封其四。共五位焉。郡王嫡长子例袭郡王矣。嫡庶次子许封其二。共三位焉。镇辅奉国将军有嫡子。许封其二。无嫡子。止许以庶子一人请封。镇辅奉国中尉。不论嫡庶。许封一子。以上各爵职。如有生子数多。不得尽封者。请各士农工商。听其自便。有志读书者。与民间俊秀子弟。一体入学应举。登名科甲者。一如皇亲事例。亦不必限向辅绛鼎何人哉正任外官。其它力田通工等业。从便生理可也。或曰亲王之子、例为郡王、郡王之子、例为镇国将军、各将军中尉之子、例得职禄、今各宗之子封者固得其所、而不封者竟与齐民等、不幸而生稍居后、则一体所分、贵贱贫富逈然悬绝、已为不情、况读书必赖灯火之资、经商必藉贸迁之本、力穑须得乎畎亩之授、工萟不能无俯仰之累、彼将何以为生邪、臣以为宗女宗壻。尚有壻资。多者给银百两。今后合无将亲王之子。不得封者至十六岁赐之冠带。仍给银六百两。郡王之子。不得封者。至二十岁。亦赐之冠带。仍给银四百两。将军中尉之子。不得封者。有志入学。赐衣巾。若止务生业。不必概赐。各子仍俱给银二百两。以上各子。逓减处给。则或仕或不仕。咸有所赖似无失所之叹。但于查勘一节、极当慎详、庶无冐滥、以兹妄费之弊。如是而各宗之子。犹或有不能自立。而游荡废弃者。则譬诸家有不肖之子亦付之无可奈何而已或曰擅出城郭国有明禁、今既任其生业、则必不能出郭、恐为不可臣尝稽之　祖训。并无禁出城郭之文。其所以禁之不使出郭者。为近日放纵不法者设也。苟能各务生业。谨守王度。一有不捡。稍加绳之。虽出城何害也。或曰宗室有罪例不加刑、今入仕受职、与交易愤事、一切贷之、则贪婪凶纵、凌弱暴寡、益多事矣、臣愚以为宗室不加刑责。原非古道。及今宜断然行之即宗室有罪而有司刑罚不加则大乱之道也夫人情有欲。所以平其情而不乱者。恃有司之法绳之耳。今宗室一有小过。不以有司治之。而动必奏请。苟以锱铢斤两。彼必忿争。而遽欲闻之　朝廷。则往来劳费。废时妨业。彼小民者。岂愿为此哉若复不较而姑纵之。则锱铢不治。千金可攫。斤两不戒。则腴产可侵。故曰有司之法不行。大乱之道也。夫常人之爱子弟者。必望师傅用夏楚以威之。今之有司皆士大夫国朝之外傅也今之宗党皆皇家苗裔族属之子弟也与其姑息而养成恶德。以就罪辟孰若教戒而造就成才以止帚于正之为愈哉且闻今之贫宗。佣工隶卒。无所不为匿名执役。甘心捶挞。是阳讳其名。而阴忍其辱也。若显拔搢绅之列而均受举劾之公。分授四民之业而平以市官之法此大公至正之道。不足以言媿矣。臣尝熟思而酌议如此
　　一议继嗣、查得郡王乏嗣。止许本支奉祀。不得援兄终弟及之例。近已申明。人知共守。惟亲王之嗣。得以亲弟亲侄继袭臣愚以为亲王之得封。谓其为　帝冑所分。　天子之次子亲之欲其贵、爱之欲其富、故崇之以礼貌。不使与兄弟同辈。大相悬绝耳。今子孙相继。世世富贵固不必言但至乏嗣。则统绪巳绝。即以本支奉祀使香火不冺亦已矣。而何为又使亲弟亲侄继袭其爵哉国家功臣遇有乏嗣则许族人袭爵此谓先世尝有勋劳于国故报功之典不当刬绝继其世绪。是所以劝有功也。至于亲王。则以亲论。而非以功论。传之数世。其泽已斩。其福已过。彼亲弟亲侄。自有本等爵职何缘躐进王者之尊乎。臣愚以为自今以来。有绝嗣者。止推伦序相应贤能着闻者一人。管理府事。虽有亲弟亲侄不得冐请。复继王爵。
　　一别疏属、查得国制郡王六世孙以下。世授奉国中尉夫奉国中尉之职自亲王而推。则七世矣。自郡王而推。则六世矣。即自奉国中尉而推。世世不改。则与国终始。将万世矣考之古昔。典礼莫备于周。然周家五世外。燕会庆问皆弗之及。非薄之也亲亲之杀。天秩本然耳。礼固有云五世袒免。杀同姓也。六世亲族竭矣。今至奉国中尉。孰非　皇家袒免以下亲乎。且祖庙之制。亲尽则祧。今我朝开国　四祖肇基。德亿熙仁。皆为藏主则于　祖且然矣而况卑属乎臣于前欵议将中尉止封一子。然奉国中尉世世皆封一子。则恩数无穷。亲疏无等。揆诸古者六世亲竭之说大不侔矣。合无今后奉国中尉授封一子。再传而下。不必赐封。止将所生第一子给银一百两。使为资本传至五世而止。其余听自便庶恩义并立。而法制亦可远及矣。
　　一议主君、查得郡县主及郡县乡君、各随父之差等请封初不限其数之多寡及至选配仪宾、各有执事诰命禄米从人等项、今男封既有限制合无将亲王之女止封其三郡王之女止封其二。将军中尉之女各封其一。主君之禄。俱各照旧外。其选配仪宾、既有职事诰命、列之官阶、足为荣宠、合将衣禄免给、亦无不可、以上各女有不尽封者。仍各给以婚资。使为赡用。出自亲王者。给银二百两。出自郡王者。给银一百两。出自将军者。给银八十两。出自中尉者。给银五十两。选配之壻。听其自为生理。其应举入仕者。悉授外官。宗女宗壻。除巳前者勿论外。以后各宗女壻给银五十两之外。不必另给冠带壻赀。一体听其自便。
　　一议冐费、查得冐妾子女、擅婚子女、革爵子女、与一应庶人、例虽皆不与封。然其各子犹有不等口粮。革去尤为便利。但前项各宗各庶。或有年巳长成。不堪读书。及无产营运。或骄惰游荡。不能生理者。一旦革其口粮。恐不聊生。似亦圣世之弃人矣。合无将以前者俱各照旧遵行外、自今以后所生之子、各宜豫为教训。听其从便生理。不必给以口粮。则宗人不致告病。而国家亦可以节无益之费矣。
　　一议擅婚、查得宗室请封选婚、必有本部题覆行选、各宗选有之日、奏结完备、本部查明具覆、方有勘合、行令入府成婚、若未经奏请而径自配偶、或虽经奏请、未授封号、而先以成婚、皆为擅婚、擅婚之子、例外得封、岁给米五十石、仍本折中半兼支、此定例也但各府擅婚最多、皆不显言其弊、或假捏奉到勘合、或言遵照相沿旧例、原未奏请淑恭宜安人等号、此等名色、虽各有不同、皆属擅婚、例无授封之理、然彼既不肯自首其弊、而奏抄到部、必不能违例题覆、则一切立案不行。固其法之不得不然也。夫各宗格于例而无由申其愿。臣等拘于法。而难以徇其情。乃有老大未婚而饔飱不给。种种苦抑。不可胜述者矣。为今之计。莫若使各宗自首明言其为擅婚之子。照例给与本等口粮。士农工商。仍听其便。自今以后生者。止许赐名。不必再给口粮。听令从宜生理可也。伏候　圣裁。
　　皇明经世文编卷之三百八十八终

《皇明经世文编》　（389～400）/五百八卷　（明）陈子龙等 选辑
 
　　皇明经世文编卷之三百八十九
　　华亭徐孚远闇公　陈子龙卧子　宋征璧尚木　吴培昌坦公选辑
　　杨彝子常参阅
　　杨司农奏疏（疏）
　　杨俊民
　　疏
　　边饷渐增供亿难继酌长策以图治安疏 
　　边饷渐增供亿难继酌长策以图治安疏【查核九边兵饷】 
　　杨公神庙十九年为司农则此出数是二十年后岁例也查系二十一年
　　山东清吏司案呈、奉本部送户科抄出总督仓场都察院右都御史兼户部右侍郎褚鈇、题称臣以愚劣误蒙任使、业已踰年、见去岁太仓、收过各项银四百七十二万三千两有奇、放过各项银三百九十九万九千七百两有奇、而边饷十居其八、且多额外之需、臣不胜私忧过计、谨即太仓考所载先年边饷及去年所发数目、一一较量为　皇上陈之、夫边防非今日始也。今之北虏。即昔之北虏也。今之倭奴。即昔之倭奴也。在西北设有沿边卫所以防虏患、在东南设有沿海卫所以防倭患、自　祖宗时而已然矣、然有额卫则有额兵。有额兵则有额饷。纵承平日久。额兵不无消耗而额饷固自在也当事者诚加意清勾。补足额兵。给以额饷。自足御患。纵地方武备单弱。然就近调集。亦足以捍外卫内。又安可轻易增兵。而难太仓以额外供哉。臣考嘉靖以前、九边年例银止一百万有奇。而隆庆初年。遂至二百八十余万矣。今查去年所发。数至三百四十三万。比隆庆间又增六十余万矣。如蓟镇旧止六万七千有零。今至三十八万九千余两。密云旧止一万五千有零。今至三十九万四千余两。永平旧止二万九千有零。今至二十四万六千余两。宣府旧止五万一千。近至三十三万三千余两。大同旧止五万。近至四十二万四十余两。山西旧止一十一万。近至二十一万三千余两。延绥旧止十万。近至三十六万七千余两。其它数未相远。姑置不论。然隆庆以前。北虏屡犯。客兵不时调遣。其费犹可言也万历以后北虏款贡客兵未尝调遣其费则可省也然使九边各守旧额。不再增兵增饷。臣亦可以无言。今查永平一镇。又增海防兵三千。岁增饷五万四千矣天津一处。又增海防兵三千。力士五百。岁增饷六万矣。而又调遣浙直南兵。岁费月饷行粮二十余万矣。夫国家财赋。止有此数。连年水旱灾伤。又不能尽完。自臣受事以来。再三议处催科可谓不遗余力。而一岁所入。仅供一岁之出。今春夏不及五月而买办年例等项。共出银一百七十余万两不足。又借京粮库料草银凑数。幸有此可以那借。设无。何以应之哉。夫国家有事、欲攘外安内、何可无兵、欲士饱马腾、何可无饷、果无兵无饷、亦不得不增、今查永平一镇、见在官军三万三千九百一十一员名。比原额巳增一万一千六百四员名矣。近年京运二十四万六千八十五两。比原额几十倍矣。万历三年。又增银八万四千有余。尚可谓无兵无饷乎。又查天津三卫原有官兵九千三百九十九员名。为备倭而设。后因各兵坐糜粮饷。遂择精兵壮五千七百有奇。令两游击统领。赴蓟镇修守。今一闻倭警、遽添兵添饷、不知国初设卫之本意。平日训练之谓何。先该保定廵抚刘东星。题议河间河大沈阳天津春秋五营班军、俱留天津防海、免令赴边修筑、此最计之得者、纵一时有事、然该镇所辖、尚有兵马十营除留老弱护守城池、选其精锐、每营可得一千五百余名、十营可得万五千人、若有警、不数日可以调集、诚如是则倭奴固不足患矣、况长芦有割没塩银、岁留一二万、即可济用、是二镇非无兵也、特一调度耳、非无饷也、特一转移耳、然臣犹有说焉、葢兵不可轻募。巳募则不能遽散。饷不可轻加。巳加则不能复减。然有糜费影射可省可减。而各军无词者。夫军有月粮。不可减矣。而中有逃故月粮。不可住支乎。马有料草。不可减矣。而内有倒死料草。不可扣除乎。将领既多朦胧该道又不查点、惟廵按阅操、始雇觅应点事巳则虗冐如故、兵有定额、官有常禄、而廪给纸札心红油烛与赞画书记之类、则无定制、将领利其折干而多开、该道重其体面而容隐、虽督抚明知、亦多姑息、此弊所从来远矣、其财安得而不耗乎、诚一着实清查。每年可省银七十余万。试举一二例之、如宣府原额京运三十三万三千二百有零、去年止发饷银一十四万八千。比旧额省银一十八万五千二百余两。此固因北虏款贡。故年例节省过多。而督抚司道稽查节省。亦与有力焉。又如总理宁武粮储郎中刘兑、管粮三年、积出附余还官冒滥屯盐逋欠之类、通二十余万、前岁宁夏之变、当事者、欲加饷以安军心、独本官与吕廵抚坚意不从、因与当事者相左、故告病而去、夫方今天下多事、财赋称诎矣。使九边督抚管粮皆若此。则一年岂止数十万之积。即二镇而天下可知已。然天下岂无贤者。惟鼓舞无术、则人多因循、合无通行各边、以后督抚管粮、如有洁巳奉公、实心任事、积贮有余、年例多减者、或赐敕旌异、或破格优叙、则转移化导之机、一风示间、而所得居多矣、每年终、各边管粮郎中、仍将兵马钱粮、开立管收除在、备造简明揭帖、送臣查考、然各镇岂尽无所出哉、今查每年辽东有本色屯粮三十七万九千二百余石、折色民运塩引等银一十九万九千三百余两、蓟镇本色屯粮漕粮九万三百余石、折色民运塩引等银五万六千五百余两、密云有本色屯粮料并漕粮一十六万八千一百余石、折色民运等银一十四万四千九百余两、永平有本色屯粮民运粮料六万一千五百余石、折色粮银五万一千四百余两、昌平有本色漕粮三万九千二百余石、折色屯粮民运等银一十三万九千三百余两、易州镇有本色屯粮二万三千余石、折色民运等银三十万六千九百余两、宣府有本色屯粮一十八万八千一百余石、折色民运马草塩钞等银七十八万七千二百余两、大同有本色屯粮民运粮料七万八千一百余石、折色屯粮秋青民运等银四十八万九千五百余两、山西有本色屯粮民运米豆五万一百余石、折色屯粮民运塩课等银四十九万三百余两、宁夏有本色屯粮民运米豆一十六万六千余两、折色民运塩引等银一十九万一千六百余两、延绥有本色屯粮民运粮料一十五万六千三百余石、折色塩引等、银二十九万四千八百余两、固原有本色屯粮民运粮料二十六万七千七百余石、折色地租塩引等银三十万一千六百余两、甘肃有本色粮料二十三万二千四百余石、折色民运塩引等银三十九万九千三百余两、天津有本色屯粮料并漕粮八万二千一百余石折色民运屯田等银七千二百余两、祖宗朝各边所需粮料倚民运及屯田一旦有急则□中塩引未尝借京运也自民运不清屯粮多耗塩课不足以供之乃诸发京帑有年例银之称其后多至数百万矣是各边未尝无所处也。顾屯粮未能尽完民运率多。拖欠故不得不仰藉京运耳然军民皆食土之毛而边饷乃用不可缺。诚责成各该司道。督率军卫有司。则屯粮民运。未有不完者。屯粮民运既完。则各边用自饶裕。而京运渐不可省乎。臣考国初塩引中纳本色、故各商垦田边塞、屯田塩法、二者相为表里最为足国安边要务、今塩政虽不可复、而屯政则宜修举、臣尝作县。诣天津矣。见天津沿海一带。皆可耕之地。惟长芦苇。一望无际。若能修举屯政。实为国家永利。又尝廵茶至西宁矣。见汉将赵充国一时屯田湟中。民到于今受赐。今边道师师济济、岂尽出充国下哉、诚一修举、而边方永赖之矣、姑举二处而天下又可推矣、臣目击九边糜费、太仓势不能支、故将各镇兵马钱粮新旧数目、逐一开陈、附以愚见、伏乞　敕下户兵二部复议上请、趁时平宁、共图节缩、务使三年之间、有一年之积、将来庶可支持、等因奉　圣旨抄出到部送司、案查万历十八年、该部尚书石星议因太仓匮乏、通行各边督抚衙门、酌议节省、陆续奏报、大槩所省不多、旋即增添、较前时尤甚、原与太仓考内数不同、今该前因、案呈到部、看得各边镇向来增兵因而增饷。不无过滥、委当裁省、督臣褚鈇题议前因、大率为太仓积贮空虗、其图节缩至意、但查各项钱粮应减应留、事在阃外、本部遽难遥断、相应酌请、恭候命下、本部移咨各边督抚官及札管粮衙门、转行各该守廵兵备、从长查议、河间河大沈阳天津五营班军、应否照抚臣刘东星所议、俱留天津防海免令赴边修筑、其应用粮饷、自有本等行月二粮相应照常支给、所议长芦割没塩银系解京济边正供、擅难别议、至如逃故官军、倒死马匹、月粮料草、向据管粮衙门、按月呈报作正支销、近来有无冒破将领家丁、随营马匹、亲军薪水廪给纸札心红油烛、与赞画书记等项、逐一着实清查、不许虗冒折干、通融衰益、每年可省若干、以后督抚并管粮官、有能实心任事、存积有余藉以减年例者、本部奏请旌异、或破格优擢每年终、各边管粮郎中、仍将用过兵马钱粮、备造简明揭帖、一送本部、一送太仓总督查考、其辽东蓟镇密云永平昌平易州宣府大同山西宁夏延绥甘肃天津等镇屯粮民运。原系济边正额。如有拖欠、责成各该司道、督率军卫有司官、照数完追、至于天津沿海一带、及沿边荒屯田地、履亩踏勘、委有若干、无拘军民、听其开垦成熟、三年以后、方与起科每年终、将垦过数目造册报部、期臻实效、并将后开应停应减军马钱粮、查照款目、酌议停妥、回奏前来、以便另行覆请、
　　计开
　　辽东镇主兵官军八万三千三百二十四员名。马骡四万一千八百三十匹头。京运主兵年例银一十六万七千九百六十七两五钱二分八厘二毫五丝。客、兵调遣不常无定数、京运客兵年例银八万二百八十八两四钱、防修边工行粮银一万八千两、前件、臣查得该镇主客年例、旧额二十六万六千二百有奇。万历六年、新添家丁赏赐、并墩军夜不收月粮布花等银、四万五千七十八两八钱四分。今查万历二十一年、发过年例并征倭银七十三万八千四百余两。比旧多费银四十二万七千一百余两。然在征倭银四十二万。事宁可止。新添银四万五千有余。久则难继。况该镇未见增兵。而骤添月粮料草。似涉虗费。相应从长计议、将六年新增、酌量裁减、前件、臣等看得辽东镇主客兵马年例钱粮、嘉隆以来、渐次增加、每岁除闰、共该额银六十万七千七百一十八两有奇、遇闰加银二万六千两、原与太仓考所载数目不同、除征倭银两事宁停止外、其新增家丁赏赐、并墩军夜不收月粮布花等银四万五千有奇、原系先督抚陆续新添议入年例解发、今督臣议欲裁减、相应仍行督抚衙门、从长计处、奏报至日、另行覆请、伏乞　圣裁、
　　蓟州镇主兵官军三万一千六百五十八员名。马六千三百九十九匹。京运主客兵年例银三十八万九千四百九十三两一钱五分九厘。抚夷银一万五千两。赏军银一万三千八百两。前件、臣查得该镇主客京运并抚夷赏军、共该银四十一万八千二百九十余两。巳属太多。万历三年、阅视侍郎汪道昆、议题边饷比旧又增银一十五万三千八百余两、似涉虗费、相应改正、今查万历二十一年、发过年例银四十二万四千八十余两、比原额多发银五千七百九十余两、查系额外、相应停止、前件臣等看得蓟镇主客兵马、年例饷银、除二十一年多发银数系山东民兵工食银、及该镇民屯等项、俱比原数缺额应该抵补外、所据先经阅臣汪道昆、新增一十五万三千八百余两、似涉虗糜、议要改正、合行督抚官会查妥当、具奏定夺、伏乞　圣裁、
　　密云镇主兵官军三万三千五百六十九员名、马骡一万三千一百二十五匹头、客兵官军一万八千九百三十三员名马骡七千六百四十三匹头、京运主客兵年例银三十九万四千三十七两一钱九分五厘一毫、前件、臣等查得该镇原额主客兵银数已太多、万历三年、侍郎汪道昆题议边饷、又增银一十三万五千五百二十四两有零、似涉虗费、万历五年、又增银五千有奇、更属无谓、今查二十一年、发过年例银三十三万三千七百七十余两、是原额银两。尚用未尽。万历三年五年新增银数、通应裁灭、前件、臣等看得密镇主客兵马年例饷银、除万历五年增银五千有奇、系兴营中后三卫官军俸粮布花料豆、原在京通仓库支领、因路远不便、题议改发不议外、所据先经阅臣汪道昆、新增银一十三万五千五百二十四两零、似涉虗费、议要裁减、合行督抚官、从长会议、具奏定夺、伏乞　圣裁、
　　永平镇官军三万三千九百一十一员名。马骡一万三千五百六匹头。京运年例银二十四万六千八十五两七分。前件、臣查得该镇官军不分主客年例。数亦赢余。万历三年、侍郎汪道昆、题议边饷又增银八万四千三百三十余两、今查二十一年止发年例银二十一万四千六百余两、是原额年例。尚用未尽、则万历三年新增银数、相应裁减、又查蓟辽总督顾养谦揭帖、内称永平先因倭警、添陆兵三千、每名月饷以一两五钱、岁计当费饷银五万四千、乃额外之费、与李廵抚会议渐销、岁省饷以数万计、此大臣谋国之忠也、相应通行各边、以后地方、一时有事、只宜简练额设兵马、不许轻易增兵、前件、臣等看得永镇主客兵马年例饷银、除近因倭警加增银数、委系额外听督臣酌量渐销省饷、并以后地方有事、止应简练额设兵马、不许轻易增兵外、所据先经阅臣汪道昆新增银八万四千三百三十余两、费出浮糜、议要裁减、合行督抚官从长查议、具奏定夺、伏乞　圣裁
　　昌平镇主兵官军一万九千三十九员名。马骡五千六百三十五匹头。客兵官军九千八百三十六员名。马骡三千一百二匹头。京运主客兵年例银一十七万三千七百九十二两八钱八分二厘六毫四丝前件、臣查得该镇主客银两、通融支给、未见不足万历三年、侍郎汪道昆、题议边饷、又增银五万三千五十余两、原属虗费、今查二十一年、发过主客兵银一十三万二百七十余两、是原额银两。尚用未尽。则万历三年、新增、相应裁减、前件、臣等看得昌镇主客兵马、年例饷银、系先经阅臣汪道昆题议酌定、相沿至今所据增银五万三千五十余两原非旧额、议要裁减合行督抚官会查妥当、具奏定夺、伏乞　圣裁
　　易州镇主兵官军三万四千六百九十七员名。马骡四千七百九十一匹头。客兵调遣不常无定数。京运主客兵年例银五万九千两。前件、臣查得该镇京运旧止五万九千两、今万历二十一年、发过银一十六万七千九百八十余两、比原额多银一十万八千九百有奇、葢因倭警召募兵勇、预备料草、阅视简练、总兵游击等官、各带标营奇兵、往来天津、廪给行粮、月费数千余两、抚臣刘东星、题谓军苦于接应、马疲干奔走倭未至而民已先病、兵未强而费已不赀诚为确论、自非题议撤回、费又不知几何、合无通行抚镇诸臣、今后侦探必确、毋得先事调遣、糜费廪粮、去年多发银数、今应停止、前件、臣等看得易镇主兵饷银、先年俱系民运、止发客兵银五万九千两、万历八年、该本部题议将主兵民运银改解太仓转发、二十一年、多发银两、皆改解转发之数似非额外、难以停止合行督抚及饷司殚心查核、务从节缩、其防倭兵马侦探要确、勿得轻易调遣以滋糜费、事在督抚相应通行查议具奏、伏乞　圣裁
　　宣府镇主兵官军七万八千九百二十四员名。马骡驼驴三万二千九百四匹头。客兵调遣不常无定数、京运主客兵年例银三十三万三千二百二十一两四钱四分。前件、查得万历二十一年、发过主客兵银一十四万八千、比旧省银一十八万五千二百二十余两。臣推其故。以此知款贡之益多因北虏款贡。客兵不行调遣。故年例钱粮。遂至节省过半。该镇督、抚司道稽察节缩。亦与有力焉。以后年例京运。似应酌量减发。仍乞通行各边、以后能如宣镇节省、不次优擢、则各边督抚、罔不加意樽节、而边饷不患其不足矣、前件、臣等看得宣府镇主客兵马年例、除改拨大同镇银三万四千两、每年额发银二十九万六千两、又昌镇改拨银三千三百二十五两八分、长芦山东二运司、转发银四万八千两、共该银三十四万七千三百二十五两八分、今查二十一年分、自太仓发过上半年年例银一十四万八千两、其下半年年例除扣抵该镇赃罚还官俸粮等项银四万七千九百九十七两四钱八分六厘外、尚该银一十五万一千三百二十七两五钱九分四厘此因太仓空乏、所积不彀支费、随查临德二仓收有粮折银两、于二十一年十月内、具题照数动发、差官解运支用、原非该镇节省所致、合仍行督抚会同管粮衙门、细查的确、酌议停妥、具奏前来、以凭覆请、伏乞　圣裁
　　大同镇主兵官军八万五千三百一十一员名。马骡驴三万五千八百七十匹头。客兵调遣不常无定数。京运主客兵年例银四十二万四千六百三十八两前件、查得万历二十一年、发过三十九万六千五百九十余两、比旧省银二万八千四十余两、但该镇与虏切邻、年例似应照旧、前件、臣等看得大同镇、每年额发主客兵马年例银四十五万六百三十八两、原与太仓考所载数目不同、今查二十一年发过太仓银三十九万六千五百九十五两外、扣还原借临清仓银五万两、共四十四万六千五百九十五两、止查扣赃罚事例等项银四千四十三两、所省不多、今督臣条议该镇与虏切邻、年例似难裁省、但值内帑单匮、合行督抚会同管粮衙门、加意节省、从长酌议停当、具奏前来、以凭覆请、伏乞　圣裁、
　　山西镇主兵官军五万一千七百四十六员名。马骡二万二千六百六十匹头客兵调遣不常无定数京运主客兵年例银二十一万三千三百两。前件、查得万历二十一年、发过主客兵银一十八万五千一百八十余两、比旧省银二万八千二百一十余两、又查得郎中刘兑、三年积出附余还官冒滥屯塩逋欠之类、通计二十余万、巳经户部题请纪录、合无通行各边以后管粮郎中、如有实心任事、积余过多、不特纪录、仍破格优处、一风示间、而所得多矣、然偏头等关、系极冲边镇、前项年例、似应照旧、前件、臣等看得山西镇主客兵马年例、除改拨大同镇银七千两、每年额发银二十万六千三百两、又补河东塩课银一万六千两、共该银二十二万二千三百两、每年查扣赃罚事例还官俸粮等项、多寡不一、今查二十一年、发过太仓银一十八万一千一百八十八两八钱零、及查偏头等处、委系极冲、年例似应照旧、所据条议各边要照郎中刘兑、节省纪录超擢、合应依拟行督抚衙门、并行各镇管粮等官、加意撙节、以济时艰、仍听督抚官会议至日、以凭覆请、伏乞　圣裁、
　　延绥镇主兵官军三万六千二百三十员名。马骡二万六千五百六十七匹头。客兵调遣不常无定额。京运主客兵年例银三十六万七千二百六十五两三钱一分。前件、查得该镇万历七年、阅视官军、比原额减二万七千六百员名、万历八年、尚书张学颜题准年例增银四万、夫饷所以给军也。今军减粮增。于理通乎。又查万历二十一年、发银三十一万二百一十余两比旧省银五万七千五十余两、未称不足。则前件年例、似应止照原额、万历八年新增、似应裁减、前件、臣等看得延镇年例钱粮自万历十一年以后、岁有定额向无增减、近因西陲多事、议召奇兵三千名、因兵未足数、两年内召兵月饷、户七兵三出办、尚未入额、及查二十一年、发过银数、比旧省银五万七千五十余两因内有就彼改解赃罚等银、扣抵足额、今督臣议要、将新增四万裁减、合行该镇督抚衙门、从长会议应否酌量减省。具奏定夺、伏乞　圣裁、
　　宁夏镇主兵官军二万五千二百九十一员名。家丁二千四百八十二名。马骡驴一万三千九百一十九匹头。客兵调遣不常无定额。京运主客兵年例银四万五千两。前件、查得万历二十一年、发过年例银二万六千七百余两、比额省银一万八千三百余两、但该镇年例、数原不多又当哱贼残破之后、尤宜体恤前项年例。相应照旧前件、臣等看得宁镇年例钱粮自万历七年以来、因款贡裒客益主。定有常额每年亦有改解扣抵银数、多寡不一以故二十一年发自太仓者止于二万六千七百余两、今该镇哱逆残破正宜增兵饷以固元气、督臣议将前件年例、相应照旧、臣等所见相同、合行该镇督抚、亟行料理兵饷务使兵强饷足两无虗冒、酌议具奏定夺、伏乞　圣裁
　　固原镇官军五万九千八百一十三员名、马骡二万九千五百二十七匹头。京运主客兵年例银六万一百三十二两八钱一分前件、查得万历二十一年、发边年例银三万五千八百二十余两、比旧省银二万四千三百余两、但该镇年例、数原不多、似应照旧、前件、臣等看得固镇年例钱粮、岁有定额每年俱就彼改解地租牧租商税课程等银扣抵外、不足者、请补内帑、如二十一年年例、除扣足额数外、尚剩银二万九千三百余两、巳于二十二年年例内开销讫、其二十一年、发过银三万五千八百余两、因河洮召添军马额外加增、固镇自此比前、巳增三万五千八百余两、今督臣亦谓该镇年例似应照旧合行该镇督抚于前项新旧饷内、共图节省、以充边费中间如有可省可减者从长会议、具奏定夺、伏乞　圣裁、
　　甘肃镇官军四万六千九百一员名。马骡二万一千六百八十匹头。京运年例银五万一千四百九十七两八钱一分。前件、查得该镇年例旧止五万一千四百余两、二十二年、发过银一十五万四百三十余两比旧多发银九万八千九百三十余两然该镇远在天末、南番北虏、他镇不同、节年北虏抢番、每每假道该镇、前项年例、似应酌量减存前件、臣等看得甘镇钱粮定有岁额向无增减、至万历十三年以后、该镇节议增添军马、三次加增饷银、共计新旧主客银一十五万四百三十余两、以二十一年发数、比旧额故多发银九万八千九百余两、今督臣条议、该镇远在天末、南番北虏、出没之地、前项年例、相应酌量减存、合行该镇督抚、将前项新增旧额饷银、一一从长会议要见何项冗食当减、冗费当省、务求积弊尽厘、饷无虗冒、仍将应减应存数目、会奏定夺、伏乞　圣裁
　　天津三卫原额官士旗军九千三百九十员名。廵捕大马一百五十匹。本色屯粮料并漕粮八万二千一百五石六斗六升二合八抄四撮一圭五粟。折色民运并屯粮等银七千二百九十七两九钱五分六厘三毫八丝四忽七微三沙三尘九埃。前件、查得天津三卫、原有兵九千三百九十员名、为海防而设、亦有额派粮料、后因各军坐糜粮料、内简五千七百赴蓟镇修守、万历二十年、因倭警、新募海防兵三千名、月饷人一两、力士五百名、月饷人一两五钱、去岁不及一年、费太仓银五万九千九百五十余两、皆额外之费也。然已募不可遽散、相应将新军拨补三卫逃亡、给以额饷、力士更番休歇、遇警按籍调取、是亦销兵省饷之策也、三卫改赴蓟镇官军。仍应撤回、前件、臣等看得天津三卫、原有额兵额粮、后因坐糜粮饷、以故改赴蓟镇修守、迩因倭警天津地方、复行召募、官兵力士、岁费饷银数多、今议将前项新募兵士、拨补天津三卫逃亡名数、给以额饷、力士更番休歇、遇警调取、将三卫先年改赴蓟镇官军五千七百名、仍行撤回、本卫防守、诚得安兵裕国之策、但今倭报未宁、力士应否更番、蓟镇官军撤回天津、果否便益、仍听该镇督抚衙门、从长酌议停妥、另行奏请定夺、伏乞圣裁、
　　皇明经世文编卷之三百八十九终
　　皇明经世文编卷之三百九十
　　华亭徐孚远闇公　陈子龙卧子　宋征璧尚木　周立勋勒卣选辑
　　茂苑文秉文孙参阅
　　徐司马督抚平羗奏议（疏　申文）
　　徐元太
　　疏
  </div>
  <div class="pagination">
   <a href="皇明经世文编_page134.html">
    上一页
   </a>
   <span>
    ...
   </span>
   <a href="皇明经世文编_page130.html">
    130
   </a>
   <a href="皇明经世文编_page131.html">
    131
   </a>
   <a href="皇明经世文编_page132.html">
    132
   </a>
   <a href="皇明经世文编_page133.html">
    133
   </a>
   <a href="皇明经世文编_page134.html">
    134
   </a>
   <span class="current-page">
    135
   </span>
   <a href="皇明经世文编_page136.html">
    136
   </a>
   <a href="皇明经世文编_page137.html">
    137
   </a>
   <a href="皇明经世文编_page138.html">
    138
   </a>
   <a href="皇明经世文编_page139.html">
    139
   </a>
   <a href="皇明经世文编_page140.html">
    140
   </a>
   <span>
    ...
   </span>
   <a href="皇明经世文编_page136.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
