<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 80 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 80 页/共 103 页
  </h1>
  <div class="content">
   禁扰累议　
林则徐
雍正元年　谕户部朕临御以来宵旰忧勤凡有益于民生者无不广为筹度因念国家承平日久生齿殷繁地土所出仅可赡给偶遇荒歉民食惟艰将来户口日滋何以为业惟开垦一事于百姓最有裨益但向来开垦之弊自州县以至督抚俱需索陋规致垦荒之费浮于买价百姓畏缩不前往往膏腴荒弃岂不可惜嗣后各省凡有可垦之处听民相度地宜自垦自报地方官不得勒索胥吏亦不得阻挠至升科之例水田仍以六年起科旱田以十年起科着永为定例其府州县官能劝谕百姓开垦地亩多者准令议叙督抚大吏能督率各属开垦地亩多者亦准议叙务使野无旷土家给人足以副朕富民阜俗之意
五年　谕内阁修举水则种植树木等事原为利济民生必须详谕劝导令其鼓舞从事方有裨益不得绳之以法若地方官员因关系考成督课严急则小民转受其扰矣着直隶学臣转饬教职各官切加晓谕不时劝课使小民踊跃兴作若地方官员怠忽不加劝导或有逼勒过严者着学臣稽察奏报三络巡察御史亦着善于劝导悉心稽察如地方官有奉行不善之处即据实奏闻
六年　谕凡兴修河渠等事朕意本欲惠养斯民为地方永赖之利乃差往人员等奉行不善转为闾阎之扰前闻直隶工员内有因营田拔去民闲已种豇豆之事因谕令怡亲王确查今据参案文中不行晓谕于事先乃将已成之禾稼逼令抛弃违理妄行显欲阻挠政事非无心错误可比该巡察御史苗寿陶正中何以不行查参梁文中所犯既实不必交与该督再审着革职于工所枷号示众其所毁坏豇豆着即于梁文中名下照数追赔
李光地饬兴水利牒此事原为百姓筹谋非如钦工上差诸务期会征发随以督责也该府州县履历民闲务要减省徒从只马单车劳问父老询以农事不得骚动闾阎费民一草胥役有藉此作一名色惊扰编氓者立毙杖下
臣则徐谨案为国不患无任事之人而患有偾事之人任事者方兴利以救弊偾事者即因利而弊滋故曰利不百不兴害不百不去诚慎之也今兴治水田为西北百姓建无穷之利民闲自营之产人自耕之人自享之赋税不增租典由便有利无害者也特恐创行之始或急于见功奉行不善或假手胥吏生事滋扰甚或违理妄行藉以阻挠政事如雍正六年　上谕处革之梁文中其人者将养民之政反为优民之事此端一开浮议乘隙而生必至惩羹吹齑因噎废食是在承办各官毋急近功毋执偏见虚心谘访善言劝导毋令书役得以藉手庶杜渐防微之虑周而善作善成之效可期也
　　惩阻挠议　
林则徐
宋史食货志何承矩知雄州大作稻田以足食于雄莫霸州平戎顺安等军兴堰六百里置斗门引淀水灌溉初年种晚稻值霜不成取江东早稻种之八月稻熟初承矩建议阻之者颇众既晚稻不成议愈甚事几为罢至是承矩载稻穗数车遣吏送阙下议者乃息
国朝怡贤亲王请设营田疏浮议之惑民其说有二一曰北方土性不宜稻也凡种植之宜因地燥湿未闻有南北之分即今玉田丰润满城涿州以及广平正定所属不乏水田何尝岁岁成熟乎一曰北方之水暴涨则溢旋退则涸能为害不能为利也夫山谷之源泉不竭沧海之潮汐日至长河大泽之流遇旱未尝尽涸也况陂塘之储有备无患乎
蓝鼎元论北直水利书夫人情公私不一安保其必无异议惟在锐意举行不为浮言摇惑而已矣今所虑者或谓南北异宜水田必不宜于北方此甚不然永平蓟州玉田丰润漠漠春畴深耕易耨者何物乎或谓北地无水雨集则沟浍洪涛雨过则万壑焦枯虽有河不能得河之利此可以闸坝堤防蕴其势使河中常常有水而因时启闭使旱潦不能为害者也或谓北方无实土水流沙溃堤岸不能坚固朝成河而暮淤陆此则当费经营耳然黄河两岸一浮沙以苇承泥亦能扞御诚不惜工力疏浚加深以治黄之法堆砌两岸而渠水不类黄强则一劳永逸未尝不可恃也
柴潮生水利救荒疏或曰北土高燥不宜种稻也土性沙水入即渗也挖掘民地易起怨声也且前朝徐贞明行之而败怡贤亲王与大学士朱轼之经营亦垂成而坐废可为明鉴也臣请又一一言之九土之种异宜未闻稻非冀州之产见今玉田丰润稻油油且今第为之兴水利耳可稻可禾听从民便不疑者一也土性
沙是诚有之不过数处耳岂地皆沙乎且即使沙而多一行水之道究比听其冲溢者犹愈不疑者一也若以沟渠为损地尤非知农事者今使十亩之地损一亩以蓄水而九亩倍收与十亩之田皆薄收孰利况损者又予拨还不疑者三也至于前人之屡行屡罢此亦有由徐贞明有干济之才所言亦百世之利其时王之栋参劾出于奄人勳戚之意其疏亦第言滹沱不可开耳未尝言水田不可行也但其募南人开垦即以地予之又许占籍左光斗之屯学亦然是夺北人之田而又塞其功名之路其致人言也宜矣至营田四局成绩具在公论难诬当日力差员不无奉行未善所以贤王一没遂过而废之非深识长算者之所出也非常之原黎民所惧所贵持久乃可有功秦人开郑白之渠利及百世而当时至欲杀水工郑国汉河东太守番系引汾水灌田河渠数徙田者不能偿种至唐长孙恕复凿之亩收十石凡始事难成事易赓续以终之则是中道而弃之则非不疑者四也
宜兆熊刘师恕奏有唐县劣生于超等捏造将来加粮名色恐吓愚民将去岁已经具结情愿营种之稻田不许加功以致相观望经知县臧珣再三开谕而于超等反赴臣衙门具辞执抗不遵当即咨革严究此等劣衿劣监造言阻挠理合奏　闻容臣等酌量情罪严行究拟惩一警百庶知所畏惧而善政可收实效矣奉　朱批所处甚是案内人犯审明后当严惩之他处亦勤加察访如有此类不法之徒断不可宽纵以长刁风　又奏磁州东西二闸去年议定五日一次启闭水利均平实属至善兹当启放之期有吏员沈国连刁民顾成法等率众阻挠当饬该府州将首恶拏解并宣布　圣意水利务在均平岂容独霸随据称沈国连已拏监禁顾成法畏罪脱逃现在严缉而民俱各帖然听从启放除饬缉顾成法严究外其附和愚分别省宥以广　皇仁奉　朱批直隶此等强横之风岂可不力为革除沈国连当严拟具题顾成法严缉务获其附和愚概予从宽发落卿等若能如此不事姑息大振委靡则历年之颓风何难挽回惟须力行不倦毋偶为此一二事以取信于朕随复懈弛也朕之或褒或贬亦只据一事论一事就一时论一时耳勉之
臣则徐谨案天下事当积重难返之后万不得已而思变通幸而就理万世之利也然北米充仓南漕改折　国家岁省经费万万民闲岁省浮费万万此皆自蠹穴中剔出陋规中芟除者则举行之日浮议阻挠必且百出如前明宏治闲浚大通河漕船已达大通桥节省金钱无算而张鹤龄等因失车利造黑眚之说以阻坏之夫成功尚可坏未成乎徐贞明初上水利议格不行迟之十年重以苏瓒徐待王敬民申时行诸人之力仅得一试无何蜚语入王之栋一疏败之而有余举事者何其难挠事者又何其易也今　圣谟枢赞一德一心询谋既定无虑异议之滋而小人之浮言梗阻势亦在所不免要之簧鼓不足听而刁健不可长是在卓然不惑处之有道而已
　　开筑挖压田地计亩摊拨议　　　　　　　　　　　　　　　　　　　　　　　　
林则徐
怡贤亲王请设营田疏臣等更有请者从来非常之利言之而不行行之而不究者非局外之浮议为阻实局中之规画未周也臣等恭聆　训旨凡民间之小屋有碍水道者加倍赏偿大哉　王言顺人情而溥美利无过于是伏念浚河筑圩损数夫之产利干耦之耕甚而富家百顷俱享平成贫人数畦偏值挖压若概偿官价不惟所费不赀亦非民情所愿计亩均摊通融拨抵视本田亩数加十之二三其河淀洼地已经成熟报升必须挖掘者将附近官地照数拨补如此则事无中挠人皆乐从矣
柴潮生水利救荒疏河开沟建闸掘塘其中有侵及民田并古陂废堰为民业已久者皆计亩均匀拨还民情自无不乐从
刘于义高斌水利事宜疏一筑堤开河闲有估用成熟地亩查系旗地就近拨补系民地照例给价仍于粮册内查明题请开除
臣则徐谨案方田之法二百四十步为亩亩折四步为沟洫损四步以益二百三十六步人共知其利矣若池塘渠道之用需地愈多为利愈广或利周一邑或利关数郡而遇有估用民地之处辄生异议者亏一家私己之产充一方公用之利固非恒情所乐从也我　宪皇帝洞鉴此情爰有加倍赏偿之　谕嗣经怡贤亲王奏请均摊拨抵部议准行立法最为尽善至乾隆间旗地仍归拨补而民地则改行给价窃惟民闲田地时值不齐少给则舆情不洽多给则经费不赀并恐民心难餍转启烦言观徐贞明滹沱之役以偿价不敷致滋忌者口实功败垂成知给价之正多格碍也且开筑既资公利则地亩自应公派所有挖压田地仍宜于灌溉所及之地计亩均匀拨还庶　国帑不糜而民情大顺矣
　　禁占垦碍水淤地议　　　　　　　　　　　　　　　　　　　　　　　　　　　
林则徐
干隆三十七年　谕淀泊利在宽深其旁闲有淤地不过水小时偶然涸出水至则当让之于水方足以畅荡漾而资瀦蓄非若江海沙洲东坍西涨听民循例报垦者可比乃濒水愚民贪淤地之肥润占垦效尤所占之地日益增则蓄水之区日益减每遇潦涨水无所容甚至漫溢为患在闾阎获利有限而于河务关系非轻其利害大小较然可见是以屡经谕冀有司实力办理今地方官奉行不过具文塞责且不独直隶为然他省滨临河湖地面类此者谅亦不少此等占垦升科之地一望可知存其已往杜其将来无难力为防遏何漫不经意若此通谕各督抚除已垦者姑免追禁外嗣后务须明切晓谕毋许复行占耕违者治罪若仍不实心经理一经发觉惟该督抚是问
陈仪后湖官地议玉田后湖营田贤王措置之妙尤在留湖心毋垦以为潦水归宿之所盖周围筑堰山涨固不内侵而雨泽过多则内水亦难外泄留湖心以受之田功乃可万全所弃者少而所全者大也自游民申有山借垦荒之名冒耕湖心之地违贤王措置之苦心遂遗营田之害
陈黄中京东水利议欲兴水利于西北当即规度地势弃最下之田蠲其常税瀦为陂泽潦有所泄旱有所资第使每邑蠲去若干顷而其余所垦之地凶岁俱可无虞是一时所蠲之数甚少而久远之利无涯如必洼下之地利其肥淤寸寸耕之水既无所归则漫溢旁流高原并受其害是得肥淤之利少而受泛滥之害多此势之必不行者
沈联芳邦畿水利集说　畿辅地方平衍河道纵横入海之处惟海河一门全赖大泽以容蓄众流迩者淀泊淤地为民闲占种甚或报垦升科地方有司受其所惑殊不知阻遏水道其咎綦重惟是积重难返围圩耕种之地未能悉行除去是不可不详查如有实在阻塞水道之处宜急为铲挖永行禁止
臣则徐谨案天以五行生万物而先水水之有利水之性也至用水者与水争地而水违其性水利失水患滋矣明臣潘凤梧曰若计开田先计储水荒政要览曰泽不得川不行川不得泽不止二者相为体用为上流之壑为下流之源全繁乎泽泽废是无川也　畿辅之地百川辐辏赖淀泊以为之容蓄而后涝不虞泛滥旱不至焦枯自规图小利者于附近淤地日渐占垦以至阻碍水道旱涝皆病于通省水利大局关系非小夫治地之法将有所取必有所弃彼第知泽内之地可为田而不知泽外之田将胥而为水其弊视即鹿无虞凿空寻访者殆有甚焉今履勘所至凡有此等地亩务须查明界址分别除永禁侵垦所谓舍尺寸之利而远无穷之害此正经营之始所当早为禁绝以杜流弊者也
　　请定天津水田章程疏　　　　　　　　　　　　　　　　　　　
侍郎通商大臣崇厚
窃维水利为农桑之本田畴乃衣食之源直隶拱卫　神京濒河滨海溯自宋元明以来何承矩虞集徐贞明汪应蛟左光斗诸人讲求水利曾于京东京南及天津河闲府等处先后试垦水田我　朝雍正年闲直隶大水怡贤亲王周历　畿辅大兴水利开垦稻田六千余顷阅今百数十年渐有荒废而沿河州县尚多种植稻永享其利士民慨其遗踪至今称道咸丰年间　钦差大臣亲王僧格林沁督兵大沽海口以海河两岸旧有水田日久废弃倡劝捐资在于咸水沽营田三千五百四十亩葛沽营田七百五十亩挑沟建闸引用海河潮水以资灌溉就地招集农民发给资本认种其时臣随办海防亲见相度规画遂使斥卤之区成为沃壤今已四载岁获有秋于是附近乡民咸知水田之利即有泥沽等村自行开垦稻田多顷闻风兴起确有成效上年夏间僧格林沁将前开稻田奏请　谕旨交直隶督臣派员经理臣饬委天津海防同知姚经陛就近经理在案臣覆查水田艺稻其利甚溥自北直鲜田畴之利致运粟于南方果能不惮烦劳不计近功因地之宜顺水之势相机营治则开得一亩即得一亩之益洵于　国计民生实有关系臣往来海口尝见沿河荒地一望无际高者为茂草洼者为沮洳荒而不治深为可惜查大沽协都司邓启元前于僧格林沁创开稻田之时即系该都司随同勘办情形熟悉臣复派该都司前往将前开地亩现在情形详细履勘兹据邓启元姚经陛面禀前开地三千五百四十亩近年有佃认种者二千七百九十亩此外地亩因地势高下不一距水远近不同收成未能一律佃户赔累难支因而佃逃地荒该委员等详细查勘其中尚堪招佃承种者二百四十亩余五百一十亩非渗漏不能储水即盐咸不能滋长实由地势使然尚非耕耨不力必得添开进水沟一道则前项荒地留有二百亩可以招佃承种并于沟旁荒地可开辟七百五十亩一律引水种植共计收复并新开地一千余亩俾已成之田尚不致仍复废弃而水利可推广至各该散佃除咸丰九年所募者经僧格林沁给与资本外其新招之佃并现议开垦之地佃户均应发给资本春借秋还岁以为常俾得及时播种并拟购屋十数间以资安碾囤米之用统计建筑桥闸挑开沟渠并佃户资本置房价值共约需京钱一万五千七百余吊秋后仍可缴还永远作为籽种资本之用查天津道库历年收存租米变价据该道李同文声称除因公用外尚存银一千五百余两又上年新收租米约可变价银二千两以之尽数动用现计不敷一千四百余两拟在于洋药厘捐项下暂时借垫俟收有租米粜价即行还款至僧格林沁原定开垦章程每地一亩初年交租米三升三合次年五升三年一斗八升俱按海口市斛交收此后永以为例并无增减又每地一亩五分交稻草一束计重五十斤现在各地启征租数应即照例办理惟据各佃声称地土有肥硗即收成有丰歉每年秋禾登场除交租米所余无多不敷一分人工之用赔累难支恳请量为减租臣详加体察除葛沽稻田系交营兵承种原定每亩交租一斗二升本不为多且土脉肥饶收成丰稔毋庸置议外其咸水沽地各佃多系力作贫民若不稍事变通窃恐佃户逃避使已熟之田荒而不治应照原定租数改为每亩收仓斛一斗八升则较之海口市斗已有减少至总佃副佃所种之地应交租库酌免十分之三以示体恤而免藉口臣为力保已成水田并增广水利起见如蒙　俞允臣即饬天津道督饬该员等责成总佃招募诚实农民认种一面将应修各工赶紧照估妥办嗣后稻田收获租米除变价发给资种并归还借垫暨岁修沟堤外所余稻米即仿照义仓社仓之例由天津道妥为经理存储以答　皇仁而垂永久
　　问北方水利自元虞集后屡兴屡废果不可行欤抑行之未得其道欤　　　　　　　　
范本礼
南方资水以灌溉故爱水如宝北方患水之冲决故避水若仇岂水独害于北方哉愚为北方之水利一日不兴则水害一日不去凡水性分之则利合之则害用之则利弃之则害今直隶一省除京东滦榆诸水外皆会于天津三岔口入海合一省大小七十余泉总汇于区区一水口如是潦安得不溢而河底所在淤积高与岸等淀泊又率为民侵占水无所瀦一泄无余如是旱安得不干迨水旱迭仍乃请　发帑截漕以为补苴吾恐　国家之漕米秷帑银有限而北方之旱干水溢终无已时夫根本重地不自谋足食而张口仰给于东南是倒持太阿之柄以与人承平无事犹为非计万一海疆不靖运道梗塞且将何以支之考北方在禹贡为冀州赋上上田中中维时总　秸粟米皆赋于甸服他州之贡仅献土宜无他决大川浚畎浍而已然则北方之水利如此其可行行之如此其有效今舍三代培养本原之道而专取唐宋以来苟且目前之计自弃其食以仰食于人谋国者可谓偷矣乃又创为浮议以自文其偷谓北方之水有害无利故自元虞集后若脱脱明邱浚徐贞明汪应蛟张国彦顾养谦左光斗诸人或建议未行或旋行旋止我　朝怡贤亲王创立营田贤王没而法亦随废皆此畏难苟安之辈挠阻多方未行则以劳民费大为辞既行又吹毛求疵以为口实然愚尝反覆推究所以不能久行之故亦不尽由此即虞集等诸人所议亦实有未尽其道者诸人知地势之宜审矣而不知所以善处高下之宜知民情之宜顺矣而不知所以力破回惑之见知吏治宜得其人矣而不知所以善持经久之计今诚鉴此数者师其善而弥其阙何不可行之虑哉夫沙土浮松海潮卤不宜植稻夫人知之审地形者在别其高下耳高原远水即非甚旱引汲实难概令种稻鲜不枯槁下湿之地虽皆肥美而陂池淀泊悉占为田水无所容仍必涨溢害且立至失因地之宜反归咎于地不可耕是因噎而废食也惟规度地势弃最下之田浚之深广以为陂泽而又多穿沟渠以杀水之势浚深淀泊为蓄水之所旱干资于泽霖潦泄于沟水旱奚患不均而高燥之地听民仍种杂粮土俗又奚患不便然而水田耕作劳苦百倍于陆田北方民情久安偷惰强使习勤非其所甘且洼下肥淤之田令之捐弃夺其目前之利责以不素习之劳愚民无远虑必苦其不便夫利之所在民争趋之而事非实效浅见者不信也故愚以为与其以利与民而民苦之不若使民见利而自来
今八旗生齿日繁率无恒业　国家按丁给粮所费甚钜而北方田地至有欲贱售而不得者今拟尽买民间近水之田令旗丁耕种凡凿渠开沟疏河浚泊皆役旗丁而官给其值田器亦官为置备每亩官收一石余则　发帑收籴旗丁不费一钱而获厚利小民见之必生羡慕迨民情忻动然后为之开沟渠浚陂池置器具赋不加征而收籴又优给其价见利忘苦有不踊跃从事者乎此因势利导之术也　国家因视一岁收入之数酌改南方漕米之半为折色则非特利于北抑且利于南非特利于民抑且利于　国独是开沟洫教树艺实赖良吏之经营吏不得其人则弊且丛生夫营田之所以废者虽由继起无人亦实有未能尽善者营田之制分四局局各有长有副又有效力委员官多则心不一而权不专设有专局州县乃反得推诿且保无有不肖委员藉端需索者乎纵有举劾而民已受其累矣设局费大雍正全盛之时故可施行今亦势所难办故劝耕不必另立农官即可责成于州县举劾不必　特简大臣即可责成于总督府尹以百姓之勤惰考州县以州县之能否责督尹则官不增而事毕举矣惟旗丁创耕之始不能以州县董其事拟仿营制十夫立长百夫立长五百夫立总以六品满员为之千夫立总以五品满员为之分京东西南天津四路路设都统一员副都统二员以课其耕耨农隙则练习武事农事兴而武备修矣得地利荒土皆美田也顺人心惰民皆良农也专责成能吏皆农师也治水教稼之功其庶几乎盖尝总而论之旗丁有恒业可以富足而　国省月给之粮利一收折银以籴米费省米多裕　国便民利二水田兴而水害除无事民得安居乐业有事亦粮饷有资利三旗丁以农为兵既无游惰又免饥寒兵食交足利四一举而得四利利孰有大于此哉乃因循坐误偷旦夕之安忘远大之虑可慨也已顾或曲为之解曰北方鲜实土水流沙溃岸坍而河淤民苦挑浚不便一也购耕牛既价贵而又水草不便饲养不善易致倒毙不便二也水田农具多端北方铁木难购匠作又不熟习不便三也具此三不便虽四利终未见其可行愚谓不然岸易坍可扞御也河易淤可挑挖也且我见南方之民每捻河泥以粪田盖淤泥最能肥稻以此晓民民知其利于田且将争相挑捻岂反以为苦至耕牛易毙农具难造虽系实情然确无虑今西法种田机器一具可种数百亩或购之西人按亩派钱或制造局创造给发如此耕牛器具皆可无须乌所谓不便者乎天下无不可为之事诚能不惜大费不惮难成不惑于浮言不求其速效熟审弊窦所生而去之力筹久远之法以行之而犹利不兴害不去者未之有也

皇朝经世文续编卷九十五
　工政八直隶河工
　　核办永定河工程款项疏　　　　　　　　　　　　　　　　　　　　　　　　　
曾国藩
窃惟永定河北下四汛堤岸于五月二十一日漫决接连伏秋二汛未克合龙八月间奏派候补道蒋春元前往署理筹度兴工并饬周历下游详加察勘下口是否疏通中洪是否无阻一一勘明免致此处甫经合龙彼处又报决口仍蹈近年之覆辙兹据蒋春元禀称自八月二十一至二十五等日督同文武员弁周历查勘查永定河自南北七汛以下河道宽至数十里由道光二十三年至今所谓下口者或傍南岸而行或傍北岸而行或归中道而行均下抵凤河以达于海迁徙不常兹勘得旧傍北岸之河北七头号至三十一号均系河身宽深距堤亦远形势极顺无如三十一号以下河距堤身太近其形甚窄至四十八号以下并无堤身水出则漫淹武清东安是改归北岸之议未可举行其旧行中道之河若由北七工三四号向望河楼调河头仍引入中道距南北两堤均远一线顺流无所依傍直达凤河形势亦顺无如间段淤垫太长渐成平陆有并无河形者所需经费过钜是引归中道之议亦未可行惟近年水傍南堤之河即系道光二十二年以前之故道目前水入下口不能不循此道而行人力稍觉易施惟下口既傍南岸而行则南七各号即系初近下口吃重之地查南七五号同治六年漫口秋后堵闭因限于经费未将拦河大坝修复合龙之后凌汛涨发即已鼓裂塌陷幸去年南四决口该处未经过水今年南上合龙大溜甫过该处水上埽面与堤相平岌岌可危现在堤身受病堤内坑塘太深头分引河太窄是南七之六七号实为下游第一险工兹拟向前第五村之东南隅另挑引河工长七百丈下与旧挑之河身相接并于南七工头二号做一截水大坝镶埽发椿工长百丈撇水入新引河不入坑塘仍于坝根两傍作一圈工长千丈以前办之堤占计土埽各项需银一万六千两有奇此南七初近下口预防危险拟办引河坝之工也至龙王庙上下河身甚窄并未刷宽须加挑至十二丈宽窦店以下五百丈亦宜挑宽加深估需实银一万八千两有奇其余河槽稍宽及离凤河较近之区姑置后图此疏通下口之工也南六南五北五两岸以上至张家坟西头工段甚长纡曲过多水来则壅积难下以致上游高急应节节挑挖或裁湾取直或切坎顺轨只存南五十七号北六十三号两处次险之工其余一切险工皆已撇去盛涨来时或可势同建瓴径行无滞估需实银二万二千两有奇此挑挖中洪之工也至北下四坝上均皆垫陷坚实惟秋汛以来金门口刷宽现尚有十二三丈应行进占金门口水深一丈一二尺一丈三四尺不等新估背后之土加宽加高又添做养水盆河头则须向南展宽以顺来流引河又须加挑以通去路并前此抢办时用过之费共估需银二万四千两有奇此堵合北四决口之工也此数者惟北下四汛堵口系属正案其余皆系另案然不办中洪下口则合龙后水势不能下行不惟新工吃重即凡水经过之处堤身处处堪虞四项工程共估需银八万余两伏乞源源发款及时赶办至向来方价料价皆有常例此次剔除积习核实力减以求撙节等情具禀前来臣查永定河工近年多系由外捐办去岁经署督臣官文奏请帑项十一万仰荷　圣恩允准臣春间到工又于南七南四引河增拨银二万三千两已属非常之举今冬又需专款八万殊觉糜费过钜第既据该道暨各员勘明不办中洪下口则水势不能畅行仍恐合龙之后旋即失事堤身受病已久本属在在堪虞臣不得已札饬核减银九千两准其一面兴办至由外劝捐历年成案皆系由司库借拨现银再于岁修项下按年摊扣归款岁修等银久经裁减又加扣去捐款则河员之领项愈微到工之实银愈少河务所以日坏皆在于此臣愚以为欲整顿河务必须停止摊捐发给现银免致厅汛有所藉口即以作弁兵夫役之气合无吁恳　天恩饬部拨银四万两下少三万余两臣即于江南协直项下拨发今年直隶水旱报灾近七十县民力穷困藩库无可动拨伏乞　圣慈亮鉴如蒙　俞允臣当分别办理张家坟一带挑挖中洪龙王庙以下疏通下口二者皆多年失修之工即用部拨之款其北下四汛堵塞决口南七六号添做坝系近日应办之工即用外筹之款如此区别造报庶不失慎重帑项之义
　　覆陈直隶河道地势情形疏光绪七年　　　　　　　　　　　　　　　　
直隶总督李鸿章
窃臣钦奉光绪七年二月三十日　寄谕左宗棠奏拟调马步各营兴修水利等语等因钦此并准顺天府尹臣咨请主稿会奏前来伏查近　畿水利关系　国计民生兴修无待再计臣直以来迭经察酌筹办未敢稍涉漠视惟限于地势财力河淀又受淤过深有难尽利无害者溯自宋元迄明代有兴作实效鲜闻惟北宋何承矩就雄霸等处平旷之地筑堰为障引水为塘率军屯垦以御戎马专为设防起见今之东西淀皆其遗址维时河朔本多旷土堰外即属敌境听其旱潦无关得失故可专利一隅厥后人民日聚田畴日辟野无弃地不能如前之占地曲防故治之之法亦复不易我　朝康熙雍干年间屡蒙　圣祖仁皇帝　高宗纯皇帝巡行规画　指授机宜迭　命贤王重臣董理其事先后历时数十年官民用费千百万浚筑兼施节宣备至始克奏功然旱潦仍不能免即如雍正四年甫报工竣而五年夏秋永定等河漫决多口各属被水者三十余州县其营成之水田又因缺雨难资灌溉未几而多改旱田盖河道本来狭隘既少余地开宽土性又极松浮往往旋挑旋塌且浑流激湍挟沙壅泥沙多则易淤土松则易溃其上游之山槽陡峻势如高屋建瓴水发则万派奔腾各河顿形壅涨汛过则来源微弱冬春浅可胶舟迥不如南方之河深土坚能容多水源远流长四时不绝也伏读干隆二十七年十一月　高宗纯皇帝谕曰从前近畿议修水利营田未尝不再三经画始终未收实济可见地利不能强同等因钦此　圣谟烛照洞见本源此往事之可考而知者也干隆以后未兴大役道咸以后军需繁钜更兼顾不遑即例定岁修之费亦层叠折减于是河务废弛日甚凡永定大清滹沱北运南运五大河又附丽五大河之六十余支河原有闸坝堤无一不坏减河引河无一不塞其正河身淤垫愈高永定河在雍干时已渐高仰今视河底竟高于河外民田数丈昔人譬之于墙上筑夹墙行水非一日已而节宣西南路诸水之南泊北泊节宣西北路诸水之西淀东淀又早被浊流填淤或竟成民地其河淀下游则仅恃天津三岔口一海河迤逦出口平时既不能畅消秋令海潮顶托倒灌自胸膈肠腹以至尾闾节节皆病是以每遇积潦盛涨横冲四溢连成一片顺保津河各属水患特重此同治十年前后之情形也曾国藩直时首以治河为务而未克兴办大工臣接任后适值连年大水迭经遴员周历勘验并随时亲自察度详稽往牍博采言求所以修治五大河东西淀之法盖五大河为一省之纲东西淀为各河之要须先从此入手若房山正定一带尚非急切者五大河中以永定之害为最深然芦沟以上束于两山之间向无工程其病实在芦沟以下须挑去二百余里中浤一二丈之积沙方能顺轨否则以南堤为北堤而改河使南另筑南堤以障之亦可安流弭节而去二策者劳费皆不可计若挑去全河极厚之积沙自来无此办法亦无出沙堆积之处若改南堤为北堤则固安永清两县城近靠南岸须议迁建尤于民情不顺其大清北运南运则须分别挑浚河身加筑堤修复闸坝减河始保安澜统计工程皆极繁钜万万无此财力滹沱趋向无定自来不设堤防同治七年由城北徙以文安大洼为壑其故道之难复上游之难分下游之难泄曾国藩与臣均详陈有案东西淀宽广百数十里淤泥厚极人力难施此费钜工艰不能大办之情形也考之往事既如彼揆之今情又如此臣目击时艰既不敢吁求巨帑于　君父又不忍坐视颠沛于民生只有逐渐设法量力补救岂有畏难苟安任其自盈自涸之理频年以来修复永定河金门闸及南上北三灰坝以资分泄裁湾切滩以纾溜势加筑堤段添备麻袋土车以助抢险大清河则于新雄境内开芦沟减河于霸州文安境内接开中亭河胜芳河以分泄上游盛涨于任邱开赵王减河以分泄西淀盛涨并将堤分别修筑今年又于文安左各庄至台头挑挖河身二十六里宽十余丈深丈余以畅下游去路滹沱河则于河间及文安洼酌开引河两道今年又于献县朱家口另开减河三十余里均归子牙河达津以轻河献任雄霸保文大积患北运河则于通州筑坝挽复潮白河归槽不使横溢于香河王家务武清筐儿港修复石坝以减涨水于天津霍家嘴疏浚引河以通下口今年又于武清宝坻境内挑挖筐儿港王家务两减河河身以资畅泄
南运河则于青沧静海等处修复堤工二百余里因东境四女寺哨马营直境捷地兴济四处减河久废遂于静海之靳官屯另开减河工六十余里使别途入海不并注津河又于天津城东永定大清滹沱北运交会之陈家沟开河百余里以分泄四大河之水径达北塘入海庶免海河过于淤滞其无深蠡博高阳一带则坚筑瀦龙河堤以防滹沱北越任邱至天津一带则加筑千里堤格淀堤使河自河而淀自淀西沽韩家树上至东淀则用西洋机器船节节挖浅水路已通又于广平开洛河顺德挑澧河赵州浚予槐干河及此外各属水道堤坝受害较深者亦随时酌量疏筑并令地方官民于无碍运道官堤之处或择开沟洫或戽水灌池有泉源者察看疏浚距河远者开凿井眼若河间府属井工则系专案办理以上年所需工费除匀拨赈款捐项以工代抚外并抽调淮练各军分助挑办淮军统领周盛传更于津东之兴农镇至大沽创开新河九十里上接南运减河又于减河两旁各开一渠以便农田引灌其兴农镇以下又开横河六道节节挖沟引水营成稻田六万亩且耕且防海疆有此沟河亦可限戎马之足此臣频年就赈捐兵力竭蹶经营之情形皆有奏牍可稽者也自来河道必须上下游并治是以臣于各河上游或修复闸坝酌开减河以资分减下游或挑浚正河添辟减河以畅去路近年顺保津河各属水患较轻尚不致横冲四溢连成一片但值废弛已极之后官民交窘之时迥与康熙雍干年间情事不同仅能量力补苴实无从更张大举若欲使各河一律顺轨则必筹定银款先将永定河自芦沟以下二百余里改河筑堤可保数十年无患又将大清河雄县一带之淤窄挑宽浚深北运南运河卑薄未补之堤淤废未损之减河分别加修东西淀南北泊及津东之塌河等淀为节宣诸水之区尤宜设法疏浚使可容受蓄泄并将淀西上游蠡高境内之瀦龙河游窄挑浚宽深再次则酌修各属支河及畿象之蓟运等河务使络贯通经纬毕具悉去胸膈肠腹尾闾之病然后广开沟渠相济为用庶水害既除而水利可兴不致此旱彼潦此盈彼涸惟统计最要次要各工甚巨即如永定一河若照议兴办土方不知凡几其一切闸坝物料工用器具借用旗民田地等项为费亦复不赀实非数营兵勇所能办则臣部淮练各营仅二万余人分札各要隘修筑台弹压地面缉捕盗贼各有专司只能抽暇就近酌调助役势难全撤要防罢停操巡以致顾此失彼今年浚文安之大清河开献县之滹沱河减河挑宝坻武清之北运减河并于高阳修瀦龙河堤任邱修千里堤全赖东南各省官绅集捐协助始克就绪然已竭忠尽虑此后断难为继本省向系缺额入不敷出更无余款可筹倘能如康雍年间故事约计现在应办工程先行由部按年措给银百余万两自可分役勘议招雇民夫助以兵勇及时择要办理次第兴作惟部库拮据外省支绌窃恐一时难集巨款似仍只能量力筹办未便克期奏效左宗棠以所带各营移治上游正可辅直力之不逮前已咨请饬挑涿州北关外拒马河淤沙以试其端并经左宗棠不辞劳瘁亲履察勘惟本届伏汛将临盛涨即至难再别施畚锸此后应修河处即由左宗棠察酌随时会商当饬地方印委实力襄助相与有成微臣忝司守土兼任河工责无旁贷昨已督饬司道详确勘议无论上游下游仍当统筹兼顾尽其力所能行以期逐渐补救惟赈捐既已停止本省又无款项可筹将来必不可少之工需只可奏恳由部酌拨以资接济此现时统筹酌办之情形也正在具摺间接准部咨以左宗棠前奏水利事宜业经醇亲王遵奉　懿旨覆奏蒙　派恭亲王醇亲王会同左宗棠及臣等妥议奏办等因仰见　朝廷念民生慎重水利至意除抄摺咨呈恭亲王醇亲王并左宗棠酌核仍随时会筹议办外所有臣等原奉寄谕统筹酌办缘由合先会同兼管顺天府府尹臣童华署顺天府府尹臣张凯嵩恭摺由驿覆陈
　　挑辟直境各河克期工竣疏光绪七年　　　　　　　　　　　　　　　　
直隶总督李鸿章
窃臣前因大清河自文安县左各庄至台头系入淀尾高仰狭窄每届汛涨停积不下上游因之壅溃近河州县频受其害必须挑挖宽深使河水畅泄东淀达津入海又滹沱河自北徙后故道难于挽复其现行古羊河下游本无出路沿河州县受害甚深文安洼久成泽国迭经设法筹度须于献县朱家口古羊河东岸另辟减河使其分归子牙河达津入海当于去冬派员前往详细察看议定工程做法大清河下游委助办直赈之浙江绅士候选道金福曾督办滹沱减河委候补道史克宽督办所需工费商恳东南各省官绅集捐济助不敷之数饬司道竭力挪凑仍集附近灾民以工代赈业于今年正月奏报在案又宝坻县境内有王家务减河上自香河入境下达甯河七里海武清河境内有筐儿港减河下入天津塌河淀该两河皆分减北运河盛涨宝坻一河年久失修节节阻塞堤亦坍塌两岸数百村连年被水武清一河早为居民占种前于同治十三年另开新河复被民间盗决堤防填淤河道皆应择要修浚当派候补道周金章候补通判袁遂分往勘议兴办宝坻约需漕米二万三千余石银二千两武清约需漕米二千九百石银二百两一并以工代赈均自二月中旬起次第开工五月初旬陆续报竣计大清河下游从左各庄至台头二十八里零挖口宽十二丈至十四丈底宽五丈五尺至八丈七尺挖深一丈二尺河形渐去渐低挖深亦渐去渐减至台头淀边挖深八九尺其挖出之土送至十丈以外分别培堤拦水又因左各庄以上任庄河流逼束酌展河身二百丈又因北面中停河淤浅就便挑挖七百八十余丈并裁去淤滩一百九十余丈堵筑决口七处此大清河下游工程里数丈尺办法也滹沱减河自献县之朱家口起至子牙河长三十三里零挖口宽十一丈至十五丈底宽五丈至十二丈高处挖深一丈九尺最洼处挖深七尺于两旁五六七丈之外出土堆筑南北新堤底宽五六丈顶宽二丈二三尺高一丈三四尺又于南堤修砌涵洞五道以泄堤里沥水其当洼心之处空留三百余丈另挑引河以收南洼漫流归河李谢留野厂三共建木桥三道并将旧有臧家桥修建完整以便行旅其附近子牙河古羊河堤决口一并堵筑此滹沱减河工程里数丈尺办法也宝坻北运减河自大白庄起至口表口嘴长三十一里零挖口宽十三四丈底宽五六七丈因地势低洼下游七里海高仰恐致倒漾祗能挖深二三尺至五六尺两面出土各于二十丈外筑成长堤底宽五丈顶宽一丈六尺高七尺中段旧有遥堤不能束水亦移近改筑又减河之东有袖针河堤工自黄庄至杨冈庄两岸各长三十三里零亦已废坏遂于河中取土加培底宽三丈顶宽一丈一二尺高四尺至六尺裁去河边芦滩十余里并修杨冈以外窝头河东五百余丈武清北运减河自王老庄至杨家河长十七里零挖口宽三丈至七丈底宽三丈至五丈因经费支绌先加深一尺至四尺即以挖出之土加培南堤另修沈庄等处南堤一千一百余丈六小庄等处北堤一千六百余丈于吴辛庄大康庄各建木桥一座此宝坻武清北运减河工程里数丈尺办法也臣于工竣后亲往大清河下游并委清河道叶伯英候补道万国顺候补知府吴中彦分往滹沱减河北运减河逐一验收丈尺均过原估毫无草率偷减用费亦均核实应俟截数仍归赈案汇开清单奏报北运减河有此槽道堤工汛涨水至可资约拦分减尚有应行加深及上下游疏浚工程来年续筹办理大清河下游自开坝后溜势甚为迅疾上游河水骤落尺余新开河道刷深自左各庄至台头皆水深一丈以外有遄流直下之势现又将新河两滩及台头淀边芦苇分别刈除以免阻碍河流其入淀淤浅之处人力难施再饬西洋机器船逐渐接挖至滹沱新减河地形极顺深得吸川之势自开坝后大溜滔滔东去冲刷河滩不少已将原走古羊河之滹水全行夺入新减河其漫流南洼之滹水亦由引河泻入新减河并注子牙河刻下古羊河上游河底吸深尺余滹水骤落五尺古羊下游滹水底递已断流据文安县禀报该县洼水日落现在深者四尺余浅者仅七八寸可种稻者一百二十余村已成旱地者七十余村不能种者一百十余村等语若新减河再冲刷宽深伏秋盛涨必能夺古羊全溜则献县以下八州县从此积患可除文安洼有涸复之日献县以上州县亦获畅消之利殊于大局有裨除分饬筹议修守章程核定饬遵外至此次工程多于水中开挖且有老芦丛密不堪驻足之处在事人员胼胝经营力任艰苦克期长成其南省官绅不分畛域代集巨款远来挑办尤属异常奋勉殊堪嘉尚容臣遵照前奉　谕旨择尤酌请奖叙以昭激劝
　　奏陈永定河工村民交土流弊疏光绪十年　　　　　　　　　　　　　　
太常寺卿徐树铭
照得河兵积土以防险铺夫守铺以协防历查成案无异自近年饷项不充兵多缺额铺夫之给地亩者或水冲沙压或旱涝不收于是河员孙国培牵引协防大汛之条河道李朝仪试行村夫交土之令又以穷民无力令绅衿雇夫折钱于是汛员百总概于沿河出之以残虐变本加厉十有二年水旱频仍民情怨郁前因狼芦城等村民呼诉前来经臣于本年三月初四日以永定河村民穷困请将河工酌用民力章程停止　奏明在案连旬以来复据涿州良乡固安永清等处之丁各庄等四十五村梨村等十九村孝城等二十六村王居村等二十二村共一百一十六村庄三百数十人前后奔赴哭诉到庞呈称民苦万分难支交土之事一日不除村民一日不安吁求办理等因臣当经将该村民等加意拊循饬令回籍仍饬庞各司巡检酌留耆老数人听候传讯臣查前任河道李朝仪原议每里一铺每铺五人上堤交土五日更换九十日之后准其下堤是农忙之际每铺九十人全河四百三十里役使耕农至三万八千余名之多宜其嚣然不靖控案累累既而改令方春二月上堤交土村民均派充当每铺五人逐日更替于是全河需用之村民约一十八万数千人老幼废疾肩挑户贩无一获免而良乡之长新店永清之信安镇等处十一村霸州之策城等处三村东安之褚河港均禀明奉文折银折铺律交道库于今数年矣督臣李鸿章于同治九年十二月奏明倘有包折等弊该道查办严参载在永定河志今良乡等处折价如此显与奏明章程不符河员及地方官既已奉行不力无怪河兵之极意横暴虐使无辜至于此极　国朝爱育斯民无微不至而河员创行苛政地方官依违附和不加审量视为定例毒害民生有伤政体臣每一念及不胜悲愤急宜改弦易辙以苏民困而重要工查河身既高不能不去淤以泄水河槽日浅不能不加土以增堤就沿河设夫一千六百五十人计之不过需土七万四千余方而已若照岁挑中洪例价计之不过需银七百余两办理诚恐不敷酌中定价以民价每方银七分计之不过五千一百余两而已永定河岁领修防经费九万四千余两已于同治十二年议复原额确有指款毫无折扣不得谓之经费不敷且所谓修防者即谓去河中之积土因以为防险之资也有此巨款自当实用实销而必虐取之斯民以遂其贪酷之计亦何忍而为此李朝仪试行之始谓可薄收小效不知流弊如此之甚是宜急为禁革者也顾欲正其失必先塞其源果能实饷实兵毋令缺乏实工实土毋令假藉则额兵应挑之土既已有余光绪三年三月河道李朝仪详请于额领工需之外再拨银四千两多为购觅成土堆储要工以资抵御经督臣李鸿章批准岁加银四千两在厘金项下拨给又河淤地亩五百九十余顷每亩征银三分岁征银一千八百余两及芦课等项解储道库听候拨用此皆河工自有之款也合之加拨厘金之数以之购土已无不足又向来河工领款减平六分亦有请免扣平成案今岁额九万数千计此扣平一款若荷　特旨免其扣平可得五千六百余两亦属河工应有之款拟将加拨厘金地租芦课扣平数款定为永远雇夫增土之费兼为以工代赈之谋即使时价倍增亦属有赢无绌要工益增完固民情咸泯怨咨而河道试行村民交土之令可以永远革除矣上年雨水为灾民力异常困瘁仰蒙　圣明洞鉴交土之弊臣前摺奏明仰恳　恩旨豁除而黎望　泽之殷惟恐下情之未能上达加以河员兵目狃于积习危言恐吓诡计督催方夏农时既妨力作饥疲之后弥形悚惕是以百数十里之外连州跨县不惜扶老幼怨控哀诉沓来纷至者百数十村庄之多揆其危苦之情大抵难安旦夕可否请　旨将上年沿河被水村庄交土之令先行停止明降　谕旨宣示　德意定亿万众危疑震撼之情靖河员等跋扈嚣张之气不胜至幸至购土所需取之河工自有之款似属简便易行如蒙　俞允应请　饬令直隶总督臣遵照施行毋庸另行筹画辗转需时反滋扰累　畿辅根本所基民心　国脉所系一夫不得其所犹　宵旰之忧万众日濒于危乃出苛虐之政虽总督事件繁多未能专心河务究其利病而事经百数十村庄控诉其为扰民害政可知苛吏悍兵亦当惩儆以免效尤而除毒害除将涿州等处村民指控折交铺钱之汛官余昌寿孙国培等五名外委史方之张天泰等七名把总李士元兵目王山等十三名及过付天增布铺同盛号汇咨直隶督臣李鸿章顺天府尹臣周家楣分别参办外事关员弁兵目扰害闾阎刻无停晷臣不敢壅于上　闻理合恭摺具奏
　　查勘献县河务并拟办工程疏光绪十年　　　　　　　　　　　　　　　　　　　
徐树铭
窃臣前因献县城西四十八村自开新河堵塞古洋各村被水疏消保于本月初六日奉　上谕河务关系民生亟应相度利害以弭水患即着徐树铭驰往该县详细查勘应如何妥筹保之处奏明办理等因钦此由臣衙门钦遵知照到厂当将起程日期并随带厂员具奏初十日奉　旨知道了钦此臣即于十三日自庞各庄起行于十八日行抵献县西之臧家桥行舍旋赴献县城西所开之新河及古洋河之水自西南深州安平肃甯县境至献县宋家口出河间县之八里桥折而北行向由任邱之五官淀雄县之蒲淀出赵北口以东之柴火淀长二百余里自干隆二十八年开浚以后及今百有七年逐渐淤塞咸丰年间自城县之楼上村决口河流迁徙八十余次旁于深州饶阳泛溢于邱雄县分注于大城文安旁溢于霸州保定而为民害今则一津流通北岸之民狃于因前堵塞古洋河之小效不顾南岸之受害而功程既多其下又迫于千里长堤大清河之盛涨亦必难以宣泄莫如就河间县八里桥折而北行之处引而北行顺水筑堤由官庄洼出念祖桥出臧家桥凡以入子牙河之下游总计不过百十里水分则挟之使出而不为侮势顺则导之使入而不为拒现复故道深浚之使有容以缓其势阻遏横流坚束之使循轨以澹其灾九州县咸资保而下游治矣其在献县城西四十八村上年被新河倒灌者于村北筑堤顺至西岸加高培厚补完缺口一律坚整其村西古洋旧河受滹沱泛滥之水迁徙无定者统流为一河引使归槽兼杜两水泛溢之患又于村南受武强饶阳坚涝沥淋之害者就元昌楼以南开挖引河分泄其水入古洋滏河而于村之东北隅万家寨双村地方各建一闸以资宣泄兼防倒灌之害而上游四十八村亦治又以子牙河受南北泊滏弱之水兼受衡水武邑交河等县之众流溜急涨满拟开浚旧有之支河自完固口以上至于静海择要修浚以分泄子牙之水而子牙河顶托之害亦治至四十八村上年倒塌房屋查计一万五千余间现存八千四百二十三户共四万一千二百十八口按章计口给资修葺计应一万五千余间议开支河如有民地应准给价仍照例疏请豁免钱粮所在丛塚应饬设法避让不得压令迁徙其零星塚墓有自愿迁移者官为资助上年献县城西灾民有被伤者应饬各亲属一律掩埋由地方官散给银两其南北两岸绅民饬令永远各具甘结嗣后不得再滋事端所有枪谕令实数呈缴入官嗣后如有藏匿照例惩治原防新河船概行裁撤不准留泊新河拟移驻文武派官分扎朱家口南北两岸原堵古洋河之横坝应俟河身开通后再行改筑石坝分三成之流水入子牙不得预行开通使下游开工有所窒碍应用石料一面采办以便及时修理署天津道刘树堂委办下游河工候补道金福曾署河间府知府卢应楷咸至差次臣与该道府等体察情形详加商搉意见相同应否　饬下直隶督臣李鸿章顺天府尹臣毕道远周家楣核实估计赶紧筹款办理以资保之处恭候　圣裁
　　遵查献县河工实在情形疏光绪十年　　　　　　　　　　　　　　　　
直隶总督李鸿章
窃臣钦奉光绪十年九月二十九日　上谕都察院奏直隶生员杨廷昕等呈诉毁坝改河关系民生利害请饬覆勘一摺等因钦此并准都察院工部咨送杨廷昕等原呈图说暨府尹臣咨请确查主政会办前来臣查献县河工自徐树铭具奏后迭据献县北岸及河间肃甯任邱雄县霸州保定文安大城等九州县绅民赴臣及府尹臣并各该道府州县衙门纷纷呈诉大致谓原开献县新河有益现拟开坝放水有害业饬天津道等勘议在案钦奉前因臣复遴派天津道季邦桢署清河道刘树堂津海关道周馥候补道吴廷斌前往督同官绅逐细查勘测量体察地势民情据实具覆兹据季邦桢等禀称查杨廷昕等原呈谓徐树铭拟于献县朱家口建石坝分滹沱河之水过八里桥官庄洼出念祖桥入子牙河地势不妥且谓八里桥低于朱家口一丈有余官庄洼底与子牙河底相平地低则难于地中挑河必在地上筑堤一遇盛涨水势建瓴直下必至崩溃南岸溃则河献肃三百余村尽付波臣北岸溃则献县以下九州县尽成泽国等语是八里桥官庄洼两处地势高低为此案减水一大关键该道等带领熟悉工程委员由朱家口下至八里桥东五十二里七分俱从古洋河身测量实上高于下一丈二尺二寸八里桥平地至官庄洼四十一里实上高于下一丈二尺官庄洼至念祖桥十五里计洼地高于子牙河底一丈九尺三寸此一百八里之间总计上高于下四丈三尺有奇势若高屋建瓴是以一闻开坝放水民情惊惧递呈之杨廷昕等数十人均至该道行次并另有绅民曹靖邦等六百六人哀恳免其开坝又递呈一百二十二纸其河间府县及该州县亦各往见或具禀投递该道等详加询问佥谓滹沱本入子牙河自同治七年由城北徙傍入古洋河该九州县常遭昏垫幸于光绪七年经前清河道史克宽在朱家口筑坝挽复子牙故道民庆更生今若开坝放水挑一百八里之减河增二百余里之新堤无论官守民守俱属不易且减河之南有河献肃三百余村夹裹在内总使不决而东迫于子牙河堤西迫于减河堤南北两堤又复相交沥水亦无从宣泄即或酌建闸座涵洞一遇盛涨水面高于平地断难启放若漫决则水势更大民命莫保所谓南岸溃则三百余村尽付波臣也减河之北则为古洋河旧道地本洼下水所必争堤防偶一不支则北岸一带复成巨浸前功尽弃滹沱猛悍异常人力几何安能必其三分北而七分南所谓北岸溃则九州县尽成泽国也又有八里桥至念祖桥开河之地旁绕四十六村坟墓一千七百五十余冢平原沃野小民恒产所置其谁愿失业古洋河本元时漳水所决迄今五六百年两岸庄圃联接耕种已久小渠断港盛夏偶为野潦所入东汇于五官淀而止绝无去路非经流之大河也若恢复深通滹水浩瀚立泻古洋河两岸必仍遭漫溢又大洼内之水至今尚未尽消而人人所共见者总求保全大局无所偏倚等语该道等见各绅民逐日环绕哀恳实属利害切身
查近年曾　请在献县挽滹水入子牙者略与徐树铭官庄洼之议相仿皆因占用膏壤太多未敢兴办史克宽所开之河由朱家口至臧家桥祗三十三里非徒以工短费省亦因惜民地故也至建石坝减水三分之议曾经上游绅民请准拟办嗣因下游九州县民情不顺遂即停止是徐树铭开坝减水一节皆当日拟议难行因有所未便而复罢者参稽往牍博访舆论测量高下于地势民情实有窒碍并见杨廷昕等藉词阻挠该道等复至献县臧家桥以上原开新河两岸周历勘问新河系由西而东上年滹水异常盛涨不能容纳分绕四十八村坍塌房屋不少并有损伤人口灾余情景尚觉凄凉在目据绅民马荫丰等面恳开坝减水圈筑护堤开挖引河三事当谕以开坝减水有碍下游大局该绅民旋亦无词至圈堤绕护四十八村长九十余里西南面紧接滹水来路防守不易古洋河北堤亦殊吃重似非万全之策饶阳之民并以阻扼水路为虑而献民因徐树铭先有筑堤之奏求之益力遂将金道福曾展开新河南堤放开下游水路之议晓谕绅民连日督同官绅妥为商酌始据饶民王之瑄等具呈请听献民筑堤惟堤身不可过高漫决之后水路难出其患不可胜言祗宜能御凌汛伏秋可保虽无大利亦无大害史克宽当时薄新河南堤而复留缺口者正为四十八村泄水计也其金福曾原议展宽新河南堤之工即在圈堤工内应远距新河北堤一二百丈以外并拟将原开新河尾略向北展另筑北堤约长六里上起万家寨下接臧家桥二里之河湾庶尾闾益宽而且顺至引河系原开新河以上大洼由献县上通饶阳之道即滹水来源史克宽办已及半因无费停罢现饶民合词恳请接挖以竟前功亦即徐树铭原奏沅村西泛滥之水疏为一河之议如遇水小可使引溜归槽应仍照史克宽禀定原案挑至小堤村为止一律挑宽十丈至四十八村呈缴枪炮给领坍塌房价埋葬银两俱经河间府督同印委办结其补给新河展宽地价豁免钱粮各节现仍饬查分别办理刻下新河水面低于两岸数尺坚冰一片四十八村地亩俱已涸复种麦民情安谧绘图贴说禀覆前来臣查滹水本入子牙河自同治七年北徙漫归古洋河该河并无出路沿河州县迭被沉灾民困已极臣与官绅几经筹画始于光绪七年奏开献县新河挽复子牙故道其上游四十八村本系滹水来路仍有漫淹之患然与下游九州县相较其利多害少实不可同日而语徐树铭悯念四十八村水患因拟开朱家口北坝减水至念祖桥与直省官民初议略同惟前经屡次相度皆因不便而止今饬派该道等督同地方官绅详细查勘实于地势民情多所窒碍徐树铭续奏亦谓下游之民既称北坝足资保障应从民之欲此工自应毋庸置议惟上游四十八村仍当设法补救迭经臣奏明饬办有案现议图筑护展挑引河二项连闸工约需银五万两上下应俟春融冰泮由臣派员覆加查勘妥细勘议有无通变之处分别筹款酌核办理总期有裨民生无碍大局所有确查实在情形除绘具图说咨送军机处备查外理合会同兼管顺天府府尹臣毕道远顺天府府尹臣周家楣恭摺合词据实覆陈
　　奏为筹款修办要工疏光绪十年　　　
直隶总督李鸿章
窃　畿东之水以蓟运河为大该河挟迁安遵化诸山泉之水至蓟州会为大川南经宝坻玉田丰润甯河出北塘口归海蓟宝之间又有洵河鲍邱河窝头河古渠河太河洼青淀洼汇入而玉田丰润及附近之三河香河等县有源无源之水亦节节来归于是势兼力猛每遇汛涨骇浪惊涛自宝坻四门城以下河面较宽溜亦较缓丰润丰台以下则宏深阔大顺轨安流惟上游蓟州宝坻玉田境内向借长堤保障今已多年失修堤既坍废河亦冲湾即洵河鲍邱窝头古渠等河亦多淤塌太河青淀两洼下口不通水至漫流邻邑并受其害上年被灾尤广臣与府尹臣周家楣咨函筹商必须将经流支河分别挑筑以通壅滞而固藩篱当派直隶候补道周金章驰往察看计应修筑蓟州境内蓟运河东堤自西河套起至娄庄止长二万一千五百余丈西堤自蔡家庄起至嘴头村止长一万四千八百余丈又应修筑自西北来会之洵河北堤自李新庄起至嘴头村止长一万四百余丈又应挑挖蓟洵两河身并裁湾取直共长二千四百余丈暨筑草坝两道堵塞旧日河湾又将会流之太河洼青淀洼下口修建两闸俾资宣泄宝坻境内应修筑洵河南堤自新集起至嘴头村即接蓟运河西堤过八门城下张头窝止长二万八千八百余丈其娄庄以下张头窝以上蓟运河东堤归玉田县另案办理又应修鲍邱河自谈家铺起至王卜庄止南北两堤长一万八千三百余丈窝头河自郭杨各庄起至八门城止南北堤长二万六百余丈古渠自宋家铺起至张庄止南北两堤并护城长三千三百余丈又挑挖蓟泃鲍邱窝头各河身一千八百余丈又修鲍邱河石桥五座窝头河石桥二座此修办蓟宝境内运河上游并附丽各支河之情形也北运两减河一自香河王家务坝口起名曰青龙湾河穿宝坻全境至甯河屠公桥趋七里海下达蓟运河出北塘口归海一自武清筐儿港坝口起至津东塌河淀分流入金镜河七里海亦达蓟运河出北塘口归海该两减河既受北运浩瀚之减水并收摄附近各境霪潦之水亦因河淤堤塌泛溢为灾而下游塌河淀七里海水道阻塞停滞不下尤为全河之病并派周金章与分发补用道金福曾详细察勘计应修筑王家务减河东西两堤自坝口起至屠公桥止长四万三千三百余丈又挑河四大段并屠公桥下挖淤一段共长三千五百余丈又应修筑筐儿港减河东堤自坝口至天津西堤头村止长一万一千七百余丈即于河中挖土培堤一举两得其西堤自坝口至天津韩盛庄或尚完善或有老堤包护无庸议修南盛庄以下应修筑八千七百余丈现在水未全消俟涸复另行兴办又于两减河之间自筐儿港河东岸韩盛庄起至王家务河西岸潘庄止就旧有之路筑成迭道五千六百余丈既便行人亦免上游武宝百数十村受塌河淀倒漾之害于迭道以上杜家庄潘庄各开河一道一长二千五百余丈一长五千六百余丈酌做涵洞使上游沥水分归两减河其迭道中间建设大小木桥三座平时分泄沥水盛涨堵闭以御外水又下游塌河淀通金镜河之处有魏家河原宽仅一二丈深尺许今挑宽六丈深三四尺计长一千余丈并建水桥一座又塌河淀至堤头村下连七里海旧河宽五六丈深二三尺今挑宽至十二丈深四尺至六尺计长三百余丈并修石桥一座七里海内本有罾口河东西引河并趋蓟运河由北塘归海今东引河几成平地余亦淤垫窄浅应挑东引河七千六百余丈西引河三千二百余丈罾口河五千余丈修建石桥三座木桥一座并将阻水芦苇芟除使塌淀七里海随受随泄两减河亦随涨随消此修办香河武清宝坻天津甯河境内北运两减河上下游之情形也统计挑浚大小各河十四道筑堤千数百里合土至二百数十万方又桥梁十六座坝闸各两座涵洞四座迭饬撙节估计共须公费银三十余万两其玉田修筑蓟运河东堤天津修筑筐儿港减河西堤均不在内直隶各库极绌赈捐无多灾区又广只能协拨银一万两其余由府尹臣周家楣请拨部库银五万两并于顺天赈需项下设法集凑拨用事竣汇入赈案据实分晰奏报臣查蓟运河及北运两减河关系蓟州宝坻香河武清天津甯河及附近州县民生利害甚巨皆有怡贤亲王经营陈自嘉庆道光以后久失修治民苦水患者垂数十年历任督臣以时艰帑绌修办未果臣前次仅将两减河择要挑修未能大举澹灾乏术负疚滋深今周家楣畛域无分力主此议筹集三十万巨款使数十年官民欲办未办之要工成于一旦从此　畿东州县水患可纾裨益顺直大局非浅具见公忠体　国继美贤王前于筹定办法后已责成周金章金福曾各分段落督率印委招集灾民分投实力兴作以工代赈其有应行变通随时核酌办理期臻妥善此工裨益　畿东大局非寻常一隅可比业饬该道等督同印委加紧赶办在事各员手足胼胝不无微劳拟俟事竣援照河工奖章择尤奏乞　恩施以示鼓励
皇朝经世文续编卷九十六
　工政九江苏水利上
　　致江苏中丞张兰渚师诚书易园集　　　　　　　　　　　　　　　　　　　　　
李林松
吴淞一江为江浙尾闾嘉庆二十三年虽经大浚而今已中埂浅淤漕艘不复可运浙水不能畅流者请言其略可乎此乡涂泥之土岸陡则坍卸较易故河底较面仅可三分之一底阔则岸陡易卸一也吴淞江旧设石闸以御浑潮之日垫今虽有闸而不下板则虽岁浚吴淞亦终无益二也左右之支流八九淤塞今不开浚一二大者俾资蓄泄则退潮直泻农田无灌溉之利三也松世居此土先达之所擘画父老之所传闻出入之所阅历亦云熟矣今拟三议伏求采择一曰议浚江黄渡野鸡墩等处凡为青浦嘉定上海接壤之地形如竹节门槛者法宜加倍挖深则土方之数宜议增其东入上海境者素系通流今无浅搁但捞挖浮沙而已则土方之数宜议减以减抵增约略相等则与所估土方之数无甚悬殊不致浪费　帑项上次工价稍浮然照河工例价则似太损或宜参酌用中干隆二十八年庄中丞大浚此江缘民捐民办　奏准免其报销合无仿照以期节费旧例业食佃力今行之不能无弊旧虑业主刻佃今患刁佃勒业一夫之起必索安家饭食棉衣絮被及盘缠铁搭箕担等件疾病死亡兴怨讟焉窃思以钱募夫如入市买物河工历年堵筑并无有业主起夫之例借　帑征还已用民财何以又多此一番赔累耶一曰议闸嘉庆二十三年浚江之后曾有议移建闸于曹家渡者不但新工浮岸不及旧工之坚密而闸宜在外不宜在内顾亭林先生已言之矣今勘得现存闸址已阅百年之久大半细致完固闲有罅裂泥潭无难修补较之别建省费为多惟昔年下板潮撼战战有声乡愚无识舟子浮言遂致板不复下不知水撼板战闸之常也即今东省会通河何尝不战并未闻致坏闸座此其明验今议修筑闸址俾一体坚固而下板之后浑潮得以障蔽吴淞可冀悠久深通所谓一劳永逸者此也旧额原有闸夫合无　奏请专责本县之主簿俾其移驻闸口司其启闭一曰议坝昔之重坝者专为浚江今则兼资修闸法宜于北门外二坝地方俗呼老坝者先筑大坝一座其内戽水干涸则闸底全露可以施工修补务俾一例完固唯涸河之境较长势不能保无积水宜于曹家渡地方别筑腰坝以便在坝西挑浚此江经两堂复坝既无渗漏之虞而将来工竣开坝即将老闸大坝之土石改筑鸡嘴二坝两岸犬牙相错藉挑海潮急溜之势而使之缓俾潮水不能撼闸则闸可永固又查得闸西南出支河有名寺者勘其故道可以南达周泾东通肇家肇家者城濠也计二共七里有奇若得并力开挑能面宽三丈深一丈则城市小船商旅之所往来可由城濠曲达吴淞已在今闸之里矣如此办理则行旅既便而闸亦可永不启不但免闸夫需索之弊亦免大浦风波之险民情踊跃夫何待言此议倡自康熙间乡先辈张主事宸其后曹给事一士亦上书当事条析其事语载嘉庆上海县志中惜其时未曾实见诸行事耳倘得俯采刍荛饬委监司大员实力举行前件不但三吴人士身家所系即小民农商之盈歉关税地丁之绌赢漕运之利钝皆系乎此一利一害倍蓰相悬矣
　　嘉宝水利论节录
张崇傃
苏松居江浙下流而嘉宝为之尾闾故沿海上南奉种棉诸邑无编夫独嘉定编夫每岁兴役以为常数百年来不敢告劳而贤有司及邑绅士从无出一言以争之者诚以所关至钜也积久弊滋驯致大坏今亦不敢繁称志乘博引前贤请以数十年来众所共见而于今日至切者言之为论六篇一曰修水利以防遏籴二曰疏支河以利旁通三曰通下流以消后惠四曰胪诸弊以请芟除五曰求厘定以垂永久六曰深沟浍以福东南四五专言嘉宝利弊其六兼言沿海事宜崇傃生长兹土忧深而言切不觉其词之芜也
一修水利以防遏籴今之请开浚者意在便舟楫通商旅耳而不知至急者资灌溉使多种稻禾不至全仰给于西邻为吾邑曲突徙薪之计也沿海岸高沙瘠民便于种棉民食全资于籴自干隆四十三年始禁籴然犹民间私禁也至五十年而官亦禁之矣是岁夏旱常镇歉收而苏松产米之县皆熟有司惧缺于正供不许出粜嘉宝上南奉告籴邻邑者昼伏夜行如逋逃然所过之处抛石浇水官绅士民惶惧谋诉大宪赖道宪严饬差拏始能流通而米价石五千矣五十二年又然幸海舶洋籼米大至不致缺食民惩前事颇思种稻而苦于无水今不乘此时广修水利使民多种禾麦种稻必先种麦木棉则利于不种麦谓之早花收数常倍于晚者猝遇水旱若邻境并歉无从得米则此百万之嗷嗷者将奈何哉且吴中米价常贵亦由沿海水利渐坏使然计沿海诸邑岁需籴二百万石苏松嘉三郡余粟仅足支东乡之食故吴中无隔岁之储霖雨稍淹价即骤长若分产棉之地多植稻禾则价自平而民亦有备无患矣况今木棉销路日狭有余布之忧乎往时制宪高公饬令沿海乡民依业食佃力之例自行将各处水道疏通限民半棉半稻尔时视为具文并未奉行迨更阅既多始叹贤卿相爱国忧民之心计深虑远非浅见所能识也○旱稻种子传自占城谷白者为粳黑者为糯土人间有种诸棉花沟中亩可收米数斗而棉不为损濒海诸邑地不产米抱布入市易钱以求升合往往无宿舂迩来一遇水旱邻邑辄禁籴一日不继万口嗷嗷可谓寒心尝旱稻种数斗分贻友人欲广其传于产棉诸邑使不全仰食于邻境逾时问之皆茫然不复记忆矣近见太仓张受先所撰州志亦曾议及此惜亦未行其说耳使行其说即沙瘠之十何患无余粮乎
二疏支河以利旁通夫筑塘以防海溢并以杜匪人之出入备至周也然尽塞支港入海之处则诸支流之入淞江黄浦存一以资宣泄者诚不可视为末务任其淤塞也吴淞狭小视宋时祗存百一自议设闸以障浊潮而水势湍急不可以时启闭于是闸为虚设而宣泄益迟势不能尽受西南六郡汇注之水全赖支河深广以分其势由练祁川沙吴港桥蒲汇塘等分流入江以达于海今川沙钉桩蒲汇塘自曾家桥以西五里练祁自新泾桥以东七八里水祗四五寸皆旋浚旋塞而吴淞刘河蒲汇塘黄浦两岸支港三十年前舟楫通行者一切堙废所恃者黄浦之流尚驶然黄浦但泄嘉兴松江南境之水其分泄太湖已非径直而上接三泖之处芦洲弥望近皆化为膏腴他日岂能复去有如霪雨连旬积潦千里乃欲以数丈闸口销苏杭六郡暴涨横流之水不待智者而知其不可也故海忠介云与六郡同其利害者在今日筑塘之后则一切支港之通塞并关六郡之民生国计然水潦时有而犹未情见势绌者千百年来诸先哲之所辛苦经营故道犹存耳今数十年间月异岁不同如此更数十年故道尽废民皆恣耕牧起庐舍其中后贤从何整顿哉海忠介公时吴江崑山之境吴淞江淤浅之处民皆耕占忠介欲浚去以通上流民扶老携幼眠卧其上以故不复疏通然不敢为无征之论也干隆四十九年宝山议塞吴港桥口五十一年五月霉雨霖溢青境之水浮没半月不退傃时待潮横沥渔人云潮不至数日矣缘吴港桥口塞嘉宝全境之水皆折而南从横沥入江江水骤长故也迨吴港桥堰毁而青浦之水即于是夜退矣盖嘉定土高近海先泄青浦低洼之水不能与之争也呜呼方议塞时识者祗以淞以北之境泄水不便为疑乌知阴受其害者乃在淞以南之诸邑哉吴港桥在吴淞江北青浦在吴淞江南塞吴港桥而淞以北受其累人所知也塞吴港桥而淞以南并受其累人所不知也
三通下流以销后患宝山潮信大时比旧高丈余行者没胫西门之下病涉有年论者以为杨家嘴新涨沙带所致此谬也海中涨沙潮来应缓何反骤长盖以里河悉淤惟泗塘十余里受之不得分流故骤长耳今不疏通诸港而糜万金以塞之宜旋筑而旋毁已邑志称宝山老鹳嘴坍入海三十里今幸石塘保护民赖以安然干隆四十六年六月十八日海飓大作转东南风后石塘以内平地倏涨淹没田庐人疑水从地起而不知然西水不泄使然故为鱼之惴殆未已也夫以山万壑之水聚于洼处而不得泄又加虐风淫雨历月积旬千里洪流久淹不退土疏则溃土黏则沈其理然也今以地势较之沿海诸邑岸高于江震崑青四五尺盖自筑塘以便漕运又贾似道围湖占江以来小民日植茭芦高圩堰以与水争地而沿海潮汐淤沙日可一钱厚每岁当增尺余若长此因循外之淤沙日积内之种占日增所恃者一黄浦而西磝以上芦洲弥望既占岂能复去后将有不忍言者相传湖州府治下皆鱼窟而吴江亦有没塔之谚谚云坍长安坝没吴江塔倘如康熙九年庚戌之夏六郡洪流横决三月吾恐土黏则沈当在环湖四郡之间土则溃必在沿海七邑之境嗟乎操得为之权而一转移间即后世阴受其福矣
四胪诸弊以请芟除嘉宝田万二千顷百亩为夫岁役万夫力非不足也积久弊生一曰呈头夫叔敖决水史起灌漳观其流泉何难之有乃必乡民具呈请浚于是丈量勘阅供亿官吏一切取足于呈头其费不支加以奔走接应万苦千辛若非商旅凑集之处力不能具呈者永无通理矣况或一二里或三四里势不能请拨编夫者乎一曰坝基开坝留基谓水冲决自深然近日河不加深反增坝基沙随潮入至潮落时坝基阻之沙愈易积今乡民挑泥壅麦深二三尺者一年辄满是其征已一曰包夫离家窵远惮于自行胥吏包揽百弊丛生挪东补西不可究诘一曰填河取浅填深草覆岸削凸壅凹谓之做河十日可毕者必延挨经月谓早竣无益或出力独深反累两旁必詈之谓之河浪宕此向来之弊也然呈县起夫工竣报宪事犹简而易集自三十年前射利者重定浚河章程蒙请刊行而水利之局为之一大变复有四弊一曰详请夫周知缓急邑令为谙劳力殚财呈头最苦岂有弊哉乃必申详各宪批准而行上宪政务益繁岂能尽知通塞或駮或准其权乃不在官而在吏于是请开工有费请开坝有费皆以百计民益视为畏途矣一曰批期堰河车水须审天时岂容遥定工程合式随即放遣可矣乃筑坝车水开工开坝皆须详请示期守候劳而弊窦滋矣一曰失时用民之力当在冬间岁晚务闲晴多雨少即有水冻所搁无几节交雨水雨乃时行二月初八日二十日二十八日皆风信必有大风雨应之士膏既动耕犁四出乃开工必迟至春间霖雨一宵停工重戽延挨既久乃以农忙详请开坝乡民受淹留之累包揽享偷减之利矣一曰拔夫记浚河章程一条云倘有余工修葺庙宇桥梁当时蒙入此语以为侵吞之地识者已议其非迨后民贪省便拔者益多三分去一时或半之夫庙宇桥梁何关紧要至动编夫且三十年来所葺何桥所修何庙后以桥梁难于掩饰不知何时又改于报销时请免余夫究竟所免何人嗟嗟竭地方之膏血犹小也若水利大坏至于妨国计害民生始作俑者谓之何哉然贤有司非久任不能知及知之又格于章程已定而不能更张大宪虽忧民之深绅士莫以告小民又不能自言其伤虽龚黄再生周况复来岂能周知一切耶 
　　刘河节省银两拨挑七浦等河疏　　　　　　　　　　　　　　　　　　　　　　
林则徐
窃照江苏号为泽国而财赋甲乎东南赋出于田田资于水故水利为农田之本不可失修如吴淞黄浦刘河乃三江之旧蹟白茆河又别为一大支近年以来或动项或捐挑均经奏奉　谕旨准办以次深通小民感戴　皇仁同歌乐利此外尚有太仓州境内七浦河道及太湖以下泖淀等处亦多湮塞亟宜择其要道挑挖疏通俾上下一气呵成清水畅流以刷潮淤而资灌溉查上年借项兴挑刘河案内有节省余银三万四千九百两经臣等于收工时　奏蒙　恩准留作接挑各处河道之用当即行司饬委前署太仓州现署苏州府知府周岱龄青浦县知县蔡维新等会督各该州县周历履勘次第举办旋据禀覆勘明青浦县境内淀山河一道现尚深通毋庸开浚外其太仓州境七浦河一道东为海口设有七浦闸一座淤塞已久量应浚工长五千六百二十八丈二尺内有浮桥镇市河六十丈虽向由该处居民自行开挑而自河淤以来民居大半迁移铺户亦多闭歇应一并给价承挑实需土方坝工银一万五千二百两零又元和县境内南塘宝带桥一座共五十三孔系太湖出水咽喉年久失修圈洞坍塌以致湮塞水道湖瀦宣泄不灵夏秋盛涨之时深虞泛溢于水利全局大有关系亟须修整据估工料银六千六百七十两零由司确核无浮详明动支刘河节省银两拨给兴办已据具报于本年三四月先后兴工如式挑修完竣经臣林则徐与藩司陈銮亲往察验并无草率偷减其余承接太湖之支港各河如吴江县境之瓜泾港王家汇姚家庄七里港前嘴大港新港及太仓州境之杨林朱泾两河嘉定县境之华亭泾黄姑塘蒲华塘并据该州县等勘明皆系上承下注要道近亦处处淤浅俱应一律兴挑以资宣泄除朱泾河华亭泾黄姑塘蒲华塘均由民捐民办外其杨林河一道并吴江县境瓜泾港等处请动刘河节省余银兴浚又泖湖一处跨连元和娄县青浦三县上承太湖及浙西诸水下同黄浦入海蓄泄并用旱涝兼资惟淤土甚多须将新涨之滩切除挑浚方免滋蔓祗因刘河案内节省银款分办各河已不敷用据青浦县蔡维新禀请情愿损办现已集夫兴工岁内谅可告竣又松江府属川沙厅并上海南汇二县共辖之白莲泾长滨吕家滨小腰泾等河均系跨连数处水利亦已劝捐兴办等情由苏州藩司陈銮汇详请　奏前来臣等伏查刘河节省银三万四千九百两既经奏准留为接挑各河之用自应核实办理惟存银祗有此数而河道淤塞之处悉数难终惟有择要量准动款其余可以筹捐者即归捐办可以略缓者即归缓办除七浦河宝带桥两处工程已拨给银二万一千六百九十五两零业经挑修完竣验收如式外现仅存银一万三千二百四两零以之挑竣太仓州杨林河及吴江县瓜泾港等处核其工费尚有不敷祗可就款量为分拨现经给发太仓杨林河银八千两吴江瓜泾港等河银五千二百四两零饬令乘此水涸集夫赶挑其有不敷悉由该州县捐廉凑办所有拨用银两统归刘河案内依限摊征还款其泖湖朱泾以及华亭泾黄姑塘蒲华塘白莲泾长滨吕家滨小腰泾等河或先已挑竣或现在攒挑皆由官民分别捐输不敢概动款项亦不许稍有草率偷减并不得假手胥役地保致滋弊窦总之地方必资人力而土功皆属农功水道多一分之疏通即田畴多一分之利赖臣等惟当随时率属讲求经理未雨绸缪以期仰副　圣主劭农勤民之至意
　　验收刘河挑工疏
林则徐
窃照太仓镇洋境内之刘河为古三江之一前因淤塞多年几成平陆旱涝无备田亩频至歉收实为目前必不可缓之工当经臣等会摺　奏蒙　恩旨俯准借项兴挑分年摊征还款凡在苏松太三属得沾水利之处无不顶感　皇仁踊跃趋事臣等转饬司道府县督率委员董事分段承挑勒限完竣并以工段绵长如其中有可格外节省之处亦宜随时斟酌据实禀办嗣据署太仓州知州周岱龄署镇洋县知县曾承显委员前上元县知县现署元和县知县黄冕等会禀原估各工土方丈尺均系核实无浮惟河势弯环之处若相机取直尚可加意撙节查老虎湾至红桥湾旧河向南围绕今由吴家坟港取直挑至小刘河口汇归原河计可省工一千八百余丈又陶家嘴钱家嘴旧有河形亦俱向南绕越若再取直开挑可省工五百余丈又原议于闸外白家厂建滚水石坝一道以御浑潮兹查石坝固足御潮但恐内河水大宣泄欠灵因于该坝添设涵洞五所俾潮大时将洞闭塞不使浑水漫入设遇内河水大即可全行开放宣泄入海操纵较有把握等情复经批饬妥办即据藩司先后报放银两于本年三月初八等日陆续开工幸天气暄晴人夫云集印委各员及董事人等皆能认真督率严催所有应挑土方于四月底即经挑竣臣陶澍出赴苏松阅伍之便会同臣林则徐暨藩司陈銮到工验收沿途香花载道钦感　皇恩欢忭异常验量所挑丈尺有赢无绌惟河身既已浚深则堤岸愈高转有崩卸之虑复令逐段挑砌以归一律又海口砌筑石坝添设涵洞凡石料桩木锭锔灰浆购运鸠工有需时日复饬赶紧料理旋据太镇二州县暨委员具报通工全行告竣又经臣林则徐临工覆验河身倍见深通堤岸一律平整闸座俱臻坚固涵洞最便蓄宣均无草率偷减情弊查刘河自吴家坟港口起至白家厂又盐铁老坝基起至吴家坟港又老虎湾至红桥湾及陶家嘴钱家嘴等处原估工长一万五百一十六丈面宽十丈余尺至八丈余尺不等底宽三丈平水面浚深九尺又南北两岸切滩并挑土山土埂以及估筑通工坝闸穵废民田给价等项共估银一十六万五千三百二十余两今将吴家坟陶家嘴钱家嘴等处取直开挑又省工二千四百余丈少挑土十五万六千余方计通工土方连修筑闸坝穵废民田给价等项共银十三万四百二十二两零较之原估格外节省银三万四千九百两零据苏州藩司陈銮请将前项节省余银留办上游淤浅处所详请具　奏前来臣等伏查刘河工程系屡经　奏明必应办理之工祗因工钜费繁有需筹措兹以浚清堵浊之法撙节估挑仰荷　圣恩借帑兴办而相机取直则于节省之中又有节省此次工竣之后适七月二十三四五等日苏松一带大雨倾盆太湖附近诸山陡发蛟水处处盛涨拍岸盈堤当即飞饬太仓镇洋二州县将该坝涵洞全行启放据禀滔滔东注两日之内消水二尺有余而秋汛大潮仍无倒灌是刘河之容纳与涵洞之宣泄实已着有成效惟思三江之水无不承太湖而来而自太湖递至三江其中泖淀等处均系经由要道淤塞多年前因三江尚未全疏无暇兼顾臣陶澍于顺勘刘河工程片内即经声明尚须再浚上游各淀兹刘河工程得以格外节省即上游水道亟须择要接挑又太仓州有七浦河一道在州境东北直达海口形势较刘河为小实则与为表里亦因年久淤塞佥恳一律疏通此等水利工程在江苏原不胜枚举然其最为扼要之处所系于利害者匪轻若不乘时兴修脉络仍多阻滞窃思前项节省余银本系原估应行动用之款今因逢湾取直极力省出即留作挑浚支河之用实属以公济公合无仰恳　圣恩准将节省余银于各处淤浅河道择要兴办所有刘河借款仍照原估十六万五千三百二十两之数归于太镇等十六州县分年摊征还款自足以资远利而惬舆情
　　验收苏松太等处水利疏　　　　　　　　　　　　　　　　　　　　　　　　　
林则徐
江苏漕赋出自水田水治则田资其利不治则田被其害仰荷　圣明洞鉴叠蒙　谕旨饬修近年以来水利农田颇收实效如十四年秋闲之发蛟十五年夏闲之亢旱幸赖吴淞刘河白茆等处挑浚宽深蓄泄得力故皆不致成灾此尤效之显着者是以官绅士庶倍知加意讲求臣于上年验收太仓之杨林河吴江之瓜泾港两处将刘河案内节省余银量为分拨仍令自行凑办外其余概由官民筹捐办理当经会同督臣陶澍奏蒙　谕旨允行在案自上年至今各属续挑河道除零星港不计外其在苏州府属则吴江县之瓜泾港王家汇姚家庄七里港前嘴大港新港各河统共工长一千五百六十七丈常熟昭文二县之福山塘河下通海口工长四千九百八十八丈零其附近之竺塘泾景市桥河共长三千四百丈并添建拦潮石闸一座又吴县之张家塘香山港王家桥河统共工长二千二百三十六丈其在松江府属则上海县之蒲汇塘肇家两河共长八千五百七十五丈又李从泾新泾薛家三河共长四千八百六十一丈各河挑竣之后于接连黄浦之龙华日赤二港各留大坝一座以截浑潮又修复南门外石闸以时启闭并将该县城河一体疏通又川沙厅之白莲泾长吕家小腰四河与上海南汇并界共长六千五百二十四丈零又华亭县之亭林镇鹤颈汇大小运港共长三千余丈又娄县之古浦塘官绍塘等河共长三千六百六十六丈又金山县先挑洙泾镇互迎港周家埭邵家塘等河共长十五里续挑腰泾河千巷镇陆巷港归泾河老鸭泾朱泥泾各河共长四十五里又青浦县泖湖切滩与元和娄县并界共长二千九百六十五丈零其在太仓州属则太镇两境之杨林河工长四千九百四十七丈又州境之钱泾瑶塘又镇洋县境之朱泾南北漕石婆萧塘西南十八港六塘大凌门等河统共工长二万四百九丈零又嘉定县先挑之华亭泾蒲华塘黄姑塘共长六千七百四十九丈续挑之南北双塘吉泾心泾川路泾横塘练祈塘等河连内外城濠共长九千四百六十九丈以上各工界连十五厅州县合计挑竣土方共一百六十六万七千四百余方兹已陆续据报挑竣臣于验收海塘工程之便凡可以经由处所俱经亲历该河量验口底宽深并将现存水势逐竿测量按段标记其未能经由之处递委司府分往验收均据禀覆宽深如式其中尤以上海之蒲汇塘等五河常昭之福山塘河川沙之白莲泾等四河太镇之杨林各河挑穵倍见深通水势极形畅顺臣舟舆所历亲见地禾棉皆已长发弥望青葱耰耡襏襫之民皞皞熙熙共冀岁登大有较前此数年景象迥乎不侔胥由　圣泽之渊涵下普斯民之乐利臣职司疆土感凛弥深除借款之瓜泾港杨林河应饬按例造册报销外其余捐办之工自应遵照历奉　谕旨免其造报至杨林河工长几及五千丈估至十七万余方前经酌借银八千两不敷尚多概系劝捐凑办应与瓜泾港不敷之项均准其核实开明此外各工多由地方官首先捐廉为之倡导绅庶人等或量力捐输或业食佃力均赖众擎易举遹观厥成所有大小各捐户已分饬查取确数由司核明按照定例分别详请　奏咨至倡捐劝导暨在工出力之印委各员固系分所应尽惟工段长而经费钜其中设法筹办若非殚心竭力累月经营亦恐未易集事如蒙　皇上天恩念其着有微劳　准予奖励臣当与督臣陶澍择其尤为出力者另行会摺奏恳　恩施
　　盐城丰县两处借项修筑河堤疏　　　　　　　　　　　　　　　　　　　　　　
林则徐
窃照淮安府属盐城县境内皮大河一道即皮岔河上承高邮宝应兴化泰州诸河荡之水下注天闸归新洋港入海为淮扬两属自西至东泄水归海要道因年久失浚河身淤高闲成平陆遇水则不能畅泄逢旱则灌溉无资又徐州府属丰县顺堤河一道上接山东单县交界起至沛县交界止向系宣泄条河两岸上下数百里民田之水归入昭阳湖济运又该河迤北有太行堤一道系保障顺堤河要工因嘉庆年间丰汛六堡黄水漫溢河身闲段淤垫堤上渐形卑矮并多冲成缺口不能拦御每逢夏秋大雨时行河水涨发由太行堤各缺口横流北注漫淹堤北远近民田以致连遭灾歉历年以来节据各该县士民纷纷呈请借项挑筑屡经批饬从缓近来河淤堤缺较前更甚经藩司先后委员分诣该处逐一履勘复由道府覆勘委系必不可缓之工查盐城县皮大河计长七千八十六丈按段之高下一律配平河底共估挑土二十五万一千三百三十六方四分一厘每方连戽水工实需银一钱九分并工头工尾及两旁港分别酌估桩坝土坝查照海防厅漕规例价统共确估银四万八千三百九十三两一钱三分八厘一毫丰县顺堤河挑土六万零三百一十一方干淤不一每方价银三钱及二钱七分二厘一钱六分不等合银一万二千二百六十八两八钱八分又太行堤一道估土十万二千二百七十方九分八厘每分价银一钱二分五厘合银一万二千七百八十三两八钱七分二厘五毫二共确估银二万五千五十二两七钱五分二厘五毫造册具结详由府道递减无浮该两县均系屡歉之区民力实在拮据不能自行捐办循照成案借项挑筑分年摊征还款由江甯布政使杨簧详请具奏前来臣等伏查道光七年闲御史钱仪吉条奏河湖漕运情形案内钦奉　谕旨饬委妥员将兴化盐城等州县湖荡详细履勘应如何兴筑疏导及早兴办总期一律深通方有裨益等因钦此当经前督臣蒋口口钦遵行司委勘即据府县印委各员以盐城县皮大河淤垫勘估应挑维时或因春水方生或因坝水下注是以延未兴办其丰县顺堤河大行堤工程亦于道光九年经前督臣等汇同徐属河堤等工酌议动支闸河经费银两次第请办奏奉　谕旨允准嗣因闸河经费一款不敷动拨是以暂缓今据先后勘明实系河淤堤缺频年被灾挑筑各工刻不可缓经督臣陶澍批准办理尚未具　奏现在水势已落自应乘时赶紧挑办以资蓄泄而田庐所有盐城县土方夫工银四万八千三百九十三两一钱三分八厘一毫丰县土方夫工银二万五千五十二两七钱五分二厘五毫均已核实无浮合无仰恳　圣恩俯准于司库芦课杂税漕价等款银内照数借给责令各该县分别督董乘此农功事毕赶紧集夫挑筑工竣委员核实验收实于水利民生均有裨益至所借银两请从道光十七年起盐城分作五年丰县分作六年各于受益民田摊征还款除饬取摊征估计各册另行详　题外谨会同江南河道总督臣麟庆合词恭摺具奏
　　上河督请复淮水故道书　　　　　　　　　　　　　　　　　　　　　　　　　
裴荫森
窃职等分隶淮扬海各属亲见连年淮水为灾而去年清水潭漫衍下流十数州县俱成泽国顷岁以来河流渐北而江淮水患不衰则其过在淮而不在河也淮路久为河夺不能自达于海因而泛滥为灾日增无已伏思川渎必有尾闾始无壅遏之患今杨庄东之废黄河至云梯关以下入海即禹时故道也禹贡导淮自桐柏东会于泗沂东入于海虞夏以来未之或变自宋明黄河南徙淮水尾闾遂为黄夺日久沙垫海口益高清口益塞淮不能入海壅于洪湖始为患于淮扬泗不能入海壅于中河始为患于徐海溃决之害或三四年或八九年或十数年小则漂庐舍没田畴大则灌城邑杀民人其惨视兵劫为甚不独流离沈溺兵被其灾即赈贷堤防蠲租减税亦大为国家之累在当日河与淮合浚实治难今则河水日北河淮之间每成陆地颇易施工宜及此时浚凿故道导淮入海庶沿淮州县永无昏垫之灾伏乞宪台据情入告借发帑金四十万两遣官浚修工竣后按亩分摊代征归款或谓当此军兴财匮之时安得闲款供此不急之需不知朝廷养兵击贼为民也浚河导水亦所以为民也苏轼曰国之有民犹鱼之有水树之有根民心一日不去则国势一日不倾军兴至今百姓不惜舍身命输钱币以助将帅杀贼者正以数百年来　列圣相承无日不以保民为念偏灾未告赈贷先施尺水方濡堤防已设厚德深恩沁敷甚久故能快然收效于一时也今民遘洪灾疾呼哀吁而官长不为之计则草野之心必有愀然以悲者他日有事何以责其急公仰惟大君子为国培元为民扞患必不惮此经营故敢合词呈请并具图说以闻
　　黄河北徙应复淮水故道有利无害论　　　　　　　　　　　　　　　　　　　　
丁显
成子河东拟间段跌塘也欲使淮泗两水尽从故道入海必先审明去路大筹宣泄之方而自成子河以迄海口约四百余里遽欲大加开辟不独工程难就且亦经费不敷拟浚废黄河时仿沟工沟之法其法每十里挖一跌塘每十里之中河头浚宽十二丈以次递减河尾以六丈为准底俱半之深以过水四五尺为度于此即挖一跌塘每跌塘长约十丈宽约七十丈深约二丈三丈不等盖河槽板沙非有激浪势难冲刷一往奔腾不十余里其势即缓能十里挖一跌塘则水势将缓之时复由跌塘东入河槽自宽而仄其浪必激激则挟沙而行冲刷甚易不三四年废黄河可刷宽七十丈深二丈三丈以外河工所谓逆跌法也惟海口跌塘河身尤须宽深以人力补天工施功无多而收效甚捷近日黄河之中水塘极多开河之时或逢湾取直或以水塘为跌塘或不及十里或稍过十里则又在督斯役者随时相机而行耳
一洪湖引河拟因势开浚也洪湖南趋已久不设法开辟未易挽而之东查束清坝外旧有引河五道今大半湮塞惟张福口引河尚有涓涓细流天然引河尚有河形拟因势开辟其天然引河由七堡口入涸黄河其张福口引河由顺清河杨庄入涸黄河两引河俱仿黄河跌塘之法每五里挖一跌塘每跌塘长约十丈宽约二十四丈深约一丈六七八尺为准其引河河槽一例开宽八丈底半之深以过水四五尺为度节节跌塘则冲刷甚速不二三年两引河俱可刷宽二十余丈深一丈六七尺矣此外再由成子河犀开黄堤以为第一道引河庶洪湖之水分道入黄全淮俱奔腾东注自不致肆虐于南以高宝湖为壑而桃宿睢甯亦弭漫溢之患此条除张福口加挑外拟即将成子河黄堤犀开以为第一道引河其天然引河俟冬季再议筹办
一山旴石工拟大加修补也高堰湖滩已经淤高其石工不难修补且浚张福口引河即以河心之土全运东滩夯硪坚实可为湖滨越堤自足以资障御惟山旴石工坍卸大半亟宜设法修补并将坦坡一律培筑坚厚河兵向例挖堤打堤新者未必坚固而旧者已即倾危其弊必须严禁拟宽给夫价责令离堤十五丈取土以弭后患 
一成子河西拟堵筑盖堤也兰仪以东之水俱由于工归海不将此处堵塞则盛涨之时上游之水仍然直灌似此处未便任其敞口拟相度地势堵筑盖堤庶西来之水藉以障御
一头坝之地拟略加收束也里河由来源头坝之地分水济运旧有坝制九道层层收束是以盛涨之时不忧漫决今诸坝俱废头坝之地口宽数十丈若不设法收束伏秋盛汛天闸外不免危险拟于其地设立草坝数座每座照准旧制旦盖坝尤须接长庶清淮可资保障
一遥堤险工拟帮做柴埽也自黄河北徙以来两岸堤工日渐坍卸安阜两邑境临黄之堤各处埽工皆为贫民挖取尽成空穴其堤上水痕浪窝随在皆是近年中河水由御黄坝入旧黄河骇浪惊涛堤工岌岌可危缘条黄两堤每年耕种一番则每年坍卸一次兼因各处圩寨皆犀堤以切深濠又因堤沟积水每有挖堤以放水者所以各处堤工毫无足恃淮水复故拟先将黄堤修筑完固设有堤势窄狭之处即以河心之土培筑坚厚安阜庶资保障
一河渠出土拟寓浚于筑也两滩出土堆积太近势必易于塌卸三河既堵引河全开则全湖之水并由废黄河入海出土不远其未遽刷宽之时一经盛涨水势高浚起泥沙浮沉水底势必致大溜直逼遥堤山安海阜附近黄堤居民又不免危险拟藉河心之土分积两滩离河渠各在六十丈外高准八尺层层夯硪以为水势出槽缕堤接连河心扯算口面约宽一百三十余丈秋冬水涸溜自归槽即非常异涨大溜出槽缕堤口面一百余丈自足浮送入海外有大堤以为屏藩中有缕堤以为管钥即水势奔腾大溜俱在缕堤之中并不侵逼遥堤附黄居民断无意外之变
一淮渠浚宽拟堵塞三河也废黄河多系浮沙必须清流激湍方能愈刷愈深愈刷愈宽今引河虽分道开辟若不堵塞三河水势不能高即不能以清刷沙势必致日久河身又淤拟徐将三河用土埽封塞障水北行庶引淮入黄可以奔腾冲刷不三四年废黄河自能渐次宽深此条俟淮水滔滔东注并黄堤柴埽盱堰石工一律完好然后再议堵筑
一山盱以南拟酌留口门也淮水来源本旺又合七十一道山溪之水近因三河常泄皖省恃以为安今虽分道开浚引河一时未遽刷宽经临盛涨宣泄不及又未免浸凤泗危堰盱而启放闸坝又复延时日有所限制拟于旧坝未报废者相度地势酌留长远滚水口门三十丈毋须封土水一丈则蓄于湖水一丈以外则由坝滚入高宝湖源经六闸沿江分泄北有数道引河南有滚水口门则宣泄必易淮水自不壅遏颍凤一带永弭漫溢盱堰亦不危险此因引河废黄一时未遽刷宽虑皖省被淹而设俟数年全湖东注此口门即行永闭
  </div>
  <div class="pagination">
   <a href="皇朝经世文续编-清-葛士浚_page79.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page75.html">
    75
   </a>
   <a href="皇朝经世文续编-清-葛士浚_page76.html">
    76
   </a>
   <a href="皇朝经世文续编-清-葛士浚_page77.html">
    77
   </a>
   <a href="皇朝经世文续编-清-葛士浚_page78.html">
    78
   </a>
   <a href="皇朝经世文续编-清-葛士浚_page79.html">
    79
   </a>
   <span class="current-page">
    80
   </span>
   <a href="皇朝经世文续编-清-葛士浚_page81.html">
    81
   </a>
   <a href="皇朝经世文续编-清-葛士浚_page82.html">
    82
   </a>
   <a href="皇朝经世文续编-清-葛士浚_page83.html">
    83
   </a>
   <a href="皇朝经世文续编-清-葛士浚_page84.html">
    84
   </a>
   <a href="皇朝经世文续编-清-葛士浚_page85.html">
    85
   </a>
   <span>
    ...
   </span>
   <a href="皇朝经世文续编-清-葛士浚_page81.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
