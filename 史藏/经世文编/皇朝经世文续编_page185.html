<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 185 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 185 页/共 192 页
  </h1>
  <div class="content">
   窃惟运河之设。上供天庾。下利行商。数省沿河州县穷民。赖此食力以活者。不知其几千万。于地势为流通血脉。利用富强。意美法良。无过于是。自楚粤江皖。被发匪窜扰。漕运偶停。失业者众。大河南北。兵燹踵至。健黠游民。凶岁多暴。不裹于发。即胁于捻。胜则蚁屯。败则豕突。岂皆怙乱。半苦无归。无归则患在无家。无家实病在无业。现在军威方振。而捻势转横。非乘隙求伸。乃负嵎图抗。于此而必伸尽杀之条。益以坚怙终之志。允宜兼施剿抚。并用恩威。顾剿则终拒。而抚亦见疑。即使受抚方来。而不闻得业于衣食。则其附不固。即其变易生。未免效迟患速。况念兹蠢类。无非宇下黔愚。则防抚之余。首在预谋民业。某等自天津南下。由沧州故城夏津武城以至临清。本系借为运之地。河流畅旺。无所用治。临关以南。始行闸河济运。以黄河身高淤二百余里。堤坍岸窄。挑浚为劳。迨至张秋。正抵黄河北岸。大溜截断运堤。南北五六十里闲。穿运者十余道。当溜则汪洋一片。堤岸被冲。避溜则孤立中泓。河身被淤。沈家口以南。戴家庙以北。旧堤东岸。隐约可循。本年试运南漕。新设水站。行舟始有定程。不至漂流东下。总之黄水冲运之地。运不受黄则黄益泛滥。黄水济运之地。黄能淤运则运亦旁流。弊皆在于正流浅阻。为今之计。急宜疏通正流。撩土培堤。以泄上游之怒。乘流去淤。以轻旁溢之灾。即不足以治黄河之冲突。而正流多一分通利。究于漫势减一分汪洋。亦属不无小补。即以治运言之。无论其与黄河水分合。总以正流可行为率。必至万难疏通之处。始由决口旁出径行。黄流亦须去其阻滞。使可畅行。祗以遭水被兵各州县。民力凋敝。官吏畏难。以致完善之区。民力亦无所用。必欲创兴盛举。莫若分防兵一半。轮替充工。需费少而用力多。为百姓倡。而即假募夫之名。为招徕裹匪之路。则工赈相因。反正免饥寒之苦。兵民交作。新降有弹压之资。且使受抚者无投降之名。而有充工之实。则其来尤便。似此办理。不必遽复粮船。先用民船试运。既可杜目前无业为匪之渐。亦以弭将来海运挟制之端。实于补偏救弊之中。寓正本清源之治。不惟淮扬舟楫。直达通仓。务使皖楚江浙。次第挽输。源源相继。商贾辐辏。再升平。盛业大名。岂不彪炳今古也哉。

　此同治四年上淮军统领书也。是年为江北漕粮试办河运之始。

　
卷一百十二　工政九运河下

　　会通河水道记
俞正燮

元时自安山西南开渠。引汶绝济。由寿张西。又北径今东昌。至临清入卫。为会通河。凡二百五十里。河渠志云。起须城安山西南而西北。至临清御河。凡建闸三十一。明洪武时。黄河决原武。会通淤。永乐九年。尚书宋礼用汶上县老人乡官名白英策。于东平戴村筑石坝五里。以遏汶水。使全注于汶上县西南之南旺湖。置分水口。四分南行。接泗及南清。六分北行。于元渠之西凿渠。由汶上之袁口至沙湾入元渠。达临清接。又浚深河身。则今会通河也。汶水。至南旺。势南趋。谨闭柳林闸。导之北行。或言汶水七归南三归北。以地势言也。朱国盛治河书云。南旺湖全角。北高南下。七归南者地势。三归北者闸功。湖在汶上县西三十里。宋与梁山泺合。周三百余里。明时环九十三里。环筑堤计一万五千六百余丈。山东通志漕河志同。则专指汶西湖身言之。泉河史云。南旺湖跨漕河东西。东湖则跨汶水南北。在汶南曰蜀山湖。在汶北曰马蹋湖。围百五十里。明嘉靖二十年。定立界石。周围植柳。以防侵地盗种。东自大晏桥三十里南至秦家旧闸。又四十六里西至孤柳树。又三十四里北至宏仁桥。又四十里东至大晏桥。合百五十里。通三湖言之。居济一得云。蜀山湖一名南旺东湖。周六十五里百二十步。为地千八百九十余顷。山东通志则云周六十里。运河备考云。马蹋湖围堤三千三百余丈。山东通志则云五千九百六十三丈。济宁直隶州志云堤周三十里。所载今昔异制。皆为水柜。湖有闸及斗门以泄水。州志云。南旺湖西南有芒生闸。泄水入牛头河是也。自南旺分水口。五里至北十里闸为下闸。其南十里柳林闸为上闸。自北十里闸二十七里至袁口闸。又西十八里至东平州安山闸。闸河西旧有湖。周六十五里。有闸四。堤口六。明永乐时创之为水柜。时黄河北流未绝。湖受河水以济会通。东平州西十里有安民亭遗址。水经注。济水西有安民亭。亭北对安民山。经言汶水从东北来注之。今湖中似蛇沟闸址。故济所道。或曰沟即汶水注之长直沟也。顺治七年。湖以黄河漫淤。雍正三年。内阁学士何国宗议复之。十一年。巡抚岳浚以水无来源。又测湖地卑于会通河地。非甚泛滥。不能放水入运。又沙底善漏水。请停。乾隆十四年。定仞垦升科。又自安山闸北三十里。至戴家庙闸。东岸有闸。泄涨及西岸坡水。坡即水经注波也。自戴家庙闸北四十五里。径寿张之沙湾。东阿之张秋。抵阳谷之荆门上闸。自坡水北至张秋西岸。有大清河上游之两派。统为北清河。其赵王河上为灉河贾鲁河。贾鲁河由仪封黄陵冈径祥符地。历曹县濮州郓城汶上寿张阳谷地。复至寿张沙湾之积水闸。入会通河。沙河上为清河瓠子河魏河。魏河由开州径濮州范县寿张东阿地。复由沙湾大坝折而北。入引河。由道人桥至引河口。入会通河。则东阿县地也。东岸有三空桥。及八里庙之滚水坝及五空桥。泄西岸两派水。东会东平戴村北之汶水。旁流为大清河。东北径东阿平阴肥城长清齐河历城济阳齐东青城惠民蒲台滨州地。至利津牡蛎口入海。

按古济渎。今定陶至历城之水。迁徙不远。其故道皆是。水经注引王莽时济流绝。但言荥泽一处。非谓济水都亡也。杜佑通典。横谓清水非济。言地理者酷信之。罗泌路史余论。乃谓历城之泉是济。千里所发。则泺口以上皆非济水。于钦齐乘。以地高下计之。证泺泉非济。其论通矣。济过会通至华不注迤东北。则禹贡锥指所谓贯漯水旧渠。其自济阳以下。又随宋时决河东北去。此古今渠之异。锥指亦未能详也。沙湾东岸。有挂剑台曹家单薄苇河头。为历年黄河决流所经。寻览碑迹所记。立台植表。联索贯舟。负薪囊土。沈石压埽。费帑愁人。既则黄流上断。清汶东流。张秋以北。车徒接于故渎。粮艘在陆。舟子步嬉。即又闭闸筑堰。修堤置堠。工毕乐成。着诗金石。视事考文。俱成典故。张秋西接濮范。金堤南捍。势若长虹。汉文帝十二年。建始四年。梁龙德三年。晋开运元年。周显德五年。宋景德元年。嘉佑五年。熙宁十年。皆有河水流泛。金明昌五年。河渎改移。皆在安山之北。明正统十三年。河决溃沙湾。景泰六年。徐有贞筑金堤。即此也。其东北鱼山。即汉孝武宣房歌所谓吾山平者。惟张秋之名未显。山东通志河防志云。宋史河渠志。周显德五年。命宰相李谷治张秋决河。张秋名始见此。册府元龟云。显德元年十一月戊戌。命宰相李谷治河。二年三月壬午谷回。见史。亦在元年。时河决自杨刘至博州。或谷驻张秋欤。张秋元时名景德镇。置都水分监。明宏治七年。赐名安平镇。沙湾南去镇城十里。其上游黄陵冈。河防数溃。冲曹濮。宋金河决阳武后。由济泗分派入淮海。十里之闲浩淼矣。元至元时。会通河成。黄河大势南趋。而贾鲁瓠子及菏泽水之行于济故渎者。亦未能绝。明宏治八年。刘大夏筑断黄陵冈后。上下决流。若金龙口古黄池之溃。会通病焉。盖张秋沙湾。古兼河济二水渎。自黄陵冈之役。百四十年。至崇祯七年而张秋始决。刘公之泽远矣。自荆门上闸北七十一里。至聊城通济闸。城东南龙湾西岸漯河由南进水闸及永通闸涵洞入漯河者。上游自朝城阳谷。又西北越莘县界。复由阳谷至聊城。出会通之东岸二空桥一空桥。为湄河鸣犊河土河徒骇河。北至博平。经高唐禹城齐河临邑济阳商河惠民滨州地。至沾化大洋堡口入海。山东通志龙湾有三空桥四空桥。今已湮不复修。其五空桥则分流入大清河者。今亦湮。禹贡锥指云。漯为周汉黄河所占。汉志。一出东武阳。一出高唐。据汉成帝后言之。水经注之漯。则西汉末至北魏之漯川。今漯过会通而易名。以非古迹也。自通济闸西北五十里。至堂邑博平二县之土桥闸。其魏湾西岸中闸口。及元谷涵洞纳马颊河水。马颊无水源。其渠自元城朝城莘县冠县地。至堂邑出会通东岸之减水闸滚水坝。始有水。径博平清平高唐夏津恩县平原陵县德州德平乐陵庆云地。至海丰月河口入海。

龙湾则东汉以后。水经之大河所经。稍南则唐至宋初大河所经。元和郡县志。大河在聊城南四十三里是也。魏湾则定王至东汉初大河所经。以今高唐有古灵县鸣犊口知之。汉书沟洫志。引周谱云定王五年河徙。盖禹初改。春秋宣公七年卫孙良夫盟于鲁。当此年也。又为宋六二股河之东股。其后又出今张秋。明宏治时始绝流。其北股入永济渠。则卫河亦宋黄河也。又为古屯氏河。其漯河马颊徒骇。皆非禹名。朝城之漯。洼水聚流于晋故渠耳。徒骇为土河音转。马颊则水经注笃马。禹贡锥指云。唐马颊河出澶州清丰界。东北流至平原。合笃马河。即此河是也。水经注亦有马颊水。则今东阿之马颊口道也。自土桥闸西北七十五里。至临清闸。又二里至板闸。博平北为清平地。清平北即临清。其名由清河。清河者。卫河也。初元会通出临清。陡峻数坏舟。明宏治时。白昂于闸南置板闸。刘大夏成之。出闸为卫河。卫出辉县百泉。经新乡汲县淇县浚县滑县汤阴内黄大名元城馆陶。一名清河。从清漳名也。又曰御河。隋征辽道也。又曰永济渠。卫纳小丹出河内丹谷口。其大丹由沁入黄。小丹自石斗门分流修武获嘉。至新乡合河镇入卫。洹汤淇。至馆陶合漳。出长子者曰浊漳。出平定州旧乐平县者曰清漳。至临漳县合流。明会典。言漳水一自临漳北经大名至武邑入滹沱。杨锡绂漕运则例纂卷十一卫河考因之。误。北流乃滏水。非漳水别流也。至馆陶入卫。至临清纳汶。由清河夏津武城故城恩县德州景州吴桥东光交河南皮沧州青县纳滹沱河。由静海至天津三口东入于海。粮艘自口北转白河。达顺天通州。自分水口至板闸。今为水程三百二十三里。北流水改六分。嘉庆丁巳秋。自汶上泛舟至临清。检书记之。时九月七日也。

明徐有贞治河书云。南旺湖测与济宁太白楼岑齐。南旺至台儿庄。地降百十六尺。全河备考云。安山北至临清。地降下九十尺。其自分水口南行者。改分水四分。出柳林闸。径嘉祥东。又东南径马场湖西巨野东。又东南径济宁西。纳洸水泗水。又东南径鱼台东北独山湖西昭阳湖东。又东南径沛县东北。又东南径滕县南。其河跨湖。南曰昭阳。曰南阳。曰微山。北曰独山。实一湖也。微山湖西北承南旺马场昭阳南阳之水。北承独山之水。又纳赵王河牛头河坡水。以济江南运河。又东南径峄县。中历八闸。又东南径邳州今治西。纳沂水。其北曰骆马湖。又东南径宿迁北。纳泇水。又东南径桃源北。又东南径清河今治北杨家庄。至河口入黄河。初运河于徐沛东张庄入黄河。然去清江浦运口远。运船历黄河险二百里。康熙二十七年。就黄河之北岸开中河。渐移而东南曰仲家庄口。入对岸清口。行黄河止七里。四十二年。以仲家庄口挟骆马湖诸水。偪黄河南倚。居清口上游。恐病清口。乃改而东南为杨家庄口。与清口相直。

　　汶水济运源流记　　
陈锦

山下出泉。故禹贡导水自山始。岱脉殊众。随地皆泉。莫名所自。其出左腋而为泗者。西流入运。南会于淮。其出右腋而为汶者。西流入济。北归于海。自戴村遏汶。而分流亦入于运。且北会于矣。自黄河夺济。而分流径入于河。不复达于。此其变迁大较也。予奉大府檄。穷汶源。始知上游北嬴牟柴浯五汶。今实二支。北支出莱芜及蒙阴北境之泉。南支出新泰及蒙阴南境之泉。分道西流。入泰安境。其泰安北泉由泮水会流入北汶。南泉由各渠分流入南汶。力敌势均。合流于邑西南大汶口。而至堈城坝。堈城坝者。堵断小汶。入洸河故道者也。故下游大小二汶。今实亦一支。二百里闲。万派会归。沙流散漫。广辄五里。不计深浅。博大能容。两崖天成。无堤捍可束。大汛则骤涨丈余。滂沱溢岸。小汛则原泉有本。涓滴成渠。其越宁阳东平边境。以至于戴村坝上者。实汶水经流。而无一非蒙新莱泰四境之泉。始作运河者。以为不足。又旁引肥城平阴东平北境诸泉。汇河七八十里。使同入于坝上济汶。其闲泉力亦复深厚。惟皆平地土池。深沟积潦。与沙河迥别。全赖人力开浚。自道光壬寅至今。泉厅先裁后复。未曾开浚一次。是以有水之池。什不获一。祇肥城一邑。于同治庚午重开得水。而平阴渠塞不得宣泄。此其受病之原。盖可得而指也。夫汶根于泉。泉散于地。上游涓流时涸。河身高淤而难容。下游渠路不通。尾闾艰涩而不治。年复一年。去路缓停。则来源回缩。汶水经流。末由畅旺。其病一。戴村滚水坝。泄汶之余者也。坝缺则不余亦泄。当年所称高七尺者。自河底仰量而定耳。今底高几及四尺。则坝高不过三尺。即无缺漏。已减分流什六矣。况土坝缺口已三十丈。而石坝周身渗漏。一无补苴。是以大汛泄或不尽。小汛泄竟无存。幸值异涨。盼若云霓。而无漫不刷。有刷必尽。正溜西奔。则分流南淤。其病二。今之分水口。闲亦得水者。漫坝所余。及宁汶泉流也。若经流异涨。未尝不一拥而下。但须汶口煞坝。堵其正流。旁开引渠入湖。方藏以待乏。乃蜀山马踏两湖。自侯林黄决。淤浅如盘。一无可蓄。专恃草坝拦留涓滴。何以敷运河挹注。其病三。明时职方地图汶水百泉。运不见乏。运河备览所载增至二百四十四泉。运不见充。良由泉之旺衰。虽关地力。亦视人工。咸丰初停运以来。泉官泉役。日事惰偷。毫无引导。塞者以废。通者以塞。至今泉员复设。必无实事求是之材。其病四。

夫运河天下之血脉也。汶水运河之命脉。泉源又汶水之命脉也。治运而不治汶。治汶而不治泉。则汶竭而运与俱竭。而海运真成孤注矣。溯自设泉以来。泉必有池。池必有渠。立之穹碑。大书深刻。池圈渠畔。多其余地。种之柳树。俾泉夫泉老。世服先畴。蠲其赋役。此辈食毛践土。视同家业。莫敢怠荒。至今借泉灌地。厉禁犹存。其涓滴宝贵之心。尚相传于勿替。但使申明旧例。赏罚严明。则岁修之费。未始不在泉旁租税之中。本不难从头整顿。某为区处。查得各泉自蒙阴莱芜新泰而经泰安者为汶水正流。蒙之泉十有五。渠二里有奇。新之泉四十有九。渠一百八里有半。莱之泉一百有三。渠七十六里十分里之一。泰之泉百三十有七。渠三百六十七里六分里之五。自肥城平阴而经东平者为汶水支流。肥之泉二十有一。渠三十九里有半。汇河二十里有奇。平之泉二。汇河十有八里。东之泉五十有四。渠二十里十分里之六。汇河六十有六里四分里之三。皆出戴村坝上。自宁阳汶上别出坝下并蓄入蜀山湖者为汶水下游。宁之泉七。汶之泉二十。渠百五十有八里三分里之二。共实存新旧泉池四百有八所。渠五百八十五里有奇。河一百三里有奇。以泉数考之。一倍于运河备览。四倍于明代职方。可不谓多与。今檄有泉州县。辨其泉之上中下石池土池沙底泥底有井无井有珠无珠。而又探量原深新淤之尺寸。分三等工程。概令开出原底。以拔草捞污。责之泉夫。以开渠行水。责之牧令。初办则酌给经费为创始。岁修则仍属泉旁种地之人。泉则由池入渠。渠则由枝达干。蒙新四邑。工而易行。肥平三邑。工繁而可久。严其考核。勤其抽查。不三年而戴坝分流。不胜挹注矣。或谓泉源过旺。则三合土坝。漫势益洪。不知此坝始于道光壬午。皆为苦涨运河而设。今运河苦涸久矣。即增高土坝。犹不及原定七尺之数。而分水口尚恐断流。岂容拘泥远年成法。倘虑汶境被淹。即须疏通杨家河。以泄下游去路。而入于蜀湖。岂得顾汶上一邑之淹。而坐视运河分水之涸。且泄汶上之余。正储蜀湖之蓄。秋冬开河济运。以利盐船。实有无穷之益。至目前土坝被冲。知为嵩山偪溜所致。既不能引溜以避坝。计不如迁坝以避溜。照大堤防汛法。岁峻秋防。使之不漫则不刷。不刷则不决。较之逐年草坝苟安旦夕者。百倍其功。方今晋豫洊饥。南漕西赈。来年漕运。急顾京储。运道泉源。固属事不容缓。即以大局而论。规复旧章。治先腹地。将赡民以裕国。使内重而外轻。事亦无急于此者。治黄则重在尾闾。宣泄为贵。治运则重在脊背。引导为先。惟此原泉混混。实为灌顶醍醐。漕运贸迁。胥基乎是。士大夫矢志澄清。力肩世事。盍于此加之意与。

　　北运河考略　　　　
朱其昂

河自北来入运者。温榆水也。由通州城北石坝起。至香河县界扳罾口。计水程一百三里。顺流白河自东北箭杆来源。由香河扳罾口起。至天津县城北望海寺望海楼前。计水程二百五十三里。顺流。

河望海楼曰海河。东出大沽口。左曰白河。右曰河。总名三河口。由此起至山东临清州南板闸。计水程九百四十五里。逆流。

会通河济运之水有五。曰漳。曰。曰汶。曰泗。曰齐。由临清大闸即南板闸起。至山东鱼台县界城东北南阳闸。计水程五百二十八里四分。临清大闸至汶上县分水口。逆流。中以双浅铺至张秋寿张靳家口。即现在新黄河所患之处。南北约三百里。淤塞成陆。舟楫难行。分水口至鱼台县南阳闸。顺流。

新河即昔之沙河派也。泉出于峄于滕于鱼台。由鱼台县南阳闸起。至江南沛县夏镇闸南刘昌庄。计水程一百八里。顺流。泇河泉出于滕于峄。由夏镇闸南刘昌庄起。至江南邳州湾。计水程二百六十二里。顺流。

皁河自邳州湾起。至江南宿迁县直河口。五十七里。顺流。中河自宿迁县直河口起。至江南清河县中河口。计程二百十三里。顺流。

黄河自昔为患。论者谓治河于往代易。于近世难。而在淮郡尤难。由北岸中河口起。至南岸清口。计水程八里。乱流对渡。从运口入官河。由清口入黄者。洪泽湖水也。洪泽湖东有高家堰。洪泽湖所潴。其大者为淮水。黄运河口形势。代有更异。凡以保运利漕。靡不周焉。

官河清口之左为运口。自此沿淮水南下。自运口起。至江南江都县瓜州镇城。计水程四百五里。顺流。

北自通州城北石坝。至江南江都县瓜州镇入杨子江。共计水程二千八百八十二里四分。

　　板闸喻
俞正燮

明于临清汶口砖闸下。置板闸。其法至善。所谓下行则灌塘。上行则倒塘。凡闸河之制皆如此。埽坝灌塘倒塘亦如此。然而文雅之儒不能知也。则为之喻曰。明嘉靖三十四年春。倭至塘栖。浙江巡抚闭杭州城。乡人号泣于城下。提督学政佥事道阮鹗请启内门。列兵月城中。即闭内门。开外门。检收乡民。满月城。则闭外门。检实。开内门纳之。又闭内门。开外门以纳民。而奸人不阑入。即两闸法也。然而杖策趋工之人不能知也。则为又之喻曰。虎生三子。二虎一彪。彪能害虎。将渡水。虎母迟回久之。乃负彪过。既乃负一虎过。迟回久之。乃负彪反。置之。而负一虎过。卒乃复负彪过。其三负彪。即两闸法也。

　　查明百泉丹洹闸坝情形疏　　　　　　
严烺

窃臣王鼎卷查道光二年四月二十三日。前抚臣姚祖同接准军机大臣字寄。道光二年四月十五日。奉　　上谕巡漕御史俞恒泽奏临清闸外水势易致浅阻请疏浚来源修复闸坝并据称南运河所受源本弱该处居民于百泉丹河洹河等处开渠置闸分灌农田遇水小之时河流遂形浅涩乾隆年闲议定安阳万金渠下游高平一闸为全河水势所关每年夏初将该闸下板堵闭俾洹河正流归嗣复将河来源之百门泉九道并丹洹各河于未经插秧之时暂行封闭支流令各水全力下注等语河水势强弱全在上游蓄泄得宜庶济运灌田两无妨碍近来山东临清闸外每届重运经临总须挖浅起拨自因来源水弱正河未能畅流所致着严烺姚祖同即查该省百泉丹洹万金渠高平闸等处从前所建闸坝现在有无倾圯是否修复后照旧启闭临清闸外河道不致浅阻足利漕行或今昔情形不同于济运灌田并无裨益均着查明据实复奏将此各谕令知之。钦此。臣严烺接准　廷寄。事同前因。除委河北道确查外。移咨姚祖同会查覆奏各在案。旋经姚祖同饬委彰德卫辉怀庆三府。各于所属境内。会同委员候补同知郑绍裘。溯流寻源。亲历确勘去后。续据各该员禀称。查百泉源出卫辉属辉县苏门山。方池二十亩许。泉出其中。不可数计。自双溪桥迤南。设建仁义礼智信五闸。引水灌田。康熙二十九年。经前河臣王新命抚臣阎兴邦题准。每年三月初一日起。至五月十五日止令各闸三日放水济运。一日下板灌田。五月以后。听民自便设有主簿一员。专司启闭。经管芟草疏浚。乾隆十五年。大加修筑。所有闸座。现在并无倾圯。泉源亦无淤塞。启闭悉遵旧章。利运济民。两有裨益。泉源自五闸以下。南流二十余里。入新乡县境。合小丹河东趋。是为卫河。经汲洪浚滑汤阴等县。东北延袤三百余里。至内黄县窦公集。中闲河路通畅。民艘商船。颿橹相望。现在情形。实无今昔之异。

又查丹河发源山西高平县。穿太行山至怀庆属河内县丹谷口。拦河堵筑石坝一道。河分九派。名九道。流至郡城外。汇沁入黄。名大丹河。其九道之东北。另分河支一道。为小丹河。河口设有石斗门一座。又于下游修武县东关。设有石闸一座。该河自石斗门东北流。经河内武陟修武获嘉等县。约程一百九十余里。至新乡县与卫水合流济运。斗门闸座。均设有闸夫。经管启闭。现俱坚固无应修之处。其启闭章程。系遵照康熙二十九年题定之例。每年三月初一日至五月十五日。又自九月二十日至十月三十日。用竹络装石堵塞九道口。偪水入小丹河。下达卫水。中流水深以四尺五寸为度。并留涓滴之水。以灌民田。漕运事竣。听民自便。至今遵行。并无更易。又查洹河发源于彰德府安阳县西南善应山。旁汇天禧泉。北流十余里。汇珍珠马蹄二泉。委折而东趋其高平一闸。在善应山下游十八里。闸闭。则涓滴之水皆归正河以济运。闸开。则引洹水十分之三由曲沟等闸及万金诸渠分灌民田。该闸实为全河关键。现亦坚固完整。启闭系遵乾隆三十九年前抚臣何煟奏定每年于四月初五日起至五月十五日止。将该闸下板堵闭。俾洹河全流归卫济运。过此悉听民便。遵行已久。于运道民田。实无顾此失彼之虞。各等情前来。姚祖同未及核奏。移交在卷。臣等会同覆查。水自辉县百门泉发源处。南流汇小丹河。经汲洪浚滑汤阴等县。汇淇河汤河诸水。东北流至内黄县窦公集。会漳洹之水。入直隶大名境。达山东馆陶县。北抵临清。与汶河会流。自发源至会流处。计程九百余里。是为南运河。临清以北。全赖卫水济运。每当春夏之交。漕船盛行。时患浅涩。节经前抚臣阎兴邦何煟等。以各源流处所。于济运灌田。均关紧要。将各闸坝详定启闭之期。严立蓄泄之禁。先后奏定章程。历年遵办在案。今查百泉丹洹各源。现俱旺发。斗门闸坝。亦俱坚固。按时启闭。悉照旧章。今昔情形。委无不同。实于利运济民有益。但每年春末夏初。雨泽稀少。泉源未免弱。应请仍照旧章。饬令各该县每年春初多雇人夫。认真疏导。务令泉源畅涌。不致少有淤塞。违例截水等弊。久干严禁。臣等仍不时督饬各该守令严密稽查。循照旧规办理。不任视为具文。自可收有实效。似无须另行筹议。惟漳河由山东馆陶县入卫。其在豫省境内。本与卫水南北分流。自乾隆五十八九等年。由安阳县之三台地方南徙。遂挟洹水入内黄县窦公集。与卫河合而为一。争道北流。卫河不能容纳。窦公集一带河道。不无倒灌淤塞。因而闲有漫溢旁泄。嘉庆十五年。前抚臣恩长奏定疏浚工价。每年春夏两次设法疏通。至今遵照办理。卫水下游。尚无阻塞。所有查明百泉丹洹各源。与门坝并无倾圯。请仍循旧章各缘由。谨合词具奏。伏乞　　皇上圣鉴。

　　请复设泉河通判疏同治十二年
乔松年

窃查山东运河。自台庄至临清。八百余里。皆借湖水灌注。湖水来源。以汶水为最大。而更恃各州县泉水入之。乃能成湖。其东岸独山之湖。尤赖泉水之用。必须人力导引。时时疏浚。乃得通流。各泉分隶十七州县。是以从前设有泉河通判一缺。专司其事。以时周履各处。相视疏挑。俾无壅塞。法至善也。后因奉文裁汰员。以为此缺究与防河有闲。遂请裁去。旋经前河臣奏请复设。至道光二十九年又复议裁。将所管戴村坝工及汛地。交运河同知兼管。将各州县泉源。交各该州县兼管。循之至今。日久玩生。泉水多有壅塞。民闲不无私引灌田情事。缘泉源多至七百余处。散布各州县中。各州县抚字催科。簿书鞅掌。势不能时时亲往。董率修治。每年虽派有委员前往稽查两次。于情形非所素习。不能指其得失。不过会同地方官以禀了事。终无实效。且泉夫工食银两。司中久未筹拨。泉夫不能枵腹从事。相率束手。是以泉水日减一日。湖水即日消一日。今黄水穿运。运河水势已微。若再听泉务废弛。则运河水势益弱。倘不赶紧整理。恐将来汶水及各湖皆将枯竭。臣再四思维。惟有复设泉河通判。将旧管泉源及戴村坝工。仍归该通判管辖。责令不时周历巡查。将各处泉源。次第修理疏浚。其泉夫工食银两。按季拨足。俾泉夫无所籍口。可资力作。如再有壅塞之处。即将通判从严参处。庶不至视为具文。湖水运河。得有来源。自见畅旺。于漕行大有裨益。臣为保全运道起见。是否有当。伏候　　　训示祗遵。

　　察看河情形疏道光十九年
直隶总督琦善

窃照前准部咨。奉　　上谕。御史贾臻奏河水浅宜节下流请于临清以下天津杨村以上添筑草坝以蓄河水一折着直隶总督山东巡抚体察情形会议具奏钦此。当即钦遵委员前往确勘。兹据会同地方官勘明。由各该司复核议详请奏前来。臣等伏查自来治河之法祗在疏通。未有壅截之理。盖疏则顺行。逆则壅塞。其或不得已而有闸坝之设者。亦惟清水河方可由人操纵。今该御史奏请于河建筑草坝。固为速漕利运起见。惟临清以下运河。发源漳。夹沙带泥。性本浑浊。非清水之堪以启闭自如者可比。数百年来。未设闸坝。非前人之智虑不逮今人。良以川壅而溃。理势固然。是以但使河道湾曲。令其纡回演漾。未敢遽议断流。上年前任漕运总督臣周天爵。拟于德州一带拦筑草坝。即经咨会东河河臣暨前任山东抚臣行据运河道转委下河通判谭为绍会同东昌府知府祝庆谷确勘详议。据称如果该处建筑草坝。当未经启放之先。既恐流缓沙停。河身淤垫。迨既经启放之后。又恐溜急势猛。泄尽无余。且坝基桩橛钉入泥中中。枯木朽株。尤虑隐留遗患等情。盖缘运河源远流长。水小之时。固形微弱。一遇来源涨旺。不减黄流。非草坝所能抵御。无论致被冲失。徒劳罔功。即使竟能截住水势。而壅阻河流。无可旁泄。势必日日高。两岸民堤万一清决。下流低洼州县。势必咸被淹浸。非惟殃民。兼仍误运。且河北来。诚如该御史所奏。由高渐下。势若建瓴。如或堵塞日久。坝内之水愈盈。坝外之水愈涸。一经启放。郁而必发。势且奔腾澎湃。与寻常宣泄不同。故恐消涸殆尽。未必能常存数尺之水以资浮送。况有源之水。欲期筑坝断流。非用土层层追压。不能坚固。启坝之时。高出水面者易除。下淹水底者难于净尽。挂带沙泥。必致新淤出。不惟与运道有妨。兼恐大汛经临。河心梗阻。水流不畅。漫溢频仍。所勘委系实在情形。即经该河臣等据禀分别移咨。议遂中止。并于本年五月闲。据河臣栗毓美具奏查明河济运旧章折内。将前情详晰缕陈。现据直隶委员会同沿河州县覆加确勘。与上年各委员所议相同。由布政使陆费瑔天津道王允中详细复核。均无异议。山东委员闲有议请援案于临时酌设束水草坝者。臣等复查从前山东筑坝之案。系属对头草坝。两岸并未合龙。祗缘重运连樯北上。已抵停淤之处。挑挖难施。是以筑坝束水。使其奔波急溜。藉以冲刷淤泥。与现在原奏所称筑坝堵闭者。情形迥不相同。且系偶尔权宜。由地方官随时变通。例无开销。若经奏定。将来必致动辄请帑。徒开浮冒之端。所请应[毋](母)庸议。至近年运务之难。由于前途节节延。入境已晚。若挑剥兼施。旋亦遄行无误。本年微山湖收水充足。来岁重运经临。但使厅员认真灌放。出闸较速。则为日从容。运河一带。亦可早日完竣。设遇淤浅之区。仍惟严饬认真挑剥。竭尽人力。断不敢稍任疏懈。臣等愚昧之见。与其更张而转多窒碍。不如循旧而免致虚糜。所有遵　旨会议缘由。是否有当。理合恭折具奏。伏乞　　皇上圣鉴。

　　筹办河运工程疏同治十年　　　　　　
曾国藩

窃九年分江北冬漕。遵照部议仍办河运。臣于十一月十二日专折陈奏在案。伏查八年分江北漕米。于九年河运赴通。节节阻滞。水陆兼通。直至十月杪始能蒇事。一切经费。虽由粮道王大经格外撙节。不至过巨。而人事之艰。时日之久。较之海运。难易悬殊。该粮道交米事竣。赴部引见。现已驰回江宁。臣面询情形。证以臣出京时由运河南下所见者。其言多属相符。不预为筹划。恐下次又蹈覆辙。据称本届承办河运。在事六月之久。中闲处处沮滞。历历可数。如峄县境内之大泛口。该处为山水经由之所。一遇暴涨。则汛流急湍。迨水退之后。则沙淤停积。今年漕船经过该处。水深不及二尺。河底碎石纵横。最碍舟行。必须由山东认真兴挑。挖深四五尺。并将近滩石堆除。与河底配平。方利行驶。自大泛口而北。则有滕县境内之郗山口该处为入湖要道。浅而且窄。又微山湖内之王家楼满家口。安家口。独山湖内之利建闸。南阳湖北之新店闸华家浅石佛闸南旺闸。分水龙王庙以北之刘老口袁口闸。处处淤浅。或数十丈。或百余丈。亦须由山东逐段勘明。一律挑深。方可无阻。此未渡黄以前阻滞之处宜预为筹办者也。议者谓早日开兑。早日过湖。即使费力。尚不愆期。不知济宁以南。浅处已多。济宁以北。运河尤为干涸。总须守候伏汛盛涨。方足以资浮送。至黄水穿运之处。渐徙而南。自安山至戴家庙三十里。自戴家庙至八里庙二十二里。运河旧有之堤。尽被黄水冲破。缺口极多。黄水湍悍而势急。漕船载重而质。断难破浪而行。需用划船下椗以立之根。然后由漕船绞关步步上移。否则簸荡急溜之中。无腹收泊之处。而十里铺姜家庄道人桥等处。又极淤浅。似须由山东设法。一面于淤阻处。极力疏浚。一面于运堤各缺口。排钉木桩。贯以巨索。俾漕船经过。有所依傍牵挽。不至为洪溜所吸。仓卒失事。此渡黄时阻滞情形宜预为筹办者也。及至渡黄以后。若在伏汛未落以前。或易为力。若伏汛已过。等候秋汛。即属杳茫不可必之数。九年在八里庙守候两月之久。可为前鉴。自张秋至临清二百余里。河身有高有下。其疏导之法。须量河身之高下。高者开挖宜深。下者开挖稍浅。庶可高低相等。一律深通。再于黄流已长未落之时。即下闸板蓄水。以免消耗。或就平水南闸迤东。筑一挑水坝。引黄入运。皆多方设法力图斡旋之策。此渡黄以后运道易涸宜预为筹办者也。

山东水势长落无定。或先长而后忽落。或先小而后复大。漕船经由东境一千数百里。向归峄滕鱼台济宁东平东阿各州县。封雇船只。以备起剥之用。而地方官相距甚远。兼顾不遑。九年所雇剥船。不免临时逃散。拟请酌改章程。责成东省管河厅员。雇备剥船。小者装米三十石。大者至百石为止。一遇漕船浅阻。斟酌起剥。而由粮道按石给发饭钱。以免枵腹。至闸夫亦改由河员招集。归其约束。一由粮道给予工食。庶不缺误。此又略改旧章宜预为筹办者也。东平州运河之西。有一盐河。倚山为障。为东省盐船所经要道。漕船若由安山左近绕入盐河。至八里庙。仍归运道。计程二百余里较之径渡黄流。上有缺口大溜。下有乱石树桩者。其难易悬殊。是以商船率多避黄而趋此路。上年因非运漕正道。未敢试行。十年行抵安山时。如遇黄流过猛。祗宜变通改道。惟自安山三里堡入盐河之路。亦须预先勘明。何处平顺。先立标竿为志。免致临时周章。此又渡黄改道宜预为筹办者也。以上五端。皆河工应办事宜。又皆在山东境内。从前粮艘运北。沿途修闸筑坝挑河过剥。均由南河东河两督臣治黄治运。注意专在漕务。事事各有考成。处处不惜重费。故能驾轻就熟。事无不举。今则黄流横决。运河失修。河员之经费大减。河运之米数极微。欲以江北一隅数万之漕。而责山东以全力治河治运。未免独为其难。然部臣所以不竟废河运者。亦因成法不可轻改。图事不可畏难。具有远虑。丁宝桢见义勇为。力顾大局。亦必不因米数太少之故。而忽视沿河应办之工。粮道王大经躬肩重任。既已经历险艰。兹令再试危途。不得不预为绸缪。免其迟误。现在钦奉　谕旨饬派漕臣张兆栋前往山东会勘筑堤束黄事宜。必可与东河督臣苏廷魁山东抚臣丁宝桢面商一切。相应请　旨饬下该督抚等通筹运道全局。建可久之宏谟。将臣此折所指兴工之处。分途兴办。利目前之漕务。臣当饬傕该粮道等赶紧兑米及早开行。仰慰　宸廑。

　　覆陈导卫济运格碍情形疏同治十一年　
丁宝桢

窃臣于同治十年十二月十三日。承军机大臣字寄。奉　　上谕。苏凤文奏拟导卫水济运于临清卫河入运及张秋清黄相接之处各建一闸等因钦此。钦遵。饬令运河道赶紧勘估。一面将淤垫运河。饬属疏浚。并经河臣乔松年将清黄相接之处。建闸难于择地。因黄水缓急无定。有时势猛。必将闸座冲损。势弱去闸较远。又置于无用之地。其由安山入盐河至渔山一节。亦须视水势为权衡。临时酌办各情形。先行奏明在案。兹据运河道王化堂禀称。遵即委员分赴沿河周勘。查得运卫合流。在砖板闸外。闸东为运。闸西为卫。如欲建闸。须在卫水北流之处。相近砖板闸闲。使之折而南下。今量该闸河身。实高于卫五尺。迤南则节节更高。愈趋愈仰。询之土人。上年卫河涨发。几与两岸相平。为数十年所仅有。而分流入运。亦仅达十余里者。其地势低昂可见。再查运河上至张秋。递高十丈有奇。如欲倒灌至张秋。须二百里闸河。一律兴挑深阔。使运低于卫。南低于北。始能滔滔奔注。其修建闸坝。又须在上流筑打数丈拦坝。掣干河身。俟建造灰石晾干。方能启放。现已春水发生。再至伏秋汛。河面三四十丈。势极汪洋。拦头堵截。两面单薄。民堤难免无溃决之患。且卫河盛涨。入运尚虑其漫冲。而以二丈余闸门。宣泄不及。泛滥横行。民舍恐尽遭漂没。况直东豫三省。以卫河为水路通衢。因建闸而截断下游。临清关税。馆陶厘金。既无所出。直省转运军械米船。亦皆梗阻。似非疏运之道至东阿境里联桥旧石打捞。受淤已久。起出亦恐难合用等情。请奏前来臣伏查卫河入运之处。建闸蓄水。必须上下游河身。高低不甚悬殊。水势乃能畅注。今运高于卫。就建闸处河身较量。已及五尺。迤南至张秋。则节节高仰。几及十丈有奇。无论挑挖不能如此之深。即使一律挑深。而一迩卫水盛涨时。闸门宣泄不及。泛滥横行。不惟民舍被淹。恐运道更加冲坏。况既经建闸。当卫水势弱之时。必将闭闸潴蓄。而卫水之下游。为长芦盐运及临清关税要道。其势断难停止。至清黄相接之处建闸。则诚有如乔松年所奏。黄水缓急无定。势猛必冲坏闸座。势弱则相去较远。闸亦无用。臣细察情形。建闸之议。实滞碍难行。总之运河之病在于黄水穿运。故黄水不治而但施功于运。终无善策。如建闸筑坝蓄卫挑河各事。果能一劳永利。亦孰敢畏难苟安。所虑巨款虚糜。于河道漕运仍无把握。自未便稍事迁就。转致贻误。谨将临清建闸导卫济运诸多格碍缘由。会同河东河道总督臣乔松年合词恭折具奏。

　　借黄济运贻害大河全局疏　　　　　　
沈葆桢

窃臣等接准部咨。江北各州县漕米。仍饬办理河运等因。光绪二年七月二十五日。奉　旨依议钦此。查江浙冬漕。及江西两湖采办京米。均系海运。独江北十余万石。部臣坚持定见。以为漕运不废。河道赖以长存。且有借黄济运之方。但使黄汛不至断流。则漕运终无窘步。所筹至深且远。苟非迫于时势之万不得已。臣何敢不殚思竭力。共济时艰。惟本年河运困阻情形。迥非昔比。不敢不以千虑所及。为　　　皇太后　　皇上缕晰陈之。从前河运愆期。中途改而陆运。曰开兑迟延。致误黄汛耳。本届漕米。于正月起至二月初十日止。宝汜水次一律开行。是月二十八日。悉数挽过三闸。催趱不为不速。乃杨庄以北。浅不盈尺。非特无水济运。且须蓄水养船。嗣得甘霖。又经上游启坝。逐层套送。随地起剥。其淤处虽剥船亦仅半装。方能浮送。挑河之费。打坝之费。灌塘之费。雇剥之费。车绞之费。所虚糜者不知凡几。然黄汛之期固未误也。乃渡黄后。察看运河之底。高与大河水面相埒。黄流无从灌入。遂议筑坝兴挑。自口门至张秋九百余丈。挑阔三丈。挑深三尺。纵能畅行无阻。两省所费盖不赀矣。夫运河之底。何以高至于是。则历届借黄济运所淤者也。借终日之力以济之。偿累月之力以挑之。犹可言也。乃秋汛一到。漕船衔尾争进。未及半而运口窒。则昨日所挑者。又为今日黄流所淤。余船欲不出于陆运。不可得矣。借黄既不足以济运。徒使山东河道年年受淤。是河道未尝赖漕运而存。且将因漕运而废。水失其本然之性。商贾之舟楫。农田之灌溉。从此交病。而愚臣鳃鳃过虑。窃以为无形之患。又有甚于此者。何则。就下者。水之性也。大河挟泥沙而行。停则淤。淤则决。故治河者。有偪堤束黄之法。又有借清刷黄之法。盖益其湍悍之性。使挟泥沙疾趋。不稍停留。庶不致溃而旁出。今黄汛方苦微弱。未尝偪堤以束之。借清以刷之。转复导之旁行。舒其湍悍之性。上游愈舒。则下游愈缓。所挟泥沙。无力东注。中道递积。数年之后。河身高与堤等。北溃则畿辅受其虐。南溃则淮徐罹其殃。而东省之首当其冲者无论也。臣愚以为水宜顺其性。政贵因乎时。合无仰恳　　天恩。准将江北漕粮。暂办数年海运。俟山东运道一律通畅。再议酌复旧章。至淮徐一带运河。所关于农田贾舶者甚巨。幸淮南引地全复。有款可筹。断不敢以河运暂停。置水利于不顾。愚昧之见。诚恐无当万一。谨合词恭折驰陈。伏乞　　圣鉴。

　　通惠河难以取水窖冰疏
宋晋

窃臣衙门接准工部咨称。现在各处蓄水处所。全行干涸。经本部奏明于东便门外踏勘地势刨挖土窖就近藏冰等因。知照前来。臣等当以藏冰为公用所关。苟其事无相妨。何敢稍分畛域。惟念通惠河之水。即系昆明湖来源。现在水势微弱。即涓滴之水。皆宜慎重以保运务。且沿河苇坑一带。向为偷米渊薮。若多刨冰窖。更恐易于藏奸。当饬漕运通判大通桥监督速即查勘情形。禀候察夺。旋据该通判李载苏详称。通惠河乃漕运进京要道。底水甚亏。各闸板缝。全行堵塞。涓滴不泄。若凿去一尺之冰。即缺一尺之水。上游又无来源。明年必致误运。而两岸挖窖。与纤道堤工更形窒碍。又据大通桥监督恩奎等禀称。大通桥北岸空地。原系职桥办公处所。现虽一半倾圯。成为空地。而仍与桥署相连。现挖冰窖。仅隔一墙。且与掣斛厅及米船过载地方。均属相连。更恐两处夫役纷杂。勾串偷窃。冰窖将成米窖。万难弹压稽查各等语。复据坐粮厅监督及庆丰闸官王宗沂等。纷纷禀同前情。均请咨商部臣停办前来。臣等随即亲赴大通桥。督饬该监督等详加查勘。庆丰闸口。虽约有一丈余之水。而上游大通桥处。仅止一尺五寸。缘闸口之水。系全河下注。所蓄桥头之水。系本来河身。若窖冰再去一尺。则河身即成涸地。伏查通惠河自东便门起。至通州葫芦头止。计程四十里。势如高屋建瓴。设立四闸启闭。水旺则递放下注。水弱则逐闸加板闭蓄。近年来源微弱。各闸无不坚闭蓄水。本年春闲。复以河身各段淤浅。除照例挑挖。并奏请加挑。始稍觉疏通。然五六月闲海运吃紧。雨水短缺。大通桥一带。几至断流。经咨行放水。皆以无水可放咨覆。复严饬漕运通判设法刮挖。旋值得雨。始能敷衍济运。逮至冬初。东粮运桥。又形浅阻。此皆臣等更番往来亲自察看之实情也。现在昆明湖水源既弱。则来春能否放水。已不敢豫期。而春雨难得。尤属意中之事。尚须另行设法挑挖疏浚。以保运务全局。若再分水蓄冰。必致有误漕运。臣等职守所系。曷敢不先自图维。再四筹商。与其临时误运。束手无策。不若据实陈明。另请筹办。至北岸冰窖。偪近监督官署。及掣斛厅等处。纷杂扰攘。既属有碍办公。而车役驾掌人等。多属不安本分之徒。实难保其不勾串偷盗。别滋事端。更不仅与运务有关已也。惟有沥情上陈。仰恳　　天恩。俯念漕运大局所关。　饬下工部另行妥筹。或就近昆明湖设法浚取水源以资冰用。或择紧要万不可阙者酌储供用。其余冰块。暂行裁减。此外或道远有水之处。可以取冰。即稍费运价。亦属因时权宜之计。不以为例。如此。则济运之水得以保全。庶来年数十万新漕。不致棘手矣。抑臣等更有请者。近年湖源源微弱。京城各处乏水。地中气脉。不能宣通。雨雪亦多缺乏。不特民生利用攸赖。即　国计亦关消长。可否　饬下工部会同顺天府内务府大臣再行详勘。不惜经费。大加疏浚。使湖水畅行。则山泽通气。雨雪因时。实为致祥之道。不特运务窖冰得资利益。自更　　圣心所为廑念也。所有通惠河难以取水窖冰实在情形。理合专折沥陈。伏乞　　圣鉴。

　　胶州新河考　　　　
柯培元

新河源出高密。分二流。南自胶州麻湾口入海。西北自掖县海仓口入海。即元人所浚胶莱河旧道。元史至正十七年。莱人姚演献议开新河。由胶西县东陈村海口西北达于胶河。出海仓口。由海道达直沽以通漕。谓之胶莱新河。从之。劳费不赀。卒无成效。明正统六年。昌邑人王坦请浚新河。不允行。嘉靖十一年。按臣方远宜复议开新河不果。隆庆初。莱人崔旦极言新河之便。万历三年。以南京工部尚书刘应节言。命侍郎徐栻开浚。议言非便。遂中止。图说云。自淮河入河。北岸隔一里为朱家河。可开通。经新沟至安东县。有澳河向水三。俱临淮河。可通。东则有东涟。河朱家河白家沟七里河流入淮。又东有盐场河平望河界首河白限河牛洞河车轴河流入海。俱宜筑塞。中有遏蛮河在淮海之交。可置闸以杀水势。西则有沭阳水溷而为大湖傅湖。又有杨家沟西涟河崔家沟古闸河。皆为入涟河水道。自支河至涟河海口。计三百八十里出海。由海州赣榆至山东界。历安东卫石臼所夏河寨所灵山卫胶州瞭头营至麻湾海口。计二百八十里。隔马家壕五里。可以开通。经把浪庙新河口店口杜陈村小闸戴高刘家大闸王朱杜家村至平度州。又经窝铺停口大成昌渠小闸新河集秦家庄海仓口至大海口。计三百七十里。大海口至直沽四百里。通计一千四百三十五里。应节奏言。胶州南自淮子口大港头出海。自州治西抵匡家庄四十里。俱冈沟黄土。宜开。自刘家庄历台头所张奴河至亭口闸三十里。俱黑泥下地。水深数尺。宜浚。自亭口闸历陶家陈家口孙店口至玉皇庙六十里。河宽水浅。宜于旧河旁别开一渠。玉皇庙至杨家圈二十里。水深数尺。宜浚。杨家圈以北。则悉通海潮。无烦工作。以工力计之。创者十五。因者十三。略施工者十二。以地势计之。宜挑深丈余者十一。挑数尺者十九。栻言。匡家庄地高难开。改于都泊舟亡路沟。地形平衍。有河可引。宜建闸设柜。如会通河故事。科臣王道成言。胶州在两海口之中。土最高厚。万一巨石隐伏。功将安施。难一。水性湍急。走石流沙。即有泉源。易盈易涸。难二。海船不可入河。河船不可入海。难三也。又实录。隆庆五年。山东臣僚会勘胶河上言。从龙家屯北至分水岭。俱系冈阜沙石。难以施工。由分水岭又北至谢家口。稍有断续河流。旱潦难恃。沙石亦多。由谢家口北至杨家圈河流。似有断续。又北至新河闸。北面河势。较南面稍宽。自新河闸至海仓。又皆流沙壅淤。难以行舟。新河闸系往来通渠。过者见有河流。妄意可以开浚。不知迤南十里。便不复同。分水岭本名王干坝。两头俱有河形。中闲积沙高亢。本非岭也。新河既无泉源引道。必须旁水接济。而分水岭下。仅有白河一道。平时涓涓细流。潦时挟沙冲淤。大为河患。其张奴河胶河九穴泊之水。虽接新河。而源流浅涩。潦涸无时。皆不足恃。若欲东引沽河。则地势东下。沽河自东而南。直趣麻湾口。难以挽之而北。若西引潍河。潍在高密西。离新河百二十里。中隔高岭五层。又难引之使东。若欲深凿河身。使海水南北贯通。则分水岭诸处。高海面数丈。多损财力。万难开浚。既而徐栻亦称。南北海口。俱有积沙横绝。及分水岭。河高海下。势不可通。须另开一路。又云。南自麻湾抵朱铺五十里。北自海口抵亭口百八十里。皆通潮。可乘潮以导河。抚臣李世达勘称。南潮止及陈村闸。距海口二十里。北潮止及杨家圈。距海口六十里。其朱铺亭口。非烈风迅雨。海水涨溢。岁不一二至。潮不足恃也。役遂止。崇祯十二年。户部郎沈廷扬复请开胶莱河。十六年命户工部发银十万两开浚。不果行。而明鼎革矣。

　按新河为胶州一大公案。元人于钦言。至元中姚演请开新河。凿陆地数百里以通漕。数年而罢。余过其地。询之土人。此河为海沙所壅。又水潦积淤。终不能通。此议开河之始也。至明王献建议后。屡行勘阅。且议且止。万历二十九年。御史高举复议浚之。卒不果。迄崇祯之季。言者犹以为请。窃谓议者每阻于王干坝一条。工力难施。不知可别一路也。国家无事之日。河运自宜守其常。一旦有事。江浙路阻。经国者须早筹也。海运便而险。固已。然闽广泛海。贸易往来如常。北地人惮其风波耳。且北人拙。知用力而不知用心。江以南处处讲水利。工导引。修堤防。北人所不及也。宋时一僧开建溪滩河。岂以朝廷反束手无策耶。第明承元人开凿之后。力半而功倍。今又隔二百余年。故虽未尽湮。沙石当愈淤积。恐难为力矣。究之海运何必开凿。今闽广商船数十万。仿台湾配米之例。应亦可行。第河运不可废。当并行不悖也。海运。邱文庄言之甚力。我　朝顾宁人郡国利病书亦屡言之。元张朱两万户行之甚久。有心经国者当熟筹之。

　
卷一百十三　工政十水利通论

　　因时论十二沟洫
吴铤
  </div>
  <div class="pagination">
   <a href="皇朝经世文续编_page184.html">
    上一页
   </a>
   <span>
    ...
   </span>
   <a href="皇朝经世文续编_page180.html">
    180
   </a>
   <a href="皇朝经世文续编_page181.html">
    181
   </a>
   <a href="皇朝经世文续编_page182.html">
    182
   </a>
   <a href="皇朝经世文续编_page183.html">
    183
   </a>
   <a href="皇朝经世文续编_page184.html">
    184
   </a>
   <span class="current-page">
    185
   </span>
   <a href="皇朝经世文续编_page186.html">
    186
   </a>
   <a href="皇朝经世文续编_page187.html">
    187
   </a>
   <a href="皇朝经世文续编_page188.html">
    188
   </a>
   <a href="皇朝经世文续编_page189.html">
    189
   </a>
   <a href="皇朝经世文续编_page190.html">
    190
   </a>
   <span>
    ...
   </span>
   <a href="皇朝经世文续编_page186.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
