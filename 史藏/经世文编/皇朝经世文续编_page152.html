<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 152 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 152 页/共 192 页</h1>
    <div class="content">一各处里差经纬度数。旧典颇多舛。如阿霸垓阿霸哈纳尔。皆左翼有之。右翼无之。左右翼里差。断乎弗同。又如科尔沁六旗。祗详一旗。鄂尔多斯七旗。祗详一旗。宜行咨钦天监考补。

一引书用旧说。宜加排比。各具体裁。官书中。如三通大抵沿旧文。少所发撝。如撰七音略。取之　　　钦定同文韵统。撰六书略。取之　　　钦定西域同文志。夫西域同文志。专为译西而作。故于国书下。先注明西域书。乃次各种书。而所胪仅西域地名人名山川名。若以　　皇朝全代全舆论。西域亦一隅之一隅。自宜分类博征。备详训诂。以清文鉴为主。以满汉官名地名举例。不得以西域山川举例。是撰　　皇朝六书略。而独以西域为主矣。三通为本馆朝夕编摩取材之书。故特发其凡以劝慎重。

一旧志驿站下云。自独石口至蒿齐忒九百余里为一路。置驿九。考理藩院档册。称实六百里。置邮六。又志于古北口喜口外。载乾隆三十六年之新邮。而张家口外亦有新邮。自穆哈哩喀逊为新站起处。哈拉尼敦为住处。凡十六站。何以失载。又喀尔喀汗自备之邮站。亦宜略志一二。俾往来天使。知厥隘略。

一回部风俗。亦佛教之支流。其人祖曰阿旦。其教祖曰默赫尔默特。其师曰阿浑。其同种曰穆哩斯玛柰。其学问曰二令。戒邪淫。戒食犬豕。戒妄语。戒酒戒盗。其字头。始爱里普。其历元。亦不拘至朔同日分杪无余之法。而自成章蔀。不置闰。大约为西洋新法历书之所祖。或云。颇近授时术也。其教实与西洋耶稣教大异。唐时流行中国之景教。水经注之祆祠。自是耶稣教。非默赫尔默特教。皆佛典所称九十六种旁门之一。巩祚另有内典旁师考一篇呈览。窃按在西洋。则为耶稣教。在蒙古准部。则为宗喀巴教。在回部。则为默赫尔默特二令教。风俗一门。宜区以详焉。以彰兼收并畜之赜且盛。皈依回教。曰以玛纳底。斋期则旨玛督。阿勒黑勒。正月也。勒比欧。十月也。撮记之。

一西域属国。如布鲁特之在南部。哈萨克之在北部。向于　天朝恭谨。各官书祗记大概。今中书徐松在西域时。曾钩稽两部世系。地界沿革。成两表。当代奇作。此可以沿用者。

一西藏亦有属国。犹喀尔喀之见巴尔虎乌梁海科布多。回部之见布鲁特安集延痕都斯坦。准部见哈萨克之例。曰廓尔喀。实最大。其次曰作木朗。曰布鲁克巴。曰哲孟雄。曰落敏汤。皆宜见。廓尔喀本名巴勒布。国初巴勒布三罕。曰叶楞罕。曰布颜罕。曰库库木罕。于雍正九年。各奏金叶文递哈达。译出词旨甚恭顺　　　命以玻磁器赏之。后三罕合为一。故巴勒布益强大。戊申辛亥两用兵。亦　　皇朝巨事实也。风俗形势宜备载。

以上都十八条。皆举其炳炳显显者。余小事头绪尚多。未易鬯宣。惧循袭而不改。阙略而不补。颠舛而不问。苟而不具。弃置而不道。回护而不变。有重修之费。有重修之名。将使后之专门者靡所镜也。中华文献。伙有通人。无甲第名位。弗敢妄议。惟此类语言文字。求之亲到其地者。尚或瞢昧答不中问。可知从事铅椠之难。巩祚虽非绝诣。自是孤学倘蒙垂择。致为荣幸。于己非有利焉。不胜悚惶待教之至。

　　说张家口　
龚巩祚

张家口。在宣化府万全县正北境。察哈尔都统驻焉。凡力军台赎罪者驻焉。力者。效力军台也。何以驻张家口。近今五十年驻张家口也。昔之日称军台者何。　　　仁皇帝亲北征。有事蒙古。　　　纯皇帝命将西征。出入蒙古。军台始于平噶尔丹时。密于追达瓦齐时。周密布于设定边左副将军时。今无军事。何以称军台。曰犹内廷有军机处。无军事亦得称也。军台起讫如何。以口外察哈尔为起。而北而西北而又西。以乌里雅苏台为止。凡四十八台。无军有台何也。通檄报也。察哈尔都统与定边左副将军遥声援。中闲哲卜尊剌麻喀尔喀四汗与理藩院往返之檄报。台员率驿丁奉之走。驿丁受雇受此也。台员力此也。驻张家口何名。曰戍张家口也。张家口乌用戍。曰旅焉而已。卧焉而已。有财三年估。无财三年旅。问何所始也。始于台员有老病者。畏塞外之寒且劳。入赀充公。白都统。都统许之。以其赀雇蒙古代之。势也。情也。非法也。亦无台费之名。亦不　上闻。今台费　上闻。台费行而台员除矣。如有人不能出台费。愿充台员。今许之乎。反不许。又如有人愿亦出台费。亦充台员。则许之乎。亦不许。何以不许。曰都统但闻五十年事。不闻康熙事。不闻乾隆初年事。王元凤。天下士也。为桂阳州知州。下车禽豪蠹大创之。又平猺有奇功。　　天子嘉之。锡之孔雀翎。擢为陈州府知府。元凤入觐　　天子。方留京师。而州大猾夜出境。为飞语达京师。竟闻　　天子。　　天子使使鞫之。使者受单词。当元凤以革职发往军台　力赎罪。是狱也。冤元凤者半天下。元凤独飞扬而大喜。就逮时。谓送吏曰。元凤足迹中华。独未得至西北塞外。一见　　圣朝中外为一之盛。吾此行甘骑橐驼佩短刀往来风沙中。龚巩祚属之曰。吾为蒙古图志。某部落某山。尚未有图。子皆为我补之。龚巩祚乞假五日。送之出居庸关。逾八达岭而反。既闻兵部尚书青阳王公言。近日事例如此。既又闻常熟蒋君言。吾尝以谴行。卧三年。纳赀乃还。如青阳言。既又得王元凤书。又如青阳言。吁。天下事名实不相应。什九如是哉。元凤书中又云。吾到戍三日。独骑橐驼。怀笔墨。至大禁门欲出。门者叱之而止。大禁门。则张家口北门也。

　　说居庸关　
龚巩祚

居庸关者。古之谭守者之言也。龚子曰。疑若可守然。何以疑若可守然。曰出昌平州。山东西远相望。俄焉而相辏相赴以至相蹙。居庸置其闲。如因两山以为之门。故曰疑若可守然。关凡四重。南口者。下关也。为之城。城南门至北门一里。出北门十五里。曰中关。又为之城。城南门至北门一里。出北门又十五里。曰上关。又为之城。城南门至北门一里。出北门又十五里。曰八达岭。又为之城。城南门至北门一里。盖自南口之南门。至于八达岭之北门。凡四十八里。而关之首尾。具制如是。故曰疑若可守然。下关最下。中关高倍之。上关高倍之。八达岭之俯南口也。如窥井。形如是。故曰疑若可守然。自入南口。城甃有天竺字。蒙古字。上关之北门。大书曰居庸关。景泰二年修。八达岭之北门。大书曰北门锁钥。景泰三年建。自入南口。流水啮吾马蹄。涉之瑽然鸣。弄之则忽涌忽伏而尽态。之则至于八达岭而穷。八达岭者。古湿余水之原也。自入南口。木多文杏柿苹婆棠梨。皆怒华。自入南口。或容十骑。或容两骑。或容一骑。蒙古自北来。鞭橐驼与予摩臂行。时时橐驼冲予骑堕。予亦挝蒙古帽堕于橐驼前。蒙古大笑。予乃私叹曰。若蒙古。古者建置居庸关之所以然。非以若耶。予江左士也。使予生赵宋之世。目尚不燕赵。何由与反毳者。相挝戏于万山闲。生我　　圣清中外一家之世。岂不傲古人哉。蒙古来者。是岁克西克腾苏尼特。皆入京诣理藩院交马云。自入南口。多雾。若小雨。过中关。见税亭焉。问其吏。曰今法网大。税有漏乎。吏曰。大匡小匡。大偷橐驼小偷羊。予叹曰。信若是。是有闲道矣。自入南口。四山之坡陀之。有护边墙数十处。问之民。皆言是明时修。微税吏言。吾固知有闲道出没于此。护边墙之闲。承平之世。漏税而已。设生昔之世与凡恃关以为险之世。有不大骇北兵自天而降者哉。降自八达岭。地遂平。又五里。曰岔道。

　　吉林防务　
胡传

东三省为　国家根本重地。而吉林中处其闲。南障长白。北带混同。东襟大海。延数千里。而长白以西。兼以奉天为重蔽。混同以北。又以黑龙江为外藩。虽地处极边。其实形同腹里。自咸丰十年。俄罗斯占据我黑龙江以北乌苏里江以东各地。于是吉林东边。在在与俄接界。今我设防于三姓宁古塔珲春。俄驻兵于伯力岩杵河海参崴。彼处处通海。便于转输。我陆运道远。易致罢敝。似彼常处其逸。而我常处其劳。然以天时地势揆之。冬春二时。江海冰坚。船不能驶。彼若入寇。接济维艰。夏秋二时。彼运虽利。而我惟珲春一处。地与彼逼。外无障蔽。最宜留意。宁古塔则东有无人之地五六百里。山川纠纷纷。溪泥淖。为之阨塞。三姓至黑河口八百里。江路多。陆路多淖。天然险阻。足以限彼长驱。彼此相较。劳逸正复相等。所患者。黑龙江之江防未设也。奉天之海防未固也。黑省防。则吉有肩背之患。奉省防。则吉有咽喉之忧。以兵言之。吉省有驻防之兵。无游击之兵。能御其东。不能兼顾西南北也。以饷言之。吉林练防各饷。皆仰给于京师。一旦辽水东西。稍有梗塞。转运道绝。三姓宁古塔珲春之兵。不能枵腹以御敌也。且强邻毒智。专事蹈瑕。前窃据我吉黑东北各地。后强占我伊各城。皆乘我中原多故。不能兼顾边陲。而狡然以逞。近日和议得成。虽幸彼内有变。亦恃我海宇升平。无有衅隙耳。自是以往。如我内地有事。彼之故智必将复萌。当此之时。中边交警。军需浩繁。户部之帑。或颁发不时。吉林之防。正万分危急。纵奉黑二省。江防海防。均极严密。而吉军亦岌岌可虞。吉军如或防。奉黑二省。势形中断。亦难自立。从此东北之事。不可为矣。故为吉林计。既须与奉黑二省通力合作。又须于无事之日。早求自给之方。能就地筹饷。以足军食。上策也。不能就地筹饷。而能多预备。广积边储。中策也。今但设一面之兵。而又无半年之蓄。夫岂万全之道哉。传曰。不备不虞。不可以师。书曰。有备无患。深维边防久远之计。以使　国家根本重地。固如金汤。亦惟统筹全局。熟察外情。先事而谨其备耳。

　　吉林根本说　
曹廷杰

钦惟我　　大清龙兴东土。吉林实为根本之区。自　　　太祖高皇帝受命于天。削平诸国后。满洲五部。长白山二部。扈伦四部。皆在吉林沈阳之交。征东海渥集部。虎尔喀瓦尔喀三部。皆在吉林东。以定根本。征索伦在黑龙江北。以固籓篱。经营数十年。迄　　　太宗文皇帝而大功底定。嗣罗剎窃据尼布楚城。恃为巢穴。逐渐侵扰。顺治时屡烦偏师。至　　　圣祖仁皇帝独断致讨。罗剎乃平。恭读康熙二十四年六月　　　上谕有曰。治国之道期于久安长治不可图便一时当承平无事朕每殚心筹划即今征罗剎之役似非甚要而所关甚巨罗剎扰我黑龙江一带三十余年其所窃据距我朝发祥之地甚近不速加翦除恐边徼之民不获定息。康熙二十七年五月　　　上谕有曰。罗剎侵我边境与我兵筑城爱珲两次进剿雅克萨攻围其城一切情事玛拉可与诸臣详言之俾洞晓其故始知朕从事罗剎原委。敬译　　　圣意。盖以吉林为根本重地。恃黑龙江为屏障。虽一时满汉诸臣。咸谓罗剎距中国道远。难以成功。而　　　圣虑深远。独酌定天时地利运饷进兵机宜。不徇众见。决意命将出师。深入挞伐。使数十年盘踞之罗剎畏威怀德。返我侵地。以培根本。则吉林者。岂但为盛京屏障哉。何愿船形胜论曰。吉林为东三省之一。在京师东北二千三百余里。廷杰按吉林北极高四十三度四十七分。偏东十度二十七分。古肃慎氏地。汉挹娄。北朝勿吉。隋靺鞨。唐燕州。寻为渤海廷杰按唐书。渤海王。都临忽汗河。即虎尔喀河。今牡丹江。所谓金源也。所据。辽宁江州。金肇州信州及率宾等路地。元海兰府。明分设各卫所。后属　本朝。初设将军于宁古塔。廷杰按顺治十年。始于宁古塔设昂邦章京副都统以镇守之。康熙元年。改昂邦章京为镇守宁古塔等处将军。其地北极高四十五度。偏东十三度二十分。后移吉林。廷杰按康熙十五年。移宁古塔将军驻吉林乌拉。留副都统镇守宁古塔。乾隆二十一年。改宁古塔将军为吉林将军。自是始称吉林省。而别设吉林宁古塔伯都讷阿勒楚喀三姓各副都统。以佐其治。廷杰按康熙三十年。设伯都讷副都统。乾隆二十年。设阿勒楚喀副都统。论者第以吉林北接龙江。南辅辽渖。为东方四达之衢。不知其地域广远。东至库叶岛。跨海外数千里。东北至赫哲费雅喀部落。延袤三千余里。重关巨。捍卫天府。廷杰案何氏东海诸部内属述略叙曰。为盛京屏障者。吉林也。为吉林根本者。东海诸部也。实为东北第一雄镇。不仅远迎长白。近绕松花。廷杰按松花江。满洲语呼松阿里必拉。亦呼宋瓦江。称形胜之美也。廷杰按咸丰十一年。与北国分界。由乌苏里江口。逆流入兴凯湖。踰岭抵图们江口。江以东皆为彼属。于是宁珲姓三城边防始重。

查珲春南四十里黑顶子。又东南岩杵河摩阔崴。又东北阿济密蒙古街虾蟆塘海参崴等处地方。宁古塔东南六百余里双城子。又东北二百里红土岩在兴凯湖西沿。地方。三姓东北八百余里徐尔固。在混同江北岸黑河口下六十里。一千六百余里伯力地方。俱北国与吉林交界要隘。徐尔固伯力双城子虾蟆塘海参崴蒙古街阿济密岩杵河诸处。均有重兵戍守。则吉林边防。可因敌而筹制胜之方矣。夫吉林要害。诚在宁珲。三姓要害。则黑河口蜂蜜山二处。盖黑河口在三姓东北七百余里。当水路之冲。凡顺黑龙江而下。逆混同江而上者。此处实扼其咽喉。廷杰案此处。亦江省边防所重。蜂蜜山在三姓东南六百里。与宁珲成掎角之势。于三姓为陆路之门。南可断岩杵河海参崴诸处之后路。北可据伯力之上游也。若夫鸭绿图们二江发源之处。虽关于沈阳者甚巨。而系于吉林者亦匪轻。至乌苏里江口以上。诺罗奇讷林二河之闲。部落仍属赫真。疆域实非瓯脱矣。再考北译开疆。每多取人之所不取。或图人之所不及防。即如咸丰时窥我东南多事。乘机窃发。两次进踞。正亦顺治初乘我入关之师。初定中原。因而窃据故智耳。弛守备则蓦入。张声威则潜退。穿窬之盗。何以异此。此则夷情之今犹古若者也。昔人有言。虏性犹犬羊。震之以威则惧而逸。示之以怯则骄而聚。其此之谓乎。

　　库叶岛沿革形胜考　
曹廷杰

库叶岛。在古为女国。亦名毛人国。后汉书北沃沮海中有女国。唐书日本东北限大山外即毛人。今库叶岛在海中。恰与混同江口东西相值。正与所谓北沃沮海中合。北沃沮今宁古塔东北之地。沃沮犹今窝集。又作渥集。一作乌稽。皆同音异字。实一地也。库叶岛南。隔一海峡廷杰按地理全志。有北路西峡。在日本库叶岛之闲。即此。即日本国。明开原志云。苦兀在奴儿干海东。人身多毛。其邻吉里迷。男少女多。知女国毛人。皆在此岛矣。三才图会。有奚部。小如者部。其国无男。小如者。本室韦部名。当与库叶岛相近。梁四公记有扶桑国。此记多荒诞之言。然所记外藩风土物产。尚有不尽诬者。所谓扶桑国。即今宁古塔极东北之地。其官名与高丽同。其俗使鹿。尤为切证。特扶桑之名。出于附会耳。记云。扶桑国东千余里。有女国。身有毛。则知女国毛人。盖本一地。传闻失实。以为无男耳。唐书记流鬼。谨按。唐书流鬼国。去京师万五千里。其地直黑水靺鞨东北少海之北。三面皆阻海。今库叶岛东北隔海。为俄罗斯国之甘查甲部。亦曰冈札德加。亦曰堪察加。其地东西南三面皆阻海。惟北部与哥德部相连。其为古流鬼国无疑。甘查甲西面之海。即黑龙江省东北之海。亦系渤海。非大海也。故唐书谓之少海。又云在黑水靺鞨东北也。黑水靺鞨。即今黑龙江。南邻莫曳部。明称苦兀。今称库叶。皆莫曳音转。吉里迷。元史作帖烈灭。故此岛今又名额里野。又作野所也。合而论之。则库叶岛之沿革思过半矣。一统志曰。吉林宁古塔所属大洲。在城东北三千余里。混同江口之东大海中。南北二千余里。东西数百里。距西岸近处仅百里许。廷杰按地理全志。有库叶海峡。在库叶岛吉林之闲。即此。有山曰图可苏库。其长竟洲。林木深翳。有小水数十。东西分流入海。会典图说曰。三姓所属海以外。当混同江口之东。有大洲亘千里洲之上。西有博和毕河汪艾河低巴努河温忒呼河楚克津河楚拉河特河伊对河。俱西流。东有额里野河皮伦图河扎伊尔河达喜河郭多和河塔塔马河努烈河启社什河阿当吉河。俱东流。皆入于海。水道提纲曰。大长岛。为黑龙江口海中大护沙。南北袤长一千六百余里。南至极高四十九度八分。北至极高五十四度四分。东西最阔三四百里。或一二百里。西近黑龙江南小圆岛。为东二十六度半。至东北斜处为东三十度四分。地形夭矫如游鱼。中脊有山。连峰自北至南。松林相望。蜿蜒不绝。水分流东西入海。海平处有居人数处。廷杰谨按。岛西北有图克苏图山。额里雅河出其东麓其南麓为费雅喀人所居。图克苏图山西南为音格绳山。博和毕水出其南麓。音格绳山东为塔塔马山。塔塔马河出其东麓。其西麓即库叶人等所居。又有阿当吉山。在岛之中稍南。阿当吉河出其东麓。依社什河出其北麓。特河出其西麓。伊对河出其西南麓。山南即鄂伦春人等所居。何愿船形胜论曰。东三省中。吉林所辖地最广。吉林所属中。三姓副都统所辖地最广。会典分三姓所辖为二图。曰海以外图。则库叶岛地也。库叶虽一洲岛。幅员千里。为混同江口外大护沙。其闲捕牲部落。曰库叶。曰费雅喀。曰俄伦春。岁时贡貂皮于吉林。廷杰谨按。贡貂诸部。先皆亲赴宁古塔。后设三姓副都统。即赴三姓城。惟库叶岛远在海中。不能时至。每年遣官至距宁古塔三千里之普禄乡收贡颁赐。普禄乡即普隆霭噶珊。亦作普垄噶山。今混同江南岸。俄人村镇伯力下八百余里。地名木城。有木城遗迹。土人犹能述其胜事。曰此当年东海毛子穿官处也。对岸为莫勒奇地方。

环库叶之岛。大小数十。其崇山则有图克苏图音格绳之属。其名川则有博和毕郭多和之属。其地四围皆海。北控俄罗斯。南控日本。拱护海口。屹然为东三省保障。是库叶岛之形胜也。又曰。此地隶于三姓副都统。因地瘠民。从前未专设大臣镇守。若生齿日繁。似亦宜加屯戍以重边防也。廷杰谨考库叶附近诸岛。有混同江口海中者。若东海岛。沃新楚鲁岛。图勒库岛。普格哩岛。及海内天然八岛。均在吉林城东北各四千余里。自混同江口迤而西南。抵图们江口之东北。约五千余里。均归吉林省辖。诸岛属中国者。若珊延岛。小多壁岛。满洲语。多壁。狐也。西斯赫岛。满洲语。西斯赫。褥也。阿萨尔乌岛。大多壁岛。妞妞斐颜岛。满洲语。妞妞。呼爱小儿之词。斐颜。色也。扎克塘吉岛。法萨尔吉岛。岳杭噶岛。满洲语。岳杭噶。犹言有丝棉者。鄂尔博绰岛。特依楚岛。翁郭勒绰岛。和尔多岛。搜楞吉岛。勒富岛。均在吉林城东南一千一百里外。至二千一百里内。又有在吉林城东北一千九百里之雅哈岛。满洲语。雅哈。无焰火也。二千一百里之摩琳乌珠岛。又有在宁古塔城东南五百九十三里之舒图岛。八百八十四里之勒富岛。恭查天命二年丙申。遣兵收海边部众。时东海沿边诸部。尚多未附。　　　太祖遣兵四百往征。凡散处部众悉收之。其岛居负险不服者。乘小舟尽取之而还。当即此库叶岛。及以上诸小岛也。

　　遵议东三省边务大略情形疏王大臣
光绪十一年六月十八日。钦奉　　　慈禧端佑康颐庄诚皇太后懿旨。东三省边防事宜着军机大臣总理各国事务衙门会同神机营王大臣妥议具奏钦此。仰见　　　圣心念边陲。防微虑远。钦佩莫名。臣等窃惟防边之要。首在审地势。察敌情。形势既得。选将为先。将得其人。军储宜亟。而练兵制器。招垦兴屯。则其节目也。东三省统辖至广。盛京十四城。为边门者二十余。吉林八城。为边门者四。黑龙江六城。旧设卡伦之区七十一。承平时。东际大海。北限混同。榛狉之民。多我属部。历朝奉　　　敕编入八旗。凡居近吉林之巴尔呼人。锡伯人。居近伯都讷之卦勒察人。居近珲春之库尔喀人。居近额尔古讷河之索伦部。达呼尔部。其最远者为鄂伦春部。皆审户比丁。隶入军伍。擢彼材勇。效我扞掫。而八旗猛将。吉林兵丹。常率诸部。四出征剿。以精锐闻天下。其时中俄立界于尼布楚。开市于恰克图。斥堠之设。多在中路北徼。而东方则晏然无事也。自咸丰以来。中原多事。东三省精兵。征调四方。腹内虚耗。饷减差繁。势成积弱。参佐领以下。又不恤兵丁。层层克扣。以致生计日蹙。土地日荒。风气日敝。彼时　国家方治内盗。无暇东略。溃一隙之堤。成数世之患。牧圉之吏。任非其人。遂使邻国擿隙蹈瑕。蚕食东徼。侵踞我黑龙江以北乌苏里江兴凯湖以东数千里之地。于是吉江二省。遂无师船出海之口。腹背受敌。如处瓮中。而边事因之日亟矣。今虽明订条约。暂事羁縻。然边情反复。理难久恃。疆场之权。以公法论。亦彼此各自主之。查江省与彼之阿穆尔省一江之隔。其省城在海兰泡。与我黑龙江副都统所治之城相望。沿江上下。皆夷屯也。昔日跨江为守。今则江流之险。与我共之。额设水师船只。又皆糟朽狭小。不足以资战守。吉省与彼之东海滨省毗连。其新设酋长。驻海参崴。双城子。又别屯兵于岩杵河摩阔崴诸处。而以驻伯力之重酋联络其闲。其两省额兵。通计不过万人。常招徕屯垦客户。编为民兵。以辅其不足。又收买麦粮。煮罕奇之盐。贩入内地。以为储蓄之资。近且逼珲春为垒。开通图们江东岸。以窥朝鲜北境。行船松花江。以窥三姓上游。势亟亟矣。彼处处通海。便于转输。我陆运回远。易致疲敝。似彼常处其逸。而我常处其劳。然以天时地势揆之。冬春二时。江海冰坚。船不能驶。彼若深入。接济维艰。夏秋二时。彼挽餫虽利。然宁古塔以东。有无人之地六百里。山纠纷。溪深淖。为之阨塞。三姓迤东至黑河口八百里内。江路多。陆路多潦。天然险阻。可以限长驱之足。然则我固不可漫然布置。致备多力分也。吉省所最要者。珲春一城。与彼偪壤。其西壤接连朝鲜之庆源庆兴两府。一苇可航。前无障隔。后可包抄。三姓一城。水路上距伯都讷之三岔口一千余里。中闲历阿勒楚喀拉林诸城。其三岔口西南陆路。则由蒙古郭尔罗斯界。径从草地。直抵奉天之法库边门。纔八百九十里。最为便捷。彼国地图。惟于此数处画一曲。他处则否。其久蓄窥伺之心。已有明验。然则该两处最宜注意。庶一以保护朝鲜北境。一以屏蔽我松花江上游伯都讷腹地。此吉省大略情形也。

江省为吉林唇辅。上游有内兴安岭一带为之阻隔。设防宜在下游。旧设卡伦。今存四十七处。多在呼伦贝尔以西。夫昔日之界在尼布楚。故卡伦在西。今日画江为界。江北旗屯。沦入异域。则卡伦宜改设东北。又将军远驻齐齐哈尔。北距黑龙江城尚八百里。今昔异宜。控制非便。似宜借行围为名。时至沿江巡阅以壮声威。邻柝相闻。而我犹晏然寝于室中。可乎。此江省大略情形也。奉吉二省。皆界朝鲜。吉以图们江为界。奉以鸭绿江为界。辽阳迤东。旧设凤皇叆阳城厂旺清四边门。为扼要之地。今水路则趋重旅顺口大连湾一带。陆路则自同治六年奏明勘荒开垦以后。边门而外。耕廛栉比。设官置戍。直抵鸭绿西岸。非厚集兵力。水陆掎角。不足以顾根本而护藩邦。而腹地防营。似可酌量并省以节饷力。此奉省大略情形也。臣等查光绪六年。经户部总理衙门奏定。请　饬下各省。每年协拨东北边防经费二百万两。虽往往解不足额。然部垫部拨之款。数实相当。今试以东三省兵数计之。历据该将军等先后奏报。奉天经制额兵。二万二千八百余名。练军马步队及缉捕勇丁。又一万三千一百余名。而雷正绾宋庆等军之食江浙河南饷者。犹不与焉。吉林额兵。现据册报一万一千余名。乌拉牲丁四千余名。铭安吴大澄等新练巩卫绥安四军。又靖边防军二十营零三哨。除绥字等营。由吴大澄挑选奉调移防滦乐外。尚有万六千人。黑龙江额兵。现据册报一万零九百余名。外马步练军四千五百余名。以三省通计之。共有土客兵籍。几及九万人。兵力不可谓尚单。以饷数计之。奉省地丁地租货厘洋税船规。岁入银一百三十一万四千余两。吉省岁入之款。约银四十五万六千余两。江省岁入之款。约银三十六万六千一百余两。三省通计。共有入款银二百一十三万六千余两。尽充俸饷之用。外由部库每年拨银一百四十八万两。又外省协拨六十八万九千余两。实解到银二十七八万两不等。是东三省岁需饷银三百七十三万。客军之费。犹不在内。较之承平时新疆岁饷之数。已有过之。饷力不可谓不厚。当此艰难支拄之秋。任兵事者。自宜加意撙节。兵归实用。饷戒虚糜。若犹防务废弛。营伍空虚。无事则虚报冒销。有事则情见势绌。岂●将军等所宜出此乎。又查总理衙门。上年正月闲。行文通查外省练军火器。先后据盛京将军咨报。捷胜长胜等营练军。及调驻客军。计练习前后膛洋枪者四千余名。兵一千一百余名。吉林将军咨报。册开边防马步各营。练洋枪洋者共五千三百余员名。练军马步各营。则练洋枪者约三千人。黑龙江将军咨报。所有练军西丹。前经奏调洋枪洋教习。常川操演五千名。是三省大吏。于近日操演要义。风气日开。不至拘守成法。惟是三方布置。固建率然之势。首击尾应。使之互相掎角。然不思所以联络其气脉。整齐其规制。恐将来局势散漫。彼此不相策应。

臣等酌度情形。思所以通变持久之方。相应请　旨特知兵大员。会同三省将军筹议训练章程。大要首筹大枝劲旅。合兵万人。驻要害。为东西策应游击雕剿之师。现在议设电线。如有警报。相机因应。呼吸可通。次则每省练精兵五千为分防之用。以佐汛地额兵之不足。凡锡伯索伦鄂伦春诸部。择其材勇者。一体编入。又次则练闲散旗丁。作养育兵以备随时拔补。汰弱留强。三者相辅而行。饷有差等。一律操演新法。冀收实效。其每年练饷加拨若干。需用火器子药。应由天津机器等局拨解若干。应归督兵大臣酌核定章。奏明办理。再请　饬下户部北洋大臣筹拨。此外若招客民屯垦。则可就近买粮以充军实。兴畜牧之利。则可收其饶课以助边储。招商开矿。则驱淘金之徒。编集而为矿丁。伐木通道。则开商贩之路。量榷以益厘税。且奉省沿海产盐。市价最贱。诚能远采金元时征收肇州辽阳盐课之法。近用各省盐斤加价之例。官为收买。量加课厘就场征银。以鬻于商。使转贩于关东诸路蒙古各盟。亦筹饷之一端也。又从前伊犁养兵之费。半资屯田。其法以旗汉兵每年分拨四成屯田。六成差操。更番为之。故可持久。吉林及呼兰一带。荒地极多。借使于经制兵内。仿伊犁成法。抽调若干成。授地垦荒。凿渠灌溉。以资生计。双城堡非其明验耶。凡此皆边务之要图也。同一土地。敌人所至。则为兴利之腴区。自我处之。即为耗财之瘠土。有是理乎。夫为将之道。日讨其部曲而申儆之。非家到而户说之也。贵精神折冲耳。果能发愤有为。则羸者可变而为强。若仍委靡因循。则强者亦日趋于弱。宋臣李纲有言。精气变痰。痰变精气。非二物也。视乎元气之强弱耳。　国朝二百年来。良将劲卒多出东三省。边臣果得其人。岂有终于骫骳不振者哉。所有一切事宜。臣等第能略引其端。至详细章程。应俟　派大臣会同该将军等。因地制宜。与时通变。破除积习。力求整顿。察酌情势。然后奏请次第开办。务使三方隐然树长城之势。以伐敌国之谋。及今为之。犹可表里经营。完缮自立。谨将臣等遵议缘由。合词恭折覆陈。是否有当。伏候　宸断施行。

　
卷八十九　兵政十五塞防下

　　西域图说　　
黄楙材

泰西诸家地图。详于欧罗巴洲及滨海诸国。至于西域回部一带。商舶不通。游罕到。其山川道理。部落种族。多所阙略。昨岁在孟加拉国博物院内。见有中亚细亚一图。最为精核。因悉心临摹。译出华文。归乃参校中土图志。历代史传。及近世诸家著述。阙者补之。繁者删之。所有通都大邑。名山巨川。与夫疆域界限电铁路之类。加用颜色区别。庶几一目了然。按图。东起金山。一名阿尔泰山。又名按台山。西至黑海。南起波斯湾。北至乌拉岭。经四十度。纬三十度。广袤万里。居亚细亚洲之中央。而葱岭一山。又居此图之正中。磅礡蜿蜒。横亘南北。至高至大。为天下众山水之祖。葱岭以东。为中国所属之新疆三藏。葱岭以南。为英吉利所属之五印度。葱岭以西以北。皆为俄罗斯之属部。是为三大国之界限。亦天下万国之关键也。两汉之世。开通西域。属于都护者。本三十六国。后稍增至五十余。张骞甘英。奉轺车而远迈。贰师定远。振军威于遐陬。北联乌孙。西击大宛。断匈奴之右臂。空漠南之王庭。可谓盛矣。出玉门阳关。玉门。在敦煌之东。为出伊吾之道。阳关。在敦煌之西。为出鄯善之道。通西域有两道。从鄯善傍南山北波河西行至莎车。今叶尔羌。为南道。南道西踰葱岭。则出大月氐自铁门以南。贺罗巴达克山。皆属月氐。今为阿富汗北境。安息。今波斯土尔基。自车师今吐鲁番前王庭随北山波河西行至疏勒。今喀什噶尔为北道。北道西踰葱岭。则出大宛今浩罕康居康居最大。兼有赛马尔罕布哈尔哈萨克左右诸部。奄蔡。今机哇。又自于阗南行。经皮山西夜上葱岭。蹑悬而至罽宾。以达于天竺。为晋法显北魏慧生所行之程。此三道皆在天山南路也。都护治乌垒城。即今之乌鲁木齐。居西域适中之地。四达之冲。古城以东。则为匈奴境。轮台以西。则为乌孙境。盖南路为城郭居国。北路为游牧行国。自古然也。唐置北庭都护。又移安西都护于龟兹。軡库领羁縻十六州。于是建立四镇。始通山北之路。由姑墨今阿克斯踰乏驴岭。今穆素岭经热池今特穆尔图泊于泉今吹河昭武九姓诸国。然后逾铁门而南渡缚刍河而入北印度。为元奘法师所行之程也。辽亡。耶律大石假道回鹘。率众西徙。创国号曰西契丹。有二都城。一曰寻思干。寻思干。与邪迷思干译音相近。中土之人。往往混合为一。余始着西域形胜。疑寻思干为霍罕城。后考诸书。乃知西辽之都。实在今之塔什罕也。一曰虎思窝鲁朵。在伊丽河西南。太清池东北。属哈萨克右部。传国百年。洎夫元太祖崛起朔漠。混一寰区。翦灭数十国强汗。开拓数万里疆域。南及申河。中印度。西抵富浪。地中海之岛。一名忽鲁谟斯。北并厄罗斯钦察亚速三国皆在俄罗斯境。亚速。即亚萨塔坎也。等国。奄有亚细亚洲全境。及欧罗巴洲之半。幅员之广。亘古无伦。于是封建懿亲。众树屏藩。置阿母河行中书省。驻寻思干领葱岭以西诸国。别失八里元帅府。驻乌鲁木齐领天山南路。阿力麻里元帅府。驻伊领天山北路。火州曲先元帅府。领吐鲁蕃哈密至玉门阳关以东。厥后鞭长尾大。诸王跋扈。各自擅命。迄今土尔基波斯。及五印度各部酋长。尚多元裔也。

我　朝平定新疆。武烈文谟。远超前古。民繁物阜。等于腹中。出嘉峪关至安西州折北至哈密。分为南北二路。建筑城堡。设立台站。满汉军营。星罗碁布。其天山南路。自吐鲁蕃始。所辖五回城。曰辟展。曰鲁古沁。曰色更木。曰托克逊。曰哈拉和卓。雍正时。归附最早。伊敏和卓之子孙。世袭土司。西南行。曰哈喇沙尔。曰库车。曰阿克苏。曰乌什。谓之东四城。曰喀什哈尔。曰英吉沙尔。曰叶尔羌。曰和阗。谓之西四城。所称回疆南八城是也。其天山北路。本额鲁特四卫拉之地。及剿灭准噶尔之后。数千里空虚无人。乃移驻满汉官兵流徙罪犯以实之。又土尔扈特十数万众投诚。安置其闲。分给游牧之地焉。自巴里坤西行。经古城奇台一千四百余里。至乌鲁木齐。汉为山北六国。元称回鹘五城。水草肥饶。足资耕牧。设迪化州阜康昌吉绥来三县隶之。居民富庶。商贾辐凑。建学兴文。彬彬乎化毡毳为冠裳矣。又西行二千里为伊。准噶尔踞为巢穴。乾隆时归入版图。筑惠远城。驻札将军都统。暨索伦锡伯察哈尔领队大臣。屹然为西陲重镇。外蕃数十国。贾胡贸易。悉萃于此。繁华殷富。为口外第一都会也。三垂阴山。中贯巨川。西北流入夷播海。即巴勒哈什泊。一名腾吉思泊。南岸多沙碛。北岸流泉映带。原隰沃衍。分屯耕牧。建筑八城。熙春。惠宁。绥定。拱宸。广仁。瞻德。宁远。塔勒奇。西北界连哈萨克。西南界连布鲁特。沿边设卡伦三十余处。规制极为周密。东界库尔喀喇乌斯大小珠勒都斯。山径庞杂。正北逾果子沟。经赛里木泊。通塔尔巴哈台之绥靖城。正南经铅厂诸山。踰穆素尔岭。一名凌山通阿克斯城。西南沿特穆尔图泊之南。通喀什噶尔城。皆山路崎岖。穿过布鲁特之境。伊换防兵官。往来取道于此。此新疆南北两路之大概情形也。自咸丰以后。俄罗斯并兼里海咸海一带游牧部落。及葱岭迤西机洼布哈尔塔什罕敖汗等国。其东西布鲁特。左右哈萨克。昔本中国藩属。今皆为彼所诱降。又乘回疆之乱。窃踞伊。将附近城堡。全行堕废。而取其砖石木料。移于大城东南九十里之金顶寺。构造洋楼。几二十里。阛阓稠密。赋税烦苛。得寸进尺。狡焉思逞。查西北各处与俄境交涉者。自伊大城西行。经霍尔果斯。至塔勒根渡河。折西南经虎思窝鲁朵吹河干泉塔剌速河欧梨分路。一西通陀尔奇司丹。一南通赛马尔罕。其伊西北卡伦以外。至巴勒哈什泊。为色密尔志迁司科。地多砂卤。小径甚多。塔尔巴哈台西南。有阿拉图勒泊。向设卡伦八处。每遇冬季雪大。则准哈萨克暂入卡伦以内牧放牲畜。自绥靖城西行。经沙吉呵波来。折北至色密巴那丁司科。商贾往来之孔道。塔尔巴哈台之东北。有额尔齐斯河。与科布多交界。其水发源阿尔泰山。足资屯田。西流汇于宰桑泊。又从泊西北曲曲流出俄境加孟罗各司科左右。纳数小水。至巴那丁司科。水势渐大。可通舟楫。西北流二千余里。经阿木司科。托波儿司科。下流会合阿比河。而注于北海。俄人于港口建筑台。以控东方诸藩。自科布多西北逾阿尔泰山。与多木司科接壤。古之坚昆丁零骨利干等国。元为海都笃哇昔里吉诸王封地。后置谦州。益兰州。隶于岭北行省。海都之叛。其入寇之路。往往逾金山而窥和林。盖其地土沃兵强。别开境界。非他部之戈壁旷野可比。俄罗斯镇以巨酋。戍以重兵。东藩四大司科。以此为首。按葱岭北干。发为阴山。

络伊塔尔巴哈台。与阿泰山相连属。其闲天然险要。足资战守。而阿尔泰山尤为雄伟。曲抱科布多之三面。实外蒙古喀尔喀西北之屏障也。

　　西域形胜　
黄楙材

出嘉峪关外至哈密。分为南北二路。中隔腾格里山。即天山也。亘五千余里。直抵葱岭。南路为回部八城。北路为乌鲁木齐伊及库尔喀喇乌斯塔尔巴哈台。统称新疆。其建置道里。具详官书。姑不具论。惟就葱岭外者言之。自伊西南行。经特穆尔图泊。千七百里入霍罕境。古之大宛国也。纳林河中境西流。折西北注于咸海。都城曰寻思干。西契丹建牙于此。元初置阿母河行省。以控西域诸国。所属之城。东曰马尔噶朗。曰霍什。东北曰纳木干。曰安集延。商贾所萃。故独擅名。其西北之霍占科拉普塔什罕等城。久已割隶于俄罗斯。近年复为俄人所诱。举国降附之。查新疆南城。通霍罕之路有二。一由喀什哈尔西行。陟葱岭。经奈曼布鲁特游牧。过喀喇库儿泊。以达于霍罕。计程一千四百里。一由叶尔羌西南行。循徙多河而上葱岭。经塞勒库儿泊。折西北至克什南。又北过贺罗境。以达于霍罕。约计二十日程。虽皆山路崎岖。然沿途回庄。烟户稠密。水草方便。较之伊北路。沙碛旷渺无垠者有闲矣。由霍占渡河西南行。七百余里。至赛马尔罕。为康居故城。其地居四达之冲。从古著名。康居盛时。户十万。或作飒末建。一作悉万斤。又名邪迷思干。皆一音之转也。西契丹置河中府。元封驸马塞因帖木耳于此。至明中叶。遂霸西戎。北并俄罗斯。南兼五印度。幅员万里。号曰大蒙古王。即四洲志所称莫卧尔者是已。莫卧尔。即蒙古儿之转音。华人于寻思干赛马尔罕二城。因译音相近。往往混合为一。不知相距千有余里。一为大宛故都。一为康居故都。明史谓赛马尔罕为汉罽宾国。魏默深力辨其谬。盖是时赛马尔罕跨有北印度克什米耳。罽宾实隶其封内。特明史沿王圻续通考之误。未能区别耳。由赛马尔罕东南踰铁门。渡缚刍河。历博罗尔巴达克山。而入阿富汗国。广袤三四千里。兼有月氐高附厌达诸国之地。东倚印度河。北负大雪山。即兴都哥士山。元太祖征印度。驻军于此避暑。四境险塞。风俗勇悍。乐为战争。所与邻者。又多强国。南界俾路芝。西界波斯。北界布哈尔。东北界塞哥。东南与英吉利所属之信地。本若犬牙交错。尽皆劲敌。日寻干戈。当月氐之盛也。西踰哥兰森以侵安息。东跨印度河而割塞哥。及其衰也。或称藩于波斯。或降附于罽宾。此三国。境壤毗连。迭为强弱。互相兼并。所谓疆场之邑。一彼一此。初无一定之界限也。波斯国。名最古。南枕海湾。即波斯湾。一名墨生丁海。一名东红海。北面大泽。即里海。一名加斯比安海。分十二部。藩臣擅权。各世其职。旧时建都伊士伯兴。今迁于得希阑城。胜兵二十万。长于击刺。多养刺客以伺敌人。并于里海设立水师战舰。以资防护。西北一隅。与俄国藩部高加索相接。其耳利穵那格什穵等城。为俄所占。东境哥兰森部内。有眉什奚城。即元史所称木乃奚国。眉什奚之东。为哈烈国。一名黑腊。又名亚加业坦。元驸马塞因帖木耳遣其子哈鲁沙据此城。境宇日拓。渐成强国。明时西域诸国贡使。每序哈烈于首。其后波斯转强。降为附庸。今又入于阿富汗。而波斯屡起师征之。哈烈求助于英俄乃免。然北境与机哇布哈尔密迩为邻。恐终为俄人捷足先得也。

波斯之西。为土耳基。其国分二部。东部在亚细亚洲。西部在欧罗巴洲。都城曰君士但丁。建于　　海峡。扼两海之咽喉。据二洲之冲要。自古必争之区。俄罗斯久怀并吞之志。而英法普奥诸国恶其相偪。合从联约。相与并力拒俄而保土。以维欧洲均势之局。丙辰年。六国公使会盟于巴黎城。俄国兵船不得出地中海。他国兵船不得入黑海。乃近岁普既与俄交欢。法败于普。一蹶不振。奥则自顾不暇。于是从散约解。而土耳基女主执政。国多内乱。俄人得以乘闲抵隙。肆其蚕食。英人独力难支。亦坐视而不能救矣。希腊埃及二国。本土之藩属。后皆背叛而自立。英与俄屡助之。盖袒护同教之民。不欲受制于回回也。然而土国之存亡。于欧洲大局攸关。昔则恶其强而抑之。今则怜其弱而扶之。傥一旦无土。俄人出黑海而与诸国争南洋之利权。欲求旦夕之安。其可得哉。考土耳基波斯。皆古安息地境。其南之亚剌伯。则条枝也。一称天方。为回教祖国。自派罕默德刱立教门。渐染西域。蔓延于五印度。暨葱岭东西天山南北。一入其教。冥心坚守。百折不回。每七日礼拜。其王为臣民讲论。杀敌者授福。死敌者生天。逞刃寻仇。奋不顾身。虽英与俄据有其地。终不能变其教而移其俗也。至若西北一带游牧部落。逐水草无定居。皆哈萨克种类。分左右中三部。散处于里海咸海腾格里海。及额尔齐河两岸。毡帐毳幕。转徙无常。其都会曰达奇司丹。曰布哈尔。曰机洼。颇称繁盛。今皆为俄人所胁降。且夫俄罗斯地跨三洲。控弦百万。挟其诈力。日以开疆辟壤为事。自乌拉岭以东。曰西比利亚。延袤万里。直抵黑龙江。俄人不烦一兵一饷。诱而降之。迩来尤极力经营于中亚细亚。西人称西域为中亚细亚建造火车铁路。由布哈尔东北。经赛马尔罕霍罕塔什罕等城。至札木干。分而为二。一东经伊西境。折北至波那丁司科。顺额尔齐河而下。以达于呵木司科。一西经达奇司丹。沿纳林河北岸。至咸海折北而西。至阿林伯克。复分为二。一西南沿乌拉江而至里海之格昭城。一西北经索麻拉以达于马司孤都城。此外如窝雅江高加索部内。新建铁路。不一而足。统计俄国境内。共有铁路四万余里。六通四达。皆近二十年内所成者。去岁复议增修一路。由俾格什穵。沿里海而南。经波斯哈烈。以达于阿富汗。特遣大将高福满统领重兵驻扎霍罕。南以窥伺印度。东以觊觎新疆。其阴谋诡计。狡焉思逞。夫岂一朝一夕之故哉。同治元年。乘回部之乱。窃据伊。得寸则寸。得尺则尺。今欲索还。此岂口舌所能争者。夫伊为新疆精华。北路门户。彼族实偪处此。终为边患。及早图之。兴修铁路。添设电。乃足以长驾远驭。保固疆圉。非然者。迢迢万里。奏报稽迟。转饷劳劬。虽有知者。亦难为谋。或曰。工程浩大。难筹巨款。吾谓中华财力之富。十倍他国。人民之众。百倍他国。综五岁而计之。以驿递之费。添设电报而有余。以转输之费。建造铁路而无不足。南北二路。地势平坦。易于施工。咫见之士。必且闻而怪之。然而古今异宜。世变日新。岂循途守辙者所可与议天下大计乎。因绘西域地图。不禁慨然言之。以俟筹边者有可采焉。

　　新疆私议　
沈垚

自古制戎狄之道。无不以通西域为事。汉置西域都护。断匈奴右臂。而单于入朝。唐平高昌。灭焉耆。取龟兹于阗疏勒等属国于突厥。列为安西四镇。扼诸蕃走集。则北不患突厥。南不患吐蕃。建武时。西域请复内属。光武辞不许。意非不美也。而永平中。匈奴卒诸国。共寇河西。明帝命将讨匈奴。取伊吾卢地。卒通西域。而后寇息。武后时。吐蕃将论钦陵请罢四镇兵。后从郭震言。不许。逮上元后。河西陇右皆陷没。而李元忠守北庭。郭昕守安西。与沙陀回鹘相依。吐蕃百计攻之不下。是时唐时多难。强臣方命。而吐蕃兵终不能踰陇而东。固由凤翔泾原。皆屯设重兵。亦未始非畏安西北庭之议其后。有所牵制而不敢逞也。元定西域。而后取中国如拉朽。宋堕夏州。不救灵州。于是西域为党项隔断。而契丹不能制矣。明不阨玉门阳关。而守嘉峪。于是中叶以后。蒙古诸部北扰延绥宁夏者。遂踰凉甘。绝瓜沙。据青海。而东扰河洮岷矣。然则隔绝羌胡奸通之路。使不得并力东寇。西域诚要地哉。而论者或谓竭内地以事外夷。散有用以资无用。不知外夷不守。防守将移在内地。而费益不赀。西域地广。饶水草。其处温和田美。种五谷与中国同时熟。诚广行屯田积粟之法。即有军兴。可无需中国馈运。然则谓西域绝远。得之不为益。弃之不为损。真迂士之论。而不审于汉唐之已事者矣。然汉之都护。虽统率南北二道。固非有其地也。唐所有者。仅车师前后国及焉耆地。而龟兹以西。为国如故也。我　国家　　皇灵远鬯。威德遐宣。风行所及。日入以来。皆慕化输诚。愿为臣妾。　　　高宗皇帝平伊。定回疆。辟地二万余里。汉唐所谓乌孙西突厥及葱岭东城郭诸国。均编入内地。有重臣镇守。则昔之羌种塞种。今皆　　天子生全长育之民。昔之穷荒极远界在区外之国。今皆　国家出贡赋列亭障之地矣。夫汉不有西域地。然弃西域。则河西受敌。唐不有龟兹以西地。然弃四镇。则伊西庭三州单弱。故当时君臣深谋远虑。悉力与匈奴吐蕃争。而不弃也。况地皆王土。民皆王臣。隶版图已久。涵濡醲化已深者哉。前年逆回张格尔叛。攻陷喀什噶尔等四城。西垂自荡平后。休养生息。六十余年。一旦逆贼猖獗。调兵筹饷。羽书旁午。加以地界穷边。冰雪满山。戈壁匝地。挽粟飞刍。转运艰阻。大臣以其悬远难守。欲弃四城。　　皇上深仁覃覆。不忍置远方于域外。谓英吉沙尔为外蕃各国入回疆之总道。弃之则朝贡路断。和阗南通后藏叶尔羌等城。岁解伊铜布棉数万。弃之则伊经费有缺。夫回部诸城。北界雪山。西戎葱岭。四城据葱岭之要。无四城。是西面无门户也。繇喀什噶尔而东。据乌什而北钞。则伊之兵。列城障而守。繇和阗而东。渡河而北。则库车以东诸城危。渡河而东。据故曲先卫。历白龙堆而东钞。则安西敦煌诸州县。尽城守矣。四城不可不复。非一劳不能永逸。

且　　　祖宗开辟之地。尺寸不可失。赫然震怒。命将出师。扬威将军长龄等。承　　圣旨。统劲旅跃马昆山之西。投鞭计式之水。三战皆捷。遂复四城。曾未几时。逆首就获。安集延布鲁特诸蕃。益慑　　皇威。稽首恐后。葱岭以西。至于海曲。莫不震迭。咸修职贡。　　　高宗皇帝开创新疆。远拓边塞于万里之外。　　皇上敬绳　　　祖武。天戈所指。电扫尘清。诚所谓圣人之达孝善继善述者矣。然而元恶就。抚绥为急。善后事宜。方劳　　圣虑。夫议者之所以欲弃四城。恐其空竭中国也。自军兴以来。所费诚不少矣。然汉不有其地。而都护校尉等官。诸国兵攻匈奴。未尝劳费内地。诸国未属汉时。匈奴置僮仆都尉。收赋税。取富给焉。及既属汉。则发畜食食汉军。负水儋粮。虽苦迎送。然未尝不给。汉所置田官。仅渠北胥鞬数处。然未尝匮乏。即闲有匮乏。亦不过发酒泉敦煌驴橐佗负食出玉门而已。未尝扰及天下。　国家回疆诸城。东西六千余里。南北亦数千里。张格尔亡虏小丑。非汉鄯善莎车王有国有民者比。一朝窃发。　朝廷以军饟为虑。昔之西域。分为三十六国。国小地隘。然尚以自奉之余。奉匈奴奉汉而无不足。今之回疆。以阿克苏以东数千里膏腴沃衍之地。而不能足军食以备一小丑。何古今悬绝若斯耶。则以回疆镇守诸臣。不讲求于屯田积谷之道故也。西域经准噶尔霍吉占之乱。人户死亡略尽。大兵平定后。招集流离。渐就安集。夫龟兹有东西川。焉耆有敦薨水。皆左右其国城。水流径通。枝津布濩。桑宏羊言轮台以东水。可溉田五千顷以上。诚谷食易给足不可乏之国也。故匈奴赋税之使。长居焉耆尉危须闲。而汉都护治乌垒。与渠田官相近。昭帝用宏羊前议。复田轮台。亦与渠相连。今之库车。古之龟兹也。今之布古尔。古之乌垒渠也。今之哈拉沙尔。古之焉耆尉危须也。今之海多河。齐召南水道提纲所谓南源东流经枯察北者。古之龟兹东川也。其在哈拉沙尔西者。则古之敦薨水也。哈拉沙尔等城。有灌溉之利。蒲鱼芦雁之饶。详葱岭南北河考。而所安插之土尔扈特霍硕特二部。不能力本农务耕作。惟以盗窃为事。新疆初定时。荆榛弥望。垦荒之人。聊无村落。故赋税鲜少。仅足支给各官禄米。伊兵食。须仰给内地。其后荒地日辟。生齿日增。则经制亦当渐备。镇守诸臣。诚以时度地形。益治沟洫。广田畜。务储积。则内地之转输可罢。蓄积益多。兵食益足。缓急有备。则虽大宛。蹈康居。斩郅支。亦非甚难事。何至以回疆奉回疆而不能制一小丑哉。不知经久大计。令有以待卒然之变。但奉行成例。岁岁仰关内脂膏。以赡防守之卒。是守外徒以耗内。非卫内也。平时尚不免耗内。况有事乎。不欲耗内。则必弃外。此议者所有四城县远难守之说也。然则远终不可守乎。非也。不尽其守之之道。故不可得而守也。不守远。必守近。而守近之费不减于远。或更甚焉。则何如尽守之之术以守远。不弃可耕之地。则屯田积谷而已。

四城兵火之后。田庐芜没。邑郭空虚。宜及时量留官田要地。徙他处回户实四城。益垦荒废之土。不足。则募民无田而壮健敢远徙者诣田所。就耕垦为本业。又令于闲暇时习骑射战陈之法。使人皆可用。且耕且守。有变。不至于遥遥于万里外劳敝索伦兵。庶几威服西国。四城浸灌之水。有葱岭南北河。又有于阗河。膏壤数千里。诚皆开设屯保。卒有外寇。蓄积足为战守之备。又何至开口望哺于关内有司。致虚耗中国也。汉徙渠田官。披莎车地田北胥鞑。仅一隅耳。然都护尚得以蓄聚之富。时出兵以威外夷。况今合疏勒莎车于阗诸国数千里地而尽田之乎。四城屯政既举。即当益治阿克苏以东之田。汉元帝置戊己校尉。屯田车师前王庭。明帝置宜禾都尉。屯田伊吾卢。西域水甘泉肥。无地不可耕。即鄯善号为沙卤少田矣。而伊循城肥美。则汉置田官。水经注称敦煌索劢断注宾河灌楼兰田。遂成沃壤。田三年。积粟百万。今罗布淖尔。即蒲昌海。海西南故楼兰国也。其处回人以鱼为粮。不知稼穑。繇班固郦道元之言观之。则固亦可耕之土。汉车师前王国。治交河城。元和郡县志。西州交河县。交河出县北天山。水分流于城下。因以为名。水道提纲所疑为古交河有三。一在吐鲁蕃城西三百里。一在城西百余里。一在城西二十里。在西二十里者近之。然其言曰。河自北而南。经吐鲁蕃城西。其南两源。皆出巴巾图西南山。合而北与会。长二百里。旧疑为古交河。考古所谓交河一水分流于城下。如齐说。两水合流于城西。与古不合。太平寰宇记。西州交河县。交汀源出县东北天山东南。入高昌县。又曰。高昌县交河水。西北自交河县界流入。然则古之交河。自今吐鲁蕃城。东南流。经哈剌和卓界。高昌县。元宝元年。改为前庭县。故元和志言交河在前庭县西。齐所指之三水。皆非古交河。然其地水泉之多。田之良沃可见矣。元和郡县志。伊州伊吾县。本后汉伊吾屯纳职县。东北至州百二十里。后汉明帝曾于此置宜禾都尉。柔远县。西北至州二百四十里。柳谷水有东西二源。出县东北天山。南流十五土合。水道提纲。哈密。古伊吾地。沙地逢水泉为聚落。无大川泽。唯哈密有一河。在城东南。南北长百里许。案此疑即元和志之柳谷水。唐书地理志。自沙州寿昌县西十里至阳关故城。又西至蒲昌海南岸千里。自蒲昌海南岸西经七屯城。汉伊修城也。又西八十里至石城县。汉楼兰国也。亦名鄯。在蒲昌海南三百里。康艳典为镇使以通西域者。又西二百里至新城。亦谓之弩支城。艳典所筑。又西经特勒井。渡且末河五百里。至播仙镇。故且末城也。高宗上元中更名。又西经悉利支井。祅井。勿遮水。五百里至于阗东兰城守捉。又西经移杜保彭怀保坎城守捉。三百里至于阗。又曰于阗东三百九十里有建德力河。东七百里有精绝国。又于阗东三百里有坎城镇。东六百里有兰城镇。西二百里有固城镇。西三百九十里有吉良镇。于阗东距且末镇千六百里。元和郡县志。沙州西至石城镇一千五百里。案伊修。即伊循之。史书中循修二字每相混。汉书地理志武都郡循成道。魏书地形志作修城。罗布淖尔。亦曰贺卜诺尔。水道提纲谓之洛普鄂模。戴校水经注谓之罗布淖尔。

夫回部者。安西关内之籓篱也。四城者。又回部之尔籓篱也。籓篱固则腹心安。腹心实则籓篱益固。今当实阿克苏以东诸城。令皆有积聚。足待四城不虞之用。即当实安西以东诸府州。以待回疆不虞之用。必使回疆有警。但取给于回疆。而不罢敝关内。而后关内安。不得已而征及关内。但如汉时取给于酒泉敦煌等郡。而不扰及天下。而后天下安。酒泉有呼蚕水。敦煌有南籍端水。氐置水。皆可溉田。宜禾效谷。着于前史。故李暠以一隅地。而能自立于雄窃据之时。使长吏皆如崔不意之力田积粟。富盛可指日待也。汉书地理志。酒泉郡福禄县呼蚕水。出南羌中。东北至会水入道羌谷。会水故城。在故镇彝所城西北。镇汇所城。在高台县西北百二十里。呼蚕水。今曰讨来河。所入之羌谷水。即至合黎之弱水也。太平寰宇记。肃州酒泉县呼蚕水。一名潜水。俗又谓福禄河。西南自吐谷浑界流入。水道提纲。卯来河。源出肃州西南边外青海西北境。有三源。东源西北流。中源北流。西源最大而远东北流数百里。始与二源水会。东北流。又东合一水。又东北经重山。入肃州南边。经卯来保。曰卯来河。又东北经州城南境。又东北有水。西南自嘉峪关东北流。经州西北境来注之。又东北至古城保南。临水保北。当西长城断处出边。东北流。经金塔寺营西北。又东北折正北流。经卫鲁西火烧屯东。又北折东北流至卫公营北。又东北入删丹水。以下即弱水下流矣。水道提纲又曰。删丹水既合卯来水。东北经华墙镇驿北。又东北至毛母西折西北流。经双城西。又折东北流。经平所驿沙马营西。又西北折东北。而北流。经什庄西。又西北有昆都伦水。自东北来注之。又北为二巨泽。西北曰索廓克鄂模。周九十里。其东北曰索博鄂模。周六十余里。即古居延海也。计自滔来发源。至此北行二千一百五十里。案卯来水。经肃州东北。潴为白亭海。在州东北四十里。元和郡县志。居延海在甘州张掖县东北一千六百里。宁寇军。在居延水两叉中。汉书地理志。敦煌郡冥安县南。籍端水出南羌中。西北入质泽。溉民田。龙勒县氐置水出南羌中。东北入泽。溉民田。案冥安。即唐瓜州晋昌县。在今安西州东。龙勒即唐沙州寿昌县。在今郭煌县西南。太平寰宇记。南籍端水一名冥水。元和郡县志。冥水自吐谷浑界流入大泽。东西二百六十里。南北六十里。丰水草。宜畜牧。水道提纲曰。布隆几勒河。自靖逆厅西南境。平地两源。合而北流七十里。有水水二自东来会。折而西流。有小水入。俱南自柳沟卫北流注之。又西数十里至双塔南。有小水。南自真拖来地北注之。又西三百余里。经安西府北。又西百里至古沙州北境。有西拉葛金河。自南经州东而北来注之。西拉葛金河。源出安西厅。南边界大山。西北流。折而北百七十里。折而西百二十余里。有察乌苏水自西南来会。又北流八十里。经沙州东。又北五十里。与布隆几勒河会。又西北流曲曲而西三百里。潴为巨泽。曰哈勒池。周六十余里。池东南多大山。案布隆几勒河。上源曰昌马河。至柳沟卫。会南境北来之十道沟。曰苏赖河。即汉时南籍端水。西拉葛金河。即汉时氐置水也。亦曰党河。垚案靖逆厅。乾隆二十六年改置玉门县。安西府。三十八年降为州。沙州卫。二十五年改置敦煌县玉门县西至州二百九十五里。敦煌县东北至州二百七十里。氐置水。在汉龙勒县。则当在唐寿昌县地。寿昌东北至沙州百五十里。水不应反在沙州之东。又汉志后东北入泽。而此水自东南而西北。亦与汉志不合。疑党河非即古氐置水。太平寰宇记沙州敦煌县县泉水。一名神泉。在县西一百三十里。出龙勒山腹。此水西与龙勒近。然汉志言出南羌中。而县泉水近出龙勒山腹。则亦不合。今党河之西。又无他水。可当氐置水。柳沟卫。在安西州东二百三十里。汉志敦煌郡。广至县。宜禾都尉。治昆仑障。效谷县。故渔泽障也。桑钦说孝武元封六年。济南崔下意为鱼泽尉。教力田以勤效得谷。因立为县名。太平寰宇记。广至故城在瓜州常乐县西北。宜禾都尉城。在晋昌县西北界。案常乐县。东至瓜州一百十五里。今为安西州地。广至故城在州西。效谷故城在敦煌县西。

如是则何远之不可守。而守远又何有耗内之患哉。然欲使回疆永靖。则在绥辑诸臣矣。回民虽不娴教训。然颇知敬官长。安全至乐也。人命至重也。舍保性命全身家之至计。而反乐于从逆。即极愚蠢。当不至此。然卒至此者。盖有由矣。镇守诸臣。不仰体　　皇上安边柔远之心。宣布　朝廷威德。乃恣为贪酷。侵夺其财货。虏辱其妇女。以积其愁苦冤怨之气。然犹未遽叛也。一有桀黠凶悍之人。乘机鼓煽。而后向之穷志无聊者。皆揭竿起矣。不观后汉之多患乎。西羌之杂居内地者。多则万余人。少或不满千人。皆役属郡县豪右。不为寇也。豪右既奴虏使之小。吏黠人又侵掠之。郡县又淫毒之。于是东羌西羌不胜其愤。相率皆叛。连及河首诸羌。东犯赵魏。南寇梁益。朝廷为之移徙郡县以避其锋。民不乐徙。则刈禾稼彻室屋夷垒壁以驱迫之。不战不守之守令。竟忍视民之捐老弱。沿道死亡而不恤也。民多死亡。羌寇转炽。延及桓帝。数征数叛。段颎转战连年。尽杀之乃止。而汉之府库已空竭矣。并凉二州已虚耗矣。读范书西羌传。见邓任尚诸人。错置乖谬。屡为之废书叹也。使当日任虞诩以平羌之事。何至弃数千里险阻沃饶之地以资寇哉。使二千石令长皆马不入厩金不入怀之人。则羌亦一气所生。何至屡征屡叛。必诛尽而始息哉。明之失交址也。以镇守中官之贪黩也。使得廉吏以抚之。交址且至今为冠带之邦矣。故欲使西垂无事。必自镇守诸臣能仰体　　皇上安边柔远之心始。

　　论伊
李云麟

近年来强邻日以交收伊为要挟之具。今之论者。或虑其重索兵费。或虑其要挟通商各款。滞碍难行。诚不为无见。然卒以不得伊为忧。收回伊为喜。此大不然。其故何欤。彼族赋性。惟利是图。居心似信实诈。然其遇事也。善筹大局。于地理尤精详。云麟查其近日举动。复以往事证之。窃有以知其心矣。伊九城。纵横相连。东西不逾二百里。大城居其中。今该国将大城巴彦岱霍尔果斯三城。房屋俱平毁。清水河塔尔奇绥定三城。俱付汉回居住。芦草沟城盘子俱弃置。而专于大城东南九十里之金顶寺。及固尔札两处。拆各城材木。营盖市廛。横亘几二十里。用费以数百万计。不知者。疑其不营西北转营东南为失计。殊不知俄人得此八年之久。岁入数十万。岂轻弃。日日筹划。岂无定见。盖欲外假交收之名以示惠。而使我终不能居也。伊塔两城交收事。无论一时难办。即幸而得之。弹丸之地。四面受敌。何以居守。要而论之。今日　朝廷若不惮败约。以兵力攻取伊。在所不言。若重开边衅。得伊于俄人之手。则其患有五。各城所遗精锐汉回三千余人。抵死不降。日后须随地分归俄国。为之爪牙。一也。缠头哈萨克等众。均经助逆。未受惩创。分处内外。终多反复。二也。膏腴之地。仅存东北一隅。各旗人众。无以自容。三也。城池平毁。急难修复。四也。俄人既环其西。又亘其东。五也。有此五患。重兵一撤。倾覆立见。而议通商。偿兵费。分疆定界等事。有无滞碍。尚不与焉。

　　新疆善后方略　
李云麟

前述各条。其种种情形已如彼。然则将奈何。曰。今日西陲之事。外强中干。贫弱在内。欲图日后之自强。当先图目前之自立。自立之术何在。速修乌鲁木齐根柢是矣。当乌鲁木齐之克复也。是西陲治乱安危之一大转关。其时伊情形。难得难守。南疆情形。易得难守。主其计者。宜知伊难得难守之实。暂缓南疆。不宜为欲收伊之故。肆力南疆也。然则善后方略何如。曰。以乌鲁木齐为腹地。安插各项眷兵。则有根。改伊为换防处所。不置眷兵。则可久。等南路于要荒。众建少力。不设防兵。则无侵畔。速撤各项征兵。则饷项不致虚耗。稍留余地。外以举办西陲善后。内以整顿陕甘营伍。则元气渐固。后患不生。凡此四端。惟在知之明。行之决。狐疑观望。其机坐失矣。行之之法维何。在去名务实。今关外如迪化地。并无汉兵。而犹放提督。古城乌鲁木齐等处。并无满兵。而仍设领队。哈密无事可办。而犹设正副员缺。等而上之。至于将军都统额缺。皆与现在事件不符。照章派。名实俱损。为当时计。　朝廷宜尽罢各项官。特重臣经略西陲。便宜行事。改弦而更张之。规模既定。再设额缺。则名实相符矣。或曰。改弦更张。将无与建省之说同。曰。不然。关外各部。种类纷歧。皆不可以郡县治。宜郡县者。惟内地迁居之民。今大乱后。关外数千里内。所余户民不及五千户。合计不抵内地一县。郡县根株已绝。而犹侈言建省。情格势阻。何能有成。查乌桓旧制。系郡县与军府参用。今即欲复旧规。亦非数十年生聚不可。兹所言归并之法。拟去郡县而专立军府。略仿前代卫所边军之制。其事至易。其效至捷。不至期年。规模可定。请条类其事而申言之。乌桓大乱之后。城市为墟。萧条无人。欲移内地驻防实其地。路远费重。卒难举办。查伊及塔城寄居现存人口。满营绿营各八百名上下。索伦不及万人。锡伯一万八千余名。厄鲁特上三旗人口在俄境未回。下五旗在伊者万余人。察哈尔两翼共二万余人。合计丁口六万零。去老弱妇女。亦可得精壮二万人。若将此项人众。全数移入乌鲁木齐境内。则乌鲁木齐。既不致有地无人。各项人众。亦不致流离失所。受他国钤制。至安插之法。则宜以满汉营及索伦锡伯各旗。置于乌桓附近。其外则为察哈尔。又其外则为厄鲁特。再查土尔扈特各旗。人丁最众。当年为众建少力之法。分隶各城。今该部众世笃忠贞。大乱后流亡散失。合计丁口不过数万。宜将该部落各旗人众。调集一处。安其游牧于伊迤东塔城迤南乌桓迤北一带地方。使之联络一气。外御哈萨克布鲁特等众。为北路一大籓篱。至乌桓迤东抵木垒一带。土田饶沃。旗蒙人众。尚不能尽其地利。由内地徙民。亦属缓不济急。查关外现有客兵六七万人。兵多饷少。劳费不支。宜撤其四分之三。酌留精锐一万五千人。分屯乌桓境内。以备缓急。余者均遣撤使归关内。其中有眷口者。约可万余。皆编为军籍。分隶卫所。使为屯丁。合山北现有居民二三千户。如再不足。酌移山南安敦玉三处居民补之。再移关内甘凉肃三处居民补之。费省效速。实计可得万五千户。

如是布置乌桓境内。耕屯卫所。布星罗。三年之内。军食有资。既无仰给内地劳费转输之苦。又无朝夕匮乏借措他人之忧。实边塞久远之谋。屈指计之。其利有六。乌桓重地。不致久虚。一也。各旗人众。免受他人钤制。二也。眷兵移出后。交收伊之事。可迟可速。进退裕如。免生枝节。三也。土尔扈特部众。散而复聚。四也。客勇实时遣散。免致坐耗粮饷。五也。南疆诸部落。临之以威。结之以恩。使彼倾心归化。堪垂久远。六也。或疑如此收束。未免示弱于强邻。是大不然。夫中国之强弱在修内政。不在务外观。试问今日。能将常住卡伦为界一节翻案否。若能翻案。前说可废。否则重镇必不可临极边。况四面被围乎。康熙中。黑龙江将军设于爱珲。乾隆中因其临边。移住齐齐哈尔。其时爱珲城距邻境约千里。尚须量移。往事可验。伊之不可复为重镇。早决于庚申定约之时。更何疑焉。

　　论边防　
李云麟

中国西北诸城。与强国相邻。历有年所。自咸同以来。边事日棘。其故何也。我朝之治西陲务在宽大。彼国务在苛核。何以见之。驻防旗绿营兵。以至各项蒙古。属中国者。轻重俱有额饷。而彼则征丁税。缠头哈萨克布鲁特。中国俱无所征。彼亦征丁税是矣。乃中国近日边事。反不如彼。岂果宽大不如苛核欤。云麟尝经历彼我交界地方。详求原委。我虽宽大。其弊流于纵弛。纵弛既久。纲维颓败。百废不举。故诸乱生。彼虽苛核。而法度谨严。又其长在见可而进。知难即退。故能乘我之闲。蹈我之虚。即如近来中国用兵。楚军岁耗八九百万。而金军嵩武军伊塔巴哈四城协饷。尚不在内。约计岁需千一百余万。用兵三年。已耗饷三千数百万。关门以外。现屯征兵六七万人。详查彼国边界。防兵不过数千。既无如此多兵。亦未耗如此巨饷。何其势转胜于我。盖中国现在举办西陲兵事。弊在外强中干。为今之计。宜收敛。不宜外驰。何谓外驰。如乌桓不能守。而务取伊。山北不能固。而从事南疆。是也。何谓收敛。则前所言撙节归并之说是也。盖欲图日后之自强。当先图目前之自立。若再不培根柢。而徒为荒远之谋。不但无成。患且立致。譬如久病之人。元气未复。宜调其饮食。培其荣卫。若令升高逾远。开弓跃马。傥致颠踣。将有不堪复救者矣。

　当光绪纪元之始。海防边防并急。冬十一月。云麟奉命仍赴西陲军营。进谒故相国文文忠公。文忠曰。方今建议诸臣。多因海防吃重。请暂停西陲用兵。画关而守。廷论疑之。余曾因会议时。排众议之不决者。力主进剿。幸蒙　俞允。因有　命今左节相督师西陲之役。前此所以力争者。我　朝疆域。与明代不同。明代边外皆敌国。故可画关而守。今则内外蒙古皆臣仆。傥西寇数年不剿。养成强大。无论坏关而入。陕甘内地皆震。即驶入北路。蒙古诸部落。皆将叩关内徙。则京师之肩背坏。彼时海防益急。两面受敌何以御之。此次以陕甘百战之师。锐出关。破未经大敌之寇。乌鲁木齐辖境。不难指日肃清。但海内帑藏空虚。元气未复。陕甘地方凋敝。降众未安。根本不固。乌桓既克之后。宜赶紧收束。乘得胜之威。将南八城及北路之地。酌量分封。众建而少其力。以乌桓为重镇。居中控制。南钤回部。北抚蒙古。借以备御强邻。实为边疆久远之计。汝其以此意代达左相。慎勿因好大喜功。铺张过当。致堕前功。失此次用兵之本意也。因论边防。追忆故相遗言。老成远识。可谓扼驭边之要矣。
</div>
    <div class="pagination">
<a href="皇朝经世文续编_page151.html">上一页</a><span>...</span><a href="皇朝经世文续编_page147.html">147</a><a href="皇朝经世文续编_page148.html">148</a><a href="皇朝经世文续编_page149.html">149</a><a href="皇朝经世文续编_page150.html">150</a><a href="皇朝经世文续编_page151.html">151</a><span class="current-page">152</span><a href="皇朝经世文续编_page153.html">153</a><a href="皇朝经世文续编_page154.html">154</a><a href="皇朝经世文续编_page155.html">155</a><a href="皇朝经世文续编_page156.html">156</a><a href="皇朝经世文续编_page157.html">157</a><span>...</span><a href="皇朝经世文续编_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
