<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 96 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 96 页/共 287 页
  </h1>
  <div class="content">
   一府尹行巡抚事体制未备应量为更定也查光绪二年前署将军崇实以奉省将军府尹事权不一动多掣肘　奏请兼仿督抚之例以专责成议将府尹加二品衔兼右副都御史行巡抚事所以隆体制而重事体也惟近时道员遇有保奖皆准加二品升衔现今驿巡东边两道均有二品衔堂属一律殊不足以示优异丘府尹所办公事应题应　奏例得专达本与巡抚执掌相同无须再行分别致涉重复在当日变通新章原欲兼仿巡抚职任因府尹已三品京秩是以加二品衔而行巡抚事以期合乎封疆体制然二品虚衔论观瞻既不足以示优崇行巡抚事与自来执掌又涉重复究不如加一巡抚衔除去行巡抚事字样庶觉名实相符较为得体至近时各部院府尹行文或用咨文或用札文殊不足画一且一部之中咨札互见尤觉参差不齐查定例六部都察院与奉天府尹行文原系札文自更定新章奉天府尹兼都察院右副都御史行巡抚事自应政用咨文方符体制惟当日漏末议及是以各部院行文均无定式凡明悉体裁者皆改咨文而相沿旧式者仍用札文殊于体制未协自应　奏明一律均用咨文以为定制应请　旨将奉天府尹二品衔改换巡抚衔仍兼右副都御史毋庸再加行巡抚事字样嗣后各部院行文均一律改用咨文以崇体制而重事权

　　谨拟变通官制改设郡县章程疏光绪四年　　　　　
吉林将军铭安

窃维弭盗之方固在整军讲武而端本之治尤在察吏安民诚以吏治与军务相为表里未有不讲吏治而能清盗源者也吉林盗贼充斥师久无功夫岂贼势难平而兵威未振哉流贼之蔓延此拿而彼窜愚民之濡染习惯而性成不揣其本而仅治其标徒恃武功未可以言胜残去杀也奴才自前岁冬间查案来吉回奉后会同前署盛京将军崇厚议奏办马贼禁赌博设民官查荒地四条迭奉　谕旨谆谆以吉林地方积弊甚深亟宜力图整顿　命奴才署理吉林将军将所奏各节与崇厚妥慎筹商奏明办理仰见我　皇上宏谟广远　圣虑周详奴才具有天良敢不竭尽愚忱以副　励精图治之意到任后遵将地方情形细心体察博访周谘查吉林省西自威远堡门东至俄界不下二千余里北至黑龙江交界南至鸭绿土们两江源又不下二千余里溯维国初宁古塔所属各城惟我旗人聚族而居自道光初年将军富俊屡议开荒内地迁流如水归壑数十年来吉林民人之多不啻数倍旗人良莠本自不齐梗顽因以成俗甚有穷乡僻壤声教不通土棍强豪自为家长其间强弱相并大小相陵杀人放火既视为故常拒捕抗官遂成为积习以司牧之官惟省城西北一隅设有三厅三厅之理事同知通判向由京秩旗员放虽间有长材而初膺外任历练未深往往艰巨乍投茫然无所措理但假于幕友丁胥之手继或刁生劣监要挟把持而莫能制至阿勒楚喀三姓宁古塔寺处命盗户婚则就理于协佐衙门协佐等官但习骑射不惟不谙吏治且多不通汉文悉凭委笔帖式司达等任意轩轾历任将军止以武事为重吏治多未讲求所以民怨沸腾铤而走险近年以来民愈穷而愈悍贼愈剿而愈兹峻法严刑人无畏志是皆不揣其本而齐其末不清其源而塞其流也现在大股贼匪已平金厂渠魁授首捕逃余孽尚多潜伏深藏而垦地采药捕牲各项游民非内地迁流之户即亡命不逞之徒若不急设民官划疆分治政刑以化其顽梗教养以遂其生成专恃武功抚驭失宜不惟重烦兵力且恐若火燎原益难扑灭又况宁姓所属密迩边陲更宜安集拊循查奉省官制经前署将军崇实奏请增改旧章后吏治民风大有起色是因时立制原无历久不变之规而正本清源乃见俗美化行之效奴才与崇厚体察情形迭经往返函商意见相同并集所属文武绅耆悉心讨论皆以为地旷人多非有地方亲民之官不足以资治理奴才再四思维与其拘守成规循涂而覆辙曷若权宜时势改弦而更张拟请以所属尤为冲要之区酌中设立厅县佐杂等官并将吉林厅升为府治长春厅通判改为同知俾资治理将来民地钱粮旗民词讼专归该厅州县管理其协佐防校等官止准管理旗务防剿盗贼不准仍预地方词讼以示限制而一事权惟添设厅县则创葺城垣建修衙署仓库监狱等项及官员廉俸书役工食所费不资当此库储支绌之时断不能另请拨款祇有就地兴利以本地所筹供本地所需 

但吉林地瘠天寒庶物本不丰阜商贾亦甚萧疏松花一江不通海舶既无船税可收复无盐厘可办较之奉省尤为枯窘且当凋敝之日正宜与民休养若操之太急祇图迁就于目前或致贻弊于日后是以生财之道必须因地以制宜不敢朘民以敛怨现已派员前往藲梨厂马延河阿克敦城一带查勘荒地照章改收押荒并饬各属仿照奉天章程试办斗税拟以斗税荒价二款作为添官一切用度将来廉俸工食并各项用款亦由斗税荒租项下动支惟试办斗税查丈荒地必须明干廉洁之员方能有利无弊现在吉省办理军务及地方各事奴才前调之员不敷分差亦不敢多调人员致糜经费荒务税务祇可由近及远以次兴办所有拟添之官须俟款项筹有端倪方能陆陆添设一二年内恐难设齐谨先拟定大概章程另缮清单恭呈　御览伏候　圣裁至旗民衙门应办事宜并府厅州县应定界址及各官廉俸书役工食添设绿营兵额口分一切详细章程俟奉到　俞允后奴才选派通晓政体之员前往各属查明户口地亩数目相度地方形势详慎斟酌奏明办理其各厅州县员缺应俟何处地亩斗税办有成即先奏派委员前往该处试署并撰拟城名随时奏请　饬部颁发印信以昭官守再吉林三厅向因专管旗人户婚各事皆用理事人员今既民户众多政务殷繁兴从前情形不同应请与新设之同通州县均照奉天新章加理事衔满汉兼用以广材路其宁古塔珲春二城距省较远应否设官分治及吉林将军应否仿照奉天将军加兼文衔并省城地方应否添设巡道之处容奴才随时体察情形再行奏明请　旨遵办

　　据实直陈请　旨断理片　　　　　
刘锦棠

再哈密以西各满营旗丁乱后孑遗仅存旧制万难规复即以古城乌鲁木齐两处言之前此古城领队大臣胜安由京西来道出哈密与臣谈及古城满营房屋久已鞠为茂草该处旗丁总兵不过十数人胜安自以补授斯缺原应即行赴任究竟古城无队可领无营署可住进退维谷殊形狼狈臣比嘱其与金顺恭镗熟商自处之道怅然与天山北去臣于光绪二年夏秋之交率师克复乌鲁木齐其时满城倾圯瓦砾荒凉未见旗丁一人嗣臣进克南路各城始将旗丁之被贼裹胁者陆续拔出咨送乌鲁木齐安插然为数亦属无多故以恭镗之精明强干世受　国大恩锐意欲有所为以图报称然所管旗丁只有此数虽都统有兼辖镇迪道之责而政务亦甚简少不足以发舒其才气他如哈密办事臣明春所部健锐威仪各营现已奏明全行裁撤其所辖回务亦经左宗棠奏准归哈密通判管理钦遵在案窃维　国家建官分职原各有分内应办之事现在新疆时事变迁都统暨办事领队各大臣兵少事简几无以投闲置散此不但非　朝廷设官之意亦诸臣心所不安也如蒙　圣明体察臣言准照拟设甘肃巡抚之议则乌鲁木齐自须设立抚标官兵南北两路均宜另设额兵添置总兵副将参游都守千把等官以为永远防边之计乌鲁木齐扼要害吐鲁番暨提督应移驻喀什噶尔城以南路旧有参赞办事领队各大臣员缺固可一律裁去即自哈密北至伊犁所有都统暨办事领队各大臣员缺亦宜酌量裁撤巴里坤古城乌鲁木齐库尔喀拉乌苏等处所余旗丁如目前之零星分布终恐无济实用不如并归伊犁满营生聚教训以期渐成劲旅查承平时新疆南北两路系归伊犁将军总统乌鲁木齐都统亦兼辖镇迪一道如设巡抚不但镇迪道无须都统兼辖即将军亦无庸总统全疆免致政多出门巡抚事权不一其伊犁满营似应改照各省驻防将军营制从新整顿务求精实可用庶于边防有所裨益总之新疆不复旧制便当照行省办法若二者并行则一切夹杂牵混之弊难以枚举属兹伊犁已还界务将竣大局急宜定夺臣恭绾　钦符既有所见不能不据实直陈

　　新疆省会请改设各官以专责成疏光绪十一年　　　　　
刘锦棠

窃新疆改建行省治迪化省城所有省会应设各官自应分别添改除臬司仍照原议无庸专设经臣奏请　加镇迪道按察使衔兼管全疆刑名驿传事务外惟省会应有首府附府应有首县以期指臂相使大小相维臣前　奏设甘肃新疆巡抚布政使折内请改设迪化府县等官嗣经部议应俟南路八城建置事宜办有头绪再行酌量具奏奉　旨依议钦此钦遵在案伏查南路建置诸务随时举办渐有规模臣与藩司魏光焘业经先后抵任筹办一切需员臂助省会各官未可再缓应请升迪化直隶州为迪化府设知府一员治迪化城增置迪化县一员为附郭首县与迪化州原属之昌吉绥来阜康奇台共五县均隶迪化府属遇事由该府核转其迪化州原管之户籍田赋驿刑考试及地方一切事宜概归迪化县经理此外藩司衙门首领各有职司拟请设布政司经历一员又库大使一员专司库务拟请名新裕至镇迪道既兼刑名应请设道库大使兼按司狱一员迪化府首领应设府经历兼司狱一员查迪化城旧有巡检一员为稽查弹压而设现既建置省会情形不同拟请即裁该巡检缺改设府经历迪化县应设县典史一员为稽查弹压而设请改迪化州吏目为县典史学官则迪化州原设学正一员兼管所属各县学务今升州为府拟请设府学为府教授照旧兼管各县学一俟将来学校大兴再拟添设以省糜费以上各缺应定为何项缺分俟设定后再行拟议办理仍恳照吉林新设各缺酌补一次成案由外补一次庶于地方有裨据藩司魏光焘详请具奏前来臣覆查无异合无仰恳　天恩俯准　饬部核覆以便遵循

　　酌裁各城回官并恳　赏给出力回目顶戴疏光绪十一年　　　　　
刘锦棠

窃臣于光绪八年七月间奏请将阿奇本等伯克裁去仍准戴用顶翎经理藩院遵　旨议覆各城裁去伯克体制是否合宜未敢率行议准请　饬再行体察情形悉心妥议覆奏嗣臣于委署新设南路道厅州县各官声明折内拟将伯克分拨为吏户礼兵刑工各书复经部议系为随时变通期于两有裨益起见似应准如所请惟伯克各有专责从未议及更章一旦骤加增改回民能否相安似难遥计请　饬酌度情形妥议核办等因先后奏奉　谕旨依议钦此钦遵各在案窃维回疆民事从前委之阿奇木伯克等官原以约束部众乃该回目等往往倚权藉势鱼肉乡民为所欲为毫无顾忌回语言文字隔阂不通民怨沸腾而下情无由上达继遭安夷之变该回目等苛酷尤甚横征暴敛朘削靡遗民命不绝如缕幸赖　皇威遐畅　天戈所指莫不闻风披靡举二万余里之疆土还隶版图使边民重视天日臣曩年规复南疆每于进克一城即咨商前督臣左宗棠员设局办理善后招集流亡筹给牛籽农具疏浚沟渠使之尽力耕作轻徭薄赋与民休息数年以来荒芜渐辟户口日增地方渐有起色其大小伯克额缺虽亦委署理究竟地方应办事宜均责成各该局员察看情形禀称遵办但籍回目传颁教令初未尝假以事权现在南路新设道厅州县各官委署已历年余规模渐具不乘此时量为变通则过此以往又必有积重难返之势况阿奇木等承充伯克多系三品四品州县官阶尚居其下乡愚无知恐启玩狎之渐而与州县俨然并立于体制亦不相宜在部院诸臣以事属更章自应长思熟虑而微臣见闻既确计非裁去回官实无以苏民困而言治理上年通制南路各厅州县传集各该城关阿奇木等伯克剀切开导谕以在所必裁之故准其各留原品顶戴仍视城关事务简分设乡约专司稽查即于裁缺之回目选令承充并视品级之崇卑分送道厅州县衙门充当书吏乡约给租粮书吏酌给口实以资养赡不愿者听其乡庄地远骤难户晓旧有之伯克暂仍不裁遇有额缺亦不另补以期渐照城关一律改设乡约现据各属禀报自试裁城关伯克后经年以来甚觉相安毫无觖望回民去其壅蔽意亦渐与官亲若更需以时日语言相通则疾苦可以自陈而弊窦可期永绝矣容再由臣督饬各该地方官随时察看务令措置得宜不敢稍涉因循惮于改易亦不敢过于操切致启事端以仰副　朝廷睠顾西陲至意惟各惟出力回目前以军务方殷正资驱使或派令向导或委办军粮颇能不辞劳瘁若不立予奖励无以作其急公向义之心当经臣与前督臣左宗棠前帮办军务臣张曜随时核酌与以拟保翎顶行知俟汇案奏请　奖叙现在历年既久未便没其前劳合无仰恳　天恩俯念该回目等效力疆场　允照臣等拟保行知　赏给翎顶以昭激劝出自　逾格鸿慈谨将拟保各回目翎顶缮具清单恭呈　御览所有酌裁回官并恳　恩赏给回目翎顶各缘由谨缮折具陈

　　论中国变法必自官制始　　　　　
麦孟华

问中国自强之道其通人磊士则莫不攘臂奋舌曰变法哉变法哉麦孟华曰中国变法三十年矣兴轮船设电线练海军创船政开总署派公使开煤矿劝纺织习洋操购鎗设同文馆武备学堂凡仿行西法关涉洋务之事不一而足而不免于今日吾子变法之说其谓之何彼则曰吾今日变法之说则有以异于他日他日铁路未开也银行未也银币未铸也矿务未辟也制造未盛也小轮未行也邮政未立学堂未设也其类乎此之西法一切未仿行也风气一开举而措之国不足强矣麦孟华曰畴昔之变法者其心未尝不如吾子之所言也曰吾变此法而即可以强吾国也然而不免于今日今子之法犹彼之法也子之言犹彼之言也后人之视吾子其犹视彼也今试问兴一铁路而筹购铁招股集工画定官路厘正章程刻期必成材无呰窳吏无中饱工无废辍任此者谁也一银行而联合户部纠集商民部勒委员令无奸伪令无侵蚀任此者谁也铸一银圆而成色无亏重率无耗费项无漏抽提无缺流通无窒推行无阻局费无滥属吏无偷任此者谁也办一矿务而延聘矿师购办机器勘苗脉镕化子色通便转厘定税额选才督办无滥私人开采化铸实着成效任此者谁也建一制造小轮而铸铁制械无致偷减派员督理无令敷衍出费领牌无讹民商任此者谁也立一邮政而勿讹邮费勿误急递勿付浮领局者勿视为利薮督办者勿诿为公事任此者谁也设一学堂而聘请教习招集生徒商课程筹拨经费富藏图书试课艺业督训奖厉如诲子弟任此者谁也此外一切纺纱织布铁厂商局以及类此之西法一切当仿行者其经营监督任此者谁也今夫海内有心人之所喁望四万万生灵之所寄托千百万种新政之所由推行则岂不在彼巍巍然乘轩食肉待漏持版之官吏之手哉夫以若此重大之事而托之此辈官吏之手其能举与否虽蒙崽騃竖可一言而断也既不能举矣而犹日攘臂奋舌曰吾变法吾变法其有以异于向者之所云者几何矣

然则中国之官固皆阘冗无具矣乎曰古者设官以任事也礼乐刑教兵农工户纳言守土分隶以职专其责久其任厚其权赡其身家使无掣肘使无内顾故毕精力事其事而事治霸天下者创于权臣藩镇之祸虑其专擅而跋扈也则之副佐以杀其势虑其盘踞而肆蹇也则促之更调以窘其力虑其挟重柄席贵势以觑搏我也则号令之监之以翦其威虑其侈纵不度且官多而俸难给也则薄糈贱禄以节其用权势绌才力绌财用绌是驱其臣于为恶之路矣然其才智强权术巧不次之擢饵其前不测之威蹑其后束缚而驰骤之不敢不栗栗循职也故毕精力事其事而事亦治逮霸天下者之孙子驰骤亦既陊矣然箝束既久压力日重虽有才智靡能自拔也上者驯扰偃仰煦沫文迾之中其视官也如传下者奸诈贿墨奊诟无耻其视官也如市乌乎岂古人必才桀狷洁而今人必罢墨黩哉则其制之不善也且夫贲育之勇缚其手足则不能胜匹雏倕输之巧锢其耳目则不能制一器夫欲用人之耳目手足乃先缚之锢之使极之拘挛聋务目仓卒有急则又号而求治责才力聪智于拘挛聋务目之人是适祼壤而求龙章趣聋俗而求韶濩也且先王之任官也信之后世之任官也疑之先王之任官也用之后世之任官也窘之下亦习知上之窘我上之疑我也乃务为安静之说乃惰乃诿乃陊视其朝廷乃如粥肆如路人夫举国而委之路人粥物者之手其不欺卖而利之幸矣何望其能善其事哉今夫日之官制固明太祖操纵之术而前代之敝政也然闭关之世濡沫太平则奉行文书按循资格诚为防弊揽权之权术若夫强邻环睒事变百幻而仍此缚锢之旧则必互相牵掣互相推诿延宕张皇一事不办且同此善政西人行之而大效中国行之而滋弊壅隔侵蚀卒至废辍夫变法而不正其本是溉枝叶而求木之茂澄港汊而求水之清也董生不云乎为政不调甚者乃解而更张之无百年不敝之法前代美治至今犹敝况胜朝数百年之秕政哉强弱举痿振坠通塞其政极大其事极而靡不建始于官制然剔举朝之宿弊药千年之沈条理万端非可一言竟也请先究其病源修其要恉以此医国庶有瘳乎

欲治病源一曰汰冗善矣夫日本之变政也芟除冗官以知县直隶国主而亲王之尊出为知县弛其监制使可自达尊其权位使可任事上与君近下与民亲故情通事举不二十年其国遂强今以县亲民矣而控以本府控以监司控以督抚上谒长官如觐天帝下规民事动辄掣肘君与臣相隔绝官与民相隔绝大臣小臣又相隔绝堂陛九级廉诚远地矣然噎郁壅塞上德何自宣下情何自达哉昔周以百里封侯直隶天子汉以郡守领令下逮下民今吾壤地辽廓县令多纵不能远师成周如日本之直隶亦宜法汉良制领以巡抚崇其品秩授以事权庶几寻功简能易于规专城抚字不患控掣汉宣帝曰与我共治者其惟良二千石乎每拜守相辄亲见问观其所繇质其所言故循良最盛遂以中兴唐太宗重亲民之任督守之名书于屏间条其善恶故州郡率理贞观之治遂致太太其亲之也如彼是以锺离意桓荣以尚书令仆射出领郡守虞延鲍昱以郡守入跻三公妙选人才级秩崇简其重之若此今虽监司之尊奏牍不能上达政治不能逮民傀然中立壅绝上下至于县令则吏部铨选上不知其姓名参谒长吏劳几同于仆役清流之士羞而不为尚欲以之求治哉汰藩臬道府之冗员除参见拜跪之缛节人知自爱吏能举事而后上可收用也至夫卿寺冗闲尤宜并汰刑部掌刑矣而复设大理礼部掌礼矣而复设鸿胪六部重任矣而堂官六七各无专事潦倒冗林乃若闲曹若夫宰相固天子之元辅矣古者三公之制二伯处外一相治内任至专也后世则移为司徒司马司空而相有三矣移为中书尚书而三公具官矣移为同三品平章事而三省虚设矣移为同平章事参知机务参预政事而他官兼摄宰相且存衔尾矣今则大学士四人加以协辨然枢密之事悉隶军机内阁之设皆为散秩官制芜敝已伤国体况举一新政则得而会议得而挠阻得而绊掣是养虚冗之员以自扰也小则虚糜国俸大则诿掣朝政若犹因循敝法是犹渡江河而棼其维固不待风波之险中流而船必覆矣

一曰专任今夫一人专制千室鸣弦二人牵羊则仆于道矣一人规画则千门万户顷刻立定筑于道傍则二年而室不成矣非一人谋之则智且才众人谋之则愚且闇也其权不一其见不合其势犹相持而不下始则牵掣继则推诿终则倾轧乃至智靡而才亦仆故专制之法失人则乱得人则治分任之法失人亦乱得人亦乱专任之法治一其功乱专其责分任之法治则相轧乱则相诿是以先王之立官也广其僚属而不佐以副贰所以专责成而一事权也汉之三公魏之九卿沿而勿改后魏之世始建少卿以分九卿之职隋炀之世始置侍郎以贰尚书之权遂乃控制纷轕政事丛脞官制之坏垂及千年今舍周汉之美法袭魏隋之积弊是游前车之覆轨而以为垣途也且上患下之揽权而专事也故一部之中堂官已六复加管部其权杀矣其事分矣而又虑其放惰无事也于是使摄他部一人之身兼差数四日到数署奔走困顿然每日到堂拱立画诺而已其事不谙其势不逮固不能治一事也夫数人共一事则才屈而事败一人治数事财才绌而事亦败孰与人事其事之为愈乎曰庶务扰固非一人耳目才智所可周也如是则莫若议政行政分任其人西国各部长以一人其有兴革议院集议其得失然后下之各部令其推行故虑事周而集事速今仿其意修虞帝辟门之典复汉代议郎之制精选通达中外之士集之内廷熟审机宜详虑利弊计议既定下部施行询谋则群策无遗措办则一夫专制既不患其揽权复不忧其狭掣数[年](千)之间百废具举舍良法而不行徒为惩羹吹薤之举向之所以窘人者乃适足以自窘而已如此而欲求治安虽尧舜不治

一曰久任安其土地习其人民谙其风俗扰其人情察其好恶辨其土宜衡其利害规画有年然后可举一事然又非蚤行而莫效也张纲振目染濡淫浸或行之数年而效或行之十年而效或行之数十年而后效故吴佑之相胶东九年而报绩杜诗之守南阳十载而成化若促其时日数其更调则虽繇司理仲路治赋龚遂文翁之守郡亦将束手俯颈无以自见况以之贵效于俗吏哉汉宣帝之言曰守吏令民之本数变易则下不安民知其将久而不可欺网也乃服从其教化故汉世郡县皆久其任具能异者褒以玺书累秩九卿终不易位汉世循吏背相望固由人才之盛亦上之能竟其用也后魏太和之世始以六年为限后唐则促为二十五月宋世则定为三年行之至今复多摄署变易急促不及数月方营一事而忽调异郡则它人嗣职将变易其前为矣方治一职而檄权宅部则五日京兆以不习而诿陊矣且铁路未通道途辽绝之官之期动逾时月未及布置又复它移自非上圣畴能过化哉古之封建分土子民亲爱国人如治家事故废典坠举土辟民治封建易而郡县矣惟久任之法尚存封建之遗意若迁移仓卒官如驿舍过客虽才谁能治驿舍之事哉难者曰久据专城势将蹇肆唐之藩镇其已事矣曰引线之差其起点摄引之率其重心唐以武力之臣授之大郡私握兵柄世之子孙重心已偏故摄引不能及也今治仅百里兵权不属十余年外即可迁调虽有桀骜何能专肆且古之吏治也患其专今之吏治也患其散古之吏治也患其擅今之吏治也患其诿制异势殊专擅诚非所患今犹借口唐藩谓久任不如时易则胡不引汉世前事而观之也

三者行矣然佐理无人则事犹堂而不举治犹格而不达也西国新相登朝则各部之长皆必更易听自选择用其所知如身使臂如臂使指令下流水不忧阻捍是以意无不行事无不举汉世三公皆有曹掾开合辟士妙简英贤故汉之公府得人最盛外之州郡咸有僚属别驾治中功曹主簿皆州自辟除通为百石王涣辟仇览为主簿宗资署范滂为功曹周景延陈蕃为别驾成除张牧为贼曹委心任政用奏殊绩魏晋以降犹沿斯制北齐失政佞幸侵官州官始有用然隋唐之世判官推官虽待奏报犹自辟召也后世虑其延任私人于是一命以上铨于吏部内之阁部司员皆有掣签仅供主稿署押之用非能资其毗赞也外之县丞佐杂皆由捐纳无非市井无赖之尢非能益其佐辅也智有不及才有不周独立既不可为治矣况文书数尺高可隐身成案积例非皆谙悉乃不能不委用于胥吏胥吏固天下之猾也诗说曰与师友处者治与奴隶处者亡所与处者皆无赖猾而犹欲以是求治非左书而右息之哉为今之计当师汉制内之宰相部官外之督抚县令听其辟士置品级幕府储才庶裨政治若夫胥吏则犹木之巨也夫一署之中书吏百数盘隔上下抑遏苦讹索讼费甚于虎狼而又熟于成例藉为要挟虽恫其害莫敢谁何之不去木必不茂去之法是宜用士人以易之萧何之主刀笔朱震之为从事缪肜之为主簿省署文书督促簿役皆用名贤以亲其事故上能匡扬清化而下能抽达郁滞也州县之官不习吏事一举一动仰息吏胥吏胥因持其急而短长之是所谓以羊牧狼也唐世士人初登科及未仕者皆就藩府辟置全设主事亦犹书吏以下第举人为之远师其意以士人试而不第者为吏优其礼节使可出身其有能异擢为部曹上之所重人自乐就如此则上有僚属之谋议下资良吏之驰驱牧民之官不劳而治矣此之不为顾乃听其噎蔽任其毙不病根日责逾疾岂不谬哉岂不异哉

若夫奔走百司鼓舞豪杰则资格固非所以得士也曰后来居上汲黯风其积薪宋臣李沆亦谓不用少年喜事之人固非以资格为治邪曰资格之说可治处常之天下不可治应变之天下可治一统之天下不可治列国并立之天下闭关蒙业无需人才一二老成足供令使年少魁桀可老其才以遗孙子也今日事变急矣强邻逼矣遏抑既久人才瘵厚貌以求妪言以号犹賏心不应朝拔其尤暮委以政犹賏心不逮乃复限以品秩投之闲散一旦有急其谁赴之且夫举大事任大政兴大利精俶傥侃然不慑于众议则岂不以锐气可用而才力足以任事乎哉窘以科举屈以下僚剉以奔走劘以岁月其壮年之雄才伟与乡所谓精俶傥不慑众议之锐气皆已摧狝荡夷以至于尽虽有魁磊耆硕忧国如家且将踬仆仕途白首郎署幸而跻预枢要则已昏薾颓耄驽钝不堪乌乎老其才而才乃敝习之事而事乃坠下固窘矣上亦何所赖哉且夫英后明辟号称能罗驾天下之英者岂不以爵赏自我足以驱役之而操纵之哉汉武擢霍光金日磾于仆虏之中起卫青霍去病于甿隶之下委以国事属以兵权用能剪劲匈奴弼辅委裘之治明太祖陟用不测一言称旨立跻显宦萧滋以贡生为大学士曾敏以监生为尚书故士皆衔国士之知奋不顾身以利禄今爵禄未为不尊荣也神州灵淑魁才亦未为乏绝也然格以官阶平流而进得邀荣秩则曰致以日力非上之特拔我也得授达官则曰得于成例非上之能知我也苟得老寿富贵固所自有谁复感激图报縻国士之身以酬众人之遇哉古者官阶简数迁即可至公卿故汉之车千秋起家大鸿胪数月即为丞相后汉黄琼以议郎四迁而至司空沿及明世官品犹少编检三阶可为大学士以言资格犹未为害也今即官级多密迁转难入为翰林数十迁乃跻卿贰出为县令数十年未阶督抚虽有曾史之懿行管葛之奇才犹将俯首资例末由自达而庸材下品反以年日深久灼然先用此踸荦之士所以掉头解体秽朝廷而不顾者也昔崔亮创为停年之制不问贤愚断以格限人才沦敝拓拔遂亡夫魏之亡也如此汉之兴也如彼由斯以谭果孰利而孰害孰得而孰失矣诗曰周王寿考遐不作人苏轼曰能用智名勇功之人则治故欲振国势必作人才欲作人才必破资格听其上书试之行事广为询遍加抽擢果有能异立授大官如此则智名勇功之人有不纵萃辇毂奋身而图报者哉才既得矣而尚忧事之不治哉以弱为强以危为安以乱为治一转移间而才集事举夫亦何惮而久不为也

且上之明诏大号睊睊目同目同督诫其臣下岂不曰洁己守法无瞰利我无侵渔我小民乎哉然而上以廉求下以贪应若是者何也曰与人以生者乃可得人之死赡人之家者乃可得人之身薄与厚求非所以得廉洁于臣下也中国官吏千数夤缘为奸盘剥小民苞苴昌盛贿托馈遗因恬而不知怪逐利否耳虑非顾行也又其甚者欺上而利之矣侵蚀国帑克扣军饷粥缺谋差较揣肥瘠主上有急因以为利可谓无行谊之最者也然而沿习为例视若固然其有佼佼自好洁己奉公则己眵眵盱盱诧为奇行上自督抚下至县令以墨败者十常八九若夫京官之炭敬部员之印结固昌言不讳可公之大廷广众之中者也虽号称贤者亦固眵然受之而莫之或非矣然绳之国法准以古义为污邪为洁邪非古所谓簠簋不饬者邪乌乎捐廉弃耻乃至于此等此颅趾等此视息岂其性独异人哉则上之道之者非其理故也古者劝士首在重禄圭田之制详于孟子庶人之仕禄足代耕法至良也汉世以石为俸厥有定制宣帝用张敞萧望之之言增天下吏俸十五后汉建武并复官秩故室家无累人怀自励之心降及隋唐制禄犹厚宋世阶品官职封勋差遣皆有俸禄正俸职钱公用职田之外复有衣粮餐钱而复制祠禄以佚老厚恩赏以优贤自秦以来班禄最重是以真仁之世名臣垒背洁清治行吏治循良递至有明官俸乃薄一品之禄未及百石而本色折色实得无几始则以钞折米十贯而抵一石则石俸乃仅十四五钱矣成化间钞已极贱一贯仅值钱二三文继则以布折钞匹布而抵二百贯则石俸乃仅十四五钱矣布一匹亦仅值二三百钱制禄之薄古所未有筦子曰仓廪实而知礼节衣食足而知荣辱身且不赡而责以洁身守正乌可得哉我朝之兴因明敝制大学士之贵俸乃二百五十金二百五斛米家无九人之食不及周之上农禄无百石之入不及汉之小吏雍正七年始加养廉然中国仪节缛费用滋巨长吏靡其傔役下官窘于供应区区之数未之足也况夫庆典军役有扣折太仓俸粟红朽不食名虽达官实几不给以此而求其狷介虽鞭策督前斧踞临后且不可得而猥欲澄叙吏治哉西国之任官也分职甚寡给俸甚优别与公费以给应酬土耳其芜敝之国相臣月俸且一千八百磅巡捕下役工赀亦月数十金其有越理受贿必与重惩是以事无陋规物无官价人知自爱耻犯赃污验之中外稽之古是非其明效大验邪人情莫不念室家顾妻子毁家济国高节不可以责人也上不与厚糈以赡其家彼必私取于下以自奉与其下取以贼民孰若上与以劝吏与其私取以败公孰与公与以禁私惜此小费滋此大患未见其计之得也量其缺分重其糈秩纾其窘急励其廉隅则士必争自濯磨约身赴治若患国帑空虚费无从出则滥冗之员千数百计汰其虚縻并其额禄一举手而廪费已裕矣语曰正是本万事理欲正本者则盍于此加之意矣

其本正矣然不清其流仕途犹杂清流之道厥有二端曰停捐纳曰严保举古者国有大庆赐民爵级与民同乐非利之也晁错始为纳粟拜爵之说谓爵为上擅出口无穷捐纳之开遂为嗃矢名器乌可以假人哉然但与虚爵未之或病也桓灵之世粥及实官吏治秕秽遂屋汉社是固敝政失德足以亡人之家国者矣而议者动曰权宜之计于是操奇计赢易朝为市始则止粥虚衔也浸而粥及实缺矣浸而粥及监司矣浸而粥及虚名矣臧仆亡命市侩无赖之人皆出得其赢余绾符纡组扬然与士大夫齿出粟内钱秉传行郡此贾子所谓无行之尤者也人习知夫绾符纡组者之一旦我亦可以得此也于是夷视官吏于是轻量朝廷于是贱功名而污其爵禄爵不足劝吏不足治如是尚可为国哉况夫清流之士羞与哙伍咸自引匿不任国事而民生大计与夫兴利除弊之新政遂皆托之亡命无赖之手乌乎几何而不为汉季之续也且捐纳之说固谓资其项上济国用也元世捐一县丞衔犹需十五万石仍此贵重犹有所得今则烂羊侯尉其贱如狗捐一监司未及万金其于国用无裨万一夫行此敝政虽厚得重获已坏朝事而伤国体况坐受大害而博此百数十万之数哉中国地广壤腴物产二十六万矿产之富冠绝地球诚能开矿垦荒穜植畜牧国用百倍犹有余裕顾乃弃此大利蹈此敝举是固不可解也无策甚矣至若以人事君固人臣之公义古今之盛事也叔牙举筦仲为上卿萧何荐曹参为丞相齐遂以霸汉遂以安今之保举乃为弊薮非循故例则揽延其私人巧宦钻营真才沈抑故疆臣大吏岁有荐剡然姓氏累牍未尝有一奇才也甚或得以谀媚谋以贿赂自非数者莫得上闻上欺君上中败官常下郁士气具有觉识具有天性顾乃谋人家国若斯之奸谬哉今天下未为乏才也属官治内闻见未为逖绝也是宜严责大臣妙简英俊各举所知推荐非人坐其举主汰康匏而显宝鼎退驽蹇而致绝足庶几爵赏无滥而国家可得用才之效也事至易行效至易而犹怯于更易是珍馔当前惮于举箸而日号以求疗饥之术乌可得哉数者具举宏纲毕张郁噎以通牵制以除才干以展芜杂以清魁桀以达大数得矣然既革宿弊宜增善制之要首曰商部中国洋货内流岁漏千万工艺呰楛上不过问茶丝美利日以浸衰西国商务立为专部商会力有不逮则国家助其推行专意经营故能墟印度而弱我中国今宜别立一部掌以专官合众讲求助民推布庶能振我绝业塞其漏二曰农部西国民有农会国有农院择穜察土灌培播刈皆用新法国家督之农官考之蚕务公会究其饲养其瘟病以至穜植蓄牧皆掌之农部以善其事故欧洲农田所值岁计一万一千九百三十兆两英人棉花之税岁入一千二百万金磅俄人西伯利亚穜树之利岁数百万而美人养蜂之入且敌旧金山之金矿有农部以督核之故利尽而事举也

中国沃壤以欧洲新法所产推之每县年可增银七十五万诚能特立专部训民务农讲究新法不及十年富甲诸国矣岂患贫哉三曰学部西国大小学校诸学学堂遍于国内立部司之识字之民十得八九著书之数岁乃二万中国人寡读书犷若苗猺识字之数百不得十非民之智于西而愚于中也上不设学校以开其智也多立学堂别创学部专官任事重其责成如是而民智不开殆未有也若此者增减得宜利举弊革立法美善中人之性可以贤中人之质可以智中人之力可以才以行新政何政不举以兴新法何法不张而顾鳃鳃焉虑其事不治哉曰其事重大匪易任也曰变法之本舍是末由日本之强实基于此语曰非常之原黎民惧焉薾罢不振怖为何汉有其举之易亦反掌若犹慑其艰巨惮于革易而顾仿行一二西法委任一二西人贸然自以为得计何怪其一利未见万弊丛集千疮万孔反赠守旧者以借口哉

　　论官制
隆古之事主不独尊臣不独卑吏不独贱臣不独卑故事任专而文法省吏不独贱故知自爱而重犯法吏曷为自爱而重犯法曰隆古有士学而无吏学其次则有士学有吏学则士少贵吏少贱矣末世之事无士学无吏学士学者何民士之修其业者也是故士士修其业农士修其业工士修其业商士修其业文辩之士修其业武勇之士修其业宿于日月星辰之名氏修其业宿于山林坟衍原隰之名氏修其业善士者为士师善农者为农师善工商者为工商师善文辩武勇者为文辩武勇师善日月星辰山林原隰者为天师地师士师之最为士长其次焉者为士长之属又次者为士吏农师之最为农长其次焉者为农长之属又次者为吏工师商师之最为工商长其次焉者为其长之属又次者为吏[文辩武勇师之最为]文辩武勇长其次焉者为其长之属又次者为吏天地师之最为其长次者其属次者为吏士长退以其属代之次以其吏之最能代之以至于为长农吏工商吏文辩武勇吏天地之吏亦然是故学于士农工商文辩武勇天地者能治其官能饮食教诲其吏是故长终其士之事属终其士之事吏终其士之事是故为吏者不欺其长以害治不欺其长以法不欺其长以辱名不欺其长以伤情中世之事则有吏学矣士之者居于党庠州术国学则翘然焉被服六蓻通达经纬命之曰儒侯伯贡之天子试之司马论之及夫智效一官行比一乡先吏试之食以庶人在官之禄或终身焉以人其身以氏其子孙故曰不贤识小莫不有文武之道又曰笾豆之事则有司存言吏学也末世之事吏益积轻士益积重士学荒则崇虚文而政事微吏学裂则挟其刀笔筐箧簿书期会之才攘臂而言治作奸犯科无复顾忌士夫益不齿吏权亦益张于是有以宰相督抚常侍之重臣九有之倒悬穷变通久之大计劫持于吏胥之手章奏不必关治体而必不可不符部例措施不必裨局世而必不可不纳部费不曰功令则曰则例不曰成宪则曰家法若其涵淹育卵于河工盐漕仓储军械之中磨才吮血于州县府厅之治者不知几千万人矣今夫在外自州县而府道而督抚在内六部司官堂官官益尊事益文书日积明习案例莫吏若吏诚不可省则莫若悉以士人易之士吏贵贱不悬绝而一切使出于学是故治州县之吏莫如复乡官治部寺之吏莫如设幕职且吾闻之世之患吏者有说病外吏者曰治官之官多则益吏得计州县不足信信监司监司不足信信按察布政又不足信信督抚又不能一信而两制之有事必以公文书达之不合则反委之州县故州县之事得府道数倍得按察布政又数倍得督抚又数倍以一人任数十倍之事不能自治文书则吏治而吏受之而吏益黠故多官者吏之利也病内吏者曰天子亲揽万几一切取裁于上渐摩既久臣事稍窳百执事拱手奉行故事恶更张恶综核一有置建兴革则中饱侵之吏轰起交持之是故事任不专则吏养私交以把持公事文法太则吏析轻重以出入名例二弊不除吏且窟穴横议之生则且嚣然日燔则例革官制而后可以为治虽然兹事体大非儒者之所得私议也

问吏学之条流可得言否曰汉志引刘向七科别九家道家出史官阴阳家出羲和之官法家出理官名家出礼官墨家出清庙之守纵横家出行人杂家出议官农家出农稷之官小说家出稗官此言吏学之别也周官司寇三刺讯群吏言吏之为法学者也太宰施典邦国陈殷置辅燕礼士旅食尊两圜壶旅酬于堂上周之吏非甚贱也王粲儒吏论以为先王博陈其教使刀笔之吏服雅训竹帛之儒通文法则六蓺之泽也汉世为士学者不废吏学贾谊公孙宏儿宽之属皆治儒家言太史公称贾生明申韩公孙宏儿宽以狱吏引经义决狱而武帝合郡太守卒史督用通一蓺以上者文翁守蜀选郡县小吏受业博士后汉栾巴守桂阳干吏卑末皆令习读且专用经术课吏矣然汉吏学惟法家独盛萧何叔孙通附益法经张汤赵禹以狱吏入官益律令郭躬陈宠父子世习法令应劭撰着律本章句孙叔宣郭令卿郑玄马融诸家汉律章句家数十万言自后衰矣魏卫觊奏刑罚者私议所轻狱吏者选用所卑宜置博士相教授齐孔稚珪上表寻古之名流多有法学今士莫肯为弃今若置律助教依五经例国子生有欲读者策试高第补官庶士流劝慕崔祖恩言汉时习律有官子孙传业今廷尉律生乃令史门户刑之不措职此之由竟未施行则吏学益废矣唐时九流百家之士并附诸国学授之以经高宗总章初诏诸司令史考满者限试以经欧阳詹记太学博士张公讲礼记法家墨家书算家亦自其馆设阶云来唐国子司业掌六学四曰律学然元和中敕曾任州府小吏不得申送进士刘晏乃言吏无爵禄利重于名则其途益轻矣宋太平兴国中始用士人为司理判官元时吏员贵仕至台省明祖禁吏应试划之士流之外虽初制吏员进士荐举并用而后禁制益甚吏学自唐而绝吏品自明而绝而权势益甚矣今世西国之制犹近古大学设法学科科分四项曰刑名曰通商曰纪纲曰公法自爬雷司审事官等而上之月审季审巡审上议院审事等官刑部大臣皆由刑名以进未得仕者为律师或佐官听断或助民执讼皆公言之自巡捕之官敌司退克审事官等而上之至各康退射尔长名以及民部内部总管府皆取于明纪纲法律学者自出使领事税务邮政藩部外部总办至大臣多由明公法通商律以进故此科为士出身之专途士吏不分而悉通于学政知自贵非吏学之昌明者欤今制康熙中有二甲三甲拨六部都察院通政司大理寺各衙门实试观政之条雍正中有新进士派各交省藩臬衙门学习之条乾隆中有举人分部学习之条　仁宗末年督责各部任用书吏之弊戒谕益严切仰见　本朝成法以吏学为当务之急今诚于京师设大学堂而各省设小学堂凡二甲三甲及举人贡监之赴选者须入大学堂若干年各省学堂则以廪附生充之取　本朝掌故之书分门考究严加课试以定其论使大受小知黑白昭然斯亦吏学之实事也

问乡职之设源于三代之遗周礼地官自州长以下有党正族师闾胥比长自县正而下有鄙长酇长里宰邻长管子曰择其贤能使为里君汉制斗食佐史之秩为小吏有亭长三老啬夫游徼高帝纪令举民年五十以上有修行能帅众为善置为三老乡一人择乡三老为县三老与县令丞尉以事相教后周苏绰六修诏书尚有党族闾里正长之职隋竟废之明世设立老人粮长之属遂至凭借官府肆虐闾阎倍收粮石准折子女乡职之弊何异吏胥雍正时鄂文端议覆州县不必设乡官副官奏云今之州同州判丞簿巡检吏典等官即汉世三老游儌之属也唐书所载县下于乡者即今之乡约乡保总甲总练之属也名异实同人存法立牧令得人此等人俱可助其不及使牧令非人虽贤能乡官亦不能主其事遇不肖乡官且足济其恶至衙役差票之害差票可以酌裁衙役必难尽革谓乡官之差委必善于牧令之衙役谁信其必然是乡职必不可复今曰复乡职以治州县之吏其理安在曰设乡必官用本乡举贡生监为之则一切钱粮盗贼词讼赌博保甲之属皆可委任士人治之世居其土见闻熟悉则察识易周出入闾井情意相孚则利害相悉身处士林稍存廉耻则鄙情较浅事归桑梓身家所系则人言宜恤即有不肖士流武断横恣州县裁之以法撤去职司详革领衿既负官谤复为州里所弃谁乐为之明世三老粮长类皆无赖子弟士人所不屑齿故与书吏朦蔽为奸非士人之罪也至于乡首差委何至遽同吏请以西政言之英国县治地方官除敌司退克外有振恤官保卫官学校官营造官税敛官皆由民举以社会为分治宽乡一爬理司分为数社狭乡合数爬理司为一社一社各有一官由民举进退以舆论故无盘踞把持贪赃枉法之事不司赋税监工故无横政浮派之累食禄有定缺应酬有公费故无津贴亏空之虞刑官月审由选授季审由民举巡捕与刑官为联事部署以兵法编之卒伍如周礼司险守禁司隶搏盗之徒薪工既重约束更严未闻其扰害乡里如役为害之甚也后魏太和中李冲请设乡长里长诸职孝文从之诏曰以大督小从近及远如身之使臂然后口算平均义兴讼息史言立法之初多称不便事既施行海内安之然则事之格于时论者古今有同患矣

问汉制郡国守相得自辟吏公府掾属亦辟知名士唐制诸道节度都团练观察租庸等使自判官副将以下皆使自择今欲仿汉唐之法而用幕职顾吏积贱士人不屑就且必开之以仕途然士人固不习吏事仍取给于黠吏之文件耳且使督抚部司增门生故吏亲家游容数千百辈之冗食开劣幕狂生数千百辈无名之保举冗食且不可徒得也必且出于夤缘弋获士益无耻吏事益轇轕近日大吏幕职以刑名文案为优席其黠焉者遂至操持州县事体渔苞苴以肥其身家树徒党以通其声气其气焰益出吏胥之上幕职可任乎曰幕职之设非独汉唐制也周官太宰内史并掌爵禄废置司徒司马兴贤诏事是幕职之意也今严其选必其出于学堂才识过人屡试高等者乃与征辟则滥竽鲜矣试事数年第其功勤以为仕进之阶大吏保举不实者有罚则失保鲜矣彼士人者既历校试于学堂矣出身之始声名为重开其功名之途闭其滑避之径未有以猾吏之奸赃自污者也今幕职之黠者必非学堂之士可知也今泰西之制各署长官皆得自举其属自最卑之秩可擢至属吏首领有才能建白属地方有司者内部得举以为刑政官之长属疆吏者藩部得举为吏之长属使职者外部得举以为总关税务及公使余部亦然其志定其职任专故能守公奉法然则谓幕职可行于西不可行于中可行于古不可行于今日然则古之士人皆贤而中国今日之士人皆不肖乎吾不敢信也

　　叙疆臣建树之基　　　　　
薛福成

国家承平余二百年凡有大寇患兴大兵役必特简经略大臣及参赞大臣驰往督辨继乃有佩钦差大臣关防及号为会办帮办者皆王公亲要之臣勋绩久着呼应素灵吏部助之用人户饷为拨巨饷萃天下全立以经营之督抚不过承号令备策应而已其去一督抚犹拉枯朽也故督抚皆奉命维谨罔敢违异道光季年海疆事起经略大臣才望稍不如前权力亦稍减焉已与各行省大吏有互为胜负之势咸丰之世粤寇势张首相赛尚阿与总督徐广缙相继奉　命督师剿贼皆无远略以偾厥事自时厥后或用尚书侍郎及将军提督为　钦差大臣或用各行省督抚兼任兵事而能有成功者则在督抚为多曾文正公以侍郎剿贼不能大行其志及总督两江而大功告成以其有土地人民之柄无所需于人也是故督抚建树之基在得一行省为之用而其绩效所就之大小尤视所凭之地以为准焉大抵多事之秋莫急于筹饷饷源以地丁漕政盐政关税厘金为大宗地丁有正额耗羡租粮三而租粮之中有旗租地租屯租等名目各行省事例不同漕政有漕粮糟折漕项三漕项者按粮额征银以备运粮经费者也漕折者由征粮之原额改为折色者也盐政有课羡厘三关税有洋税常税两厘金有百货洋药两洋药厘税未并征以前所厘金仅抵货厘之十一云夫承平时筹饷之权固在户部疆事縻烂关税而外户部提拨之檄不常至至亦坚不应事机急迫安危系之斯时欲待户部济饷势所不能而疆臣竭蹶经营于艰难之中则部臣亦不能以承平时文法掣之故疆臣之负才略者转得从容发舒以成夷艰济之功焉江苏一省丁漕盐税厘五者俱赢岁入白金一千万两以外曾文正公用之以削平大难旋乾转坤今伯相合肥李公亦用之以招练淮军四出征剿曾公所用在江扬淮徐通海者为多以盐务为最饶而地丁厘金辅之李公所用在苏松常镇太者为多以洋税厘金为最沃而地丁漕政辅之浙江一省亦五者兼备岁入可得江苏之半左文襄公用之以驱殄悍肃清西陲左公后虽去浙而西征所藉惟浙饷尤丰也湖北一省平时本仰他省协饷自胡文忠公改漕章通蜀盐整榷务是时汉口洋关虽尚未设而丁漕盐厘四项岁入已四百余万金文忠用之以养兵六万分援邻省规画江淮有匡维全局之勋江西一省以地丁漕折厘金为大宗而浔关之税稍辅之岁入与湖北相上下曾文正公始用之以搘持危局进兵江南沈文肃公葆祯继用之以征军调将克歼残孽惟地非天下之中故大势稍不如湖北焉四川一省地博物阜赋额素轻今于地丁之外加津贴津贴之外加捐输虽三倍旧额尚仅得江南田赋之半再以盐课税厘三项辅之岁入不亚湖北江西骆文忠公用之以芟夷剧寇兼顾滇黔陕甘诸省丁文诚公宝桢复用之以协济邻饷筹奠边疆

自文诚改盐法岁入又加百万余金矣湖南一省合地丁漕折厘金三项岁入约二百五六十万金骆文忠公用之以练兵遣将克复邻疆旧时湖南本仰协饷列在中省乃其声绩远闻犹出上省之右则人皆习战贤才奋兴之效也福建一省地丁盐课厘金茶税等项约逾三百四十万金加以闽关洋税三百余万金岁入尚在浙江之上然关税由户部提拨非大吏所能主持地又滨海养兵较多终岁所征以地方留支之费及水陆经制兵饷尚觉孑孑不遑故以左文襄公之雄略未闻有以大用之惟船政经费指拨关税由文襄始亦富强要图也广东一省综地盐课税厘四项岁入几与浙江相埒近又有沙田烟膏闱姓等捐章皆成巨则所以筹饷之途更宽曩昔大吏无卓绝之才识往往袭蹈故常或欲措施而权不属未能奋树规模者近南皮张尚书之洞颇用之以整理海防而未经厥绪然固大有为之地也此外如直隶陕西安徽广西四省其力皆足以自顾如有非常之注则必赖他省之转输直隶地丁旗租盐课税厘岁入约五百五六十万金以外以在几内支用稍陕西安徽广西岁入约自一百六七十万至一百二三十万金不等广西向无承拨京饷十五六年前藩库颇积存数十万金今则稍稍竭矣又如山东河南山西三省财赋以地丁为大宗而他项稍辅之岁入各逾三百万金山西以全力供京饷事亦稍简山东自巡抚崇恩废弛吏治州县皆侵亏钱粮岁入几不及百万金相国朝邑阎公为巡抚时始大加整顿丁文诚公复继之渐复旧额文诚遂用之以剿捻寇塞决河声施烂焉河南久未整顿然历任巡抚亦以其余力练成张曜宋庆两军驰剿捻回诸寇有功又如甘肃贵州云南三省向赖他省之协助云南岁入六十余万金甘肃岁入三十余万金贵州岁入二十余万金皆断断不能自立左文襄公岁征东南之饷八百余万金用能蒇西征之绩岑襄勤公毓英之平云南回寇颇随地借资民力亦兼仰他省协饷若必尽用本省经制之则绌矣夫天下事运之以才力而成之以财力若财力不裕则才力虽宏无所用之余故略次各行省岁入大数以知用之者之所以成功俾后之有志者得所考镜焉抑闻今者台湾新设行省既分闽关洋税三分之一又得地丁盐课厘金以附益之岁入可逾二百万金刘中丞铭传尝用之以抗强敌近复购战舰筑台造铁路创开风气为天下先他日必与福建广东并峙为东南海疆屏障苟经理得宜非特形势之胜即物力之饶亦足以自奋也而岂必以地之褊小为疑哉

　　督抚同城之损　　　　　
薛福成

国朝例设总督八阙巡抚十五阙近又添设新疆巡抚一阙而移福建巡抚于台湾当未移以前凡督抚同城者四闽浙总督与福建巡抚同驻福州湖广总督与湖北巡抚同驻武昌两广总督与广东巡抚同驻广州云贵总督与云南巡抚同驻云南厥初总督不常设值其时其地用兵者设之军事既平遂不复罢亦俾与巡抚互相稽察所以示维制防恣横也然一城之中主大政者二人志不齐权不一其势不得不出于争若督抚二人皆不肖则互相容隐以便私图仍难收牵制之益如乾隆间伍拉纳浦霖之事可[睹](赌)矣若一贤一不肖则以小人惎君子力常有余以君子抗小人势常不足即久而是非自明赏罚不爽而国计民生之受病已深如康熙间噶礼张伯行之事可睹矣又有君子与人小共事不免稍稍事瞻徇者如乾隆间孙嘉淦许容之事可睹矣若督抚皆贤则本无所用其牵制然或意见不同性情不同因而不能相安者虽贤者不免曾文正公与沈文肃公葆桢本不同城且有推荐之谊尚难始终浃洽其它可知矣郭侍郎嵩焘于去广东巡抚任时疏陈督抚同城之弊谓宜酌量变通言甚切至兹余姑就见闻所逮者述之吴文节公文镕总督湖广时粤贼势方张为巡按崇纶所齮龁迫令督师出省而隐掣其肘军械粮饷皆缺文节由此死绥武昌旋陷厥后惟胡文忠公与总督文恭公官文相处最善为天下所称诵文忠既没文恭劾巡抚严树森去之威毅伯曾公国荃为巡抚又劾文恭曾公亦不安其位以去迨伯相合肥李公总督湖广为巡抚者本其属吏诸事拱手受成李尚书瀚章继之一循旧辙又在位日久自此巡抚几以闲散自居而督抚无龃龉政权无纷挠矣郭侍郎之巡抚广东也适故相瑞麟以将军迁总督黩货卖官治军尤畏葸侍郎心弗善也上疏微纠其失以无奥援罢去蒋果敏公益澧为巡抚英锐喜任事瑞麟心心之严劾蒋公去职因愈专横无顾忌其后英翰为总督以允闱姓缴捐事为巡抚张兆栋所劾罢近今张尚书之洞总督两广与历任巡抚皆不相能　朝廷至令兼摄巡抚以专其任则督抚同设之无益亦可概见矣咸丰同治间徐之铭巡抚云南为叛回所胁制复倚回寇以自固杀升任陕西巡抚邓尔恒于境上张尚书亮基为总督至引疾求退以速出滇境为幸潘忠毅公铎为总督方图以回攻回之铭泄其谋忠毅遂遇害光绪初年总督刘岳昭与巡抚岑襄勤公毓英不相能舆论皆不直总督寖至罢黜潘鼎新巡抚云南盛气陵总督刘武慎公长佑颇蔑视之刘公郁郁上疏求去　朝廷罢鼎新慰留刘公此皆督抚不能兼容之明证也福建督抚之外又有将军及船政大臣政令歧出尤不能画一自巡抚移台湾未始无裨于政体余谓湖北广东云南三行省皆可废巡抚而以总督兼理如福建之例不特此也各省之道府同城者皆可废知府而以首员兼理其事庶几纷争之衅可弭民生吏治受益多矣窃考宋代节度安抚等使皆兼知一府故虽使相亦称大府此诚意美法良非近制所及者也夫尊如督抚尚可兼知一府然则以总督兼巡抚以道员兼知府尚何不可之有

　　督抚同城急宜酌量变通疏　　　　　
郭嵩焘

奏为　国家设官如督抚同城一条急宜酌量变通谨就微臣阅历所及推论其源流而究明其得失恭折奏祈　圣鉴事窃查明永乐初浔桂柳三府蛮乱遣给事中雷填巡抚广西为巡抚之名所自始景泰三年浔梧猺乱廷议以两广宜协济应援乃设总督是总督巡抚二者皆肇端于两粤终明之世以十三布政使为定员而总督巡抚或分或并或设或罢大率与兵事相终始成化以后置建日如京东北一路有蓟辽总督保定总督宣大总督又有顺天巡抚永平巡抚保定巡抚辽东巡抚宣府巡抚大同巡抚天津巡抚密云巡抚开府相望然考其时督抚驻地方从无同城者保定添设总督而保定巡抚别驻真定宣大分设巡抚而宣大总督别驻阳和至两广督抚沿革其初分设巡抚而后改设总督天顺二年遣右佥都御史叶盛巡抚两广则又稍易其名成化元年又以总督兼巡抚嘉靖中添设广东巡抚总督祇兼巡抚广西由梧州移驻肇庆隆庆三年又添设广西巡抚总督改兼巡抚广东是两广总督巡抚时时未尝兼设　国朝以来总督巡抚者为定制中间小有裁并而视明世纷更变易规模固远胜矣其督抚同驻会城者三日福建曰湖广曰云南本不同城而后移驻会城遂成定例者一曰两广推源立法之始地方吏治归各省巡抚经理听节制于总督而总督专主兵是以河南山东山西专设巡抚即不复设提督为不欲使武臣主兵而巡抚又不得统辖提督故为巡抚兼衔直隶四川甘肃专设总督仍兼巡抚衔大致以兵事归总督以民事归巡抚此　国家定制也而巡抚例归总督节制督抚同城巡抚无敢自专者于是一切大政悉听总督主持又各开幕府行文书不能如六部尚书侍郎同治一事也而参差杌陧之意常多道光之季两广蕴孽已深叛匪一起乱民从之如归蔓延及东南而皖豫之捻匪陕甘之回匪乘之以逞为乱者皆民也则各省抚臣之失职多矣额设营兵多或六七万人少亦万余人竟不得一兵之用镇将参游循资超擢任为将帅者更无一人所用以转战者皆勇也而兵为虚设积久又益加累岁縻钱粮千余万相与处之怡然则各省督臣之失职尤甚矣而自军兴以来江忠源胡林翼罗泽南李续宾及今刘长佑曾国荃刘坤一刘岳昭等皆以司道主兵或积功至督抚兵权日分总督仅守虚名而例定分年查阅行伍考核将弁均以总督专政出巡之日为多两省情形亦资周览军兴数年此典竟废同治元年兵部奏议御史陈廷经变通营制一折奉　旨江苏浙江安徽江西陕西湖南广西贵州等省各镇协武职升迁调补暂由巡抚办理千总以下径由巡抚咨拔报部所有校阅营伍考核将弁并本省筹办防剿即专责成巡抚经理其总督兼辖省分军政考核着径由巡抚就近出考会同具题至巡抚同城者仍照旧章办理等因钦此

因查一省千余里之地能考求其利病周知其情形已难其人至于兼辖省分原不过奉行文书周旋应付稍求整顿隔阂必多所以议归巡抚经理亦穷而必变之势也而与总督分省之巡抚军政民事一听主裁与总督同城之巡抚军政既不得与闻民事又须受成总督一则虚立其衔一则两操其柄是从前督抚同城名存而实去者仅一巡抚自顷数年则督抚之名两乖而巡抚乃尤为失职臣请悉其得失利病为我　皇上一陈之传曰天子之动贞乎一者也惟其一也故能齐百姓之耳目而定属吏之从违宋置监州而兵以弱置巡按而政以嚣知道者惜之然于政之所出犹有未分也督抚同城爱憎好恶之异情宽严缓急之异用同为君子而意见各持同为小人而诪张倍出如举一人也此誉之彼毁之则是非淆劾一人也此远之彼近之则趋避易徒令司道以下茫然莫知适从其君子逶迤进退以求两无所忤其小人居间以遂其私　国家定制钱粮及升调员缺总之藩司刑案总之臬司督抚专任其成本不易有设施而又水火交攻戈矛互进是　皇上设官以求治也而督抚同城乃万无可言治向使一县置两令一郡置两守佰姓佹趋佹避佹迎佹合能一日安乎一县之大百姓之愚犹足为害何况主持数十州县之地御千百之属吏而使之两相持以挠政黩民为害必巨此理势之固然者也臣自道光二十七年通籍假归过武昌目悉吏治之偷气习之深心忧其将乱其后五年而乱作前后督抚殉难三人伏诛二人被劾四人赖胡林翼开立规模风气为之稍变云南之乱则既成矣前督臣张亮基每言及前抚臣徐之铭牵掣情形辄至叹而各直省吏治人心之弊闽广为尤甚细究其由来数十年瞻顾因循酿乱保奸实以督抚同城之故以言其事既如彼以言其效又如此历来同城督抚互怀猜忌相为敌雠独于公事一切雍容坐视求免于嫌怨承平日久循例守职亦庶几可以寡过处多事之时承积疲之俗而多所牵掣苟安无事以谓之和衷　朝廷独焉赖之自古中材多而贤人少　皇上委任疆吏但使中材足以自守其间一二贤者弛张以时自可相维于敝不督抚同城则贤者永不得有为中材亦因以自废此臣所谓急宜通变者也近年云南督抚皆浮寄境外一无凭借臣愚以为云贵总督一缺宜暂停罢责成巡抚剿贼以一事权其闽浙两广总督则或援照明制兼并一员福建情形臣不能知其详广东督抚两标及两署书吏分别裁并营政吏治关税盐务四者未尝不可整饬权分则情多乖责专则事易集不独于地方补益甚巨其有裨于　国家之经费亦必多矣臣伏见明臣韩雍在两广总督任内疏言两广地大事殷请裁总督东西各设巡抚当时立见施行韩雍请分其责于两省今臣请重其事于专城义取因时事亦同揆至于　国朝督抚之沿革如河东总督偏沅巡抚亦时有废置即咸丰九年裁撤南河总督一缺断自　宸衷期使大臣无旷官虚设之员而天下亦同受其利益臣抚粤两年于地方利弊源流知之颇悉怀此欲陈久矣以虑语言稍涉直切或疑其有他意是以欲言复止今旦夕交卸以切身之阅历求及时之变通用敢推明得失利病之原上备　　圣明采择

　　请裁河道总督疏
查河南山东河道总督一缺从前事体繁重因黄河经由河南山东两省所辖黄河堤工共十四厅而又有运河六厅且全漕数百万石粮船络绎北上人夫多宵小易于溷迹济宁为山东门户亦须大员弹压是以设此总河驻于济宁以其专治两省黄河又治运河兼催漕运事固繁剧非巡抚所能兼也迨咸丰初年河决铜瓦厢之后河南黄河工裁去五厅山东黄河工全行裁汰是黄河工惟有河南现在之七厅其运河工惟以捕河所属自戴庙至张秋镇一段为最要因彼时河臣防河驻于豫省捕河运道遂改归山东抚臣就近派员随同运河道办理循为成案是运河之事亦大减于昔年矣河运之米不过十万石视从前祗三十分之一船小而人亦无多无复有匪徒藏匿其内则弹压亦不须大员矣是以河臣常驻开封诚以黄河工为重也然黄河即在开封城外距城只二十余里河南抚臣极可兼顾且抚臣本有兼理河务之责若将河南河工交河南抚臣兼办山东河工交山东抚臣办理于事理极为允洽不至有鞭长莫及之虑臣初履任时即思维及此时因东省方有治河之议果其兴工则事关两省诚须有大员督办是以未敢遽即请裁此缺今既未举大工再三揆度总河实非不可省之官莫如裁汰以期省费省事臣披阅旧牍见同治元年御史刘其年即有请裁总河之奏二年亲王僧格林沁亦有此奏奉　旨交议经前河南抚臣张之万以详加体察再行奏请覆奏以至于今臣揣张之万之意亦祇因山东河势未定抚臣或不能兼顾耳今又阅数年臣详加体察目前东省临黄皆系民堰已无官工并运河皆可归于巡抚兼管豫省黄河距省极近亦可由巡抚兼管山东抚臣丁宝桢署抚臣文彬皆在山东多年于河工极为熟悉河南抚臣钱鼎铭讲求河务利弊已及三年与臣同心并力克奏安澜以之兼办运河黄河皆绰有余裕断不至于贻误夫总河虽不为冗员然分并其事于抚臣而不至于贻误则亦不必定设此总河之官纵虑山东仍有黄河工程或非巡抚所能兼顾顾其事尚远目前总可暂裁但关防不必销毁封存藩库如果数十年之后情形又复不同仍设总河亦甚易也臣去年曾有添设泉河通判之请今乃请裁总河两事似为不类因泉河分隶十七州县散而无纪必须有专员以责其成是以增设通判黄河运河本分两省公事少于昔年改由两省抚臣兼办洵为简易是以拟请裁汰总河皆系酌度时宜不敢逞其臆见可否仰恳　饬下户工两部会议如臣言可采荷蒙　允准施行所有河工候补人员应如何分拨河标各营厅如何分隶及未尽事宜容臣另行会同两省抚臣会议具奏
 
　 
卷三十　内政部四　用人

　　用人　　　　　
储大文

陆贽奏唐德宗曰当天后时非惟人得荐士亦令士得自荐又曰天后以宽得人陛下以精失士德宗自文艺外它政率庸闇缪赵憬卢迈贾耽高郢郑珣瑜辅政胥多历年所而韩全义李说李锜辈之节不知以何名授之然而在德宗方自谓取士之精其效乃如此也武后改制凡狄仁杰娄师德姚崇宋璟郭元振张仁愿唐休璟薛讷郭知运张说杨炯崔融辈内外文武百余人率其所拔擢以遗之子孙遂以救高宗之弱势而启唐开元天宝之盛而中宗睿宗暨明皇之所自拔擢者率多庸妄也然则令人得荐士士得自荐而以宽收之固治天下者之宝符也陈止斋论季布魏尚孟舒谓李广贾生皆奇才也文帝徒叹其不遇而之布亦以一言而疑尚舒以一战而夺爵惩羹者吹惩噎者废食文帝惩高帝之宽而过于审不知高祖以易得人文帝以审失士夫以文帝之贤而终为负李贾二子然则爱惜人才者奚可不宽其格以收之也哉若夫李沆之抑梅询曾致尧刘健之抑何景明王九思则又近于媢嫉而欲貌附文帝之详审焉抑又非矣

　　知人难　　　　　
张望

知人难何谓知人难同其是而喜者情也不同其是而怫者情也有不同其是而无怫者宁有同其是而不喜者今有两人于此其一人助我者也同其是也其一人挠我者也不同其是也助我者大都君子也挠我者大都小人也又有两人于此其一人挠我者也不同其是也其一人助我者也同其是也挠我者大都君子也助我者大都小人也是何也彼之助我者有利于事而已彼之挠我者勿便于己而已此之挠我者不利于事而已此之助我者求便于己而已学成行尊名字大起宰相知之天子用之显要系天下之望朝廷不能有君子无小人不能使君子当事而小人无为于是乎同声相应同类相从而助之者至矣于是乎异臭相反异色相乱而挠之者至矣此其固然然而吾之心一耳天下万有也人之贤不肖事之成败利钝知之而岂尽无遗其从而挠之者开吾之智也其因而助者之蔽吾之明也夫谓因而助之而蔽吾之明者何也非其心之果是之所以然者求便于己而已知其贤不肖矣与其成败利钝矣曹辈尚或杳默未同其是而此一人已依依兴叹同其是矣出于非望矣此岂其情哉夫贤者快心恢廓固自信固不疑人方且假借地望设吾道之援究大事如此赞王室如此而孰知是人之非其情也养爪锐为搏击之资洗垢求瑕輆吾遵路异时以败大名亦悔之矣其小者点名隳色冒不知人之诮其大者妄生羽毛祸人国家古今亦何可支哉故曰知人难

　　论用人　　　　　
陆世仪

人才极难得也善用人者必审定其才之所宜授之以职而终身任之务使竭尽其材以唐虞之际而致治止于五人此人才之难得也以五臣之圣而各专一事此才之各有所宜也且各专一事而至于终身不易此任之而竭尽其才也今治不及唐虞而三岁试士多至四百则人才何其多圣不及五臣而吏户兵刑无所不堪则才何其大历官如传舍旦至暮去而奏动绩又何其才之易竭也噫

近行荐举最是良法然有三弊一曰行之太拘荐举之法所以通科目之穷破资格之弊也今必曰某官得荐某官不得荐某官荐得任某职某官荐不得任某职是仍重科目仍拘资格也一曰任之无法善恶有类邪正有党君子所荐大抵多君子小人所荐大抵多小人今不立法详试而概任之且宜兵而工宜礼而刑用违其才者又不可胜计也即有真才亦乌能用乎一曰绳之太急连坐之法所以待小人非所以待小人故同是人也或始终变节或穷达易操当其举之未可谓非也举之而受举者变节易操则非举之者之罪也而乌得一概论也且仕途倾险诡谲百出或丛忌举主而阴中伤所举之人而并累及乎举主种种株连为害不可胜道则虽有贤士在下举主亦安能不顾身家不惜禄位奋然以举之乎无怪乎勉强塞责而以柔滑善媚之徒虚应故事也

观筛米得取人之法虽节目不无遗珠之叹然往往拔十得五又观匠人得教人与器使之道焉材之大小枉直不一而规矩绳墨之法无不一故能使之咸就条理至于奇瑰之材不可拘以绳墨者则又随材而器使之故天下无不可用之才而亦无不可成之事今之时教法废矣而器使之道则又弃而不讲使细者为梁短者为柱大者为椽长者为节乃谓天下无才谓天下之事必不可成岂不哉然则如之何曰宽收而严试久任而超迁用人之要无以外此矣
  </div>
  <div class="pagination">
   <a href="皇朝经世文统编_page95.html">
    上一页
   </a>
   <span>
    ...
   </span>
   <a href="皇朝经世文统编_page91.html">
    91
   </a>
   <a href="皇朝经世文统编_page92.html">
    92
   </a>
   <a href="皇朝经世文统编_page93.html">
    93
   </a>
   <a href="皇朝经世文统编_page94.html">
    94
   </a>
   <a href="皇朝经世文统编_page95.html">
    95
   </a>
   <span class="current-page">
    96
   </span>
   <a href="皇朝经世文统编_page97.html">
    97
   </a>
   <a href="皇朝经世文统编_page98.html">
    98
   </a>
   <a href="皇朝经世文统编_page99.html">
    99
   </a>
   <a href="皇朝经世文统编_page100.html">
    100
   </a>
   <a href="皇朝经世文统编_page101.html">
    101
   </a>
   <span>
    ...
   </span>
   <a href="皇朝经世文统编_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
