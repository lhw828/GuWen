<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 100 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 100 页/共 192 页
  </h1>
  <div class="content">
   一股本宜招集也。南中近年市面萧条。其殷实之家。固尚不少。或因他处之矿。得手无多。不免裹足。不知漠河金沙。已为俄人确着明效。然恐情多疑。故先借款创举。以期共信。凡官绅富商。同抱公忠。必有乐助其成者。应仍招股集赀办理。现议筹本二十万两。分作二千股。每股收天津行平化宝银一百两。如交上海规元。每股收一百零六两。填发股票一张。息折一扣。认票不认人。一股至百股。均可附撘。拟于上海天津吉林等处。遴派妥友。设立分局招徕。俟股满即行截数。长年官利七厘。均于次年端节凭折支付。届期先应汇银至各分局就近支付。以免辗转远寄。即将来得金。亦运往该各分局销售。

　一开办宜定地也。勘得漠河在爱珲之西。江道一千五百余里。是处起旱七十里。即达金厂。地名元宝山。两边带坡高山。中间有溪河一道。宽一丈至丈三四尺不等。昔年俄人即在此溪两边。盗挖五六年。已挖长十四五里。惟溪身正脉。尚未挖及。西至奇干阿勒罕等河。均二百余里。东至阿木尔河下游口三百余里。据俄人云。此道金脉。自额尔古纳河西山发源。经奇干阿勒罕直至阿木尔河下游。计长五百余里。奇干河与阿勒罕阿木尔河。均有挖迹可指。俄人所称脉长五百余里。或非无因。须俟美国矿师前往试钻扦探。方知确凿。兹拟就昔日俄人盗挖之处。先行开办。俟办有成效。其奇干阿勒罕等处。可次第办理。卑府前次赴漠河所得金样。即在溪边之残沙内淘出。经美国化学师乐百时化炼。计一千分中。得净金八百七十一分银七十五分。铅硫磺铁五十四分。据该化学师称此金可与美国旧金山之金并埒云。

一矿师宜妥延也。既用机器。即不能无矿师。说者以为雇用工头。较矿师为廉。然工头仅熟机器。不识金脉。非老于矿学者。未易推测。况漠河金厂尚有数处。拟一面开办。一面即四出相度。而工头仍须雇用。惟向来泰西矿师。声价自高。居处饮食。性喜侈靡。本公司事事核实。兼之僻在荒漠。须耐艰苦。宜择用西国矿师之耐劳耐烦者。自总办以下。祇能与厂中司事。同共隆杀。有功则赏。有过则罚。虽矿师所用之通事人等。亦不能任其回护。如热河矿师之哲尔者。平度矿师之阿鲁士威。皆有本领。延订合同内。声明到厂后。如无明效。不拘年限即行辞换。

一事权宜归一也。窃以开创之事难。边疆之事更难。边疆而兼开创难而又难。漠河金厂。去齐齐哈尔省城。陆路几二千里。内多人迹未到之地。凡有公文要件。须派人专送。或附俄轮送至爱珲驿站转递。往返极速亦须三四十日。凡遇风雪雨雹。更难定期。该处与俄界一江之隔。俄人久在漠河窃挖。今一旦收回。俄人耽耽逐逐之心。尤所莫测。此后交涉事件。势必常有。远道禀商。诚恐缓不济急。可否遇有小事。即由卑府相机酌量妥办。其重大事件。仍禀商北洋大臣黑龙江将军核夺。

一轮船宜自备也。黑龙江本隶中国版图今则为俄人独行之江。由于我无船也。所设驻防。仅东有爱珲一处其西至额尔古讷河一千七百里。如入无人之境。虽新设卡伦二十处。兵力极单。山深路遥。消息难通。爱珲至漠河。水路一千五百里。冬时犹可踏冰行车。夏则我无一舟可济。因之兵粮往来。不得不借坐俄轮。种种受其挟制。然此犹患之轻者。其大害则在漠河金厂。久为俄人窃挖觊觎。此次卑府奉差前赴黑龙江左分界。俄员谆谆以税租金厂为托。今我一旦开采。彼不必违好兴戎。祇须轮不我借。即粮无可运。金厂中人便有束手待毙之虑。反复筹议。必须自备轮船。庶几有恃无恐。且于边防信息。亦可灵捷。惟黑龙江海口久为人有。如轮船由他省置造。苦无海口可入。祇得商请吉林机器局。代造小轮二只。一上一下。专以拖带驳船为主。造成后。可由松花江转入黑龙江。直达漠河。查松花江上抵黑龙江之水道。浅处不过四五尺。小轮吃水当以四尺为度。可期往来适用。并拟制造十二桨之小长龙船四只。以济轮船之不及。且可往来梭巡江面。再黑龙江二千里内。尚未探得产煤之处。俄国轮船往来。俱用木柴代煤。故江左沿江。每距三五十里。即有一村。村民砍木存储。供卖俄轮之用。江右绝无居民。我轮往来。用柴不便。拟禀请黑龙江将军恭。将原设之卡伦一律整顿。就饬各卡兵一体砍储木柴待用。立定章程。给予价值。卡兵储木不得缺误。轮船给价不得短少。核计行船半年。每卡可得市钱数百千。该兵有此分外出息。当以卡伦为优差。不但不视为畏途。抑且争从其事矣。

　一机器宜购置也。产金之处。地气严寒。夏秋之间。积雪始化。掘地四五尺。坚冰如铁。金生于沙。沙凝于冰。须先融冰而后得沙。淘沙而后见金。工作非易。若全赖民夫。则费力多而见功难。佐以机器。则吸水淘金。事半功倍。且人夫少用。则良莠易辨。不使无业莠民。聚而成党。其利一。人夫少用。则稽察易周。不致有藏匿影射偷漏等獘。其利二。人夫少用。则工价可省。且该处无煤而有树。或用木柴。或烧木炭。皆极便易。其利三。惟此项机器。必须购自外洋。幸漠河之沙金。与矿金不同。所用机器无多。仅需吸水淘金钻地等件。每副价值。亦不甚巨。但定购之时。宜加详考。须求其至精至坚可适久用者。以免停工待修。虚糜贻误。

　一用人宜慎选也。开办一事。尤在襄助得人。惟黑龙江为边远苦寒之地。漠河更远更寒。内地有用之才。孰谋食于负罪谪戍之乡。而巨细诸务。非赖策力。不克相与有成。今欲任用得人。非丰薪优奖。不足养其家而得其力。所有监工稽查办粮押运文案收支等事宜。均关重要。俟三年有成。实效昭彰。拟请择其尤为出力者。照异常劳绩。详请从优保奖。以资观感。漠河一带。千余里无人烟。艰险劳苦。胜于内地十倍。且开办金厂。既藉以防边。又可抽助军饷。二者均关军国大事。非破格奖励。实不足昭激劝也。

　一流民宜招回也。查工作之役。应招土著之民。漠河金厂。地属遐荒。民无土著。前有流入俄境之华民。即昔日俄人盗挖时招集之华民也。当时俄人从海参葳恰克图等处。雇觅山东直隶之民。若辈开矿。尚称熟手。自官兵驱逐后。绝其归路。俄人仍收作佣工。蚩蚩之众。谁不思归。不得已而易服从人。以图生命。凌辱威吓。困苦备尝。今拟招回此项流民。仍为我用。并优给工食。勤加约束。赏罚严明。在若辈久思仍回父母之邦。今一旦遂其所欲。其悦服可知。傥流民不敷遣用。所有爱珲等处八旗苦寒之人。愿充斯工者。亦一体招入。

　一陆路宜开通也。查齐齐哈尔省城至爱珲。计程八百五十里。自爱珲附俄轮至漠河。有江道千五百里。水陆兼程。共二千三百五十里。若省城径至漠河。由墨尔根取道入山。本有陆路可通。因山深林密。向为人迹所不到。卑府亲率员弁。冒险直入。探明快捷方式。漠河去墨尔根一千五百里。墨尔根距省四百五十里。共一千九百五十里。复又另探一路。由齐齐哈尔径达漠河。旱路仅止一千四五百里。照向来水陆兼程。可近八九百里。是开通运道为急务也。惟雇募夫役。经费较巨。拟请拨兵一二千人。除底饷外。量予犒赏。开路宽以一丈为率。分哨定段。限日兴挑。其监察一切。及设渡造桥。因地制宜。另议细目。斯役约一年可竣。工竣即可安电线。置卡房。次第举行。且道路既通。即以此项兵丁。分布要隘。人烟渐集。边庭日益强固。亦足消强敌觊觎之心。即不开矿。亦是边防要图。

　一保护宜募勇也。查开办后。招集流民。动以千计。日夕相聚。加以强邻逼处。在在堪虞。存厂之款。既必不少。挖出之金。尤关重要。漠河口现有五百兵。以之驻防。尚虑不足。势难调遣入厂。必须另募一营。即在金厂内自行筹给口分。由总办为统领。用西法西械。勤加训练。庶内可以资弹压。外可以与防兵联为一气。声势既壮。矿务边务。两有裨益。

　一司帐宜公举也。钱财出入。为金厂之根本。况属公司。尤宜公办。主厂者不当兼理钱财。致涉嫌疑。今拟将收支事务。由股本最大者公举。保荐平素诚实有望之人。然后延订。将来如有亏空舞獘等情。一经查出。惟原荐主理直认赔。即在股本内扣还。凡经理银钱。非任劳任怨者。不能称职。傥有人商借挪移。自当破除情面。一概回绝。即如总办员司等。除每月初二日给领薪水外。亦不得透支分文。以重公款。

　一股友宜助理也。凡入股之友。皆与厂中有维系之势。议定万金之股。或自驻厂。或派人驻厂。以便监察金银出入。如厂中有合宜职司。自当量才派事。开支薪水。如不谙公务。或无职司可派。仅能供给火食。不送薪水。祇可在厂查察账房侵亏浮冒等獘。他处公事不得与闻。即司帐之人。于银钱有出入不当处。亦宜通知总办核夺。至于未满百股之友。亦有三四千金搭入者。准其二三人凑足百股。公派一人到厂监视。以凭共信。其余零星股友。均不得援以为例。

　一局用宜节省也。所用各员司人等。按其责任之轻重。才能之大小。酌定薪水之多寡。既不失之于刻。亦不失之于宽。即因边地苦寒。非重禄不足以劝士。然少用一人。则费自省矣。至局中饭食油烛心红笔墨纸张杂用一切等项。必须实用实销。不得浮开浪费。致使公本虚糜。如各员司因公他往。无论远近车马等费。由局动支。至因一己私事出外。由本人自备。事事皆归实济。凡收支各帐。周年汇齐刊刻清册。分送各股友阅核。以凭征信。并呈报北洋大臣黑龙江将军查核。

　一盈亏宜预计也。开办一年后。出金果旺。获利果多。是公司与股友幸事。如无盈余。亦未折耗。在股者一时不准提本。只准招人接替。更易姓名。调换股票息折。万一股本有亏折之处。由总办禀知北洋大臣黑龙江将军。并函商股分最大者定夺办理。不参私意。当取公评。以为行止。

　一余利宜分派也。金厂开办后。每日所得金沙。由监工稽查。同送至收金所。经主厂者眼同兑收。登册盖戳。聚总镕炼成条。运售津沪各处。按月一小结。周年一总结。共得金沙合银若干两。除将借款陆续提还。并将官利及员司矿师薪水局费夫役护勇工食一切开支外。若有盈余。作为二十成均分。内呈交黑龙江将军衙门六成。报充军饷。商股十成。本厂员友司事花红四成。在厂之人自总办及员司夫役等。皆得均沾酌赏。计人计功。不得使有一人向隅。

　　上王夔石中丞论采矿金书　　　　　　
陈宝箴

窃惟国用自嘉道以来。盖藏实鲜。河工海防二者。迭为漏卮。库帑日以匮乏。咸丰军兴而后。　国帑既空。民财亦竭。大钱钞票之法。阻阏难行。而捐输厘税二端。日愈加密。　朝廷厚泽深仁。既守永不加赋之　　　祖训。则至今正供而外。所恃以济国用之穷者。亦惟此捐厘而已。海内凋敝。民困未苏。二者已成强弩之末。决不能于此外更议取民之制。而今日用财之巨且急。则且方兴而未已。有不堪为设想者。苟听其自然。而不思亟为之计。是处堂之智也。亟为之计。而仍思取之民。是剜肉之谋也。自来为国家计久远者。必曰损上以益下。而言利之臣。壹意以富强为事。则又必损下以益上。时至今日。上下皆无可损矣。假令仓卒之顷。　国家有缓急之备。闾阎有水旱之灾。不知何策以处此。故善理财者。在因　国家已然之制而振理之。因天地自然之利而裁成之。今日则榷盐开矿二者其大端也。盐政自有专司。不敢妄议。至于开矿之说。人人知之。人人皆能言之。而卒无主持其说以收其效者。则以未深究其底蕴。未能折衷。至是而不免为言所夺也。夫开矿之非今时创举不待辨。今天下所用之黄白镪。未有不自开矿来者。特为之有其道耳。今人徒以明代曾因开矿扰民滋变。未尝深求其故。与其所以滋变之由。但一闻大利启争易聚难散之说。遂相戒不敢置议。而天地仁爱。日产其菁华以惠养生者。一听其埋没于荒榛朽壤之中。而惟苦力劳志铢积而寸累者之是求。是何异闻溺而湮井。睹焚而夷也。考开矿之法始于三代盛时。管子言禹汤铸历山庄山之金为币。以救水旱。御人事而平天下。周官人掌金玉石锡之地。而为厉禁以守之。以时取之。则物其地图而授之。而巡其禁令。此为矿金开闭禁令之始。非叔季之獘政也。自时厥后。物产有盈虚。国计有丰绌。不以为常经。而亦未尝废而不用。唐初置诸州银冶五十八所。至元和中以计臣议钱法欲重铜轻银。特申封闭坑采之令。宋代坑冶益盛。天下银冶多至八十有四。皆官主之。其时矿苦微歇者。屡有除汰。而江淮荆湖新发之矿。漕司虑给本赀。往往停闭。至建炎七年。允工部请以金银坑冶。召民自备物料。采取烹炼。官收十分之二。法始一变。此皆往代开矿因革损益之明证。未尝骚扰病民。致滋变乱也。明太祖成祖尝慎重开矿事。然犹置陕西凤凰山银坑八所。福建银屏山炉冶四十二座。又置浙江温处诸银场局。永乐时遣官赴湖广贵州采办金银。其后岁入矿课。递有增减。至英宗始下诏封坑撤官。既而奸民私开争杀。严禁不能止。言者请复开银场。则利归于上。而盗无所容。乃分遣侍郎御史提督等官。前往经理。而奉行不善。供亿烦苦。开与闭两失其道。自后遂属巾官。成化中湖广武陵等县金场。得不偿费。甚至武宗时听内官奏开闽浙银场。无矿责银。民以大扰。万历二十四年。内官复奏请开矿助大工。于是河南山东山西诸路。中使四出。奸珰乘势诛索。中饱者不啻倍蓰。利归于下。怨府于上。而矿场始为獘薮。

此自委任阉宦之失。不得谓矿之必不可开。不然。何以不敝于洪武永乐之时。与唐宋金元暨三代之世耶。明自中叶以还。政由宦寺。无一不可阶乱。岂特开矿一事为然哉。况其时乱民之所以日众者。尤不仅在开矿也。伏考康熙五十二年。大学士九卿议奏云南等省开矿事。　　　圣祖仁皇帝上谕有曰。天地自然之利当与民共之不当以无用弃之要在地方吏处置得宜毋致生事耳。乾隆三年。　　　高宗纯皇帝谕曰。两广总督鄂弥达议覆提督张天骏矿山开采恐滋聚众之奏据称铜矿鼓铸所需且招募附近居民聚则为工散则耕作并无易聚难散之患地方大吏原以整顿地方岂可图便偷安置国计于不问张天骏藉安靖之名为卸责自全之地着交部议处。大哉　　　圣谟。诚析义至精。推行尽利。可为万世法者。他如前湖南巡抚陈文恭公亦以开矿为自然之利。谓地方吏畏难卸责。无为国计民生虑者。可见事理之同然矣。窃见湖南醴陵郴州桂阳沅陵黔阳安化等州县。皆有金银矿。小民潜采。往往有暴富者。以执事之明达。诚得倡谋开采。择廉介素着综练精密之道府官绅为之主办。于开采之地。环以墙垣。以示圈禁。稍调境内防勇数百。弹压巡逻。谨其出入。其开矿之工。则募附近居民。厚给廪饩。稍优于无事之兵。即以兵法部署。使什伍相束。作止齐一。行列无紊。或量购机器。以省功力。遴选廉谨官弁。检察出入。稽查坑冶。以严防逸漏。如采参之制。阅四五月率一更代。使不致积久生玩而致獘。受代后。课其效而旌之。敢有侵欺者。立揭无贷。苟主办未得其人。则姑弗举。如是。斯在事者无所濡染。远近之民。咸知地不爱宝。原以资国家之用。又见久经禁闭之矿。有力者不得而私。安有启争聚众之事乎。至于召募采工。每所不过数百人。多至千余人而止。天下募勇无虑数十万。皆无易聚难散之事。更何有于区区之众。金尽事毕。则停闭而遣之。受募之民。囊有余赀。自无不欣然复业。非若听民自采。或致远方无业之民。闻风蚁聚。有如说者之所虑也。今请择一主办之人。使就一产金银之地。暂募数十百人。试行如法采办。如果得当。则增工而广取之。其它湖南境内。凡有黄白金矿之所。皆准此而力行之。并请于咨部试采之后。举某所陈利害之说。请　　旨饬下直省督抚。各就产金之地。一律举行。以纾　国用而息民力。要在当事者不存为人择事之见。主办得人。则行之决无他獘。数年之后。所获必多。虽有缓急。亦可恃以无恐。而捐输可停。厘税可减。于政体民生裨益非浅矣。宋太祖有言。军旅饥馑。国家当预为之计。不可临事厚敛于民。今日之事。为之犹恐不及。迥非预为之备可比。又安有舍一上可富国下不病民之大利。不思多方以求之。竭力以致之。而惟狃于启争难散无稽不察之言。相率委弃焉。良足惜也。

伏惟　　　圣祖　　　高宗天亶聪明。如日月之无不照。前明之已事。岂不鉴之。而　　　圣训煌煌。惟以处置得宜为要。而以卸责自全者。为图便偷安。置　国计于不问。此其义可窥测而知者。其时各省矿课。有定额者。有无定额者。参半着于会典。然视各前代多寡稍殊。意者嘉道以前。民物殷富。公私储积。粟陈贯朽。百废具兴。可无急急于此。而权衡万物之高下以适其平。特留此天地无穷之利以遗今日。未可知也。记曰。张而不弛。文武不能也。弛而不张。文武不为也。王者张弛因时。通变尽利。即今日之捐输厘税。亦皆推广创行之举。然视自然之利则有闲矣。昔人谓鼓铸所出。得适符其本赀。即为国之大利。盖人主以天下为家。自无而有。得一钱即人多一钱之用。藏富于民与藏富于国。无以异耳。况开矿之为利。且什伯千万于此。亦何惮而不为也。区区愚诚。久怀欲吐。而湖南适当其地。是用冒昧渎陈。仰希裁择。惟鉴其心而垂察焉。不胜恳切屏营之至。

　
卷五十八　户政三十钱币上

　　前因时论十一钱币　　　　　　　
吴铤

三代以前。以务农为本。商贾为末。故市货以谷帛交易。赋税以谷帛上供。未尝藉钱币以为用。故其时谷帛多而百货皆少。谷帛贵而百货皆贱。斯民耻逐末以受罚。而务本者多矣。后世以钱币为流通百货之资。而谷帛之势遂处于轻。错云。人情一日不再食则饥。终岁不制衣则寒。后世之民。亦犹之古也。上之有需乎谷帛者。亦犹之古也。然而谷帛之势遂处于轻者何也。商贾积百货以与民为市。农不能以谷帛交易。必贱卖之。易钱入市。然后得遂其俯畜仰事之谋。农之所出。不能多赢余。商贾乃积钱以逐利。乘农之乏。称贷以收其谷帛。而谷帛乃至不足。此其獘一也。唐时租庸。惟供谷帛。后改为两税。以钱上供。钱者非农之所有。而功令至严。不得不易钱以入官。幸而岁稔。尚足补苴于万一。若遇凶年。虽下蠲除之令。而终岁衣食之资。将何所出。此其獘二也。如是则农夫终岁勤苦。出其谷帛。曾不能以之交易上供。翻有藉乎钱币。则钱币之势处于重。及其后也。钱币或积于公家。或积于私室。农夫挟其谷帛以为市。而钱币不足于用矣。钱币不足而谷帛乃益轻。斯天下之民。皆舍本而逐末。终不尽心畎亩。以收其纤悉之利。故人聚于乡而治。散于乡而乱。此之谓也。诚能复沟洫之制。制民之产。使衣食之势。常处于足。上之人又复租庸之制。不复以钱币上供。又令市中得以谷帛上供。富豪大家无所挟以为市。而币亦不至于乏。斯二者之獘去。而本末之分明矣。

　　论治五　　　
孙鼎臣

天下之生众矣。皆函五常之性。有肌肤之爱。亲戚之恩。一旦瞋目发难。忍而弃之不顾。岂民固乐死而恶生哉。杀人不必死。而不杀人则必死。其为生之计穷。夫是以为乱也。乱由于民穷。民穷由于不务本。吾观于诗书。而知先王之为民计远也。先王知民不可一日而不食。一日而不衣。而农桑者。衣食之本也。故亟亟焉以为有国之大务。课之树艺。教之蚕织。为之农官以督其功。为之诗歌以叙其劳。为之饮食祭祀以乐其成。为之嫁子娶妻哀死养疾以厚其爱。水旱之不时。春秋之不继。则又为之振贷补助以佐其急。导之如此其勤。恤之如此其至。故其民莫不务本。田野辟。仓廪实。租税有制。服用有节。风俗朴。盗贼衰息。天下无游惰之人。人人足以自赡。兵强国富。四夷宾服。民终岁于畎亩。老死于井里。虽诱之而不为变。贾谊曰。安民可与行义。而危民易与为非。彼诚乐其生而安之。安故天下如覆盂。卒然摇之而不动也。后世逐末者众。而务本者少。司国计者。先征榷而后农桑。州县之吏。以刑名钱谷为殿最。而不问其劝课之勤惰。蠲贷非不勤也。而农不被其泽。耕耤非不举也。而海内不知劝。天下之民。尽其智力。以罔一切之利。不耻为厮养。而耻为力田。其安于南亩者。皆柔而至愚之人。其于民盖不及什之一。而蚕桑之利。于州县不能百之一焉。古先王之所以为有国之大务。其积轻至于如此。此何以然哉。农桑之所得者。粟与帛也。而天下之所用者银。银重而谷帛贱。谷帛贱而农桑轻。自然之势也。国之赋税。银也。官之禄赐。银也。士马之刍粮。银也。隶役之禀饩。银也。宾客之赂遗。商贾之交通。银也。总天下之万货。而制之于银。自天子以至甿隶。非银莫为用。于是银为天下之大利。而天下之大奸集焉。迄为天下之大害。请略言之。仓庾之敝。出谷纳银。中饱于官。而州县无储偫。一也。富人争蓄黄白。田野之入。今日收而明日粜。而闾阎无盖藏。二也。以银输赋。一石之赋。数石而不足。征敛重困。三也。军食积谷为先。以银给饟。银匮。军饥士哗。四也。苞苴潜行。可任可辇。增墨吏之溪壑。五也。色有高下。价有赢缩。奸商豪贾。窥时操纵。锢齐民之利。而阴操国家之泉币之权。六也。桀黠之民。舞其巧智。家无一亩。比于封君。长游惰之风。开奸利之涂。七也。不而饱。不织而温。民忘其勤。纵欲僭礼。习俗淫侈。八也。富连阡陌。居子为母。膏腴并兼于豪强。九也。椎埋攻剽。逃轻匿便。散财结党。千里可通。十也。又有甚害者。岛夷番酋。艳中国之藏。作为奇技淫巧至毒之物。蛊我民而窃我财。而洋为银之尾闾。塞之不能止。天下之银日益贵。民之为生之计日益穷。而乱由斯起也。于乎。此亦何怪其然哉。古之民。衣食于农桑。皆取于地而成于人。故用之不穷。今之民。衣食于银。银非地之所岁出也。非人之所能为也。用之久而穷。固其理矣。饥食而渴饮。人之情也。必玉山之禾。然后食焉。中泠之泉。然后饮焉。玉山之禾。中泠之泉。非世之所必无也。然饥渴之患至切。而限此二物救之。则其所取者狭。而其所恃者仅矣。

民之所急者衣食。而取给于可知不可知之银。是何异求玉山之禾以疗饥。责中泠之泉以解渴哉。事有犯天下之至危。特人不之察也。圣未有若先王者也。先王贵五谷而不宝金玉。岂好恶异于人哉。诚知其无用。而缓急不足恃也。往者周秦之交。诈力相并。其下化之。背本趋末。天下之乱尝棘矣。及汉文帝用错贾谊之言。开耤田躬耕以劝百姓。令民入粟。许其拜爵除罪。屡敕有司以农为务。虽未能复古先王之制。抑其用心固有合焉。然而民固已得其所矣。钱贵朽而不可用。太仓之粟。陈陈相因。为吏者长子孙。居官者以为姓号。人人自爱而重犯法。三代以下之治。未能或之先也。由是观之。务本之效亦可见矣。天下之生众矣。富之莫如重农。重农必先贵谷。贵谷非废银不可。银不废。则银与谷争。轻重之势。谷不可得而贵也。或曰。银轻而谷重滞。黜银贵谷。民必不便。应之曰。农用粟帛。商用货财。以钱为货。而通谷帛之穷。安在其不便乎。其不便者商耳。夫农便而商不便。则是古征商之意。而吾所以驱天下而归之农之微权也夫。

　　论币一　　　
孙鼎臣

万物之情。日趋于变。知其变而防之。其惟圣人乎。圣人之治天下也。不贵难得之货。使其民衣帛食粟。而尽力于农桑。粟与帛之所不通。于是乎以钱为币。粟与帛生于地而成于人力之所为可恃者也。铸金以为钱。出于天子之所自为，亦可恃者也。故圣人重之。金银珠玉。出于山海之藏。不可恃。故虽至贵。而圣人弗宝焉。由秦汉而下及唐宋。通用粟帛。而佐之以钱。未有以银者。夺粟帛与钱之权。而移之于银。失本末之义。昧轻重之宜。王政之不可行。民俗之不可厚。皆由于此。自三代来。世未尝无银。一旦晚出。使粟帛与钱胥失其重。人实使之也。国家之制财用。入莫大于赋。出莫大于军。赋非银不征。军非银不饟。于是乎操天下之大命。而人之死生。国之盛衰系焉。萌于宋元。盛于前明。而竭于今日。尝考明一代之政。而知其原委也。明初用钱钞。禁银最严。其赋之征银自正统。兵之饟银自宏治。二者循环辗转相延。而为患无已。洪武十八年。令两浙及京畿官田。各随所有折收税粮。钞绢金银棉布。皆得准米。三十年。定折色额价银一两。准米四石。然其时钞金绢棉苎布皆折收。未尝专责银。亦惟两浙及官田行之。他省不之及也。正统元年。命江南租税折收金帛。二年。推其法于两广福建。折银之地始广。至嘉靖行一条鞭法。而赋之入尽以银矣。洪武时卫军皆有田。而边军并塞为屯。益以开中所入之粟。饟军未尝以银也。工部侍郎周忱粜苏松常三府仓粮市银。折官库俸粮。而军粮始有以银者。大同巡抚李敏以山东河南转饟劳费。乃会计岁支。胥令输银。及为户部尚书。遂请畿辅山西陕西边粮征银。以十九给军饟。自是北方亦征银。叶淇祖其智。更开中法。召盐商输银运司。汇解京师。分给诸边。于是塞下之屯废。而军饟尽以银矣。后边粟翔贵。盐课不足以给。乃折漕折白以补之。而漕亦征银。要其首尾观之。始焉度赋之所入以饟军。其后度饟之所出以赋民。数十年间。银之积重。其势遂成。至其季年。师旅驿骚。四海困穷。驯至不救。由于舍其可恃而用其不可恃也。徇一时之便利。变数千年不刊之制。而忘天下后世无穷之患。当时之君臣。岂得逃其责哉。自古以田为赋。赋之所入。皆田之所出。自杨炎变两税。而租庸调一皆以钱。陆贽李翱深訾之。然钱虽不出于民。而犹铸于县官。因时而损益之。利权在上。至用银。而天子之权。半操于贾人之手矣。赋之征银也。民困于取非其有。而吏益以为奸。地丁钱粮则有火耗。漕则有加耗。服田力穑之民。一亩之入。三取其一以输官。盖当平居之时。无水旱之灾。寇盗之警。而已瞧然如不终日。民之生。岂不甚艰而可念哉。古之军食仰于农。唐是以为府兵。明是以为屯卫。养兵百万。不费一钱。此二代军制之所以善也。

即海内纷争。民物凋耗。如三国六朝唐宋之季。善用兵者。兵多而食不匮。盖屯田之法可行也。饟给以银。而兵乃骄惰而不可使。无事患其多而虚糜左藏。有事又患其少而苦乏军兴。欲增兵则与饟妨。欲节饟则与兵妨。而一切法外之征并起。崇祯之辽饟剿饟练饟。割民而卒以自獘者。彼宁乐为之。亦迫于势使然也。悲夫。以银为币。其祸一至于此。特不至其时而人莫之省也。宁人顾氏亲见其患。大声疾呼。垂涕泣而道之。犹弗之信。至情见势绌。彼有知言之名。而天下之祸不能胜矣。不可悲哉。论治者。以商鞅开阡陌。杨炎变两税。三代之治。永不可复。为千古之罪人。弃帛而用银。是古今食货之一大变也。作俑者之罪。岂在二人下哉。而皆自求便利始。民生有欲。人心之变。如水之流而日下。不有圣人。曷能返之使复其故哉。

　　通论唐以来银币　　　　　　　　　　
孙鼎臣

余尝论用银之害。始于明之中叶。轻易赋饷之制。问者曰。自明以前。未有用银者乎。曰有。知明以前未尝无银。然后知禁银不用。明太祖之为英主也。银之用。始于唐末交广之地。至宋太宗至道中。东西川监酒商税课。半输银帛外。有司请令二分入金。而银始与钱帛谷丝棉并登司会。宋食货志。凡岁赋。谷以石计。钱以缗计。金银丝棉以两计。他物各以其数计。至道末。总七千八十九万三千咸平四年。秘书丞直史馆孙冕请令江南荆湖通商买盐缘边折中粮草。在京入纳金银钱帛。景佑二年。乃诏诸路岁入缗钱。福建二广易以银。熙寍中。盐课听五分折银紬绢。银一两。折钱六百至一千二百。复诏以课利折金帛者。从时估。南渡后。襄郢等处大军支请以银钱品搭。绍定元年。诏江浙诸州军折输上供物帛。路不通水。愿以银折输者听。甫不过三贯三百文。自北宋来。虽有折收之令。然银之入甚少。故元佑会计录。岁入银仅五万七千两。庆元二年。宰执言。银场所入。岁不满三十万。至咸二年。户部牒诸路起截中数拘催。亦祗银一十六万九千六百四十三两。逮金铸承安宝货。分一两至十两为五等。每两折钱二贯。公私同见钱用。元世祖造交钞。每银五十两。易钞一千两。又造中统元宝钞。每一贯同交钞一两。两贯同白银一两。而银寖与钱钞并行。然未尝以充赋饷。善夫邱浚之言曰。圣主定为取民之赋。有粟米之征。有布缕之征。而无所谓金银铜铁之征者。岂不以取之者有穷。生之者不继乎。唐太宗贞观初。侍御史权万纪言。宣饶二州银大发。采之岁可得数十万缗。帝曰。朕之所乏非财。卿专言税银之利。欲以桓灵待我耶。五代吴天佑中。议租税征钱不足。许折以金银。宋齐邱说徐知诰曰。金银非耕桑可得。是教民逐末弃本也。请悉令输谷帛紬绢。直千钱者当税三千。知诰从之。由是江淮旷土皆辟。国以富强。宋太祖开宝三年。诏曰。古者不贵难得之货。自今桂阳监岁输银课。宜减三分。真宗时。知袁州何蒙请以金折本州岛二税。帝曰。若是。将尽废耕农矣。不许。绍熙元年。臣僚言古者租赋出于民之所有。不强其所无。今之为绢者。一倍折而为钱。再倍折而为银。银愈贵。钱愈艰。得谷愈不可售。使民贱粜而贵折。则大熟之岁。反为民害。愿诏州郡凡多取而多折者。重寘于法。是皆深知本末之计而谨操乎轻重之权。知其所利者小而所害者大也。故明以前。何尝无银。而无与乎国之贫富。银之见用于世。由好货之君。与夫笼利之臣为之也。明初惟坑冶课银入内承运库。其岁赋偶折征者。皆送南京充武臣俸禄。兼备各边之急。自英宗专务封殖。开福建浙江银矿。改折各直省漕粮百万。尽解承运库以充御用。复置户部太仓库。凡各直省剩派米麦。十库中棉丝绢布。及马草盐课关税之折银者。抄没家财。变买土地房产。追收店钱。援例上纳之纳银者皆入焉。琼林大盈。专取多藏。其时诸臣无复远虑。由是赋饷一皆改折。而银始盛行于天下也。沿至宏治。内府供亿益繁。太仓所储。半移内库。嘉靖以后。用度尤侈。条鞭之法。实在此时。夫币之重轻。由于世主之贵贱。而实视夫好恶之贞淫。明之太祖。知所好恶者也。废银而国计不乏。英宗。好恶失其本心者也。重银而邦本遂虚。人主之力。能转移天下之物。圣王之治。必贵德而贱货。岂不信与。

　　银币论一　　
马敬之

天下之大害曰饥寒。天下之大利曰菽粟。曰布帛。菽粟极圭撮。布帛极分寸。权之以钱币。交易始鬯。银币者。权钱币者也。利宜与钱分行。明中叶国赋颛征银。迄　本朝银币遂盛。乾隆嘉庆间。隩区广郡婚丧之佽。宾友之惠诒。匪银币意若嗛。天下之币。乃壹出于银。乃以钱权银。今置数者其前。银所欲也。钱所欲也。菽粟布帛所欲也。然菽粟布帛。提挈蹇顿。即以今制钱准之。缗若重七觔。一人所胜率二十缗而止。或数百缗数千缗。则非舟车运般。末由致远。奔走天下。惟银币乎。银币生。钱币病。菽粟布帛死。赀累巨亿。缄束扃鐍。囊橐筐箧焉。便官吏。便商贾。便盗贼。官吏商贾盗贼便。吾农吾氓弥甚不便。今夫不便而辗转而已得银。犹可说也。坑冶之设。向兼采银。厥今永行禁闭。市舶之集。向资来银。厥今反虞透漏。禁闭严。银源绝。透漏多。银流决。而又钗钏销镕去其一。杯箸镶嵌去其一。椎箔研泥及杂物涂毁去其一。是故银币耗。农夫织妇。毕岁勤动。低估以售之。所得之钱。不可输赋。更进而权银。近日乡中。并未闻以银粜买者。日复一日。钱并壅于商贾。不能得银且不能得钱。金之用珍于银。天下不忧金之秏者。国家制币。在银不在金也。钱之用浩于银。天下不计钱之秏者。鼓铸未停。抑供亿所亟。在银不在钱也。譬诸身。菽粟布帛。心膂也。钱。血脉也。银。指爪毛发也。譬诸家。菽粟布帛。父母也。钱。子弟也。银。佣隶婢妾也。先指爪毛发佣隶婢妾。而后血脉子弟。吾见心膂之堙郁。父母之轩嚣而已矣。以钱权银。菽粟布帛益贱。银益难得。天下之人。骎骎乎背弃闾井。骛为商贾。必至愚至劣者。自念孱懦。姑隐忍缘陇甽而甸园庐。而气固嚣然其不靖。官吏则贪冒横城府。盗贼则攘夺横江湖。迟之数十年。恐释耒而倚市。投杼而刺文者。尚良民焉耳。易则曰。物穷则变。变则通。通则久。又曰。节以制度。不伤财不害民。处极敝之时。而不思变通之术。节制之经。坐令上亏帑藏。下毒黔黎。有志之士。所欲搤掔而抵掌也。宋熙寍中。张方平疏言。比年公私交困。并苦乏钱。农民皆变转谷帛。输纳见钱。钱既难得。谷帛益贱。人情窘迫。谓之钱荒。方今天下。岂不谓之银荒者与。

　　银币论二　　
马敬之

救银币之秏。不在不用银币也。天之所施。地之所生。凡济于用。英君相。方将辍宵旰。创起倡导之。矧乃银币。天下不废银币断断矣。谭者顾踵沿。云古未尝以银为币。魏源氏近之达者也。其军储篇亦云。宋明以前银不为币。此惟汉书食货志。称秦并天下。币为二等。而珠玉龟贝银锡之属。为器饰不为币尔。太皞始铸金。禹汤铸历山庄山之金。不必其银不必其非银矣。荆扬贡金三品。梁州银铁并贡。尔雅白金谓之银。其美者谓之镣。不必其币。不必其非币矣。汉武帝元狩四年。造白金及皮币。少府多银锡。又造银锡白金。其后官铸赤仄。白金稍贱。民弗宝用。贡禹上谏。宜罢采珠玉金银铸钱之官。亡复以为币。王莽即真。溺信图谶。忌刘金刀。乃罢错刀契刀五铢钱。更作金银龟贝钱布之品。名曰宝货。其银货二品。则朱提八两为一流。直一千五百八十。他银一流直千。晋武帝保定元年。河西诸郡。或用西域金银之钱。如今洋钱通典。梁初交广之域。全以金银为货币。韩愈奏。五岭买卖一以银。元稹奏状。自岭以南。以金银为货币。虽遐陬僻壤。兼之市舶。银未通行。固为币矣。源又云。银矿开采。唐以前史书从无其事。而下篇引周礼。人掌金玉锡石之地。而为之厉禁以守之。若以时取之。则物其地图而授之。巡其禁令。谓冶坑开闭禁令之始。庸当时独遗银耶。后魏宣武延昌三年。有司奏长安骊山有银。二石得银七两。其秋恒州上言。白登山有银。八石得银七两。锡三百余觔。其色洁白。有逾上品。诏并罢常令采铸。云从无其事何耶。贞观初。侍御史权万纪上言。宣饶二州银大发。采之岁可得数百万缗。帝以专言税银之利。黜万纪。一时媺意。千古经制乎哉。道不变者也。法世变者也。变法以牟利。害即阶。变法以斥害。利即祚。钱。子也。菽粟布帛。母也。母可权子。子可权母。例钱于银。银子而钱母。钱币不可权银币。钱币权银币。钱币愈轻。菽粟布帛愈轻。管商把牢盆。萧留典会计。不能使裕矣。而况材管钥。量斗筲。诘以大计。弱哂强骂。一二畸儒硕士。罔顾事势之宜与否。矫枉偏持。务伸己说。径行其说。其不毒天下也几希。毕初所闻。可以关其口而夺之气矣。

　　钱币议　　　
丁履恒

洪范八政。一曰食。二曰货。食者。农殖嘉谷可食之物。货者。布帛可衣。及金刀龟贝。所以分财布利。通有无者也。古者日中为市。致天下之民。聚天下之货。交易而退。各得其所。太公立九府圜法。钱之为用始博。自汉及唐。上下通行之货。一皆以钱。而未尝用银。故唐宪宗诏书。有铜者可资于鼓铸。银者无益于生人之语。至宋仁宗诏诸路岁输缗钱。福建二广易以银。盖以岭南民间用金银为货币故也。金史食货志。旧例银每铤五十两。其直百贯。民间或有截凿之者。其价亦随低昂。遂改铸银名承安宝货。一两至十两分五等。每两折钱二贯。公私同见钱用。此为上下用银之始。然其时银皆铸成。特与见钱权其轻重。而未尝纤屑铢两。施诸贸易也。前明洪武中。禁民间不得以金银为交易。违者治罪。有告发者。就以其物给之。其后以各路岁解税课钱钞。有道里险远者。许易金银以进。于是江南诸省。存留仓粮。亦随卖银。准折官军粮俸。而上下公私。无不用银者矣。夫银者产于山而出于。其色泽本有不齐。及民间镕铸为用。又或羼和铅铜。遂至良窳揉。虽巧估不能辨其分数。今日上下通行之银。谓之纹银。自足色以至九二三成不等。民间市用之银。谓之元丝。自九五以至七八成不等。其钻铅灌铜伪造者。又不在此数。若夫称银之平。所至之处。各自不同。每银一两。轻重相悬。至于六七分不等。每百两即相悬至于六七两。虽官府不能比而一之。由是五都四达之区。一二精计算之侩。中市而立之肆。为市者持银而入。主肆者就其银目之。曰此若干色。取称而平之。曰此若干分两。虽欲与为低昂。不可得也。且银价之与钱价。其时上时下。亦自主肆者定之。今日银一两直钱几。明日或加于昨。或减于昨。为市者不能违也。今自内外百官之廉俸。营伍弁兵之干饷。以及采储仓谷。购买物料。　朝廷经制。自有定额。迨支发之银施于实用。则盈绌之数一。市侩得以持之。甚至州县征收地丁钱粮。市侩亦得操其盈绌之数。何则。　国家定例。民间完纳正课。本应按照额征科则。封银投柜。但民间应完之银。不免分厘毫忽。各有畸零。称兑锱铢。辨视银色。不无出入折耗。农家力田。以谷售钱。又无从得银。与其持钱买银。受制于市侩。无宁将钱折银。受成于官府。地方官亦遂不能不收纳制钱。以从宜便。及至将届奏销之期。所征之钱。必需易银批解。在通都大邑。出银本多。或可照市价收买。至于僻小州县。境内所存之银。止有此数。则市侩故昂其值以乘其急。往往有今日批解钱粮。而明日银价骤下者。地方官吏虑其如此。当夫定价征收之日。不得不多加其数以备折阅。不肖者遂因而生心。倍称浮折。岂非市侩得操盈绌之极獘欤。尝考古之为货。本所以通轻重之权。国语单穆公曰。民患轻则为作重币以行之。于是有母权子而行。民皆得焉。若不堪重。则多作轻而行之。亦不废重。于是有子权母而行。小大利之。此诚千古钱货要领。

当日所以谏景王铸大钱者。特虑废轻作重。将使民失其资故也。后王卒铸大钱。文曰宝货。肉好皆有周郭。汉志称其劝农赡不足。百姓蒙利。盖景王纳单旗之言。铸大钱而不废轻。子母并用。故蒙其利也。历代铸钱。轻重不一。惟隋开皇五铢。及唐武德开元通宝。最为得中。今制钱积十枚重一两。正合其数。若更制金银重币。各二品。金一两者直制钱二十千。五钱者直十千。银重八钱者直制钱千。四钱者直五百。面幕刻清汉文。周郭刻龙马龟贝。以杜镕摩之獘。又铸纯铜当百当五十大钱。与现行制钱相权并用。仍发所制重币。收买民间金银。俟通行既。下令市肆商非官制钱不许私用金银贸易。用者科以违制之罪。官府报销征收银数。通令易两以千。易钱以百。易分以十。易厘以文。毫忽以下。凡有畸零。概从一文起数。将见数年之后。天下金银。尽归于上。利权既一。国用日臻饶裕。而市侩不得操奇赢以困士农。则民俗渐趋醇朴。谨权和钧。无烦法制禁令。薄海咸乐大同矣。

　　银荒小补说　
包世臣

天下之苦银荒久矣。本年五月。江西省城银价。长至制钱一千。兑库纹六钱一分。是银每两为钱一千六百三十余文。下邑不通商处。民间完粮皆以钱折。新喻现行事例。每钱粮一两。柜收花户钱一千八百八十五文。除归外纸饭辛劳钱五十八文。实归官钱一千八百二十七文。定例制钱一千。准库纹一两。老幼皆知。今花户完正银一两。连耗至用钱一千八百八十余文。不为不多。况两三年内年谷顺成刈获时。谷一石。仅值钱五百上下。现当青黄不接。而谷价仍不过七百数十文。是小民完银一两。非粜谷二三石不可。民何以堪。然有司征银一两。加一零三耗。又派捐款银一分。司银号三分六厘。外添平三厘。道款杂款。视司正款几于倍之载钱上省。水脚人工。投批挂号。领库收。乡征官吏薪饭钱征各友修薪节礼。合需银一两一钱七分零。方敷解正银一两之用。是征正银一两。官实赔钱八十余文。即以新喻额征四万三千余两计之。岁须赔钱三千四五百千文。官何以堪。若必以赔累之故。勒增钱数。民力既不能胜。情势必生窒碍。窃谓钱为　国宝。自古公私皆以为币。自前明中叶。始以银为币。以便输转。因缘三四百年。公私之币。专属于银。宾主倒置。以钱从银。此非专重钱币。使银从钱。不能力挽颓波。仆于答王亮生书备细言之。然其事非心膂辅。造膝输忠。不能举行也。至疆吏所可为力者。则亦有说。查各省正供。年额四千万两。除去民欠报拨之数。每年不过千七八百万两。是外省存留。与起运几相半也。部饷甘饷贵饷等项。万不能不解银。至如本省公项坛庙祭品文武廉俸兵饷役食。私用则延请幕友捐摊纸饭衙门陋规漕务兑费。斯在受者仍皆以银易钱应用。故出入之利。皆归钱店。使市侩操利权以上困官而下困民。若照旧章银数。按月依市价折钱给送。并不短克图便宜。谅无不可行者。先由司核明应支解之数。分别饬知各州县每忙解银若干。解钱准银若干。查向来省城银价。总以五月奏限。及岁底兑军之时为极高。以各州县皆运钱来省兑银故也。江浙两省。故无省仓。与江西情形稍异。其余地方应用之项。大略无殊。若江浙两楚与江西六省疆吏。札商定稿。合词得请。唯各营去省远近不一。解送钱文。运脚较重。断不能责营员自备。又不可令州县外加。查银号例有火耗规费。以钱上库。则火耗一项。可提贮以备运解兵饷脚费。弁兵亦无可借口矣。如是。则六省所减用银之数。几及千万。岁计有余。银价不患其不减。钱价不患其不增。而谷价亦不嫌其太贱。于官于民。不无小补。道光十九年六月六日记。

　　银贵不足害说
周腾虎

天下之贫富在衣食而不在货币。货者。权物者也。物足。则货币足矣。古者金银钱币。少于今远甚。史记曰。吴越无千金之家。后汉士孙奋有钱亿七千万。至富闻京师。亿七千万。今十七万缗钱耳。以今银直准之。袛十万银耳。未足甚罕。此皆货币少之明征。然当时。不患货币之少者。物皆轻贱。故汉盛时。斗米仅值钱数文。非物之大异于今也。币少而贵。理势然也。此犹古事。近今之世。莫过明代。明代用兵。拨饷无千万者。天启崇祯之时。天下已凋獘。而江南纹银一两。犹准米两石。此皆币少而贵之明验也。夫明万历之时。天下处处开矿。岁入或十百万。其时之富。并未能逾于永宏宣正之时。银多则贱也。　国家数十年之前。银多而贱。数年以来。银少而贵。人皆咎于纹银出洋。以为大虑。不知不足虑也。向者银足之时。一两仅值钱六七百。今者一两。率准钱千五六百。夫银多则折价以平钱。银少则昂价以适用。其用一也。银质虽去。银用仍留。何损于中国哉。中国之贫富。在于衣食。今者户口繁盛。加以水旱不时。物力大绌。故凡百货价莫不十倍于昔。故往者用银十万。今非百万不足矣。夫天地物力。止有此数。就令泰山之石。变而为金银。沧海之波。溢而为钱币。犹不能权甚绌之衣食也。而乃欲斤斤于纹银哉。今即以米价而论。白米一石。率准银二两四钱。以至三两不等。准钱三千七八百。以至四千余不等。假令天下丰熟。百物饶裕。如　国初康熙雍正乾隆之时。白米一石。准银三四钱。则三四钱之银已当如今三四两之用。则百万便可抵千万之用。此理推之。百物无不皆然。则银币将不胜其用。就令年年出洋。中国仍饶裕也。何足为病哉。故曰在衣食而不在货币。

　　专重制钱论上
成毅

制国之用。取于民者。曰米粟。曰布帛。曰力役。制于上者。曰币。曰钞。曰钱。币之用古矣。钞行于元而废于明。至于　国朝。利权之操。以酌盈虚而节轻重者。惟钱法一事。炉有常局。铸有定额。工本重而制造精。百余年来利用流行。公私交赖。可谓酌古今而独得其平者。然窃以为夺钱之权。而阴为大贾富商豪猾所据。而公私因之有未利者。其獘在于用银太重。而银价由此日昂。钱价由此日贱。请得而详言之。以钱赋民始于唐。以银赋民始于明。其时本色尚多。折色尚少。而官俸兵食本色折色。时相变通。至于明代中叶。条鞭九厘之法行。而一切用银。　本朝因之。银之行使遂以益广。然考明代用钱之初。每钱七百。抵银一两。定课收税。每银一分。折钱七文。厥后私铸恶滥。有以十三四文当银一分。十六七文当银一分者。当时乃议以制钱与前代杂钱并行。上品仍以七文当银一分。余视钱高下为三等。下者二十一文当银一分。然则制钱七文当银一分。实为轻重相权之准。　本朝百余年来。纹银制钱。两相为准。大约不过七八文当银一分。渐乃加至十文。较之往时已觉钱贱。然而近日银价。则有两倍于旧时者。或议以为钱多之故。不知铸局不增。额铸未溢。钱何以多。且钱多而日用百物未尝增价。所独贵者惟有银耳。则非患钱之多。而实患银之少。盖可知矣。且银之所以日益少者。其故易明。五金之质。金为上。银次之。铜次之。锡次之。铁为下。地产之多寡。与人用之贵贱。大约相等。银之用行日广。煎炼日多。地宝之泄日甚。则矿砂有时或竭。其故一也。银便轻赍。箧笥可藏。万里之程。随携而往。日甚一日。散而难聚。其故二也。旧家巨室。便于盖藏。积钱千缗。便已盈屋。藏银万镒。不过一匮。黠者以为居奇之计。愚者以为子孙之贻。入而不出。日积一日。其故三也。中国多贵异物。奇淫之产。购自外洋盈千整万。去而不来。其故四也。知斯四者之故。而望银之复多。其可得乎。又银之产于中土者绝少。况闻近时煎银之业。多在交南。又番舶银元市易闽粤。是皆以域外无用之物。而耗中国日用之资。其得与失。尤所宜熟计者也。知其必不能多。而行用之权。不为变通。是犹山居索鱼。水处索雉。非不勉强致之。而劳费甚矣。夫银之多寡有无。既专操之商贾豪猾。于国于民。已属大病。而况并操之域外之黠侩也。则凡所以糜中国之人民者。更无烦他术矣。夫银之所以可贵者。亦惟公私并用。上下交需。民间非此不足以完赋。　朝廷非此不足以给禄。势处独尊。物无可比。故虽制钱出自府藏。米粟切于日用。而缓急所在。贵贱悬殊。此由势有偏重。成于积久故耳。于此而不早为之计。夺其偏重之权。散其积久之势。而欲贵者之不更贵。寡者之不更寡。其可得乎。今有人鸡豚鱼。已盈于庖。客弗飨也。曰必往索乎邻人之脯。则脯虽可得。鸡豚鱼皆弃物矣。而况其索之愈急。则其珍愈甚也。窃以为变通之计。莫如公私上下百货价值一切以钱为估。何则。钱者。人君所以持物之平。而御轻重者也。以钱御物。则其权在钱。以银御物。则钱亦一物耳。所谓利权倒置者也。假如一切以钱为估。则百物皆出于民。钱币独操于官。如唐刘秩所谓物重钱轻。轻则敛之使少。物轻钱重。重则散之使多。消息盈虚。操纵在手。此诚上下交利者也。夫权者上之所必操。利者众之所共逐。以众所逐之物而　朝廷顾不自操其权。坐令黠者得以居奇。而　朝廷与民交受其困。是乌可不急图之也。

　　专重制钱论下
  </div>
  <div class="pagination">
   <a href="皇朝经世文续编_page99.html">
    上一页
   </a>
   <span>
    ...
   </span>
   <a href="皇朝经世文续编_page95.html">
    95
   </a>
   <a href="皇朝经世文续编_page96.html">
    96
   </a>
   <a href="皇朝经世文续编_page97.html">
    97
   </a>
   <a href="皇朝经世文续编_page98.html">
    98
   </a>
   <a href="皇朝经世文续编_page99.html">
    99
   </a>
   <span class="current-page">
    100
   </span>
   <a href="皇朝经世文续编_page101.html">
    101
   </a>
   <a href="皇朝经世文续编_page102.html">
    102
   </a>
   <a href="皇朝经世文续编_page103.html">
    103
   </a>
   <a href="皇朝经世文续编_page104.html">
    104
   </a>
   <a href="皇朝经世文续编_page105.html">
    105
   </a>
   <span>
    ...
   </span>
   <a href="皇朝经世文续编_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
