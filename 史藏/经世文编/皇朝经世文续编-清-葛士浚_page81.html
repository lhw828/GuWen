<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 81 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 81 页/共 103 页
  </h1>
  <div class="content">
   一口门之外拟再修一坝也非常异涨亦须有备无患今引河虽开废黄河虽浚而口面一时未易刷宽则二三年中桃伏秋汛水踰志桩山盱旧坝又不能不从权启放查五坝中尚有未报废者拟修补如式以备异涨启开慎重河防者祗可设而不用不可恃而无备
一淮泗入口拟均剂低昂也清口之地系中河洪泽会合之处惟近来中河地高洪湖地低不设法均剂一经开辟洪湖之水不敌中河势必至壅遏淮水不能东注拟于其间将全河开宽四十丈长四里俾洪泽中河之水并力东注此地口面宽阔水势即平自无壅遏倒漾之患
一引河浚淤拟借转轮力也两引河头烂淤活沙极难疏浚旧以南子开合为之浚淤不多且费人力拟以长方船十数只自船腰以至船头分开两乂如凹乂中横插车盘一如水车式离水底数寸深浅仍可伸缩船面横眠转轮一道若干人踏之使车盘转动再用活头大铁播箕一装土数千筋箕底设车轮两道箕口镶铁如耕田之再用铁索长数丈一头系于车盘一头缚于箕口车轮转动则播箕拉近船边铁耕过则沙土卷入箕口车起播箕活头抽动将沙淤倾入小船剥往他处其引河南口之淤船运山盱堤边以桶吊起拌入干泥藉筑山盱坦坡其引河北口之淤以担运远藉筑高堰湖滩越堤俱一举两用若开辟海口潮汐往来之地拟亦仿此法此吕宋疏浚海口法也载经世文编其船即永为淘浅浚淤之用其地如易陶浚此船即可不造录之以备采择
一淮河浚宽拟闭刘老也向因黄河高仰中河之水无由泄始开刘老半路刘由六塘河归海今淮水尾闾开浚深通则中河之水俱会淮入海刘老半路刘即可永闭至永济桥俟淮渠刷宽时亦可相度情形酌量堵闭庶清海安永弭水患其盐河两岸决口如北新宫等处亦须估修如式以上十二条拟次第兴办惟寓浚于筑一条浚废黄河时即可随时施工
一工程浩大拟分年举办也废黄河数百里工程若并一年举办不独经费未易筹画且民夫亦属难齐靳文襄公八疏有曰治水必始自下流下流疏通则上流自不饱涨此项工程拟分二年兴办拟即日将成子河以东尾闾照以丈尺开辟宽畅冬季再将各项工程分段兴办俟洪泽中河两水滔滔东注然后再议堵三河闭刘老不独经画照料人易图功且按一二年分捐民更易于为力如或经费不敷即分三年举办此系一劳永逸之举不妨稍宽时日惟事势有顺逆施功有次第先后未可倒置耳
一成子引河拟因时堵闭也千里淮流固资各处口门宣泄而干旱之年亦须防备即如干隆五十年冬洪湖之水仅存二尺八寸于漕运民田均有妨碍拟于大旱之年将成子河口门筑攩水坝稍为堵闭仅留七堡顺清河口门宣泄存蓄湖水以济漕运以利民田
　　导淮捷议　
丁显
导淮局将开矣而议论纷纷或谓需数千万缗或谓需数百万金大加兴挑一气呵成自需千百万缗然今日全方供军中之紧饷尚属不敷一时安能筹画或谓功必不可成或谓害转由此钜本以减害断无有害之理惟办之不善则不免利此害彼或谓洪湖北高南下断难挽而东注细查黄河底高于中运河底一丈六尺仅高于洪湖底一丈六尺黄堽寺志桩存水一丈二尺黄河即能出淮水一尺则淮水入黄实属易易今淮水之不能东注者实因礼字河之未闭水难蓄高而沂泗又为之壅遏能于废黄河浚成之日将沂泗之水另筹去路则湖水自易畅行入黄河再闭礼河夺溜东行适还其本然之性也议者又谓礼字河金门水深八丈宣泄极畅旧黄河即浚深丈余渐次冲刷安能敌礼河之深再查礼河八丈仅就金门跌塘而言稍东抵司徒庙则深四丈再东亦有深一二丈者浚黄行淮一指顾间耳或谓移淮于车逻坝筑堤束水入海此议江帅靳文襄公入奏以宝应乔石林侍御率同人抗疏争之其说遂寝淮为黄占之时尚不能行今日故道可复再建此议必奉　部驳或谓以黄河北堤为南堤费省而功倍果尔则必徙城池移集镇迁邱墓废卢舍其说断不能行处今日而议导淮舍故道末由也或谓蚤堵礼坝水刷沙堆水便能东注水刷沙亦是一法惟下游未能畅彻遽堵三河毋论旴堰可危而山宝旴泗安阜未能弭害先忧受害似不如先借沂泗之水刷沙较为无弊或谓自高良迤安东城地极高仰择段兴挑湖水自不壅遏其说不无可采然下游亦不可任其漫溢仍须一律疏浚俾能建瓴湍泻方能荡刷有力或谓堵闭顺清河全以中运河之水刷黄一俟中泓宽畅再引湖水灌注其说非不可行然不加疏浚则水不归槽势太散漫即冲刷亦恐迂缓不制器具冲刷听之于水亦未易宽深且近年高宝山清湖水不出全仗沂泗以济栽插遽将顺清河闭塞又难以时启闭于数州县大有妨碍或谓洪湖水势太旺礼字河断不可闭礼河不可遽闭礼河亦不可久敞遽闭则湖堤有掣卸之虞终敞则故道难收荡刷之力也拟堵闭礼坝时即将智信二坝启除永远敞口俾盛汛之水逐渐流去设有非常异涨仍将林家西坝相时开除以防湖堤掣卸之患如此则淮水可并力攻沙而各处亦免意外之险筑室道谋言人人异非挟其私意即昧于远非图常之原黎民惧焉毋足怪也窃谓势可徐图则成功自易机能巧运则经费不多处今日而言导淮以支绌之饷成浩大之图而功期其必就势非藉清刷浊不为功何则运泥于堤藉助于人力费钜而功难驱沙于海藉资于水力费省而功倍而非因地势藉机器募夫役缓时日以人力济水力则又不能确有把握查自礼河不闭沂泗之水常高于淮遽欲引淮并沂泗入黄经费甚钜不如首从扬庄掘浚先引沂泗之水冬夏不息排刷兼施俟其畅彻再由清口分辟引河数道引淮水外出合沂泗并力攻沙因势利导视径从洪湖掘浚者较有拒握此捷径一也由扬庄迄海口河身四百四十余里其中湾势太多宣泄似难遽畅且自八滩以东潮水所经疏浚匪易查马港口外有越港冲槽系嘉庆十三年漫口槽中水面低于黄河水面六尺九寸按之旧黄河底自属低洼行二十余里即抵小黄河若由此犀开黄堤由越港经小黄河入大潮河钱粮自可从省且里数较近更加建瓴之势宣泄自必更畅即冲刷尤易有功此捷径二也废黄河虽系松沙然徒听水力刷之究难克日告成拟制尖巧器具往来梭织冲激其沙淤俾随建瓴之水归海则日起有功数丈之深不难立致视徒恃水力冲刷者功验较速此捷径三也废黄河遽开数十丈固鲜此巨款即藉资水力亦易刷深而未易刷宽拟多添夫役渐次开宽俾将两滩沙泥全藉水力浮送按日逐流东去日积月累数十丈之宽可以豫定视徒恃开辟者省费悬殊此捷径四也抑又思之排刷之功亟以图之则难为功徐以施之则易为力数十丈之宽三四丈之深遽欲期诸旦夕其势万万不能然果能排刷兼施昼夜不息期以五年全淮定能泻注凡若此者顺序以施功则费轻改道以就近则功省运机以代浚则势易逐渐以开宽则款约核其经费约银百数十万两即足而从此闭礼河复淮渎永弭水患成算可操以治人行治法孰谓功之必不可成乎显因复渎之举与各州县同人公订章程具禀请办而念支绌之饷又虑难于筹画遂广集夫众益故不惮于更端非惟精益求精亦且省之又省爰再拟简捷章程四条以备采择
一首由杨庄掘浚就势冲刷也查废黄河河浤极高处须掘一丈一尺八寸照以十二丈口两滩极高处须掘二丈一尺八寸方配中运河底而自杨庄以迄马港口达大潮河约二百五十里若一例配平中运河底疏浚经费未免太钜惟照配平洪湖底加深一尺存底三丈两边二五收约可展口宽八九丈淮水盛涨固可宣泄即以中运河双金闸志桩隆冬极小之时河浤亦可过水三四五尺冬夏通溜来年即可试行排刷之法设因经费不足铲高就低则首年仍多干涸次年定可一律过水其排刷之法即于第三年春再行试办自杨庄以东俱属建瓴之势水势定能冲刷惟不以人力济水力则不能迅速奏功拟多制尖颖机器日夜轮流往来梭织机器之制首曰载便铁篦横长五尺安设五寸长篦齿十数行鱼头横栅参用檀木以轻便为要次日转轮蒺藜以檀木二根首尾俱贯横栅中横眠五尺长铁蒺藜一具旁设圆眼俾可运动四面旋转铁齿掀翻沙泥自能搅起逐流东去日刷日深实操必胜之机又次曰布水冲沙船法以尖头阔尾船腰悬铁篦尾挂披水铁板旁加镶板长数丈制如削瓜之刨加转轮两道板离水底一二尺转轮河底水从板下布冲自能湍激有溜见　皇朝经世文编鱼贯错杂每具二十四架运转之法以虾须缆长夫四名运行一架日夜循环行一百二十余里轮流更换不使闲歇或一具独运或两具并行大约机器之功日可刷深三分以一年约计定可刷深一丈矣更雇长夫按段在两岸日以锹笆等具卸泥三寸入水俾随藜篦运转之时顺溜到海一夫日派河二十丈一里派夫九名自杨庄抵马港口约二百里派长夫一千八百名以每日开宽三寸约略科算一年定能开宽九丈矣合三年之久可有四丈之深三十六七丈之宽此所谓以人力济水力排刷兼施者也而核计经费照以底宽三丈浚深一丈科算土方约需银四十万两加以局费杂项及两岸夯硪河兵并制造机器共需银五十万两机器七十二架日夜更换夫役须夫五百七十六名并两岸长夫合二千三百七十六名每夫日给饭食银八分日科银一百九十两八分一岁科银六万八千四百二十八两八钱加以段局经费并杂项每岁需银七万八千两自己巳十月起抵壬申冬克期三年合需银二十三万四千两再淮渠日宽每岁以次增添机器十二架合二年科算又需银八千二百九十四两四钱如此则下游畅彻洪湖即可东注入海矣共科银七十四万二千二百九十四两四钱
一次展宽张福口引河因势排刷也张福口引河口宽约八九丈十四堡外均深九尺一丈五寸不等足与湖底相配其十五六堡淤深五六尺十七八堡淤深三四尺或借南船捞浚或乘湖冰掘挖经费约需银万两惟查洪湖水面宽阔而张福口仅八九丈之宽水势自难涌出再欲展宽以畅湖源浚深以敌礼河又需银数十万两今拟分为两局逐日以机器三十架运刷以极其深两岸雇长夫五百四十名日以锹笆等物铲土入水以极其宽均如排刷废黄河之式此项工程在掘浚废黄河次冬兴办缘杨庄以东排刷一年河浤可深二丈沂泗畅注淮水即并而之东次第兴工自能挟沙以行不致倒漾照办二年二十七八丈之宽二丈数尺之深似可豫期而核计经费疏浚张福口河头经费需银万两此外机器运夫日夜算二百四十名并加两岸长夫合七百六十名每名日给饭食银八分一日科银六十两零八钱每岁科银二万一千八百八十八两加以局费杂项岁需银三万二千两二年合费银六万四千两加制造机器银六千两功验加倍经费仅需银七分之一从此淮水畅出清口即可抵沂泗不致倒漾共科银八万两
一次掘开天然引河及官田洼以防盛涨也洪湖之水来源甚旺仅开张福口引河宣泄不及又忧漫溢且张福口仅靠湖边来源已涌即宣泄亦忧遏壅须于湖心分道泻注乃能减全湖之涨拟于第三年冬由天然引河及官田洼各浚深一丈底宽三丈两边二收展口七丈即以机器六十架在两引河排刷两岸雇长夫一千零八十名撵沙入水俱如排刷废黄河之式如此行之周年每河可宽十余丈深二丈而核计经费疏浚两引河约需银八万两此外机器运夫日夜算四百八十名并两岸长夫合一千五百六十名日各给饭食银八分一日科银一百二十四两零八钱每岁科银四万四千九百二十八两加以局费杂项岁费银约五万八千两加制造机器银一万二千两如此则盛涨可防而五坝亦可永闭共科银十五万两
一越港冲漕另设浚船以防壅滞也自杨庄至马港口旧黄河日夜冲刷沙泥俱归冲漕不勤加扒剔尾闾又忧壅遏而潮汐往来疏浚匪易拟制浚船四十只每船载夫役十人亦以机器按日拉运潮退则就岸开宽潮来则登船梭织自可免其停垫而核计经费每夫日给银八分夫役四百名日科银三十二两每岁科银一万一千五百二十两约三年合银三万四千五百六十两加制造机器银八千两如此则海口日刷日深而经费亦有定数共科银四万二千五百六十两
以上各项工程五年之久共需银一百零一万四千八百五十四两便可全淮复故加以修补石工约需银二十万两修补惠济闸暨林家西坝并各处扫坝约需银十万两堵闭三河银十五万两合需银一百四十六万四千八百五十四两四钱此外贴补累工及每年修补器具随时量为增加拟请疏浚黄河通溜先后制器具十二架由佃湖镇抵马港口约三十余里试办七八个月约费银五千余两如果收有成效再行次第照办万一排刷之力试行迂缓次年即于中泓两旁分年开宽或分浚二渠如靳文襄公川字河式
　　导淮补议　　　　　　　　　　　　　　　　　　　　　　　　　
丁显
曩有导淮捷议之拟因时画策亦因地制宜也际此库帑支绌之时议复淮渎非惟不能大加疏浚即以简捷之功一时并举势亦不能变而出于刷亦以废黄河者沙淤夹杂势易冲激经费可省夫役可减考之古人而不背质之今人而可行今日而议导淮计无有过于此者矣然流俗之人泥古鲜识不剖析而详言之窃虑信者半而疑者亦半有谓冲刷难收捷效者查浚船之设始于靳文襄公历任河帅踵行之均有明验而积久遂废者缘黄河屡决溜势渐缓未能彻底奔流随刷随淤势固然也且黄河口面宽阔浊浪排空往来梭织岂易为力积沙未去流沙又来安能日起有功今则淮水口面刷宽不过三二十丈两岸拉运甚易清流激湍沙淤渐去渐少制藜篦以梳剔之又布水冲沙以鼓荡之底淤激动挟溜奔行势实易易由杨庄至马港口俱属建瓴之势且各水塘深一丈外及二丈外者颇多均可为跌塘毋须另辟安在机器之未能冲刷也旧日黄河机器有傚有不傚今导淮借机器排刷显极言可以成功者非古人拙而今人巧非古人愚而今人智地利时势不同也黄河浩荡茫无涯际无从牵挽今则两岸拉曳易于着力视以船驾运者不同黄河浊浪非夯笨机器不能沈底拉运良难今则清流灌注水力不大轻便机器易于入泥视旧制混江龙铁篦未易转运者不同黄河积沙未去上游之沙又来即浚船日夜梭织岂能淘洗净尽今则淮渠沙泥愈刷愈少不难按日计方视黄河终沙泥浑浊者不同黄河宽逾数百丈徒恃数百只浚船或日一至或月一至梳剔岂易有傚今则以数十具之机器刷三二十丈之河渠计日夜一周循环四十余次此往彼来时刻不息自可握算考成视黄河茫无把握者又不同考麟见亭河帅河工器具图说于清河龙式注云此器试之黄河则旋过旋淤试之运河则有成傚亦可知清水之与黄水迥不侔矣管蠡之识请试行焉或亦节省经费之一法旧制虎牙梳混江龙俱千余斤即泥犁铁篦亦复夯笨不灵故难移动今参硬木为之一器以一百五十斤为准安设转轮轩前轾后在两滩牵挽势极轻便犁舌篦齿长短并可从便长或五寸牵挽不动即可改为齿四寸长庶易转运且人力不足参借牛运购牛二百匹只须四千金添设快船经费增益不多此外沪渎机器局奇巧尤多仍可设法仿造闻苏州挑浚黄渡河机器灵妙异常深可入泥五六尺日可起土数十方惟经费甚钜夫役运土亦难挑浚废黄河万难请办请仿造一二具专在坚板处往来拉运河底老淤自能松活浮动仍以寻常器具冲刷入海应有捷效
黄河虽系松沙干涸日久板滞不灵徒恃水力刷之安能遽致宽深今以二百余里之遥设机器一百数十具分为七局运转计日夜一周每局机器来往冲刷四次纵系板沙亦能浮动夹溜而行需以时日宽深丈尺实操必胜之势再许民船往来买卖船尾均令系铁扫或小混江龙冲刷愈多告成更速俱由段局不时稽察如该船无此器具或备器具而不用火印此船永不准入淮万一冲刷迂缓稍有不如式而比之人夫照土算方其节省奚啻倍蓰按照废黄河二百余里之长欲浚宽数十丈深二三丈照土科方非银数千葛两不克今排刷用银百数十两照此丈尺科算仅二十成中之一成耳纵稍不如式视掘浚经费节省奚啻什伯今日而议导淮排刷兼施速效之方无过于此
夫磨砻日久者虽金石亦销矧沙泥之易于冲突者耶或谓机器转运刷深易刷宽难且两河帮覆压之土坍卸积累难免壅滞窃思藜舌篦齿每一经过入泥五寸沙随水去以十分之一科算每器约刷深五分三十余里为一局局设机器十二具照以器长五尺科算每器昼夜循环之处可有六丈之宽其河浤中日夜俱循环四次约以七具刷宽以两岸覆坍沙泥滩入河心每日铲卸三寸滩高二丈五尺变纵为横科算照以长五尺昼夜刷五分计之七具运行自可按日冲去即以五具刷深姑以十丈河底每器循环经行四次科算宽处一例可刷深五分一局如此他局皆然论机器起泥沙随水去尚可不止五分即就五分而论按河科算亦不必限于三分捷议中仅就三分言者缘未经试行姑就极少者而言设首年刷有成效或不止三分或远过三分次年铲削两帮即可相势多铲一二寸傥不及三分次年产削两帮即可从薄虽拉刷之时不必显分畛域而刷深即以刷宽积算实无阂碍惟长夫铲拨沙泥须归入中流机器须左右相机运掉方免凸凹不齐耳或又谓铲削两帮沙随水去亦属开宽之术惟河身渐深两帮之在水外者可以运锹水底未能铲削势必至外宽中窄且两帮坍卸沙泥堆积两旁机器亦难高冲刷细查河工器具图说有十二齿杷等物可仿造其制以五尺长横本排铁齿十二行齿长三四寸安设木柄以二人握柄将两滩根脚尽力扒筑根脚一虚两滩自能逐日摊塌再以推杷在两岸推挽推杷之制宽二尺长四尺纵横安设铁齿百行系以绳索坠入水底对岸两人本岸一人互相推挽轩轾缓急自将两旁积压沙泥摊入河心随机器翻动入海日定限制犁挽推杷在寅辰时合六十丈之夫为一阄运引拖杷在巳未时并四十丈之夫为一阄其铲锹则各认己段在申酉刻大约二丈之深每二十丈派一人优为之设在二丈以外拟随时添设夫役以免竭蹶其清口引河均仿此例庶两涯不致壅遏难消而数丈河渠均彻底宽广矣有谓近年山宝栽插全借中河之水灌注今从中河口施功栽插之时洪湖之水尚未高入运而中河之水又由废黄河东趋势将若何拟于四月水涸之年于杨庄东筑拦河堰一道俾中河之水南注山宝其废黄河着令散夫乘腾空之际将两帮收拾一例宽广河心抽沟数道沟外另制大铁犁以二三牛耕之俾河浤沙泥松散俟栽插毕将堰决开以中河之水全力冲刷沙随水去深广尤易固可救淮扬之春旱而河底之宽深更收捷获矣又有谓绵长二百余里雇夫拖刷督率难经管尤难拟于二十余里设一局以礼乐射御书数六字编为六局局设委员一人段董二人局伙二人杂项夫四人机器运夫分为两阄日夜轮换以循环二签为凭信昼夫黎明由礼局牵挽三十余里限午刻到乐局食饭换签转运仍回礼局夜夫日晡由礼局起行限丑刻到乐局俱如昼到此去彼来时刻不息倘有偷巧之夫由段局不时稽察按五日验其宽深定制不如式者有罚每局照此施行事半功倍以治人行治法烦也而以简驭之矣再查河工向于溜势平缓之处镶筑柴坝亦可逼溜冲刷究之刷深有余刷宽不足且收效迂缓万难克日计功显意藉器具排刷再能间段镶筑埽嘴更有把握
　　导淮别议议
丁显
导淮别议欲由信坝引淮水倾注二河修筑东堤挖民田数十里经贯里运河由乌沙河入射阳潮河分为二支一支经一林新沟抵羊寨犀开黄堤过费家入大潮河达海一支经阜甯城由射阳潮河入海舍上就下舍高就低其泄淮水也如飞瀑倒悬如倾瓶泻注导淮之举诚未有若此之灵且便者也顾其中有不便者七有可虑者六为淮扬除害转贻淮扬以大害引狼入室引火焚身显淮扬人也曷敢不亟议之查湖堤以东渔滨射阳两涯集镇蝉联村落鳞接不啻百处一旦议行淮水势必至悉令拆毁以作河身辗转流离不知凡几男啼女哭之声岂可言状欲奠民居而先使亿万人不安其居其不便一自周桥迄射阳潮河两岸墟墓累累约有亿万冢或棺椁已朽或茔冢新成子孙无人者固多而大族势家亦复不少傥由此经行淮水势收必悉令掘挖抛掷暴露为子孙者宜何如力争其中不尽土人似难斥以大局其不便二二河之宽不逾百丈渔滨一林东沟等河宽者仅十数丈耳议行淮水自须开宽势不能不占废民田极少亦须去二千顷其中斥卤良多而膏腴亦复居半即使按亩给价照额免粮而百年恒产夺于一旦强者或可另图弱者坐以待毙死亡相藉惨岂可言其不便三射阳潮河滨临阜甯南郭屋宇相望民居稠密今议经行淮水自须循涯建堤势必至将阜邑南郭全行拆废其不便四清河县为水陆冲衢亦要隘也向由护城河宣泄积水今议由武家墩建堤串护城河以抵里河南堤则清河一邑夹居两堤之间水高于城雨水洚注涓滴俱不能出一经盛夏沟浍漫溢街衢衙署沈产蛙致使冲烦之地变为沮洳之乡其不便五山宝盐阜清五邑闸洞来源汛涨积潦俱归马家荡由射阳湖河宣泄以达于海今议导行淮水保卫下河欲从射阳南岸障以大堤致使五邑有余之水全无消路窃虑中满为患势必至囤积田畴浸灌庐舍其不便六导淮之举民望如今议由信坝引淮自须将各堤筑成方能启坝分泄湖涨而千余万之巨款数百里之长堤为之未必成即成亦需十数年之久此即策出万全小民亦迫不及待况其策更滋流毒乎其不便七洪湖志桩冬春之际存水仅五六尺别议开载信坝平由减为一丈一二尺则新开河渠春秋之交全行干涸里运河绝无来源不特山清高宝盐阜栽插俱废即商旅船只亦从此壅遏其议势属虽行势不能不将坝底落低配合湖底细查山盱大堤高峻本属可危再将金门落低设经盛涨以数丈之洪波建瓴陡落牵动堤堰关系匪轻况盱堰外坡淮水经注顶冲之处极多
昔则一面受敌今则两面夹攻湖堤百里处处可虞此不可虑者一也信坝之水建瓴东泻倾注高宝等湖势自顺也今议挽之北行自须建筑横堤以为防御惟洪湖口面宽百二十重洪波东撞势若山倾一线遥堤安能抵敌西风一击淮仍东行千万金钱全归虚掷关孟二滩可为前鉴此其可虑者二也经贯运河横截遥堤小则商船阻滞大则漕运盘剥军糈关税在在均形竭蹶然任其敞口湖水南趋倾瓶灌注里河两堤且忧漫溢纵或多设闸坝收束层层而以高陵卑奇险百出行将清水潭之祸不在高邮而在山宝此其可虑者三也自周桥迄射阳河两面新堤高于庐舍数百里之遥安能一例巩固伏秋之时风雨交加其势未有不溃者溃而南则鱼淮扬溃而北则鱼海沭而安阜之苇荡兴泰之盐尽归淹没此其可虑者四也沂泗之水来源甚旺今议于清口大闸永闭拦水不使南趋其为里下河者计亦密矣然如此则水必高全入黄河下游犀开黄河之处沂泗之水又复南趋并合淮水以入射阳潮河新开百丈之渠断不能容势必至壅遏冲决仍以里下河为壑截于上游而或溃于下游此其可虑者五也淮扬两郡闻此别议众论沸腾一经兴筑掘墓毁田威势相迫人不能甘蚩蚩之氓铤而走险或别酿成事端此其可虑者六也
以不便之势加以可虑之形不幸而成之淮扬之害靡有已时矣若疏浚故道则异是不坏田庐不掘坟墓不移集镇不碍城池盱堰大堤虽有残缺而自张芥航河帅帮修堤顶一例宽十五丈故此三四十年间湖堤未闻告溃即黄河两堤亦复顶宽四丈历年修防可资保障且河滩淤垫除中浤数百丈足行淮水两边滩台俱高一二丈水束滩中奚忧漫决向称险湾稍加修补岂有他虞以视凭空筑堤碍多而害钜者不同清口淤淀废黄河间段高仰即加疏浚断不能遽如二河之低然细查废黄河河身宽数百丈其中浤高于湖底一丈一尺者仅五六十里此外或高七八尺或高四五尺或高一二尺而云梯关以东低于杨庄约二丈尤势若建瓴其中浤极高之处恰与信坝平由相配若非沂泗贯截废黄河即不加浚洪湖存水一丈二尺亦能过水一尺洪湖水逾二丈黄河即过水丈余漫滩口面且有百余丈如再以次浚深彻底奔流实属易易清口高仰略与黄河等引进入黄以复故道机捷而势易计未有过于此者近因沂泗之强淮不能敌以故伏秋汛涨沂泗占黄壅遏淮水不能东注且复并合淮水以趋高宝遂致酿成五年清水潭之祸历年开坝亦此之由今如疏浚黄河将沂泗之水全行刷黄不复南趋则淮扬之害即减十之三四矣水力冲激人力排刷日起有功一俟黄河清口宽深有容再开莞渎河俾沂泗之水遵照黄河未去旧制归入盐河由莞渎河宣泄专以旧黄河畅行淮水将沂泗不致南泄而淮水又能东注则淮扬之害即减十之五六矣而海沭之间亦多一消路从此修补盱堰堵闭礼河俾淮水并力东趋该时即将智信两坝启除永远敞口将淮水源源归海其汛涨有余之水仍由智信两滚坝以注高宝等湖则淮扬之害即去十之七八矣彼别议欲由信坝分泄淮水仍存坝底一丈二三尺虑未必若是之畅也尤可喜者筑堤数百里有需时日而如复故道则浚深一尺即盛涨多泄一尺之水开宽一丈即盛涨多泄一丈之水今冬试行明夏即减害矣明冬如浚再夏即有功矣分兴办约期仅数年耳且经费亦不甚钜也疏浚废黄河首年需银五十万两傥一年未易筹拨拟用铲高就低法分二年筹办即可通溜次第加浚宽深再需银数十万藉清刷沙排瀹兼施确有把握其开清口引河修补盱堰石工并补筑险湾柴埽增修闸坝以暨开浚莞渎河堵闭礼字河经费合需银百万傥将捷议试行有灵尤可事半功倍以五六年之久筹一百数十万之款军务稍松年稍熟同可请办以视筑堤数百里经费太钜者又不同由此观之复故道其势安从别议其势危复故道其势顺从别议其势逆彰彰然矣今奉侯中堂饬将别议周历履勘在爵相集思广益固不欲遗乎嘉言即显等思患豫防亦不敢谬执成说特以别议一成害延百世且使诸大宪爱民之心歧而为殃民之政利害切身而箝口不言则显将为淮扬之害人矣狂瞽之言不知忌讳孰可孰否孰是孰非必有能辩之者
　　查勘炮台河湖情形酌拟导淮办法疏光绪七年　　　　　　　　　　　　
两江总督刘坤一
窃臣于前月二十日拜摺后随于二十五日带印出省初坐登瀛洲兵轮于二十六日至冈山关督同瓜洲镇吴家榜及统领合字勇之九江镇章合才筹防局候补道杨儒陈鸣志查看南岸头矶横明炮等台六座及矶上望台一座均经完工极为坚整其横明炮台墙上所留缺口以便将来加盖墙顶亦属合宜惟北岸之东生洲与三江口因系浮土正在填筑台基经臣询催章合才期于年内竣事所需炮位亦已调拨齐全旋即转至瓜洲改坐炮船前进运河二十七日臣由扬州督同办理河工局之徐州道程国熙及陈鸣志逐节履勘运河堤工所有奏明自浦口以下由臣衙门承办者东堤已一律告成其中如昭关坝车逻坝及上年所修新坝南关大坝等处工程甚为结实西堤则现修至高邮之杨家坞堤身宽厚巩固临湖一面加厢斜坡密铺碎石杨家坞以上惟马家湾一千六百丈堤身尚属完全碎石多有脱落该处在高邮州境内与清水潭对岸内系运河之腹外当湖水之冲不可不及时补葺杨家坞以下间有已有之段其余势虽较缓亦不可不接续兴办以竟全局业经豫储碎石九千余方于西堤等处计足敷用此后每年霜降后巡察一次有缺即填有漏即塞似可以保无虞三十日行抵清江浦适现任漕运总督江苏巡抚臣黎培敬倏中风痰艰于言动臣因同淮扬道桂嵩庆现署徐州道之江安粮道张富年及程国熙陈鸣志等于九月初一日由陆前赴扬庄测度中运河及上年新挑旧黄河地势高于顺清河七尺中运河旧黄河水深一丈二三尺顺清河水深二丈内外由顺清河沿旧黄河南岸至吴城七堡及碎石河地势亦高清漪一线约深二三尺至四五尺不等由碎石河至张福河地势渐低水深丈余张福口转至运口以及三闸则地势益低洪流奔泻水深二丈七八尺及三丈二三尺此系里河厅所辖各处柴埽石工尚属如法初二日由里河厅交界之堰盱厅循洪泽湖石堤至高家堰高梁于黄堽寺照刻定尺寸测量湖水约深八尺随逾智信林蒋四坝至仁义礼三河为洪泽湖尾闾仁义两河已废仅余礼字一河系全湖关键上年新筑越坝挺入河心极为着力现于所留水势替河测量深至二丈有奇坝外尚须厢铺斜坡碎石以御风涛而资扞御沿湖石堤徐坝十六堡已经修竣堰十八堡甫修十七十八两堡就臣察看惟十六十五十四十三四堡尚须大修其余堤外已经淤高只须量行黏补上下尚须多用旧石易于收功臣此次周历河湖而知淮扬堤工水利诚有关于国计民生前议导淮未可浅尝中辍惟就现开引河分别疏浚深通似觉微有把握正不必弃旧图新去易从难另开河道以致旷时糜费也臣谨为　皇太后　皇上缕晰陈之淮扬地势低洼以一隅受山东河南安徽三省之水号为泽国而清江系南北往来冲衢通泰九州县户口百万田赋百万兼以盐场二十处每年出产颇丰所以制漫溢之患收灌输之利者全赖洪湖长堤障之俾无闲南运河东西两堤束之使其顺轨而又设坝闸涵洞以时启闭而资蓄泄实属意美法良为万世所宜遵守我　朝廑怀民瘼屡次动帑兴修不惜钜款其为地方计者至深远矣惟其沧桑迥异要在酌盈剂虚自扬庄以下旧黄河淤平则山东昭阳微山等湖之水由中运河直趋南运河夏秋之间三闸甚形吃重自洪泽湖淤浅淮水不能容留而后北高于南形如侧釜水之分入张福引河者无多大溜由礼字河径趋高宝等湖南运河东西两堤岌岌可危于光绪四年近事可为明鉴迨至冬春水落则中运河水之入顺清河洪泽湖水之入张福河者均属涓涓不独盐运维难即漕运亦虞迟滞上年挑浚旧黄河后山东蛟水屡次暴发由此分泻入海南运河水得庆安澜筑礼河坝后湖水瀦深淮北盐船得以浮送商民称便且由张福河水入运口者颇旺本年漕运亦得鼓棹而行毫无梗阻此挑旧黄河筑礼河坝之不无微效也
惟是张福引河浅隘洪湖之水仍属趋重礼河越坝终为可虑盖洪湖出路只此两口此形其少则彼形其多固为势所必至倘遇湖水泛滥礼河即无越坝亦难分消必开智信两坝由高宝湖入南运河则南运河亦必开车逻南关等坝由里下河入海沿途淹没田庐所损匪细臣固以为导淮未可竟止然必另开引河无论糜费不资亦觉诸形格碍今拟就张福河开挖宽深以引洪泽湖之水复挑碎石河以分张福河之水由吴城七堡汇于顺清河如水小低于中运河则由顺清河入运途纡而势稍舒水大高于中运河则由旧黄河入海途直而势自顺洵为两全之策约计以一二年开张福引河一二年开碎石河及吴城七堡三四年间便可告竣每年动工必须冬春水涸为时不过三四月之久所费尚不过钜耳议者或谓导淮入海当尽泻洪湖之水有妨官运民田臣愚以为导淮如果另开引河或不免有此患今循张福河碎石河故道以归顺清河平日涓滴皆入运口自非淮水暴涨一二丈则顺清河之水何能高过中运河溢出旧黄河如使淮水暴涨汪洋澎湃方有溃决之虞惟恐水无去路此正导淮之本意也议者或谓多引湖水以入运口恐三闸受其激刷不能支持不思洪湖未淤以前湖身四平蓄水深广张福河以外有引河四道以济漕运维时黄河尚未北徙每遇漕船过闸方且蓄清敌黄以五道引河全注运口而三闸屹然今特浚张福引河一道决无致损三闸之理且上年挑通旧黄河分减中运河水已六七成其入南运河者不过三四洪泽湖之水虽增与前此水之浅深大略相等将来即遇大水有旧黄河可以分消亦不至专出三闸也议者又谓似此导淮无弊亦属无利何必虚费帑藏其说亦不尽然夫治水之道必须通盘规画因地设施并须预防变迁熟筹方略洪湖南有礼字河北有张福河均为分泄淮水而水势就下礼字河常苦水大张福河常苦水小筑礼河坝所以蓄张福之水浚张福口所以顾礼河之堤彼此互相维系如使礼河受全湖之冲新坝恐不能保续修则所费弥钜不修则为害滋深下者益下高者益高张福河渐形壅闭矣且导淮之举原防淮水盛涨之初肆虐河际如引湖水由张福河出顺清河以旧黄河为入海之路即使偶有泛溢该处土旷人稀趋避尚易若张福引河不畅全湖之水折而南趋则淮扬一带繁盛之区亿万生灵将有其鱼之叹然则导淮之利见于目前者犹小见于日后者乃大也至扬庄以下旧黄淮目前分泻中运河之水将来即可分泻洪泽湖之水业经节节挑挖此后每年只须修理即安东阜甯两县百姓亦得以舟楫谋生臣拟以导淮之事及礼坝另加外戗责成淮扬道桂嵩庆徐州道程国熙以资熟手惟该道等各有职守拟另派道府大员驻工经管以便稽查勤惰开河一切皆取裁于桂嵩庆程国熙两人其每年修理旧黄河则专责成桂嵩庆就近照料所需经费业经臣奏明动拨淮北盐厘自扬庄以下旧黄河尚有四百余里之远应否酌设河员数人容臣会商漕臣督饬桂嵩庆等核议具详另案奏办臣与桂嵩庆程国熙张富年等再三商酌意见相同新任漕臣周恒祺到浦尚无定期臣又未便日久候当饬该镇道等加意冬防随于初五日由清江起程至初七日回抵势江省城所有臣查勘炮台河湖酌拟导淮办法及回省日期谨会同漕运总督江苏巡抚臣黎倍敬护理江苏巡抚布政使臣谭钧培恭摺由驿具陈

皇朝经世文续编卷九十八
　工政十一各省水利上
　　书王芥子泾水志后　　　　　　　　　　　　　　　　　　　　　　　　　　　
安清翘
芥子谓泾水污浊败苗有害无利必拒之使一滴不入而后可诞甚因性尽才岂有无利之水哉关中八水泾利最着秦汉以来利或大或小未有言泾水无利且有害芥子一言抹杀大端有二曰功费大民力瘦耳夫使功费出于　朝廷当不计值即使无成亦不过将金钱散诸小民有何大害如关中之金胜等寺费十数万之功作无益耳移以兴泾水之利所用绰绰然有余至于民力之疲苟心存利民则散数十万之功费民将踊跃从事藉以得利又何疲之有不然彼车马之征夫役之征疲民者多矣岂未之思耶有明项襄毅曾言用泾水当不惜费不求近效今因惜费又汲汲眼前功效遂使泾水受诬正是未尽泾之才不能用其才而谓人不可用韩信所以去项用兵威逼锄而去之罗绍威所以致悔于九州之铁彼庞士元蒋琬非百里才若非诸葛知之则将以为不胜百里之任也
近年泾水之不可用因河底太深难引入渠非其浊之谓也芥子不知甯夏用黄河浊水灌稻自汉至今开渠愈多食利愈溥岂黄河之浊可用而泾浊不可乎此则不虚心之过也宽夫先生从此悟到不尽人才如毕秋帆以有用之金掷无用之地且多用违其才致酿成白莲教匪之变立言有益于　国故亟登之以为炯戒
　　两修都江堰工程纪略序　　　　　　　　　　　　　　　　　　　　　　　　　
强望泰
余闻之弗虑胡获又闻虑而后能得此虽在一身一家之事犹宜厝注周详矧都江堰分千支万派溉十四州县之田活亿万生灵之命是乌可不熟思审处蕲尽有司之职也哉余荷先孝忠烈公庇廕自甲戌蒙　睿皇帝钦赐科第旋由翰林改授中书奉职十年深以析薪弗克负荷为惧矢慎矢勤公事幸而无丁亥仲春选授成都府水利同知孟冬任周历各堰至索桥上内外江分水鱼嘴处见河口宽四十余丈河身自六年旧河口起至实瓶口讫均仅宽四五丈至十二丈不等河岸一带积沙石踰数丈河中为沙石淤塞更甚各堰笼堤亦冲刷损坏者过半因延访绅耆披阅志乘细绎深思求所以治之之法觉稍有会通于深淘滩低作堰之本义考宋郡县志云秦太守李冰凿离开二渠一由永康过新繁入成都谓之外江一由永康过鄂入成都谓之内江按灌在汉属虒蜀置都安宋齐徙汶山郡始此唐置盘龙县寻改名导江宋太平兴国三年始改永康军元改灌州明始废州为县则宋之永康即今灌治也其云深淘滩者所以防顺流之沙石不使淤入内江也低作堰者所以使有余之渠水便于泄入外江也推明其义因于是冬兴工即高加河防广作埂笼深去河底之碛沙低砌笼堤之层数戊子春夏察看水势六字之法觉更有验旋于各堰一律如前修治窃冀如此兴修数年后此堰可复古制一劳永逸而不意两修后余即有懋功之行因思天下事好奇者衿新法耽逸者隳先型及事不成则皆归之于造化盖堰工不遵六字修历有年所矣余不敢诿之于天不得不师之于古爰将两修各工纪略于左以志千虑之一得后之君子或能谅此愚诚焉
一七年淘挖内江河口长八九十丈宽十五丈均深五尺余寸八年察看河底较七年约深二尺余寸今河底较上年约深三尺余寸
一挖去古河内沙堆约深三尺宽十五丈长一百余丈使水可引入古河新开河口可以渐次淤塞
一镇夷关脚下七年挖深五尺现一石与山连围圆约一丈许询之胥役佥云每年若见此石即不淘挖余谛审其言不确乃命石工凿去一尺余寸使与河底平八年河底较凿去石又矮一尺又凿去二尺五寸使与新河底平
一紧对卧铁碑下河底七年掘深二尺现出木桩与河底平八年河底较木桩低一尺五寸余命将木桩凿去一尺五寸使与河底平察省志此处有明时立铁桩数根余淘数十日不见因亦竖铁桩一根于河中南去岸五丈二尺北去岸四丈六尺颠与淘深之河底平竖处亦与卧铁碑相对
一鸡台下向有淤沙一堆高计丈余周围约六丈许余命挖与水面平但其旁系深潭七年淘挖时恐人夫将沙石弃潭内被水冲复起仍成淤集因逐日亲督工命担弃远岸役夫中有老而黠者跪余而云伊在堰淘挖三十余年此处沙石历来尽弃潭中余知其谲即昏夜微服谘访未闻有云频弃潭中者但察实时已倾潭中大半矣以致八年此沙复堆淤宽六丈高五尺余仍照七年督挖去尽不令弃片石于潭中是年此处河底较七年挖低二尺余寸因于北案石上深淘滩低作堰六字旁添刻水则十画初画令与河底平俾农民便察此处深浅也
一宝瓶口河形旧宽十二丈七年察量仅宽七丈余余于是年展宽一丈长二十余丈深约五尺八年又展宽三丈长四十丈深五六尺不等仍复古制使水出口势得舒畅并将所挖沙石置北案城下堆砌成坎上坎约高一丈余寸宽三丈长三十余丈下坎约高四尺宽一丈三尺
一走马河龙桥下本有河工闻堰长云数年来并未淘挖余于八年仍添挖河方七百余数又上漏罐逼水坝南岸向无挖工余见此处沙淤甚高亦添挖河方四百余数又下漏罐转湾处余见河身淤窄亦展宽一丈许以上七则均遵淘深滩法也
一自镇夷关起至人字堤止河身均展宽一丈五尺
一飞沙堰系历来古河七年此处横铺笼装至十数层又加装以筷子笼因河底高笼亦作高夏间水涨余亲往察见水不能泄入外江当即割笼二层使泄其余水八年河底挖深因将笼亦低作较上年矮去数层此遵低作堰法也
一人字堤边漩坑向来用笼滚填填齐水面方用横铺填心笼二三层装砌上又用搭包顺笼盖面七年望见此作甚不得法八年余令堰长夫头用篾绳系笼头中尾三处笼入水时令人将绳撦紧使笼至坑内不致倒卧悬栽亦不致溜入潭内笼离面约三尺即令泅夫下水用竹篾将笼回环密缝出水面时仍照水笼装铺顺笼六层又装铺横笼一层上始用搭包顺笼盖面亲督九日而工始毕较之上年似更坚固也
一内外江各鱼嘴笼尽以竹篾穿系夏水可免冲刷至内江大小各堰笼工相势制宜俱略有更换处
一内外江各堰沙石淘挖均系倾弃远岸水涨时均不致冲流仍集河内
一内江各小堰察河身向来宽敞均与河口等今河口宽而河身窄尽系居民侵住所致满拟恢复古制一时势有不能
一太平桥鱼嘴上沙石积高数丈走马河南岸沙石亦淤堆数丈锁龙桥上下沙石亦俱积满两岸尽是居民田舍察俱是向来河滩也
一伏龙观南岸察系旧日考武箭道因干隆间人字堤开口此处被水冲刷箭道遂移东郊余于其处植柳八十二株欲为将来办工界限也
一鸡台对岸有大沙堆余于八年工竣后捐廉将沙雇夫挑置人字堤下与笼基平集约宽二十丈长十六丈深三五尺不等窃谓沙堆一去泄水易入外江堤后身高堤工可以永固也
一自镇夷关对岸沙堆起至现挖之沙堆止共约长数百余丈尽壅堤后堰虽低作恐仍无益余以有志未逮而去所望继余而来之贤执事将每年新淘沙石尽倾远岸低处将旧堆沙石量力渐挖使低堰仍低作方合古低作堰之法余固知糠在前珠玉在后毋烦行者之灌灌而杞人之忧有屡欲已而不能已者凡以效蒙瞍之诵也若谓虑远说长则吾岂敢则吾岂敢
　　凿合州钜梁门二滩记　　　　　　　　　　　　　　　　　　　　　　　　　
强望泰
合阳为三江总汇之区涪水发源于嶓山冢来自州西宕渠发源于万顷池来自州东嘉陵分派于陕之白水来自州北浩浩汤汤合流于城之会江门外风驰雨骤茫无际涯贯江沱通沔汉控引众川舳舻千里通志称为蜀口要津良有以也丙申秋予奉宪檄权篆斯土买舟锦水东下渝城一叶轻帆随波荡漾数年来浮游宦海可作如是观也继而泝流至合经门涉钜梁洪涛汹涌怪石嵯峨激荡淙淙舟人大恐幸无风伯作剧获以无虞抵合后访疾苦于民间父老即述及二滩之险久为州患予为扼腕久之或又谓予曰使君莫虑滩心险阅过人心此尚平盖言民情险而健讼推波助澜较滩水为害尤烈也予无揽辔澄清才上愧不能广教化美风俗以端化源下恐不能束吏役息讼狱以挽浊流朝夕旁徨惴惴焉惟不称职是惕乃禁其嚣淩因势利导事数月安堵而居予窃喜民俗之可化而忧滩险之未平也公余之暇驾渔舟察看二滩形势钜梁距城三十里江面约宽六十余丈中有钜石如梁横满江前牧张君兑和于江左凿一漕口通上下舟江右犹留石梁三十四丈夏秋大汛水石相激浊浪排空拨运稍疏樯倾楫折兼以岩畔崚嶒纤道彳亍登涉既艰挽流无力行者伤之由钜梁而下二十里许即为门江边石笋长十余丈高七八尺宽二丈八尺有奇江中有巨石五一丈至六尺至二三丈不等狂澜怒奔声闻数里轻楫迅帆出没涛泷荡潏中巉屹立尽为难矣自有二滩以来沉沦者不知凡几予目击心伤未敢惮劳爰乘水落石出鸠工疏凿于钜梁之右别开漕口长二十五丈有奇进口宽六丈五尺深七尺出口宽八丈六尺深一丈一尺并将纤道地势酌量开通坦如也门数险亦一律凿平始事于冬之仲月竣事于春之季月工徒廪食胥视私役轻骑减从日劝旬劳统计费赀二千三百余缗无丝毫累及我民时云根扫尽水净沙明方之舟之波涛不惊商旅游观交口称颂予曰此守土之责也区区者又何足云顾有不能已于言者予代庖之日无多此外险滩不少愿后之牧斯土与居斯土者随时随凿量力修凿平千百年崎岖之石安亿万人往来之船不独为合人除患而并为天下后世之人除患其保全更无涯涘也
　　筹防襄河堤工疏
林则徐
窃臣前因大汛期内各属堤防险工林立即于六月间附片　奏明出省督防在案臣由汉阳泝流而上经历汉川沔阳天门江京山荆门钟祥襄阳各州县将南北两岸堤工量明丈尺分为最险次险平稳三项以便稽查防护其河滩宽远堤塍高厚者列为平稳一项若滩窄溜近而河形尚顺堤虽单薄而土性尚坚者列为次险至迎溜顶冲或对面沙嘴挺出堤前嫩滩塌尽以及土性沙松屡筑屡溃之处皆为最险要工逐年必须加培大汛尤资守护且查襄河河底从前深皆数丈自陕省南山一带及楚北之郧阳上游深山老林尽行开垦栽种包谷山土日掘日松遇有发水沙泥随下以致节年淤垫自汉阳至襄阳愈上而河愈浅又汉水性最善曲一里之近竟有纡回数折者此岸坐湾则彼岸受敌正溜既猛即回溜亦狂是以道光元年至今襄河竟无一年不报漫溃唯所溃之处受患轻重各有不同溃在下游者轻上游则重溃在支堤者轻正堤则重如汉川以下为汉渎尾闾本不设堤谓之厂畈自此而上沔阳高于汉川江天门高于沔阳京山钟祥又高于天门江设使上游失事如顶灌足即成异灾故防守之道尤须于上游加意本年五月中旬涨水甚骤几于漫堤幸上游均经保全其报溃之白鱼垸长湖垸二处一系下游一系支堤情形较轻现在长湖垸业已补筑完竣白鱼垸亦已钉桩当饬该县严催业民集费抢筑六月下旬水又加长七八尺不等现在甫经消落仍恐秋汛复涨禾稼在地守护不可稍而尤莫要于钟祥京山二县查从前钟京交界之王家营堤工溃决频闻仰蒙　特命尚书陈若霖等临工勘估前任湖广总督嵩孚驻工督修经黄州府通判周存义建办石坝三道挑溜护堤至今十年扞御极为得力上年讷尔经额在总督任内恐此工一逾固限众心或有懈弛仍甚可虞复将该石坝三道加培高宽现任益臻巩固惟京山第五段之张壁口与钟祥第三工之万佛寺两处堤塍目下俱被大溜冲刷堤身壁立极为险要臣亲勘之后即饬该府县估办护坝并相势筑做盘头又于迎溜各段抛填坚大块石斜长入水追压到底以资御护业已设法筹办不敢请动　帑项至上年讷尔经额奏请修复钟祥县第十工之刘公庵何家潭两处溃堤共七百二十八丈并砌办石坝各工此次经臣亲往验收不独如式饱锥且较原估更加宽厚似此险要地段须得有此结实工程所有赔修之署钟祥县知县谢庆远先因该工漫溃奏奉　谕旨革职留任今赔修工竣可否仰恳　天恩准予开复恭候　命下祗遵再襄阳府城之老龙石堤臣亦亲至查视甚属坚固足资保障
　　查勘江汉堤工疏
林则徐
窃臣前因秋汛届期水势正在长发当即亲赴各属查工督防业经附片奏　闻在案臣乘舟溯流而上先抵汉川沔阳二州县境内即见汛水骤至业已盈堤拍岸汹涌异常查核各处报单并量验沔阳之仙桃镇志桩七月初九初十十一此三日内共长水二丈零一寸汉川北岸之姚儿垸堤长一千九百余丈香花垸堤长四千二百余丈均因被水激荡间段坍矬经该县赵德辙督率垸民在于堤外排竖木桩捆柴拦护堤工加高子堰堤内赶筑里帮极力堵三昼夜水渐退落堤乃保全其沔阳州之堤北岸计七十五里南岸计八十五里险处不胜枚举而周家横堤尤为冲要幸柴土料物皆已豫备充盈足资抢护又有西毛台垸一堤形势坐湾风冲浪激堤内忽有渗水情形甚危居民挈其家具纷纷迁避该州李兆元与前代理州折锦元均驻该处督率汛委各员集夫抢筑臣适至堤上察看形势尚可不至决裂当谕居民不必惊悸亦不可相率逃避致惑人心正当随同地方官捧土束薪尽力守护即可保无失事时有署沔阳州州判姚正道赤足立于水中连夜收土督夫塞漏有隙即填防汛之委员彭凤池亦于上下堤段来往飞催畚局纷集该堤发漏之处遂得逐渐堵闭并未过水掣通堤内垸田一望无际皆免沦于巨浸之中实为至幸臣复由沔阳上至天门江荆门又上而至京山钟祥则皆在汛涨已过之后堤身出水较高民情极为安贴所有各县本届岁修暨捐修各工除大汛以前完竣　奏明先委道府验收者此次复经臣自行覆验外又据署江县知县甫经卸事之何渭珍禀呈近日续修工摺查系于岁修之外复经劝捐兴办如方家湾戴家岭卸甲埠白伏垸等处月堤新丰垸皮家拐之上下坝座及石盘头暨各垸老堤加高撑帮之工臣皆亲往锥验均系硪砌坚实足资抵御此襄河一带之情形也至大江水势向以荆州府城外之杨林矶志桩为准自入七月以来据报初三日长水四尺七寸初五日长水二尺二寸初九日长水四尺二寸其在一日间长至数尺之水固不可谓不骤所幸旋长旋落宣泄较灵较之连日泛涨不消者即为有间臣由荆门州水路至荆州府之万城堤周历履勘本年秋汛水势自交白露后连日大落已比去年此刻小至一丈有零各段官役兵夫碁布星罗防护亦皆周密随即由荆江顺流而下查看江陵公安石首监利所修土石各工难易虽各不同办理均尚如式现届秋分节令水势似已就平但距霜降尚有一月之期防护断不容稍懈臣勘过之处即责成印委各员实力严防不得始勤终怠致滋贻误拟再亲历嘉鱼蒲圻咸甯一带将沿江堤段逐一履勘即可回至武昌省城除俟霜降屈期另行照例　奏报安澜外所有阅视江汉堤工悉臻平稳缘由理合恭摺具　奏
　　疏分汉水支河说
江开
楚北之水江为大汉次之而汉之为患较江为尤甚岂神禹之遗害无穷乎汉自嶓冢发源至郧县入楚界又数百里至襄阳两岸非崇冈即峻岭夹之而下故襄阳以上无泛溢绕襄阳城北汇河南之唐白二河地势平衍始无所制涨盛则横流四溢巨浪滔天落则平沙浩浩水少滩多自襄阳至安陆河极宽广安陆而下入江界以次而狭然两岸相距犹里许历天门沔阳汉川渐行渐窄仅数十丈及至汉阳之大别山入江其宽不过数丈而已夫汉之来也三千余里收秦之汉中兴安带楚之郧阳襄阳汇豫之南阳诸水奔腾于万山之中泛溢于三澨之口然后安陆德安汉阳三郡之水又尽入焉水愈下而愈多河愈行而愈隘约之使不能泄其不溃堤决防者未之有也且兴安汉中郧阳三郡据汉上游山民生齿日繁老林随在开垦山陡土松每过大雨沙石俱流河身日见淤塞自襄阳而下直至江大门以上河心垫高几与岸等水无所容而专恃堤防以遏之是激之使怒也然则将如之何曰激之则忿分之则安汉水自襄阳而下其南岸经宜城荆门江沔阳至汉阳止其北岸经钟祥京山天门汉川亦至汉阳止分疏之法不必废田亩抉坟墓伤地脉毁民居也泽之两岸旧有支河分泄水势江之泽口迤西南流由田关历高家场过张公嘴了角庙汇入长湖桑湖出荆川之黑穴闸归江叉由监利之福田寺闸出沔阳之新堤茅江龙王庙二闸归江又由官木岭历监利之杨林关沔阳之戴家堤太阳脑沙湖达沌口归江泽口以下又有芦伏河近名县河南流由排河渡历监利之柳口沔阳之沈家河口入府场河出沌口归江又沔阳则有仙桃镇之渡口河由小石村历李云口太阳脑出沌口归江此五者皆在汉之南岸者也其北岸亦有二焉一为天门牛蹄口历田二河出汉川之麦旺嘴仍入汉归江一为汉川之张池口历邵家嘴担沟汇洋子港至柘树口出溳口归江以上支河共七道合汉口正河而入亦犹黄河之水疏之为九以弱其势则汉之支河未始非禹迹也禹岂遗害后世哉自被淤塞涨则舟楫仅通涸则涓滴不泄其甚者几成平地略具河形而已冬春之间既不能预消积潦夏秋之际又安望分泄洪流近年以来愈讲堤工愈多水患其故何哉尤可异者本年汉水一涨上下溃堤十余处四望乐郊尽成苦海以为堤工之不坚司事者固不足以逃其罪然合数千里之水放之于泥沙壅塞之上不求所以分其势欲尽驱之使由汉口数丈之壑以入江恐虽熔金铸铁以为防亦断不能安然无事也然而疏通之费亦未易言矣奈之何哉奈之何哉
　　请查濒湖私垸永禁私筑疏道光五年　　　　　　　　　　　　　　　　　　　　
贺熙龄
窃惟致治之方兴利必先除害治水之道宣泄重于堤防查湖南洞庭一湖为川黔楚粤诸水汇宿之区自应使湖面宽阔旁无壅滞则诸水易于消纳上游不致泛溢自康熙年许濒湖居民各就湖边荒地筑围成田于是长沙湘阴益阳武陵龙阳沅江澧州安乡巴陵华容等十州县有曾被水冲发帑修复之官围复有未经帑修陆续圈筑之民围嗣因居民增筑无已占湖愈多湖面愈狭是以干隆年间经抚臣蒋溥杨锡绂陈宏谋先后奏准永禁新筑刨毁私圈恭查干隆二十八年六月十四日钦奉　上谕陈宏谋奏请严濒湖私筑之禁一摺所办甚是洞庭一湖为川黔粤楚众流之总汇必使湖面广阔方足以容纳百川永无溃溢乃濒湖居民狃于目前之利圈筑圩田侵占湖地而地方官又往往意存姑息不行禁止若湖地渐就湮郁则夏秋水发之时势必漫衍冲决为泽国田庐之患倘或跨州连邑所在淹没即所有私筑围田亦安能保无冲没利小害大诚灼然可见者着传谕乔光烈每年亲行查勘间一二岁即将有无占筑情形详悉具奏永以为例等因钦此遵行既久地方官查禁稍疏民间复多私筑嘉庆七年又经抚臣马慧裕历勘长沙各州县续报私围垸共九十四处该抚准存留者九十一处刨毁者仅三处虽其存留之九十一处当经该抚奏明如遇水涨冲溃不准复修然小民趋利既不肯听其坍塌不行补筑而近来地方官复意存姑息凡有私筑不肯究办上司间或委员查勘亦第受规费而去如湘阴之莲蓬赛杨林赛傅家山上下塘等处俱系干隆年间陈宏谋奏明刨毁之私围乃闻莲蓬赛杨家赛二围现今更易名色已将堤垸复修此外各州县之违禁私筑者尚复不少似此累岁加增侵占湖地阻塞水道每遇水发之时横溢四出官围俱受其害田庐坏而病在民官赋亏而病在　国究之所筑之私围亦归乌有利小害大贻患无穷而且附近居民或恐其贻害于己当其私筑之日率众阻拦或以其事属违禁间遇收获之时乘势抢夺以致互相争别生事端总之私围之禁不严故诸患因之而起相应请　旨下湖南巡抚严禁私筑每岁责成地方水利各官详悉查勘如有新筑围田阻碍水道之处即行刨毁若有受贿存留朦混结报者查出参处庶几私筑可绝水患可除民田永赖其利矣
　　樊城新堤记
贺熙龄
樊城踞汉水北岸控滇黔秦蜀豫数省之冲舟车四达商旅幅辏屹然为楚北一巨镇而其地与襄阳相犄角二城对峙汉水中束性浊且疾唐邓之水复自白河南注横截汉流故其波涛激射为害尤烈数十年来堤岸日圯富庶渐减守土者忧之思建长堤以扞洪波而苦于费之无出也长沙郑芝泉太守莅襄之始即轸念疾苦爰咨爰度日莅工所殚心规画集白金四万两有奇筑土堤石堤各二百数十余丈经始于戊子之冬告成于庚寅之夏坚密屹立湍怒不惊民用和舞建亭纪绩余窃惟汉水自宜城而上宽广者可十余里钟祥而下宽者数里狭者数十步而止上游之患在沙土松浮而无以御其冲啮之势下游之患在于水争地而无所容其游荡之区故上游利用防下游利用泄今太守之护樊者得矣而下游之漂田园淹庐舍者无岁无之是惟宣泄其下游而后闾里得安全之乐即上游亦无冲击之虞首尾相因疏塞并举斯在大力者总全局而图之庶几水患永除而水利可复也虽然始事者议不一恤私者志不固今兹堤之成也非士民之慷慨好义踊跃赴功则不足以集费而起事而非芝泉太守持之以决格之以诚赴之以勇则又何以排议而辑众志障狂澜而奠民居也哉适余以校试来襄郡值其成功庆樊人之得永蒙其休泽也于是乎书
　　遵　旨查明据实缕陈疏光绪四年　　　
巡阅长江水师侍郎彭玉麟
窃臣承准军机大臣字寄光绪四年八月初一日奉　上谕前据李瀚章奏湖北武昌等县刁衿拦河筑坝有碍水利等因钦此又承准军机大臣字寄光绪四年八月初九日奉　上谕前有人奏樊口堤闸关系农田民命请饬覆加查勘等因钦此仰见　圣天子轸念民艰实事求是之至意跪诵之下钦服莫名臣玉麟于八月初十日在瓜洲巡阅差次先奉八月初一日　寄谕当即奏报起程日期并声明先行密查等因拜摺后即改装易服搭坐民船星夜上驶于八月二十三日行抵湖北武昌黄冈两县所属之樊口雇小划入樊口三十里余即筑堤毁堤兴讼之处该堤虽毁形迹犹存横宽不过数十丈直宽亦十丈由此再进则名九十里长港属黄冈县者六十里属武昌县者三十里此港九十里内港纷岐旁通各湖如蔓系瓜其右有洋湖鱼湖月山湖泾头湖鸭儿湖江夏湖鮓洲湖等湖共十二湖其左有枨洲湖夏新湖三山湖保安湖等湖共六湖每年江水未涨之时各湖十余里数里不等若江水盛涨由樊口入港右则薛家沟东港沈家沟等处灌满各湖左则由扬泽沟曾邱沟东沟等处灌满各湖九十里长港尽头处曰磨刀矶过矶始入梁子湖湖心有山有市镇此湖于江水未灌时周环不过三百余里而东西南北所通俗称九十九东通武昌黄冈所属之长港即樊口港也西通咸甯兴国所属各北通江夏所属各南通大冶武昌等县所属各而总汇出入之路则实在樊口舍此无路消泻每年江水灌入各湖港不分一片汪洋滨湖各田无不变为潭国周环则七八百里小民离流转徙惨不忍言此樊口以内之湖河港江水浸灌之实在情形也查梁子湖各港两岸皆平畴沃野农民赖以安业滨湖各州县所属田亩惟武昌县十居其五各县又分居其五以武昌县犬牙相错多毗连各县故也而武昌县之田亩又莫广于三曰上西洋中西洋下西洋此三人稠地宽俗称九堡半若每年不被水灾计堡耕种可播谷种三十余万石每石谷种如遇丰收可得谷十石有余约计可收谷三百余万石又加各州县所属滨湖之田虽地有宽窄田有肥瘠综计亦可收谷三百余万石而此六百余万石谷之收成全赖滨湖田地之不被水淹欲求滨湖田地之不被水淹全赖樊口地方之建筑闸坝无闸则无堵御而田淹田淹则弱者转于沟壑强者流而为盗贼有闸则水有关拦而田熟田熟则农得倍收之利　国多维正之供此事利害甚钜是非甚显关系甚重然该处居民各执一说不尽以建闸为然者何也樊口乃鱼米之乡百姓谋生者有二一则有恒产者以耕田之业一则无恒产者以捕鱼为业耕田者惟恐江水内灌而禾稼被淹捕鱼者惟恐江水不内灌而罟网失利利本相反势不并存加以一筑闸坝则商贩货物有利巴坝起旱之费此亦稍有不便处然以人数计之则耕田者十居七八捕鱼者不过十之二三以　国课计之收田课则利倍千百收鱼税不过千百之什一至于商贩之利巴坝更属害之至轻者况樊口入湖生意大半皆由盐杂货分销于江夏所属之豹子澥山坡街贺圣桥等处武昌所属之谢埠金牛镇大冶兴国所属之保安街长岭街碧石渡等处皆有陆路可通本不专走水路惟梁子湖心之梁子街一处不通陆路然自有湖内小划可以往来转运倘因小有损于客商渔户而举数百万生灵待食之谷年年付诸洪波巨浸之中因小而误大得少而失多可以不烦言而解矣
然而农民恒弱渔户恒强农户恒愚渔户恒黠各湖滨业渔之处曰三山湖月山湖横山湖铜山惟三山袁姓月山杨姓为巨族该渔户最称豪强家有举贡生监恃为护符占夺大利袁姓杨姓二族所置田地皆在湖外不患水淹每年江水愈大则网鱼愈多一筑闸坝虽不失业而利则减矣渔户杨辛葵杨鸣远即土棍杨光明等祗图利己不顾害人勾结大冶讼棍袁甲甫即增生袁兆麟互为爪牙倡议敛钱包告包准包挖横堤盗借各人多名纷纷上控肆言恐吓以耸坚听而所有呈词实出袁甲甫一手致令被水地方全家追呼饯夫尚在缧絏无怪各乡农民恨袁甲甫刺骨皆欲食其肉而寝其皮也至胡炳卢汪帼沅向来皆系滋事之徒近年自知敛不预外事樊口内各属百姓前因筑成横堤悉得丰收地方安堵自去冬挖开横堤今春江水渐入众百姓逃生无路急于重筑横堤公请胡炳卢为首汪帼沅副之胡炳卢颇惧招祸再三不允众姓泣求救命始允出而兴筑万人欢助每日千百小划拆废屋竹木载废堤砖石奔赴工次以期不日告成不使江水满灌以救禾苗此实愚民不谙法律情急势迫非真玩官藐法也当闻派水陆队伍将往弹压之时内有不识轻重之人譁称堤不成不能活命堤成而毁仍不活命不如一斗而散稍纾愤气胡炳卢涕泣劝阻而耆老解事者亦皆戒其子弟不准妄为自取灭族故官兵一到即时散去否则祸变不堪设想矣以上各节皆臣玉麟草笠短衣亲身查访耳闻目异口同声不敢妄参臆说轻听讹言再四思维悉心酌度欲樊口内各属湖滨生命不能不修补老堤建筑闸坝所谓老堤者滨江黄柏山起至樊口四十里向有大堤足扞大江前面之水堤身渐已坍塌而堤尚属坚结急宜赶紧修补并须于黄柏山以上添修里许方为有济以该山上面尚有塌口可以入水也樊口以内则宜修一石闸其横直尺寸之宽广可以度地布置惟必宜建石闸断不可筑土堤土堤呆板而易于冲决石闸活动而便于启闭如今年水势本非常有但使春夏播种之时偶有涝患则江水与湖水消长随时可以斟酌宣泄实为两全无弊之策议者或谓樊口内自古并无横堤何以从前并无歉收之患不知山谷且有变迁何论江湖潮汐所激朝暮迭更情形迥异臣咸丰初年从戎江上目江形迁徙浅深通塞不知凡几不便泥昔日之成规误目前之要务似须因时制事因地制宜方称妥适梁子湖一带现近冬令水势依然浩瀚居民多未归业被水灾区钱粮必须核实蠲免哀鸿满地触目兴嗟既有可救之策不能不为民请命上达　宸聪至建筑石坝后并应设立埠头搬运货物均由民间自行经理官则严立规条重惩需索此则地方官稍能尽心民事既可令行禁止决无流弊惟湖北有湖通江之口尚多而情形与此不同好事者不得援此为例臣受　恩深重檩遵无稍徇隐之处此次奉　谕据实缕陈除讼棍袁甲甫杨光明二名由臣咨明湖北督臣李瀚章抚臣潘霨严饬密拏务获尽法严办外其修堤建闸及被水灾区免征钱粮等事应如何分别办理之处伏候　圣裁饬下湖北督抚臣祗遵臣原拟俟前陕甘总督臣杨岳斌到此再行会同查勘一次顷接杨岳斌来文因其父病重业已奏明请假在案一时未能前来会勘臣未敢迟谨将臣玉麟遵　旨查明樊口地方江水入湖之处必应修补老堤建筑新闸以卫民田缘由恭摺由驿驰陈
　　开浚南湖议
刘汶璆
余杭南湖受天目来源汇于一湖涨则泄之浙西可无水旱之虞宋时南渡益治水田立国偏隅藉以给用而前此杨龟山先生尤着治绩至今有祠于湖滨自明以来时经鼎革豪强兼并国戚邵氏等占湖为田右柱地界移于鳝鱼塘范忠贞抚浙浙民言之公议开浚奸民大窘黠者为蜚语以诳当路事遂寝道光三十年浙西大水大吏始筹小利余杭廪生李禄来刊呈南湖图说上之方伯汪公言开湖之法先开小河一道俾小舟可行又开横河一道界作十字挑出之土即可烧砖则杭砖瓦自多其价必廉人家易作砖墙御火为易此以工代赈之法而亦浙西数百年民生利害之所关也方伯览其策善亲往相度方议兴工旋以疾去即占湖之家不利于己多方阻挠后东南兵兴遂无有议及之者李君于辛酉冬殉节南湖图说刊本亦遭火去年水发塘坏汝璆守杭州亲往履勘关系一堤需费亦在十万两实无款可筹焦心棘手有一堤风雨万家忧之句蒋芗泉中丞闻而感叹适有守城湘勇六千人汝璆商请移驻修葺勇有例饷不劳民力而堤可成中丞然之乃自率师躬往督修历两月之久堤成而下流不能为害亦可荫注田亩即仁和钱唐患区可永保无虞民困苏矣堤虽成而湖中之壅塞过半再加挑浚蓄水多即可灌溉田亩应需之费无几即就靠厘项下筹拨窃念东南财赋虽经核减尚重于他省不独民命攸关亦国计所系虽经费支绌而工程似不可缓古人举非常之事皆从极艰难困乏中独力任之岂非今日之急务耶
　　浚湖州漊港议　
刘汝璆
浙西三郡水源来自天目而嘉湖为尾闾经娄河而东入于海地连江苏松江苏州二郡余杭为上流嘉湖为咽喉东至苏松入海今余杭坝既已修筑是上流略治而去路不驶下游易致水灾故浙西筹疏浚下流必须合江苏并举湖州七十二漊港为泄水之渠道光三年大水当事亦以为忧于是疏浚娄河其经费从漕粮出每米一石派钱七文名曰娄河公费当时林文忠官江苏官吏皆得人民不扰而事以集至道光三十年水灾更甚论者以下流壅塞为言当事正欲疏导适粤贼陷金陵浙中时时告警遂不复言今则大寇削平漊港开复之急更有甚于曩时惟需费至五十万两之多固宜权其缓急以济要工夫民穷财尽之后断不可横征苛敛再劳民力又不可因库款支绌稍涉迁延传云凡事豫则立不豫则废昔明归太仆论东南水利谓无事之时每言费绌不为民计及至倭寇猝发岁糜数百千万亦能支持果能思患预防则得此一举而水旱无忧在　国家省赈贷之费民间蒙乐利之休岁入甚多富庶可期是知为　国宣力尤宜筹其大者远者毋狃于目前之烦费贻大患于后日也
　　治漳说　　
葛士达
漳之病榆也绵邑境工繁费钜事属非常非能枝节图功非能补苴奏效非能岁月蒇事非能赤手经营地形有高下水势有缓急土性有坚浮相度未周不得要领胸无成竹无从举手有其财而无其人徒费无成也水行地上横漫无归或宜浚渠或宜分导民田庐墓必有移毁豪右之族腾谤飞谗非常之原黎民荧惑事未动手怨尤交至有其人而任之不坚信之不固与夫不获于上不孚于民徒劳亦无成也且事体重大必由积累成功非可程限计度使必专藉官力而民不助劳专恃公帑而民不输资拘牵文法必无实济盖专藉官力公帑将必设局委员验估监视吏胥杂沓夫马酬应既多无益之供需其中贤不肖难齐浮冒侵欺在所不免而意见不能尽符动作每多掣肘矧事既经官不得不克期了事断难筹度尽善徒劳徒费亦终无成也今夫治病必求其致病之由与受病之源而先治其本根其余枝叶自可不劳而理予尝细度榆境全漳之势北由辽和诸山自高而下势若建瓴其性湍急固人所共知而独至社城以南一入平地不迅流而疾去怒涛澎湃回还冲击若有物以激之鼓之以为害于吾榆且漳水之所经不独榆若黎若潞若襄垣诸邑未尝受病而独病榆或有神其说者谓中有物为崇或谓是榆民之此皆非探源之论也夫水之性无不就下其不即下而冲击为病者必其来去不能自如以致此耳予细测榆境南北洋地形西北之地高而东南自魏城以往东方山等处以达关壑一带地形亦高前后高而中央独下形若釜底此其所以受病之源也来路既高其势湍猛固莫可遏去路不畅必致回还鼓舞于平壤之间而冲击为病譬之人也伏而牛饮一吸千钟而便溺不利无由消导其能不作恶于胸胃脏腑之间耶故议治漳必先疏浚魏城以南之道使去路深畅不阻其流而全漳之害已去其过半然地方之有水资之以利人利物者无尽而治之竟如盗贼驱之出门逐之出境仅曰使无害于我而已水利之谓何且漳水之来源既处极高无有以杀其势平其怒直下迸注平壤之受害犹不能免鄙意宜就社城以南度其地形之高下顺其水势之曲折析之为二为三以纾其湍急之势水势既缓再于河之两旁多开小渠纵衡互注仿古井田之法而变通之以收灌溉之利更择洼下之处开凿池塘随地瀦蓄以备水旱不时之需予访之土人云距城南北较平之处其下往往有泉眼掘深五六尺辄可及泉使果浚凿深广将来菱藕鱼之利润及一方水利正非一端也然断非日月所能成功亦非一人手足之力事钜费浩相度经营诚非易易必须洞悉形势握其要领勿辞劳瘁勿避怨嫌勿问终始尤必官民相孚统筹合作乃可有成使非然者徒劳徒费终无济也方今上下空如奇灾而后户口凋零地亩荒芜无力开垦奚暇筹议及此予为此说亦仅空言无补然水利为地方有司之责不能以一时力难举行而遂漠不留意积数月之苦思志愚人之一得后之览者尚弗河汉斯言而迂阔视之也
皇朝经世文续编卷九十九
　工政十二各省水利下
　　报销疏浚河道经费清单疏光绪七年　　　　
闽浙总督何璟　福建巡抚岑毓英
窃查福建省垣河道系分东西二港汇纳上游延建邵汀四府之水而达于海东港直趋洪山桥其地窄受水少西港出洪塘由南港而入乌龙江其地宽受水多因年久沙淤自怀安驿之高山洲冲啮一口致西港之水半入东港而东港病自驿前道江中忽拥二沙洲逼水东行致东港益病综计上游溪水流入西港者仅十居其二入东港者竟居其八以致光绪二三两年上游各属溪流骤涨奔趋省河城乡内外泛滥成灾经臣何璟会同前署抚臣葆亨与在事官绅熟筹法法穷源溯流将侯官县辖之高山洲一带缺口层递排插竹竿障其东流令其西向使东流之水不迳连于洪山桥其驿前道江中之沙洲开挖疏浚使水流入西港来源既分水力自减其洪塘一带地处下游其西港之支流名为中港均为沙壅亦宜疏治东流自闽县辖之鼓山边起至蛏下洲新港口止西港自侯官县辖之橘园洲起至斗米崎对岸溪尾止南港自螺洲九十分洲起至阳岐上湾边角止中港自新泷口起至陂尾江口止逐段挑挖深阔使水易于宣泄由东西二港折入中港会合南港由乌龙江港五虎口而入于海港既疏通则上游溪水可以顺流而下省垣无横决泛滥之虞矣至于各港沙淤处水浅者畚锸可及深者人力难施先系借用船政衙门机船继由上海机器局代向外洋购运连珠斗挖土机船并由厂添造土船以机船居中开挖土船左右随之分装沙土雇工运岸堆卸土船不敷分装则添雇渔船帮运其疏通各处河洲沙地若不排插竹竿顺势保则水激沙抟非特河身仍多淤塞而溪流溢过河洲势必复注省河城乡复受其害故分段插竹导水归港以分其势此闽省河道及疏浚之情形也溯自开浚以后四五两年均无水患六年夏间大雨兼旬上游溪涨与潮汐同时并至水势不减于二三两年而省垣无水各乡低洼处消退亦较曩时迅速是浚河插竹已着成效迭经奏报在案兹据善后局司道详称闽省设局开浚河道自光绪三年九月开工起至四年四月停工止购买机器添过土船雇用渔船土工排插竹竿等项共用经费银四万二千九百九十八两二钱二分零八毫内除拨用光绪二三两年捐赈款银四万一千七百九十一两六钱八分一厘二毫三丝三忽八微又参将黄淇彬续缴捐赈银四百七十两九钱九分五厘五毫外计不敷银七百三十五两五钱四分四厘零六丝六忽二微已由外先行筹垫俟赈捐欠缴各户续缴到日再行归补此次闽省浚河事系创举并因水灾之后以工代赈藉活穷黎且机船购自外洋开挖参用西法均无例案可循所报工料等项皆系实用实销并无丝毫浮冒在工官绅文武员弁均系自备资斧亦未请销盐粮查近年各省劝捐办赈均经奏准免造细册闽省浚河亦系拨用捐输事同一律应请一律免造细册以示体恤
　　奏开河种桑捐廉办竣片光绪七年　　　　　　　　　　　　　　　　　
贵州巡抚林肇元
臣查都匀府河水实为沅水之源由清江径沅水而入楚之洪江旧属苗疆不受舟楫雍正七年前大学士云贵督臣鄂尔泰题请开浚仅可容舠日久沙石淤塞阻碍如故中有龙王洞两岸崔崿壁立万仞山左巨石倒压横踞江心惊波骇浪民苗勉力夹舟争流每致覆没畏而绝土产各货无可懋迁民贫且困臣于上年十一月奏明附省试种蚕桑都匀开治河道后即捐廉银二千五百两交署都匀府知府邹元吉率同都匀府经历李炜在籍绅士四川补用知县莫启仑于上年十二月兴工开浚挑河凿石役夫数百名冒雪督修至本年三月工竣计自都匀城南起至龙王洞以下之下司止共二百余里一律平治现在民苗运货行舟往来无碍邹元吉现卸事旋省臣又面询情形与报验相符至附省试种蚕桑臣亦于上年十月捐廉银一千两派员赴川采办桑秧十三万余株于本年正月到黔檄发贵阳府所属州县及安顺府属清镇县百姓领种秋初派员查看生植者约有五六成拟今冬仍采秧补种以厚民生所有微臣前奏开河种桑现经捐廉办竣缘由谨附片具陈
　　覆陈广东水利议
徐赓陛
窃查治广东之水与北省异北省之水患在无堤而广东之水则患在多堤治广东之水又与各省异各省之水患在害多而利少治广东之水患在利多而害即因之干隆以前广东初无水患也迨其后海口日淤沙田日多嘉庆以来上游各县乃屡决不已民受其害于是议之者有开新兴河以杀水势之说有尽拆石坝刨去沙田之说有量为限制严禁新筑之说卑职博访周谘窃以为上二说皆决不可行而严禁新筑亦有应行详审之处请毕愚说惟裁察焉开新兴河昔年估价在千万以上今细为推勘闻亦当八百万则经费不足其不可一也势太高水性湍急既开之后其归槽与否仍未可知且违周礼逆地泐之训则成效难必其不可二也据区懋林冯志超诸说谓挨西山畔有行潦坑渠为旧时分流之然考之水经及历代地志郁豚诸水皆由今日四会以下入海实无新兴分流之则古事无征其不可三也此开新兴河之说固不待再计而知其不可也若尽拆石坝刨去沙田诚如宪札所云既涉烦扰亦非人情且去下游膏腴之地以保上游硗确之田启豪右之纷争违民生之乐利此又不待计而知其不可也惟宪札所云以现在起垦成田者定为限制嗣后即永远禁止添筑石坝基围自是酌中办法有利无弊经国远谟至为钦佩然卑职再四揣量觉此中仍有难焉者何则唐以前西江之水自四会入海今则四会以下沃野千里无复故矣即唐时南海神庙犹在大海之中故刺史往祭阖府为之谏止今则猎德以下河道浅窄士女游观扁舟径渡矣盖沧海之变桑田天道固难逆而因利以顺天下圣言已着经文既不能禁海水之成田即难弃沙田而不垦且海水之冲刷靡常此刷彼淤则此税不能不减彼税不得不增水挟沙行缘岸而止一年积二三分厚之泥沙百年即高一二丈厚之田地即如嘉庆间先登堡前陈军涌之沙坦九十余亩屡以有碍水道不准承垦而其后因洛口沙冲决遂将新沙拨抵诚以溢坦既生垦与不垦固无异也惟其立坝闭水强筑成田者则在所必禁宜令有司以时巡察遇有违犯即毁拆之牧令玩愒不举者并加纠治而议者多有以委员岁巡武职侦伺绅士攻讦之说进者窃以为整顿之始固必藉明干委员会同州县逐一履勘绘成图册永远立案以杜将来至若分以责成着为令典则日久生弊亦属可虞夫亲民之官莫如牧令日与民习则疾痛痒自觉相关即遇中材亦不过漫不经心颓废职守要不至于因循之外别生营骫之端若稽查特设专员则贤否恐难一致万一视为成例科取陋规则一如今日查禁烧锅查禁私铸徒成文具无裨事机至营汛武职本籍者多其中假公济私因缘射利弊难缕数岂易防闲士民攻讦之风本为薄俗因而导之政体谓何且恐阳以讦人阴以利己豪强兼并贫弱流离粤东豪宗已不可制若再假之以权必至更张其势哀此惸独何以聊生昔明臣潘季驯云治河者无一劳永逸之功但当收补偏救弊之效亦无新奇可喜之说但当守安常处顺之规此固治水之要言而在广东尤为恰合也向来广东之水有白鹅潭以渟蓄之有狮子洋以宣泄之千百年来绝无水患亦无永定河之有任县甯晋二泊大江之有洞庭鄱阳两湖也今则鹅潭之心渐成淤淀而狮子洋面亦较旧为窄故上有飞来羊灵羊两峡以束之而下无极宽之海口以泄之溃决频仍未必不由于此则疏通尾闾最为扼要第欲浚海口尤虞自决籓篱天津吴淞近皆不议开浚老成谋国别有崇论卓识主持其间乎广东情事虽强稍不同然今之海口犹足以限峨舸大舰则旧蹟或未可宣通新淤或转成天堑天时人事殆有未可预知者愚以为禁新筑之外固别无他法而禁新筑之中亦惟责成州县禁其人力之强为者而已若夫政贵有恒令勿惟反是尤在慎选牧令惠养黎元民无疾视其上之心斯下有捷于影响之效亲贤人远小人所以除壅蔽也顾民碞持大体所以培本原也此固卑职等牧令微员所当相为自勉已愚谬之见无补高深明问下垂率臆以对是否有当恭候宪裁
　　挑挖贾鲁河一律深通疏光绪八年　　　　　　　　　　　　　　　　　
河南巡抚李鹤年
窃查豫省贾鲁河发源荥阳以西历荥泽郑州汇京索须诸水经由朱仙镇周家口下达于淮从前舟楫畅行朱仙镇百货云集合省商民藉资周转自道光年间两次河决河淤泉塞船路不通以致商民交困迭经奉　旨挑浚改挖用帑银数十万两其时浮沙高积旋挑旋淤迄未得有成效及至南北军兴此项工程遂难兼顾同治七年豫东肃清臣带兵回省疏消城内积水归入城外惠济河通流下注亦思试行畚锸为贾鲁河计顾念工程浩大筹画尚无把握臣亦蒙　恩擢任闽浙总督去豫因以此事属之后任同治十二年抚臣钱鼎铭实力兴修费银亦数万两工竣之后仍渐淤浅臣上年复巡抚任于农隙之时亲历上下游履勘该河形势自中牟李牧冈至祥符之徐寨三十余里中沙浅层迭各一二三里不等自徐寨河势南湾折穿朱寨直至张市亦逐段皆有淤塞舟行阻碍职是之故询访居民佥称通河淤塞固由沙性亦因徐寨河身坐湾动多溃溢下游决则上办愈浅非特行舟不能入镇并致尉氏扶沟西华等县时遭淹浸若于镇西八里之王堂改挖新河达镇西门循旧河身入镇令河南行北面旧有沙冈藉作堤防保护尉扶等境田畴尤臻利益等语并据绅士等禀陈相同臣回省后与司道等熟商深虑雇夫费繁因思前任河督时黑堽抢险调用兵勇甚资得力当檄管带豫锐勇营提督蒋东才驰往勘办暂由粮台借拨款项制备修河器具勇丁赏犒该提督颇能实心任事督饬弁勇昼夜力作本年二月间开工至七月工竣上下游一律深通现在河水畅流舟行无碍樯帆络绎镇市粮货渐复充牣实于商贾农民皆有裨益据该提督蒋东才具报完工并由藩司觉罗成孚臬司豫山总理粮台候补道黄振河验收禀报前来臣查前此河道畅行之时水运便利米粮易致民间多有蓄储虽亦曾经旱灾未若三四两年流离之甚臣目击灾荒立意勉图修复顾当创议之始实未敢料其必成仰赖　朝廷洪福不数月间即着成效亦臣初愿所不及倘自此再无变患不致湮塞地方气象当日有起色甚足上慰　圣主轸念民依之至意该提督蒋东才办事勇往精细耐劳合无仰恳　天恩赏加奖叙以示鼓励臣未敢擅拟至所借粮台款项仅止数千两应由臣设法归补不敢动用库款应请免其造报除咨部查考并将本尽事宜暨岁修章程悉心筹办外所有挑挖贾鲁河现在一律通畅缘由理合缮摺具陈
  </div>
  <div class="pagination">
   <a href="皇朝经世文续编-清-葛士浚_page80.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page76.html">
    76
   </a>
   <a href="皇朝经世文续编-清-葛士浚_page77.html">
    77
   </a>
   <a href="皇朝经世文续编-清-葛士浚_page78.html">
    78
   </a>
   <a href="皇朝经世文续编-清-葛士浚_page79.html">
    79
   </a>
   <a href="皇朝经世文续编-清-葛士浚_page80.html">
    80
   </a>
   <span class="current-page">
    81
   </span>
   <a href="皇朝经世文续编-清-葛士浚_page82.html">
    82
   </a>
   <a href="皇朝经世文续编-清-葛士浚_page83.html">
    83
   </a>
   <a href="皇朝经世文续编-清-葛士浚_page84.html">
    84
   </a>
   <a href="皇朝经世文续编-清-葛士浚_page85.html">
    85
   </a>
   <a href="皇朝经世文续编-清-葛士浚_page86.html">
    86
   </a>
   <span>
    ...
   </span>
   <a href="皇朝经世文续编-清-葛士浚_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
