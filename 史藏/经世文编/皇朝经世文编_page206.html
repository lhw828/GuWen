<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 206 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 206 页/共 219 页
  </h1>
  <div class="content">
   淀河左受者曰永定河。亦名卢沟河。亦名浑河。亦名桑干河。永定之名。　　　圣祖仁皇帝所命也。发源太原之天池。伏流至朔州马邑雷山之阳。有金龙池者。浑泉溢出。是为桑干。东下大同古定桥。抵宣府保安州雁门云中应州诸水皆会。穿西山入宛平界。东南至看丹口分为二。其一东由通州高丽庄入白河。其一南流霸州合易水至天津丁字沽入漕河。是河过怀来束两山间不得肆。至都城西四十里石径山之东。地平土疏。冲激震荡。迁徙弗常。元史名曰小黄河。以其流浊也。金大定二十七年。宰臣以孟家山金口闸。视都城高一百四十余尺。倘遇暴涨。其害匪细。若固塞之。则所灌田俱为陆地。种植禾麦。亦非旷土。上是其言。遣使塞之。二十九年。以涉者病河流湍急。诏命造舟。既而更命建石桥。名曰广利。即今之卢沟桥也。按卢沟亦曰黑水河。水色最浊。其急如箭。东决则西淤。忽迁改。前人谓之无定河。自元历明。冲啮奔溃。屡修屡决。迄无宁岁。康熙三十七年。我　　　圣祖仁皇帝。轸念郊圻。亲临视阅。命抚臣于成龙大筑堤堰。疏浚兼施。自宛平之卢沟桥。至永清之朱家庄。汇狼城河。注西沽以达于海。延袤二百余里。广十五丈。　　　赐名永定河。自是湍水轨道。横流以宁。三十年来。河无迁徙。此从古所未有也。惟是下流入淀之后。水涣泥停。积渐阗淤。曾蒙　　　圣祖谕旨屡下。毋令壅碍清流。而该管分司衙门。唯事修防。不加疏导。淤而南。信安胜淓等淀变为高原。复淤而北。策城新张诸泊垫为平陆。骎骎乎及于台头与子牙河会。壅阏清流。几无达津之路矣。雍正三年。怡贤亲王查修水利。　　上谕令引浑河别由一道入河。毋使令入淀。大哉　　　王言。已揽河道全局而居其要矣。淀泊之用。有翕受之功。亦有停蓄之利。众流竞趋。汇为巨泽。容与荡漾。有以缓其奔突之势。然后安流弭节而去。则其冲易受。而其患易御。正定顺德广平之有南北二泊。顺天保定河间之有东西二淀。皆天地造设自然之妙。纳众流而节宣之。不使之一往冲突而不可御也。西淀之水。会为一河。分为三汊。而汇于东淀。南泊之水。注于北泊。北泊之水。出滏阳之道。合滹沱之流。亦由子牙一河。归于东淀。是东淀一区所以蓄直隶全局之水。游衍而节宣之。乃永定浊流阗淤梗噎于其间。则上游之泛滥者将安归乎。怡贤亲王钦遵　　谕旨。于郭家务改河东行。复开下流之长河。引径三角淀。而注之河头。与清河会。周筑三角淀。围堤以防其北轶。又以河性善淤。奏明逐年挖浅。俾河流不致迁徙。筹划可谓尽善。而河官锢习。不利于挖浅。而利于筑堤。改河之后。堤日增高。而河亦与之俱长。长河淤塞绝流。三角淀所余无几。于是散漫南行。头道河二道河皆成断港。剩有杨家一河。若经汛之后。再淤而南。则清水无路归津。侧注于杨柳青一带。而浊流复从而迸注之。其不至穿运而过者几希。此目前之大患。全局之深病也。为今之计。唯疏穵长。导之东注河头。南岸接筑长堤至杨家河而止。虽不能必其不再淤。而旋淤旋穵。是亦可暂为补救矣。又永定浊泥善肥苗稼。凡所淤处变瘠为沃。其收数倍。泾水之富关中。漳水之富邺下。不是过也。河所经由。两岸洼咸之地甚多。若相其高下。开浚长渠。如怀来保安石径山引灌之法。分道浇溉。则斥卤变为肥饶。而分水之道既多。则奔腾之势自减。从高而下。自近而远。一河之润可及十余州县。此亦转害为利之一奇也。唯在任事者不避劳怨。持议者不惑浮言。则郑国史起之功。安在不复见于今日乎。

淀河之经流曰清河。其派有三。分自会同河之三汊口。径台山而北出纪家淀而东入胜淓河者西派也。由赵家房径托莲泊出郭家洼会胜淓河者东派也。由下马头径崔家房入张家嘴过任家庄径左家庄泊归石沟河者南派也。沿大堤而东径西马头堂头左家庄会石沟河则其支流也。胜淓石沟二河。总归台头一河。经杨粪港而出杨家河。杨家河至三汊口。计长一百四十里。自永定下流入淀。胜淓河淤而东西二派无下口。张家嘴淤而南派无正流。唯沿堤一支。宽不过二三丈。深不过五六尺。何以容西来泱漭无涯之巨浸乎。雍正三年。自崔家房以东。决堤九处。各数十丈。文安城郭。宛在水中。怡贤亲王奉　　　命查修水利。开胜淓河十七里。而东西二派下口遂通。穵张家嘴河五里。而沿堤一支。分流北注。又于上流疏浚中亭河四十余里。自口头对岸之下河门。分引玉带河水。入台山河。其下流石沟台头淤浅之处。行捞穵。数载以来。清流湍驶。堤防晏如。霸保文大之间。禾黍丰而稻熟。民享乐利。皆　　　圣主勤恤之德。贤王治淀之功也。然以上诸河经由泊港。菰芦丛生。苲草密布。壅溜停汛。易致淤浅。浅阻之后。舟楫不行。复成断塞。虽分隶河道统辖。而汛员唯知保守堤工。至于淀之通塞。河之淤畅。俱在茫茫积浸中。为考成所不及。谁复过而问之。殊不知淀河一塞。分消无路。西来之水。并注堤下。一遇积雨暴涨。顷刻寻丈。人力安施。故防堤而不浚河非计也。今中亭河苦浅。赵家房河苦淤。张家嘴未达于淀泊。沿堤一河。自堂头以下至坝嘴头亦苦浅。石沟通胜淓一河苦隘。胜淓至台头一河苦浅。计其丈里。非水涸时兴大工随宜疏浚不可。

东淀池所受西淀之水有二。一为会同河。一为中亭河。本玉带河之下流也。自保定县流入州界。又东北曲折行可十里为善来营。北岸有浑河口。又东可五里为苑家口。又东五里为苏家桥河。流至此分为三道。即所谓三汊口也。册说云。玉带河至霸州境。会浑河东下。名会同。行分二支。俱流经文安县境。散入石城等淀。本河正派。至州东无梁阁。名边家河。又分一支入永清县界。名信安河。其正流曲折而东。入文尔诸淀。又东径东安县界。为吕公河。按会同为玉带之下流。出自西淀之茅儿湾。至霸州而拒马桑干胡良霸水皆会焉。故名会同河。今诸河俱已改流。唯栲栳圈一河南北相望。即中亭河也。首尾皆淤断。而会同河身。宽不逾二十丈或十五六丈。总会顺天保定正定三府西山一带三十余河之水。势不能容。则荡击为暴。决何家道口。决鹿。决下武各庄。决保定县。几无虚岁。雍正五年。中亭河开通。分流北去。玉带之水十减二三。但河身本浅于正流。而新开之牛河。自西栲栳圈会入。挟拥泥沙。复加阗淤。则浚治之工。有不可一日缓者。其会同下流之信安河。已成陆地。即胜淓至辛张。径褚沽东沽二港。达王庆之一支。名吕公河者。亦无河形。唯余台头一派为正流。则上自石沟。下至杨家河。通塞淤畅。所关最巨。此河道全局之利害也。

西淀跨雄新数邑之境。既广且深。西北诸山之水皆汇焉。北自雄县来者曰白沟河。拒马之下流也。拒马发源易州广昌之涞山。至房山铁锁崖。分为二派。一派东入涿州。过新城而南。挟河琉璃河广阳盐沟诸水。白玉塘西域寺甘池诸泉皆入之。一派南入涞水。经定兴而东。易州之濡水武水白杨虎眼梁村马跑诸泉。及遒栏河女思子庄溪诸水俱来会之。二派合流。为白沟河。入柴伙淀西。自安州来者曰依城河。曹河徐河一亩鸡距方顺龙泉诸水之所会也。徐水出五回岭。经满城。至安肃。而曹水会焉。一亩泉出满城东南。余小泉以百数。鸡距红花名最着。流经清苑城南。至粮河桥而方顺水来会之。方顺即曲逆河。祁水之下流也。五云石臼二泉。流为放水河。五郎河入焉。流径石桥村。至粮河桥。与一亩泉河会。流径新桥。而满城之龙泉河自南来入之。至善马庙。与徐河合流为依城河。入杂淀。西北自安肃来者曰雹河。源出石兽岗。灌河入之。由新安之黑龙口归杂淀。新安三面皆水。唯城北为干土。而地处容城下流。雨潦南下。则大淀一带。尽为邻壑。墟里萧条。最称贫瘠。雍正三年。怡贤亲王奏请于三台村开引雹河。径小王营尚村之北。至南河头入烧车淀。南岸筑堤建闸。以裨节宣。堤内大淀数百顷。皆引流种稻。屡获丰收。泽国已成乐土矣。南自高阳来者曰猪龙河。唐沙滋三水之所会也。唐河原名滱水。源自山西灵邱入唐县。为唐河。横水自西北来会。居民引以溉稻。直达下素。町畦相望。经曲阳之镇里高门。所溉尤多。南入定州。而白龙泉复来会之。王谦王耨等村。傍河皆圩岸也。沙河来自山西之繁峙。入曲阳界。合平阳河南流。阜平之当城臙脂二河。行唐之部河。咸会焉。其上流亦名派水。经新乐。历定州。沿流多资灌溉。滋河发源山西之枚回山。经灵寿为慈水。七祖寨岔头大明川壅流可田。入行唐之张茂村伏焉。至无极南孟社而复出。遶县北。旋经深泽之龙泉固沃仁桥。疏流成渠。皆天然水利也。三水颇称巨流。毕会于祁州之三岔口。为猪龙河。径博野蠡县高阳而入白洋淀。猪龙河水性湍急奔腾。最难捍御。雍正三年。决柴淀口。而东溃蝍口古堤。直冲郑州驿路。十里浸为巨泽。怡贤亲王亲历相度。疏通猪龙故道。决口始塞。驿路复通。然下流归淀之处。河道纡回。停沙壅溜。易致横决。复于出岸村开挖引河十里。至孟仲峰出口。东岸筑二坝以防其轶。西岸截沙嘴以顺其流。然后安流入淀。又于放水口斜筑长堤。以御倒漾。蝍口残堤数十里。亦一例加修。以为重障。于是猪龙顺轨。濒河田畴。比年丰稔。但自祁州以下。岸土挟沙。最易坍。岸坍则堤无所附。宜于顶溜埽湾建筑挑水迎水等坝。护岸以固堤根。其下口归淀之处。近有淤沙涨起。抵阏河流。亦宜开穵以顺水势。至赵北口居西淀之中。旧有石桥八座。白洋诸淀之水。皆由桥下东流。实西淀之咽喉也。而石桥卑隘碍流。雍正三年。怡贤亲王奏请易之以木。升高加阔。又增建三桥。俾积淀之水。畅然东注。但白沟浊水。自北而下。出河门而横截清流。至药王行宫前。河形拗折。土人谓之脖。所谓咽喉已通。而胸膈未利也。雍正四年。委员挑穵经汛。而其淤如故。白沟涨时。近自诸山而下。推拥泥沙。所至填淤。四十里之柴伙淀。变为桑田者。什三四矣。不加浚治。则西来诸水。泛溢无归。若岁岁捞穵。是劳费无已时也。浑流入淀。其害往往而然。欲为一劳永逸之计。必不使之入淀而后可查。白沟故道行于淀外。自龙湾而东。径道务马务头洪城出张青口。河形宛然。宜疏浚深通。导白沟之流复于故道。塞其入淀之口。然后将河门浅阻脖拗折之处尽行挑穵。如此则清浊分流。淀清而河亦畅矣。

淀河右受者曰子牙河。在大城县东。亦名沿河。自河间县流入。径白洋渡四呈口。汇黑龙港河。亦名交河。从而北折。绕县东北。径子牙村。故名子牙河。亦名盐河。册说云。盐河在县南十里。自河间流入。分二支。一西北流。入文安县石城淀。一北流。又分三支。西一支入文安黑母淀。东一支入大小窝口。中一支入霸州文尔淀。汇于武清县三角淀。入白河。按子牙河总会南北二泊滏滹诸水。终以滹沱为经流。其湍悍迅激。浑浊冲垫。性与余河异。水经所云右出为淀北为濊口者是也。伏秋汛发。奔腾涌溢。河间以北。静海以南。皆被其害。康熙三十九年。　　　圣祖仁皇帝亲阅河工。　　特授方略。于献县河间东西两岸高筑长堤。西接大城。东接青县静海。各二百余里。又于广福楼之焦家口开新河一道。东北至贾口入淀。特设分司一员董其事。令河间府同知分辖。增置县丞主簿等官。端汛防修。自是河大青静之民。始有宁宇矣。嗣后雍正三年。分司不得其人。河员怠于其职。堤多溃决。怡贤亲王奏准动帑修筑。又奏请撤回分司。归天津河道统辖。按子牙河至王家口入淀之处。分为二派。一派西流。径文安土桥村。至赵家村。又分二支。西支抵文安大堤。而北至龙塘湾。北支径三滩里。至张官营。抵石沟河。往往横截清流。兼为堤防害。一派东北流。径瓦子头断堤村岳庄头头村过王家泊抵台头会清河而东。雍正三年。经怡贤亲王奏请障其西流。约束归一。四年。汛水过后。西支自淤。正流俱由瓦子头之支。而庄头村南旧有私河一道。东由陈家泊归独流大坑。急溜冲刷。遂通舟楫。此亦水自遂其东下之性。非人力所为。然顺而导之。再加疏浚。俾全河之势尽归大坑。则台头一河无复浑浊之扰。清水可以畅流矣。再子牙河新河入淀之处。东西相距二十余里。两河之堤。南连而北缺。两堤之间。村落数十里。皆肥美。但北面无堤。每遇二河涨溢。淀水倒漾。则数十村落皆在水中。而河员犹守两堤唯谨。幸获无虞。则自以为功。此如防盗者守墙垣而开后户。盗入胠箧发匮而去。垣墙守者犹巡警彻夜。此何为者也。故北面之堤断宜接筑。查王家口村南东岸有古河一道。名三家淀河。缘东堤出瓦子头桥下。迤东北。与新河合而入淀。虽已淤浅。河形宛然。若挑挖深通。亦可分正流之涨。挑河之土。即用以筑堤。补缺成围。围内之地。分别高下。疏列沟塍。于西南建闸引溉。东北泄而出之。一举而河堤两成。营田亦就矣。再查新河形势。由西南而趋东北。从高就下。直注独流大坑。甚为径捷。但河身浅狭。堤岸残缺。若深浚而坚筑之。于焦家口分流之处。建挑水坝。逼子牙之溜移入新河。刮刷愈深。则王家口以上无羡隘之虞。即台头一带亦免垫淤之患矣。

子牙河之上游一曰滹沱河。源出山西代州繁畤县太戏山。流经太原盂县北。始入直隶平山县。又东径灵寿县南。入正定县界。周礼职方氏并州川滹池。战国策赵攻中山以擅滹沱。汉书郡国志注。永平十年。作常山滹沱河蒲吾渠通漕。元史河渠志。延佑七年。正定路言正定县滹沱河北决。堤寖近城。每岁修筑。闻其源本微。与冶河不相通。后二水合。其势遂猛。唯辟冶河自作一流。滹沱水可十退三四。正定府志。明成化八年。由正定出晋州紫城口。南入宁晋泊。正德十三年。紫城口淤塞浅漫。分为二股。一股仍由宁晋泊。一股东溢。由束鹿鸦儿河入深州界。遣夫于盘集迤东修筑堤岸。障东溢之水。归宁晋故道。工甫毕而秋水涨。将南流仍并东行入束鹿界。嘉靖十一年。遣太仆卿何栋相视。回奏晋州地形。西高东下。水性就下。遂失故道。议于城张村起至晋州故坝止。厚筑长堤。障归故道。不果。其后径州南关外。　本朝顺治十三年。又南徙由城南彭村。径晋州周头村北钓鱼台庞家庄胡士庄寨入束鹿百尺口桥。至冀州。归清水河并行。水急流浊。所至填淤。自入宁晋泊。滏沣水道。俱受其壅塞。雍正三年。东徙决周头村。直冲束鹿。环城而流。弥漫四野。四年。怡贤亲王奉　　命查勘。东邑官民。吁请障归故道。仍入宁晋泊。王以泊乃三郡河流汇归之地。有翕受节宣之功。岂可复听浊流淤塞。致众水无归。涨溢为害。乃亲行相度。得旧河一道。由木邱南至焦罔入滏河。委员自第四沟开挖。一路疏浚深通。于周头筑坝。障其东下。而导之南流。自是束深无冲溃之虞。泊水免淤塞之患矣。按滹沱之在山西。本非巨川。至平山谷冶河而始大。冶河一名甘陶河。源自山西平定州之松岭。流至平山。初不与滹水相通。元初凿而合之。其势遂猛。延佑间引辟冶河。害已减半。后冶河下流渐塞。复入滹沱。岁有溃决之患。皇庆中。议复之而未果。怡贤亲王曾奏请塞冶河入滹之路。循其故流加以挖浚。引入洨洹。诚为一劳永逸之计。今宜讲求行之。

子牙河之上游。又一为滏阳河。亦名滏水。源出磁州神山。东北流经邯郸县东三里。会渚沁二水。元史郭守敬传。守敬面陈水利四事。其四磁州东北滏漳二水合流处。引水由滏阳邯郸洛州永年。下经鸡泽。合入沣河。可灌田三千余顷。明外史河渠志。滏阳河旧在任县新店村东北。源出磁州。经永年曲周平乡至穆家口。会百泉等河北流。明永乐间。漳河决而与合。二水每并为患。至景泰间。又合漳冲曲周诸县。沿河之地。皆筑堤备之。成化间旧河淤冲新店西南为新河。合沙洛等河入穆家口。亦筑堤备之。一统志。旧滏河在鸡泽县西。自永年通水闸北流经此。又北达平乡县。入宁晋泊。旧道纡曲不能容。常决为民患。　本朝康熙七年。知县姜照。挑浚新河以导其流。自冯郑村至亭自头长二里许。六方等村。永无水害。按滏阳河旧合漳流。故多冲溢。今漳水东徙。经魏县元域。抵馆陶入。不与滏合。滏水独行。贯宁晋泊而出。至衡水县界。滹沱河出焦罔合流。径冀州武强献县河间青县大城入淀。名子牙河。其支流自完固口径杜林镇。抵青县之鲍家嘴。入南运河。近已淤浅。唯子牙一支为巨津焉。自宁晋泊以上。滏水所经州县。多引流种稻。沿河闸座甚多。而磁州之民欲专水利。以致下流稻田多废。争讼累岁不休。雍正四年。怡贤亲王奏请将磁州改归广平府。则滏阳一河全由直隶统辖。均水息争。自是而广平以下。均沾河润。各州县营田。多至二千余顷。从前斥卤。尽为稻乡矣。按滏河堤岸。例系濒河村庄修筑。工多力寡。难免溃决。应照千里长堤之例。将该州县所有堤工丈尺查明。按通邑里甲摊派均修。永着为令。工少人多。自成巩固矣。出泊以下。水势倍增。会以滹沱湍悍之流。所有民堰。难资捍御。雍正八年。衡水堤决。溢流直犯青县。可为寒心。应将臧家桥以下。直至衡冀一带民堰。令地方官查估动帑增修。工竣。仍照千里长堤例。令民间年年修补。

京南上游汇水者为二泊。一曰宁晋泊。宁晋泊一名胡卢河。在宁晋县东南。自隆平县流入。又东北入冀州界。洨河冶河沙河泲河槐河午河李阳河七里河滏阳河咸入焉。即北泊也。自滹沱河南徙。由贾口而入。淤塞滏河故道三十余里。水无所泄。遂冲决洨口营上等村而东注。水口河身。亦多浅隘。雍正三年。滹沱东徙。不复入泊。四年。怡贤亲王奏请开穵。自黄儿营至营上村一路。展宽浚深。泊水始得畅泄焉。大陆泊即大陆泽。一名广阿泽。在任县。土人谓之张家泊。百泉牛尾野沣沙洛刘累程二寨圣水顺水蔡马柳林等河。咸入焉。即南泊也。北有穆家口河。泄之于北泊。东有鸡爪张滋等五沟。泄之于滏河。县志。弘治时。溷水汹洚。九河举发。冲决堤防。下流隆平县淤窒壅塞者四十余里。隆平巨鹿。均被其害。而任县居多。嘉靖六年。发正定顺德二府夫役同浚之。自穆家口至羊毛圪四十里。深广各丈余。水得其性。隆巨复膏壤。而任之水患亦息。　本朝顺治十八年重浚。日久堙塞。而五沟亦淤其三。只有鸡爪张滋。不绝如缕。有所受而无所泄。伏秋涨溢。为濒泽居民田庐害。

雍正四年。怡贤亲王奉　　命查勘。委员开穆家口河。长四十里。挑河之土。即以夹筑长堤。导泽水而注之北泊。其鸡爪等沟。亦加疏涤。于是水患既除。水利亦兴。邢家湾南边家庄北。引流种稻。营田数百顷焉。按南北二泊。正定广平顺德三府之水会也。西带重山二十余河之水。建瓴而下。每遇伏秋之际。千岩飞雨。万壑悬流。若无二泊为之翕受而节宣之。其奔冲横溢为何如哉。故南之有南北二泊。犹北之有东西两淀。皆治水者所当加之意也。滹水尝入北泊。塞河口。而环泊州县。受涨溢之害者多年。漳河合滏溷入南泊。而穆家鸡爪等河塞。遂致中满旁溢。任隆之民坐受其浸。今幸滹漳远徙。贤王施疏瀹之功。州郡享平成之利。此千载一时也。然二水之故渎尚存。浊流之迁徙靡定。既可以不袪而去。讵难于不引而来。且前明之世。有障滹沱而归宁晋以为故道者矣。有请浚穆家口。仍俾漳滏会流者矣。或暂免一方之害。或微规目前之利。而不知统计全局之利害。其贻患不仅在一时也。又按入泊诸水。自洨沣百泉牛尾圣水等河。恒流不竭外。其余春夏每多枯涸。然前人载之图志。设有桥座者。以为摄水归泊之道也。雨集山涨。由此派分缕析。而注之大泊之中。田间无宿潦焉。其用大矣。有司不知浚治戒视。听民占耕。一旦山水暴来。则奔腾四野。为田畴害。雍正四年。怡贤亲王奏明委员查勘。酌量疏通。五年。复檄行各地方官随宜浚治。毋得听其堙塞。而有司具文视之。不知奉行。八年秋。雨多水溢。环泊十余州县。皆罹其灾。既过之后。官民晏然。又复不以为事。昔陆陇其为灵寿令。令民挖浚卫河。其始颇有怨言。以为开无水之河。徒劳民力。陇其不顾。卒成之。已而霪雨水大至。赖此河宣泄。遂以有秋。至今民犹怀之。此贤达之远见也。

怡贤亲王挑浚四河。于通州武清地方开挖凤河。于香河宝坻地方开挖窝头鲍邱二河。于良乡涿州固安霸州地方。开挖牛河。收摄野潦。俾有所归。按凤河牛河。皆因其淤塞而挑之者也。窝头鲍邱二河。原无恒流。上受通州三河雨潦之水。泛溢而下。下流淤塞断续。无路消泄。香河首受其浸。而宝坻地形如釜。一遭淹没。经年不涸。为害尤剧。雍正四年。怡贤亲王亲历相度。奏请疏通窝头河自百家湾起。鲍邱河自鱼桩起。分道挑挖。或循旧流。或取直径。遶县之南北。皆会于王补庄。其八门城出口。河身浅窄纡曲。乃自林亭口别开直河一道。至尹家庄宽江入蓟运河。宽深畅利。数年以来。香宝田畴。高下皆稔。无汜溢之患矣。此外古河故渎所在多有。与凤河近者。有古龙河。与南运河近者。有古漳河。阜城交河之境。有古清河。与滏河近者。有滹沱故道。深冀等州衡武等县皆有之。又武强县有龙治河。衡水县有古盐河。枣强县有黄泸河。清丰南乐等县有马颊朱龙二河。其它不及悉载。此等古河虽无来源。皆堪行水。而沿河小民贪图微利。往往占耕为业。或地处下流。曲防拦截。以致脉络不通。一旦雨水聚汇。则横溢而出。共受其浸。夫王政之大者。莫如尽力沟洫。直隶沃野千里。川流百道。而霖雨偶多。则平陆行舟。此无沟洫之故也。贤王开疏四河以着明效。因以风示有位。欲其则效奉行。凡各属所有古渎旧港。因势乘便。酌量开通。其过沟洫远矣。近泊者导之入泊。近河者导之入河。近淀者导之入淀。委曲贯通。流而不窒。则潦水各有所归。何至弥漫为害。留心民瘼者幸加之意焉。

　　畿东河渠通论几辅通志
京东诸水不于天津归海。故自别为一局。其经流之大者莫如滦。余若石河汤河洋河潮河清水河陡河皆独行赴海。其它枝津别派。附巨川而朝宗者。数十百道。详已见于山川矣。不复具列。取其曾经修浚。有关民生利病者。着于篇。

蓟运河一名潮河。乃沙河沽河泃河淋河黄颁诸水之会流也。自三河县流入宝坻县东北三岔口。与泃河及蓟州之沽河会流。曰运粮河。一名白龙港。又东南至宝坻东九十里。名丰台河。亦名怀襄河。共南流过梁城所芦台。抵北塘口入海。又考蓟运河。源出迁安县三台营。会遵化诸山泉之水。俗名沙河。径遵化州城南。西南流至张七各庄。折向西流。径水门口。汤泉自西北来入之。又西南入蓟州东界。林河合兴龙口之水自北来会焉。又西南至南河庄。蓟州北山诸泉水来入之。径城南五里桥。迤逦西南流径上仓。折向南流至下仓。折向西流至嘴头村。泃河合周村黄颁等河自西北来会之。至白龙港入宝坻县界。淤泥河自西南来入之。折向东南流。径新安镇之小河口。小泉河合蓝泉水自北来入之。径曹家口头。折而南至于家口头。迤西南流至大沽庄。复折而东南至王家庄。又折而西径长亭店。复折而南径八门城。迤东南流至盛家庄。还乡河北支自东北来会。又东南至江潢口。还乡河南支自东北来入之。径梁城所北。分流环城。仍合于城南。又东南径芦台军粮城。会天津新河入海。统按蓟运河源高派繁。河形曲折。每汛发涨溢。溃决堤岸。淹没田庐。而宝坻地势最下。受害尤剧。雍正四年。怡贤亲王奏请筑堤。起自三河县之料马庄。迄于宝坻县之江潢口。长一百八十余里。屹然高厚。居民以为保障焉。又以堤内地洼。西北村庄雨潦停积。每妨耕稼。于鲁沽庄建涵洞一。长亭庄建涵洞一。又于张头窝建涵洞一。潮汐通流。民间得以汲饮。兼资灌溉。雨水过多。则泄而出之。从此宝坻永离昏垫。比年丰稔。称畿东乐国矣。

还乡河即浭水。亦名环香河。源出迁安县。水势甚驶。入丰润之东北界。又西径五峰头。至韩家头。迤逦西南流至洼答村。折而南径东马庄。又折而西径丰润城北。迤逦西南流至张官屯。入玉田县之东南界。又西南至蛮子营。沙流河自北来入之。径鸦鸿桥。至运河头。复折而南。自此河身顿狭。斗折蛇行。至赵官屯。分为二股。一西南流径橡子庄牛见头。至盛家庄。入蓟运河。一南流径九丈窝丰台镇。至江潢口。入蓟运河。凡水皆自西而东。此水独西。故俗谓之还乡河。明初。用遮洋船从直沽出海。转饷蓟州。天顺二年。开直沽河。岁久复湮。嘉靖四十五年。诏浚丰润县还乡河。转运太平等寨军饷。于北齐庄张官屯鸦鸿桥。特设三闸以潴水焉。按还乡河源非甚巨。但近自北山而下。夏秋雨集。诸山水潦一时迸注。而鸦鸿桥以下河窄流纡。不能骤泄。则溢出为田畴害。东决则淹丰润。西决则淹玉田。雍正四年。怡贤亲王奏于刘钦庄王木匠庄河流甚曲之处。各开直河一道。与旧河两处分泄。沿河堤岸逐加修筑。其橡子庄牛见头一带出口河身。亦浚疏宽深。沿河沮洳之场。皆成膏壤矣。

塌河淀一名大河淀。即北运河之筐儿港。藉以蓄泄者也。旧隶武清县。今改隶天津县。在城东北四十里。淀上无来源。下通潮汐。以陈家沟贾家沽二河为出纳焉。南北广十五六里。东西长二十余里。东南有小河一道。出西堤头。径城儿上。入七里海。

七里海即北运河之青龙湾。藉以蓄泄者也。在宝坻县东南一百三十里。汪洋如海。为县巨浸。亦无源之水。地形洼下。聚潦归焉。海之西北为后海。后海之西北为鲫鱼。又北为香油。海东南为曲里海。雨多水汇。则极目无涯。旱干之年。诸皆涸。唯七里海尚有宁车沽一道。下通北塘。潮汐往来。水常不竭。然亦盈盈浅濑而已。沽道既狭。舟楫贩易之所不至。濒海居民。采蒿子为粮。雍正四年。怡贤亲王查历至此。恻然悯之。五年。委员开挖宁车沽河。起自淮鱼。达于北塘口。长四十里。拓浚深通。估帆来往。小民生计。赖以纾焉。

按荒政要览有言。古之立国者。必有山林川泽之利。川主流。泽主聚。川则从源达之。泽则从委蓄之。川流淤阻。其害易见。人皆知浚治者。万顷之湖。千亩之荡。鲜知究心。甚有豪强阻塞。规觅小利。不知泽不得川不行。川不得泽不止。二者相为体用。易卦坎为水。坎则泽之象也。为上流之壑。为下流之源。全系乎泽。泽废。是无川也。况国有大泽。涝可为容。旱可为蓄。必究晰于此。而水利之说可徐讲矣。畿辅之内。大泽有六。曰大陆泽。曰宁晋泊。曰西淀。曰东淀。曰塌河淀。曰七里海。皆以止川流而蓄聚潦焉。二泊两淀。源深流长。其容蓄之功易见。唯塌河淀与七里海。既无大源。每多涸竭。附近居民往往占耕为业。报垦升科。而地方有司不察其为淀与海也。亦听其阻塞。或反以开荒增赋为已最。近年以来。筐儿港坝口拓宽。滚水浸多。塌河淀周围田地。率以水占除粮。计亩受价矣。然此等本皆积淀。淤涸成田。当日若不听报垦。岂不省此偿补耶。今七里海年来涸减。浦溆变为莱芜。闻亦有报粮认业者。宝坻地本卑洼。唯近城二三十里为高壤。故县以坻名。雨水过多。全恃七里海为容蓄。不致泛溢成灾。若乘其减涸。逐渐认耕。规小利而废大泽。所害多矣。况青龙湾坝河滚水。以此为壑。一遇水多之岁。田复成海。又为之除粮给价。岂不虚糜　国帑乎。留心地方者。当知泽之为利。凡淀泊涸出之地。毋得听民认垦。不可不通行而厉禁也。

卷一百八工政十四直隶水利中

　　书徐贞明遗事　

赵一清

史记河渠书。汉书沟洫志。详关中水利。后代不都。故诸渠废绝。不复可寻。明定鼎燕京。尤急漕务。惟资给东南之粟。讲求输运之便已尔。浚河以通漕。护漕则河伤。竭三吴之民力。上供天府之储。而财用常忧其不足。我朝　　　世庙。悯闾阎之疾苦。思往哲之善政。特开水利营田府于近畿。诚至计也。观于贞明奏议。及其首尾兴革之由。实足以资采择云。贞明字孺东。贵溪人。隆庆五年进士。历官尚宝寺丞。建言在为工科给事中时。后竟罢归。其父九思官工部郎。治张秋河。筑减水桥于河滨。工成。永为利。赵文华出视师。九思不迎谒。坐以老致仕。亦循吏也。贞明之言曰。神京拥据上游。兵食宜取之畿甸。今皆仰给东南。岂西北古称富强地。不足以实廪而练卒乎。夫赋税所出。括民脂膏。而军船夫役之费。尝以数石抵致一石。东南之力竭矣。又河流多变。运道多梗。窃有隐忧。闻陕西河南故渠废堰。在在有之。山东诸泉。引之率可成田。而畿辅诸郡。或支河所经。或泉自出。皆足以资灌溉。北人未习水利。惟苦水害。不知水害未除。正由水利未兴也。水聚之则为害。散之则为利。今顺天正定河间诸郡。桑麻之区。半为沮洳。由上流十五河之水。惟泄于儿一湾。欲其不泛滥与壅塞。势不能也。今诚于上流疏渠浚沟。引之灌田。以杀水势。下流多开支河。以泄横流。其淀之最下者。留以潴水。稍高者。皆如南人筑圩之制。则水利兴。水患亦除矣。元虞集欲于京东滨海地筑塘捍水以成稻田。招徕南人。俾之耕艺。北起辽海。南滨青徐。今宜仿集意特简宪臣。假以事权。毋阻浮议。需以岁月。不取近功。或抚穷民而给其牛种。或任富室而缓其征科。或选择健卒。分建屯营。或招徕南人。许其占籍。俟有成绩。次及河南山东陕西。庶东南转漕可减。西北储蓄常充。国计永无绌矣。尚书郭朝宾以水田劳民。请俟异日。事遂寝。及贞明被谪。至潞河。终以前议可行。着潞水客谈。以毕其说。其略曰。西北之地。旱则赤地千里。潦则洪流万顷。惟雨旸时若。庶乐岁无饥。此可常恃哉。惟水利兴而后旱潦有备。利一。中人治生。必有常稔之田。以国家之全盛。独待哺于东南。岂计之得哉。水利兴。则余粮栖亩。皆仓庾之积。利二。东南转输。其费数倍。若西北有一石之入。则东南省数石之输。久则蠲租之诏可下。东南民力。庶几稍苏。利三。西北无沟洫。故河水横流。而民居多没。修复水利。则可分河流。杀水患。利四。西北地平旷。游骑得以长驱。若沟浍尽举。则田野皆金汤。利五。游民轻去乡土。易于为乱。水利兴。则业农者依田里。而游民有所归。利六。招南人以耕西北之田。则民均而田亦均。利七。东南多漏役之民。西北罹重徭之苦。以南赋繁而役减。北赋省而徭重也。使田垦而民聚。则赋增而北徭可减。利八。沿途诸镇有积贮。转输不烦。利九。天下浮户。依富家为佃客者何限。募之为农。而简之为兵。屯政无不举矣。利十。塞上之卒。土著者少。屯政举。则兵自足。可以省远募之费。苏班戍之劳。停摄勾之苦。利十一。宗禄浩繁。势将难继。今自中尉以下。量禄授田。使自食其土。为长子孙计。则宗禄可减。利十二。修复水利。则仿古井田。可限民名田。而自昔养民之政。渐可举行。利十三。民与地均。可仿古比闾族党之制。而教化渐兴。风俗自美。利十四也。谭纶见而美之。曰我历塞上久。知其必可行也。御史苏瓒徐待给事中王敬民俱疏荐之。乃进贞明少卿。赐之敕。令往会抚按勘议。瓒亦献议曰。治水与垦田相济。未有水不治而田可垦者。

畿辅为患之水。莫如卢沟滹沱二河。卢沟发源于桑干。滹沱发源于泰戏。源远流长。又合深易濡泡沙滋诸水。散入各淀。而泉渠溪港。悉注其中。以故高桥白洋诸淀。大者广围一二百里。小亦四五十里。每当夏秋淫潦。膏腴变为泻卤。菽麦化为萑苇。甚可惜也。今治水之策有三。浚河以决水之壅。疏渠以杀淀之势。撤曲防以均民之利。并下贞明相度。户部尚书毕锵亦力赞之。采贞明议为六事。请郡县有司。以垦田勤惰为殿最。地宜稻者。以渐劝率。宜黍宜粟者如故。不遽责其成效。召募南人。给衣食农具。俾以一教十。能垦田百亩以上者。即为世业。子弟得寄籍入学。其卓有明效者。仿古孝弟力田科。量授乡遂都鄙之长。垦荒无力者。贷以谷。秋成还官。旱潦则免。郡县民壮。役止三月。使疏河芟草。而垦田则募专工。帝悉从之。命贞明兼监察御史。领垦田使。有司挠者劾治。贞明乃先诣永平。募南人为倡。垦田至三万九千余亩。又遍历诸河。穷源竟委。将大行疏浚。而阉人勋戚之占闲田者。恐水田兴而已失其利。争为蜚语。流入禁中。御史王之栋家畿辅。遂言必不可行。且陈开滹沱河不便者十二。帝惑之。令停役。并欲追罪建议者。用阁臣言而止。贞明识敏才练。慨然有经世志。京东水利。实百世利。事初兴而即为浮议所挠。论者惜之。初议时。吴人伍袁萃谓贞明曰。民可使由。不可使知。君所言得无太尽耶。贞明问故。袁萃曰。北人惧南漕储派于西北。烦言必起矣。贞明默然。已而竟如袁萃言。此万历三十年事。终明代良策。无有逾此者。

　　西北水利议　
许承宣

天下无无水之地。亦无不可以溉田之水。古者众建诸侯。各食其地之所入。其时称沃饶者。率在西北。不闻其仰食东南也。鲁僖十三年。晋乞籴于秦。明年秦乞籴于晋。又明年晋饥。秦伯饩之粟。天行远不过千里。故告饥于邻封。即粟行五百里之意也。夫西北之所以沃饶者。以沟洫之制未坏也。水之流盛于东南。而其源皆在西北。用其流者利害常兼。用其源者有利而无害。其或有害。则不善用之之过也。古井田之制。夫间有遂。十夫有沟。百夫有洫。千夫有浍。万夫有川。川者水之汇也。万夫之所恃赖也。旱则川之水可由浍以入于洫。由洫以入于沟。由沟以入于遂。而田不病燥。溢则遂之水可达于沟。沟之水可达于浍。浍之水可达于川。而田不病湿。秦人尽坏其制。后世莫能复。间有言西北水利者。而卒不行。或行之未久辄罢。无他。狃于常行习见。而不肯轻犯难成之事也。水利不兴。则地宝不登。即有艺来牟稷黍诸旱谷。而所入不足以应长吏之追呼。于是有弃田不求直而无一人受者。而欲募民垦荒。兴水利。其谁应之哉。然则虞集所云以百夫耕者为百夫长。以千夫耕者为千夫长。以万夫耕者为万夫长。命以官。给以禄。我知其不可以劝民也。集之议不行于当日。丞相脱脱乃行之于至正间。则以工价农器牛种诸费。悉取给于官。其时钞法大行。散之于下者。复收之于上。故给钞五百万锭。内帑不亏而费用足。明以来钞有散而无收。则虽起脱脱。于今日亦不能以虚名而邀实利也。且吾欲兴水利以垦莱田。而润泉在其上。陂池在其下。民间熟田错杂其间。夏秋霖潦大作。则润泉之水。奔溃四出。其势无由达陂池以会于川而入于河。故西北不独亢旸之足忧。而亦泛溢之可虑。自非于民间熟田。相其水势所趋。令捐弃尺寸以行水。水道不可得而通也。然而或凿其右。或掘其左。或穿其腹。或断其背。坏本氓自有之疆甽。成他家公用之水利。自非厚偿其直。其谁与我。然则水利终不可兴乎。曰不然。国家广开事例。所以佐军需也。今陬澨次第底定。将停诸事例以澄序官方矣。何不即用见开之例。于西北各省。每县增设农田官。此日之品级。与他时升转。皆得比于县令。而以其应捐纳之数。募耕夫。庤钱镈。买犊储种。并偿民之弃熟田为水道者。五年复其租。以代廪禄胥役之费。又五年乃核其赋额。以为殿最。隶之于藩司。而上之于计部。额满乃得迁。不称职者罢之。将人人自奋于功名。新田赖以垦。而熟田亦得享其利。下可因农事以进身。上可资本富以足国。行之久而西北之粟米日增。即东南之岁漕可渐减矣。国家漕运。岁费镪四百余万。仅得米四百余万石。比民间中岁之直已过之。而民之加折赠耗不与焉。况乎河漕大臣。下至闸务诸冗职经费。以及每岁治河所需桩木麻柳薪刍等费。尤不可胜计者哉。又况东南稻之田。所资以灌溉。率江湖河淮下流之水。一旦奔腾冲激。时有漂土没稼之患。未可常恃以实西北。岂若治其上流。开沟洫以行水。筑堤岸以障水。为梯田以受水。浚陂池以潴水。桔以导其出入。坝以时其启闭。有全利而无小害也哉。是则燕豫秦晋齐鲁皆可通行。不必虞集之京东濒海也。不必脱脱之河间保定密云顺义也。将见所在皆腴壤。东南漕粟。可尽改为折色。民无兑粮之费。不蠲赋而筋力以舒。国家岁省四百余万之金。不烦输将。而天庾常满。亦何惮而久不为也。或曰汉孝武设搜粟都尉。明帝置宜禾都尉。三国时有典农中郎将。是宜以武职领之。如近日卫所屯营守备可矣。余曰不然。训农非亲民之官不可用。三代时乡大夫遂大夫皆文臣也。彼知有功得迁。必自爱而勤于其职。吾见古孝弟力田之科。且由是可复。而国家亦岂有名器滥用之失哉。

　　畿辅治水策　
王善橚

谷资五行以生。而水为先。故六府始水而终谷。大禹决川距海。浚畎浍距川。水害除而水利亦出。故尽力乎沟洫以备旱涝。周礼遂人治遂沟洫浍川。稻人掌防沟遂列浍。匠人为沟洫。并举川渊。水利其昉于三代乎。马氏端临。谓秦废井田。而水利之说乃兴者。误也。禹贡则壤成赋。虽总秷秸粟米但赋于甸服。而贡达于河。漕运肇端焉。汉书沟洫志。则备论溉田漕粟矣。今夫西北之水。所以不同于东南者。东南地平。流浚而土面坚实。故水之盈涸也徐。而致淤也缓。西北山多。流涌而土面浮疏。故水之盈涸也骤。而致淤也速。尝观畿辅之间。冬春水涸。大泽名河。多可徒涉。一遇伏秋。山水迅发。奔腾冲突。小者巨而巨者横。暴涨则泛溢道涂。消滞则阗塞河淀。此其较难收利于东南者也。窃谓畿辅之水。源之当浚者少。流之当畅者多。怒之当杀者多。冲之当遏者少。其务潴之而使有所容者。在清理淀泊而勿令浅隘占耕也。其豫防之而使不得逞者。在开河分水而非徒堤所能捍御也。水势以永定滹沱为大。白河苑口河次之。蓄泄以东西淀为大。塌河淀七里海次之。永定河亦曰浑河。亦曰卢沟河。亦曰黑水河。亦曰无定河。其上游曰桑干河。发源太原之天池。伏流至朔州马邑之金龙池溢出。是为桑干。东下大同。抵宣府。保安州雁门云中应州诸水。皆会穿西山。自宛平之卢沟桥。至永清之朱家庄。汇狼城河。注西沽。激荡善徙。故元史称小黄河。康熙三十七年。疏浚顺軏。　赐名永定河。滹沱河源出山西繁峙县太戏山。流经太原。入直隶。经平山灵寿正定。至衡水县界。出焦罔滏水贯宁晋泊而来入之。经冀州武强献县河间青县。经大城县之子牙村。名子牙河。汇于武清三角淀。即水经所云。右出为淀。北为濊口者也。按周礼并州。其川滹池。唐书五行志。永开成间。滹沱河皆溢。害稼。永定滹沱二河。质浊而力最强。白河即北运河也。亦曰潞河。亦曰沽水。亦曰白遂河。源出宣化府龙门县。经密云县。赴通州北关。与温榆河合。源高势峻。至天津三岔口。与南运河会。迄大沽口入海。大沽口即大直沽也。土人谓之海门。苑口河即玉带河也。出自西淀之猫儿湾。至霸州而拒马桑干胡良霸水皆会焉。故名会同河。今诸河虽改流。而仍总会顺天保定正定三府西山一带三十余河之水。河身深宽。不逾二十丈。势不能容。则湍悍为暴。欲其恬然而会于东淀也难。白河苑口皆当重浚者也。西淀跨雄新数邑之境。拒马河发源易州广昌之涞山。挟琉璃河涞濡诸派为白沟河入之。猪龙河自高阳来会。唐沙滋三水入之。是淀也。析之则曰柴伙淀。曰烧车淀。曰杂淀。唐志所称莫州九十九淀也。西淀之水。会为一河。分为三汊。而会于东淀。东淀延袤霸州文安大城武清东安静海之境。七十二清河之所汇潴也。永定河自西北来。子牙河自西南来。咸入之三角一淀。当直隶全局之水。游衍而节宣之。自河头至丁字沽。入北运河。顾东西各淀。皆不免淤浅。就中三角淀所关尤巨。若夫天津县之塌河淀。即北运河筐儿港藉以蓄泄者。宝坻县之七里海。即北运河青龙湾藉以蓄泄者。皆无大源而易涸。此不可听民乘涸占耕者也。由斯以观。则水之源委清浊分合强弱明。而施功之先后缓急亦略可矣。朱子云。治水先从低处下手。郭子敬治卢沟河。言当开减水河。令其深广。说者谓欲治直隶之水。莫如扩达海之口。欲扩达海之口。莫如减入口之水。又谓凡各属所有古渎旧港。当因势乘便。酌量开通。近泊者导之入泊。近河者导入之河。近淀者导之入淀。然则审水性。酌地势。讯土著高年。多穿沟渠。以杀上流。加浚河淀。以泄下流。善建版闸。以收实用。或于南北运各建坝开河。分途入海。俾海口水减。其出宽然。勿使河员但保堤工。而不问淤畅。勿使小民私取微利。而或侵淀泊。庶几怒冲自消。运河无害。溉田得利。霸保文大青静之泽国。胥为乐国。亿万载其平成乎。

　　京东水利议　
陈黄中

论治水于东南。常利多而害少。论治水于西北。则利少而害多。何者。东南之水。大为江河。小而陂泽。或以济挽输。或以资灌溉。有一水。即得一水之用。虽或有泛溢。其为害常浅。至西北之地。旱则赤野千里。潦则万顷洪流。上游诸水。迅驶而多泥。横流溃决。迁徙不常。在畿辅为尤甚。此岂水害独重于西北欤。毋亦未明其去害之要。故只见其害。而未收其利也。夫畿辅水患。无如卢沟滹沱二河。其源远流长。发源天池。溢为桑干。顺流东下。千有余里。会大同宣府保安雁门应州云中诸水。穿山西。入卢沟桥。是为浑河。亦名卢沟河。东南至看舟口。又分为二。一由通州之高丽庄入白河。一南注霸州。合易水注直沽入海。其上流在西山之阴。水势束于山峡。故流湍而无害。其下流在西山之阳。则地平土疏。随时漫溢。康熙三十七年。以连岁之患。　　　圣祖仁皇帝。特命大臣前往相度。自良乡至东安。开渠筑堤。束水归淀入海。赐名永定。此永定河名所自起也。自开筑以后。迄今四十余年。岁糜帑金以十万计。而夏秋之际。淫潦间作。决堤妨稼者。岁常不免。顺天真定河间。半为沮洳。横激壅淤。淀河俱被其害。近者臣工建议。以永定河下口壅淤。应改移固安城南霸州城北。以顺东趋之势。由津水洼接东淀达西沽入海。将西引河暂闭。而引河两岸。不设堤防。任水漫溢。则势散而不为害。低田可收肥淤之利。以为此实不治而治之上策。然余窃以为犹有未尽也。夫治水之利害。与垦田相为表里。自古及今。未有听水泛滥。而田不为所害者。故水之为物。非享其利。即受其害。设使水性就治。则瘠土可化为膏腴。不治则沃壤亦鞠为萑苇。利害悬绝。正未可以不治为上策也。故窃以为今日治北河之法有三。其一浚下流以决其壅。自三角淀以东。广加浚导。使沿流而下。略无阻滞。则冲决之害可息。其一则借淀以刷其流。浑河挟泥浊流。故元史有小黄河之名。如于雄新诸淀要害之处。观度形势。旁通曲引。藉清水之力。刷浊流之滞。则东趋入海。当益畅流。其一则广开支流以杀其势。水趋一壑。则河形隘而溢流。旁引支河。则水势分而力弱。使于固安新城雄霸之间。随地高下。因势利导。多开小河。使涨水之来。有所停蓄。自无决荡田庐之患。行此三者。而永定之害可除。害除则利可兴矣。夫直隶之水经流有三。北为白河。南则河。合二河入海者为淀河。淀之南则子牙。北即永定。东南则滹沱实为大泽。绵亘千余里。今则时决时淤。不甚为害。惟子牙为滹漳滏阳大陆诸水下流。水浊泥多。入淀每多壅滞。至各淀自清苑以下。文安以上。今虽建闸设坝。然钦堤渐圯。玉带诸河之水。往往侵囓堤址。若苑家河之逼窄。莽牛河之溢漫。固安霸州诸邑并患之。雄县赵北口。实为西淀咽喉。而潴龙河柴淀口。每多溃决。为行旅之患。漕雹二河。直逼新安。虽筑护堤。其势终可虑也。今诚于筑堤设坝之外。更于上游十五河疏浚沟渠。引以灌田。以杀水势。下流复多开陂池。以着横流。淀之最下者。以潴水。稍高者。仿南人筑圩而田之。募南人给以衣食农具。使以一教十。俟垦有成绩。各给以世业二顷。准作土著。其北地之无力者。假以牛种。俟秋收后还官。旱潦则免。相度地势。择其便宜。则易水可以溉京畿。滹水可以溉真定。溏水可以溉定州。滏水可以溉德顺。漳水自邺而下。西门豹史起常用之矣。河间当下流之冲。与江南泽国无异。京东永平滦州抵沧州庆云。地皆膏壤。元虞集京东水利之议行。则北起辽海。南滨青齐。皆良田也。其它山下之泉。地中之水。所在而有。诚使水无余利。行之十年。岁可得谷千万石。而山东山西陕西。亦皆可次第及之。使西北之水利既成。对东南之漕粟可减。且使西北仓庾丰盈。而东南七省之漕。各本省。则水旱不足为害。此万世之利也。或谓向者营田水利。未收其效。种植之产。南北异宜。此则未明治水之要者也。

夫将有所取。必先有所弃。故欲兴水利于西北。当先规度地势。弃最下之田。蠲其常税。潴为陂泽。而田间广开沟洫。使贯注陂渠。则潦有所泄。旱有所资。第使每邑蠲去若干顷。而其余所垦之地。凶岁俱可无虞。是一时所蠲之数甚少。而久远之利无涯。且畿甸水旱频。闻蠲免动以数十万计。是与其施蠲于被灾之后。岁岁无穷。曷若预免于兴利之先。公私永赖。至去水稍远之地。其土性所宜植者。自当听之于民。则地力自无不尽。是治水即以治田。除害即能兴利。正未可诿为水不必治。而听其害之无所底止也。如必洼下之地。利其肥淤。寸寸而之。水既无所归。则漫溢旁流。高原并受其害。是得肥淤之利少。而受泛滥之害多。此势之必不行者。至远水之区。亦强令种稻。此前者营田之所以无功。岂可惩羹而吹赍。因噎以废食哉。而其要尤在得人而任之耳。

　　论北直水利书　
蓝鼎元

皇上加意苍生。念畿辅霖潦沮洳。特命亲王大臣。疏导河渠。肇兴疆畎。此诚千载一时之盛事也。愚少长海滨。躬耕作苦。勺水寸地。视若奇珍。及渡江淮。过齐鲁。抵京师。所见万顷平原。枯燥为陆。河湖淀荡。水浅沙淤。至于夏秋霖雨。则又皆成巨浸。每叹北方不习水利。惟苦水害。低徊顾惜。恨不得胼手胝足于其间。忽闻盛举。欢忻手额。试为综畿辅之大势而计之。东西二淀。跨雄霸等十余州县。子牙永定二河。以淀为壑。淀治而后河有归。故欲治直隶之水。必自二淀为始。京东之水。若白河蓟河浭河以及永平之滦河。皆经流之最大者。自卫汶合流。地势南高北下。每有涨潦决岸之忧。沧洲之砖河。青县之兴济河。皆昔人分减卫水之故道也。通州以南之水。汇于窝头夏店之箭杆河。玉田之蓝泉河。泉河。丰润之大泊王家河汊河龙王堂湾泥河。永平之龙溪沂河靳家河黄坨河稻河吴家河牛桃林涌泉三里等河。皆支流之可数者。此京东河渠形胜之大也。西南之水。卢沟发源于桑干。穿西山而出。为金口河。元郭守敬欲接故。使山后通流。以广京畿之漕者是也。拒马滹沱二河。又经流之最大者。拒马发源于涞山下为白沟河。其南为依城河。又南为三岔口。滹沱发源于泰戏。经正定束鹿。绵亘千里。合深易濡雹沙滋诸水。散入各淀。又有徐河唐河。皆源出山西。洨河出于获鹿。白马河出于任邱。百泉河野河出于邢台。洺河出于辽州。滏阳河出于磁州。凡西南诸河。入任县泊者十。入宁晋泊者十二。土人谓任为南泊。宁晋为北泊。皆禹贡大陆泽故地。南泊宣泄之路。在鸡爪河。北泊宣泄之路。在滏阳河。此西南河渠形胜之大概也。今访求故道。疏浚深广。多开引河。以缓奔腾之势。修筑闸坝。以制蓄泄之宜。设营田专官。经营疆理。召募南方老农。课导耕种。则千里良田。嘉禾遍野。不特闾阎小民。仰事俯畜之有资。而东南转输。且可渐次减省。现在沟洫深通。田庐不忧其泛滥。河漕不患其浅阻。其为利难更仆数也。昔元虞集欲于京东滨海地。筑塘捍水。以成稻田。明邱浚深然其说。惓惓乎三致意焉。万历中。给事中徐贞明上水利议。命兼御史领垦田使。先诣永平。受事六阅月。垦成三万九千余亩。而勋戚之占田者病之。为蜚语上闻。遂以罢役。夫人情公私不一。安保其必无异议。惟在锐意举行。不为浮言摇惑而已。今所虑者。或谓南北异宜。水田必不宜于北方。此甚不然。永平蓟州玉田丰润。漠漠春畴。深耕易耨者何物乎。或谓北地无水。雨集则沟浍洪涛。雨过则万壑焦枯。虽有河而不能得河之利。此可以闸坝蓄泄。多建堤防。以蕴其势。使河中常常有水。而因时启闭。使旱潦不能为害者也。或谓北方无实土。水流沙溃。堤岸不能坚固。朝成河而暮淤陆。此则当费经营耳。然黄河两岸。一浮沙。以苇承泥。亦能捍御。诚不惜工力。疏浚加深。以治黄之法。堆砌两岸。而渠水不类黄强。则一劳永逸。未尝不可恃也。天下无不可为之事。惟心坚力勤。仰体　　皇上爱民利民之至意。置身家性命于度外。精诚所感。可以动天地。役鬼神。何农田水利之不可成乎。禹之行水。八年于外。三过不入。不过忠诚焉而已。勤劳焉而已。岂如世俗陋见。别有神奇怪诞之为哉。夫东南转漕一石。至京糜十石之价不止。开河垦田。根本至计。在此日劳费虽多。他年节省漕石。获利何啻数倍。是不特北直之水利可兴。而山东河南淮徐上下数千里。亦可以次第举行。而无容再计者也。

　　畿辅水利疏康熙十一年　
御史徐越

目今天下重计。莫过于　天庾之积储。王制云。国无九年之蓄曰不足。无六年之蓄曰急。今纵不得有九年六年之蓄。而支粟备及三年。亦可有恃无恐。乃臣考之太仓。每岁漕粮所入。仅足敷一岁所出之数。现值江浙饥凶。淮黄梗阻。已有岁运不能足额。抵通不能如期之虞。万一天灾再告。民间之输挽难前。　　皇上之蠲赈莫继。今无论东南之凋瘵。无策以拯。即京师数千百万官民军旗人等。能无米而炊乎。此时而始为区画。亦已晚矣。查漕粮原为常额。每年尚可余。祗缘每年有一百六七十万涝粮之给。遂至空仓而出。但八旗丁贫而恃地以为生。地复荒矣。而涝粮不行拨给。将何赖焉。若得因地制宜。使八旗不致荒涝。则可以家给人足。而涝粮得以议省。涝粮一省。则每岁有一百六七十万之存剩。不三年而即可有四五百万之积储。虽遇天时凶灾。河道阻塞。而　国家有备无患。非万年根本之重计乎。臣请详悉为我　　皇上陈之。冀州之域。古称燕赵。从来膏沃自给。不尽仰食于东南。特以人事未尽。遂将自然之地利。废置不讲。以致水旱皆灾。岁无常获。夫畿辅八郡。西北高而东南下。其大势也。而各郡之中。各有高下平原之异。如京东迁安密云滦蓟诸邑。泉从地涌。水与田平。稍施疏决。即归亩甽。今听其漫野而去。故阴雨稍勤。土膏方能润泽。旬日不雨。禾苗遂虑焦枯。此近水而不知水利者也。若于近泉之处。为坡为塘。蓄山泉之水。以备亢旸。则冈瘠之场。灌溉有资。而山硗为沃野矣。如广平大名所属州县。为洺滏漳卫诸河经流之处。皆古受井田地也。今漫衍千里。旷然平原。曾无丈尺之渠。以潴泻其间。故雨旸依时。可幸有获。倘霪雨连绵。遂可垫没。此视水为有害而无利者也。若于诸河平广之区。为闸为堰为沟为洫。俾水遶田间。以时蓄泄。即使夏秋涨潦时至之水。亦有所游荡宽缓。而无决啮之忧矣。至河间保定所属各州县。聚滹沱漳淀泻于下流。而入海之道。仅有一渠。宣泄不及。故壅塞旁溢。平陆庐舍。尽成沮洳。此受水之害。而不能收水之利者也。若访古来旧堰废渠。尽为开导。使水去无所壅。而下湿之地。为潴水之所。使水有所锺。其近水可以耕乂者。为圩为堤。使外为洪浸。而内成阡陌。仿东南车汲之法。防泄以备旱潦。则萑苇之薮。皆南亩矣。他如各郡之中。各有高卑错杂。悉相其地势高卑。因势利导。庶几向之听丰凶于天时者。一视勤惰于人事。人事修举。而天时不害。地利咸登。非但八旗屯丁。车篝之祝既盈。仓粮之拨可以无藉也。即各府民田。不由此而尽垦乎。东南之民力。不由此而可苏乎。即近畿之盗贼。亦不由此而寝息乎。何也。沟洫圩岸。非一人一家之事也。源远流长。支分派别。百里数十里。利害共之。今不论满丁汉民。悉起而修治。既无容有势豪之霸占。又无容有惰农之堙弛。妇子胼胝。欲不朝夕于陇亩。不可得也。则三辅无不垦之田也。夫东南漕粮。民间交兑。及漕船岁修行月诸费。以至抵通盘剥。大约漕米一石到仓。合公私计之。费银四五两不等。而领出涝粮。及运军余米。在京卖价。不过八九钱耳。民力徒困。而　国计何裨。今西北水利一兴。则米谷多而贩粜广。将来可照改折解银。在于本京收买足额。　朝廷之上。岁可增改折银数百万两。而东南办漕之民力。即可望苏于频饥之余也。至于西北米多价重。物力自饶。而生理各足。况且沟渠绣错。既无旷土。春作秋收。复无游民。又谁复为饥寒所迫。御人为暴。甘罹盗贼之刑者。此又不弭盗而盗自弭者也。臣故曰。积漕利　国。富旗安民。莫有过于大兴畿辅水利者也。然必特设专官。尽力修治。毋排于异议。而严核其考成。其不奏功而积效者。未之有也。

　　敬陈水利救荒疏乾隆九年　
柴潮生

请转救荒之常策。为经国之远图。垦乞　　宸断立行事。窃照河间天津二府。自去岁亢旱。荷蒙　　皇上截漕发帑。多方赈恤。俾小民不致失所。加以入春以来。　　宵旰焦劳。过于桑林之祷。自然甘霖大沛。可望有秋。

然臣愚区区。以为此谓至恩矣。犹未可为本务也。夫谋国如谋家。不可以近忧既解。遂置远虑于不图。治国如治身。不可以标病既痊。遂置本根于不问。古者东南未辟。王畿侯国。皆在西北。王畿不过千里。余递减至五七十里。地可谓狭矣。一夫受田百亩。周制六尺为步。百步为亩。仅当今二十六亩有奇。田可谓少矣。而祭祀之粢盛。宾旅之既廪。君卿百官吏人之禄入。赈贷之委积。战阵之刍粮。无不取给于此。费可谓广矣。而且三年耕有一年之食。九年耕有三年之食。夫古之天下。亦今之天下。何无备之甚也。则以田制既已尽废。水利亦复不修。平日则卤莽而薄收。一有急。则坐待赈恤为活计而已矣。伏读本年三月　　上谕。养民之道。在使之上顺天时。下因地利。殚其经营力作。以赡其室家。非沾沾于在上之补苴救恤。遂长恃为资生之策也。为民父母。民事即家事。尽心劝课。随时区画。俾地无遗利。民无遗力。则家有藏。自可引养引恬。俯仰不匮。大哉　　王言。真得足民之根本矣。

臣今不敢泛引。请即以河间天津二府之事言之。查二郡之地。经流之大河三。曰卫河。曰滹沱河。曰漳河。其余河间府分水之支河十有一。潴水之淀泊十有七。蓄水之渠三。天津府分水之支河十有三。潴水之淀泊十有四。受水之沽六。是水道之至多。莫如此二处。故河间号为瀛海。山东之水。皆于此而委输。天津名曰直沽。畿辅之流。皆于是而奔汇。向若河渠深广。蓄泄有方。即逢旱岁不能全收。而灌溉之功。亦可得半。即不然。而平日之蓄积。亦可撑持数月。以需大泽之至也。何至抛田弃宅。挈子携妻。流离道路哉。水利之废。即此可知矣。人方苦饥。而与之谈水利。是可谓之迂图。然　　上方赈饥。而即藉以兴水利。不可谓非善策也。今甘霖一日不足。则赈费固不可已。臣窃以为徒费之于赈恤。不如大发帑金。遴遣大臣。将畿辅水利。尽行经理。既可接济赈民。又可潜消旱潦。且转贫乏之区为富饶。一举两得。似救时之急务。筹国之远谟。莫以易此。臣请考之于古。证之于今。为　　皇上一一陈之。考直隶为禹贡冀州之域。田称中中。今土壤乃至瘠薄。东南农民。家有五十亩。十口不饥。此间虽拥数顷之地。常虞不给。虽其土燥人怠。风气异宜。亦不应悬殊至此。汉张堪为渔阳太守。于狐奴开稻田八千顷。民有麦穗之歌。狐奴今之昌平也。北齐裴延为幽州刺史。修古督亢陂。溉田百万余亩。为利十倍。督亢即今之涿州也。宋何承矩为河北制置使。于雄鄚霸州兴堰六百里灌田。初年无功。次年大熟。承矩辇稻米入都。示朝臣。谤者乃息。边民之食以充。明汪应蛟为天津巡抚。欲兴水田。将吏皆不欲。应蛟乃捐俸自开二千亩。亩收四五石。惟早稻以立槁。于是军民始信闽浙治田之法可行。今东西二淀。即承矩之溏滦。天津十字围。即应蛟水田之遗址。垂之竹册。非比荒唐。又查　国朝李光地为巡抚。请兴河间水田。言涿州水占之地。每亩售钱二百。尚无欲者。一开成水田亩易银十两。上年直督高斌请开永定河灌田。亦云查勘所至。众情欣悦。又臣闻石景山有庄头修姓。家道殷实。能自引浑河灌田。比常农亩收数倍。旱潦不致为灾。又闻蠡县亦有富户自行凿井灌田。每逢旱岁。其利益饶。又闻现任霸州知州朱一蜚。于二三月间。曾劝民开井二十余口。今颇赖之。证之近事。复确有据。则水利之可兴也决矣。今请　　特遣大臣。赍帑金数十万两。前往河间天津二府。督同道府牧令。分委佐贰杂职。除运道所关。及滹沱正流。水性暴急。慎勿轻动。其余河渠淀泊。凡有故迹可寻者。皆重加疏浚。而又于河渠淀泊之旁。各开小河。小河之旁。各开大沟。皆务深广。度水力不及则止。节次建立水门。递相灌注。旱则引水入沟以溉田。潦则放闸归河以泄水。其离水寥远之处。每田一顷。掘井一口。十顷掘大塘一口。亦足供用。其中有侵及民田。并古陂废堰为民业已久者。皆计亩均匀拨还。如此办理。民情自无不踊跃乐从。即将现在之赈民。与外来递回之流民。停其赈给。按地分段。派令就工。逐日给与工值。酌济二三人口粮。宁厚无减。一人在役。停其赈粮二口。二人就役。停其家赈粮四口。其余口与一户皆不能执役者。仍照例给赈。其疏浚之处。有可耕种者。即借予工本。分年征还。更请另　　简大臣。赍帑金分巡直隶各府。一如河间天津二府办理。虽所费繁多。而实为畿辅无穷之利。或曰北土高燥。不宜稻种也。土性沙。水入即渗也。挖掘民地。易起怨声也。且前朝徐贞明行之而立败。怡贤亲王与大学士朱轼之经理。亦垂成而坐废。可为明鉴。臣请又一一言之。九土之种异宜。未闻稻非冀州之产。现今玉田丰润。稻油油。且今第为之兴水利耳。固不必强之为水田也。或疏或浚。则用官资。可稻可禾。听从民便。此不疑者一也。土性沙。是诚有之。不过数处耳。岂地皆沙乎。且即使沙。而多一行水之道。比听其冲溢者。犹愈于已乎。不疑者二也。

若以沟渠为捐地。尤非知农事者。凡力田者务尽力而不贵多垦。语曰务广者地荒。诗曰无田甫田。惟莠骄骄。今使十亩之地。损一亩之蓄水。而九亩倍收。与十亩之田皆薄入。孰利。况损者又予拨还。不疑者三也。至于前人之屡行屡罢。此亦有由。徐贞明有干济之才。所言亦百世之利。其时御史王之栋参劾。出于奄人勋戚之意。其疏亦第言滹沱不可开耳。未尝言水田不可行也。但其募南人开垦。即以地予之。又许占籍。左光斗之屯学亦然。是夺北人之田。而又塞其功名之路。其致人言也宜矣。至营田四局。成绩具在。公论难诬。当日效力差员。不无奉行未善。所以贤王一没。遂过而废之。非深识长算者之所出也。况非常之原。黎民所惧。所贵持久乃可有功。秦人开郑白之渠。利及百世。而当时至欲杀水工郑国。汉河东太守番系引汾水灌田。河渠数徙。田者不能偿种。至唐长孙恕复凿之。亩收十石。凡始事难。成事易。赓续以终之则是。中道而弃之则非。不疑者四也。至于水利既兴之后。或招募农师。造作水器。与夫逐年作何经理。俾永无湮塞之处。应听在事大臣。详加筹划。虽国家经费有常。然　　皇上视民如子。凡有赈恤。纵千万帑金。亦无屯惜。即如现在开通京师沟道。已估费二十余万。以视兴修一省水利。轻重较然。况此举乃以阜财。非以费财。请又为　　皇上一一数之。天灾国家代有。荒政未有百全。计口授粮。仅救死而扶羸。以工代赈。亦挂一而漏百。何如掷百万于水滨。而立收国富民安之效。纵有尧灾汤旱。亦可挹彼注兹。是谓无弊之赈恤。连年米价。　　圣怀屡。尽停采买。岂可久行。捐监输仓。亦非上策。若小民收获素裕。自然二有资。臣访闻直隶士民。皆云有水之田。较无水之田。相去不啻再倍。是谓不竭之常平。且近畿多八旗庄地。直隶亦京兆股肱。皆宜致之富饶。始可居重驭轻。汉武帝徙豪民于关中。明成祖迁富家于帝里。固非王政。不失深谋。若水利既兴。自然军民两利。是谓无形之帑藏。且雨者水土之气所上腾而下泽也。土气太甚。则水气受制。故明臣魏呈润徐光启。皆以兴水利为致雨之术。其言固未必确。然东南半壁。未尝接踵告旱。而直隶近年以来。闵雨者屡矣。谓政事之缺失。乃　　圣人罪己之怀。诿气数之适然。亦术士无稽之论。其实天人一理。理数相因。但使水土均调。自然雨旸时若。是谓有验之调燮。且水性分之则利。合之则害。用之则利。弃之则害。故周用有言。人人皆治田之人。即人人皆治水之人。先臣张伯行亦主此论。又陆陇其为灵寿令。督民浚卫河。其始颇有怨言。谓开无水之河以病民。既而水潦大至。他邑苦者。独灵寿有倡导。岁竟有秋。货殖者旱则资舟。为国者备斯无患。是为隐寓之河防。抑臣更有进于此者。今生齿日繁。民食渐绌。愚臣区区。以为尽兴西北之水田。尽辟东南之荒地。则米价自然平减。闾左立致丰盈。但事体至大。请先直隶为端。俟行之有效。另筹长策。次第举行。乐利万年之基。庶其在此。乞饬大臣详议举行。畿内幸甚。

　　覆黎河帅论北方水利书山右集　
程含章

自到山东之后。检查旧卷。无岁不报水灾。在　国家则须议赈议蠲。帑多耗费。在百姓则耕而不获。户鲜藏。饥寒之余。流为盗贼。是正本清源之法。必先除去水灾。故多刊告示。劝民疏通河道。高筑堤防。然百姓乐于观成。难与图始。非地方官平日善政得民。窃恐观望徘徊。鲜有实效。今读来教。谆谆以水利相劝勉。敢不拜嘉。惟北省兴修水利以资灌溉则南漕可以量减之说。私心尚有未尽然者。敬为左右陈之。天下之大利在农。古今之大害在水。能去其害而收其利。则民食足而国亦富饶。此君相所以贵裁成也。昔者禹平水土。尽力沟洫。浚畎浍距川。而天下大治。殷人不知修水利。乃至五迁以避河。周人复修禹政。十夫有沟。百夫有洫。千夫有浍。万夫有川。故能使上下公私。交受其利。可谓尽美尽善矣。然三代以前。所以不须转漕东南。中土不虞乏食者。非必尽沟洫之故。缘其时天子与诸侯。各君其国。各子其民。王朝事简。设官无多。而又寓兵于农。不须粮饷。故第收畿内之粟。已足供王国之需。今则中外一统。天下之政。取裁京师。官职之众。甲兵之多。千倍于昔。虽起禹汤文武于今。亦不能不转东南之粟。以供京师之食。道固然也。自阡陌开而沟洫之制遂坏。二千年来。不能复古。岂惟人事。亦若天时地利物性人心。皆有断断难复之势。何者。北方水利。始于虞文靖公。至明徐氏贞明。而大畅其旨。而卒不能行。然尚可诿之曰。上无圣明之君。下无贤达之臣。故至此。至我　朝　　　世宗宪皇帝。以圣祖文武之姿。主持于上。又得怡贤亲王与高安朱文端公。赞襄于下。选用才俊为属。大兴直隶水利。分设四局。经理三年。用银至数百万两。开田七千余顷。可谓千载一时。大有成效矣。乃自怡贤亲王薨逝后。曾不数年。而荒废殆尽。其故何哉。且夫小民之趋利也。如水之就下。难以严刑峻法防之。犹不能禁也。苟水利之有便于民。何致弃成功而不悔。乃旋作旋废。毋亦天时地利土俗人情。与夫牛种器具之实有未便者乎。何则。种稻必资雨泽。东南山多。春夏积阴。故常多雨。播种栽秧。可以按节而作。西北地皆平坦。春夏少雨。栽插难以及时。苟过其时。秧节已老。不便一也。稻须常得水养。非如杂粮之止须土润。便能发生也。东南土性坚实。随处可以开塘蓄水。西北则沙土浮松。水易渗漏。即曰凿深丈余。水亦不漏。而一遇大雨。四面之沙泥随下。塘易淤浅。愚民以常须挑浚为苦。不便二也。北方之不种稻。已千数百年。其民之心腹肾肠。皆不愿食稻饭。亦不愿种稻谷。即用南人教之。而非其心之所乐。则学亦不精。其收必不稔。彼觉劳苦数倍于杂粮。而收获反不如杂粮之多。则精神易倦。不便三也。稻田之工作较多。非如杂粮之可以卤莽而耕。亦卤莽而获也。每当耕耘收获之时。家中之父子兄弟。不敷工作。必须添雇。而四顾乡。无一熟者。即用南人往助。焉能处处给足。而南人侨寄于斯。心先猜疑。其无工作时。则又无以存活。不便四也。水田必须牛耕。非如陆地之可用驴马也。北方水草不便。蓄牛较难。购买自南。价值必贵。且又不善饲养。阴阳燥湿之间。易致倒毙。一家牛毙。则人人忧虑。父子怨咨。妻孥愁叹。反怪官司之苦以所难。不便五也。水田之农具多端。与陆地异。北方木铁之类。购买较难。匠作亦不熟习。即起南匠往造。而水火料物。不能一一如南。则迁地弗能为良。且如水车一件。乃家家必需之物。但使分寸稍差。即窒碍而不合用。频频修整。工匠难求。迟误已多。有悔心矣。不便六也。具此六不便。虽使南人数百家。往而耕之。未能事事如心。亦觉用力多而成功少。则退然返矣。然则西北本帝王沟洫之区。而古今之情形不同。水利之屡作屡废。其在斯乎。其在斯乎。

故居今日而欲于北方尽复沟洫。以收灌溉之利。是徒滋劳费。无益于事。且恐利未见而害已形。惟疏通川泽以除民害。则地无分南北。时无论古今。皆在所当行。亦在师古者之得其意而不必泥其迹而已矣。徐贞明所云。西北之人。方苦水害。而不知水利。水之在天壤。本以利人。非以害人也。聚之则害。散之则利。弃之则害。收之则利。此则不刊之论。水利且可缓图。而水患则不可一日不去。水患去而水利乃可徐议。但灌溉之利亦止宜于水泉之乡。恐不能如所云。西北而皆可行也。然徐公以竭忠尽知。不得一试之余。犹懃懃恳恳。不忘君国。以冀幸其言之可售而再疏以请者之或有其人也。非存禹稷己溺己饥之心。能若此乎。今直隶之水患深矣。孰是如徐公者。为　　圣主一释忧劳耶。迂腐之言。是否有当。惟阁下进而教之。则幸甚。

　　查勘畿南水利情形疏雍正三年　
朱轼

钦惟我　　皇上宵旰勤劳。无刻不以民依为念。兹因直隶偶被水涝。轸穷民。　　命臣等查勘情形。兴修水利。务祈一劳永逸。所以为民生计者。至矣尽矣。臣等自出京至天津。历河间保定顺天所属州县。相度高下原委。谘访地方耆老。所有各处情形大略。谨为　　皇上陈之。

窃直隶之水总会于天津以达于海。其经流有三。自北来者为白河。自南来者曰卫河。而淀池之水贯乎二河之间。是为淀河。白卫为漕艘通达之要津。额设夫役钱粮。责成河官分段岁修。而统辖于河道及直隶总督。迩年白河安澜。无泛溢之患。唯饬河员加谨防护。可保无虞。卫河发源河南辉县。至山东临清州。与汶河合流东下。河身陡峻。势如建瓴。德棣沧景以下。春多浅阻。一遇伏秋暴涨。不免冲溃泛溢。查沧州之南。有砖河。青县之南有兴济河。乃昔年分减卫水之故道。今河形宛然。闸石现存。应请照旧疏通。于往时建闸之处。筑减水坝。以泄卫河之涨。又静海县之权家口。溃堤数丈。冲溜成沟。直接宽河。东趋白塘口入海。亦应就现在河形。逐段开疏。于决处筑坝减水。均于运河有益。白塘口入海之处。旧有石闸二座。砖河兴济二河之委。应开直河一道。归并白塘出口。涝则开闸放水。不惟可杀运河之涨。而河东一带。积涝亦藉消泄。且海潮自闸内逆流。遇天时亢旱。则引流灌溉。沟洫通而水利溥。沧青静海天津。数百里斥卤之地。尽为膏腴之壤矣。至沿河一带堤工。大半低荡。应饬修筑高厚。仍令总督将玩忽河官参处。以警将来。此治卫河之大略也。至东西二淀。跨雄霸等十余州县。广袤百余里。畿内六十余河之水。会于西淀。经霸州之苑家口会同河。合子牙永定二河之水。按此系当日情形永定子牙皆不入今淀汇为东淀。水之所潴蓄也。数年以来。各淀大半淤塞。惟凭淀河数道通流。一经暴涨。不惟淀河旁溢为灾。凡上流诸水之入淀者。皆冲突奔腾。漭泱无际。总缘东淀逼窄。不能容纳之故也。故治直隶之水。必自淀始。凡古淀之尚能存水者。均应疏浚深广。并多开引河。使淀淀相通。其已淤为田畴者。四面开渠。中穿沟洫。河达于渠。渠达于河于淀。而以现在淀内之河身。疏瀹通畅。为众流之纲。经纬条贯。脉络交通。泻而不竭。蓄而不盈。而后圩田种稻。旱涝有备。鱼蜃蛤萑蒲之生息日滋。小民享淀池之利。自必随时经理。不烦官吏之督责。而淀可常治矣。周淀旧有堤岸。加修高厚。无堤之处。量度修筑。其赵北苑家二口。为东西二淀咽喉。赵北口堤长七里。现在板石桥共八座。俱应升高加阔。并于易阳桥之南。添设木桥一座。堤身加高五六尺。桥空各浚深丈余。每桥之下。顺水开河。直贯柴伙淀而东。苑家口之北。新开中亭河。近复淤塞。应疏浚深广。其上流玉带河对岸为十望河旧道。应自张清口开通。由老堤头入中亭河。会苏桥三岔河。达于东淀。庶咽喉无梗。尾闾得舒。可无冲溢之患矣。子牙永定二河。以淀为壑。淀廓而后河有归。亦必河治而后淀不壅。此治二河之法所当熟计也。子牙为滹漳下流。清浊二漳。发源山西。至武安县交漳口会流。经广平正定。而滹沱滏阳大陆之水会焉。唐人言漳水独自达海。请以为渎。可知天津归海之水。以子牙为正流。其余诸水。皆附以达海。夫以奔腾注海之势。遮之以数百里纡回曲折之堤。河身淤垫。高于平地。两岸相距。不过数丈。旧时支港岔流。一概堙塞。欲其不冲不泛。安可得乎。考任邱旧志。子牙下流。有清河夹河月河。皆分子牙之流。同趋于淀。今宜寻求故道。开决分注。以缓奔放之势。永定河俗名浑河。其源本不甚大。所以迁徙无定者。缘水浊泥多。河底逐年淤高。久之洪流壅滞。必决向洼下之地。其流既改。故道遂堙。今应于每年水退之后。挖去淤泥。俾现在之河形。不致淤高。庶保将来不复迁徙。二河出口俱在东淀之西。淀之淤塞实出于此。臣等面奉　　谕令引浑河别由一道。此　　　圣谟远照。经久无弊之至计也。

今应自柳岔口引浑河稍北。遶王庆坨之东北入淀。子牙河现由王家口分为二股。今应障其西流。约束归一。两河各依南北岸分道东流。仍于淀内筑堤。使河自河而淀自淀。河身务须深浚。常使淀水高于河水。仍设浅夫随时挑浚。毋令淤塞两河。淀内之堤。至三角淀而止。三角一淀。为众淀之归宿。容蓄广而委输疾。但照旧开通。逐年捞浚。二河之浊流。自不能为患。而万派之朝宗。可得安澜矣。此廓清淀池。调剂二河之大略也。再各处堤防。冲溃甚多。应俟堤内水泄。兴工修筑。其高阳河之柴淀口。河身南徙。旧河淤塞断流。应速挑浚。复其故道。新河之南。界连任邱。有古堤一道。亦冲溃数段。以致任邱西北村庄。尽被淹没。鄚州一带通衢。宛在水中。现今任令详请开挑淀堤消泄。亦应俟水退之后。照旧修筑。并垫高行路。以便往来。又新安之雹河。自西折东。遶县治之南入淀。而徐河会入漕河。复自刘家庄泛滥而下。新安正当二河之冲。每遭漂没之患。应于三台村南开河一道。引漕河之水会入雹河。由县之正北入应家淀。南岸筑堤。以护县治。凡县属之大小淀。俱可以圩田种树。尚须逐一查勘。俟来春具奏。

　　畿南请设营田疏雍正三年　
朱轼
  </div>
  <div class="pagination">
   <a href="皇朝经世文编_page205.html">
    上一页
   </a>
   <span>
    ...
   </span>
   <a href="皇朝经世文编_page201.html">
    201
   </a>
   <a href="皇朝经世文编_page202.html">
    202
   </a>
   <a href="皇朝经世文编_page203.html">
    203
   </a>
   <a href="皇朝经世文编_page204.html">
    204
   </a>
   <a href="皇朝经世文编_page205.html">
    205
   </a>
   <span class="current-page">
    206
   </span>
   <a href="皇朝经世文编_page207.html">
    207
   </a>
   <a href="皇朝经世文编_page208.html">
    208
   </a>
   <a href="皇朝经世文编_page209.html">
    209
   </a>
   <a href="皇朝经世文编_page210.html">
    210
   </a>
   <a href="皇朝经世文编_page211.html">
    211
   </a>
   <span>
    ...
   </span>
   <a href="皇朝经世文编_page207.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
