<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 86 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 86 页/共 219 页
  </h1>
  <div class="content">
   查各省会城。多有两县设者。因地方辽廓。事务殷繁。必得分治而后克济。非徒取其备官已也。然臣承乏河南。省会附郭。止有祥符一县。即今邻省云南。亦止昆明一县附郭。维黔省蕞尔会城。度其规模。不敌腹省一大州县。乃独设有附郭。新贵贵筑两县。虽征收地丁。承办驿站。似亦各有职掌。行而不相碍。然此亦如编甲捕盗。通行案缉等件。奉文转发。不得不两县互行。往往朝奉新编。夕承筑缉。一事而受两番之约束。恒多未便于民。若在地广人稠之会。控制难周。利于左右分任。如此弹丸山城。寥寥户。不但平居备员无益。一遇地方公务。每以势偪权分。此推彼委。反滋贻误。臣愚以为徒存设之虚名。不若收专属之实效也。合无裁去新贵县。归并贵筑县治。举凡民苗之讼牒。赋役之审编。夫马之派拨。盗贼之诘捕。统归一县管辖。该县既得端心志以循其官守。小民亦得安任使而乐其均平。政体人情。俱为妥便。其新贵县学亦应改为贵筑县学。补廪出贡。悉照现定例行。其文武童生。仍照两县旧额。并案考取。则虽裁并县分。而于学校无异。仍旧贯矣。至于通省十一府。止有同知通判三员。其同知一员在省。尚承审捕缉而无暇。其安笼通判一员。专辖十八寨之田赋苗猓。不可少离。止有威宁通判一员。远在威宁。查同知通判之员。居恒无事。视若闲员。遇有州县员缺。便为委署兼摄所必需。况黔处万山之中。羊肠鸟道。名为一站。险实千盘。各属程途。相隔计二三日四五日不等。一遇官调。近州县。设在冲衢者。既难舍己而耘人。其偏僻之区。穷谷深箐。苗蛮出没。刻难乏员。又岂能长驾远驭。遥制鞭腹莫及之处。合无于贵阳首府。仍设通判一员。遇有差使委任。可以朝遣夕行。无论冲僻州县缺出。皆堪委令署理。该员原无专司之责。一经委署。则该地方粮驿等务。自可悉心料理。而无分身兼顾之虞。实于吏治有裨。夫裁县而添设通判。其县之衙署。通判可驻。不烦改作。其俸工等项。亦有新贵县令典史二员裁费相当。无庸增设。抑臣更有请者。两司首领佐贰等员。停其署理州县印务。自应遵守定例。何敢有异议。但升迁职官。交代例有严限。不便稽迟。奈黔省远在天末。铨补之员。类多相距数千里外。领凭之后。纵令遵限星驰。保无江河阻滞。疾病侵凌。急切不能速到。碍难悬待。除异途出身者。遵例停委外。其各项首领佐贰等员。内有旗员正途出身者。循分称职。原应升授正印。似于委署无碍。若果才守颇优。醇谨自爱。可否破格委署。以全公务。敢因一得之愚。合诸司道偕议。请裁请设。而并及之。

　　改设县治议贵州通志　
潘超先

黔省地方。上抵云南。下接楚省。乃往来咽喉之路。凡一应驿递差使。以及运送饷鞘人夫。络绎不绝。是以运民有偏苦之累。每每迭词呼吁。在冲烦之处。固不可不亟为裁改。即偏僻之处。亦不可不亟为归并也。查通省驿站。自镇远以至省城一路。则由兴隆清平平越新添龙里贵州贵前等卫。自省城以至亦资孔一路。则由威清平坝普定安庄安南普安新兴关岭等卫所。以上共计一十五卫所。内如平越卫。原与平越府同城。普定卫。原与安顺府同城。文武既不相辖。军民未免岐视。似应议裁平越卫。改设平越县。议裁普定卫。改设普定县。即将该卫之屯地屯丁。编为县土县民。县属府管。庶上下相维。军民一体。可以经久无弊也。又如清平卫。原系清平县。后因裁县卫。以至地方日见废弛。军民日见纷争。今议裁卫。复设清平县。将该卫屯地屯丁。编入县属为便。又如龙里卫。逼近省会。原设贵阳府厅官一员。分驻料理。后因奉裁归府。以致屯田日用。驿务难支。今议裁卫。改为龙里县。并将该卫屯地屯丁。与从前龙里厅旧管民赋钱粮。一并编入县属为便。又如安庄卫与镇宁州同城。屯赋屯丁。寥寥无多。今议裁卫。归并州治。尤为军民两便。以上五卫。皆系最冲最烦之处。所当亟为裁改者也。又如都匀卫。则与都匀府同城。府卫既属同城。亦应裁卫。改为都匀县。即将该卫之屯地屯丁。编为县土县民。则催科抚字。尤为军民两便。又如黄平所。与黄平州同城。新城所与普安县同城。俱屯赋无多。屯丁有限。今议裁所归并该州县为便。以上一卫两所。虽系偏僻之处。亦宜亟为裁并者也。至若议改之县。每县止设县官一员。典史一员。县治见有卫署可驻。即官吏俸薪。较之卫官岁支。无甚悬殊。诚有如宪檄所云。不过一转移间耳。再查归黔赏功十八寨粮赋。见系贵阳府通判驻札安笼经征。但安笼地方。属于安顺。而贤否官评。又出于贵阳。似有未便。今议将该通判改隶安顺府属。仍分驻安笼。则名实不致混淆矣。更有请者。至若镇远府属之施秉县。安顺府属之普安县。当设县治之初。未经设立典史。查典史有巡缉逃盗之责。势所必需之官。应各添设一员。以资巡捕。可否统俟宪台酌采。会题定夺。

　　常熟分县条议　
陶贞一

分县之议。闻诸道路曰。地有肥瘠。必配并而后均。为是说者。为夫西乡之有高区。而欲割以分属也。邑之东西。其北境皆有高区。而东乡又独多低区。割西乡之高者与东。亦应割东乡之高者与西。而东乡之低区。又应割以分属。不割则仍不均。割则取田土而瓜分之。有是理乎。凡东西之高区不同。而所以畜水宣泄之道则一。往者兰阳耿侯。尝大兴水利。着有成书。案而行之。则变瘠为沃。在指顾间。常熟之名可以不虚。今不以是属望于贤父母。而首以畏难避就为说。是以细民分爨之智而为体国经野之规。何其缪也。议者徒见连旱四年。西乡被灾较甚。故视为畏途。设有不幸。连岁遇涝。则东乡之为害。亦何异西乡乎。水利修则高低皆可熟。水利坏则东西皆可虞。不此之问。而但顾目前。斯亦愚矣。然此犹未究极其害也。今农家治田。同段异邱。犹往往以争水起衅。若瓜分两属。则数里之内。便如秦越人之肥瘠。而界上之争。当无已时。即有耿侯其人。欲为民兴利。而咫尺相牵。难以措手。其或遇灾请命。亦必观望推诿。此其为害。岂可一二计欤。且制府建议分县。固谓分则事减。若疆界错杂。奸宄必多。每一事发。动须会勘。至于命案。跬步可移。东诉未伸。西控已至。文书纷然。奔走不暇。两县胥役。接迹于途。从此民间无宁宇矣。欲事减而适得纷扰。此尤大害也。常熟都图甲分。多至数千。东西两分。业多更换。如更错综互置。则所在破图易甲。当此办漕倥。欲以旬月之间。推收量丈。胥吏因缘作奸。隐占飞洒。一二万金钱。必归若辈之壑。而丛弊滋甚。所谓治丝而棼之也。天下事本有不能尽均者。今分县为两。犹以一府而分数县也。推而广之。犹以天下而分十五司。未闻以云贵之瘠。分配江浙之饶。何则。地势固然。非可强同也。为国家牧小民。就令高下迥殊。亦惟所命之。况如吾邑。东西互有肥瘠。大略相同。今止就详宪原图。稍加损益。即未能铢两无差。然亦不甚悬绝。君子为政。务宏大纲。而不必算及米盐。务规久远。而不必争于目睫。惟执事深察地方之所便安。而毋惑于猾蠹之说。谨条分县事宜如左。

一议大势。常邑地形。北高南下。高者苦旱。低者苦潦。必高低不甚偏枯。庶水旱各有救济。利以东西分。不利南北分。若交叉搭配。不问而知其不可。

一议疆界。体国经野。疆里为先。必得大势。方幅界址分明。则管辖易而奸弊少。宜北自耿泾海口为界。南入坊滨出福山塘。至北水门。南出小东门。径戈庄西南。出昆承湖。沿湖而南转。东入洋浩泾。史家滨。南入庙泾。又东至儒家滨。又东至罗公滨。南径唐墅入尤泾。出斜堰。抵昆山界。 

一议城厢仓廒。两县既以东西分界。在城亦如之。当就通衢勒石。使平直易晓。不当仍以图分分。参差错互。致临事推诿。奸民得以避就。邑中原有东西两仓。各就便分管。至济农一仓。向为舂白粮之所。应仍就分用。

一议湖山。常邑东西两湖。滨湖旧有敌楼。设立巡船。防缉盗贼。应东西各辖其一。华荡与西湖相连。镇山全在西城。并宜专归西县。

一议市镇。常邑大镇有四。在东者曰梅李。芝塘。在南者曰唐墅。在西者曰田庄。其它二三百户者。东西错杂。不下十数。西县原议。止有田庄一镇。今酌以唐墅之河西益西县。户口大略相当。而黄泾以东。尤泾以东。水田二百余顷。亦应西属。以补瘠区。

一议沙洲。常邑在江海之交。东曰薛家沙。在海中。去岸八十里。西曰福长寿沙。在江口。去岸十余里。薛家沙应属东县。福长寿沙应属西县。不特地势宜然。而薛家沙粮重累多。福长寿沙粮轻累少。以薛家沙归东县。庶与西县高区相准。

一议赋税。常邑旧以四科起则。而滩地山塘附焉。大抵近海者为高区。地瘠而粮轻。近湖者皆低乡。地肥而粮重。滨海分辖。则高乡均。而旱灾则西县为甚。两湖分属。则低乡均。而水灾则东县较深。如欲有利无害。必如耿令之书。大兴水利而后可。否则势有不能。如欲尺寸而计之。必使锱铢不爽。亦非愚之所能知也。

一议差役。常邑僻处海滨。本无他役。惟烟墩马路。时须修葺。或遇海上巡阅。例应供备。必得彼此适均。方无偏重。今以耿泾为界。则烟墩四十二座。各得二十一座。马路一百三十里。各得六十五里。最为均平。不可移易。

　　两县分管议　
陶贞一

窃惟分县之议。不出拈分坐分两说。旧县署中据则或东或西。分管俱便。新县既就防厅之署。偏在城东。则便于东而不便于西。其理显然。此宪批所以有拈分后。或将衙署互易之说也。但部议原令新县建署。则互易似属未便。不若径遵宪批。无庸拈管。竟行坐分之说。尤为妥当。今议者欲参用两说。城中则东西坐分。城外则拈分。愚窃以为不可。何以言之。新县既在城东。应坐分北水门至大东门小东门。若拈得东县。以东管东城至便矣。倘拈得西县。则将越旧县出西南门。然后为新县之境。而旧县反越新县出东南门。然后为旧县之境。莫非王土。不知何事为此自扰也。即以仓漕一事言之。县虽分。犹各办漕十万。若西县之民。越境以交东仓。东县之民。越境以交西仓。城中河道狭小。严冬水涸。处处阻碍。即陆运交错。亦必日有争。分县本以省事便民。何为纷扰若此。且又大不便者。县令有城守之责。假如盗贼窃发。在城则东西分辖。而城外跬步皆非吾民。虽相去不过数里。而呼应不灵。指顾之间。便失机会。此于　朝廷设官守土之意。不亦大相剌谬欤。不佞窃以县之肥瘠。详于前议。既已不甚悬殊。则亦无庸趋避。宜东而东。宜西而西。直截分明。旬日而事定矣。苟为不然。舍平易正直之道。而多所瞻顾。若民家析产。惟恐失一毫便宜。于彼于此。不能自决。而托之公道。归于拈分。有如昭文拈得西县。则县衙苟非另建于西。必当与常易署。是虽不能化多事为少事。然犹为近理。异乎城内城外。或坐或拈。自相矛盾。以贻害于无穷也。夫官犹传舍也。执事者于敝邑利害得失。仅在目前。甚不必相争也。而不佞辈生长此土。则不可以默默。盖非好为异同。欲贻地方以久远便安之计而已。

　　辨名　
钱大昕

天下府州县名相同者。如江南广西。俱有太平府。山东云南。俱有武定府。云南之武定府今改为州顺天江南。俱有通州。直隶云南。俱有赵州。直隶贵州。俱有开州。江西甘肃云南。俱有宁州。山西广西贵州。俱有永宁州。直隶河南。俱有唐县。陕西湖北。俱有咸宁县。福建湖南。俱有永定县。江苏陕西。俱有山阳县。浙江山西。俱有山阴县。山西湖南。俱有宁乡县。山东广东。俱有海丰县。江西四川。俱有东乡县。江西山西。俱有乐平县。山东贵州。俱有清平县。直隶广西。俱有宣化县。江西广东。俱有石城县。河南广东。俱有镇平县。山东广东。俱有海阳县。江苏甘肃。俱有华亭县。江苏陕西。俱有甘泉县。湖南广东。俱有会同县。江西湖南。俱有安仁县。浙江湖南。俱有石门县。江西福建。俱有德化县。奉天广东。俱有广宁县。直隶江苏。俱有清河县。江苏湖南。俱有桃源县。安徽山西。俱有凤台县。安徽浙江。俱有建德县。安徽云南。俱有太和县。奉天浙江。俱有宁海县。浙江广东。俱有昌化县。直隶贵州。俱有安平县。陕西甘肃。俱有安定县。陕西广东。俱有三水县。山西四川。俱有大宁县。直隶广东。俱有龙门县。直隶江西。俱有广昌县。浙江江西。俱有新昌县。江西山东。俱有乐安县。江西浙江。俱有龙泉县。陜西四川。俱有石泉县。直隶广东甘肃。俱有西宁县。福建湖北广东。俱有长乐县。湖南甘肃贵州。俱有安化县。直隶河南广东。俱有新安县。顺天湖南广东。俱有东安县。安徽四川云南。俱有定远县。安徽甘肃广西。俱有怀远县。江西湖南四川。俱有永宁县。江西四川广东。俱有长宁县。湖南四川广东。俱有新宁县。直隶山东浙江江西。俱有新城县。安徽浙江山西四川。俱有太平县。数年前有条奏当改者。皆格于部议不行。然考之汉书。有上曲阳下曲阳。东武阳南武阳之名。泰山郡有东平阳。山阳郡有南平阳。别于河东之平阳。涿郡有南深泽。别于中山之深泽。则因其旧名。加以区别。古人固有行之者矣。至如广西为省会之名。而云南又有广西州。旧为广西府乾隆三十五年改云南既为省会之名。其首府曰云南府。而大理府又别有云南县。此则于体制有嫌。不若易以它名之为善也。

　　请更同名之县疏雍正九年　
江西巡抚谢敏

窃惟各县以印为凭。一切案卷文册。皆必征信于印。查江西省吉安广信二府所属。皆有永丰县。其印信篆文。同一字样。并无分别。共在一省之中。而有相同之印。倘奸徒假借。以此县所用印信朦混于彼县。恐一时难辨。易滋弊端。仰祈　　皇上赐将一县。另改嘉名。庶免混淆之弊。至此外江省州县。又有同名于各省者。如江省有宁州。而陕西云南所属皆有宁州。江省有长宁县。而奉天四川广东所属皆有长宁县。江省有新城县。而直隶山东浙江所属皆有新城县。江省有龙泉县。而浙江贵州所属皆有龙泉县。再如江省有新昌县。而浙江亦有新昌县。江省有德化县。而福建亦有德化县。江省有安仁县。而湖南亦有安仁县。江省有广昌县。而山西亦有广昌县。江省有石城县。而广东亦有石城县。江省有兴安县。而广西亦有兴安县。江省有永宁县。而贵州亦有永宁县。其它各省之州与州同名。县与县同名者尚有。并有府与府同名者。如奸徒有意作弊。则借此影射。隔省更恐无从辨察。皆应一并查改者也。

　　议州县不必设副官乡官疏雍正七年　
鄂尔泰

奉　　上谕御史龚健扬所奏。着钞写分发与总督鄂尔泰。田文镜。李卫。巡抚尹继善。署巡抚费金吾。谢敏。令其各抒所见。确议具奏。朕又思迩来八旗于参领佐领外。添设副参领副佐领。办理旗下事务。甚有裨益。至于各省州县。事务寔为繁多。或于知州知县。亦添设一官为副。地方如有查勘工程。检验命案等事。州县一人。不能分身兼顾者。添设一人。协同办理。亦不致耽延迟误。而州县官升迁离任之时。有平日同事熟习之员接办。亦是有益。但两人同为一官。或因事无专责。互相推诿。或因意见不合。彼此争执。转致事务稽迟。即如从前宜兆熊刘师恕之在直隶。于公事甚属无益。今添设州县副员。是否可行。有无裨益之处。亦着鄂尔泰田文镜李卫尹继善费金吾谢敏。各抒所见。一并议奏。钦此。并钞御史龚健扬奏。请州县自牧令丞尉而下。于东西南北四乡。各设乡官一员。取用本乡之人以资治理。臣查得设官分职。专司而外。原有佐理。如州牧县令以下。设有州同州判吏目县丞主簿典史等官。而县分大者。则添设县丞。为之征比钱粮。审理词讼。乡镇多者。则分设巡检。为之缉捕匪类。查拏盗贼。定制立法。固已属尽善。况　本朝定例。官员不许升任本省。其选授省。距原籍五百里以内者。亦应另补。亲属同官一处。又有回避之例。近本地。或易于属托营私。而远离桑梓。可杜徇私报复诸弊也。今若添设乡官。即用本乡进士举贡生监耆民人等。若辈世居其土。非亲即故。内有恩有德。亦有怨有嫌。一旦令其居民上。予以事权。无论假公济私。施威市恩。料事所必有。既不能保其尽得贤能矣。不贤不能之乡官。纵能确知一乡之中。某某刁恶。某某抗欠。某某酗酒赌博。某某行窃窝强。保其能秉公据寔。密告牧令。明申法纪乎。夫今之州同州判丞簿巡检吏典等官。即论语所云应先之有司。汉制所称三老啬夫游徼等职之属类也。唐书所载县下于乡者。即今之乡约乡保总甲总练之属类也。名异寔同。人存法立。如果牧令得人。则此等人原俱可以助其不及而进其不知。即乡进士举贡生监内品行才德之选。亦未始不可以资耳目而益心思。是不必增乡官而堪以佐理者甚多。设使牧令不得其人。则虽贤能乡官。亦原不能主其事。或遇不肖乡官。且适足济其恶。且乡官既应设。则佐贰可裁。佐贰不可裁。则乡官为冗。臣愚以为该御史请设乡官之议。似不可行者也。至所陈衙役差票之为害。钱粮盗贼词讼赌博保甲之不清。与夫宣讲　　圣谕。解释律条之难周。寔属切中。但差票可以酌裁。而衙役必难竟革。不但牧令在所必需。即乡官一身。亦难日遍乡村。家喻户晓。势必转用委差。谓乡官之委差。必善于牧令之衙役。又谁能信其必然。如征收钱粮。则原有自封投柜。并滚单纸皂之例。如缉拏盗贼。则原有落右保结之例。如查禁赌博。则原有责成佐贰转责乡甲逐户具结之例。如调处词讼。则原有户婚田土细事先批乡公讲息结之例。如编行保甲。则原有户口门牌细开名数。并记簿稽察之例。凡此诸条。并无遗法。据该御史所请委任乡官之事。皆牧令之所得为。亦牧令之所能为。下属奉行之不力。寔由上司督率之不勤。人之过也。于法乎何尤。至于宣讲　　圣谕广训。以及解释部颁律条。亦非乡官四人。所以周至。在乡官既仍须率用各村贡监生员。而牧令亦何不可分用各乡贡监生员。臣以为但使天下大小官吏。诚能各抒寔心。各宣寔力。既谨依良法。更善体美意。则固执为法。权宜亦为法。无庸别议纷更。此自古有治人无治法之言。所以为不可易也。再八旗事务。原与州县不同。在参领佐领。半多世职。其所管辖。半多旧属。虽有顽劣乖张之员。而瞻顾隐忍。在所不免。今添设副参领副佐领。既已贰其事。又以分其权。公同办理。寔大有裨益。至于各省州县。虽事务烦多。要止不过数项。得其头绪。亦不难料理。况如边省简僻之州县。并未设有佐贰。如大省烦剧之州县。业经分画管理。若复添设副员。于查勘检验等事。固可以分任。而一治两官。非统非属。傥不能和衷共济。或复此忌彼猜。则诚如　　圣谕。或相推委。或相争执。转致事务稽迟。甚属无益者也。

　　乡亭之制日知录　
顾炎武

秦制十里一亭。十亭一乡。风俗通曰亭也行旅宿会之所以今度之。必有居舍。如今之公署。郑康成周礼遗人注曰。若今亭有室矣。故霸陵尉止李广宿亭下。张禹奏请平陵肥牛亭部处。上以赐禹。徙亭他所。而汉书注云。亭有两卒。一为亭父。掌开闭扫除。一为求盗。掌逐捕盗贼是也。又必有城池。如今之村堡。今福建广东凡巡检皆有城韩非子吴起为魏西河守。秦有小亭临境。起攻亭。一朝而拔之。汉书。息夫躬归国。未有第宅。寄居邱亭。奸人以为侯家富。常夜守之。匈奴传。见畜布野而无人牧者。怪之。乃攻亭。公孙瓒传。卒逢鲜卑数百骑。乃退入空亭是也。减宣怒其吏成信信亡藏上林中宣使郿令将吏卒阑入上林中蚕室门攻亭格杀信是上林中亦有亭也又必有人民。如今之镇集。汉封功臣有亭侯是也。亦谓之下亭。风俗通。鲍宣州牧行部。多宿下亭是也。其都亭则如今之关厢。司马相如往临邛。舍都亭。严延年母止都亭。不肯入府。何斩王林卿奴头。并所剥建鼓置都亭下。陈王宠有强弩数千张。出军都亭。会稽太守尹兴。使陆续于都亭赋民饘粥。酒泉庞娥刺杀人于都亭。孙权出都亭以候邢贞是也。京师亦有都亭。张纲埋其车轮于雒阳都亭。窦武召会北军五校士屯都亭。何进率左右羽林五营士屯都亭。王乔为叶令。帝迎取其鼓。置都亭下是也。蔡质汉仪。雒阳二十四街。街一亭。十二城门。门一亭。人谓之旗亭。史记三代世表。褚先生言与方士孝功会旗亭下是也。后代则但有邮亭驿亭之名。而失古者度地居民之义矣。晋书载纪慕容垂请入邺城拜庙苻丕不许乃潜服而入亭吏禁之垂怒斩吏烧亭而去是晋时尚有亭名

　　乡亭之职日知录　
顾炎武

汉书百官表。县令长皆秦官。掌治其县。万户以上为令。秩千石至六百石。减万户为长。秩五百石至三百石。皆有丞尉。秩四百石至二百石。宋书百官志汉制丞一人尉大县二人小县一人是为长吏。百石以下有斗食佐史之秩。是为小吏。大率十里一亭。亭有长。宋书伍家为五伍长主之二伍为什什长主之十什为里里魁主之十里为亭亭长主之十亭一乡。乡有三老秩。张昌传注师古曰乡有秩者啬夫之类也啬夫游徼。宋书又有乡伍三老掌教化。啬夫职听讼收赋税。游徼循盗贼。县大率方百里。其民稠则减。稀则旷。乡亭亦如之。皆秦制也。高帝纪。二年。令举民年五十以上。有修行能帅众为善。置以为三老。乡一人。择乡三老一人为县三老。与县令丞尉以事相教。复勿繇戍。此其制不始于秦汉也。自诸兼并之始。而管仲蒍敖子产之伦。所以治其国者莫不皆然。管子书曰择其贤民使为里君而周礼地官。自州长以下。有党正族师闾胥比长。自县正以下。有鄙师酇长里宰邻长。则三代明王之治。亦不越乎此也。夫惟于一乡之中。官之备而法之详。然后天下之治若网之在纲。有条而不紊。至于今日。一切荡然无有存者。且守令之不足任也。而多设之监司。监司又不足任也。而重立之牧伯。积尊絫重以居乎其上。而下无与分其职者。虽得公廉勤干之吏。犹不能以为治。而况托之非人者乎。后魏太和中。给事中李上言。宜准古五家立一乡长。五立一里长。五里立一党长。长取乡人强谨者。长复一夫。里长二。党长三。所复勿征戍。余若民。三载无愆。则陟用。陟之一等。孝文从之。诏曰。里乡党之制。所由来矣。欲使风教易周。家至日见。以大督小。从近及远。如身之使手。干之总条。然后口算平均。义兴讼息。史言立法之初。多称不便。及事既施行。计省昔十有余倍。于是海内安之。后周苏绰作六条诏书曰。非直州郡之官。皆须善人。爰至党族闾里正长之职。皆当审择。各得一乡之选。以相监统。隋文帝师心变古。开皇十五年。始尽罢州郡乡官。而唐柳宗元之言曰。有里胥而后有县大夫。有县大夫而后有诸侯。有诸侯而后有方伯连帅。有方伯连帅而后辞天子。由此论之。则天下之治始于里胥。终于天子。其灼然者矣。故自古及今。小官多者其世盛。大官多者其世衰。文献通考言唐之初止有上中下都督府其后则有节度观察团练诸使宋之初止有转运使其后则有安抚提刑等官　唐书代宗纪大历八年晋州男子郇模请献三十字一字为一事其言练者请罢诸州团练使也其言监者请罢诸道监军使也兴亡之涂。罔不由此。

汉时啬夫之卑。犹得以自举其职。故爰延为外黄乡啬夫。仁化大行。民但闻啬夫。不闻郡县。后汉书本传而朱邑自舒桐乡啬夫。舒县之乡官至大司农。病且死。属其子曰。我故为桐乡吏。其民爱我。必我桐乡。后世子孙奉尝我。不如桐乡民。师古曰尝谓烝尝之祭及死。其子之桐乡西郭外。民共为起冢立祠。岁时祠祭。至今不绝。汉书循吏传二君者皆其县人也。必易地而官。易民而治。岂其然哉。

今代县门之前。多有牓曰。诬告加三等。越诉笞五十。此先朝之旧制。亦古者悬法象魏之遗意也。今人谓不经县官而上诉司府。谓之越诉。是不然。太祖实录。洪武二十七年。命有司择民闲高年老人。公正任事者。理其乡之词讼。若户婚田宅殴者。则会里胥决之。事涉重者始白于官。若不由里老处分而径诉县官。此之谓越诉。宣德七年陕西按察佥事林时言洪武中天下邑里皆置申明旌善二亭民有善恶则书之以示劝惩凡户婚田土殴常事里老于此剖决今亭宇多废善恶不书小事不由里老辄赴上司狱讼之繁皆由于此天顺八年诏军民之家有为盗贼曾经问断不改者有司即大书盗贼之家四字于其门能改过者许里老亲人相保管方与除之此亦古者画衣冠异章服之遗意惟其大小之相维。详要之各执。然后上不烦而下不扰。唐至大历以后。干戈兴。赋税烦矣。而刘长卿之题霅溪李明府曰。落日无王事。青山在县门。县令之职。犹不下侵。而小民得以安其业。是以能延国命。百有余年。迄于僖昭之后大坏。然则鸣琴戴星。有天下者宜有以处之矣。

洪熙元年。四川巡按御史何文渊。言太祖高皇帝。令天下州县设立老人。必选年高有德。众所信服者。使劝民为善。乡闾争讼。亦使理断。下有益于民事。上有助于官司。比年所用。多非其人。或出自隶仆。规避差科。县官不究年德如何。辄令充应。使得凭借官府。妄张威福。肆虐闾阎。或遇上司官按临。巧进谗言　。变乱黑白。挟制官吏。比有犯者。谨已按问如律。窃虑天下州县。类有此等。请加禁约。上命申明洪武旧制。有滥用匪人者。并州县官皆窴诸法。然自是里老之选轻。而权亦替矣。汉书之于三老。命之以秩。颁之以禄。而文帝之诏。俾之各率其意以道民。当日为三老者。多忠信老成之士也。上之人所以礼之者甚优。是以人知自好。而贤才亦往往出于其间。新城三老董公。遮说汉王为义帝发丧。而遂以收天下。壶关三老茂。上书明戾太子之冤。史册炳然。为万世所称道。近世之老人则听役于官而靡事不为。故稍知廉耻之人不肯为。而愿为之者。大抵皆奸猾之徒。欲倚势以陵百姓者也。其与太祖设立老人之初意悖矣。英宗实录言松江知府赵豫和易近民凡有讼属老人公正者剖断有忿争不已者则己为之和解民以老人目之时称良吏至正统以后里老往往保令丞朝廷因而许之尤为弊政

明初以大户为粮长。掌其乡之赋税。多或至十余万石。运粮至京。得朝见天子。洪武中。或以人材授官。至宣德五年。南京监察御史李安。及江西庐陵吉水二县耆民。六年监察御史张政。各言粮长之害。谓其倍收粮石。准折子女。包揽词讼。把持官府。累经禁饬。而其患少息。然未尝以是而罢粮长也。惟老人则名存而实亡矣。巡检。即古之游徼也。元史成宗大德十年升巡检为九品洪武中尤重之。而特赐之敕。见御制文集又定为考课之法。及江夏侯周德兴。巡视福建。增置巡检司四十五。自宏治以来。多行裁革。所存不及曩时之半。巡检裁则总督添矣。崇祯年至蓟州保定各设总督唐自干元以后节度观察防御使之设正与明代累忝总督巡抚兵备相类何者。巡检遏之于未萌。总督治之于已乱。

常熟陈梅曰。周礼五家为比。比有长。五比为闾。闾有胥。四闾为族。族有师。五族为党。党有正。五党为州。州有长。五州为乡。乡有大夫。其间大小相维。轻重相制。纲举目张。周详细密。无以加矣。而要之自上而下。所治皆不过五人。于详密之中而得易简之意。此周家一代良法美意也。后世人才。远不如古。乃欲以县令一人之身。坐理数万户口赋税。色目繁猥。又倍于昔时。虽欲不丛脞。其可得乎。愚故为之说。曰。以县治乡。以乡治保。或谓之都以保治甲。视所谓不过五人者而加倍焉。亦自详察。亦自易简。此斟酌古今之一端也。

　　杂流日知录　
顾炎武

唐时凡九流百家之士。附诸国学而授之以经。六典。国子祭酒司业之职。掌邦国儒学训导之政令。有六学焉。一曰国子。二曰大学。三曰四门。四曰律学。五曰书学。六曰算学。欧阳詹贞元十四年。记曰。我国家春享先师后。更日命太学博士。清河张公。讲礼记。束修既行。筵肆乃设。公就几北坐南面。直讲抗牍南坐北面。大司成端委居于东。小司成率属列于西。国子师长。序公侯子孙自其馆。太学长。序卿大夫子孙自其馆。四门师长。序八方俊造自其馆。广文师长。序天下秀彦自其馆。其余法家墨家书家算家。术业已明。亦自其馆。没阶云来。即席鳞差。攒弁如星。连襟成帷。观此可见当日养士之制宽。而教士之权一。是以人才盛而艺术修。经学广而师儒重。今则一切摈诸桥门之外。而其人亦自弃。不复名其业。于是道器两亡。而行能兼废。世教之日衰。有繇然也。汉武帝从公孙宏之议。下至郡太守卒吏。皆用通一艺以上者。唐高宗总章初。诏诸司令史。考满者。限试一经。昔王粲作儒吏论。以为先王博陈其教。辅和民性。使刀笔之吏。皆服雅训。竹帛之儒。亦通文法。故汉文翁为蜀郡守。选郡县小吏。明敏有材者。张叔等十余人。亲自饬厉。遣诣京师。受业博士。后汉栾巴为桂阳太守。虽干吏卑末。皆课令习读。程试殿最。随能升授。吴顾邵为豫章太守。小吏资质佳者。辄令就学。择其先进。擢置右职。而梁任昉有厉吏人讲学诗。然则昔之为吏者。皆曾执经问业之徒。心术正而名节修。其舞文以害政者寡矣宋文恪讷言天下未有舍儒而可以为吏者是以东京之盛。自期门羽林之士。悉令通孝经章句。贞观之时。自屯营飞骑。亦给博士。使授以经。有能通经者。听得贡举。小人学道则易使也。岂不然乎。

周官太宰。乃施典于邦国。而陈其殷。置其辅。后郑氏曰。殷。众也。谓众士也。辅。府史。庶人在官者。夫庶人在官而名之曰辅。先王不敢以厮役遇其人也。重其人则人知自重矣。欧阳公集古录。晋南乡太守碑阴。官属何其多邪。通从吏而尽列之。当时犹于其间取士人。故吏亦清修。其势然尔。迨唐书选举志。始言尝为州县小吏者。虽艺文可采。勿举。刘晏亦言。士有爵禄。则名重于利。吏无荣进。则利重于名。其途日轻。元顺帝六年。虽命左右二司六部吏属。于午后讲习经史。其时朝纲已弛。人心将变。虽有此令。而实无其益。是以太祖实录。言科举初设。上重其事。凡民间俊秀子弟。皆得预选。惟胥吏心术已坏。不许应试。又诏凡选举。毋录吏卒之徒。然而尝与臣言。元初有宪官疾。吏往候之。宪官起。扶杖而行。因以杖授吏。吏拱手却立不受。宪官悟其意。他日见吏谢之。吏曰。某为属吏。非公家僮。不敢避劳。虑伤理体。是则此辈中。未尝无正直之人。顾上所以陶镕成就之者何如尔。陆子静尝言古者无流品之分。而贤不肖之辨严。后世有流品之分。而贤不肖之辨。能于分别之中而寓作成之意。庶乎其得之矣。考明会典。洪武二十六年。定凡举人出身。第一甲第一名。从六品。第二名第三名。正七品。赐进士及第。第二甲从七品。赐进士出身。第三甲正八品。赐同进士出身。而一品衙门提控。正七品出身。二品衙门都吏。从七品出身。一品二品衙门掾吏典吏。二品衙门令史。正八品出身。其与进士不甚相远也。后乃立格以限其所至。而吏员之与科第。高下天渊矣。故明初之制谓之三涂用。荐举一涂也。天顺二年诏罢举保经明行修及贤良方正以言者谓其奔竞冗滥无裨实用也进士监生一途也。或以科与贡为二途非也从考试而得者总谓之一途吏员一途也。苏州况锺松江黄子威二郡守有贤名而徐稀万祺皆累官至尚书永乐七年。车驾在北京。命兵部尚书署吏部事方宾。简南京御史之才者召来。宾奏御史张循理等二十八人可用。上问其出身。宾言循理等二十四人繇进士监生。洪秉等四人由吏。上曰。用人虽不专一涂。然御史。国之司直。必有学识。达治体。廉正不阿。乃可任之。若刀笔吏。知利不知义。知刻薄不知大体。用之任风纪。使人轻视朝廷。遂点秉等为序班。谕自今御史。勿复用吏。流品自此分矣。

　　请移县丞驻湖坊书　
蒋士铨

某谨白。执事阁下。铅山疆界。惟西乡最廓。地与闽接。都鄙村镇若干。去县八九十里。阻以迭巘。攀涉艰难。其间流丐聚处数百人。实闽匪逋逃薮。丐有长。朔望踞坐邮亭。诸丐班列罗拜。每至人家。则居者辟外门。扃钥中户。列米瓮于庭。以老病一人司给发。丐连臂升堂。列坐如上客。老病者按橐注之。请益者再。乃去。或拂之。则破壁碎屏几。哗而后去。田间妇女独行者。失去不知所往。居人有婚丧事。丐自拟宾客。登堂醉饱。求索无餍。而有丧之家。祸尤烈。受吊之先。榜于门曰。某日受丐吊。是日客皆避匿。主家倦于施。则起梃击。所触虀粉。且攫木主出。掷溷厕中。又围前后户。虽强者不能夺门出。或从楼垣缒而逸。历八九十里号于官。官曰。细事也。置不理。或饬捕蒯练总逮之。不得已。择丐之庸下者。缚一二人来。吏与役向主家索钱。不可计数。而后官予杖释去。主家从此不能安枕。以此甘受丐蹂躏。不愿见官。于是丐日横。乡人益屏息。官且乐乡人之无事也。噫嘻。此太平之世也。使水旱频仍。哗而倡乱者。非此辈而何。然奚以至于此极。则西乡距城且百里。无官弹压。是以不知忌惮。计惟移县丞分驻于湖坊街。而西乡之民与丐皆有所隶。夫丞乃敝邑冗官也。无衙署。僦民屋而居。无职守。倚印官批发。而取锱铢以自活。名曰佐宰。擅受则获罪。名曰粮厅。收漕弗与闻。是冗官也。移驻为便。或曰。石佛司有巡检。前以无事移驻河口。今西乡之湖坊。与石佛近。昔移官去。今移官来。矛盾甚。对曰否否。石佛司一隅耳。湖坊控数都。刻舟胶柱。乌乎可。此敝邑西乡之大也。窃谓　朝廷设官。所以安民戢乱也。乱不戢则民不安。既乱而戢之。弗若豫防以泯其安民之迹。夫今之有司。汲汲皇皇。日以簿书为政。征输之不亏也。命盗案之苟完也。邮驿之未误也。水旱之苟可弥缝也。上官之求索可以供给也。则曰吾官不旷矣。吾政有异矣。上官亦曰此才吏也。此能吏也。至为民谋教养。筹利害。计安危者。无有也。今观执事设施则异是。相度繁简。绸缪风雨。屡告得允。民之福也。某故不以多口为嫌。直摅一邑所关甚巨者以告。惟执事审择施行。必待甑堕瓦解。而后掇而更新之。窃为智者不取也。一邑如此。州郡之与都会。可推而及焉。惟执事不以常人自待。　国与民交相庆也。死罪死罪。

　
卷十九吏政五考察

　　部刺史日知录　
顾炎武

汉武帝遣刺史周行郡国。省察治状。黜陟能否。断治冤狱。以六条问事。一条。强宗豪右。田宅踰制。以强陵弱。以众暴寡。二条。二千石不奉诏书。倍公向私。旁谄牟利。侵渔百姓。聚敛为奸。三条。二千石不恤疑狱。风厉杀人。怒则任刑。喜则任赏。烦扰刻暴。剥削黎元。为百姓所疾。山崩石裂。妖祥讹言。四条。二千石选署不平。苟阿所爱。蔽则宠顽。五条。二千石子弟怙倚荣势。请托所监。六条。二千石违公下比。阿附豪强。通行货赂。割损政令。又令岁终得乘传奏事。夫秩卑而命之尊。官小而权之重。此小大相制。内外相维之意也。元城语录汉元封五年初置刺史部十三州秋分行郡国秩六百石而得按二千石不法其权最重秩卑则其人激昂权重则能行志本自秦时遣御史出监诸郡。史记言。秦始皇分天下以为三十六郡。郡置守尉监。罢侯置守之初。而已设此制矣。汉书百官表监御史秦官掌监郡汉省丞相遣史分刺州不常置武帝元封五年初置部刺史掌奉诏条察州秩六百石员十三人成帝末。翟方进何武乃言春秋之义。用贵治贱。不以卑临尊。刺史位下大夫。而临二千石。轻重不相准。请罢刺史。更置州牧。秩二千石。而朱博以汉家故事。置部刺史。秩卑而赏厚。咸劝功乐进。州牧秩真二千石。位次九卿。九卿缺以高第补。其中材则苟自守而已。恐功效陵夷。奸轨不胜。于是罢州牧复置刺史。后汉书刘焉传灵帝政化衰缺四方兵寇焉以刺史威轻建议改为牧伯请选重臣以居其任从之州任之重自此而始刘昭之论以为刺史监纠非法。不过六条。传车周流。匪有定镇。秩裁六百。未生陵犯之衅。成帝改牧。其萌始大。唐戴叔伦抚州刺史厅壁记云汉置十三部刺史以察举天下非法通籍殿中乘传奏事居靡定处权不牧人合二者之言观之。则州牧之设。中材仅循资自全。强者至专权裂士。新唐书李景伯为太子右庶子与太子舍人卢议今天下诸州分隶都督专生杀刑赏使授非其人则权重衅生非强干弱枝之谊愿罢都督御史以时按察秩卑任重以制奸宄便繇是停都督然后知刺史六条为百代不易之良法。而今之监察御史巡按地方。为得古人之意矣。又其善者在于一年一代。夫守令之官不可以不久也。监临之任不可以久也。久则情亲而弊生。望轻而法玩。故一年一代之制。又汉法之所不如。而察吏安民之效已见于二三百年者也。唐李峤请十州置御史一人以周年为限使其亲至属县或入闾里督察奸讹观采风俗此法正明代所行若夫倚势作威。受赇不法。此特其人之不称职耳。不以守令之贪残而废郡县。岂以巡方之浊乱而停御史乎。至于秩止七品。与汉六百石制同。王制。天子使其大夫为三监。监于方伯之国。国三人。金华应氏曰。方伯者。天子所任以总乎外者也。又有监以临之。方伯权重则易专。大夫位卑则不敢肆。此大小相维内外相统之微意也。何病其轻重不相准乎。夫不达前人之法之意。而轻议变更。未有不召乱而生事者。吾于成哀之际。见汉治之无具矣。

唐自太宗贞观二十年。遣大理卿孙伏伽黄门侍郎褚遂良等二十二人。以六条巡察四方。黜陟官吏。帝亲自临决。牧守已下。以贤能进擢者二十人。以罪死者七人。其流罪已下及免黜者数百人。已后频遣使者。或名按察。或名巡抚。至元宗天宝五载正月。命礼部尚书席豫等。分道巡按天下风俗。及黜陟官吏。此则巡按之名所繇始也。开元二十二年。置十道采访处置使。其后或请专择守令。停采访使者。姚崇奏曰。十道采访使犹未尽得人。天下三百余州县。多至数倍。安得守令皆称其职乎。

于文定笔麈曰。元时风宪之制。在内诸司有不法者。行台御史劾之。即今在内道长。在外按台之法也。惟所谓行台御史者。竟属行台。岁以八月出巡。四月还治。乃长官差遣。非繇朝命。其体轻矣。明代御史总属内台。奉命出按。一岁而更。与汉遣刺史法同。唐宋以来。皆不及也。唐中宗神龙二年遣十道巡察使诏二周年一替　韦忠谦言御史一出当动摇山岳震慑州县明代多有其人

金史宗雄传。自熙宗时。遗使廉问吏治得失。世宗即位。凡数岁。辄一遣黜陟之。故大定之间。郡县吏皆奉法。百姓滋殖。号为小康。章宗即位。置五路提刑使。此即今按察使也

汉时部刺史之职不过以六条察郡国而已。不当与守令事。三国志司马宣王报夏侯太初书曰奏时无刺史但有郡守长吏汉家虽有刺史奉六条而已故刺史称传车其吏言从事居无常法吏不成臣其后转更为官司耳故朱博为冀州刺史。敕告吏民。欲言县丞尉者。刺史不察黄绶各自诣郡。鲍宣为豫州牧。以听讼所察过诏条被劾。而薛宣上疏。言吏多苛政。政教烦碎。大率咎在部刺史。或不循守条职。举错各以其意。多与郡县事。翟方进传言。迁朔方刺史。居官不烦苛。所察应条辄举。自刺史之职下侵。而守令始不可为。天下之事。犹治丝而棼之矣。太祖实录。洪武二十一年四月。谕按治江西监察御史花纶等。自今惟官吏贪墨鬻法及事重者如律逮问。其细事毋得苛求云。

秦置御史以监诸郡。汉省。丞相遣史分刺州。不常置。武帝元封五年。初置十三州刺史各一人。魏晋以下。为刺史持节都督。魏志言自汉季以来刺史总统诸郡赋政于外非若囊时司察之任而已隋文帝开皇三年罢郡。以州统县。杜氏通典曰以州治民职同郡守无复刺举之任自是刺史之名存而职废。后虽有刺史。皆太守之互名。有时改郡为州则谓之刺史有时改州为郡则谓之太守一也非旧刺史之职。理一郡而已。由此言之。汉之刺史。犹今之巡按御史。魏晋以下之刺史。犹今之总督。隋以后之刺史。犹今之知府及直隶知州也。

尹翁归为右扶风。县县收取黠吏豪民。案致其罪。高至于死。收取人必于秋冬课吏大会中。及出行县。不以无事时。其有所取也。以一警百。吏民皆服。恐惧改行自新。所谓收取人。即今巡按御史之访察恶人也。武断之豪。
  </div>
  <div class="pagination">
   <a href="皇朝经世文编_page85.html">
    上一页
   </a>
   <span>
    ...
   </span>
   <a href="皇朝经世文编_page81.html">
    81
   </a>
   <a href="皇朝经世文编_page82.html">
    82
   </a>
   <a href="皇朝经世文编_page83.html">
    83
   </a>
   <a href="皇朝经世文编_page84.html">
    84
   </a>
   <a href="皇朝经世文编_page85.html">
    85
   </a>
   <span class="current-page">
    86
   </span>
   <a href="皇朝经世文编_page87.html">
    87
   </a>
   <a href="皇朝经世文编_page88.html">
    88
   </a>
   <a href="皇朝经世文编_page89.html">
    89
   </a>
   <a href="皇朝经世文编_page90.html">
    90
   </a>
   <a href="皇朝经世文编_page91.html">
    91
   </a>
   <span>
    ...
   </span>
   <a href="皇朝经世文编_page87.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
