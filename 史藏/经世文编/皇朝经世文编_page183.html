<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 183 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 183 页/共 219 页
  </h1>
  <div class="content">
   傅鼐

湖南红苗。最为犷悍。自乙卯滋事。我　　皇上遣师压境。恩威并用。莫不投诚恐后矣。而犬羊之性。叛服无常。当无事而谋久安。惟有以移其习俗。奠其身家。格其心思。苗乃可得而治也。苗俗男女皆蓄发。而性好。矛戟火鎗诸凶器。出入必携。仍其俗则桀悍之风益长而不可制。今则三厅中共缴刀若干。鎗若干。不许更造。而发则不论生熟苗人。皆令薙之。俗又信鬼。多淫祀。每岁各寨中。宰牛延巫。所费不赀。故用歉则性益贪。性益贪则劫夺易起。今则作鬼跳鼓藏诸习。严行禁止。计苗寨中。岁可省牛数万头。岁可省费数十万金。而每岁秋粮。又拨田为之完纳。则耕种所获。祇以自给。而耗费者少矣。至于客民盘剥。差役吓索。历来扰苗之大者。今则于苗民交界处。设集场。限期交易。官弁监之。负贩小民入苗寨者。则有刑。遇有争讼。书差俱禁入寨。令苗弁送两造入城。朝讼夕结。不使牵累。至偷盗细事。责苗弁查拏。机密要事。则令熟员访查。凡干法者置重典。夫如是则苗之身家无扰。苗之心思亦渐驯矣。然不申之以教。恐其心犹未格也。今则添修苗馆若干处。延师训讲。使知孝亲敬长之道。进退揖让之礼。而其中苗生尤俊秀者。取入书院肄业。使知奋勉。久之。则今日书院之苗生。即可为异日各寨之苗师。以苗训苗。教易入而感动尤神。则礼义兴而匪僻消。苗与汉人无异矣。夫苗异于民。叛服无常。由来旧矣。今一旦习俗移。身家安。心思格。始则内民外苗。贪残革而畏服神。继且即苗即民。畛域化而文教洽。更何必斤斤防范之为事哉。

　筹划固至然近日则屯练祇成具文义学尤为虚设矣信乎有治人无治法也

　　与尹制府论绥理苗疆书　
晏斯盛

滇黔苦兵久矣。其素既无以服之。其继皆有所以激之。文武员吏贪利而幸功。苟且一时。断未有能善其后者。彼地险隘而性犷悍。剿固已难。既剿而绥抚之使长治久安尤难。然治安之要。在于得人。得其人而治之安之。则亦无不可久长也。其人务以清静为体。以缜密精明宽大为用。始也制要害而周为之防。继也因习熟而利为之道。斯亦可矣。夫大化之所及。必有其渐。非可以旦夕期。而强驱之以就吾法。以异类之属。本俟气化。而欲以力制。是无异期豺虎之尽为驺虞。力大者或偶一纳诸闲而不觉。至闲之不修。而迫而狎之。必怒爪张牙。所伤实多。尝考禹贡五百里荒服。其三百里蛮。说者曰。蛮之言慢也。谓礼仪简慢。因其俗而治之也。又汉书云。班超为西域都护。甚得众心。超召还。任尚代之。尚谓超曰。君侯在外国三十余年。而小人猥承君后。宜有以教之。超曰。塞外吏士。非孝子顺孙。蛮夷怀鸟兽之心。难养易败。宜荡佚简易。宽小过。总大纲而已。观此足知荒服之。亦以知古今之无二道。形势之无两端矣。抑又观兵之为用。必熟练于平日。未可取办于临时。今日之兵。平日皆游手荡闲。骄而且懦。骤而遣之。不堪用命。且处处亏缺。一经遣调。本处辄孤弱无恃。此又未讲于武卫之制也。禹贡绥服五百里。三百里揆文教而外。其二百里奋武。武绥服且奋。况荒服乎。兵师也。师众也。众民也。今固不能如古师田之法。而轨里连乡。内政军令之寄。便宜可用。或于附近苗猓尚须防守之地。固保甲而默修其团练。裕器具。习击刺。晓进退。则有恃无恐。贼亦知所畏避。不敢以逞。久之。此胜彼衰。强弱立判。且良民者。国之本也。爱养未周。饥寒不免。或又苦于官法。惟曰怨咨。则异族之欲向化者。且视为畏途。而更化更难言矣。以黔言之。田少山多。土瘠民贫。又加以夫役之烦。征调之数。不遑耕读。日事奔驰。雇倩充应。典卖不支。清平一路。甚至以额设夫马火牌勘合。俱令土民承当。前令于土民不服者。辄置之法。殊为未便。虽然。此时此事。权宜可也。今既撤兵。暂得休息。有贤有司静而理之。慎防御而平争讼。使得力穑务本。即享无事之福。骤登太平。窃尝总其形势。贵阳安顺遵义。地坦民庶。不减内地。可以永安。大定南笼思南石阡平越。久经缉宁。地形虽险。而人民之繁庶可久。亦不减贵阳诸大郡。镇远黎平都匀思州铜仁。地逼新疆。赈恤其久困之民。驯柔其新定之苗。一意宁谧。而扼制其险要。亦未尝不可以永宁。他如贵阳之定番广顺二州。安顺之镇宁永宁普定三州县。大定之威宁平远二州。南笼之普安安南永丰三州县。民间与苗猓。各有亲串。略宜稽访。亦可以观其出入动静之机。总之地方之安否。惟在亲民之有司勿作无益以害有益。勿规小利而忘大经。勿工于悦上而绌于信民。勿执私见而昧恒理。庶几乎足副大人之训也。虽然难矣。院司道位高而势隔。人心之不同如其面。有司孰不欲其贤。而不如所期者常八九难矣。虽然。太守者州县之表帅。而上下之枢机也。苟得其人。则州县之承风旨而凛宪法者。可朝令而夕至也。某五月初开考贵阳。六月中竣事。六月二十二至安顺。现在考试两郡生童。与考者俱倍多于前。足觇民间余力。并闻。

　　陈剿抚古州苗匪疏雍正八年　
云贵广西总督鄂尔泰

窃查古州三保。地近诸葛大营。而车寨尤逼处营侧。营基乃其旧地。今既就地建营。岂遂帖服。况抚臣张广泗。前往招抚时。原止结以恩惠。并未示以兵威。苗性犬羊。何知信义。为久长计。臣并不能安枕。去岁在黔时。曾面诫张广泗。谓必当相机剿除。以图善后。回滇又切札告之。据覆车寨恭顺。已如内地。实可放心。副将赵之英所禀亦同。臣答云。愚非好杀人者。人所共信。但恐今日不杀少。日后将杀多。反是罪过耳。如果恭顺。何须加兵。其余不恭顺者。则无可姑息。此臣从前札论之节要也。查上江之要隘在来牛。下江之咽喉在溶硐。诸葛营在中权以扼首。尾庆远荔波在两头以作关键。形势所在。应计全局。若一处或纵凶顽。将诸务皆有阻碍。利害不在目前。功过自有　　圣鉴。乃诸臣始终信其恭顺。一意姑容。果致有日月等寨之变。臣立即切札抚臣。并严谕军前文武。以古州三保。既未示以军威。亦未晓以法纪。寸铁未缴。一人不杀而骤望其宁帖。无此理。无此事。此番反复固早在意料中。犹不幸中之幸事。今六寨肆恶。其中必有一寨主谋。时刻隐忧者车寨耳。今反以车寨洗白为辞。若无反念。何用洗白。既欲洗白于后。何不出首于先。万勿失此机会。更待后举。凡事务筹远久。断不忍。少有支饰。难固不辞。罪亦不避。倘目前惟图苟安。日后又将有事。即迟至十年二十年。官去身亡。犹有余愧。犹有余恨。续据张钺赵文英等报六寨剿洗后。寨胆落。其滚里一处。有龙早隹沙党祥摆里党鸠分遮胆寨。曾逞凶悍。伏草伤人。随后遵谕料理。查滚里地方。共计七寨。路径既熟。惩创已遍。倘不献凶缴器。洗之甚易。随于初九日撤兵回营。料理车寨。臣随即批饬。车寨为腹心之患。屡经密谕严剿。亦几经筹划。非了无确见者。讵料此报宁帖。彼称恭顺。直信不疑。惟恐多事。不知该文武等。何爱于车寨。始则养痈。继则讳疾。若必欲庇护而听从之者。今且潜为日月六寨之主谋。暗作龙早等寨之羽翼。此实老奸巨猾。决非蠢苗比。若复姑息养奸。终必受其大害。今亦无多言。示剿示抚。听汝等为之。　王法无私。军令具在。惟功与罪。其各自取。大约凶器不尽缴。凶寨不尽除。则如何调剂。如何抚绥。恐终为不终年之计。以云善后。则万不可得之数也。随据赵文英等称。车寨苗民自招抚以来。加恩实倍他处。乃该苗外虽恭顺。中怀叵测。前剿定旦时。苗民即有悔错听车寨之语。剿除日月寨。车寨有人助鎗。昨攻中保。擒苗头。亦供车寨句结情形。龙早寨内。又有车寨之人。今日始知批谕所云。腹心之害不除。则四肢百骸。终不平复。实为深知灼见。前此第据其外貌之恭顺。并不能察其中藏之险恶。目下一面遵谕巡察溶硐滚塘诚伪。一面亲赴上下江。会勘酌议安置。全盘收拾。可望永宁等情。臣随复批饬。以全局未定。难与图成。大害既除。尤须防后。但属军器。必尽勒缴无余。凡有凶顽。必尽严拏正法。老弱幼稚。必分别安插之方。逃散流亡。必审处招集之策。至该寨地址。或分营驻札。或招集住居。应熟筹妥议。其溶硐虽无抗违。滚塘虽已羁縻。正当察其情形。乘此速为布置。勿以一篑之亏。致废九仞之力。则火种必然。草根致蔓。无事而有事。又将多事矣。臣看得古州等处地方。辽阔险深。界连楚粤。加以强悍富庶。器械具全。故千百年来。皆弃置化外而不能制。今虽仰赖　　圣主威德。　　指授精详。剿抚开通。已二三千里。前后所收鎗械。亦二三万件。然筹度情势。欲其知敬知畏不敢逞凶。纵少有蠢动。随时殄灭。似一二年内尚可以就绪。若欲其知礼让知法度。革心服化。一变驯良。此内地所犹难。即悉心调治。亦非十年不能。伏念臣身受　　殊知。万难报称。所可以自信者。只此一心。若或草率办理。粉饰苟安。是昧天良。是灭人理。断不敢暴弃至此。但新辟苗疆。约共十余处。计地数千余里。能整顿易。求妥当难。选才干之员犹易。得忠诚之人甚难。惟督抚大吏。或自用聪明。或专虑成败。欲见长而护短。不因事以从人。则虽有贤能。又将不能用。亦且不为所用。臣不揣愚钝。为方隅百年计。念兹全黔。念及滇粤。并念及川楚。辗转筹思。辄彻夜不能寐。私心自誓。惟有矢竭血诚。及身努力。期无负我　　慈父。以免为罪臣。而凡遇文武僚属。倾吐肺肝。务规以正。望为边疆保障。以备　国家任使已耳。

　　陈绥定苗疆方略札子乾隆元年　
杨名时

窃惟驭夷之道。贵在羁縻。服贰之方。务彰诚信。止戈所以为武。惟德足以感人。从未有怨毒猜嫌。而能长久宁帖者。查贵州接壤苗疆地方。生苗在南。汉人在北。而熟苗居其中间。与内地犬牙相错。为汉人佣工雇值。彼此相安。其来已久。若生苗则盘踞深山密箐之中。足迹不入内地。且有熟苗以为捍御。时以官兵威力相恐喝。故生苗亦绝不萌窥伺之想。自开拓苗疆之计行。于是生苗地界。为官兵所驻札。渐次踞其土地。干戈日寻。而生苗始不得安其所。官兵驻札之地。山高路阻。水泉不通。食货百无一产。军粮运至山下。官兵接运山上。尚有二三十里之远。劳苦惊惶。妻孥隔绝。而官兵亦不得安其所。百姓改折色为本色。少给脚价。责令运送军粮。费用加倍。终年不息。且每被抄劫。而百姓益不得安其所。至于熟苗之苦累。更有数倍于兵民者。无事时则供挽运力役。用兵时则为向导前驱。军民待之如奴隶。生苗疾之若寇。官兵胜则生苗乘间抄杀以泄忿。生苗胜而官兵又混行屠戮以冒功。此熟苗之所以愈不得安其所也。窃念开拓苗疆。本欲登斯民于衽席。而竟致官兵百姓。生熟苗人。人人有赴汤蹈火之惨。有识者已决其有不靖之势矣。至速祸而激变约有两端。苗疆本未宁谧。而地方官遽言人尽抒诚。请加赏赐。生苗得赏者十之二三。而不得赏者十居七八。贪心不遂。已生叛心。加以熟苗劳重累深。全无赏赉。愈增怨忿。因而句结生苗以作乱。至于不可禁御。又从前开疆拓地。止及古州清江等处。而台拱地方。犹在化外。自有司迎合邀功。辄云台拱苗人愿献其地以为官兵安营立汛之所。上司不察。竟议驻兵。而台拱生苗。遂将官兵围困。经两次遣兵救援。悉皆全军覆没。后至生熟苗人合并。因而侵轶内地。往时内地防驻之兵。皆以开拓苗疆之故。大半移驻苗界。而内地反致兵单汛弱。苗人如入空虚之境。兼以道路险易。为熟苗所深悉。无处不被蹂躏。间有就抚熟苗。又被武臣惨戮。甚至卖其妻女。以入私橐。其脱逃者。归告徒党。贼志益坚。人怀必死。多手刃妻女。然后抗拒官兵。以致锋不可当。败屡告。百姓流离死徙。不可胜计。此皆无罪平民。我　国家百余年来。休养而生息之者也。目下黔省大臣奏报。度必以苗人殄灭几尽。难民复业过半。苗疆不日底定为辞。然以臣计之。有未可全信者。从来用兵之计。不过曰剿与抚而已。今欲剿则夷方山势陡绝。鸟道仅通一线。一夫据之。百人不敢过。即有时乘其不备。夺险而进。而苗人本无屯积。相率滚箐而走。官兵熟视其去。莫可谁何。凡飞报大捷。多属此类。此剿之所以难也。若欲抚之。则苗人积怨已深。且几番受诳。俱怀疑惧。加以有险可恃。非当万不得已之时。恐不肯轻就笼络。此抚之所以难也。为今日计。唯有下剀切之　　诏。布宽大之　　恩。弃苗疆而不取。将重兵驻内地。修筑城垣。于要害处所增立壁垒。屹立互峙。碁布星罗。俾民有可依。兵有可守。贼来则互相应援。协力擒捕。贼去则分兵扑灭。勿事穷追。再悬赏格。以购渠魁。而胁从罔治。有能擒缚首恶投诚。及所犯本轻。而率众归顺。或邻近苗人。奋勇杀贼。验明首功者。皆给与土官世袭。分管其地。一面加意抚绥熟苗。勿使为生苗所劫掠。为官兵所欺凌。如此调剂。生苗得所栖托。熟苗又荷生全。自当俛首帖心。抒诚向化。若因循修饰。臣恐兵端不能遽息。糜饷劳民。终非柔远宁边之善策也。

　此鄂公去滇后官吏办理不善以致激变之情形也故附之文端诸疏后。以见非常之原不但创始难善后尤难然因此遂欲尽弃前功复还苗地是则因噎废食矣迄今百年来黔滇安堵人人服文端之功而后知远大之猷固事久论定也

　　答齐总兵书广西通志　
金

接教暨文武各禀初十进攻情形。虽未剿灭贼巢。而我兵军威稍振矣。前以标弁回省。面禀邓横情形。按图筹划。为攻围二策。或可少补千虑之一。兹者邓横东西南三面俱筑围墙。此诚令其粮尽自毙之计。但闻日落紧闭营门。天明信方开。夜间任贼披猖来往。此大不可。按贼寨北面临河。贼若无粮。必于此间渡河搬运。寨中之粮未尽。寨外之粮复来。贼何由毙。虽围无益。若云唇齿相依。归罪于别村别寨之私卖。独不思重兵压临其地。尚敢无忌肆行。则别村别寨。有不畏之如虎。唯命是从者乎。此未可专咎之私卖也。据仆之愚。应于北河一带。每夜添设巡兵三百名。逐营逐夜。轮班更换。以均劳逸。该兵若干。给与号令。设遇贼人渡河搬粮者。即声号截杀。该班营将领兵。即刻策应。误者处以军法。至于三面围墙之外。亦应量地远近。计兵多寡。分段拨兵巡瞭。以防排墙搬运之事。设有纵逸。责有攸归。此困围绝粮之策也。查得贼寨形如品字。名曰三贯。外竹内塘。今复备御两月。益加完固。初十之合攻。将可谓勇。兵可谓锐。抢夺台。进逼贼寨三四次。可称竭力用命矣。奈贼徒潜藏墙内。暗放鎗标。路径窄狭。官兵不能成列而进。当先者受伤。在后者无从措手。竭合攻而不能破者。当实限于地势之不便耳。为今之计。其外层竹围须用火攻。虽系青箐。若多堆干柴。火力即大。必能焚烧。其隔墙土墙虽坚。若大逼近施放。自可洞墙彻屋。进攻之兵不必过多。多实无所用力。亦不必令合攻。合则兵力不继。今查现在官兵三千四百余名。土兵二千六百余名。以官兵三千计算。分为三班。每一日一千名为一班。内拨五百。先从四甲尽力进攻。因四甲寨旁有黄土小坡。平衍可窥寨内。若夺得此坡。鎗迭施。便于攻取。而进攻之法。应将制军所发挡牌数十面。尽行浸湿。一人扛牌。一人扶把。排列先行。刀手鎗手。错杂随牌以进。只用进步排鎗。从牌隙打出。然必见贼而后放鎗。切不可似平日演习连环。随手向空施放。使贼避我鎗。而贼鎗反出我之不意。若贼寨有紧要台。须将送到之定南专击。台之贼不得存身。则台之近者可夺。远者无用矣。再将土兵亦分三班。拨三百名。令抬大。挑干柴。多带撅墙器械。跟随在后。遇竹便烧。遇墙便拆。遇栅便斫。遇塘濠不能渡者。一面令兵或拆墙填濠。或斫竹搭桥。一面抬驾大。攻打隔塘之墙屋。凡有贼寨墙孔。可以放鎗伤我之处。官兵即将挡牌救护。使土兵得以放胆用力。总之不烧其竹。不拆其墙。不火其屋。不填其塘。贼有藏身之所。兵无立足之地。终难成功。必须逐步攻打即逐步拆毁。逐层攻打即逐层拆毁。自然渐次逼入。若能攻破门甲。官兵即便驻札其中。势如破竹矣。此外五百名内拨一百名。带土兵一百名。向六甲。又拨一百名带土兵一百名。向九甲。遥为牵制。以夺其势。其余三百名。令果敢将帅统率。前后应援。再令能员居高瞭望。若六甲九甲。果可乘虚而入。则举动号旗。牵制之兵可进取。援应之兵亦即协攻。夫兵既分作三班。三日轮攻一次。我兵有休养之期。贼徒无喘息之候。若贼每日如此躲藏。官兵每日如此攻击。不过旬日。破之必矣。若贼情极势穷。拌命决死。官兵更可并力杀贼。以洗前耻。此攻战寸进尺取之策也。至于言不尽意。惟赖临时调剂。布置得宜。若止骤然竭力一攻。攻不能进。进即退出。遂撑目以俟。迁延时日。师老兵疲。岂计之得哉。仆非泛论攻围之法。乃就邓横形势。再三筹划。恐舍此不能破此寨。且二策必须并用。围则截其外援。粮尽自毙。固可计日而待。攻则毁其巢穴。躲藏无窟。更可立绝其命。况官兵一日进攻。两日歇息。贼易破而兵不劳。望速用以试其可。

　　进剿义宁逆苗条议乾隆　年　
杨锡绂

窃照义邑苗猺。悖叛不法。宪台调兵进剿。并定议分兵三路。一石村。一龙胜。一贝子堡。同时并进。使贼势分力弱。区区小丑。蚁合蜂聚。釜底游魂。行见立膏斧钺。顾克敌之谋。在图其要领。谨据一得之愚。为宪台陈之。查石村一路。为贼众聚集并力死拒之地。故我兵四千。相持一月。尚不能取胜。今奉宪台指画。令贝子龙胜两路俱进。以散其附和。孤其并力。即所以筹石村也。然兵至四千。遂终日深沟高垒而已乎。夫兵论强弱。不论众寡。在用之何如耳。以石村近日禀报情形而论。初二日之挫。则以搜箐深路。猝然遇伏。诸将不相顾援也。十五日之挫。则以进据山梁。贼众来薄。我兵人无志也。非贼之火药多于我之火药也。非贼之器械精于我之器械也。非我已安详谋定。中坚两翼。井井有条。奇正相角。再接再厉。而见其彼强我弱也。且苗猺男女服饰不异。动则妻儿子女俱随。又大兵之声势未张。即愿降村寨。亦迫于凶恶之势。而姑且附和。以徐观其胜负。则军前之所谓漫山遍野。整千成万者。安知不系老妻幼子俱在其内乎。安知不有愿降村寨。亦姑助之摇旗呼噪乎。况此等凶顽。究系汉奸煽惑。致成骑虎之势。非真有图大事谋不轨之心也。得意则附。失意则离。非真有众志成城。固结莫解之势也。我兵一战而胜。则散其十之一。再战而胜。则散十之二三。三战而胜。则散其十之四五矣。闻十八日之举。我兵小胜。即有地林等寨七头人。来营投诚。此非其明验乎。但此时官兵拘于众寡之形。人多怯志。即诸将多非久历行间之人。少成算。欲挫凶恶之威。须鼓我兵之气。欲鼓我兵之气。莫如于乡勇土兵之中。挑选敢死之士二百人为我军先锋。其挑选之法。悬以重赏。誓以必死。杀贼再与重赏拔补。不测。许以厚恤其家。其用之之法。毋论凶苗来犯。或我兵进攻头队。令官兵施放鎗炮。即令此敢死之士随之。敌少懈。或近前直犯。领兵之员。即麾敢死之士。人持顺刀或标鎗。并力前进。直刺直砍。而大兵继之。稍有退怯者。即斩以徇。夫一人拚命。百夫辟易。况数百人奋不顾身乎。如此而战。未有不胜。一胜而我兵之气作。再胜而我数千之师皆敢死矣。贼虽数万计。一月可尽灭也。

　　粤省训练乡勇疏　
杨锡绂

奉部议。广西猺獞杂处。山深箐密。又连接邻省诸苗。易于滋事。是以各州县旧有乡勇之处。多因逼近苗疆。其土著民人。能惯悉苗情。周知路径。是以训练乡勇。以为协助兵壮之用。今该布政使奏称通省州县乡勇。有已经训练者。亦有一名俱无者。请于通省州县。俱令训练乡勇。其硝磺饭食之需。于盐羡公项给发等语。查训练乡勇。皆系民间自行团练。地方官弁。但司督率稽查。若如所奏量给充公银两。则与向来乡勇之例。殊不画一。且训练之处。必其地邻接苗寨。方为有益。若并非苗人逼近之所。概为添设。亦属虚文。应将该布政使所奏。交与该省督抚详悉查明。不必拘定通省州县。但果系苗疆地方。实在应行添设之处。仍照向来训练乡勇之例。速奏明办理可也。乾隆八年正月二十八日。奉　　旨依议钦此。臣等钦遵。饬司移行各道府州详查去后。兹据藩臬二司查明酌议前来。臣等查粤西僻处边隅。苗猺土獞。杂错而居。此辈生性蛮野。动辄仇杀相寻。是以向来地方居民。多自设乡勇。以为防卫。其中有堡卒耕兵隘丁狼兵土丁名色不等。均之皆乡勇也。凡此选当乡勇堡卒狼兵隘丁耕兵土丁之人。或有公遗田亩。充其役者即食其田。或村寨相沿。资其力者即公其养。大约无事则把守隘口。捍卫庄村。有事则差遣委用。听于州县。由来已久。亦不知起于何时。迨我　国家承平日久。重熙累洽。苗猺土獞。渐知畏法。此项乡勇人等。遂不无人数不足。及老弱应役之弊。至于州县官。或有循乎向例。每岁冬间。调集操练奖赏一次者。亦有向不操练。即因仍其旧者。此布政使唐绥祖所以有请一体团练之奏也。但所属州县。有逼近苗獞与不逼苗獞之分。而乡勇原系民间自行团练。亦可毋庸另给充公银两。以为修理器械及入城饭食之需。诚有如大学士所议者。臣等查粤西所属。如临桂灵川兴安永宁永福全州永安恭城贺县修仁岑溪桂平贵县宣化隆安横州永康雒容柳城罗城融县来宾宜山思恩东兰上林迁江西隆凌云天保归顺郁林博白北流陆川兴业等三十六州县。或乡勇。或堡卒。或耕兵。或隘丁。或狼兵。或土丁。多寡不等。原有设立。今当饬令各州县官汰其老弱。补以精壮。毋得缺额。及再以老弱冒滥。如富川苍梧怀集平南武宣上思养利左州崇善宁明马平怀远象州天河河池武缘西林等十七州县。或系逼近苗獞。或系边隘要区。向俱未设乡勇。今已饬令酌量扼要村寨。量行设立。有据报业已选充。报有名数者。有现在选充。陆续具报者。应俟设立齐足之日。造册报查。如义宁一县。虽近苗寨。但龙胜以内。已经设协安兵。又阳朔灌阳平乐荔浦昭平藤县容县永新宁宾州奉议等十一州县。皆非逼近苗獞。应遵照大学士等原议。俱毋庸设立。此项乡勇。原有额设州县。其所食公田。及公给口粮。一仍其旧。毋事更张。其新议设立者。应令仿照邻近州县公给口粮之例。听民自行办理。至于训练之处。州县向例冬间传集操练者。应仍其旧。其有向不操练。及今次始行议设者。当令州县于冬间农隙之时。近城者传集操练一次。其远乡。或因公下乡之便。就近操练。或委捕巡官查点操练一次。亦不必会同营汛。其技艺可观者。令州县官酌量捐赏酒食花红。以示鼓励。至或地方有事。应行调遣。随同官兵协剿。则照土兵之例。给与盐菜口粮。事竣分别奖赏。又地方官训练乡勇。原系分所应为。若非亲历行间。即乡勇剿捕有功。亦可毋庸请予议。总之乡勇之设。系为居民捍卫起见。地方官止当鼓励稽查。而不必过为繁扰。则应役者不致有名无实。而乡勇与居民。均得安于耕凿之常矣。

　　乙丙湖贵征苗记　
魏源

呜呼。以予所闻乾隆六十年红苗之役。与当时奏牍颇殊云。初苗未变也。畏隶如官。官如神。兵民利焉。百户外委利焉。司土者利焉。永绥厅勾补苗讼窃牛于官。而阖寨为病。遂激石满宜之乱。虽旋扑灭。而苗祸已胚。苗积忿永绥尤甚。始厅设苗巢。城外寸地皆苗。不数十年尽民地。兽穷则啮。于是奸苗倡逐客民。复故地。而寨争杀。百户响应矣。乙卯正月。贵州铜仁府苗石柳邓。妖煽其党。官捕之。遂叛。焚掠松桃厅正大营。湖南永绥黄瓜寨石三保应之。永绥副将伊萨纳。同知彭凤尧。以兵六百往捕。狃于勾补之役也。责苗缚献。而镇筸镇总兵明安图。亦以兵八百。携绳索以往。会营鸭酉。夜苗忽数千焚鸭酉汹汹。而军中止短兵。无火鎗。且镇筸苗吴半生吴陇登吴八月。及干州三岔坪苗同蠢动。火光照百十里。镇筸路绝。遂议饵苗向永绥。讲且行。而沿途益集。又从苗绐。尽释兵仗。明安图等束手死焉。脱者数人。时二十三日也。遂围永绥。而干州镇筸苗亦同日各围其城。永绥城仅余兵二百。士民自婴城守。干州本土城。游击陈纶又以营兵遁。明日遂陷。同知宋如椿死之。贵州总兵珠隆阿亦被围正大营。苗疆大震。二月　　诏云贵总督忠锐嘉勇公福康安。四川总督和琳。及湖广督抚合兵讨之。复命侍卫额勒登保德楞泰。往赞军务。福康安既解嗅脑松桃大营诸围。招抚各寨。三月。贵州苗略定。和琳亦定秀山县苗。以总兵袁国璜守栅门。而自会福康安于松桃。乃遣总兵花连布将精兵三千援永绥。三月十一日。连战至城外。围解。而湖南提督刘君辅亦以兵二千。自保靖与总兵张廷彦合攻永绥西北。苗据花园。断浮桥以拒。刘君辅结筏渡。破斩数百。遂复花园。守以张廷彦。而自攻隆团鸭保转入。花刘二将。苗并惮之。曰花虎黑虎。刘髯黑云。福康安大军。亦于四月十三日至永绥。进剿黄瓜寨巢穴。而苗旋阻鸭保。饷道不通。花连布乃护贵州粮以饷永绥。中途遇伏几殆。适大军遣救至。得免。时湖广两总督。一毕沅驻辰州总军需。而　　统兵镇筸。是月　　以兵六千由泸溪以复干州。遇苗苟拜岩。急匿辎重中以遁。众土崩。苗乘势四面躏。　　仅身免。顾以杀贼无算闻。　　诏旨稍奖之。而仍责曰。胡不乘胜追北。而回守空城。盖　　明见万里外矣。自是无敢东路进者。而贼久踞干州。遂出泸溪巴斗山。大焚浦市。分寇泸溪麻阳东北。复逼镇筸。福宁请急调荆州满兵二千前来。而按察使阿　　者驻镇筸。方日以诘捕汉奸为事。兵日擒良民邀赏。而苗出入横行。顾无谁何者。五月。荆州将军观成至。始下令止之。刘君辅在永绥。则提孤军欲复通鸭保。中途冒围数重。突杀出。几不免。及隆团。始遇袁国璜张廷彦援兵。乃保隆团。而鸭保饷道复塞。永绥处生苗窔奥。北保靖。西松桃。南镇筸。东干州。而贼巢则平陇鸭。保左右营。各寨介四厅间。皆迭嶂岖险。惟镇筸一路。声势四接。由泸溪进干州仅九十里。而福康安和琳由贵州来。遽从铜仁正大营穿深巢往干州。道既险远。而刘君辅所请五路进兵策亦不用。苗遂专伺大营所向。据险死拒。而各营兵非奉令又不得自为战。故贼益张。及刘君辅隔隆团苗。遂复围永绥。昼夜急攻。两月余。副将富志那遣告急大营。连数十辈不达。最后达二卒。始遣四川提督穆克登阿往援。苗并力拒援兵。而刘君辅亦遂由隆团转战入。八月。围始复解。而竟无奏牍云。

苗叛时惟沿边土蛮不从乱。土蛮者。故土司遗民也。聚众自保。苗甚惮。有言其头目张廷仲不轨者。既而得白。遂讨贼自效。自后永顺保靖无虞。得其力。刘君辅花园之战。亦以土蛮三百陷阵。其明年竟购保靖蛮诱禽石三保云。而大军自四月克黄瓜寨。五月六月阻大乌草河不进。七月。渡大乌草河。抵古丈坪。八月。奏克乌龙岩杨柳坪。而吴八月据平陇。遂称吴王。自石氏起事。巢穴旋破。至是而吴氏复称吴三桂后。妖煽远近。平陇党转盛。石三保石柳邓皆附之。于是九月　　下诏暴诸苗罪状。晋封福康安贝子。和琳一等宣勇伯。以风励将士。十月。奏克毛豆塘。摩手寨。龙角硐。进牛练塘。围鸭保。距平陇贼巢七十里。时苗酋皆许官爵花翎。散苗优以金钱。吴陇登亦许禽吴八月自效。然吴八月子廷礼廷义。复与陇登仇杀。负嵎自若。十一月。奏克水营天星寨。十二月。奏克擒头坡。嘉庆元年正月。奏克连营山。二月。奏克壁多山。高吉陀。三月。奏克两叉溪。平逆坳。四月。奏克长吉山。结石冈。距平陇三十里。而　　诏责复干州城。遂指干州。去冬以贼并力距大军。始令镇筸总兵袁敏等由泸溪进干州。与大军犄角。兵至丑坨。以大帅欲专干州功。阻河溪不进。而刘君辅失大帅。意亦束手不得展尺寸。至是七省官兵持久一载余矣。始既奏贼么么不足数。及老师旷日。则频以大雨山水暴发为辞。而饷道崎岖。先后益兵数万。降苗受官弁百余人。月给盐粮银者数万人。旋抚旋叛。军士不习水土。中暑毒死日众。数省转输。费巨万计。而　朝廷焦劳。日盼捷书。　　敕询络绎不绝。五月。大学士贝子福康安。卒于子岩。赠郡王衔。谥文襄。六月。和琳复干州。使额勒登保等进攻平陇。而自与毕沅福宁及巡抚姜晟等。遂奏善后章程六事。大都民地归民。苗地归苗。尽撤旧设营汛。分授降苗官弁羁縻之。惟购收枪械一事颇关系而议旋寝。及嘉庆十年。兵备道傅鼐。始按寨勒缴四万余件云。而和琳亦八月卒于军。赠一等宣勇公。额勒登保既偪平陇。贼渐蹙。至是。嗣和琳任。又　　诏将军明亮自湖北往会之。以鄂辉代刘君辅。九月。大兵夺平陇隘口。而毕沅已力请罢兵。三省教匪方起。四川达州既未扑灭。花连布又讨贵州铜仁。贼战死而湖北尤猖獗。毕沅无如何。则欲移苗疆诸将兵讨之。　　诏书切责不许。十二月。大军斩石柳邓父子。及吴廷义等。于是遂封额勒登保威勇侯。明亮襄勇伯。德楞泰继勇子。余进级有差。时镇筸黑苗。犹多未大兵。额勒登保与穆克登阿。分略余党。而教匪日炽。明年三月遂班师。明亮赴达州。额勒登保移征湖北矣。官兵二万分防。令提督鄂辉驻辰州。及新设绥靖镇总兵魁保。镇筸镇总兵富志那。分领之。裁土塘苗兵三万七千。月给盐粮银如故。毕沅姜晟。一意主抚。而边无宁日。则凤凰厅同知傅鼐。募勇修碉。悉力御之。及嘉庆四年。黑苗寇边。事闻。于是　　皇上下诏曰。楚苗已奏戡定。何匪苗吴陈受复敢纠众犯边十余次。不法已极。可见前此福康安和琳办理。止是将就了事。其实何尝底定。自是湖贵复屡用兵。至嘉庆十年始靖。皆傅鼐总理边务功。鼐复某总督书曰。三苗自古叛服靡常。治之惟剿抚两端。叛则先剿后抚。威克厥爱。乃济。迩者楚苗之役。和福二公以七省官兵。挞伐二载。而未底定何哉。论者谓始则恃搏象之力搏兔。以为功成。指顾而无暇总全局以商定算。继则孤军深入苗巢。前坚后险。实有羝羊触藩之势。兵顿乌草河牛练塘九龙沟者俱屡月。不得已广行招纳。归咎于民之争占滋衅。尽撤苗巢营汛四十八处。以期释怨罢兵。不图苗人如豢贪狼。养骄子。大功未就。相继志而殁。踵其后者。承士卒之疲劳。国帑之糜费。又值川楚事急。仓皇移师北去。是以苗志得气盈。鸱张鱼烂。不可收拾。而大兵既罢。势难再议兴戎。鼐思民弱则苗强。民强则苗弱。因而卫民以壮其气。练勇以摧其锋。驾驭以伸其信。鵰剿以威其凶。碉堡既成。我墉斯固。坚壁清野。无可觊觎。而后入其穴。扼其颐。夺其距。歼其魁。稂莠渐除。良善乃怡。此又嘉庆二载来办理情形也。傅鼐之任凤凰厅同知也。以前禽苗酋吴半生功。别有传。

　据嘉庆四年有苗疆何尝底定前此办理诸臣将就了事之　　谕旨故作是篇此　　旨亦在修方略之后也

　　湖南按察使赠巡抚傅鼐传　
魏源

傅鼐字重庵。浙江山阴人。祖体仁。江西万安县知县。父兆东。四川南部县典史。始鼐以府经历仕云南也。猓夷扰边。威远厅屡戕同知。大吏以鼐往图之。乾隆五十九年。以馘猓二百余功。擢知宁洱县。明年。从云贵总督大学士嘉勇贝子福康安讨贵州湖南红苗。复以计擒酋吴半生功。赐花翎。以同知直隶州用。旋丁母忧。以金革夺情。嘉庆元年冬。授凤凰厅同知。厅治镇筸。当苗冲。户窜亡。而明年春。大兵已移征湖北教匪。月给降苗盐粮银羁縻之。而氛愈恶。借口前宜勇伯和琳苗地归苗之约。遂蔓延三厅地。司事者至倡以苗为民之议。议尽应其求。鼐知愈抚且愈骄。而兵罢难再动。且方民弱苗强也。乃日招流亡。附郭栖之。团其丁壮。而碉其要害。十余碉则堡之。年余。犄角渐密。苗妨出没。遂死力攻阻。鼐以乡勇东西援救。战且修。其修之之法。曰近其防闲。遥其声势。边墙以限疆界。哨台以守望。台以堵敌。堡以聚家室。碉卡以守以战。以遏出。以截归。边墙亘山涧。哨台中边墙。台横其冲。碉堡相其宜。凡制数者。近石以石。远石以土。外石中土。孔以枪。掘濠以防。又日申戒其民曰勉为之。是有三利。矢不入。火不焚。盗不踰。有三便。族聚故心固。扼要故数敷。犄角故势强。民竞以劝。百堵皆作。而三年苗大出。焚掠下五峒。大吏将中鼐开边衅罪。又兵备道某者。阿意吝出纳。以旁掣之。事且败。会四年镇筸黑苗吴陈受众数千犯边。于事有苗疆何尝底定之　　诏。责巡抚姜晟严首贼。鼐为禽之。始奏加知府衔俸。是年碉堡成。明年边墙百余里亦竣。苗并不能乘晦雾潜出没。每哨台举铳角。则知有警。妇女牲畜立归堡。环数十里戒严。于是守固矣可以战。时镇筸左右营黑苗最患边。适谍晒金塘骁苗悉出掠泸溪。即夜三路捣焚其巢。复回要伏苟拜岩。大歼之。苗气始夺。六年而贵州变起。湖南环苗东南北三面七百余里。其西面二百余里之贵州边。尚未修备。故石岘苗复思狡逞。煽十四寨。并附近湖南苗以叛。鼐以乡勇千五百驰赴铜仁。而贵州巡抚伊桑阿至。叱其越境要功。遂以招抚戡定奏。回贵阳。时首逆枪械皆未缴。各寨方沸然。边民赴愬云贵总督琅玕。琅玕至。急檄鼐会剿。三日尽破诸寨。其破崖屯沟也。前两路贼皆垒石守。鼐使贵州兵攻其前。而自领乡勇夜探山后径。猿引上。黎明始达。天降。火寨起。贵州兵望之。亦奋呼夺隘。遂连破五巢。其破上下潮也。万山一峡。苗以死守。乃夜分贵州兵左右裹山围之。而亲督乡勇黎明攻峡。至晡。破之。追逼其寨。骁苗方迎死战。即分兵火寨。上潮溃而下潮亦望风溃。又为守隘贵州兵禽斩。前后歼苗二千余。三日。扫穴平。仿湖南法建碉堡守之。而伊桑阿冒功误边罪。为新巡抚初彭龄劾伏法。鼐遂奉　　旨总理边务。始鼐议迁永绥城于花园。副将营于茶洞。而贵州亦藉永绥声援。重其移。鼐屡陈督抚益力。至是　　诏琅玕查奏。鼐再赴铜仁。面陈永绥孤悬苗巢。形釜底。自元年尽撤营汛后。城以外即苗地。有三难二可虑。并请于贵州边设螺蛳堡。移湖南守备戍之。助弹压。琅玕乃奏移驻是。七年九月遂移之。既而其城苗争占。弥月枪闻黔境。鼐以乡勇数百深入。忽远近苗大集。急上据吉多寨。苗数重环之。统相继。鼐以奇计穿围去。苗疑不敢偪。然自此遂议缴枪械以绝其牙距。其抗命者。则复有永绥生苗凤凰黑苗之剿矣。

初。永绥以厅城掣肘。从未深入其巢。果抗缴枪械。而积恶石宗四等。并阻丈田土。复纠数千苗大猖獗。而是时厅已移出。且分驻形势地。又得贵州螺蛳堡可驻兵。遂立以乡勇千余。苗兵二千。败之夯都河。使永绥镇营兵扼后路。而自分兵进攻。连烧六寨。乘胜穷追。至阳孟冈。严寒。山路凌竞。方少息。忽五鼓万苗突至。跣起挥兵御之。时火药余数十觔。而后路既绝。苗四面急攻。铳发如雷。势岌岌。会雨霰杂下。苗绳硝湿。枪冻。比晓。我兵乃刀槊并前。人自为战。鏖至山后。斩堕溺死二千余。生擒石宗四。明春正月。移兵螺蛳堡。连剿破口漏鱼补抽等寨。焚巢破卵。是役也。贼起事即戕良苗。故鼐得以驱策苗兵。深入转战月余。破寨十六。获枪刀矛三千有奇。余寨乞命降。永绥苗一举平。此后惟高都两头羊役。遂不复用兵。二寨皆凤凰深巢天险。各寨缴兵后。犹负固。至是。皆乘雨夜晦蒙袭之。悬径出奇而后破。其贵州苗未缴枪械者。亦发印谕五十道。遍檄黔寨。咸震迭无敢抗。时嘉庆十一年也。初乾隆乙卯。嘉勇贝子征苗。时川湖贵广重兵环境。有进康熙五路平苗策者不用。故苗得并力拒大军。鼐则侦谍然。声东击西然。其去忽然。苗各自守。则党日离。不测则情益绌。从来备西北边。莫善于李牧一大创之之法。御流寇莫如坚壁清野法。而惩苗则莫如沈希仪鵰剿法。鼐专用之。大小百战。歼苗万计。追出良民五千口。良苗千余口。而所用不过乡兵数千。则惟训练有过人者。大都苗疆用兵异他地。重山深壑。奥复巘哨。而苗猱腾兽。蓦如平地。此一长也。地不可容大众。其进无部伍行列。退则鸟兽窜。冈回箐邃。贼忽中发。内暗外明。猝不防及。此二长也。铳锐以长。随山起伏。命中莫当。惟腰绳药。无重衣装。此三长也。鼐因苗地。用苗技。先囊沙轻走以习步。仿造苗枪。立上中下三的。以习俯击仰攻。临敌则亦不方阵进。呼聚啸散。无异以苗攻苗。又苗兼挟利刀。乘我火器甫发来戕。因兼习藤牌闪跃法。狭路则短兵制之。彼横蛮则趫捷胜之。每战还。必严汰。数年始得精兵千。号飞队。优养勤练而严节制之。行山涧风雨而行列不乱。遗赀货载道无反顾者。共甘苦若妻子。哭阵亡若子弟。报公愤如私仇。而乡兵明地利。习苗情。又多被祸同仇之人。是以致死如一。十年剿永绥苗事闻。　　诏各省督抚提镇。以公练乡勇法练官兵。宋史称辰州土官秦再雄练土兵三千。皆披甲渡水历山飞堑。遂一方无边患。故详着之。俾司苗疆者有考焉。至其屯田一事。与修边御苗错举。皆于十年蒇事。其始不无广占民田。以权利害轻重。及事定。民争复业。屡有讼言。于是议者人异词。余独载鼐上巡抚高杞书曰。防边之道。兵民相辅。兵卫民。民实屯。有村堡以资生聚。必有碉卡以固防维。迩者贵州巡抚初公。奏商均田一事。请陈利害情形而效其说。湖南苗疆。环以凤凰永绥干州古丈坪保靖五厅县。犬牙相错。其营汛相距或三四里。或五六七八里。故元年班师后。苗云扰波溃如故。维时鼐竭心筹之。无出碉堡为上。遂募丁壮子弟数千。以与匪苗从事。来痛击。去修边。前戈矛。后邪许。得险即守。寸步而前。而后苗锐挫望绝。薪烬焰熄。堤塞水止。然湖南乙卯二载用兵来。已耗帑金七百余万。国家经费有常。而顽苗叛服无定。募勇不得不散。则碉堡不得不虚。后患不得不虞。则自图不得不亟。通力合作。且耕且战。所以招亡拯患于始也。均田屯丁。自养自卫。所以一劳永逸于终也。

相其距苗远近。碉堡疏密。为田亩多少。凤凰厅碉堡八百。需丁四千轮守。并千人备战。共需田三万余亩。干州厅碉堡九十余。守丁八百。屯田三千余亩。保靖县碉堡四十余。守丁三百。屯田千五百余亩。古丈坪厅苗驯。止设碉堡十余。守丁百。屯田五百余亩。永绥厅新建碉堡百余。勇丁二千。亦屯田万余亩。而后边无余隙。各环苗以成圈围之势。峻国防省国计也。异族偪处。非碉堡无以固。碉堡非勇丁无以守。勇丁非田亩无以赡。在边民濒近锋镝。固愿割世业而保身家。即后路同资屏蔽。亦乐损有余以补不足。况所募土丁。匪其子弟。则其亲族。而距边稍远者。则仍佃本户输租。视古来屯戍。以客卒土民杂处者。势燕越矣。与一旦散数千骁健无业子弟流为盗贼为无赖。何如收驾轻就熟之用而不费大帑一钱。稽之古效则如彼。筹之今势则如此。惟执事裁之。其坚持定议者。大指如此也。积久制益密。田益辟。则又有出前议外者。于是垦沿边隙地二万亩。曰官垦田。又赎苗质民田万余亩。曰官赎田。以备补助。济折耗。以廪屯官。授屯长。以给老幼丁。赏练勇。暨岁修城堡。暨神祠学校养济院育婴堂费。百务并举。而苗占田三万五千余亩。亦以兵勒出屯。效力苗兵五千。其苗弁复自呈七千余亩为经费。以苗养苗。即以苗制苗。于五年陈屯政三十四事。十年陈经久八事。十二年复陈未尽七事。大抵其经费田。皆佃租变价者。其屯丁田。则附碉躬耕者。其训练与农隙讲武。则屯守备掌之以辖于兵备道者。使兵农为一以相卫。使民苗为二以相安。故约官与兵民曰。毋擅入苗寨。毋擅役苗夫。约苗曰。毋巫鬼椎牛饮以靡财。毋挟枪矛寻睚酿衅。则永永不穷且变。遂同学校。同考试。呜呼。其善深长思矣。雍正间。张尚书广泗。改黔粤苗归流。设九卫军屯法。以经略督抚之权行之。故帖帖无异议。鼐区区守土臣。未领县官斗粮尺兵。所事大吏。不掣其肘。即已幸。徒自奋于龃龉拮据中。独为其难。即其始欲不借屯以养丁。继不长屯以安。乌合数千众其可得乎。后之君子设身以处之。综其始末。揆其利害。而知用心苦矣。十三年屯务竣。入觐。　　诏曰。国家治民以官。任官以人。辰沅永靖兵备道傅鼐。专司苗疆。十有余载。锄莠安良。除弊兴利。置碉堡千有余所。屯田十有二万余亩。收恤流民十万余户。屯兵练勇八千人。追缴苗寨兵器四万余件。复勤恳化导。设书院六。义学百。迩苗骎骎向学。吁求考试。遂已革面革心。朕久闻其任劳任怨。不顾身家。悉心筹划。臻斯完善。特因未识其人。尚未特沛恩施。今日召见。果安详谙练。明白诚实。洵杰出之才。堪为封疆保障。若天下吏咸若是。何患政治不日有起色。其即加按察使衔。用风有位。明年。授湖南按察使司按察使。以苗弁兵民吁。命每秋一赴苗疆。慰边人思。鼐之在苗疆也。日不暇给。门一木匦。诉者投满其中。夜归。倒出阅之。黎明升堂。剖决尽。兵民以事至。直至榻前。及为按察使。一如同知。时下无壅情。故事无不举。十五年。兼权湖南布政使司布政使。十六年。复入觐。　　天子方将擢鼐巡抚。以大福湖南民。而六月卒于官。事闻。　　震悼。　　赠巡抚。　　赐祭葬。敕祀名宦祠。并许苗疆专祠。呜呼。捍大灾。御大患。有功德于民者矣。鼐年五十有四。嗣子端弼幼。故未有碑状。嗣兵备道者。桐城姚兴洁礼予纂屯防志。凤凰厅志。志例当有传。乃传。论曰。方鼐之惎于大吏以掎龁也。则镇筸镇总兵富志那实保全之云。又举岁给降苗十余万金以委之。故鼐得以豢苗者蹙苗。富志那从征大小金川。习知山碉设险之利。鼐实从受之。卒以成功。仁人利溥哉。二妾寡居。粥不给。而议鼐者汔今闇誾焉。吁。北山劳大夫所为太息者也。

　　平黎立县议粤东文海　
何绛

自朝廷大吏。以至百执宰。皆有过人之量。以存其体统。其间宽狭安勉或不同。未有趋利如鹜。甚而迫之以威力。必恣其所取然后已焉。此宜匹夫匹妇之所羞。况天子以天覆地载为心。而亦屑为之乎。今琼府所领十州县。即古之珠儋耳地也。地方千余里。峙其中者。为黎母山。其山不知何许。十三州县。环山而居者也。望黎母如天际。层峰●●。林薄菶郁。长蛇巨兽。壶蜂握●毒泉怪雾瘴云。非午不散。申酉复合。黎岐杂处于内。不知始自何时。书传无所考。史书平书罢。皆指珠儋耳。即今之十三州县。非黎与岐也。料其丁壮。不满万人。又山势峻崄。无平阳大泽。青纹刺面。鸟言兽貌。田里不能自给。不足则以南椰鸟兽继之。有陶。无冶。有皮。无帛与绘。有飞走之肉。无盐。有仗。无兵。惟木弓竹箭藤弦。若朝廷一旦兴问罪之师。祇以琼镇之兵。审慎徐行。缓而征之。如发蒙振落耳。不一岁而扑灭必矣。然汉之路博德杨仆。唐之李复。宋之潘美尹崇珂。元之张宏范润里吉思。明之廖永忠朱亮祖诸大臣。皆以平越有功。未闻其及于黎岐。何也。以文身鴃舌之辈。落落数千人。无攻城掠邑之志。无屠毒我生民之力。且得其地。不足益国家分毫之赋。得其人。不能当一物之用。故历代皆以禽兽畜之。大概亦可知矣。地小而气恶。取之且不可以一朝居。立城池学宫衙宇仓库俸食。徒糜朝廷无虑之金钱耳。水土腐赐。岚雾剥肤。惟黎岐生产于斯。与禽兽无异。始能长养。即便效顺。永不反复。而文武官吏。皆吾同类。岂可投之荒裔必死之地乎。况珠儋之开。自西汉元鼎六年庚午。计今辛未。一千八百六十二年矣。十三州县。如琼山文昌定安。虽云风化既开。而尚有土满之叹。若会同若乐会若万石儋等州县。则人一而土五。若州若感恩若昌化若陵水等州县。则土二十而人仅一耳。山泽之利。未尽垦也。诗书之教。未尽周也。婚姻衣帛食肉丧葬室庐。犹恍惚洪荒未远之世。以平原沃土。几历二千年王化之久。尚且如此。兹土者。不务加意安集。使民无遗土。声教流行。而广地是务。以从事于瘴疠虫蛇之乡。其为计亦拙矣。其欲平黎立县者。必以先年劫掠陵水村落几家为口实。此不过十年八年或五六年一见耳。然犹未确其为黎与岐与诸州县之人也。十三州县。有绿旗之旅。碁布里列。户口有分司郡守州牧长吏县尉保甲。约束如此之严。果无盗乎。推之广州诸郡。甚而京师辇毂之下。盗案尚不能尽绝。而责之未被风化之人。当乎否也。闻之琼镇先年拥兵勇数千。分路征黎。一鼓而克陶雍喃唠二洞。功亦立矣。而我师我民死者二三千人。枕尸相籍。积骸成邱。问其故。皆不死于锋镝而死于岚疠之气者也。孤人之子。寡人之妻。哭泣之声。至今未绝。瘴余之病。至今未起。暂入其地。而祸烈已如此。况驱千万无辜之工匠生灵。以入必死之乡。弃无可耕之野乎。县之可立不可立。黎之可平不可平。亦甚明矣。

　　请禁崖州营将肆虐状　
陶元

朝廷设立文武。各有职守。非其责而越俎代庖者。谓之侵官。常其任而折鼎覆餗者。谓之溺职。况崖州地极天末。内黎外海。尤为重镇。必得廉勇之将。方资弹压之功。职自到崖州。所见职掌混杂。军兵骄纵。不得不据实直陈。谨条上事件。一营将侮文之害。崖营兵律不肃。将士骄横。侵侮职官。如陈把总。汛弁也。殴辱感恩县典史。历经宪断方得保全。杨棍子。营卒也。殴辱藤桥司巡检。虽经告州不得申理。其它头目挟制有司。把持案件。不可毛举。窃思文武各有分职。本不相关。而事事交关。事事掣肘。此侵官溺职之一。不可不亟为禁止者也。一营将征粮之害。康熙三十三年十一月二十日。据崖营游击具呈总镇。转府到州。称兵丁是否欠粮。在有司衙门。理应移营查讯。又称兵丁输纳不前。本职愿甘垫应。恳给禁示。不许州差借称兵丁欠粮名色。私行拘锁等情。职遵思征比钱粮。系有司职分。兵丁抗粮。有司责治。打粮户非打兵丁也。若必移营征比。不容拘追。万一骄兵悍将。把持局面。将营伍尽为逋逃之薮。钱粮安有输完之日。且即子衿抗粮。有司尚可戒饬。学宪不得呵禁。岂兵丁反重于子衿。营将反尊于学宪乎。而游击等倡议如此。欲令州县倒授之权。以自张威势。此侵官溺职之二。不可不亟为禁止者也。一营将占丁之害。　国朝营兵与卫所之制不同。卫所皆系军籍。父子相代。兄弟相及。父兄为正军。则子弟为余军。至于营兵。皆系召募。食粮为兵。革粮为民。父子不相继。兄弟不相及。父兄当兵差。子弟当民役。未尝有所谓余丁也。按律凡一户全不附籍。有赋役者。家长杖一百。无赋役者。杖八十。附籍当差。若将他人隐蔽在户不报。及相冒合户附籍。有赋役者。亦杖一百。无赋役者。亦杖八十。今琼南兵皆土著。一人入伍。则一家兄弟叔侄。无不抗役。已隐户丁之半。至崖营。则并收良民入伍。喂马剉草。谓之余丁。州城内遵道一坊。居民一百一十余户。当民役者只有两家。其余悉充余丁。通计三坊五厢一十一里。奸民逋赋逃役投充余丁。隐蔽营内者。不知凡几。　朝廷户口几于尽占。而营将知而故纵。此侵官溺职之三。不可不亟为禁止者也。一营将保村之害。窃照钱粮完欠。系有司考成。与营将何与。独崖州黎村。设有粮长。或营将行赂钻谋。或州牧徇情批委。委牌卯簿。假托姓名。其实皆系营将霸占。查余游击管有否浅官坊抱内汉道浮风下抱古等村。黄守备管有谭塞德霞等村。陈把总管有抱别等村。罗百总管有下高等村。居然自谓粮长。额粮一石。私收数倍。毒加骨髓。祸及鸡豚。　朝廷既设有司。而营将横行干预。此侵官溺职之四。不可不亟为禁止者也。一营将虐黎之害。州境东西二黎。凡二十村。产谷颇多。每岁余游击黄守备等。强卖盐觔。运入黎地。凡有米之家。派盐一柈。征米四柈。大村派至四五十柈。小亦二三十柈。必尽夺其米而后止。又乐平营兵。每岁称奉营票。各村责辨獭皮四五张。灰炭数石不等。其它村。或每岁洒派各村木料稻草灰炭大竹小竹等。送入营内。谓之荅应公务。黎人财产尽于诛求。筋力困于差役。而为将者视为分所当然。此侵官溺职之五。不可不亟为禁止者也。一营将役黎之害。查定例康熙四年五月。兵部题定。营兵或专管官。以本身之事差遣。或私令贸易扰害者。专汛武弁。应革职提问。今崖营兵丁。或奉本官差遣。征收黎粮。贸易货物。一入黎村。辄勒索人夫。肩舆出入。酒浆鸡黍。攘攫罄尽。每岁装运花梨。勒要牛车二三十辆。所过村落。责令黎人放牧。或遇重冈绝岭。花梨不能运出。则令黎人另采赔补。至于擅锁平民。入营拷打。畜养无赖。狗偷鼠窃。民黎畏其凶威。有司不敢致诘。而营将坐视恣睢。以为得意。此侵官溺职之六。不可不亟为禁止者也。已上六款。皆地方大害。职思崖南巨镇。而兵律无纪如此。本欲卫民。而反至于虐民。本以禁暴。而反至于为暴。有司若不陈诉。上宪何由得闻。恳乞大人申饬营将。不令干预州县。严束兵丁。不许骚扰氓黎。并查现在兵丁。有钱粮户役者。悉勒归农。而别募游民。以实行伍。且今卫所操军。既无屯粮之累。又无城守之责。若使尽收入营。父兄为正兵。子弟为余丁。何患兵之不足。而必令粮户舍耒执戈。日与有司交关取闹哉。职暂时署理。非有久任之责。何苦多口招尤。诚以崖民此时如坐汤火。仰冀大人极力主张。方能拯救。若但腾檄戒谕。彼直视为具文。益肆其虐。崖民就死无日矣。

　　议设土舍之患状　
陶元

窃惟土舍之设。自明世至今三百余年。其为民患者屡矣。其奉贼革者亦屡矣。然屡革屡复。不能禁绝者。以黎产甚多。下之为土舍者。将凭官府之势。以纵溪壑之欲。而上之为官府者。又将役土舍之力。以规物产之利也。上下交徇其欲。交征于利。而其所执以为辞者。不曰黎粮逋欠。无人督催。则曰黎性犷悍。无人弹压。于是乎土舍之任。屡革屡复。而终不能禁绝矣。而其为患。有四端。其未为土舍也。保举则贿卖黎头。委牌则贿卖官吏。此不赀之费。将何从出也。其既为土舍也。衙门之赂遗。胥役之勒索。此无限之求。将何取偿也。官派一而私派十。官取百而私取千。而无不责之于黎。酒浆鸡黍。所至为之一空。花藤皮蜡。所见皆为己有。此其吸黎之骨髓者一也。出入乘轿。则索扛。营运材木。则索人夫。官府虽曰雇觅。而黎人苦于中饱。黎人正欲耕种。而土舍督令办工。至于时晚务闲。而黎之田亩已荒。俯仰已无所资。钱粮已无所出矣。此其竭黎之筋力者一也。然其害犹未及于民也。自黎人转徙入山。而土舍所辖之地。半为民居。民与土舍等也。非有统辖之权。君临之分也。今乃擅受民词。擅理民事。甚者擅用刑罚。擅行科敛。而其害及于民矣。然犹未及于邻邦也。自符南蛇作乱于前。符梦熊兼并于后。蚕食邻峒。惟力是视。官斯土者。苟幸相安于无事。隐忍不言。而朝廷之疆界。不可复清矣。且如昌化富全盛之际。娘旧村。皆隶版籍。德霞新寨。复入舆图。地非不广也。迨其季世。而此地尽为邻有。昌土日削。昌赋日贫。岂当时之疆界顾如此乎。然此犹明季时也。大村峒之木空鸦营。自明嘉靖中割属昌化。而其后为儋州所占。至康熙四年。大村土舍王瑞昌经告本府。批行抚黎厅审断给还。案卷具在。此近日事也。瑞昌身殁未几。其地复为七坊土舍所占。而其钱粮仍累大村。又如落洒黎峒。向属大村管辖。于康熙三十一年。为冯虚土舍蔡鼎昌所占。而其钱粮亦累大村。以昌化弹丸之地。日被蚕食。何以堪此。落洒之事。职力行清理。土舍百端构衅。幸赖前宪斥逐。而儋州李牧。克敦邻好。仍复还昌。然昌之赔累。已及三年。而木空鸦营。至今未复。此其为害于邻邦。虽有司不得而制。又何有于黎人也。是四者皆地方岷黎之害。而一设土舍必不能免。今又从而复之。虎而附之以翼。能禁其不搏噬乎。顷年嚣竞成风。一土舍也而数人争之。有此方到任。而彼又钻营者。有朝获保举。而夕被告讦者。类皆有人焉睥睨其旁。以故兴造无端。如陵水县白茅峒之土舍。争已数年。职知之久矣。亦赖前宪革除。故此案之纷纭。得以暂息。而黎首第二那等。今日复有此诉。在黎人岂知为此。仍是争土舍者自为之耳。若行该县严究黎首。穷诘主使之人。则其奸立破。而其所执之词。又何足议哉。至于昌化。黎村无几。有钱粮之累。而无物产之利。土舍一役。无论设与不设。总无一人肯充。此又在所不必议者也。

　　论平台湾生番书　
蓝鼎元

台湾海外岩疆。幅陨辽阔。高山大谷踞其中。平原广野敷其外。四面汪洋。万里金汤之固也。民番杂处。奸宄孔多。喜乱乐祸。习与性成。虽时际隆平。亦难保百年无事。今北路土番。狡焉梗法。公行拒敌。伤害官兵。当局不能扑除。反议招抚。损威示弱。殊为非计。大人躬膺　简命。总制闽疆。旌节所临。邪氛自靖。乃蒙不弃疏拙。念及废员。既倍三请之殷。欲为后车之载。姑就昔时马迹所经。揆度情势。以当刍荛之一助。是否能合机宜。略有补益。则非所敢知也。

台湾机括全在厦门。不但咽喉控扼。且信息易通。一切呼应便捷。今宜兼程赴厦驻札弹压。先飞差星夜至闽。知会将军抚提。并檄中军副将。赍捧印信。率领办事书役。迅到厦门伺候。一面奏闻。则可以安海外之人心。亦可使军前将弁震悚用命

土番顽蠢。虽恶有限。所虑客民附和教诱。或乘机攘夺。我师难于兼顾。便恐滋蔓。今幸民人安静。然亦不可以安静而忽之。宜大张文告。慰谕台中善良。各安生业。军士经行地方。不许妄动民间一草一木。无骚扰惊惶之患。并令有司密为防闲。稍有萌。立即除去。倘一二无知。与番同谋。往来接济。许所亲首报。免其株连。酌量酬赏。则民人不敢有邪心。番孽可剿殄也。

土番穿林飞箐。是其长技。所虑深藏内山。无踪无影。得苟延旦夕之命。兹作乱者不过二千人。查雾至彰化县仅三十里。水里牛骂沙辘四五十里。大甲西大甲东二社。止隔一溪。亦与诸社相连。皆在孔道平坦之中。惟岸里山。介在牛骂沙辘二山间。中有阿里史乌牛栏扫岸里朴仔篱五社。号为山深险峻。今官兵已到阿里史朴仔篱。而岸里扫乌牛栏三社。尚无作乱。则野心未齐。势尚涣散。可以严饬将弁。奋勇扑灭。克限一月为期。务必荡平清廓。倘日久滋蔓。将渐猖獗难制也。

山中草茂箐密。土番得以蔽体。所至焚烈。最为机宜。虽今发荣盛长。有火难用。其实夏日酷热。午后风发。可用干薪草引然。长风鼓煽。虽湿亦烧。不可忽也。林箐路杂。险阻难行。宜用近社番为前导。重悬赏格。以番攻番。查康熙三十八年。吞霄土官作乱。北路参将常太。多致糖烟银布。以啖岸里番。使击吞霄。遂平雾。即今之岸里社番不与作乱者是也。诸番惟岸里最强。扫乌牛栏亦在其内。重赏之下。何求不获。况所需不过红绿色布糖烟食盐木屐等类。未为大费。即左右稍远之番。无不可以智计驱遣。在台帅之善驭之耳。

番箭镞如利刃。锋长五六寸。或蘸毒药。百发无虚。宜用木盾御之。盾式高与人齐。用两板凑合。如屋脊然。内结绳纽。可携可佩。中藏一柱。钉以钩连活铁。使可撑持植立。左右酌开铳眼。以便施发鎗。两盾并行。见敌则合。一人执盾。止持短刀。两手钩镰鎗随之而行。若遇番多。则诸盾皆合。如本马营垒之势。左右藤牌辅翼。鎗连环。势不可当。凡番箭皆着盾上。则彼技已穷。可一举歼灭也。

山深番野。全赖火震迭。弓矢之威。非所畏也。宜多用手。并于厦门制备火药铅弹。遣官运赴军前。多多益善。有余则存贮台库。为镇营他日之需。不可限定某时已发千觔。某时发几百觔。惜小费而误大事。在操家者且不可。况海外军机乎。时人通病。所宜切戒。

大兵剿逆。逆番不得耕种。则绝粮甚易。接济宜防。而盐铁二件。尤为山中所少。番不能淡食。又不能不用箭镞。二者急需。比粮更甚。向皆汉民及外社狡番。私藏盐铁。阴售重价。今既作乱。则此等亟宜杜绝。心访察。厉禁而痛惩之。无接济之人。则不能持久。此亦一切务也。

某官素称勇敢。临阵肯前。辛丑征台。甚为出力。今屡次损威。似见小敌则怯。殊不可解。大抵官怠于宦成。身家念重之故也。此公才技可用。止待士卒少恩。及傲上二字。是其一生病痛。人才难得。不可遽行纠参。但心驾驭之。到厦即作手札。极称其前此功能。并以见在责成。危词悚动。使之激厉奋发。有善必奖。有过必规。推诚置腹。以示栽培。俾其芒刺常若在背。而又心感宽大玉成之恩。则克日奏功不难矣。

山谷最利土兵。召募壮丁。随师杀贼。亦良策也。闻台镇募得三百人。人日给米一升。小钱二十。不数日散去大半。此必然之势。一月六百小钱。周年不过四两。未及营兵半饷。何能得人死力。且曩岁壮丁征台。台平之后。制府尽檄裁去。求一名粮不可得。龂龂怨恨。赖台镇沉檄不行。力为详请。众心始安。迨允给名。又分发八郡。离家或数十日。多不愿就嗣。是众心灰冷。莫肯复蹈前辙。今若欲用壮丁。宜稍加之情意。日给略为宽裕。开诚布公。如手足骨肉之亲切。事平之后。计功擢用。下者亦安顿名粮。无俾失所。使有依恋之心。则人人皆可用也。

　　请除苗弩毒药疏　
高其倬

窃贵州调剂事宜。已就臣愚昧之见。会商具奏外。更有一事。虽属甚微。然于苗情亦有关系。查诸苗之中。种苗之弩最毒。恃此拒捕。虽皆伏于箐内。所离颇远。中人不深。无如其药极毒。纔破皮肉。即难救治。从前督抚。亦曾设法收各苗之弩。以除此害。而深山野苗之弩。究难尽收。臣近访得苗弩药有二种。一种系草药。一种蛇药。草药虽毒。熬成两三月之后。即泄气不灵。蛇药熬数年可用。然单用蛇汁。其毒止能溃烂。仍有治蛇之药可医。更有一种蛮药。其名曰撒。以此配入蛇汁敷箭。其毒遍处周流。殆不可治。闻此撒药。系毒树之汁。滴在石上。凝结而成。其色微红。产于广西泗城土府。其树颇少。得之亦难。彼处蛮人。暗地卖入。其价如金。苗人以为至宝。臣非敢欲借此卸过于邻省。但既知有此。不敢不思杜绝之计。伏乞　　密谕广西诸臣查访。如果有此树。请令认明形状。尽行伐掘。再既有此药。恐亦有解治之方。亦令访求。臣现今亦在云贵两省内捐赏遍寻解毒之术。若毒弩可解。亦治各省苗蛮之一端也。

　　陈解弩毒药方疏
  </div>
  <div class="pagination">
   <a href="皇朝经世文编_page182.html">
    上一页
   </a>
   <span>
    ...
   </span>
   <a href="皇朝经世文编_page178.html">
    178
   </a>
   <a href="皇朝经世文编_page179.html">
    179
   </a>
   <a href="皇朝经世文编_page180.html">
    180
   </a>
   <a href="皇朝经世文编_page181.html">
    181
   </a>
   <a href="皇朝经世文编_page182.html">
    182
   </a>
   <span class="current-page">
    183
   </span>
   <a href="皇朝经世文编_page184.html">
    184
   </a>
   <a href="皇朝经世文编_page185.html">
    185
   </a>
   <a href="皇朝经世文编_page186.html">
    186
   </a>
   <a href="皇朝经世文编_page187.html">
    187
   </a>
   <a href="皇朝经世文编_page188.html">
    188
   </a>
   <span>
    ...
   </span>
   <a href="皇朝经世文编_page184.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
