<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 76 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 76 页/共 192 页</h1>
    <div class="content">
一社首事。一切去其费累。以免赔垫也。查向来社首之累。不止盘查为然。凡有顽户抗拖。理宜追。第念一经官。其能否追齐。尚未可知。而已多一番讼累。以此忍气吞声。拖延赔垫。社首缩首。则顽户愈相效尤。此亏短之所以日甚也。今协管人众。花户自知敛戢。万一仍有刁劣之人。估借抗还。则官为作主。但令社首自书一禀。加印戳记。遣人投递。立予签追。随到随审。一切开单送案。勿令花费分文。庶社首不惮其难。而顽户有所畏惧。

一新充社首祗就现在实贮之数接手经管。以免畏累也。查社仓易于亏短者。每由无粮之人。于开仓时率众估借。当时虽有保借之人。非串保串借。即估令具保。及至催纳不齐。无人敢于接管。年复一年。愈亏愈多。欲求脱身而不得。嗣后应令接充社首与协管之人。祗将现在实贮之数。查明接管。作为正数。其民欠未完之谷。查催有著者。完纳一石。即作一石实贮。其实在无着。与力不能完者。旧社首能赔甚善。如实在力不能赔者。酌量豁免。不与新社首相干。自不致人皆畏累不前。

一接充社首赴县具任状应归简便也。查社首一年一换。宜以二月初为率。新旧交代。务同协管之人齐集仓所。将仓谷逐一尽量。旧社首以交谷甘结为换状。新社首以接收谷石无亏甘结并收明木戳为任状。自行赴县投递存案。不准差传滋累。一绅衿及在官书吏。应一体充当社首。以免推诿也。查绅衿与在官书吏。例得优免差徭。原因催粮等事。应协差役。不便同行。至书吏在官办公。不能分身。是以亦准优免差徭。至于社首。本属体面人应办之事。上年曾经藩宪董饬令地方官优以礼貌。可见社首并非贱役。从前恐有盘查具结之扰。讦讼守候之费。今已层层厘剔。獘累一空。并经通饬刻给木戳。遇有应事件。祗须加戳记遣人代投。更无奔走之劳。其或事关重大。不能分身。不妨令弟兄子侄辈代办。况有协管之人。帮同办理。亦何惮而不为。嗣后应充社首之粮户。无论绅士书吏。均当承充。不得推诿。

一青黄不接出借社谷。应预定日期也。应行出借之时。社首与协管者。先期出帖。传知花户。分期领谷。勿致拥挤。并各注明保户。且保户必得有田产殷实者。方准借给。放借以十日为率。收纳以十二日为率。如违限不纳。社首即官差催。如再抗延不完。拘案押追。不令社首守候。如此办理。万不至有拖欠不完之户。

一收还社谷应照例加息也。查社谷定例加一收息。并存于仓。作为正谷存案。则按年算数。积数愈多。责任愈重。把持愈多。即畏累者愈甚。而社仓应用之事。反多掣肘。嗣后应请所收息谷。毋庸报数存案。惟另立簿。凭众算帐。听民自管。其有修补仓廒。人工鼠耗。以及放收时茶水饭食等项。均准于息谷内扣算支销。勿致浮冒。除支销外。其余息谷另贮。年年积累。或更买田保仓。则粮本愈固。推用愈广。如有地方应兴公事。如夫马义学堰潴桥梁等事。亦可取给于此。而为益无穷。

　獘条

　一社首非人。吞蚀耗散。甲众徇情。不究。书差得贿。代写满结。此亏短由社首者。獘一。以后社首。须由正直绅粮出名公举。公举之人。即与社首协同经管。有亏则公同赔出。不能专问社首。如书差串獘者。追赃责革。

　一花户借谷。每有无耻绅粮。奸顽土棍。随同估借。恶状百出。当其借谷时。即不作还仓之想。以致小户效尤。互相抗推。社首将欲追。反多讼费。忍气吞声。拖延赔垫。一切社仓诸獘。由此酿成者。十之七八。此亏短之由顽户者。獘二。以后借谷。须取妥保。仍凭绅耆社首。酌给多寡。不得估借足数。如本年不还。次年贴名公所。不准再借其能还不还者。社首祗用白头呈一张。当堂投递。立予签追。一切开单送审。不许花费分文。庶社首无所畏难。而奸民有所顾忌。

　一每年报替社首。放借仓谷等事。衙门用费。动辄数缗。其有仓谷亏短者。更须暗用重费。方得朦用满结。以致愈亏愈深。此亏短之由衙门者。獘三。以后报替社首。祗准出纸笔费二百文。放借请示还仓具结。祗准一百文。官如亲盘。夫马自备。或遣书差。给予饭钱而已。

　一每年报替放借等事。必须传同牌众议。但社首传帖。必办酒食。而一二把持之徒。故意不到。使众不敢定议。一次不到。改期又请。至再至三。或此允彼。酒食花费。所累无穷。此亏短之由请客者。獘四。以后社首传帖。只备烟茶。不准酒饭。祗须乡长甲长。及三五老成公正人。议定即行。其有藉端滋扰者。指名究。

　一有谷无仓者。粮户分领。各贮各家。不特非立仓本意。而且贫富无常。数年之后。难保齐全。此亏短之由无仓者。獘五。以后定限于本年内。各乡各修仓廒。移贮于仓。

　利条

　一向来管仓视为畏途。以致公正绅粮不出头。祗得强报朴讷无能之人充数。或任奸黠喜事之辈自行钻充。试思为社首者。诚能经理得宜。上宣　朝廷之德意。下济贫民之饥荒。士君子家居闲处。为　国为民。无所藉手。此正小试经济之一端。实属隆重。而顾诿诸庸琐之辈乎。岂知报户部额谷。不容亏短。一旦奉文清查。终须甲内大粮户按名分赔。不容躲避。与其受无名拖累。何如自行出头。众擎其手之为愈乎。况本署州于社仓赔累之故。力为剔除。当亦无所畏难。何不踊跃承任之。即或另报社首。专司出纳。亦须绅士大粮户公举公管。勿令社首独擅。其有奸顽之户。估借把持。社首不能制服者。公同究。庶花户不至累社首。而社首亦不至累众人。如此则贤者任事。诸獘不生。利一。

　一社仓本意。不止备荒。原欲于每年青黄不接之时。减息出借。接济穷人。近日多以易放难收。不敢出借。虽可免社首之害。而不能为众人之利。今如所示诸条。拖欠之獘。既可无虞。放借之事。仍可举行。或春夏减价出卖。秋后即以所卖之价。买谷还仓。以陈易新。本息在手。亦无不可。惟或借或卖。均须耐烦经理。务令甲内贫户。均沾实惠。此实设立社仓之本意。利二。

　一每年放借。原有加一还仓之息。例应一并存仓。作为正数存案。本署州核定以后。此项息谷。不必列于正额。惟另立簿。凭众算帐。除社首工力与一切支用之外。其余息谷另存。年年积累。可充以前所议公事用。惟不准演戏赛神词讼燕会等无益之费。如此则岁久利多。为益无穷。而社首亦不受人侵吞息谷之挟制。利三。

　一每年收谷上仓。总以九月十五为止其放借之时。有愿官请示者。有不愿请示者。均听自便。祗须九月以后。有谷足数而已。如此则官督私藏。上下均无掣肘之虞。利四。

　以上各条。姑就本署州所知者。逐一拈出。为图匮于丰。万一年饥。不至贫民扰富。此久安长治之善道也。盖兴养立教。皆守土者之责。而行之必在得人。如公正绅粮。同心协力。于民间现有之谷。详审收放。则受益无穷矣。

　　宝庆府义仓记代　　　　　　　　
彭洋中

宝庆自道光壬辰十余年间。四动大兵。其祸实自阻米始。奸民遇岁小祲。相率沿江设阻。借口保境。横索暴攘。动辄数千百人。已而村氓效之。劫仓掠户。势若汹汹。由是纠结之习成。而悖乱之祸作。虽旋就夷灭。已不胜其害矣。余以庚戍四月。权守是郡。时新宁逆氛甫息。余条举善后事。既访捕诸党恶寘之法。乃谕民按亩捐谷。建社仓于乡。而于郡城通判废署左辟地为义仓。募民输谷二百石以上钱二百缗以上者。详请奖叙如例。盖社仓主分济。义仓主兼及也。以属其事于邵阳学训导彭洋中。邵阳典史吴士斌。仓为屋四重。重十二间。间三为廒。额以孝友睦任康乐和亲安平。周以重垣。中建仓神庙。门廊守舍皆具。始庚戍十月。讫工辛亥三月。材坚工固。规制宏备。共费钱若干万。先后得谷一万五千石。始郡人颇疑太守储谷无用之地也。壬子四月。粤寇自桂林犯楚。环躏郡界南东北千余里。严守御者凡八阅月。岁又大旱。贼侦知兵食皆有备。而境内不逞。亦得无窃发以应贼者。遂以无事。明年春大饥。时社仓尚未并兴。既符县。常平仓不足。令愿贷义仓者出息什二。于是公私远近均济。农民大悦。向之阻米者无所借口。而疑储谷无用者。至是乃恍然于其大用也。是秋大有年。贷者皆偿如约。情于于。愿自今夏贷冬敛。岁以为常。什二之收。月增岁衍。益广储蓄。则受赐无既矣。余惟义仓以辅社谷常平之所不及。而敛放必仿朱子社仓之法。其不幸小饥弛息之半。大饥尽蠲其息。尤为可久之策。然其要亦顾司其事者之为何如人耳。得其人。则如朱子之于崇安。以官粟六百斛。幸诸刘佐之。积十四年。遂使一乡四十五里之人。虽凶年而不乏食。不得其人。则魏元履长滩社仓。自失元履。遂使粟腐于仓。民饥于室。盖至请赇以发。出内之际。阴欺显夺。所得糠居半。而责偿精凿。候伺亡失诸费。往往过倍。有如朱子长滩仓记所云者。其弊尚可胜言哉。夫积储以备凶荒。而宝庆尤不独备荒已也。诚使经久无弊。积储愈充。以塞祸机之原。而成风俗之厚。郡之人因以免于震扰夷灭之祸。而司其事与官斯土者。亦阴受其庇焉。岂不懿欤。而不然者。又岂有独利也。子实生我。而谓子朘我以生。况乡人按亩升斗之捐。则而效之。将必次第举行。共期于可久。则惟后之君子。其益相与讲求仓之利病。以为郡人无穷之计。是则区区之所厚望也夫。谨述其本末为之记。而胪列条约于其后。

一慎择首事经理。总理一人。分理二人。总理一年更替。公举绅耆中品端识明者。官为关请。分理则于诸典肆中。每年轮二典为之。互相纠察。由府订给印簿。每岁出内之数。悉登于簿。凡总理分理交代。凭众将仓谷晒扬车净。验量实在若干。接管者书领字于簿。而告于府。年清年款。有亏短。责原管三人赔还。接管者徇情受代。下次算出。即着赔还。抗违者均告官惩追。总理每岁薪水若干。分理每岁贷谷一百石而免其息。

一严定收放章程。每岁夏至前后。分三期发借。每石二分收息。小饥免息之半。大饥全蠲其息。而先以告之府。借者邀殷实的保。亲书借约。秋分后。分三期用原斗原色量还。不得以私帐抵赖拖欠。违者保人赔还。否则告官追究。游惰闲民及外来不明之人不许借。凡借。每户不得过若干石。岁凶。有为一都一甲总借者。一都不得过若干石。一甲不得过若干石。主借者。必其都甲公正殷实绅耆。先书承领借约而责还之。有假冒而以屯积者。或私粜者。告官追谷而倍罚之。

一选充看司斗箕。看司二人。掌晒扬扫除启闭巡守之役。住围墙外守舍。不得以马牛羊猪入围墙内。岁以爱莲池及通判署园宅税为之工食。首事赁佃给领。察其勤惰能否而去留之。斗箕二名。派米行人为之。其工价每谷一石。贷户给钱二文。出内皆如之。有格外索费及量斛不公者。首事以告官而革惩之。

一修理仓廒器用。每岁补盖屋瓦墙瓦。以时视其仓板门墙。有损塌。必增葺之。气筒风箱晒簟箩筐。以时补换。其费取诸息谷。总理分理估工购料而监督之。书其数于簿。凡谷每一百石。除耗谷一石。若更有霉烂。责成首事赔补。

一推广积息变用。息谷逐年递增。仓满则别辟围墙外地。估建仓。如旧制。其费变价为之。而先以告于府。首事监修之。储谷以二万石为限。既满。除留额数备贷外。余谷变价存典。增置义学义冢书院膏火宾兴经费。修理文庙武庙考棚城垣及育婴恤嫠一切当为之举。而先以告之府。凭众估算动用。别择首事经修。但不得以作僧道寺观。若连岁不登。除免原贷息外。以一万石碾米。量地远近。赈粥赈米赈钱。而书其数于簿。以一万石存仓。再行贷息。

以上皆系为士民条约。更有官吏藉公抽用。延不归款。丁胥假名盘查。岁索陋规。书役影射干预。滋生弊端。皆足为害于仓。不先自行禁绝。久且化为乌有。湘潭刘宾门编修义仓楹语有云。本皇恩推广之仁。司筹者当为国计。是百姓自谋之食。染指者必有天殃。谨大书之。以悬于仓神庙内。后之君子。其共鉴诸。

　　重建长沙府仓记　　　　　　　　　　
涂宗瀛

贾生有言。积贮者。天下之大命也。权轻重而敛散之。其法始于齐管仲魏李悝。管仲之意。兼为富国。李悝之意。专主济民。盖以农人服田力穑之赢余制之。使不以甚贵甚贱为患。乃仁者之用心。然汉五凤中仿之为常平仓。而刘般已言其獘。岂不以法待于人。人待于时乎。　国家子惠元元。各府州县治。皆有常平仓。其在乡者。则谓之社仓。又有预备储备等仓。以为之辅。劭农恤民。可谓至矣。而历久不能无虚耗之獘。即或储缗钱以相当。亦管子所谓以币藏之者。然歉岁无以应粜。獘亦与虚耗等。余奉　命旬宣楚南。每念民食之重。尝檄令各属。将所存价。易谷实储。而省会长沙府仓。顾久废弗复。且失其基址。长沙善化二县之谷。寄贮漕仓者。存不及半。屋多朽坏。乃慨然曰。废兴之故。岂非时哉。盖自军兴以来。饟餫之需。借资仓廥。而交替辗转。以虚数上其籍而已。其仓与谷之全废者。兴复尤绌于力。比岁军务告蒇。频书有年。修废举坠。为吾民计长久。而图匮于丰者。时哉。勿可失已。同治十有三年甲戍之秋。乃率僚属核府仓之旧址而复之。鸠工庀材。落成于光绪纪元乙亥秋九月。廒屋堂宇皆备。约可储谷六万石。而二邑之仓。欹者正之。圯者易之。缺者增之。亦同时竣工。缭以墙垣。皆砌合。既周既固。则移沅州军谷。益以采购。共增谷五万六千余石。旧存者四万余石。合之共十万余石。其义仓之不领于官者。又四万余石。于是省垣之内。可积储谷二十万石有奇。庶略得有备无患之意。顾郡县事繁。不能不假手胥役。久之且又有獘。因略仿朱子用乡人刘晏用士人法而变通之。于佐贰及需次人中。择谨者专筦其事。而以二乡人襄之。司中则岁考其成。规模亦麤备矣。虽然权轻重。时敛散。行之有利而无獘。亦存乎其人耳。昔朱子建安社仓。得常平谷六百石以经始。数年乃三千石。因请以是行于司仓。其后真文忠帅长沙亦仿行之。然则视民事如家事。以实心行实政。亦何有在乡在官之异耶。惟愿后之人勤省而力扩之。谷贵则减价而粜以利贫民。谷贱则增价而籴以利农。以常平之成法。参朱子社仓之意。积之愈多。行之愈远。其利益岂有涯哉。是则余之所厚望也。

　　成安县改建常平义仓记　　　　　　　
查揆

州县之有常平义仓。同也。监守出纳。以时葺治。无不同。不善守之。名同而异其实者有矣。是视乎其人也。苟有其实。虽变通焉可也。无其实。虽守成法。久且堕焉。况不能守耶。成安县常平仓义仓。在城西北隅。庳下洼湿。道光六年夏五月。雨淫滏溢。野水注城。坏廒摧垣。水深寻丈。积贮万余石。漂没仅有存者。其邑侯赵君庭椿。以循廉称有年矣。恃其信乎民。而因以获乎上。夙夜殚劬。求复其所。于常平仓。则请借帑银二千两。又劝输士民以复义仓。皆循旧例也。故址既潴。且鉴于前之被患。乃移八蜡庙于他所。而改建于其地。爽垲宏敞。土木坚韧。工毋苟焉。凡常平仓廒七十一间。义仓廒十七间。增建十九间。为三十六间。阅一年而竣。其漂没余谷。去朽易新。补所不足。积贮如数。无有所绌。君固劳且瘁矣。灾不为害。民不知病。所谓善守而有其实者。顾不在人耶。予尝求古人于常平义仓用意立法之美。常平自汉孝宣。义仓自隋开皇。历唐宋以迄于今。常平主和籴减粜。领于有司。宜矣。义仓则民之自为储峙委积。以待凶荒者也。有司领之。诚不能无胥吏侵耗假借之獘。然苟得古人为民之深而察乎其俗。因乎其时。审乎其地。固未尝不可以变通。亦蕲至于无失立法之本而已。此固在人者也。先是直隶总督方宫保作义仓图。州县各于其乡置仓。捐贮以备赒恤。数十年因之。浸久稍废。今制府那公方伯屠公督劝修复。咸仍旧贯。而君以其仓廒之在乡者胥归于城。非欲自异乎。抑其俗与地而亦有说乎。大名广平郡县。与河南山东壤交错。攘窃所时有。而子弟年少者。因贫为慓悍。父老约束为难。岁稍祲。所为辄不可知。捐积者分置于各里社。为升斗斛少。而或横取而暴散之。不可谓私忧过计矣。且宫保所为义仓图。计里为方。方各着其村市。与设仓之所。凡径路之纵横。城邑之近远。山川水泽险阻之形势。四至八到交错之方隅。分之则一州县。合之则一省之全。无不了然于咫尺。尝与赵君言宫保深远之意。不第在义仓而已。君时以为知言。今夫牧令之事宪府。则亦有道矣。政善。不从其法而从其意可也。若徒从其法。浸假将其法而失之矣。予所治肥乡。去三十里。亦为总义仓于其城。而别绘一图以上宪府。与君所见同。谓无悖于宫保之所为图者。非可以例他郡邑也。爰揭于篇。以明变通之故。而知其用心万一有当云尔。

　　答安仁县夏嗛甫论漕米变价书　　　　
沈衍庆

差至接读手函。不以弟前言为。而虚怀采纳。曲赐包容。往复周详。藉开茅塞。继读覆禀大。弥觉畅所欲言。淋漓尽致。当今留心天下事。如阁下者有几人哉。而鄙意窃尚欲有所奉商。忘其固陋。敢献刍荛而就正焉。江省有漕州县共五十余。情形各不相同。土语有所谓漕烂仓口者。米质霉黑结块。殆不可堪。收之于民。兑之于军。习为固然。势成积重。平时抽售一二石。尚无愿买之人。即漕坊酒肆。偶有买者。所值几何。而谓能易银一两以外乎。而况数十万石之米同时粜变乎。赠军剥浅各项。均应随解之款。公也。兑费。私也。阁下认兑费为赠剥。混公私而一之。似乎眉目尚欠清晰。安仁折价不过三两以外。抑知他邑尚有不及三两与仅二两上下者乎。且浮折大干功令。州县藉此办公。谚所云瞒上不瞒下者。此时国用孔亟。稍可设法挹注。固不必讳莫如深。然亦须通盘筹划。度己度人。奚必沾沾举此一项。言之不足。又长言之。岂虑部中之于外吏。上台之于下僚。无可捉搦。而授以敲剔搜索之把柄乎。现在督催解款。羽檄纷驰。迫如星火。傥执纸上折价之说。立行札提。不知阁下果在在现成否乎。抑终不免捉襟露肘也。抄发司道会禀。已将一两二钱抵饷窒碍之处。明白指出。阁下乃以为此数在兑费既交以后。而未可援行于兑费未交以前。岂犹嫌定价之轻。欲藉以为筹饷糈裕经费之地。而置州县之累于不问乎。夫当时事多艰之日。毁家纾难。皆臣子分所宜然。稍有天良。岂敢膜视。而至关系地方一切公事。尤必综核全局。俾不顾此失彼。徒朘日后之民生。无裨目前之　国计。若但就一邑言之。以安仁七千数百石之米。长才固料理裕如。即以鄱阳而论。漕额二万五千余石。已奉截留赴九江一万五千石。存仓仅万石有奇。且水次收兑。并无剥运折耗。或变或储。均较他邑办理稍易。而弟断不以己律人者。则以各漕仓情形。曾历数县。略知梗概。此时米愈多。则累愈重。故不敢存一味见好之心。而置通省大局于不顾。傥如阁下之说得行。恐不知者援为铁据。不但旧漕责令依数变价。且新漕亦将加折取盈。势必官民交困。贻累无穷。似宜深思而熟计也。再读另单所云。请将安余两县漕米。拨解九江。早为脱卸。是亦明知筹变之艰。欲图捷足之径。而实祸已不免委之邻壑。窃为阁下不取也。弟前书所云。州县条陈与言官不同。与箸书立说者尤不同。今将来反复读之。似在我辈州县公牍。尚应稍为变通。何者。言岂一端而已。近世儒生箸述之言。扣盘扪烛以为日者也。言官风闻论事之言。秦人而揣越人之方言土俗者也。听者犹疑信参半焉。若身为州县而自言之。则听者必误信而坚持之。胶一隅之见。而酿通省不白之。成固结莫解之局。将必有谓各州县已入陷阱又有从而下石焉者。岂不大可惧哉。弟与阁下相晤十年以前。一面即深钦佩。今幸共事一方。更属天假之缘。况科名则典型先辈。齿序则兄事季心。所以不嫌絮渎者。以此事关系颇重。前已将种种窒碍实在情形。披沥上陈。抄奉呈。计达左右。为全省大局计。而非为自私自便计。并无一毫成见于其间。仍望阁下俯加详察而垂教之。幸甚。

　嗛甫大令燮书

　槐卿二兄左右。顷奉手示。以漕运变价事宜。中丞立等覆奏。属即妥议会详。足下主持七邑。同舟仰赖吁谟。以资遵守。而虚怀集益。拳拳之谊。钦佩莫名。窃以事关通省大局。各州县均须破除门面之见。以期有裨　国计。无误军需。惟来信中谓两害相形则取其轻。与其变价而积必不能偿之亏。莫若储仓而冀万一可转之运。持重之见。自应尔尔。而弟以天时人事。两相揆度。窃不敢不献疑于左右者。江右一带仓基。半系土地。各州县之米。储仓过年者甚少。加以本年春雨。动经旬日。浸渍檐墙。潮气直达于内。守至今日。已虑熏蒸。傥再稽延。必至霉变。一也。省抄一纸。传播动摇。官幕全无把持。差埠加以怂恿。于是广丰上饶一带。米皆下河。迨至士良太守回广。始飞檄截回。现俱停泊河口。发水偷漏。百獘丛生。即使立奉变价。已难还原。若令住守遥遥。赔累岂有了局。二也。公牍来往。动以月计。各州县之米。盈千累万。亦非刻期可以蒇事。如在三月以前。贼氛扫尽。赶运赶渡。向年江广灌塘。亦在五六月间。原可不至贻误。但恐届期未能如愿。必至临事周章。转瞬节交夏令。梅雨应时。粜变无扫数之期。折贱有立待之势。三也。鄱余两邑。逼近湖滨。二十八九年之水。兑仓均被冲塌。而鄱阳首邑外四县之米。皆在饶郡。便兑各有仓储。一经湖水泛涨。则数万正供。悉入冯夷窟宅。州县苦于搬运之无从。上游责以收藏之不谨。着赔无力。筹垫为难。四也。足下才识过人。必能悉心体察。至变价已奉明文。亦舍此别无良策。惟一两二钱之成案。市价虽虑其难行。而部议犹存乎见少。况制府去年所定。在兑费已清之后。今则在兑费未交以前。情形亦属迥异。鄙见以为若将节省漕项津贴等款。并入牵算。尚可增入一二成。然部议准行与否。仍未敢必。况帮官总运。枵腹为忧。又应作何筹款调剂之法。种种为难。不可殚述。夫变价银两。原以备西北采买之用。而　廷寄内不提一字。是军需筹拨。已在　　圣明洞鉴中。计江省之漕。除贵县及乐平都昌解运九江支应兵米四万余石外。仍存七十万石有奇。合计兑款牵算。可得百万以外。现经户部开单知照。钦差大臣。计一百五十万。俱经向军门咨请截留。江西支应。弟意即以此项相抵。而各省拨解之饷。按数截回。实属转移甚便。挹注相因。至此项收支。统归外省。即使部议增加。亦可于军务告竣以后。酌量通融。现已拟禀一通。先行抄寄。当此　国事孔棘。实不敢昧负天良。藉累缺作一违心语。以为异日告亏张本。知我罪我。不暇计也。不尽之言。容再飞布。惟亮不宣。

　　与王樵白论义仓书　　　　　　　　　
蒋彤

樵白尊兄左右。彤学质闇鄙。向荷尊亲知待。开诱谆切。故敢忘其狂谬。贡所欲言。冀获宏益。而书来乃备极奖借。且述尊亲之言。以为所称兑运之法。明时曾一行之。乃穷极思变之至计。他日得所藉手。必有裨于　国计民生者。反复至此。不觉惭惧无所。是何期望之厚。眷契之隆。以一鄙生而待以国士。其感激愧厉当更何如也。又闻前明漕运得失论。课学中弟子。益仰虚怀采纳。隐为　国计民生之至意。而左右书来云。彤于时世利獘。筹之最久。尤必有言之最详且切者。谕导至此。故不敢自外。而终尽其所言也。彤尝读方公观承畿辅义仓图。叹其规画之宏。条章之备。以振贫乏。以济凶荒。准之可行于四海。约之即一乡一邑。而其法固大有造于民也。即以阳湖言之。亦岌岌矣。比年屡丰。而民益愁叹。朝夕莫支。贫富交困。适有大水大旱。则何以济。仰赈于　朝廷。而户部用繁。其势必不给。劝分于富室。而积贮空虚。任恤道丧。一耕十食。其势又必不周。江北州县被灾。则舟渡穷民南来。而南人多设法赒救。江南被灾。则去将安之乎。窃虑有大水旱。将必有攘夺之乱。譬有石米于此。善为之可给百人一日之食。从而攘夺之。则力罄而无所济矣。以是知立法周防之不可缓也。彤请斟度畿辅义仓之法。乡邑可行之道。以备采择焉。义仓之法。择地建仓。每州县内。自三四区至十余区。然其庄落。远者至三四十里。近者亦十余里。今请以一图之域为限。周径不越数里。远亦距十余里而止。择村聚市集之周固而无虞者。若寺观及民家。俾积贮防守。则有携取之便。而无营建之劳矣。义仓捐谷。凡搢绅士庶。捐十石三十石以至累百石。并加奖异。今惟当丰秋之岁。亩取三升。虽在下户。亦无损害。若在三十亩以上。则量力出谷。无所限额。其有乐施在十石以上者。并遵义仓例加奖异。惟在水乡。田膏腴而赋特轻。准漕七升加亩三升之数。宜定亩一斗。何者。赋轻则虽多取而不为虐。地下则宜广贮而为之防。道各有宜也。前邑中每乡有社仓。已尽销灭。然主名俱在。一遇荒岁。辄用哗然。虽害于一家。而无济于众庶。今请取有社仓之家。列注名册。量其产业厚薄。以定出谷之数。或田十亩。则捐三亩于公。而为豁免其旧额。则名实两得。是亦补助充用之一道也。

义仓每谷数五百石以内者。设仓正仓副等名。今限于图。地狭谷少。惟取图中端谨殷实四人。掌其出入。或分年递值。以均劳逸。具名县中。有缺乏则治罪补足。而护视自谨矣。义仓于每年青黄未接间。分半出贷。三月发仓。秋收纳还。今请定法有收而无贷。不遇饥岁。终不给发。陈因朽腐。则易取新谷。傥贪取出息。主者藉以刻剥愚农。贷者遂至亏蚀公物。百獘丛生。势必至为今之社仓而止。不可行也。又案方公之书。直隶省共一百四十四州县。报捐新旧义谷共二十八万五千有奇。分计每县贮仓谷不过二千。今阳湖通有田百万亩。亩三升。岁可得谷三万石。其设法出捐者。尚溢此限。计三年可得谷十万石。虽户口繁于直隶。而所积亦优矣。是法也。富者为保家之谋。贫者为切身之用。尤东南备水旱上策。而百姓难与虑始。可与乐成。尊亲以闳廓之巨抱。行惠利之实政。亲降乡闾。召集耆老。开谕俊秀。其有不踊跃以应者。非人情也。且百姓同曰。若遇凶灾。势必不静。不谋同声。其有惧心久矣。乘其惧而为之安集。则其情易动。其赀易出。又理势然也。左右趋庭时。亟进图之。岂非东南百世利乎。今岁收未丰。百务维艰。往作禁淫祠议一首。为感时事而发。谨呈是政。钱币刍言。集此者为洞庭王亮生。彤曾与书往复。彼以钞法为必可行。彤意殊不然。人情日益慎葸。孰乐是纷更。且孰以家宝易官虚楮耶。三代用贝龟。而秦废不行者。势所必至也。厥贡惟金三品。不列贝龟。圣人真通达物情。以无用为用者。权也。钞法其犹是矣。五六年前。尝与李师申耆畅论之。今并以往。合下近何所业。不弃固陋。有心得时时相闻。

　　与谢拜赓论义仓善后事宜书　　　　　
甘扬声

义仓之有益与民也久矣。然古之义仓。或劝民每家出粟一石。以下贫富为差。或令人户于正税斛斗一石别纳五升。或用官钱均融分配籴谷贮仓。从未有一人独捐者。足下独于嘉庆乙亥。建仓四十廒。捐谷万石有奇。事成归之合邑。为备荒之用。此诚能散人所不能散。能行人所不能行者。当日所定章程。委曲详尽。亦复何庸置议。虽然。仓属合邑。谷聚城中。其惠难以及。凡可推广德意。轸恤艰危。有益于民者。似应权宜变通。庶可永久无獘。仆抽簪归里已十一年。凡两见义仓出粜情形矣。道光乙酉岁饥。首事议粜义仓谷。既未能恪守所定章程。仆复以多分厂数发票给筹相告。众难之而散。城中各米铺定价。每斗六十文此则原定章程中之未尽善者。给以仓斗出粜。乃各米铺得谷。如贫儿暴富。恣所施为。其出粜也。先闭铺门。仅于门上开一小窦。粜者籴者。俱于窦中将钱米互交。斗面盈亏不可得见。铺门外老幼男女混杂。有拥挤不得前者。有得米而复倾者。有彼此纷争。破面流血者。有女人衣裂鞋落。钱米两空。并被无赖抢窃首饰。迫欲自尽者。盖米铺惟利是视。先藏义谷别粜。铺内不过略少许。以应故事。且平日各有城郭主顾。义米不多。除赡主顾外。所余无几。乡人焉能沾惠。所以号哭盈衢。况米铺既领义谷。纵有私米。不敢当街发卖。别铺未领义谷者。又以米价贵贱悬殊。人众难给。各闭门避害。乡人求义米不得。即欲增价籴私。而有钱无市。大都空手涕泣而归。此皆仆所亲见亲闻者也。犹记尔时黄鳌山明府寄示诗云。邑中有仓。厥名曰义。惜谋不臧。粜形竭蹶。仓则云开。市已早闭。乡人之灾。夫之利。乞籴徒劳。怨声如沸。愿有心人。杜后来獘。诚哉是言也。夫义仓之开本以益民。闭市则乱之渐。益之反以害之。何异火燎于原。救以一杯。又从而沃之以膏乎。何异左手予之食。右手紾而夺之。又加之鞭扑乎。辛卯岁饥复粜。得足下一言。价与市价略同。别铺未领义谷者。斗米比义价增二三文。尚不至于闭市。然乡人之不得义米。怨声如沸。犹乎乙酉之岁也。尝读易曰。君子以裒多益寡。称物平施。郭青螺释曰。凡物情多者当裒。裒者损也。寡者当益。益者增也。正以称物情。令不多不寡。以平其施耳。夫物有多寡。尚宜增损。况一有一无而可不平其施耶。周礼。大司法施十有二教。八曰以誓教恤。则民不怠。注曰。誓以忧乐相同。彼此共之。则民知恤人即所以利己。而不怠矣。若城中得米而乡人不得。相恤之谓何。遗人。掌乡里之委积以恤民之阨。是乡里有委积矣。旅师。掌聚野之鉏粟屋粟间粟而用之。王氏应电曰。随道里之远近。而蓄聚于田里。因以济民。是郊野有积粟矣。今合邑义仓而谷止聚于城中。恐非古人救人意也。宋董煟救荒法云。常平振粜。其獘在于不能及。宜仿富青州监散之法。将米就乡村分置。又曰。义仓必散贮于乡里郊野之间。则所及者均。胡寅曰。振饥莫要于近其人。隋义仓置于当社。饥民有济。后世置于州郡。其受惠者。大抵城郭之近。力能自达之人耳。居之远者。安能扶老携幼就龠合之廪哉。元佑闲。上官均疏。以为义仓贮积在近民居。绍兴中。刘从简奏请义仓之粟。当于本县乡村多置仓窖。则今之义仓。宜城乡分贮谷也明矣。

又读知信州赵汝愚疏曰。臣见州县振粜去处。止及城郭。不及乡村。乡村之人。近者数里。远者一二十里。奔走告粜。则已居后。于是老稚愁叹。轻弃其生。其强有力者。又不坐受其毙。寇攘摽窃。无所不至。以陷于非辜。城郭之人。率不至此。臣尝谓城郭之患。轻而易见。乡村之患。重而难知。然而求所以施行之策。则亦不过逐乡置廒。则乡里有所恃。虽遇歉岁。奸宄之心无自而生。此数君子者。皆通达治体。周知民生之利病。无一毫偏私意见存于中。乃所言先后同符。确凿可据。不惟为乡村之人请命。并为城郭之民除害。真能推广德意。轸恤艰危。而有益于民者也。抑尝考崇仁仓储之略矣。社仓曾分十三处。如九都沙港。十二都杨家桥。十三都元家桥之类是也。旧社仓曾分九所。如一都临汝门。二都砦上之类是也。明洪武初。曾建镇仓四处。东仓在郭墟。西仓在坐陂。南仓在朱陂。北仓在孙坊。各都又尝设便仓。八都十九都四十四都仓设李家渡。三十二都三十三都五十四都仓设归龙院。三十一都仓设白鹭渡。四十九都五十五都仓设孙坊。今虽仓谷全空。基址无据。然各都之地名仍旧。各地之可否建仓。审其形势而知。又足以验乡村之必宜建仓。自夙昔而已然。第昔之建仓太多。多则难于管理。崇仁疆域。分三耆六乡。不如因其地之广狭。建仓九处为善。义仓旧粜谷钱。现存典铺生息。二万贯。九分之。每处可得钱二千二百贯零。照常年谷价。每石一千计算。每处可得谷二千二百石有零。此时领钱买谷。可免运谷之费。其建仓。宜于各城乡人烟稠密。地势高燥。道里适中处。工料祗要朴实坚固。用度约需钱五百千。或劝本处人公捐。或一人独建。听其自便。每处公举本处家道殷实素有德行二人为仓首。治事公平二人为仓正。谙熟书算二人为仓副。如仓务繁杂。六人不能理。许值事人举三人襄之。六人中或有家事羁身者。许举人以代。以上各件。俱宜呈明官长。其旧定章程。有所谓戒挪移。免物议。复仓买谷照时价。过斤秤粜。以夏至前后三日为期。仓局饭食杂耗。约以至俭。吏胥不得索取分文诸条。皆宜遵行。但米价宜随时价。每斗少粜三文。不可过减。启奸贩转卖之獘。九仓亦宜画一。如此。庶城乡均受其惠。可以垂之永久。不至怨声如沸矣。嗟乎。藿食者之谋鄙。何当于千虑之一。顾患贵先防。筹需素定。事变未来而早为之所。则意思整暇。易于擘画。及事变既至而始为之图。则手足迫。难以支分。谨就平日耳目之所闻见。考之于经。参之古贤先哲之言。质之本邑已行之旧俗。私以商之足下。其能推广德意。轸恤艰危。有益于民与否。仆老矣。乌足以知之。特以足下忠信明决。素孚于众。虽不亲其事者有年。然试出以语首事诸君。或亦曲突徙薪之一助也。

　　答贾布政问积主书　　　　　　　　　
曹肃荀

月前得读钧谕。询咨积主。其说得之王训导仲山。大江南北。行此颇多。吾豫永虞。近已有行之者。其法。地方官择端方大户主其事。如北方之粮行头是也。但行头多无赖之徒。而积主乃端方之人。家道殷实。则本人所积之粮已多。品行端方。则四粜籴之粮自至。而必置之城中者。显以示前朝后市之良法。隐以收坚壁清野之胜算。无事则听其买卖。而积主享其利。有事则用以餬口。而官民有所资。现在襄郏一带。每集可得粟米一两千车。然交易于旷野。贼至恐藉以赍寇。积之于城中。贼来可据以养兵。况粮聚于城。则民悉归于城。民与民各其身家。出战入守。不招募而即收团练之效。为长官者。激之以忠义。加之以礼貌。其事未有不举者也。谨此致复。某白。

　　上任布政论积储书　　　　　　　　　
陶浚宣

盖闻积贮者。天下之大命。而变通者。随时之权宜。善为治者。必因时以制法。随地以立方。亦以利民而已。执事励精图治。上事以来。息息以嘉惠黔黎为念。懃恳切至。凡有关民计者。罔勿递举。而于积谷备荒一事。上承　　明诏。下督属吏。图匮于丰。尤惓惓焉。幸在帡幪。但有忭心加额。沦肌浃体。至良法美意。区画至善。岂梼昧所能窥测。第以涓埃之细。足补高深。狂夫之言。或资采择。窃欲于各郡邑奉行章程。拟变通。冀少裨安民裕国之怀于万一。夫古今之言积储者。莫善于平粜常平惠民社义诸仓之法矣。而初行有效。久则獘坏者。刱始之人。以实心而行良法。故法兴而利普。继起之人。以良法而济私心。故法獘而害滋。近如直陕晋豫诸行省。其曩年报存仓谷。不下巨万。际此大祲。无一实在。屡经大部严饬。仅以空文相抵。此其明验焉。然驭者不能惮覆辙而投辖。食者不能因偶噎而废餐。浚宣生长是邦。远稽近察。于积獘沿习之中。求通融补救之道。则莫若易积谷为积钱之法。而利久也。不揣固陋。敢胪指利獘最著者。为执事陈之。

夫积谷。大利也。而其獘有九。社仓之制。刱始朱子。夏放秋收。二分取息。法似至善。然所司以为定额。不敢缺少。必有按里抑配之病。抑配则有不愿借而强借之病。而冒滥拖欠之病。随在而滋矣。朱子定法曰。支米者有漏落增添。必送县科罪。收米者有走失拖欠。必责保均赔。欲杜其獘。扰民益甚。李侍郎绂作论辨之。谓此法唯朱子可行。以任事者。皆门生故旧学道君子也。当时下其法于诸路。已暂行辄废。盖有治人无治法。其獘一也。若推陈易新。勒限买补。宜无损于谷。无累于民矣。然年岁或有歉丰。谷值不无贵贱。如粜丰籴歉。即出纳不敷。限期则价直相悬。展期则迁延胡底。矧粜籴之间。动须耗费。直有盈余。尚堪挹注。设遭短贾。奚自补苴。斯时也。必买足以斠画一。主者之赔累何堪。任短额以免久悬。此中之缩伸难信。其獘二也。道光初。陶中丞奏设丰备仓于皖。定章不减粜。不出易。不借贷。专意存贮。以备歉时。自谓易直截。远胜前人。然下潮上漏。点检难周。廒底气头。耗损日甚。历年既久。陈陈相因。封识宛然。有谷无米。雍正间。豫抚田公奏陈米之无用。曰藏谷愈陈。米粒愈细。炊饭不能涨发。食之易饥。是以有用化无用。思矫獘而獘更甚。其獘三也。夫常平诸仓。仅在城邑。推行不广。若积谷于乡。非贮家祠。即藏里社。而枌榆所在。或隔村。宗祏仅存。久虚人迹。不惟虫鼠所伤。尤为匪人所伺。若必守有专司。则又费无所出。事当刱始。主者尚励精治之。洎年岁湮隔。筦司失人。往往视同无主之物。耗损既多。盗窃不免。其獘四也。更可虑者。建仓村落。众目是耽。无赖之徒。尤所觊觎。夫偏灾小祲。难必岁无。雨旸偶失时调。若辈乘兹蠢动。纷纷告振。竖议开仓。一唱千和。势有必然。董事者姑应其求。则后难为继。力拂其议。则众忿难干。恐大灾反无以为储。地方转因而多事。其獘五也。两淛濒于江海。如杭嘉湖宁绍诸郡。其壤地低洼。其河渠便利。故旱魃肆虐。尚多补救之方。淫潦为。猝成汪洋之势。凡建仓庾。多依城市。夙称水国。难度高邍。巨涨忽来。望洋徒叹。盖藏或未坚完。谷粒每至漂浸。此时即存仓有粟。尚觉振施不易。移运尤。其獘六也。夫恒时囷积。既多耗损之虞。临变仓皇。又有沦胥之患。以至地方荐绅。反以积谷为累。始唯愿办之不成。继唯恐诿之不早。而乐于从事者。未必皆公正廉平之选。难保无侵渔亏蚀之端。即刱首幸号得人。受替讵能尽善。卒至地方惠恤饥黎之具。徒饱奸贪溪壑之吞。其獘七也。且百姓可与乐成。难与虑始。一政初行。每多纷议。阳为观望。隐致沮挠。而守令迫于考程。苟且以塞责。士绅惮于举办。粉饰以告成。虚报数目。勉副功令。派员验核。通獘仍滋。即或有贤有司者。能具惠鲜之实心。不仅承上官之风指。董劝邑绅。首蠲月俸。刱始之日。实贮实存。而但博美政于一时。不图永利于日后。久之官诿于绅。绅诿于胥。官绅互推。新旧丛獘。累任之交替。则有印牍。上官之详报。则有例文。以册为仓。以簿为谷。有谷之名。无谷之实。其獘八也。而或者欲挽储仓之害。杜浸蚀之端。令各乡富绅。分认捐谷若干。仍分存各户。具状于县。临时由县责绅。依数散给。法至简至当焉。然积谷之用。以备久远。或用于数年之后。或用于数十百年之后。绅家之消长不同。后起之贤否难必。其时或实无可偿。日久或相推诿。而本为派认之捐赀。究异负侵之官赋。检稽簿册。事同画饼之充饥。追比乐输。亦嫌立名之剌谬。矧患起于仓卒。命延于俄顷。必待缴积逋以应需。恐等索枯鱼而无济。其獘九也。有此九獘。某所以虑积谷之未能即成。成亦卒无实效。盖尝由近事稽之往事。由本省推之各省。知其必然而无不然也。

今若易积谷为积钱。易存仓为存典。九獘毕除。更有六利。盖易谷为钱。无霉变之患。无漂浸之患。无窥伺耗损之患。易存仓为存典。省建仓之费。省筦守之费。省敛于买补之费。且有岁入之息钱。息息相生。循循不绝。日积无小。岁计有余。夫谷积久而愈少。钱积久而愈多。其利一也。凡存典之法。总一邑捐数。视典本大小。酌量分存。令典商具领状存县。详府道司。一如今发存海塘义渡书院善堂各公款式。每年定息钱如干。年终绅之董事者。汇息缴县。息再发典。县统核本息。岁一详报。更刊各典存钱细数册。分给诸绅。俾绅民共知。官绅互制。若小邑无典可存。可请于上官拨存邻邑及郡城典铺。减其息。或钱谷并存亦可。典商有折阅者。即由绅报县。首归是项。商人上畏官司。下惮众忿。宁毁家而丛他责。不隐匿以负公钱。此人情之同然。实万分之可恃。商不能亏。绅不能朘。官不能侵。其利二也。既存于典。即无累于绅。夫无累于己有益于乡之事。谁不欣然从事。何至视若畏途。而乡民之信官绅也。不如信典商。知积钱于万稳之地。可备荒于仓卒之间。自必踊跃相将。竭输恐后。绅民同心。事靡不举。一时善政。易于图成。其利三也。而或者曰。积谷以拯饥。积钱何益。管子所谓以币藏之者。歉岁无以应粜。獘与虚耗等。此言也。未详世变。并昧地宜。夫管子之论。乃一国之私计。非天下之通图。春秋时分建国。大者数百里。小者数十里。域图既隘。丰歉不能相通。储偫未充。秦晋有时闭粜。今则天下一家。血脉贯注。北稔南荒。持缗即可易粟。陆轮水。挹彼何难注兹。即若晋豫滇黔诸行省。或阻崇山。或悬危濑。其地方辽而险峻。其采运费大而日迟。似非积谷不可。然亦宜钱谷兼存。方为美善。试观近年西北各省奇荒。　朝廷之所发振。与邻疆之所协振者。皆银也。其分振各邑。亦银与粮食参半。可知饥民苟得银。不忧无食。若东南北滨江滨海诸区。其水便利。其运迅速。萃数省之粟。以澹一方之。未有不足者。况自通商以来。外洋之米。行售各口。江浙粤闽。平时尚借为旨蓄。一遇歉岁。各国之米。必闻风至。价高则商易集。商集则价自平。夫积仓之谷有限。而外来之谷无穷。其利四也。矧其时饥民哀嗷。待哺孔亟。领谷入手。尚费簸舂。灾水之区。尤艰晒晾。曷若登取所储。分头采运。通筹远近。银米兼施。俾炊爨即能果腹。挟赀兼可谋生。其利五也。且存之既久。息且日滋。凡地方养济育婴诸务。与寡惸独无告者。堪以量剂取给。分子息之羡金。佐善堂之岁费。是稍事变通。振款从兹永赖。穷黎并可常沾。而堤圩梁之功。且藉为未雨绸缪之计。即地方不幸有意外之事。仓卒无从集饟。亦可假此储资。权通缓急。即以振济灾祲之具。为捍卫桑梓之须。事平拨补。实为便宜。其利六也。以利若此。以獘若彼。执事为保民之实政。不第为塞　　诏之具文。为百年之远图。不仅为一时之浮誉。则所谓因时地而议变法者。无待再计决矣。盖权往事于可变可不变之间。则旧贯或在所当审。而论改制于有利无一獘之事。即古法亦有所不拘。所谓善治天下者。亦惟善变乎天下者也夫。以日积日少仅存虚名之谷。与日积日多万分可恃之钱比而论之。转移之间。非直小补。幸蒙裁择。请饬下各州县酌量举办。随地制宜。俾垂永图以消氛沴。浚宣为有裨地方起见。冒渎崇严。不胜悚詟待命之至。

　比年晋豫关陕。迭遘旱。饥黎之惨。至日死万人。见诸奏牍。非特近今罕。几为载籍所无。浚宣曾撰新乐府十章记其事。似此奇荒。固非区区积谷所能补救。惟各省仓储。平日数存巨万。临时动用。何至百不一存。户部严文根查。抚臣虚文咨复。盖其獘非一日矣。于是叹积谷之政。徒袭美名。毫无实济也。光绪四年二月间。崔给谏穆之疏请整顿各省仓储。奉　　　上谕各直省督抚府尹饬所属地方官认真办理务当严加稽核力祛积獘。是年夏。阳羡任方伯新履浙任。首为举办。严督属寮。定其殿最。窃恐有司狃于旧章。奉行故事。积獘相沿。仍无裨益。谬以言剪闻。剀切奏记。陈显著之利害。详实在之章程。方伯不以书生之言而鄙之。以为言獘处。节节洞中窾要。言利处。语语实可施行。叹为名论。将原书通檄两浙郡县。令各遵办如所陈。惜事未竣。方伯移官直隶。继其位者为长白增公。未久而歹卒。事中罢。方伯既到官。犹移书敦促。可谓惓惓于此。实心实政者矣。偶检旧稿记此。以望后之方伯与各郡邑之为民之父母者。光绪五年八月。浚宣自记。
</div>
    <div class="pagination">
<a href="皇朝经世文续编_page75.html">上一页</a><span>...</span><a href="皇朝经世文续编_page71.html">71</a><a href="皇朝经世文续编_page72.html">72</a><a href="皇朝经世文续编_page73.html">73</a><a href="皇朝经世文续编_page74.html">74</a><a href="皇朝经世文续编_page75.html">75</a><span class="current-page">76</span><a href="皇朝经世文续编_page77.html">77</a><a href="皇朝经世文续编_page78.html">78</a><a href="皇朝经世文续编_page79.html">79</a><a href="皇朝经世文续编_page80.html">80</a><a href="皇朝经世文续编_page81.html">81</a><span>...</span><a href="皇朝经世文续编_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
