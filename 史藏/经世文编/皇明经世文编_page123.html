<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 123 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 123 页/共 172 页
  </h1>
  <div class="content">
   条陈尖哨事宜
　　一尖哨深入虏营、无非欲得虏之消息、而时日久近。以虏情为迟速。务在预侦的当驰报。须先虏数日入口、后期以军法重究。其未及哨所、或为虏缚、亦不能无、如今春所探、本为辛爱、闻各役径入辛爱营、与彼面见、即取其辞以为情实万一执留。或因而杀之。在我安心待报。在彼突然而来。不可不虑也。惟有多差广探。即被执之人。我苶不知。各役须当散处。凡遇变知风。即便腾山传报。有失亦必有得也。但暗哨之人。不许与明哨相约使各自为哨。在内则多方设备。如虏在前。不许恃有哨探。疏于防守。则万无一失矣。一选尖哨、必其惯习虏情。能夷言而熟识夷人者。如积年能事之徒。即无身家。不得遗弃。大约严加精选取具连名结状。不堪者连及将官。　一哨夜出口必费赏物。两无对证。其侵渔之獘。或不能免。惟事期其济。勿问出入可也。尖夜银每路巳发到百两。先以其半买物。听军门抚院本镇紧急差人出口之用。其可以从容备者。不许槩用。以致临时缺乏。稽迟出口者。罪坐本提。　一蓟之积弊。急则悬万金之赏而不吝。功成则百方媒孽之。有吝赏之意。遂使掩功为罪。不止骗诱属夷无信已也。昔年把都儿议何坊伯彦得信冒雨入报。始得堵退。及事宁。止赏银五两。曲突徙薪。恩泽何在。为今之计。不可恃有此辈。遂缓我备。亦不可恃我有备。而遂疏此辈。有备无患。事权在我。不过假此添一层藩篱耳。近闻抚赏滥恶。未免怨咨。以后属夷报信成功。挟赏则与之功赏则吝惜属夷所以轻且怨也一体升赏。并入叙功疏内。其各夷行喜峯大关差人唤集受赏仍行各参提照常夷数准赏不许增加一名。其赏物不堪。将官之罪。　一名路尖夜五千有奇、率皆壮徤。倍食于军。相应通行编伍操练。该路甚少者量行增添。各路分春秋两班。春防以秋班操练春班者出口明哨暗哨架炮秋防互换。每防三月仍听本镇差官同该路操练。遇警先守本路。听参游提调。如贼团聚沿边。追贼而来。听本镇调用。
　　议抚赏【属夷抚赏】
　　蓟镇之有属夷。　国初时为藩篱。今乃藉为耳目。故岁有赏予以示羁縻。然抚赏之钱粮有限。犬羊之请乞无穷。部落日增。岁费日广。于是帑银不足。则扣其月粮。月粮不足。则继以樵采。甚至正军不足连及余丁。余丁不足。编及妻室。计日收柴。计丁纳银。剜肉补疮。剥骨见髓、则军不胜苦。而逃毙愈繁矣。推原其弊大端有七、将官不亲抚赏委之管墩夜人员。彼秩微力薄。易能弹压。随其索求。信口听许。弊一。守提而下。左右厮役。边费易侵而此为甚以无对证也率以为利。任意侵克。供抚夷者什三。充私囊者什七。弊二。钱粮给发。每至后期。万夷叩关。急如星火。不免揭贷出息。或增价买物。耗费不赀。弊三。居常有坐门之夷。临时有后赏之夷。日日宴赏。动辄百金。不作正数。弊四。贼夷稍不遂意。辄作歹扑人。该关畏罪。恣行科派。甚至千金赎人以自免。弊五。或因钱粮不敷。支吾无计。则权与赏票。以自宽目前。他日夷人持票而至。信如左券。数且加倍以为例。弊六。属夷到关。不问人数。不责非时。不论非额。一槩滥与。此关与之。彼关相援。弊七。蓟镇属夷部落繁多各边乞赏裁断为难后来抚赏人虏又有统聚为差易也如此则竭军之力。无以厌夷之欲。有增无巳。将何底极。该当各路将官。极力担当。破格区处。先查某关旧额。应赏某夷部落若干。原人数若干。给赏若干。今增添部落人数各若干。给赏若干。应准增若干。量裁若干。每年定拟赏额若干。本关额发钱粮若干。商税等项若干。如不足应采办易价若干。计处停当。呈详定议施行。候放贡之期。宣谕夷人知会。令各输服。每遇属夷扣关。即飞报本管将领。亲诣地方。盛陈兵威。以示弹压。应赏之外。不许滥用一钱一物。该道置立循环。呈请督抚印钤。转发各路。每季终将用过钱粮采过柴木赏过夷人数日。并将官临边时刻。一并填注倒换。其应发银两。每于春秋以上年十二月给发。秋季五日给发。预办赏物。以备仓卒。其军人采办柴木。半归官。半归军。免生嗟怨。如有将官不亲抚赏者。以怯懦不才参究。守提以下。或扣军粮。匿采办。并滥赏非夷预出赏票等弊。定行拿问照沿边钱粮坐赃重究。仍于本官名下追偿所费。其有夷人作歹扑人、追究原系某夷、先革抚赏设法追捕。捕获仍以功论。不许科众取赎。自干重典。此欵关系军机安危。夷情向背。为今日边关第一急务。计处毋忽。
　　皇明经世文编卷之三百五十终
　　皇明经世文编卷之三百五十一
　　华亭陈子龙卧子　徐孚远闇公　宋征璧尚木　宋征舆辕文选辑
　　谢廷祯提月参阅
　　万司马奏议一（疏）
　　万恭
　　疏
　　为阅分紧要堤工亟行修筑以保运道疏
　　建洲闸疏
　　酌议漕河合一事宜疏
　　勘报淮河海口疏
　　议复部臣经畧江南河道疏
　　创复诸闸以保运道
　　创设宝应月河疏
　　为阅分紧要堤工亟行修筑以保运道疏【修筑河堤】
　　此疏在潘公季驯去后万公行事之始放重行查勘
　　为运期巳迫、河工宜早、恳乞　圣明申饬管河诸臣、画圻分理、刻期报完、以便责成、以禆新运事、该职等备查、原议修筑堤防、自徐州以下、起至宿迁县止、参百柒拾里、急须料理、逐一勘计、内勘得徐州以下、南岸自青田浅起、至关家口止、北岸自吕梁城起、至栲栳陆家湾止、一原有年例旧堤、南岸长一万四千八百四十四丈五尺、北岸长六千一百七十五丈、俱卑薄不堪防御、内青田浅起、至陈家湾止、堤长四千七百二十四丈五尺、逼近河浒、应该改筑遥堤、其余堤两崖、共长一万六千二百九十五丈、俱应帮筑高厚、先经总理河道都御史潘季驯题请、巳分三大工见在修筑、其自关家口起至直河止、自陆家湾起、至韩家庄止一、原于隆庆五年分五大工、修筑缕水长堤、南岸长一万四千二百一十一丈九尺七寸、北岸长一万五千一百一十二丈八尺六寸、俱巳筑完、但去岁工完久后、又被九月初旬黄水大发、刷洗单簿、各照原分界限修补、巳经遵行调夫、见今分投修理、又勘得北岸自韩家庄起至直河止、长七百丈、南岸自直河起至宿迁小河口止、一长八千四百丈、俱原无堤防、今应创筑、遵依均分五大工、其北岸直河以下诸湖联络沟道数多、湖水出泄、势难堵截、每岁水发。湖河通连。粮船俱由南岸经行。既无阻碍。且马陵诸山。绵络环抱。横截宿迁。纵使河水泛溢。亦可保无他患。职等公同勘议相应免筑。今将修补旧堤、井新分工程丈尺同分管司道府佐委官职名、逐一查明呈报等因、俱经通行督工各该司道、查照原派五大总分管地方、仍旧分投督理、原无堤者。即便创筑。原有而卑薄者。即便加增。兴工修理、合用人夫、查照上年取用。并将应修堤工合用工费会同估勘。呈夺未报、该臣又经催行勘估、并各分管堤工开报以凭查阅、具　题去后、今据前因该臣督同司道等官郎中吴自新等、自清河县至茶城、周爰相视、上源下流、两岸俱应建筑长堤、然患有急缓。则工有先后。在茶城乃漕黄二水交会之处。每被淤浅。在邳睢实地形卑下之区。尤虑冲决。为患不测。工宜先举。宿迁以下。河阔岸高。茶城以西。黄河上游。观其部署大是了然运不经行。似当缓图。目下吃紧堤工。大约四。今境山至茶城。北岸筑堤。束漕水抵黄流。拟作一。分为一工。即令创筑。茶城以下。经徐州至吕梁。两岸地形颇仰。山麓接连。堤可免筑。南岸青田浅至关家口。北岸吕梁城至栲栳湾。拟作一。分为三工。查照改筑加帮、刻限完报。南岸自关家口起至直河止、北岸栲栳陆家湾起、至韩家庄止、拟作一。照旧仍分五工。酌量帮补、务期高厚、北岸韩家庄起、至直河止、南岸直河起、至宿迁小河口止、拟作一。分为五工。分投创筑。臣详阅一带巳筑南北二堤除青田浅至陈家湾、离河稍远、其余俱逼河身、询之原管司道诸臣、皆云彼时水占、无处着根、只得于牵路起筑、盖当泛溢之秋、不得已而就近尔今将筑过者加增高厚、筑近者另筑月堤、有固堤以为约束、有月堤以为防护、每岁修补、庶可坚久、其见筑及新分之工。悉从遥堤之制。至于茶城乃漕黄交会之处。黄水强。则漕水退避而塞。漕水强。则黄水退避而通。不足深虑。其羊山新冲之河。俱已淤平。纵使开通。黄水复塞。不必施工。今议自境山至茶城北岸筑堤以束漕水。使其力劲可敌黄流。黄水顺下。则沙不倒壅。已该太子少保工部尚书朱衡坐委萧县知县唐文华、带领夫役常川在彼粮运。未至则浚浅。既至则挽舟。运尽而止。治河事宜先后大异今之所是后即成非如潘公当时甚以为是而亦有非之者故不可执一见以悬断也俱存以俟考以上堤工自境山茶城至宿迁县小河口。除徐州吕梁两岸近山之处免筑外。其见修补创筑堤。共六万二千三百四丈三尺三寸。臣虑恐入夏。天雨妨工。用力遂难。仍严行司道上紧修筑。俱限四月伏水未发之前报完。务令坚固。其保万全人力可为敢不尽瘁臣于河上舟行六百余里、呕心二十余日、窃惟今之语治河者、其说有二、主防运河者。则以堤必亟筑。主顺水性者。此殆非也则以堤必勿筑。臣以为古之治河者。求以去河之害纵其性而顺下焉。则无事矣。勿筑诚是也。今则不惟去河之害。复欲资河之利。万一纵其性之所之。如昔年河决张秋。东注于海。则今运道悉为平陆。虽欲勿筑。不可得也。故御盗必资夫城守。御河必籍夫堤防。但河东趋。则顺其性而为之东堤。不可激之使西。河南徙则顺其性而为之南堤。不可障之使北。堤远河则所汇者广。可使安流。堤近河则所容者隘。必致激抟。寻常水涨。堤有全功。异常水灾。堤无胜筭。取譬切则使人自明此河堤之大较也河道流动譬之人身清河以下其尾闾也邳宿之间其水道也徐吕之间其肚腹也旁流既多正道自塞是以有邳河之淤水道既湮肚腹自胀是以有徐州之患故清河之流迅。则邳宿之道自通。而徐州之患自减。此运河之大较也修筑长堤、必赖夫力、然白夫不如徭夫徭夫不如募夫。白夫者、州县借派之夫。未行则有帮贴安家之苦。既行则有道路往返之劳。在役则有支给饭食之费。且骚扰百姓。竭民事河。臣所忧有大于河者。徭夫者定编铺浅闸溜之夫相沿巳久。官民俱安。募夫者雇募贫困之民。损官而不扰民工作而寓赈济民心既乐。用力尤勤。大率白夫除民贴安家外。官复给之饭食徭夫除编佥工食外。官复给之犒赏。皆有重复费用。若募夫则每工给官银四分、始量力而分工。终计工而受直。应补给者补给。应扣除者扣除。但不失信。即可子来。故白夫不如徭夫徭夫不如募夫。此夫役之大较也除宿迁以南事宜科臣具题、宜稍从缓、诚以民力所宜稍纾、大工难举、姑俟司道查勘、至日另行具　题外、今将境山茶城、以至宿迁县修筑创筑二项工程、河堤丈尺、并司道府佐职名、理合具本开坐、谨题、
　　建洲闸疏【洲建闸】
　　为议建洲通江闸座以便粮运事、行据淮扬海防兵备兼管河道浙江按察司副使陈耀文、呈称查勘得花园港、坐落洲镇之西、自江口迤北、抵时家洲河岸、约长陆里有余、于此建立壹闸、竟达江浒、漕艘便利、又勘得该镇城里猪市去处、隔河止系壹坝、于此建立壹闸以通其流、亦甚利便、今闸建而商贾自如知不害矣但洲水陆之冲。商贾骈集。挑负盘剥之徒。不止万众。闸座壹建。恐客船径行。生理消歇。等因、今该臣看得洲为运道咽喉、而下江等总岁运漕储贰百万石、咸必由之一向建设土坝、凡江北之空船南还。必掣坝以出。江南之重船北运。必盘坝以入运船有靠损之虞。盘剥有脚价之费。停泊江滨。有风涛之患。船只辐辏。有守候之苦。诸臣累次建白、该部累次题覆、欲于花园港猪市等处建闸、慎严启闭、俾运艘往来、直达江浒、委属利便、而竟格不得行者。徒以本镇垄断之徒。欲牟大利。每假走泄水利为辞。查得仪真亦近大江。　国初亦设土坝。后因车盘不便。弘治年间改建闸座迄今上江漕运。便不可言。且高宝诸湖之水。岁以弥漫决堤为患未闻以走泄涸竭为患也况　国家之事。明于计事之言未有全利而无害者。惟择其利多而害少者为之。今闸成之后。漕舟通利。若履平地。壹便。尽免车盘。船无靠损。贰便。随到随过。风波无虞。叄便。闸座既通。高宝诸湖。水有疏泄、不致败堤。肆便。网关通行。商舶云集。市廛交易。水陆毕至伍便。夫愚民不可虑始。　国计亟宜远图苟有利于漕储。少不利于百姓。即所谓利多而害少者尚为之也。而况官民俱便。俱有利而无害者乎。伏乞　敕下该部复议上　请、容臣等破拘挛之见、建久大之策、委官作速估计、期于必成、合用工费、听臣于河道银内查发应用。行令附近通州泰州如皋泰兴肆州县。每壹州壹县共建壹座。止用官员前来董理。并不令其派出钱粮。用过河道银两。万公最能处置钱粮故所议不格就于下江总贰百万石漕粮内所省车坝脚米折银逐年扣还。则官不费而功成、民不劳而事集、闸坝并用、江湖联属、咽喉通利、血脉贯串、为　国家生灵计、无便于此者也、
　　酌议漕河合一事宜疏【漕河合一】
　　题为酌议漕河合一事宜、以永万世　国计事、窃照漕运河道。原属一体。今承大坏极弊。救急补偏。竭尽心思。仅获早运。疲瘁精力。始尽回空。然仓皇之秋。未暇酌议漕臣言漕。河臣言河。漕河之相争久矣如此立论可谓得体之言靡通条贯。血脉未融。夫言漕而不言河是进饮食而不理脾胃者也言河而不言漕是理脾胃而不进饮食者也来年全运。比之今年多粮壹百万石。船贰千余艘。而又比今年少壹闰月。此诚危急迟速之机也。若不早图。噬脐何及。臣谨会同漕运都御史王宗沐、酌议漕河合一事宜、条为肆款、开具　上闻、伏乞　皇上俯念国计至重、速下该部议拟、悉　赐施行、漕运幸甚、河道幸甚、缘系酌议漕河合一事宜、以永万世　国计事理、未敢擅便、为此具题请　旨
　　计开
　　一严迟速之令、夫黄水之发也。地气使之然也。与潮信同。叄月清明水数尺耳。不害运。肆月麦黄水数尺耳。不害运。惟伍月至于秋九月为伏秋水。多者肆次。少者叄次。高者丈伍余。下者丈余。此运船之所必避也。若使每年四月以前。尽数过徐州洪。而闸河肃以待之。令勿与怒河鬪。即万万年不害运也。顾河臣能使河道之安而不能使河运之早能使运船之必入闸而不能使运船之早入黄河使运船之早入黄河则其权在各省粮储道矣使能依期早入黄河。则臣等上下于伍百里河流中。一鼓可入闸也。宜令江南粮储道。各督尾帮。俱限四月以前。尾帮尽数过徐州洪。各具一完呈亲投到臣。臣会同漕臣按呈而殿最之。如叄月中过洪者。以上劳叙荐。肆月过洪者。以次劳叙荐。延至伍月以后者议罚。因而遇水漂流者从重议拟。当时论吏以钱粮不以贤否矣犹有不清者何也但论过洪之迟速不论居官之贤否如此则粮储诸臣。必能效督运之劳。而漕河诸臣。得以施早运之力。此为河亦所以为漕也。
　　一别远近之宜、臣备查各领运官脚色、有领运数年而累得升迁者。问之则多北运也。有领运数拾年累致降级者。问之则多南运也。夫南北之河道逈殊。而远近之甄叙无别。何以服领运之心哉。即如各省兑运之船。有不过闸河者。有过闸河者。有过闸河而又过黄河者。至今犹然也若江南之船则过闸河又过黄河而又过大江矣此不一一分别而槩论到湾迟速之期非法之中也臣以为宜酌远近之差。别劳逸之等。其不过闸河者。限贰月到湾。过闸河者限三月过闸。而又过黄河者限肆月。其过闸河过黄河而又过江者。限伍月。廵仓御史于各运到湾之日。按其限期而行其殿最焉。则道里判而分数明。劳逸均而人心服。官军悉劝。挽运如期。此为河亦所以为漕也。
　　一专兑运之权、旧制各省兑运届期。分差部臣监兑。葢以各总领运官。多厚军而薄民。而各省有司官。多厚民而薄军。故令部臣操兑运之权。制军民之便。法至善也。今议早运、征发期会、急如星火、而部臣亡殿最之权、亡催督之柄。多发一令。则大吏以为侵官。多差一人。则小臣以为压巳。部法令非行也。其势必求粮储道矣。粮储亦厚军而薄民者粮储道催壹单。则兑壹单。否则坐而待之。部臣无如之何矣。兑运愆期。率由于此。夫兑既愆期。而欲开帮如期。过淮过洪入闸抵湾悉如期。胡可得哉。浙江近以御史带理兑军。官民称便。今各省宜照此例。悉令粮储道兑运。而廵按御史间壹亲核之。夫以本省之官。兑本省之粮。则民便。以过洪之官。兑过洪之船。则军便。以所催之粮。给所兑之军。催其所兑而兑其所催。则官便。而又临之以廵按、董之以重权、了此不壹月耳。则官与军民俱便、孰与部臣者有司慢而军卫易、且又转求粮储烦难为也。此为漕亦所以为河也。
　　一顺官民之情、近例各省拾壹月兑军。江南山谷州县。每年十一月正属溪涧断流。不可以舟。且至会城兑军。动以千里。夫以断流之河。千里之远。而责之运米赴省城以兑。是覆杯水于庭阶。而运万斛之舟者也。江南山水。五月始发。舟楫始通。而始以本色米至。是樵蔬后爨。师不宿饱者也。其何济之有。近者江南之民。骤闻早兑。踊跃欢腾。邻湖江者。载米舟羲会城。屏息以待兑。居山谷者。裹银走会城市米以待兑。是山谷得轻赍之利。商贾得贸易之利。官府得全运之利。皆盛世事也。是若等常态然亦以致□终不知改何也夫何上年各总把总官听信奸军拨置。侔大利。刁勒山谷州县之本色。苛禁会省米商之市卖是困山谷以所无。而苦省商以所有。未害也。如无米之可兑何。如兑运开帮之愆期何臣以为但责民以早兑耳不必问其米之所从来能早兑也。则市买之米亦为功。如不能早兑也。则土产之米亦为罪。官民相济。农末相资。兑运自早。过江过洪。入闸抵湾自早。此为漕亦所以为河也、
　　勘报淮河海口疏【河工】
　　看得给事中陆树德所疏、大约谓淮黄交会之所、每岁淤塞、亟宜浚之。而筑堤亦不可废。御史吴从宪所疏、大约谓黄水入海之口、恐有梗阻、亟宜浚之、而筑堤似在所缓、为照我　国家相传治河之策。不过浚浅以防淤塞。筑堤以防溃决。舍此之外。别无策矣。然浚浅有二法。有漕河黄河之浅。有二水交会之浅。浚漕黄者。或逼水而冲。或引水而避。此以人力胜之者也。乃浚二水交会之浅则不然。如黄水与闸水相会。则在茶城。与淮水相会。则在清河。茶城清河之浅无岁无之。良以二水互为胜负。黄河水胜则壅沙而淤。水自淤而自通则人力易施及其消也淮漕水胜。则冲沙而通。要之人力居二三而水力居其七八此浚浅之大槩也筑堤亦有二法。有截水之堤。有缕水之堤。截堤施于闸河。而不可施于黄河。盖黄河负悍湍之性。挟川潦之势。投之所向何坚不瑕。乃欲以一堤当之。此鲧之所以方命而宋人之所以耗财也。乃若缕水之堤。则河自宋以来。由淮达海。我　朝资之为运。故于两岸筑堤者。正不使其从旁溃溢。始得遂其润下。入海之性。非若战国之疆界彼此。赵障之而入梁。宋障之而入齐。避害于国而委壑于邻。亦非若宋人之畿辅滨河。河趋东则排之使西。趋西则排之使东。及其末季。倡为回河之说。乃欲以人力胜水性。葢皆拂之而非顺之也。昔禹之治水、非任水之所之、其决其疏、其排其瀹、皆自人力治之、特以顺为治。故曰行所无事。　国家缕水长堤。寔存大禹遗智。故百六七十年赖藉而不变者。以此要之。筑堤防水犹筑台御虏有利亦有害□害小耳可缕水而不可截水此筑堤之大槩也查得清河之浅每岁有之。应照茶城。行南河分司督同管河通判带领官夫器具、遇黄水涨落之时。穹挑河潢。导令淮水冲刷。则虽遇涨而淤。必遇落而通抑何妨于舟楫之利涉。惟清江浦之水势最弱。而出口处所。适与黄水相值。比因听许民船由闸往来不闭。遂至沙淤而闸身卑矮。水每溢过。科臣所谓外水平高、闸座皆没、汪然巨浸、尽成浊流、葢得于目击者、既有妨于运道、复贻患于淮郡。诚当议处。至于海口。访自隆庆三年海啸之后。壅水倒灌。低洼之地。积潴难泄。御史吴从宪所谓河潦内出。海潮逆流。停蓄奠聚。愈壅愈溢。葢亦得于目击者。今勘得前水亦已消涸。居民云据今所见。与二年之前逈异。海中虽有沙滩。离海口二十余里。土人称系古迹。亦无积石浅堵。给事中雒遵谓不必加工。不能加工。二言蔽之矣所据目下固云无虑。但沧桑变态。势难逆赌。亦当预防。伏乞　敕下该部行臣督行南河分司于清河浅比照茶城。每遇伏秋水发。督率管河通判。委能干管河官。聚集浅夫。待水将落。既加挑穵。以助淮水冲刷之势。仍同清江浦闸分司。每年黄水盛发之时。即将各闸下板禁止民船往来。免致河水灌入沙壅。直待黄水消落。方许民船通行。若遇　鲜贡船只。听令由闸。仍行山阳清河二县掌印管河官、严督闸浅各夫。在于清江浦上下往来探视。如有带入沙淤。俱即随时爬捞。母使停滞。其海口尤宜时加试测。设有沙淤稍阻、管河通判即速具呈委官调夫设法疏浚、母致积塞、至于筑堤通行各管河官、以后黄河止照今年缕水束河急溜冲刷深广、不许仍以拦截为名、如御史吴从宪所称徒费有害、再照科臣陆树德、又称连年塞口之费、如桩木草绳般运土石之类、尽取给于濒河之民、尤为根本至虑巳经臣等多方调停酌处、一一具题、务使公与私而两便、民与河而俱安、缘系目击河患、恳乞　圣明重责成以济河工事理、未敢擅便、为此具题、
　　议复部臣经畧江南河道疏【复江南河臣】
　　题为议复部臣经畧江南河道、以图早运、以奠民生大计事、臣惟圣主观昭旷以创业、哲臣破拘挛以策勋、谋国者罪莫大于因循、因循、者谓其因讹而循旧也、故苟利社稷、不法其故、臣实愚憧、不能任事、徒以　皇上任使、今臣经畧漕河、自张家湾历白河、踰临德、穿闸漕、接黄河、遡高宝诸湖、以及于仪、延袤二千七百余里、悉令疏通早运无阻。又奉　钦依江南十一月开兑、十二月开帮、臣以为江西湖广长江大河、十二月开帮诚是也。仪正月入闸诚是也。独以　国家岁漕四百万石。而吴浙居其半。吴浙之粟。必由镇江京口闸以出。而京口闸。旧例仲冬固闭。季春方开。是可十二月开帮者。江楚之舟耳、而吴浙之运。季春尚阻于京口闸。外者不得入。内者不得出。即十二月尽开帮。闸尽开。北河尽通。江南之粟早运济者半。不济者半。是江楚之运可先黄水未发而驰。而吴浙运者竟不可早。不可早势必与黄水值。则饷　京师者。安者半。危者半。非完计也。臣乃稽诸往牒、知镇江从开辟以来。水尽南流。原不通江。秦始皇以丹衣徒众。凿而通江。故命曰丹徒。臣念彼既以徒众凿而开其始今独不能以徒众凿而善其终乎。臣于去年八月姑委管理漕储按察使潘允端、督同镇江府知府林应雷、丹徒县知县何世学、尝试为之。乃允端排论经营、应雷极力督勘、世学鸠夫大挑、而京口闸遂尔冬开。今据黄尚明揭报出本闸者、自元年正月初六日、至于二月初四日。过军运船者三千九百八只。过民运船者一百一十八只共四千二十六只。而吴浙之粮运几尽矣。计今年尽吴浙粮运之期。实二百年旧例京闸未开之候也。繇此言之孰谓京口不可冬开。吴浙之运不可同江楚之舟。十二月开帮哉。顾事必专官而后善、计必远虑而后成。查得江南河道水利、原设有都水司郎中一员、专一其事、盖白河有通惠河郎中、渐南有北河郎中、又渐南有南河郎中、又远而南有江南郎中、而总理河道者、从三千七八百里中、界一水首尾、据常山之蛇势而控制焉、令此三千七八百里血脉常流通、而饷道不乏绝、我　祖宗岂不知省官职之为便哉。诚为少一官则少一节。京口即中断宜建设至今无有若将镇江府佐官中取一员为之亦两便之道也孰与通血脉而通饷道者之为得也。后来肉食者鄙、遂议革去江南管河郎中、或令兵备道带管、夫权阻于遥制。力分于他务。四十年间。东之三江。堙其二矣。西之运道。滞其半矣。彼郎中俸禄所费几何而坐使　国计民瘼至此岂不可为寒心哉。臣以为欲早运宜速浚江南河道。浚江南河道。宜速复江南部臣。令臣总督。臣以为有六利焉。夫部臣者将　钦命而司开浚者、与通惠河南北两河郎中并、其势可达于部、及总理大臣、势豪有司孰敢挠之。则权一而易行。一利也。每遇大挑。总理者驰檄通惠河北河南江南四郎中。期会举事。则令齐而事豫。二利也。逐年开浚。但自常州白家桥抵京口三百余里。引七墅堰以南之水。注使北流则不惟京口永无浅滞而太湖上流亦可分杀十分之三苏松水患可并纾乎。三利也。常州以北之运河。原有二闸。常州三十里外。有奔牛闸又二十里有吕城闸。官与夫故在而苏常等府老人与夫编银故在。直取诸宫中而用之耳。不必添设。四利也。部臣既复。三年两挑。京口闸可以冬开。四季行舟。则　京师四季。得百货之便。岂徒便商。五利也。郎中运河三年两挑。事甚省易。以其余力复三江之故道。与苏松之水利。而除其水患。既便早运。又令为民去昏垫。六利也。其若道二氿。通太湖而注之江。开江渚以泊运船。浚青阳以通商贾。皆复部臣之后。臣得便宜行事者也。臣不敢渎闻、故臣以为复江南管河部臣便。不然则　皇上能以张家湾及于仪二千七百里之河道。早运滔滔直达无不如意。而独惜遣一部臣。省升斗之禄。使吴浙留滞。工亏一篑。仍蹈因循。大计不定。饷道不畅。商贾不常通。南民昏垫。臣即愚憧。不能任事。窃惧且愧焉伏乞　皇上留神
　　创复诸闸以保运道疏【创复诸闸】
　　题为创复诸闸、以保运道、民生万全事、臣惟善治者、宜永其法于不匮、谋国者当通其变于未穷、比年黄河横流、运道艰阻、朝臣拊髀而太息、河臣蓬累而奔驰、淮水之南。弃焉不讲。盖淮南之运道尽坏矣。　祖宗之初制尽失矣。非当事者故弃淮南也。智穷于网关。力竭于黄河。其不得不弃淮南者势也。臣以上年十一月浮河淮、历高宝诸湖、以达于仪、远览遐思、可为流涕、夫高宝诸湖。周遭数百里。西受天长七十余河。秋水灌湖。徒恃百里长堤。若障之使无疏泄。是溃堤也。以故　祖宗之法。徧置数十小闸于长堤之间又为之令曰。但许深湖。不许高堤。故以浅船浅夫。取河之淤。厚湖之堤夫闸多则水易落而堤坚浚勤则湖愈深而堤厚意至深远也。比年畏修闸之劳。每坏一闸。即堙一闸。岁月既久。诸闸尽堙。而长堤为死障矣。畏浚浅之苦。每湖浅一尺。则加堤一尺。此皆因循之害也岁月既久。湖水捧起。而高宝为盂城矣。循此安穷。此岂不可为寒心哉。臣是以有复诸闸复浅船浅夫之议。诸闸欲密。欲狭。欲平水。密则水疏。亡胀闷之患。狭则势缓。亡冲击之虞。平水则湖溢耶。水从上透。湖即涸耶。闸底截住。亡起闭之劳。高宝兴化诸州县。亡溃堤昏垫之苦。此　祖宗之法。所当议复者一也。淮安清江浦河六十里。先臣陈瑄。陈瑄白昂为　本朝治河能臣之始浚至天妃祠东。其口决而注于黄河。运艘出天妃口。入黄河。穿清河。半饷耳。嗣缘黄河水涨。则逆注入天妃口。而清江浦多淤。第制天妃口可也。议臣乃塞天妃口。令淮水勿与黄水值。而费十余万。开新河创通济闸。以北接淮河。其说曰接清流。勿接浊流。可不淤不知黄河非安流之水也伏秋盛发。则西拥淮流数十里。并灌新开河。彼天妃口一黄水之淤耳。今淮黄会于新开河口。是二淤也。夫防一淤生二淤。又生淮黄交会之浅。岁役丁夫千百。随浚水过随合。而又使运艘迂八里浅滞而始达于清河孰与出天妃口者便且利。今年黄淮交会太浅。运艘阻梗。臣预开天妃月河以待。一掘而通之。四日而出南船四千二百艘于黄河。运遂尽矣。臣是以有建天妃闸之议、盖今早运之期。黄水正落。由清江浦。启天妃闸。顺出黄河。既无浅阻。又免挑浚。漕船鱼贯。直达清河。运尽黄水盛发。则闭天妃闸。谢绝黄水。彼河虽善淤。安所假道而犯及清江浦哉。黄水一落。又启天妃闸以利商船。新河口勿浚可也。勿用可也。坐省年年淮黄交会挑浚之忧。是补陈瑄之所未备。此　祖宗之法。所当议补者二也。由黄河入闸河。为茶城。出临清板闸七百余里。旧有七十二浅。自创开新河。汶流平衍。地势无复高下。相悬七十浅。悉为通渠。斯万世之利也。唯茶黄交会之间。运盛之时。正值黄河水落之候。高下不相接。则相失而相倾。是以有茶城黄家闸之浅。连年患之。　祖宗时建有境山闸。今自新河水平闸没泥淖中几丈余。弃不复用。臣于茶城为之西堤。束水急冲。而茶城不浅。茶城之上为之四活闸。束水急冲。而黄家闸不浅。然非久计也。臣是以有复境山闸之议。境山闸上距黄家闸二十里。下接茶城、十里。而基故在。特于故基之上。累石而为之。工费可省七分之五。至今淮南受利夫此闸成则既可以留黄家闸外二十里之上流又可以接茶城内十里之下流而又挟二十里之水势冲十里之狭流蔑不胜矣何徒苦丁夫之挑浚。运船之盘剥为。此　祖宗之法。所当议复者三也。是皆臣巳便宜行事者也。伏乞　敕下该部题覆悉赐允行、一应工费钱粮。虽非年例。臣俱多方酌处停妥。不敢仰劳　圣虑。请发烦难。工完之日、造册　奏缴、缘系创复诸闸事理、未敢擅便、为此理合具题、
　　创设宝应月河疏【宝应月河】
　　题为创设宝应月河以利　国计民生事、臣闻防患者贵深。月河之利至今享之兴利者贵尽。故智臣制患于微渺。丘臣导利于未形。而况今淮南运道之利害显着。其孰有大于宝应湖者。而可不痛哭亟图之乎。夫淮北之运道。全赖于诸河。淮南之运道。全赖于诸湖。淮之南为宝应湖。又南为高邮湖。又南为邵伯湖。三湖者故非相通也。势各东注。故前代之运。率由六合入邗沟达淮。以入于汴河。邗沟在三湖之西。累浅胶舟不利运。先臣陈瑄弃之。而于三湖下流联东堤焉。三百里以西。受七十二河之水。令诸湖血脉通贯。巨浸滔天。运乃大利。顾三湖邵伯最小。鲜风涛之患。高邮大。先臣白昂治高邮东月河三十余里。迄今八十三年矣。官民舟楫。由月河中。若履平地。甚利赖之。宝应最大。道经槐角楼以西。望上源水势弥漫。不覩畔岸。东循石堤。若铁城然。舟人晨候风色。北风则南浮以达高邮。南风则北浮以达山阳。然天有时不可必也地有险不可避也幸而风色按候停勾。则鼓棹扬帆。可保旦夕惴惴之命。若浮至槐角楼。风势迅暴。又若中流西风大作。则数百里长风巨浪。拥舟激荡于石堤汹涌中。糜烂漂溺。民命葬鱼腹。靡孑遗矣。臣于去冬南廵、则十月二十五日、宝应湖、风涛没千余人、今春三月二十日、则没风涛者又八百余人舟揖勿问也、即五阅月中而漂没若此。则一年可知也十年百年又可知也生齿几何。而坐弃宝应湖中者不可胜纪。不亦伤乎。尚以　皇上之福。运艘适有天幸不败事。万一经宝应犯风涛。则害可胜言哉。言念　国计民命至此。可为痛哭。臣不胜震惧。亟檄所司勘设宝应重堤。遂即重堤为月河。以避风涛。臣愚为九利焉。夫高邮月河非不善也。使循西老堤为之。一护老堤。多一重关则老堤固。一通舟楫。夹河而行。则牵挽便。斯善之善者也。乃远老堤。当时非不知循老堤之善也特恐反啮老堤为不便故远之为之弓弦而筑月河。若张弓。弓与弦之间。环民田八万亩。费银七十余万两成之。今八十三年中。老堤不守。八万亩灌而为湖是又益一湖也岂徒伤财。又弃民膏腴。今又以二湖之势攻中堤。中堤断续。亦不守矣。臣断以为不善。臣今循宝应老堤。而为之东堤。老堤加重关焉。有所恃而不恐。一利也。东堤成。即引水注其中。舟楫由之。是以重堤为月河。一举而两得之。二利也。吾直于平土中筑护堤耳。原不为月河。而月河之费藏其中。费省而用慱。三利也。老堤得月河牵挽之便。东西并行。孰不保惜。非若高邮弃老湖于四五里之外者。则老堤增固。四利也。官民舟楫。由月河中。坐视槐角楼上下之风涛。直秦人视越人之瘠肥耳。患安能及之。五利也。二堤并恃。一堤损复有一堤。高宝兴山诸州县。亡决堤之虑。亡廪廪之危。六利也。臣为此计。使月河成耶。　国计民生幸甚。即不成耶。亦即护堤之安费而无失。七利也。护堤之间设平水闸者三。闸之下为支河。引水以入射阳湖。东注于海。取支河之土。而筑月河之堤。事省而工集。八利也。或曰东堤成为月河。则老堤夹二水中不固。独不曰高邮老堤。夹二水中。西当大湖东当八万亩巨浸者乎。高邮中堤。又不西当八万亩之巨浸。东挟月河者乎。月河广不踰六丈。风涛不兴。此人之所疑而孰知不然也但有护老堤之力而无啮老堤之害九利也夫兴九大利。而除其湖之所大害。由　国计言之。　皇上大智也。由民命言之。　皇上至仁也。伏乞　敕下该部复议了此不过两月。数万两耳。其钱粮夫料。臣河道一任之。不敢劳　圣虑朝廷所以不为掣肘臣亦不敢　请发唯　皇上留神、
　　皇明经世文编卷之三百五十一终
　　皇明经世文编卷之三百五十二
　　华亭徐孚远闇公　宋征璧尚木　陈子龙卧子　李待问存我选辑
　　宋征舆辕文参阅
　　万司马奏议二（疏）
　　万恭
　　疏
　　题为急陈山西善后事宜疏
　　议处朵颜三卫事宜
　　条陈三关通变等疏
　　为查议修复久废边防大计以永保万世治安疏
　　题为急陈山西善后事宜疏【山西边备】
　　臣荷　皇上简命、到任之初、即查山西三关边务废弛、士马单弱、战守无备、闾里萧条、亟欲建白、少效愚忠、缘未遍历、恐涉影响、先行各司道从长会议、待臣亲自廵历、见闻的实、方敢敷陈、乃于本月十四日即被虏犯兴临地方、边邑震动、仰荷　皇上威德、诸臣用命、强虏宵退、强场复宁、顾地方伤残、民不堪命、寇贼未烕、边事因循、若不早图、何以善后、欲待司道会议、亲历敷陈、未免缓不及事、所有闻见真切、事体紧急、当早图者、条陈上请、用摅一得之愚、以蓄三年之艾、伏望　皇上敕下该部早为议处、及时举行、
　　一复副将以便控制、臣查得山西边务葢三变焉。山西设镇在成化初方逢时查移镇时总兵白昂以为设自嘉靖方驳云在成化且初设镇乃副帅名色非总兵也方说为确嘉靖十年以前。大同大边二边无虞。东自老营。西达偏关。止百余里。独设副总兵一员。驻札偏关。恊同一游击四守备。秋则移驻老营防秋。冬则仍回偏关防河此初变也。二十一年、因大同疏防、酋虏入犯雁门、且侵关南内地。而鴈门平刑。遂为山西大边。乃改副总兵为镇守总兵。驻札宁武。秋则移驻适中阳方口。调度本镇各路参游守备等官兵防秋。冬则移驻偏关防河。遂东自平刑。西止黄河东岸。控制八百余里。此再变也。嘉靖二十九年、虏犯蓟镇、议令总兵官正兵一枝。每年闻警入援四十三年、又议总兵官正兵、闻警移驻蔚州。游兵一枝。移驻广昌。又于各参守营挑选精兵三千。轮委中路参将统领。移驻浑源州。如宣府有警。则移兵并守南山。所遗三关地方兵马事务。责委参将暂管提调。此三变也。而偏关副总兵罢不复设。葢以镇守居中东控鴈门。西制偏关。一帅足矣。今镇守防秋听援。乃驻蔚州。竟以山西八百里边防。付之参将等官。职级相均。不相统一。法令不行。而山西边事。始难言矣。臣愚以为蓟镇重大、山西总兵蔚州驻札、万不可巳、既趋蔚州、又防宁武、又驻偏关、奔走道途、动以千里、不惟有东驰西逐之苦、且有顾此失彼之虏、山西设镇时止以副总兵名色驻札偏关嘉靖时以虏自大同犯太原遂改副总兵为总兵移驻宁武而以副帅驻偏头后贺一桂廵按山西欲移总兵复镇偏头方逢时以为不便而止副帅在偏头如故其后款市成偏□副帅遂废臣查各边俱有总兵、又有副总兵一员、为之恊守、今莫若复议恊守副总兵一员、添设奇兵一枝、专驻老营堡、听臣及总兵官节制、而各参游等官、悉听副总兵官节制每遇秋防。总兵入援之时。副总兵即东联鴈门宁武西联偏关。各路将领防秋。势相维系。事权归一。总兵既得专意东援副总兵又可专心于西备一便也。如东路无警。止是本镇秋冬两防。总兵驻札宁武。副总兵驻札老营。若偏老贼势重大则总兵提兵赴之。若止寻常防河。一委之副总兵。而总兵专驻宁武。既不疲于奔命。又可壮夫声援。二便也。老营军士素称忠勇游击每秋入援。则老营空虚。山西无一劲兵可恃。今游击一枝。又有副总兵一枝扼其要冲虏不敢窥老营。三便也。老营人人皆袵金革。随募随得。粮饷蒭草。容臣查催河东运司额办盐课银两措处。与各镇人难召募。兵难足数者。四便也彼此相制。上下相维实为长便。合用敕书等项。查照责任颁给。令其钦遵行事。
　　一请旗牌以便提督、臣查得内地浙江保定廵抚都御史、俱奉有钦降旗牌、得以便宜行事、惟山西廵抚独无、葢以先年总督驻札朔州。密迩三关。又有总兵官驻札宁武。各有令字旗牌。每遇临阵。得便监督。是以官军畏威用命。功收保障。迩年蓟镇虏犯之后。每及秋防。总督远驻怀来。总兵闻警听援。一遇山西声息。传报往返。动经月余。比及请发旗牌、以令诸路、地方巳被残伤、虏贼亦巳退遯、即如今冬臣于未任之先、虏巳露形、到任之后、虏巳入境、臣惶惶亲札百数、传示总兵董一奎、及飞檄本镇各路官军、会同大同应援客兵、随向剿杀、追逐出境、幸臣原有兵部职衘将士皆能用命。差去监督官员。查照旧规、止持一小蓝旗以为约信。殊非所以令将士。扬天威也。伏乞　皇上悯念山西边关绵远、虏情重大、敕下兵部、查照浙江保定事例、特假山西抚臣令旗令牌、以后凡守边官军、及应援客兵、如有观望逗遛、临阵退缩者、得捧旗牌行事、庶将士用命、而臣之所以报　圣皇者、有地矣、
　　一选兵备以便专责、臣惟文臣识民情十常八九、识军机者百无一二、查得山西三关、设有岢岚宁武鴈平兵备三员、督率将领、整饬兵马、监督修守、提调边关稽察奸獘、预备粮储等项、皆军机也而岢岚兵备分辖西路老营一带、外与强虏为邻、尤为艰大、宁武次之、雁平又次之、往年防秋因兵备不得其人、议添布按二司方面官三员、恊同三兵备分任其责、嘉靖四十三年议罢二司防秋官、葢以兵备原有专责、即使别官参理、掣肘不便、殊为至计、但以八百余里之边务、责之三兵备整饬、自非精敏机变、谙练军旅之才、不能负荷、即如今岁虏犯二次、皆由老营堡边出入、系隶岢岚兵备副使张循分辖地方、本官才力绵薄、戎务未谙、束手无措、巳该前抚按论勘地方人才、两相躭悞、竟何益哉、夫责任既专、则简择宜慎、臣以为三关兵备、万万不可不重其选也、伏乞敕下吏部、将以后三关兵备员缺、务要精选谙练兵务、才望素优、不拘何等资格年限、但堪是任者、授以前职、如历有成效、听抚按疏荐、查照近行事例、加升按察使参政等职衔、仍令久任、候有边方廵抚员缺、即与推、补如或不职听抚按指实参奏降斥、另选充任、夫阅历久、则边务愈谙、期待优、则报礼愈重、边疆甚大利也
　　议处朵颜三卫事宜【区处三卫】
　　一三卫原系通贡属夷、自　祖宗以来、二百年捍御之功、不可谓无矣、但近来结姻北虏、阳顺阴逆、庚戌以后、勾引入犯者巳数次矣、背逆天道、罪不容诛、缘系狼子野心、姑且羁縻、合无请降敕谕一道、遣官前赴督抚衙门、传示三卫酋长、会集喜峰口外、宣布　朝廷恩威及谕以二百年捍御功劳、岂可一旦遽弃其勾引首恶、仍令其自行绑缚、送至军门、听候明旨处分、三卫为我藩篱虽不纯信顺而自不宜去之恐又有别虏据其地反为我患大耳驾驭之术、似不出此、若从别处。恐一墙之隔。又生一虏患也。蓟镇剥床之灾。无宁日矣。
　　一三卫之不顺。由于蓟镇之单弱蓟镇之单弱。由于兵粮之不足。近年奉有严旨、克期选练、但见在日见逃亡、新招无人应募、以故本镇兵额缺少数多、葢因月粮不继、科差太繁、加之抚夷之费、客兵之扰、身家倾荡、衣食尽无何恠乎逃亡之日甚、应募之无人也合无念本镇系近京重地敝坏巳极、大破常格、奏请多发银两、遇有前项抚夷供应等费俱许动支官银一毫不得科派。月粮或本或折。每月不得过五、及防秋摆边、给以犒赏、他镇不得援以为例、务使军士得以聊生、则兵额可以充实、训练可以如意蓟镇之元气自胜、而三卫之逆心自销矣
　　条陈三关通变等疏【三关机宜】
　　臣闻鼓不调之瑟者、必有改弦之术、收极獘之政者宜求更化之方臣亲历三关、周悉万虑、山巅水浒靡不攀缘、黄口苍颜、靡不咨访、深入窑窨、崇陟墩台穷极始源。考核故实、臣葢有远忧焉。何者夫总三关三万之兵。当俺酋十万之虏。是众寡异形也。兵故不习而脆。虏故射猎而骁。是强弱异势也。我以三万之兵散守八百里之外。贼以十之众。合驰数十里之中。是萃散异用也。贼之数五倍于我我多步卒。止利株守。贼之马二十倍于我贼尽骑士。殊利颷驰。是攻守异施也。且军马之原额如旧而盈虚之故不可穷、粮刍之原额如旧、而充耗之故莫可问、议者乃不务改弦、而反务胶柱、不事更化、而反事循途、臣诚莫知所终竟矣、除臣得一切便宜从事者、一一修举、不敢烦渎　圣听外谨将达权救獘之理、更化善治之方、条为十事、内删第七第八第九三条冒昧上陈、伏乞敕下该部、详臣所奏、果于边防有裨、早为覆请、俯赐施行、
　　一曰议联络、臣惟九边之设也、纬以镇廵、经以总督、非谓各军其军、各土其土巳也、将以联络常山势、以共成屏翰之功者也、而分有信地、姑以便责成云耳、今渐变矣、为楚即不欲为赵肥越即不欲肥秦、甚之贼犯东参将而西参将束手旁观。贼攻北守备。而南守备按兵坐视。究之则曰各有信地。循此安穷。合无乞敕兵部再加议拟、通檄九边、为之约曰、自今除零贼、本镇自行剿遏外。若果桀虏紏众大举消息。邻兵不待调遣。如犯大同。则宣府以锐士应于左山西以游兵应于右。隔镇则否贼犯山西。则大同之轻骑出威平。屯应朔。延绥之轻骑。渡黄河。趋三关隔镇则否贼犯延绥。则山西之援兵东而至陕西宁夏之援兵南而至。隔镇则否。贼犯宁夏固原甘肃。率以相邻二镇应之。隔镇则否。在本镇贼犯一参守信地。则东参守以马军援于左。西参守以马军驰于右。步兵仍守信地。勿得轻动。隔信地者则否。贼退悉听本镇廵按核实上闻。如本镇本参守有功。凡攻者易于连络守者难于呼应以攻者贪功守者避罪故也则左右镇左右参守与其赏。本镇本参守有罪。则左右镇左右参守与其罪。如此。则常山之势固。屏翰之功成矣。不然。则异丑类者。反能联络而来。大一统者。反不能联络而应。此所为舛也。
　　二曰议收放、查得三关实在兵马、比之原额、未尝加多、而岁派钱粮、会在减削、支放宜乎有余、乃今司钱谷者、每称不足、其故何也、臣以为况法之故也、即以臣任后考之、如去年八月秋成。银一两可招商得粮二石。竟不招商。延至十月止得一石八斗。始乃议籴。臣诘之。则日待十月时佑定耳。继因寇至。延及今年二月。则米价止一石四斗矣。欲照原估则病民。不照原估则病商。宋时和籴之事大为民害亦以此坐派州县。百姓惊散。遂不敢市买而银故在。此收时泥法之弊也。及放月粮。或本色。或折色。或本折兼支。俱议死法。米贱本色则不便于军米贵而放折色亦不便于军此放时泥法之獘也。臣欲自今年秋成。预于六月借支。不拘何项官银。分发三兵备道。多委贤能官员。分投招商。不必十月定估。但每月内价贱即买。价贵即止。以去年之事观之。每两多得料四斗。银十万两。可多得粮四万石矣。承委官逐月登簿、一送臣、一送廵按、一送兵备、以凭稽查、借过钱粮、候京运民运至日、照数还官、又于放粮之日、粮贱尽放折色、粮贵尽放本色、折色悉照时估、军士自买。又得足数好粮。如去秋每粮一石。止折时估银五六钱。即可支存一钱。粮十万石。可支存银一万两矣。承委官亦逐月登簿、如前法稽查、此两者樽节之大计也、今之议樽节者。减削而巳矣。何可长久。然议法贵尽。立法贵宽。若照时估招商给军。每石仍加脚价银二分。使商来军悦。价必愈下。是少捐而多获也。诸臣会计。岂虑不及此。但法网太密。人人避嫌。今日之事。便于身。不便于官。则攘臂而趋之。便于官。不便于身。则奉首而避之。何者。法使之然也。去此密网。方得上策。伏乞敕下该部、再加酌议、以后凡应发本镇京运主客银两、亦如数早发前来、容臣督令兵备官会同管粮主事、着寔举行、则军无关领粗恶之忧、民无逼抑买粮之苦、官无消耗之虞、且有节省之便、
　　三曰议修筑、照得山西三关、边墙墩台、每年俱属军壮修筑、顾军壮之工力有限、而墩墙之废坏无时。年废年修。殊不暇给。欲奏讨京运、则内帑不敷、欲征求有司、则库藏空乏、欲加派小民、则逃亡相继、臣查得军犯该徒罪者、在江北则煎盐炒铁、在江南则摆站摇船原无定役今查山西犯徒之人。有力稍有力者依律纳赎。无力者军发缺人墩台瞭哨。民发冲要驿逓摆站。每年合各衙门动以千百计。访得前项徒犯到驿畧无应干事务、乃被官吏防夫人等、百计凌虐或鬻卖妻子、买求宽闲、或扭禁囹圄、坐以待毙、竟何益哉、伏乞敕下该部、俯念三关墩台废弛之极、军士修筑之艰特将本省抚按司道府州县有行犯该徒罪人犯、除有力稍有力者、照依纳赎、罪银解京备赈外其无力者、免发驿逓、比前煎盐炒铁摆站摇船事例充为墙夫墩夫、解发该兵备道、查发倾废墩墙羁绊修筑、照徒年限、每日止修墩墙、或壕堑、三寸为一工、定发以百里为率、二百里者减去一工、三百里减去二工、以次逓减、如有能并工完报者、止以工限为准、不以年限为期、即与释放、如此、则军壮得恊济之助、墩墙有可继之功、囚徒无苦死之累、
　　四曰议防守、臣观三关之摆边者、葢有几宜焉、其患在于边长而人寡。摆边之法　世庙末年以虏入边臣易于得罪故出此下策然而边事愈坏矣询之则率十垜口而置一人矣。而又分信地。勿得轻动。夫以一人而守十垜、使尽精锐尽休息犹不足恃也。而况以一卒之力。当四月之劳。贼之来也。又无定期。是贼以萃攻。我以散守贼以一日之力攻我一百日之力守其不格也不待智者而后知也臣今遵奉钦依、沿边悉为墩院之制、墩骑墙而成。倚墙下而为之院。墩约高出墙尺余。院可容蓄人畜军壮上边者。无警。则栖止修筑。轮流瞭望。以节其力。有警则登墩守垜。并力拒堵。以遏其冲。务使贼以合攻。我以合守。贼并一日之力而攻。我并一日之力而守。冲处则墩院宜密。军壮宜多。缓处则墩院宜疏。军壮宜少。一经定派。遂为定居。守墩即所以守墙修墩即所以修墙。修时亦守。守时亦修。是或摆边之深意。防守之便图也。
　　五曰议勾充臣查得山西三关、营伍空虗、迯亡相继清勾之文若流水、而解补之数如晨星其故何哉葢由户丁生长内地。畏避边方。每闻起解如赴市曹。阖户攒名帮贴盘费。累及长解。产破人亡。甚有长解巳死。而本军生还者。有长解未到。而本军先回者。即令着伍。寒苦无聊。锐气殆尽。原籍不胜烦扰。军伍日见凋零。清勾之害。至此极矣。合无以后军伍清勾、不必起解军人、但移文两京各省清军官员、止追衣装银每年若干、在本镇每三年一勾、在两京各省每三年一解、俱赴山西布政司交纳、就发各边召募土著好汉、顶名食粮、随缺随补、夫边人之视户丁无聊者。孰为精强。解银之视累死长解者。孰为安便。速迯之视土著为家者。孰为长久。清勾之计、无便此者矣、臣又查得充军人犯。全无实用。徒耗月粮。前此每欲议赎而竟不可行者。以议法之未精也。臣愚以为自今充发者除奉钦依、及律应充军、及免死克军者、俱照旧发遣、无容别议外、其余杂犯引例充军、若情轻者、宜分别附近边卫、极边永远终身等第、俱编定卫分、议审有力稍有力、大率死罪之下、徒罪之上、应该纳赎附近若干、边卫极边若干、永远终身各若干、当今部议军犯除不许赎外皆得以轻重议赎各等内又分有力若干、稍有力若干、通行两京十三省、各照原定卫分、追解山西布政司收贮、以为募兵飬兵之需、则是以有罪之食养有用之军若槩行编发。坐耗边粮。不若不编发之为愈也。惟无力者照旧编发耳。成曰军罪不可议赎。独不曰死罪杂犯犹赎乎。又况变例非变律也行此二者。军伍或可充军饷或可省矣
　　六曰议接济、查得三关战马、消耗强半、先该臣减议量补马四千九百余匹、冒昧上请伏蒙　皇上准发太仆寺马价银二万两前来、随即买马二千匹、仍少马二千九百余匹、若照原额、尚少马一万四千余匹、各营之请讨不巳、而马价之支买巳穷、偶阅旧卷、查有嘉靖三十一年、兵部为预处马匹以资兑用事、题奉钦依、开纳事例内一欵、军职犯该边方立功者、许纳银纳马赎罪、免发立功、千百户镇抚、纳银一百两、该纳马四匹、指挥纳银一百四十两、该纳马六匹、都指挥以上、纳银二百两、该纳马九匹、若巳发配、曾经立功一年至四年者、各照年限官职品级、逓减纳银纳马、系边镇者就于廵抚衙门告纳、完日咨部查考、马匹给军骑操、银两收贮听候买马、两京并各省有犯立功、未经发配者、具告原问衙门、或各该廵抚廵按、查照招由、一体上纳还职、仍候立功年限满日、方许支俸、又一款在外卫所军余舍余、有愿纳银纳马、参充承差知印吏役者、布政司知印纳银一百两、该纳马四匹、外贴银八两、都司知印、并布按二司承差纳银八十两、该纳马三匹、外贴银十两、都司承差纳银七十两、该纳马三匹布按二司吏典纳银六十两、是时马价应二十五两一匹矣自俺酋款贡后上马止十二两一匹该纳马二匹、外贴银十两、都司并各府苑马寺行太仆寺盐运司吏典、纳银四十两、该纳马一匹、外贴银一十四两各司府首领并州县吏典、纳银二十两、卫所吏典纳银十五两俱于各该卫所告查无碍、起送赴各该布政司直隶府州上纳、免其考选、各准候缺照依纳银纳马日期挨次参补、随行据山西布政司揭称先年有此事例至四十年十二月终止限满、未蒙再展、以致无人上纳、今照公私匮乏智虑俱困、相应题请、伏望　皇上轸念山西三关积废之余、马匹急缺数多、银少不敷买补、敕下兵部、亟为题请、容臣转督山西布政司、照例出示召纳、不许上银、止从本色、以补各营急缺马匹、待补码完足、容臣题请停止、
　　十曰议招回、照得频年北虏深入内地、抢去人口、在彼住牧、各怀故土之思、祗被虏羁、不能展脱、或投归而墩军不肯引送或入境而残军擅杀冒功、或报私怨而阻其归心、或假公法而绝其生路、本以我之腹心、反增贼之耳目、在此者法益以重、在彼者情益以疑、臣历老营、目所亲覩、宣布　圣皇威德、旄倪泣下沾衣、事关边情、所宜亟处、查得先为核功实、更赏格、以塞边军獘源、以开奔民归路事、准兵部咨、该总督侍郎翁万达题请本部议覆　钦依事例、各边虏中迯回人口、墩军引报该管官、转送镇廵官处、审其乡贯来历、愿归者免其差役、倍加存恤、不愿归者、收作通事、给与月粮带来马匹衣物、尽数给与、虽有旧慝悉置勿论、每岁终总计总兵官招至七百人以上、参将至四百人以上、守备把总备御官至三百人以上各议升一级、不及数者、照常给赏、又该本部更定赏格、果是大边外招徕精壮男子一名者赏银三两、逓加至十五两而止、幼男媍女赏银二两、逓加至十两而止、如止是边墩引进精壮男子一名、赏银二两、逓加至十两而止、幼男逓女赏银一两、逓加至五两而止、诚为激励将领、广布招徕、无非重民命、泄虏谋之至意、然此止及将官招回之赏格而巳、未及所招回之人作何项录用伏乞敕下兵部拟议、行令沿边大小将领、多方招徕、如能有密切计死虏酋来归者、作何赏格、能计死虏中谋主、及引诱来归、离贼腹心者并作何赏格、能计串乖觉虏人、明我之耳目、作何赏格、其余悉照前例施行、臣非敢妄言也、缘臣出老营边墙、官军甚恐、曰某山有伏虏。某沟有伏虏。臣怒叱之以谓虏远而耳目反明我近而耳目反暗何也则应臣曰。此被虏惧诛。不得归者所为也。事势至此。可不痛哉为今之计。亦反而用之而巳。亦多方得彼之腹心耳目而巳矣。借之哨探。过于差遣。夜不收远甚。不然。则绝之益严。捕之益急是为贼耳目增聪明腹心增智虑也
　　为查议修复久废边防大计以永保万世治安疏【修复边防】
　　臣以暮春廵历、孟夏方还东自北楼、西达河曲、驰逐千里、迟回四旬、随臣先后行者、副总兵孙吴、参政陈全之等、与之涉应朔之川。历偏老之险。访紫塞之阨塞。循黄河之津涯。穷边事利病之源。究边防沿革之故。随据诸臣会呈估议、各缘由到臣、臣反复细阅、以为三关边事、其始也起于因循、而其终也致于溃裂譬之救焚者、尚可施徙薪之策、拯溺者、犹及效投楫之谋、谨以诸臣所议、始之所由善、中之所由坏、终之所由修复者、为　皇上陈之、近晋中以防流贼守河甚费兵力而水卒不可开晋抚议筑氷墙为便氷墙者于将冻时抟沙岸侧汲水雚之一夜风力可成坚墙此即曹公之遗策也夫山西河边。东自老牛湾以及河曲。与套虏止隔一水。自嘉靖初年以前。皆联兵据墙而守。氷合则集。冰泮则散。未闻有打氷之议也。乃自嘉靖二十一年、总兵官王继祖、以不忠之谋、为苟且之计、以为自老牛湾至于险崖、河急不冻据墙而防、自险寨至于阴湾、河缓始氷、废墙以守、而打氷之议起矣、迄今二十余年、因循不变、夫天有恒风。地有恒冻。若南风时发。北气严凝随打随结愈凿愈坚何者。以人力与天争时。与地争险。其不胜宜也。且又有害焉、以数千有用之兵。作一冬无益之举。粮饷空费。防守无裨。一害也。驱我戍卒。置之坚氷。甚则堕河陨生。轻亦冒冻落指。下残民命。上于天和。二害也。凿氷未几。氷即随合。虏亦随至。是以有尽之命力。御非时之虏谋。其将能乎。一登东崖。无墙可拒。任其纵横。三害也。今如诸臣议、则自险崖逮阴湾、每年河冻为极冲、除济道沟起、止羊道坡四里、石山陡险、不必议修、应修筑者二十余里又自阴湾起止石门隘口、河多不冻、为次冲、应修筑者亦二十余里、即今该用军壮三千余名、工食物料银五千余两、计三月可完极冲以渐及于次冲、墙约高二丈、女墙五尺、每七百步、筑骑墙冲天墩一座、分官管理、画地计劳、工作即兴、谋虑巳悉、夫守墙则逸而永享成功。打氷则劳而不覩实效。守墙则联士卒而予之生。打氷则驱士卒而置之死。守墙则我常可恃以待虏之来。打氷则我常不可恃以遏虏之至。况之虏患以冬春。今之虏患以夏秋。臣亲见四月河流仅及马腹。问之则宁夏近知引河灌溉。水势漫流。循套濚回。遂致浅涩。今套虏踰河入寇。如履平陆。夏秋散抢。无日无之。尚可不恃而恃氷也哉。此修墙与打氷之利害较然着也。臣所谓修复河防之大计也。山西内边、东自平刑、西及老营五百余里、而平刑至大同平虏卫四百余里、先年虏尝犯东路矣、故老皆谓紫荆关堵回之余殃、然竟不得利、自是不复犯矣不复从平虏以东入矣、彼非畏东路也、葢平虏以东为威远、为右卫、为左卫、为五堡、为大同。气势联络。而俺酋又为迓道。惟自平虏而西至于老营。四顾荒漠。百里萧条。墩堡为墟。行人绝迹。连年累入。即涉空虚。虏无遗矢废镞之虞。我受切肤剜心之祸。朔州乃河一带。绝无人烟。大同势孤。不能远顾。非徒大寇连年充炽。即今零骑。逐日纵横。使该州之民舍。尽成丘墟。而该卫之屯粮。悉委草莽一害也。乃河诸堡既废。则雁门关之道路遂塞。阳方口之门户大开。老营堡之粮草不通。野猪沟之边患日迫。藩篱不禁。堂粤莫支。二害也。先年山西虏报。得自大同。乃今平虏以西烽火遂绝。葢先年由大同左右卫及威远。威远及平虏。平虏及乃河。乃河及老营。顷刻可到。防御易施。即今烽火不能自东径西。必自北楼迓道。或山西差人自阳和军门得之。塘马传报。报未至而虏先至矣。所谓借听于人。而又逆路虽有智者。计将安施。三害也。今如诸臣议、则先年山西大同恊守边墙旧议。牵制难行惟自老营东二十里为贾家坨。坨又东二十里为乃河。又东二十里为顾家店。又东二十里为平虏卫。废堡悉在。急宜修举。每堡可屯军五百人。每五里为一墩。联络声援。疏通商贾。屯军不必另招。即以山西备御大同班军五千七百数内。轮班分拨一千五百人。每堡各按五百。以大同之班军。守大同之边鄙且乃河荒地约五千余顷极为膏膄。俱属朔州卫屯田。并新增摊洒地亩牛犋等粮。及投献王府鹅鸭食地。即今鞠为茂草。宜令各军屯种。粮入该卫。兵属老营游击。或副将领之。即入三千数内。无事则按堡而守。有事则合营而战。如班军脆弱不堪战守。查照大同折粮事规、每名五两、容臣扣留、自四十四年为始、修复乃河、亦乞速行会勘前项荒芜屯田牛犋等粮、鹅鸭等地、并籽粒作何征派、屯田作何分给、班军作何改拨、月粮作何扣除、从长计议会奏、取自上裁、
　　皇明经世文编卷之三百五十二终
　　皇明经世文编卷之三百五十三
　　华亭徐孚远闇公　宋征璧尚木　陈子龙卧子　唐昌世兴公选辑
　　即墨黄坦参阅
　　涂中丞军务集录一（疏　书）
　　涂泽民
　　疏
　　请设大城参将疏
　　请设大城参将疏【增设参将】
　　议得海防之策、惟在设备周密、将领得人、南澳地属广东、原设水寨、移入柘林、又以兵变废掣、遂致海寇纵横、生民荼毒、臣等卷查嘉靖四十一年十一月二十五日、准江广纪功监察御史顾言题为条陈三省善后事宜等事、随该兵部复议、内开南澳实广东冲要之地、原设把总驻札、不知何年潜移柘林、弃险于贼、委为失策、合行移咨两广总镇官将大金门把总、仍旧移驻南澳、督率官军修补战船、专备海寇等因题奉钦依在卷事在隔省、未知曾否遵行、然明命见存、昭然可考、近该镇守福建总兵官戚继光、奉敕兼管惠潮、亦为直言地方利害条陈戡定事宜等事、议欲南澳东西二路、广东福建各设兵船一枝、选委把总一员统领、仍设水路参将一员驻札大城所、统督防御、诚为防海要策、本官巳经条疏具题、见该兵部议覆上请臣等恭候　明旨钦遵施行、
　　书
　　与按院王又池议将书
　　与廵海道副使张凤来密柬（督发舟师）
　　上京中诸大老书
　　与闽中诸缙绅留饷书
　　与郭总兵书
　　与廵海道副使张凤来密柬（造船募兵）
　　与两广总督广东军门书
　　与京中诸公书
　　与李总兵密柬
　　与李总兵书
　　与俞李二总兵书（捕剿机宜）
　　与纪功王又池书（会剿）
　　与纪功王又池书（备贼回广）
　　与俞李二总兵书（进剿宜速）
　　与总督公书
　　与俞李二总兵书（追剿贼首）
　　与按院王又池议将书【南路防剿】
　　此书为擒剧贼曾一本而集者曾一本□患于闽广台兵讨之两广总督为刘公焘闽抚则涂公也广之总镇为俞大猷为郭成而闽之大帅为李锡擒曾一本者广之参将王诏也
　　秋汛事势、大约预卜、不过如此、但近得南路所报、广中消息曾贼巳乘间焚劫广中关郊、复舟羲舟潮之河渡门、切近林贼巢穴、虽声言要攻林贼其后林竟不与曾同恶官兵亦□勿诛然贼计颇狡两虎自鬪。彼必不落此套。纵使是真则必无俱生之势当有伺隙而流突者。又况假道之谋。尤不可不过为之防也。大抵两贼若合。则船众党多。此方亦不得不集船聚兵以伐谋。昨拟立蒋伯清为副将、昭参游体统总统五寨兵船专为南路防剿之计、又虑烽火为闽中上游、小埕为省城门户、议留烽火一寨兵船、益以商渔船只为守、而南路则行海道照依会题事例、亦集商渔船只。以助官船之势。其间发兵发器发火药并支粮、各项一一细碎事宜生巳一一有行、不及一一请教、谬妄施行、不知稍合机宜否、台下弘材妙略、幸俯念同舟之谊、不吝见教、以启颛愚、生谨当一一遵奉也、兵防之计、贵在神速、间有行令司道郡邑将领、一面便宜、一面照例通详两院者、想台下自能为地方体谅也、蒋伯清台人海上老将。旧日谭二华公曾荐其横戈立马。有万夫不当之勇。此次建宁二都司缺、必其人矣、今以副将名目、令以参游都司体统总领南防、正为相应、不知台下以为何如、
　　与廵海道副使张凤来密柬【督发舟师】
　　初二日辰时、得蒋伯清报、午时得王参将报、二鼓得张游击自泉州发来报、俱言贼犯深澳之事、皆大略也、未得其细、据王将先日之报、尚言念五日贼出船至莲澳。且云其势稍向下。何为至念六日。即北向我境也。贼之敢于犯境。其谋必周。我兵猝然接之。恐未必全胜。向尝料之如此。昨见王将之报、意亦似之、兹则兵法避锐击惰之策不可不知也不知彼二将者知此意否。今初三日午、得贵道念七日公文、尚未言及此事、想驻漳城、稍远玄锺、事尚未闻也、漳州所造百子铳火箭鸟铳火药镖鎗火炮之类、不知果足用否、须多多办料、多多召匠、日夜催造、仍多委能干有司佐贰杂职等官管之以济急用。此事不可全靠府官。今该府掌印者、既非唐比、海防者又非邓比、惟贵道可以媲美于周、须不厌琐细、一一亲任其劳、为司道者果能事必躬亲则督抚得以省力此本院任司道。所身体而力行者。葢必如此而后可以济事。必如此而后可以尽人臣之职。必如此而后可以副士民之望也。将来督抚司马出将入相基业在此非敢谬也。广贼窥伺巳久。我闽所以画界自守。不行加兵。止为广中自分彼此始而凌辱戚将周道于过境追贼之日、继则裁革南澳参将于未经会题之憾、终则两广吴军门广东李军门、又为分界自保、不许越境以惊抚贼之咨、是以致令闽中两年、坐费粮饷、闷闷株守、其实本院与贵道。及诸将士之心。实不乐于坐守之费也。今彼贼既犯境。方猖之气。势难遽胜。剿逆之师。义不中止。今行监军道催南日船、星夜南下、计连日北风正发、今到漳地矣、小埕船一二日、亦即出洋、又新调海口大塩船、大民船三十只、并新募三千、亦行李总镇初三日由镇东督发出洋南下、计月半前后亦可到漳矣、但兵多船多。费用必多。取办必广该道其悉心预图之。此系大举必期灭贼而后巳者也。今之局面、与前不同、幸勿惜小费。勿拘文法。一面施行、一面详报、可也、
  </div>
  <div class="pagination">
   <a href="皇明经世文编_page122.html">
    上一页
   </a>
   <span>
    ...
   </span>
   <a href="皇明经世文编_page118.html">
    118
   </a>
   <a href="皇明经世文编_page119.html">
    119
   </a>
   <a href="皇明经世文编_page120.html">
    120
   </a>
   <a href="皇明经世文编_page121.html">
    121
   </a>
   <a href="皇明经世文编_page122.html">
    122
   </a>
   <span class="current-page">
    123
   </span>
   <a href="皇明经世文编_page124.html">
    124
   </a>
   <a href="皇明经世文编_page125.html">
    125
   </a>
   <a href="皇明经世文编_page126.html">
    126
   </a>
   <a href="皇明经世文编_page127.html">
    127
   </a>
   <a href="皇明经世文编_page128.html">
    128
   </a>
   <span>
    ...
   </span>
   <a href="皇明经世文编_page124.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
