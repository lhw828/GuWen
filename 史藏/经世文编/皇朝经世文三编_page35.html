<!DOCTYPE html>
<html>
 <head>
  <meta charset="utf-8"/>
  <title>
   皇朝经世文三编 - 第 35 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文三编 - 第 35 页/共 67 页
  </h1>
  <div class="content">
   垦荒　　　　　　　　　　　　　　　　　　　　　　　
郑观应

中国伊古以来以农桑为本内治之道首在劝农阡陌广开闾阎日富似于耕作垦荒之事我行我法得以自用其长矣以天下大势论之东南多水农功素勤水利农田宛存古意故漕米百万上贡　天庾然地狭人稠民力将竭西北多旱民情素惰偷安视息收成之丰歉一听之于天土旷人稀未垦之荒土荒田以亿万顷计如东北之吉林黑龙江正北之热河河套西北之科布多新疆南北两路之罗布淖尔等处千里一望无边土著不识耕耘地利终于废弃外如西南川滇桂粤之边境及广东之琼州东南之台湾内山各处榛芜未辟遗利尚多疆吏漠不关心动为外人侵占而内地烟户过密生齿日蕃土地之所生几几乎不能自养古圣王处此其裒多益寡酌盈剂虚者必有其道矣比年大开海禁闽粤之蒸庶出洋谋生者实繁有徒以致南洋各埠新旧金山英美西葡各国设立苛例杜绝华人在彼者亦逼作苦工流离困辱中国边境苦无人以实之而忍听吾民之逼迫栖飘零海外窃以为非计也夫有人有土有土有财自古已然于今为烈混同江东二千里之地徒以无人开垦广远荒凉置同瓯脱故俄人不费一兵不折一矢泰然而窃据之而东三省之边防日棘使当日者有十万华民耕牧其地则俄人不敢过问　国家永保边陲何至重烦　朝廷之东顾哉乃今之言边防者汲汲然言选将言练兵言筹饷言制器而不能言移民垦荒以实其地谁与我守此疆圉而防人侵轶乎千里馈粮士有饥色虽有精兵名将又岂能不饮不食枵腹荷戈以与敌争此土乎故垦荒一事不知者以为老生之常谈知者以为切时之要策也谓宜通饬边疆督抚将沿边荒地派员探测先正经界详细丈量必躬必亲毋许疏漏绘图贴说详细奏闻然后综计一夫百亩招募内地闲民家前往杍粮牛种官给以赀舍宇堤防官助其力附近各省通力合作岁筹闲款移粟移民边帅抚恤招徕勒以军法四五年后酌量升科三时务农一时讲武仿屯田旧制设官分治或将军流以下各犯分别远近酌给资斧准其眷远行以实边塞则且可驱莠以化良矣此其间有数利焉内地贫民免迫饥寒流为盗贼一利也边陲要地自开遗利免启戎心二利也他日敌人侵轶我疆边民各保身家人自为战三利也比年整顿海防饷力已竭安有余力以顾边防如此则兵出于民饷出于地四利也沿海贫民即可移垦台湾琼州各处何必远适海外为人轻藐欺凌五利也林文忠之言曰泰西各国不足虑也终为中国大患者其俄罗斯乎近日俄人费万万帑金以修西伯利亚之铁路阴谋诡计行道皆知而中国惟西北一边空虚最甚自吉林黑龙江袤延以达于西藏三万余瑞安能日日应敌处处设防除此移民实边更无善策而功非旦夕所能竟事非晷刻所可成非　朝野上下间一德一心得人而理期以廿载不能收安边克敌之功曲突徙薪今日已恨其晚矣若之何苟且因循坐使万里疆陲他日束手而失之强敌也

　　卫屯
卫所明制也有明中叶建卫所以防倭寇就燕齐吴楚越旷闲之土分军立屯堡且耕且守有卫有屯于守御之暇收耕获之利有寓兵于农之意焉然论者以为明季盗贼充斥国社乃移曾未收卫所之益　圣清定鼎仍其民而稍变其法改用专辅漕运丁给船一艘艘给田百亩计共四十三卫十四所船盖五千余艘而亩则百倍之其为田不下五百万亩租税不下数百万尽归卫所弁丁私利是卫犹因明而屯已失其故矣夫前人立法未尝不良特事有宜于古而不宜于今者使不能有所沿而无所革今之以卫济运虽已二百五十年然转漕之需繁费无算则何如竟罢漕运而仍以卫归屯也窃尝熟筹之而有五利焉转漕昉于秦汉晋隋唐沿之为恒典有元以繁费之故开海运径达幽燕明成祖都北平又鉴于海运多覆溺而复河漕之旧盖自秦政征匈奴使天下飞刍挽粟起琅琊输河北漕运遂代为民困而繁费亦代以为难　国朝斟酌元明河海并运而河费之多于海也盖数倍焉爰悉罢之可岁节虚糜之款甚巨其利一以卫济运因运设官守备千总数十百员而隶之漕督凡此辈者文不识字武不知兵仅仅于起运之时一供奔走而实则官之枝也丁之蠹也徒坐糜官禄而已改卫归屯则一切罢去或即用为屯长不给薪俸可以汰冗员节官帑其利二卫以屯而受名去屯而言卫名实已不相副以之济运运无所借与功以之归屯屯或可收其效其利三罢运归屯用湖南凤凰诸厅苗屯例耕田纳税亩征谷一石石折银五钱计五百万亩可岁入银二百五十万两所征较钱少重较民租轻十之三或即仍按照各省地丁钱一律办理亦无不可上以裕　国下以便民其利四既罢济运之卫举凡直隶黄河之官剥船山东闸河内外之民剥船可一切罢去给以闲田隶直隶者征其谷以解通仓隶山东者折其漕以附钱谷虚糜之费既节而土地之利加多其利五凡此五者之利　国利民非但可除数百年积重难返之敝政一旦豁然且可大受其益于无穷此岂寻常之功利哉顾辨难者曰漕运繁费夫人知之所以不肯轻言悉罢者为济海运之穷也京师高处东北之隅仰食于东南之谷海道有梗漕以济之此创为立法之深心不知今昔异时其势亦大相悬绝今既海禁大开万国梯航萃于中土洋艘之往来南北虽当两国交锋之际彼固中流自在行也且近又拟造南北火轮车路则将来海运纵有不便又可改为火轮车运而河运之无烦议复也明矣查近来中外轮船由沪而津者以南米为大宗之一货米聚则值廉苟以折漕之款购诸商而储仓其节省当得十之七方今帑藏空虚开财之源诚不易画画其可节之流而无碍于国是者卫屯其一端也审时度势又何惮而不因时制宜哉

　　加税开地议　　　　　　　　　　　　　　　　　　　　　　　　
李提摩太

昔禹夏有会计之纪周官着理财之条诚以有国家者不得不取诸民以裕庶支而治百事也然古者率皆准乎什一以定均输之法故虽有征敛之名仍寓宽大之意降及后世取用烦苛虽一丝一粟难逃关市之稽迨至暴政日甚怨府日兴则人心摇动共起异图而后悔朘削聚敛之误呜呼晚矣旷观千百年来掊克之君未有不亡国失地从未闻有以重税为兼并之术者有之自泰西始夫泰西各国收税数目多寡不同虽裕国足用不得不尔然其欲振兴商务则免税招徕欲兼并邻邦则加税困累其深谋远虑殊难一例而观故本馆曾将泰西各国税章着论登报俾有心人知所补救今请就泰西加税之事再申其说焉查俄罗斯为近日海内大国跨有欧亚两洲土地极广然所属各处均为荒寒寥廓之区田产既不富饶又难收通商之益自向中国两次请地凡黑龙江以东诸地莫不据而有之近今珲春一埠商务日兴居人日众推原其故皆由所到之货概不收税故贸易之徒趋之若骛耳兵法云将欲取之必先与之此即俄国免税招徕之意与独是免税为兴商之道收税乃生财之源进观德美两国更有加税之法在考德国前列日耳曼[群](郡)邦时欲兼并东西部落故定新章凡近小国已经立约者收税即有一律之法势极便益其未经立约者收税即难一律从中不便之处甚多因不得不一并立约此加税辟地之一证也至美国百年前本英之旧属于中国乾隆四十年华盛顿奋其沈雄之才卓然崛起骎骎乎有若敖蚡冒以启山林之势与英血战多年遂割英属十余省自立合众之法目今地广人众势与欧罗巴诸大国抗衡然溯合众之初其十余省莫不遵守法度独迤北一省抗不遵服惟合众之法凡本属各省之货概不收税而未从各省进口之货无不加重收税卒使未从之省商贾不通民人逃散不得不拱服而后已美国加税之情形如此乃近来昆连美境之坎拏大省及英之工匠各人亦欲其从因专将该处来货倍立重税俾受其困将来如英不设法阻止恐坎拏大省仍有不得不从之势此又加税辟地之一证也方今泰西各国惟英之税较轻凡未制造之物如羊毛棉花等件皆一概免税故英之商务为欧亚各国之冠虽英属地散处五洲势难蠲免本国之税使财赋无出亦难重税以困他国使闻风者裹足不前然以英之重视通商信义自守平正自持惟恐失和于他国固不能为法俄之无税更不屑效德美之重税也英诚识大体矣哉鄙人前论俄以铁路侵地是铁路者犹用兵之利器耳今美以加税辟地者谓无用兵之形而有用兵之心能安享得地之利免劳师耗财之害较之铁路侵地岂非劳逸迥别与总之天下事惟求其平而已孔子曰不患寡而患不均均即平之谓也欧阳子曰物不得其平则鸣此后五洲税务必须早日公议一律持平无畸重畸轻之獘乃足以息争端消乱萌也非然者窃恐人心易动而难安苟且他国受困过深蓄久发暴而后悔前此之横征苛敛为害甚也讵可及哉讵可及哉

　　黑龙江通肯河一带请开民屯议　　　　　　　　　　　　　
殷之辂

窃维古者寓兵于农即于农隙讲武兵与农固相济而相需者也后世兵农各判盖不欲分用其力俾可各致专精之意庸讵知骄兵惰农因此转多且也兵仰食于农而或有边远难行之区农藉卫于兵而更有鞭长莫及之势是两不相及也今既不能使农尽为兵又不能使兵复为农而欲求两相及之善法则莫如屯田屯田肇于汉代凡为边备莫不赖之今中国新疆及东三省固已有屯垦处早经开办特未知其章程若何而三省中之黑龙江地处上流尤宜择要开屯何以通肯河一带尚未闻有继起而行者与爰议其略备采择焉查俄人早越外兴安岭直抵黑龙江为界迤逦而东宛转而南更与吉林朝鲜接壤迩年催工赶造西比利亚铁路狡谋久着故东三省防务无在不关紧要而肯河一带又近黑龙江省城之上尤为当冲且北迄达老河南迄坤河内距兴安岭地辽阔虽有防营势难周密是宜仿古徙民实边之意亟开民屯俾成重镇庶可遏强邻之觊觎一举而兵食两足亦何惮而不为哉因不揣谫陋谨拟办法数则条次如左聊当献曝云尔　一宜别土募也屯既以民名不能驱土著而让之纵有老弱无可遗也民而系之屯则必选壮丁以充之凡属老弱必不募也是宜分别编册土归土募归募虽概以营制而课程则须酌定轻重并开导土著明白晓以利害庶无取我田畴而伍之之怨而土与募亦可两泯猜嫌和衷共济矣　一宜规久远也汉法屯田因征抚而设且多就敌地故每旋屯旋罢兹图永守且在境内故必规画尽善以期久远内当开沟渠以通水利并建桥梁外以须仿效营制周筑土垒并安炮座更将兴安岭山径曲折高低查探熟悉庶几可战可守足为省城障蔽而应变于无穷或曰屯田本以省兵费如是办法经费必巨未见其益先多所损岂计之得耶然此非必先造全备而后乃可开屯也大可徐徐布置以屯之利修屯之防三五年后自必焕然一新矣虽创始不无小有费用何足计哉　一先宜定课程也课农以耕稼课兵以操练各有程限不可紊也民屯兼斯二者则课程尤当预为核定按赵充国屯田法人赋二十何太多与大都汉尺小且暂屯故今拟土著人八募丁人五庶有余力以便操练操练则募丁月三次土著月一次庶不误田事一切工作如前条开沟筑垒等事皆于农隙为之亦宽用其力无间操期如是则民既习勤又不甚苦惟督课必须认真切戒虚应可明定赏罚以资鼓励务使耕则倍其获操则精其技夫然后兵农合一之实效可矣　一宜兼畜牧也北地苦寒耕获究不及南方而畜牧最宜除耕地外凡山僻埆硗之区可与兼牧务获利必丰足补操费之不足且马牛驼羊等之粪性暖以之粪北方寒土合宜之至而马牛又为兵农所必须是当广为孳育所裨非浅余如野兽之皮山木之材取不竭而用不穷以之助屯有不固于金汤者哉　一宜限认办也天下事有成法而无成效者大抵用非其人也无论何项工役一涉公事莫不视为利薮即有实心办事者反为以上下所掣肘势不得不仍循故辙此公事所以多敷衍也今此屯田职兼兵农若仍旧章派员督办则恐积习难除终为画饼盖此事非才识兼优且忘私又耐劳者不办设在上者果有深知可倚之人又肯出此数年心力自不妨举用如其不然莫若招募能认办俾可各认地段原始要终自立程限初时需费若干将来成效若何一一陈明以为后成则重其赏不成则重其罚如是则责有攸归私心悉泯矣私心泯而事不成者未之有也　右略举民屯事宜虽指肯河一带而言凡为屯者亦莫不然设肯河办有成效则东三省已屯及宜屯而未屯之处皆可次第仿行将见兵足而食亦足富强之本已立彼俄人虽有觊觎之心必且潜消于无形岂非天下之幸乎当秉国钧者所乐闻也

　　黑龙江旗民屯田议　　　　　　　　　　　　　　　　　　　　　
李经邦

三代以上行井田之法寓兵于农无所谓屯田自兵与农分兵出力以卫民民出粟以养兵转输千里劳费过半如秦人起负海之粟以饟河北三十锺仅得一锺卒至贫民士馁公私交困而后已任事者有鉴于此不得不议屯屯田之法始于炎汉赵充国因转运维艰遂于北边立屯兵民无扰当时便之自是厥后诸葛武侯行于渭晋羊祜行于襄阳郭子仪镇河中亦行屯田以灭贼宋岳武穆吴玠等皆兼屯田大使无代不屯无屯不富所谓内有无费之利外有守御之备者信莫善于屯田也　　圣清龙兴兵由召募守御似无藉于屯然顺治康熙闲有活户屯田自垦屯田劬劳屯田缺丁屯田世职屯田尖丁屯田上本屯田优屯田[诸](请)名目乾隆以降一概革除但此等屯田本非为边防而设有无原不关轻重自泰西互市北自析津南至琼廉泝江而上直抵重庆险隘之区尽为我共故当轴者每以海防江防为急不知欧州各国志在货财不在土地恫喝要挟未尝甘为戎首惟俄罗斯土壤于我东北毗连处处可以入犯倘从水路由混同江越黑龙江口以入松花江可直抵三姓伯都讷等处则黑龙江非复我有今欲保黑龙江而兼顾朝鲜不外多招勇丁以厚其防然兵多则饷亦多与其转输以养兵不若屯田以养兵与其使兵屯田而给牛给种所费不赀不若令该处旗民屯田可以省费查通肯河为呼兰河分支其地在呼兰城西北东南为混同江西南为松花江嫩江瑚拉库河在东北额伊浑江在正东一带地势平衍土木沃厚虽有尼玛拉巴尔集玛乌云和尔冬吉等山而大河少略不加疏浚水利易兴屯田可成或疑东北边省地多沙漠素称硗瘠倘开屯田适足耗内地之财经邦以为此非通论也伊犁之地本非膏腴自左文襄创立屯田不数年间金将军有屯田丰收之折屯田之利原不难计日而待然则硗瘠之地非地之瘠实人之自瘠耳今苟令通肯河一带旗民量地授田实其责于佐领而总其纲于司农每三人各一屯每屯定二十亩每十屯立一长为劝农官无器具牛种者暂拨官帑俟有秋之后如数补还果其勤劳胼胝二年而后即以所垦之田之否则垦与他人必使地无旷土而后已五年以后照亩升科升科则例虽上下之田视民田之中中视其下以次递推为招徕之计授室家以保其身编保甲以清其户一屯既成造册报部以便稽核总数对册起征每册须三本一留屯长由屯长申佐领佐领仍留一而以一申部以防冒名隐占除屯长督劝佐领不时察凡何处可开河渠何地宜于井灌何处宜设堤障潴畜一一著录施行补小民耕力之不及其它琐琐佐领不遑及则责成屯长俾有指臂联络之势一年而总稽三年而考绩五年而酬庸佐领之殿最视屯田之兴废屯长之赏罚视屯众之勤惰佐领溺职司农得而弹之屯长废事佐领得而效之如是则赏罚明而事无不举粮饷既裕然后可徐议练兵练兵之法宜仿古时寓兵于农而略参泰西藏兵之制

西国之兵平时额数有限皆寓于农工商之内一朝有事可以抽调专设调兵局以管所寓之兵男子无论贵贱年届二十一岁皆须出而为兵英国以十二年为限前七年为战兵五年为守兵既为战兵之后期满散归各复本业或值国家有事仍可将战兵之散归者征之使出俾有登陴守御此等兵士名曰藏兵亦曰守兵十二年后愿再为兵者以九年为限连前共二十一年既为藏兵每年仍须赴营中随同操演藏兵又有头等二等三等之别初为战兵即须学习各种技艺演放枪炮务求精熟战兵限满退归复业为头等藏兵三年限满为二等藏兵三年为三等藏兵其三等藏兵须敌人在境方可抽调即调亦不远故英国平时水陆各师统计不过十六万一遇战即增至二百万且军令朝行兵丁夕至极为神速故能雄视天下今通肯一带既开民屯即不妨仿照此法责成各佐领编定版籍稽核民数凡男子自二十岁以后即须编入兵籍学习各种技艺三年期满退归复业每当农隙之时仍令随营演练俾知兵事若遇战争则按籍征调无分贵贱均须随征并设立武备学堂俾幼时早为训练诚如是也不独可省养兵之费而且可收用兵之效武略雄才即由此出至急之时以民卫民更为尽力岂非一举而数善备哉假令旗丁不足地尚有余则当招募站丁以补之考东三省本有台站台有台丁站有站丁今台丁虽有名无实而站丁则大站多至六千人小站亦数百人此等站丁皆系三藩子孙及其部落当时三藩讨平以后叛逆子姓暨从逆部落咸发往该处贬作站丁不得赴试不能捐官子孙相继永为奴隶以供官府奔走之后二百余年来生齿日繁约计总数在十万以上而生计维艰难保不伏戎于莽夫发逆捻匪其扰乱蹂躏不减于三藩而一经荡平初无为奴仆之罚有反正者且有以官之三藩罪大恶极而子孙复役已二百余年似可从减免之律东省将军苟据情入告赦其既往勉其将来使之开垦荒地列入民籍功赏罪罚以壮军威以实边备如此而不勤奋图报者吾不信也至地之不能耕种者则不妨大兴牧务酥酪为西人饮食所必需羊毛驼毛为织呢织毯之所不可少美国牛之大者日出乳八百四十两即牛乳一项贩运出口每年值洋五万万元足见美国之整顿牧务黑龙江一带或本有牧场或不乏旷野草地宜以蓄牧为名修补为实以限戎马之足且马湩骆浆毡毹哔叽皆可酿制营销中外收以利权与屯田相辅而行则边陲有备俄夷亦不敢从而生心矣以上数端皆坐而言者即可起而行初非纸上空谈者比苟得人[而](何)理实力奉行不辞艰苦则四五年后通肯河一带阡陌宏开沟渠横纵昔所谓硗瘠之区者一变而为沃壤俄人虽称强悍而见我有恃无恐又何敢横生衅隙遽起异端哉至于开铁路则不妨屯田既成人烟稠密逐渐推广以为边备而永保我亿万万年盘石之基也岂不懿欤

　　屯垦策　　　　　　　　　　　　　　　　　　　　　　　
杨毓辉

今夫筹边备莫善于裕积储裕积储莫善于勤屯垦屯垦者防边之首务致富之要图也黑龙江密迩强俄守备胥关紧要所设防兵颇众所需食甚繁苟不裕其食源边地空虚难于接济俄造西伯利亚铁路由彼得罗堡直达晖春一旦有事彼之运甚便我之足食维艰居今日允宜请开民屯以实边储也但黑龙江地方辽阔一律开屯则难其足以避敌氛宜谷产者以通肯河一带为最其地在乌兰城西齐齐哈尔城东喀什喀尔图山南混同江北至俄界约七百里左右其间限以兴安岭及黑龙江又层层有山屏蔽严密异常此敌氛可避也其河发源于混同江经乌兰河迤逦而北水源丰溢沿河一带土壤尚不甚亢凡百种植自能以生色此则谷产必宜也既有此可屯之田亟须筹善屯之法不揣谫陋爰就管窥所及谨议屯八条曰设专官以资督理遣荒民以勤工作正疆界以杜纷争借款以备牛种开支港以使沃饶备戽机以资灌溉缓升科以纾民困兼种树以扩利源此大略耳其详细办法胪陈如左民屯与商屯军屯不同非设专官不足以收后效汉唐皆置专官督理其屯田所由有成也今宜设屯官一员屯副四员分驻通肯河一带凡稼穑之事沟恤之利尽心教导民若勤于耕作随时奖劝以资观感怠玩游嬉者严加申饬如仍不改即行斥革另招新氓其屯官亦宜定以赏罚如三年后田野治草莱关是其教导有方即有赏反是则罚此盖振兴屯务之本也所谓设专官以资督理者此也通肯河一带土著无多若招各省游民未必能勤工作为今之计不必招游民而宜遣荒民迩来山东河南连遭荒[歉](遣)顺直及关外祲尤深　朝廷特开赈捐善士广筹赈款拯救荒民亦已无微不至然与其耗费百万不过补救于一时何若遣往屯田则可款不虚糜功垂久远也拟请　奏准饬下各省督抚将荒民之强壮者酌量遣往通肯河以兴屯垦各省赈款抽提数成寄往以助经费倘有不足则筹官款以补之所谓遣荒民以勤工作者也疆界不正易启豪强隐占之患良民可以自安是利未兴而獘先伏也开办之初宜量地授田正其界址假如通肯河一带有三百亩可耕则分为三十屯每屯计十亩每一人治一屯每十屯选精于种植者以为创率藉补屯官之不周凡民既受地后给以方单为凭并载明四址以清地界庶免争竞之端三年后布种如有起色即使世守其业如不能得法再展限三年限满[倘](尚)仍荒芜是乃自外生成应即递解回籍不准复来此乃授地之余事也所谓正疆界以杜纷争者此也论者每谓民屯之难以贫民拮据牛种无从措办也此当仿借银完之法查乾隆四年陕西开垦经督臣奏明每年酌动官项借给穷民秋收照时价还厥后又经抚臣奏请共发银六万余两收粮十余万石此则已着之成效也

窃以为此法不独可行于陕省并可行于通肯河通肯河一带水流畅旺壤地沃饶开垦既多收成必旺所发之款断不至于无诚使春间筹款发给民间令其互相环保一至秋收即可以上缴有不上下交益哉所要者勿使官吏之侵渔差役之勒掯势必民情踊跃旷土日稀矣所谓借款项以备牛种者此也南北地势不同南恒忧水北恒忧旱通肯河如开民屯水利自宜兴修昔郑国为秦穿泾水关中尽属膏腴马臻开镜河会稽遂成沃衍可见水利之关系重矣今通肯河来源甚旺挹注可以不穷诚于河之东西多开支港俾水利四通八达灌注田间则虽高仰之田悉能肥茂若虑款无从出可招绅商筹款分段办理办有成效按其所润之田远近所捐之款多寡　奏请从优议若是则可不费　国帑而兴无穷之美利所谓开支港以便沃饶者此也水利既兴而所以起水者亦不可不备则戽水机尚焉上古皆抱瓮灌田后世始有戽水之车有轮盘有机轴其法已备而泰西之戽水机则尤佳其机不但备旱并能备水旱则如倒泻银潢潦则可戽起积水不费人力能挽天功实于屯垦有裨者也为今之计宜购数具存于屯官署中[准](惟)屯民轮流借用且此机储之于平日所费无多用之于临时厥功匪浅既欲兴此大业即不当于惜乎小费也所谓备戽机以资灌溉者此也升科纳赋所以供　国用而济军需不容过于宽免然使荒田初垦即令升科则民情必多畏阻垦务何以日兴查云南开垦于乾隆七年内经题准部议覆凡地角山头坡侧早坝可垦种在三亩以上者照旱田十年起科之例若系砂石硗确不成片段更易无定或虽成片段不能引水浇灌者皆永免升科至水滨河尾人力可以挑培或稍成片段在二亩以上者照水田六年起科之例以下则升科此法最为妥善今通肯河初开民屯情形与滇省相同应请照滇省成法办理近河之田以六年升科远则十年升科其砂石及片段一概永免升科则足以广招徕资鼓励矣所谓缓升科以纾民困者此也周礼以九职任万民一曰三农生九谷二曰园圃疏草木可见草木与谷食并重皆有裨于民生也今诚于通肯河两岸喀什喀尔图山畔多种[树](多)木则其有利于屯垦者四河岸宽松易有冲决而雨刷沙石入河又易污浅若种树则树根能结固砂泥[既](则)不冲决又不污浅其利一美荫于四境可以驱旱魃而致雨师行见雨水调匀屯垦日盛其利二椅桐梓漆皆有大用而枣柿榆柳为尤佳盖枣柿之实可以疗饥榆柳之木可以造屋其枝叶可以为薪种之[既](宜)多用之不尽其利三凡山麓水洼谷产不宜者而树木皆宜既可与谷相辅而行获利亦不逊于谷其利四举而行之屯民有不起色哉所谓兼种树以扩利源者此也以上所议八条皆揆合时宜参酌成法务期上有以裨　国计下有以利民生是否有当伏乞　宪鉴
 
　 
卷二十九　户政七商务一

　　遵　旨议台续增专条及先后办理情形疏　　　　　　　　　　
曾纪泽

奏为台条约中洋药税厘并征一节遵　旨与英国外部议定续增专条谨将画押盖印日期及先后办理情形恭折密陈仰祈　圣鉴事窃臣于光绪九年三月初十日承准总理各国事务衙门咨开请奏　特派出使大臣与英外部商办洋药事宜一折奉　旨另有旨钦此恭录　谕旨钞录原奏咨行钦遵同日承准军机大臣字寄光绪九年正月十二日奉　上谕总理各国事务衙门奏请饬出使大臣商办洋药税厘事宜一折洋药税厘并征载在台条约延搁数年迄未开办迭经该衙门与英使威妥玛商议总以咨报本国为词藉作延岩地步该使现已回国着特派曾纪泽办理洋药税厘并征事务该大臣洞达事体向能力持大局务将此事查照该衙门节次电函与英外部妥为商办期在必成如李鸿章前议一百一十两之数并在进口输纳即可就此定议仍着该大臣酌度情形力与辩论其应如何酌定防弊章程设立稽征总口之处均由该大臣与英外部商定后报明该衙门咨行南北洋大臣详议核办洋药流毒多年自应设法禁止英国现有禁善会颇以洋药害人为耻该大臣如能乘机利导联络会绅与英外部酌议洋药进口分年递减专条期于逐渐设法禁止尤属正本清源之至计并着酌量筹办将此谕令知之钦此遵　旨寄信前来仰见我　皇太后　皇上轸念恫惟持习俗既思裕课通商之计仍以振民育德为心跪读之余莫名钦感先是臣于光绪八年秋间接准总理衙门七月初三日函称洋药加税一事屡与威使商酌迄未就绪嗣因北洋大臣李鸿章议于正税之外加征八十两统计厘税一百一十两威使加至百金之语并据照会已咨本国倘外部询及即望与其酌议自仍抱定一百一十两一层办理如徙就范自属最妙倘彼坚执不稍转移或我示以大方即照威使百两之议办理此事即可定局嗣准该衙门光绪九年四月初五日函称威使原允百金如不能使议加中国亦祇可附从内地免厘自应切实承酌议办法拆包零卖即未便另收税项土厘金亦须酌加决无偏抑洋药之理惟土成本既轻难与洋药一律且此层亦关系中国自主即各国科税往往重于客而轻于土势不能以柄授人措词应留地位等因伏查洋药税厘并征一案曾经前任驻英出使大臣郭嵩焘与前任英国外部尚书侯爵沙力斯伯里面商拟收每箱厘金银六十两合正税共银九十两沙力斯伯里坚执不允又经原任直隶总督张树声与英商沙苗商议承揽之法合计正税厘金共一百两经总署王大臣议驳并于覆奏折内声明将来英国如果自愿设立总商承办届时应如何议定税厘并征确数再行奏明办理等因其时英廷既不以沙苗承揽为然亦不允照沙苗所拟章程中百两之数沙苗一案遂亦作为罢论臣思大学士左宗棠奏请洋药税厘并征一百五十两之议原非专为税厘起见实欲藉扰洋药价值使民间吸食渐少其后数处商议陆续跌至百二十两百一十两一百两九十两纷纷不一臣遵　旨与英国前任外部尚书伯爵葛兰斐尔暨侍郎庞斯茀德蕾克等商论之时或具分条节略或与逐条面谈该外部援引前说力争数目久而未定禁会绅屡发庄论责以大义外部始允加至一百另五两臣恪遵　谕旨仍未敢遽行松口最后乃争得一百一十两之数本年二月准该外部允照一百一十两之议开具节略咨送前来并据照会声明专条既定如中国不能令有约各国一体遵照英国即有立废专条之权等因外部始欲将此意载入专条经臣争之再四乃改办照会查总理衙门光绪九年四月初五日来函即称如议定并征税厘章程不患各国不充

臣愚蒙之见亦以为英国约章既定之后在我尽可将各国未向海口照章纳厘之洋药准其进口而加重内地厘金务使各国不能不遵英约本非甚难之事然各国不遵英即废约之语如径载入约内诚恐各国串通挟制抑或藉此市惠希图别项利益臣所以力争不肯加载约内也臣细查所送之节略即系商定之约稿其首段限制约束之语先经屡次争论乃得写人专条缘逐年递减之说印度部尚书坚执不允据印度部侍郎配德尔密告臣处参赞官马格里云照专条办法印度每年已减收税课英金七十余万磅中国欲陆续禁减洋药入口惟有将来陆续议加税金以减吸食之人而不能与英廷预商递减之法盖印度种之地未尽隶属于英英廷虽允递减亦无权力见诸施行等语臣知英吉利系君权有限之国该侍郎所称无权力见诸施行者系属实情遂未坚执固争而请外部于专条首段加入于营销洋药之事须有限制约束之意一语以声明此次议约加税之恉而暗伏将来条约议加之根至如何酌定防弊章程设立稽征总口之处查台条约第三端第五节原有由英国选派领事官一员由中国选派平等官一员由香港选派英官一员会同查明核议定章总期于中国课饷有益等因臣于此次所订专条第九又复声明前说将来派员商定自不难妥立章程严防偷漏答余各条核与迭准总理衙门函电嘱办之意情形相同比即摘要电请核议代奏旋于五月初二日承准该衙门覆电洋药事即照议画押遵　旨电达等因维时适当英外部尚书伯爵葛兰斐尔退位前外部尚书侯爵沙力斯百里推为英国首相仍兼外部尚书之任该尚书即系坚拒前出使大臣郭嵩焘税厘九十两之议者臣恐事有中变迭次催请订期画押该外部忽称印度部因内阁学士周德润奏参凤阳关违例收税一折索臣文据保此次所[订专条](计数亦)不致为官吏所坏卒至不行等语臣复向外部辩说最后具牍声明条约既定不至有例外之勒索照覆去讫始准该外部六月初三日来文定期初七日画押臣届期带同英文参赞官马格里法文翻译官庆常前往外部与沙力斯伯里将续增条约专条汉文英文各二分校对清楚互相画押盖印此先后办理兹案之大情形也伏念臣以菲材膺兹重任深惧措施失当上负　天恩兹幸英外部克如所议按此次所订除约条第二条税厘并征数目恪遵　谕旨议得百一十两外又于第五条议得洋药于内地拆包零卖仍可抽厘是内地并未全免税捐将来若于土加重税厘以期禁减则洋药亦可相较均算另加税厘至总理衙门函称土加税措词应留地位一层臣于专条中并未提及土加税之说以保我中国自主之权凡此皆仰蒙　圣训指授机宜许臣以酌度情形妥为商办加以总理衙门王大臣平心体察函电周详俾臣有所遵守是以英国廷臣虽经迭次更易终得就我范围也除将此次缮写台条约正本暨臣与英国外部议定续增专条汉英文各一分饬派随员候选知府李炳琳赍呈总理衙门复核具奏恭候　圣裁并将臣与英国外部画押盖印之续增专条咨呈总理衙门外所有微臣遵旨与英国外部议定台条约之续增专条画押盖印日期及办理缘由理合恭折密陈伏乞　皇太后　皇上圣鉴训示谨　奏

　　奏兴办商务疏　　　　　　　　　　　　
王鹏运

治国之道农商并重然一国独立则务在农雄角逐则务在商商固与兵相辅者也中国素为一统之国不惧利源之外泄故于商务一道缺焉不讲近自与泰西各国通商以来利源日涸商务日坏当事始亟于讲求思为补牢之计兹将　　总署覆奏讲求商务一折录于左方以供众宽

　光绪二十一年十二月二十四日总理衙门谨　奏为遵　旨议奏事光绪二十一年十一月十七日军机处交片御史王鹏运奏请讲求商务一折军机大臣面奉　谕旨着总理各国事务衙门议奏钦此臣等查该御史所陈无非欲官商一气力顾利权此周官保富之法行之今日尤为切要如所称沿海各省会应各设商务局一所责令督抚专政局中派提调一员驻局办事将该省各项商业悉令公举董事一人随时来局将该省商利病情形与提调妥商补救整顿之法督抚而行之事关重大者督抚即行具奏一节查通商为致富之源必令上下相维始克推求利弊泰西各国以富强为首务或专设商部大臣其它公司商会随地经营不遗余力中国各省商行自为风气间有公所会馆章程不一地方官吏更不关痛痒公事则派捐讼事则拖累商之视官政猛如虎其能收上下相维之益乎自立约互市以来洋商运货祇完正子两税华商则逢关纳税遇卡抽厘于是不肖华商贿买牌照假托洋商之名洋商出售报单坐收华商之利流弊遂不可完诘要之欧美各洲商民之捐名目繁多如田房捐存款捐进项捐印花捐较中国厘金加重倍蓰即香港新嘉坡诸岛何莫不然此皆华商习闻习见者也至于洋商仅完正半两税便可畅行无阻利权校华商为优然华商食毛践土当能仰体　国家立约通商之故不应自外生成何以假冒牌照之风年来愈炽良由官商隔阂官既不恤商艰商复何知官法该御史请于各省设立商务局俾得维护华商渐收利权诚为当务之急惟请派设派专员作为提调以官府之体而亲阛阓之业终难透辟不如官为设局一切仍听商办以联其情拟请　饬下各督抚于省会设立商务局由各商公举一殷实稳练素有声望之绅商派充局董驻局办事将该省物产行情综其损益逐细讲求其与洋商关涉者丝茶为大宗近则织布纺纱制糖造纸自来火洋胰子诸业考其利病何者可以敌洋商何者可以广销路如能实有见地确有把握准其径禀督抚为之提倡再由各府州县于水陆通衢设立通商公所各举分董以联指臂所有各该处之物产价值涨落市面消长盈虚即由各分董按季具报省局汇总造册仿照总税务司贸易总册式样年终由督抚咨送臣衙门以备参考其华商互相贸贩不与洋商相涉之货亦应按照市价公平交易不准任意抬高或故为跌价以累同业设经局董查确应即明为告诫若复怙恶即由局董禀官将该行店劣迹榜示通衢以儆效尤该局所遇有禀官之事无论大小衙门均不得勒索规费各局所地方长吏月或一二至轻骑减从实心谘访盖必有恤商之诚乃能行护商之政非徒藉势位之尊也各直省果能实力奉行商情可期踊跃商利可冀扩充即华商交涉亦可得其要领矣又如原奏所称招商局开办多年并无起色请　特派督办招商局大员一人驻局办事将招商之务公为闽广三江两湖四川四大股每股各令公举殷实公正之商董一二人专办该股一切商务由各商董议定办法禀督抚而行之

别置提调一员专管局中一切章程一节查招商局为南北洋轮船总汇同治十一年前北洋大臣李鸿章奏明设局商为承办官为维持自光绪二年买并旗昌船栈后官帑积付一百九十万八千两逮今拔还现已不存官款尚非并无起色即就每年完税而论各省关所收招商局船税岁约三百余万搭载水自开局至今几逾万万若无局船则此利尽属洋商是该局收回利权实明效大验更能力祛中饱切实经理则为益较多该御史请整顿招商局诚非无见惟整顿之法实分两端一在局之弊一在船之弊查该局所以能自立者实赖官为维持故虽怡和太古多方排挤该局尤能支拄盖岁运苏浙漕米人带免二成税课皆该局独擅之利其于江西两湖漕米则代买代运尤操奇赢若概属之局中不由一二人专利则公积愈增此在局之弊所应整顿者也各船买办半由夤缘而得每船货容有舱口簿可查而搭客则以多报少影射隐瞒难为究办外洋轮船责在船主事无巨细悉听船主指挥每搭客登船则验票船至半途则查票登岸则缴票此皆大副专责而船主总其成不致挤杂蒙混招商局船主但管驾驶船中一切买办主之故长江买办之缺为最肥美此在船之弊所应整顿者也凡兹积弊临以贵而无位之督办公私未澈呼应不灵徒拥虚名恐无实际该局向隶南北洋辖理以局船起卸口岸均有关道可以稽查而受成于南北洋较为切近光绪七年李鸿章议复王先谦一疏声明该局缴清官款不过商本盈亏与官无涉并非一缴公帑官即不应过问听其漫无钤制盖预言之矣拟请　饬下南北洋大臣将招商局历年积弊认真整顿该局总办及掣票登帐管理船头司事与夫江海各船买办能否得人经办之事有无自私自利为商股所指摘并申明旧章每年结算由津沪两关道稽核该局岁刊告白设被商股诋驳有据则津沪两关道亦应任咎至于每船到岸如何稽察客载应饬各关道委员经理无分昼夜与税关船头官公同查验以杜弊混其未设关道之地如江南下关安徽大通安庆湖北武穴等处由南洋大臣檄委地方官办理按月径禀南北洋商署存查能否如该御史所陈分闽广两湖三江四川为四大股应由南北洋大臣体察情形酌办该局船曾驶赴旧金山檀香山新加坡各岛道远费煤船小载轻为利无几现求扩充之法宜就中国各口岸有可为该局增益以敌洋商者统由南北洋大臣随时规画请　旨遵行至通商事务向由臣衙门办理该御史请在京师设立商务公所与臣衙门无甚表异自应毋庸置议所有臣等遵　旨议奏缘由谨缮折具陈伏候　皇上圣鉴训示谨　奏奉　旨依议钦此

　　英国公司定例　　　　　　　　　　　　　　　　　　　　　
哲美森

公司分为二等一曰有限公司一曰无限公司所谓有限公司者凡执有股分票之人遇公司当亏欠累累之际除每股预定额付若干外便可脱然无累此非寻常贸易比也英例凡作寻常贸易者若系与人朋开即属公司之流亚惟不幸而至于亏欠资本荡尽之不足债主仍可向各股东催索直俟一无蒂欠而后已故假如有甲乙丙三人各出赀本三份平分股开一行店迨折阅而罄其所有尚不敷还债之数其时甲乙二人家产业已尽绝无可着追丙则尚有余赀别图生计各债主可核明尾找索丙独力清偿丙亦无可推诿照帐均应核付此所谓无限公司也其创立大公司者虽不能相提并论然向亦有无限之一种近来之一则大半皆有限公司矣后开之定例系为有限公司而设撮其大要厥为四端一曰创立公司暨禀官注册之例二曰科收股票赀本暨与股人名分之例三曰总理公司事务之例四曰公司歇业之例所有节目并胪于后一曰创立公司暨禀官注册也查公司当创议开办之始签名于合同者极少须有七人其合同内必注明公司名目暨开办公司之缘起又必预估赀本共需若干万分为若干股每股共值若干两且必每股限定若干数以杜歇业时之争论其议立合同之人仍须各认若干股合同既定而后又须立公司章程一册所报明者共有九事股分票作何填给一也科收赀本之法暨同时全收或随时续收二也转售股票之法三也与股者值应付若干赀本之时不能付清准总理人注销其股票别行填售四也与股人聚议定期五也与股人当聚议之期皆得自举其意以定从违六也推举总理暨总理之权以办公司事务七也给帐并分利等事八也专人查帐九也此项章程暨应立合同各有定式凡在华开设公司者皆当实力奉行迨至订定合同立定章程创议人亦已签名画诺然后禀请官署注册立案由官给发执照准其开设于是公司之大局立矣创议者可招人定买股分矣既而收齐股分公司便可开张矣其创议之人自必即充公司之总理俟届与股者聚议之期或可别举新人换充总理然以常规言之必令创议人将公司草创事宜措置无不妥洽然后可图更换也至于公司合同既已注入官册之后不能任意变更惟赀本不敷则可以加股分之或大或小则可议改而已其定买股分票者于业已注入官册之合同章程两项当时必共恪遵虽签字者不过创议之数人而与亲自签字毫无区别商改其商改之法与股人宜先行声明今应核议公司章程第几条之某事请有股者于何日聚会届期人集彼此酌议倘有股人四分之三以为应改即行改定可也再者公司所立之合同及其章程必有印成之专本凡欲索观者不问其有无股分即行给予一册任凭阅视二曰科收股票资本暨与股人之名分也凡创设公司之人及初买股分之人俱视为有本来之名分查照英例每立一合同其总公司必立一记事清册应记者共有四事与股人之姓名一也人共有若干股每股已付若干金二也初次官注册之年月日三也每人股分于某日退出四也四事既备细注明又有添注新股人之例但必须其付交出买受某人之真凭实据始可以其姓名列入清册耳此项清册或有欲观者祇酌给钞胥之小费无论摘钞一节通钞全册均无不可欲知谁人并无股分在内某人计有若干股悉以此册为凭凡人姓名既列此册注明股数于其下公司分利之时必须照股分给公司若有亏欠亦必按股填付直到限额既满而止惟股票已转售于人注销姓名而别换新户者公司中或盈或亏始与之不相干涉

又若有实系与股而清册应列之姓名或偶然岐误或竟致遗漏则准其人先行禀请到官由官查明实系歧漏然后饬令该公司分别改正补入再前本与股之人既而售去股票其买股之新主亦已列入清册然距过户之期未满一年公司若有所亏以致闭歇罄其所有尚不足以偿债则如上文所云例应追足股票限定之额内银两倘彼与股新主别无余赀以弥补仍可向老股找补必事在一年以外始可与之无涉然无论老股新股公司亏欠而令找补断不能踰于定额之外譬如每股计银一百两大都照例以百两为限此百两之股其先已付七十两若亏欠而索找补至多亦不过三十两而止倘尚不敷还债债主亦无可如何矣三曰总理公司事务也分司应如何办理大半于创始时先行议定其章程虽略有不同而与股者共操论事之权则多不甚差别总理人不能以众人之赀本任意独断独行也其贸易之较小者股东或不过四五人各股东固皆可稽考生意出入之事毋庸订立细章若创立大公司与股者多至一二千人而无妥定之章程与股人受亏何限故大公司之总理至少必选定七人其人必各执有公司股票至少以十股或二十股为额此外与股之人每年至少必聚会一次又有六阅月而即聚一次者当共聚之时总理人必将本公司一年或六阅月中所办之事悉行当众报明或盈或亏毫无讳饰于是有股者会议分利等事悉照寻常章程办理此项寻常章程即照后开式样公司初立时大半皆先核定但凡潀会之际皆可择便酌改其酌改之法则须各举其意而计之以为是者若干意以为否者若干意彼此算如有四分之三以为应改即行照改其与股之人不能亲到者亦可托人代理但章程亦不能陡改必须与股人毕集之际先行声明应改某条之故及众议以为当改矣犹不遽改再迟一月再聚与股人一次而再议之若乃谓当改者居四分之三然后改之且改此章程时不但报明与股人而已也又必报禀官署注明清册以昭郑重其有欲索阅新章者俱无所靳与股人若欲留存改定之底本亦必给予一分略收刻印之费而已万一与股人以公司办理不甚妥洽则于聚会时当众商定派人查报即非聚会届期凡与股者有五分之一联名禀诉于管理商务之官亦可派人查核倘查明总理人实有舞弊之处即可按例办理四曰公司歇业也歇业有二法一为与股人不喜此业自行解散一为生意不佳官派人主张售出存货分偿债主查二法之中大半系与股人自行解散而罢或公司本有年限以满期而遂停止亦有因亏欠太多无从转运与股人自愿停歇者停歇之意既定至少须派一人经售存货特充还债之用是时总理人毫无权柄必将公司一切事务交与代为了局之人该了局人亦须速将一切存货售变得钱钱既入手则先提出了局人应得之薪水次还零星小债如房租及伙友辛工之类一无缺欠然后将应还各债赶紧清还倘还清后尚有余赀则尽数摊还于与股诸人如其不敷抵偿则须查明与股人之股价是否照额付足其付足者惟有债主按成认亏无从向与股人着追其未付足者譬如额定每股本银一百两照例本应付足但竟有止付过二十两者有股人即应每股续付公司银八十两以符原额而备还债其往往有缘此争论处谓某应付某不应付也然大抵当公司停歇之时清册所记与股人之姓名即为应付之凭证若册有错误尚可请官署查明更正其册上实系有名者必应照股付银摊还债主与自欠各种帐项之必须清还者毫无歧异惟与股人不免有实系赤贫无从找补者则当令身家殷实之与股人合而补其缺直至限数全满始已至代为了局之人固不能意为轩轾或催令速付或姑与稽延然分应我付之与股人断不能借故推诿又公司停歇时假如某甲股票业已售于某乙而清册尚未过户者该了局人仍当照册向甲找补亦仍须如数垫付然后自行向乙索还乙亦不能图赖盖乙之买股原图获利利既改归于乙亏自不能仍责诸甲也又若初议停歇而与股人未必皆愿不免纷纭无主然按照定例倘有一债主或一与股人倡议令该公司停歇即可独自官俟官查明该公司果系不能办事必即行谕令停歇又为之派人代办卖货分银并一切了局之事与公司自愿停歇者无异别无敢于拦阻之人按英国颁行公司定例甚善我　国宜亟通饬仿行以杜奸商舞弊也

　　商政　　　　　　　　　　　　　　　　　　　　　　　　
薛福成

昔商君之论富强也以耕战为务而西人之谋富强也以工商为先耕战植其基工商扩其用也然论西人致富之术非工不足以开商之源则工又为其基而商为其用迩者英人经营国事上下一心殚精竭虑工商之务蒸蒸日上其富强甲于地球诸国诸国从而效之迭起争雄泰西强盛之势遂为古所未有夫商务未兴之时各国闭关而治享其地利而有余及天下既以此为务设或此衰彼旺则此国之利源源而往彼国之利不能源源而来无久而不贫之理所以地球各国居今日而竞事通商亦势有不得已也今以各国商船论其于中国每岁进出口货价银在二万万两上下约计洋商所赢之利当不下三千万以十年计之则三万万此皆中国之利有往而无来者也无怪近日民穷财尽有岌岌不终日之势矣然则为中国计者既不能禁各国之通商惟有自理其商务而已商务之兴厥要有三一曰贩运之利自各口通商而洋人以轮船运华货不特擅中西交易之利抑且夺内地懋迁之利自中国设轮船招商局而洋商与我争衡始则减价以求胜继因折阅而改图彼之占我利权者虽尚有十之四我之收回利权者已不啻五之三通计七八年间所得运费将二千万虽局中商息未见盈余而利之未入于外洋者已二千万矣所虑者一局之政主特不过数人控制二十七埠之遥精力已难及又自归并旗昌之后官本较多万一稍有蹉跌其势难图再举夫事之难于谋始者理也而人之笃于私计者情也今夫市廛之内商旅非无折阅而挟赀而往者踵相接何也以人人之欲济其私也惟人人欲济其私则无损公家之帑项而终为公家之大利为今之计虽难用众建少力之法骤分数局他日如必有变通之势或即用局中任事之商兼招殷实明练者量其才力赀本俾各分任若干埠无论盈亏得失公家不过而问焉此外商人有能租置轮船一二号或十余号或数十号者均听其报名于官自成一局又恐商情之相轧也则督以大员而齐其政令恐商利之未饶也则酌拨漕而弥其缺乏但使商船渐多然后由中国口岸推之东南洋各岛又推之西洋诸国经商之术日益精始步西人后尘终必与西人抗衡矣其利岂不溥哉一曰艺植之利今华货出洋者以丝茶两为大宗而日本印度意大利等国起而争利植桑茶印度茶品几胜于中国意大里售丝之数亦几埒于中国数年以来华货滞而不流统计外洋所用丝茶出于各国者几及三分之二若并此利源而尽为所夺中国将奚以自立是不可不亟为者也

之道宜令郡县有司劝民栽植桑茶种桑必在高亢之地而种茶恒在山谷之中非若罂粟之有妨稼穑也是在相其土宜善为倡导而已其缫丝之法制茶之法有能刻意讲求者宜激劝而奖进之至于丝茶出口十数年前以加税为中国之利今则各国起而相轧一加税则价必昂价昂则运货者必去中国而适他国而税额必为之大减夫西洋诸邦往重税外来之货而减免本国货税以畅其销路今中国丝茶两宗虽不必减税亦不宜加税但使地无闲旷则产之者日益丰而其价日益廉即出口之货日益多不特于税务有裨亦为民兴利之一大端也一曰制造之利英人用机器织造洋布一夫可抵百夫之力故工省价廉虽棉花必购之他国而获利固已不赀每岁货价之出中国者数千万两中国海隅多种棉花必购备机器纺[纱](花)织布既省往返运费亦获利宜胜于洋人然中国虽有此议而尚无成效者何也创造一事人情每多疑沮其才足以办此者苦于资本难集而一二股商又非所素习而不为此大利所以尽归洋人也窃谓经始之际有能招商股自成公司者宜察其才而假以事权课其效而加之优奖创办三年之内酌减税额以示招徕商民知有利可获则相率而竞趋之迨其事渐熟利渐兴再为厘定税章则于国课必有所裨推之织织绒织呢羽莫不皆然夫用机器以代工作嫌于夺小民之利若洋布以及绒呢羽本非出自中国中国多出一分之货则外洋少获一分之利而吾民得自食一分之力夺外洋而润吾民无踰于此者矣是故中国之于商政也彼此可共获之利则从而分之中国所自有之利则从而扩之外洋所独擅之利则从而夺之三要既得而中国之富可期中国富而后诸务可次第修举如是而犹受制于邻敌者未之有也

　　论公司不举之病　　　　　　　　　　　　　　　　　　　
薛福成

尝阅制器之厂矣铸千钧之为大锤运机一击无刚不柔假令其锤减轻四五则虽日役千人阅岁逾时而器有不能成者矣又尝乘渡海之舰矣采十拱之水为大桅张帆驾风日驶千里假令其桅减小四五则虽广集篙师船坚风顺而程有不能进者矣夫人之生于天地间也固无不可为无不可成所以能与天地参然制事御物之机势充其量则以一胜百减其力则虽有若无淮南子曰千人之无绝梁万人之聚无废功迄于今日西洋诸国开物成务往往有萃千万人之力而尚虞其薄且弱者则合通国之力以为之于是有鸠集公司之一法官绅商民各随贫富为买股多寡利害相共故人无异心上下相维故举无败事由是纠众[智](志)以为智众能以为能众财以为财其端始于工商其究可赞造化尽其能事移山可也填海可也驱驾风电制御水火亦可也有拓万里膏腴之壤不藉国帑藉公司者英人初辟五印度是也有通终古隔阂之涂不倚官力倚公司者法人创开苏士河是也西洋诸国所以横绝四海莫之能御者其不以此也哉中国地博物阜迥异诸国前此善通有无者有徽商有晋商有秦商皆以忠实为体勤俭为用亦颇能创树规模相嬗不变者数世而于积寡为多化小为大之术尚缺焉迩者中外通商颇仿西洋纠股之法其经理获效者则有轮船招商局有水陆电报局有开平煤矿局有漠河金矿局然较外洋公司之大者不过什百之一耳气不厚势不雄力不坚末由转移全局曩者浥上商亦尝汲汲以公司为徽志矣贸然相招孤注一掷应手立败甚且干没人财为饮博声伎之资置本计于不顾使天下之有余财者相率以公司为畏涂非但西洋绝大公司终无可冀幸之一日即向所谓招商电报开矿三四局者亦遂画于前基难再蕲恢张之策如此而望不受制于人其可得乎夫外洋公司所以无不举者众志齐章程密禁约严筹划精也中国公司所以无一举也众志漓章程舛禁约弛筹划疏也四者俱不如人由于风气之不开风气不开由于朝廷上之精神不注西洋旧俗各视此为立国命脉有鼓舞之权有推行之本有整顿之方明效应之捷于影响中国骤行此法无力者既瞢然视之当轴者辄然置之风气岂有自开之理是故风气不变则公司不举公司不举则工商之业无一能振工商之业不振则中国终不可以富终不可以强
 
　 
卷三十　户政八商务二

　　商战上　　　　　　　　　　　　　　　　　　　　　　　　　　　　
郑观应

自中外通商以来彼族动肆横逆我民日受欺凌凡有血气孰不欲结发厉戈求与彼决一战哉于是购铁舰建炮台造枪械制水雷设海军操陆阵讲求战事不遗余力以为而今而后庶无水栗而陆詟乎而彼族乃咥咥然窃笑其旁也何则彼之谋我者噬膏血匪噬皮毛攻资财不攻兵阵方且以聘盟为阴谋借和约为兵刃迨至精华销竭已成干腊则举之如发蒙耳故兵之并吞祸人易觉商之掊克敝国无形我之商务一日不兴则彼之贪谋亦一日不辍纵猛将如云舟师林立而彼族谈笑而来鼓舞而去称心餍欲亦孰得而谁何之哉此吾故得以一言断之曰习兵战不如习商战然欲知商战则商务得失不可不通盘筹算而确知其消长盈虚也孙子曰知彼知己百战百胜请先就我之受害者缕晰言之大宗有二一则曰鸦片每年约耗银三千三百万两一则曰棉纱棉布两种每年约共耗银五千三百万两此尽人而知为巨者也不知鸦片之外又有杂货约共耗银三千五百万如洋药水药丸药粉洋丝吕宋夏湾拿俄国美国纸卷鼻洋酒火腿洋肉餔洋饼饵洋洋盐洋果干洋水果咖啡其另星莫可指名者尤伙此食物之凡为我害者也洋布之外又有洋绸洋缎洋呢洋羽毛洋线绒洋羽纱洋被洋毯洋毡洋手巾洋花边洋钮扣洋针洋线洋伞洋灯洋纸洋钉洋尽洋笔洋墨水洋颜料洋皮箱箧洋磁洋牙刷洋牙粉洋胰洋火洋油其另星莫可指名者亦伙此用物之凡为我害者也外此更有电气灯自来水照相玻璃大小镜片铅铜铁锡煤斤马口铁洋木器洋钟表日规寒暑表一切玩好奇淫之具种类殊繁指不胜屈此又杂物之凡为我害者也以上各种类皆畅行各口销入内地人置家备弃旧翻新耗我赀财何可悉数是彼族善于商战之效既如此而就我夺回之利益数之大宗有二则曰丝曰茶计其盛时丝价值四千余万两今则减至三千七八百万两茶价值三千五百余万两今仅一千万两杂货约共值银二千九百万两罄所得丝茶全价尚不能敌鸦片洋布全数今日茶有印度锡兰日本之争丝有意大利法兰西东洋之抵衰竭可立待乎次则北直之草帽辫驼毛羊皮灰鼠南中之大黄麝香药料宁绸杭缎及旧磁器彼族另星贩去饰为玩好而已更赖出洋佣工暗收利权少许然亦万千中之十百耳近且为其摈绝进退路穷是我之不善于商战之弊又如此总计彼我出入合中国之所得尚未敌其鸦片洋布二宗其它百孔千疮数千余万金之亏耗胥归无着何怪乎中国之日惫哉更有绝大漏卮一项则洋钱是也彼以折色之洋易我十成之货既受暗亏且即以钱易银虚长洋价换我足宝行市眴变又遭似此层层剥削节节欺绐再阅百十年中国之膏血既竭遂成羸痿病夫纵有坚甲利兵畴能驱赤身枵腹之人而使之当前锋冒白刃哉夫所谓通者往来之谓也若祇有来而无往则彼通而我塞矣商者交易之谓也若既出赢而入绌则彼商受益而我商受损矣知其通塞损益而后商战可操胜算也独是商务之盛衰不仅关物产之多寡必又视工艺之巧拙有工以翼商则拙者可巧粗者可精借楚材以为晋用去所恶而投其所好则可以彼国物产仍渔彼利若有商无工纵令地不爱宝十八省物产日丰徒弃己利以资彼用而已是宜设商务局以考物业复开赛珍会以求精进

考易言日中为市书言懋迁有无化居周官有布政之官贾师之职大学言生财之道中庸有来百工之条通商惠工之学具有渊源太史公传货殖于国史洵有见也商务之纲目首在振兴丝茶二业裁减厘税多设缫丝局以争印日之权弛今广种土免征厘税徐分毒饵之焰此与鸦片战者一也广[购](贩)新机自织各色布疋一省办妥推之各省此与洋布战者二也购新机织绒毡呢纱羽毛洋衫裤洋袜洋伞等物炼湖沙造玻璃器皿炼精铜仿制精表惟妙惟肖既坚且廉此与诸物用战者三也上海造纸关东卷南洋广蔗糖之植中州开葡萄之园酿酒制糖此与食物战者四也加之制山东野蚕之丝收江北土棉以纺纱种植玫瑰等香花制造香水洋胰等物此与各种零星货物战者五也六在开五金煤矿铜之来源可一战而袪七在广制煤油自来火柴日用之取求可一战而定整顿磁厂务以景德之细密摹磁器之色工绘五采运销欧州此足以战其玩好珍奇者八以杭宁之机法仿织外国绉绸料坚致而价廉平运往各国投其奢糜之好此足以战其另星杂货者九更有无上妙着则莫如各关鼓铸金银钱也分两成色悉与外来逼肖无二铸成分布乃下令尽收民间好银各色银锭概令赴局销毁按成补水给还金银钱币久之市间既无各色锭银自不得不通用钱币我既能办理一律彼讵能势不从同则又可战彼洋钱而与之工力悉敌者[十](此)也或曰如此兴作诚着奈经费之难筹何则应之曰我　国家讲武备战数十年来所耗海防之经费及购枪械船炮与建炮台之价值岁计几何胡不移彼就此以财战不以力战则胜算可操而且能和局永敦兵民安乐夫固在当局者一转移间耳第商务之战既应藉官力为护持而工艺之兴尤必藉官权为振作法须先设工艺一院延欧洲巧匠以教习之日省月试以督责之技成厚给廪饩以优奖之赏赐牌扁以宠异之或具图说请制作者则借官本以兴助之禁别家仿制以培植之工既别类专门艺可日新月异而后考察彼之何样货物于我最为畅销先行照样仿制除去运价必较廉我民但取便日用岂必舍己从人则彼货之流可一战而就塞矣然后视其所必需于我者精制之而贵售之彼必需者断不能因糜费而节省则我货之源可一战而彼开矣大端既足另星亦可包罗盖彼务贱我务贵彼务多我务精彼之物于我可有可无我之物使彼不能不用此孙子上驷敌中中驷敌下一屈二伸之兵法也惟尤须减内地出口货税以畅其源加外来入口货税以遏其流用官权以助商力所不逮而后战本固战力纾也考日本东瀛一岛国耳土产无多年来效法泰西力求振作凡外来货物悉令地方官极力讲求招商集股设局制造一切听商自主有保护而绝侵挠用能百废具举所出绒布各色货物不但足供内用且可运出外洋并能影射外洋货物而来售于我查通商综核表计十三年中共耗我二千九百余万元从前光绪四年至七年此四年中日本与各国通商进出货价相抵外日亏二十二万七千元光绪八年至十三年此六年中进出相抵日本赢五千二百八十万元前后相殊如此商战之明效可见矣彼又能悉除出口之征增入口之税以故西商生计日歉至者日少邻之厚我之薄也夫日本商务既事事以中国为前车处处借西邻为先导我为其拙彼形其巧西人创其难彼袭其易弹丸小国正未可谓应变无人我何不反经为权转而相师用因为革舍短从长以我之地大物博人多材多广驾而上之犹反手耳夫如是则中国行将独擅亚洲之利权而徐及于天下国既富矣兵奚不强我纵欲邀彼一战而彼族且怡色下气讲信修睦绝不敢轻发难端矣此之谓决胜于商战

　　商战下
语云能富而后能强能强而后能富可知非富不能图强非强不能保富富与强实相维系也然富出于商商出于士农工三者之力所以泰西各国以商富国以兵卫商不独以兵卫战且以商为战兵战之时短其祸显商战之时长其祸大善于谋国者无不留心各国商务使士农工商投人所好益我利源惟中国不重商务而士农工商又各自为谋虽屡为外人所欺尚不知富强之术筹饷则聚敛横征不使惠工商以兴大利练兵则购船售炮不知广学业以启聪明所谓祇知形战而不知心战者也形战者何以为彼有枪炮我亦有枪炮彼有兵舰我亦有兵舰是亦足相抵制矣孰知舍其本而图其末遗其精意而袭其皮毛心战者何西人壹志通商欲益己以损人兴商立法则心精而力果于是士有格致之学工有制造之学农有种植之学商有商务之学无事不学无人不学我　国欲安内攘外亟宜练兵将制船炮备有形之战以治其标讲求泰西士农工商之学裕无形之战以固其本如广设学堂各专一艺精益求精仿宋之司马光求设十科考士之法以示鼓励自能人才辈出日臻富强矣盖利器为形利用为心有利器而不能利用则人如木偶安得不以制人者而制于人故有治法必须有治人西人以商为战士农工商为助也公使为商遣也领事为商立也兵船为商置也国家不惜巨资备加保护商务者非但有益生民且能为国拓土开疆也昔英法屡因商务而失和英迭为通商而灭人国初与中国开战亦为通商所致彼既以商来我亦当以商往若习故安常四民之业无一足与西人颉颃或用之未能尽其所长不论有无历练能否胜任总其事者皆须世家科甲出身而与人争胜其难矣是故国家首贵知人善任尤要洞识时局如我力量不足当忍辱负重相与縻待力量既足权操必胜有机可乘之时则将平日所立和约凡于国计民生有碍者均可删改如彼重税我出口货者我亦重税彼进口货以报之亦以恤我商者制彼商也今当轴者不知振兴商务为开启利源之要端只知征商以媚上凡有所需非以势勒即以术取如广东征来内河轮船每船已报若干尚为各关卡留难沮滞而卡员差役往来附载皆不出舟赀若挂洋旗之船虽载货闯关亦为瞠目视之无敢勒索华商之货逢卡税厘多遭收诘时日延不如洋人三联票子只税之便安得不纳费洋人假洋人之名以图利益与所以代报关之洋行日见其多无异乎为渊驱鱼为丛驱雀耳我中国标本兼治若遗其本而图其末貌其形而不攻其心学业不兴才智不出将见商败而士农工俱败其孰能力与争衡于富强之世也耶乎言富国者必继以强兵则练兵铸械添船增垒无一非耗费巨而府库未充赋税未足公用支绌民借难筹巧妇宁能为无米之炊亟宜一变旧法取法于人以收富强之实效一法日本振工商以求富为无形之战一法泰西讲武备以图强为有形之战知己知彼战守无虞自然国富兵强何虑慢藏诲盗岂非深得古人能富而后可以致强能强而后可以保富之明效也欤

　　商战论　　　　　　　　　　　　　　　　　　　　　　　　
汪康年

国立于地球之上咸以战争自存者也以战自惕罔不兴以不战自逸罔不亡战之具有三教以夺其民兵以夺其地商以夺其财是故未通商之前商与商自为战既通商之后则合一国之商以与他国之商相战然则商之持筹握算以与他国较锱铢犹其被甲执戈而为国家力于疆场也其货物则其兵刃也其赀本则其糇也国家之待将卒必厚其备而予以利器岂偏爱此将卒哉以为是一国存亡所系百姓生命所关不敢不致谨也今夫农尽力田亩或植材木以出地中之所产然非商则不能运而致之达工取五行之精而制为器用非商则不能衒于肆以得他人之赀且商之为事[常兵之为事]暂商之为事繁兵之为事寡商所赴之地多兵所赴之地少兵者备而不必用者也商者无日不用者也然则国家之当加意于商岂不甚重矣哉

商之所利货物美赀本轻程途捷营销广四者而已顾四者非国家加力助之则不为功不行激劝之法不定专利之条不严冒牌之禁则货物不能美银行不设税则不减假贷之法不定则赀本不能轻铁路不开轮船不广内地不通盗贼不戢则程途不能捷不设公使领事于各国及其通商之埠不能以轮船载货而致之他洲不能以兵船卫之不能以全国之权力保护之则营销不能广如是则全国之商不过持其旧法行迂曲之途而待销于本境之内欲求商务远驾于他国之上得乎

西国商务之极盛也以其保护之甚力也保护之道维何曰使之便利使之有权而已是以定钱式及金银铜三品之价开官私银行定汇票使用票轻出口之税凡税不与物价相比者得随时改定开铁路行轮船凡至他国得载以己国之船而护之以兵轮又定开设公司之例定专利之条严冒牌之禁凡以使之便利也许商人设市馆为议论贸易及定价值之所又许立商会使商得禁约他国货物之法他国之币不得流入内地或恐本国货之销路则重进口之税恐本国之工作则轻进口之税凡以使之有权也故西商之至各国求必得而谋必遂职是故也

夫使商人便利使商人有权所以保商也即严治商之禁令厘剔商人之弊重亦所以保商也西国之治商也凡商家册籍及存货底单及进出之簿皆有一定程序岁呈之官以便稽核凡商之章程必请于官官允其行必力保护之其行使银行之票及保险之法皆有定章至若不得已而倒闭则官稽其存数而使之摊还不得有所偏倚又定报穷之令凡报穷者不得齿于其类若有意诓谝或经商不合法度而致倒他人之财则官得按法严治之店之伙友浸没主人之财者皆严治其罪夫如是故商人皆慎重不敢为非而彼此得相信相保也

今吾中国与西国交通以来兵则屡战而不一胜条约则屡定而权利愈失西国之货销行者岁亿万计而有损无益之物虽阑入而莫之能禁财货日失利源日涸然犹幸商人能忍受艰苦节啬勤力以与西人相搏相持虽不能相抵然尚十得五六而闽粤民之工商于南洋及美澳诸州者每岁寄回之银又十得二三故中国虽困乏尚得支持而国家关税亦赖以取盈而且赈饥则捐之商有大工大役则又捐之商而报效之尚不在此列然则商固无负于国家也

呜呼中国商人之困至今日而已极矣一不铸金币又不定用银币之制度致受西国镑价之亏二银钱价低昂不定致商人有受暗亏之虑三各省平色万殊致受钱庄抑之亏四假贷抵押及存银均无定法使商人运掉不明五不明许商人立会致商人无自主之权六不设市馆以定随时公平之价七各业所立行规不与官相通官可任意废去八不立专利之条致商人不敢出重赀创办新业九不严禁冒牌使美劣得以混淆出重赀者不必能得利十无专治倒帐之章程致被倒者无可控诉十一有意亏倒及设计诓骗者不能尽治以法致市面大败而奸猾之徒仍得公然出入官商之间十二凡伙友亏倒主人之赀官不能严治致有赀财者不敢放手营运十三无保水火险之行使商人得保其赀财十四不能重进口税而轻出口税使中国货物得畅销于各国十五不开铁路不广设内河轮船使行程迂遶十六无径达欧美洲之轮船使得载货以之他国十七各国不设领事无兵轮驶行外洋使经商各国者得有保护权则内外倒置便利则中西互易困厄己国之商而便利西国之商未有若今日者也

然犹曰力不足不能行也又财不给不能办也国权不足不能得之于西国也自秦汉以后政尚疏略若必使悉皆治之官恐转丛弊也固也顾何以出口之货不能减轻其税乎厘局约俟军务之告竣停止今已逾约矣独不可哉减之乎然犹曰偿方迫兴作方国用方匮非轻徭薄赋之时也顾独不能厘革其法制裁厂并征使商人得行轻捷之途乎今厘卡如织一水之地而抽厘十余次验票又十余次一货之税而征之于未成材料之时又征之于已成器物之时物价之低昂不一也而税则一成不变有始仅值百抽五者继至十抽三四各局之衰旺不定也而税额则有增无减致有强税就额之弊尤可异者一国之中而各省之章程不一一省之中而各局之章程又不一一局而前后之章程又不一至于以若干起税皆无一定之章故尺布斗粟未尝获免日用之物未尝见蠲甚至司厘卡之员溢额则得奖亏额则见责岁增则留差岁减则撤差如此有不朘脂膏例外取盈以求称上之意乎夫以督省督抚之明察岂不知此而因循不变者一则苦无安置冗员之地一则外销之无可开支呜呼国家得一二而使民间失千万不许明销而俾暗取诚非计之得也
  </div>
  <div class="pagination">
   <a href="皇朝经世文三编_page34.html">
    上一页
   </a>
   <span>
    ...
   </span>
   <a href="皇朝经世文三编_page30.html">
    30
   </a>
   <a href="皇朝经世文三编_page31.html">
    31
   </a>
   <a href="皇朝经世文三编_page32.html">
    32
   </a>
   <a href="皇朝经世文三编_page33.html">
    33
   </a>
   <a href="皇朝经世文三编_page34.html">
    34
   </a>
   <span class="current-page">
    35
   </span>
   <a href="皇朝经世文三编_page36.html">
    36
   </a>
   <a href="皇朝经世文三编_page37.html">
    37
   </a>
   <a href="皇朝经世文三编_page38.html">
    38
   </a>
   <a href="皇朝经世文三编_page39.html">
    39
   </a>
   <a href="皇朝经世文三编_page40.html">
    40
   </a>
   <span>
    ...
   </span>
   <a href="皇朝经世文三编_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
