<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 199 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 199 页/共 287 页
  </h1>
  <div class="content">
   六曰妥招抚以净贼根贼匪煽乱四省沿边州县被患者凡数十处所有失业之民赈济口粮修理房屋给借牛种凡所以招徕抚之道宜选勤慎有司廉明道府妥立章程而以巡抚专董其事窃惟招抚之要首在清查户口次则阅实壮丁又次则蓄备资粮又次则检核田土四者皆要务也夫清查户口即保甲之法但册门牌有司皆视为故事不肯实力奉行适滋需索扰累之弊查州县所辖大者不过二三百里小者不过百里均宜躬行履勘不假吏胥如某户共有几口所操何业土田若干一一登记明晰不许稍有隐漏朦混内有被贼驱掳及现充乡勇者被掳之日月应募之地一一填注户下毋许隐混其有自贼逃归与乡勇不愿改兵者均即按册明取具里甲长及亲属承领甘结收入本户既查明户口随即阅实壮丁除孤寡老弱外将各壮丁籍记姓名谕甲里甲长使之各就一里一乡自为什伍团结无事之时耕佣贸易各从其便遇有贼警自行守卫所居之村贼至以举火鸣锣为号邻村以次接应互为声援汛防官兵亦即闻声驰赴救援堵截要口则贼匪无所施其窥伺矣至蓄备资粮则在阅其地势查数省沿边地方自前明寇乱乡民为避贼守御计各建堡寨至今遗址多存有司于亲行阅历之时稽考志书咨访耆老相度形势旧有者修之应添者创之所创业之费或令民自行捐输上户出资下户出力或官先借项给民修建分年计地征还使乡民所有粮石积聚藏贮其中贼至即相率入守民志已固贼势自穷至检核土田之法各乡除现有业户管业外所有荒间田地或系户绝或系叛产总属官地须履丈四至分别等则登记分确不许稍有影射隐占其自贼逃归及乡勇不愿改兵者查明实系单丁贫民无户可归无业可复即将此项官地拨与佃种输租于官而岁给以佣力之值编于另户附于就近之里甲责成里甲长约束稽查此四事者不但为防贼起见即太平无贼用以长治久安可也至于贼势穷蹙定有投出求降者察其果出真情然后济之以抚绥之法其头目及桀黠用事者虽当量予宽容必置之数千里外使远离巢穴不生他虑其大伙徒党则于官地最多之处妥为安插分令佃种照屯田法办理亦以什伍相联编为屯户设立千把总等官以钤束之如此则生聚有资守望得助流亡可复反侧皆安消奸宄于无形固纲维而不动一举而数善备矣

　　会匪纪略　　　　　
孙衣言

金钱会匪起于咸丰八年有卖笔者金华周兆荣流寓青田粗识字能卜卦娶妻于青田小溪以妖术教人吃菜入其教者出钱二百五十投沸汤中煮焚以符咒取汤饮之刀棒不能伤谓之铜钱壮聚于永嘉青田之山中是时粤贼已陷处州村民惧引寇一夕纠众掩之毁其巢而青田令亦名捕兆荣甚急兆荣遂走温州流转至平阳钱仓镇易名曰周荣赵起者钱仓埠役设店以寓客尝以结盟拜会聚诸恶少年既而周荣至复谋聚众敛钱自云得金钱七于山中后当贵于是与奸民朱秀三谢公达缪元张元孔广珍刘汝凤等八人合谋为金钱会而先诱钱仓汛外委朱鸣邦使入会依托钱仓山庙神以惑众入会者纳钱五百于会首则诣庙神誓无负约人给大铜钱一枚红帖条约一纸无少长老幼皆相呼曰兄弟其钱文曰金钱义记其帖分八卦卦以三千人起数至五六千人以张殽势又自言贼渠白老三者平阳人阴授以法令入会者无贼祸于是从者日众平阳商贾富民至以贿购伪钱平阳县知县翟惟本不能制亦不敢言贼状其明年党渐众瑞安金谷山小篁竹等处奸民皆附之金谷山小篁竹者瑞安江上流去城六十里民多业椎埋赵起谋结为己用令其党谢秀球持大钱数千以来生员潘英林景澜郑日芳奸民黄孔标林福瑞黄梅宇等皆入会益四出诱胁所蔓延瑞安西北乡于是予弟锵鸣方以翰林侍讲奉　命在籍团练睹乱萌乃言之署巡道志勋署知府黄惟诰谓粤贼在括而奸民啸聚启寇心且内乱起益无以扞贼宜及初起痛惩之可无烦兵力而道府以为地方官无言贼者殊不为意铜匠王秀锦者故会党为赵起散伪钱颇获利乃益自铸钱散之平阳东乡赵起恶其攘利也倡言屏之而平阳贡生程殿英亦与秀锦合谋散钱其子方系平阳狱殿英谋篡取之翟惟本惧朱鸣邦以语赵起赵起方与秀锦殿英隙且欲假官以立威遂纠党数千人入平阳城捕殿英烧其屋秀锦乃自首于官愿出会赵起之入平阳城也旗帜甚盛起与其党朱秀三谢公达握剑指挥入则踞坐试士院平阳人大骇而惟本甚德之重犒以去于是势益张民犯法即投入会益敛民财置器械自平阳城循江以南至南北港循沔以东至瑞安多通贼时咸丰十年也赵起之入平阳城平阳人有言之道府者道府颇以为疑其明年二月起党有冯阿三者潜入郡被获搜得各城门钥道府惧以诘惟本惟本自以首先召贼益讳贼遂谓冯阿三秀锦党也无与赵起事会奸人某者谋调停为两利议假贼以团练名言之惟本谓贼愿改会为练惟本喜言之道府道府使县给牒为团练于是赵起竖旗平阳城南逼平阳知县翟惟本平阳副将王显龙共祭旗民以为官皆从贼也争受贼伪钱而道府谓贼真为练不复言办贼贼益不可制锵鸣复力争之道府曰赵起周荣等人人知其为贼正其为贼乃可办今妄谓之团练使贼有所藉以胁民而民反无辞以抗贼是官驱民从贼也祸且不救

且团练者各团其乡今贼复遣党四出播伪钱结营弁衙役及郡邑小人其意果何为而官谓之团练此淮南覆辙也不可不深思而道府先入惟本言谓贼当渐解是时王壮愍公有龄来抚浙锵鸣复寓书陈之王公王公以诘道府而道府果言贼已改团练王公知其伪责悉献伪钱乃听为练道府噤不敢复言而贼之散伪钱益甚锵鸣谓官不可恃乃谋益治团务逐乡以为团凡入团者无入会冀渐披贼党瑞安民稍稍出会求入团贡生陈安澜者林洋富民也方受县牒团江南岸而林洋奸民金子蓉郭巷奸民陈丙式等皆会党不利林洋团练遂仇陈安澜纠其党拔团练旗树贼帜安澜诉之郡郡遣县丞罗敦樛往侦获匪党郑步高以归赵起闻之怒纠其党二千余人聚钱仓平阳民告变于翟惟本王显龙请诘以所为惟本显龙皆不省安澜亦请于郡县求得官兵助民团郡县亦不省贼遂以六月廿六日林洋焚陈氏及谢氏贼数千人建旗鼓往来平阳城惟本显龙不敢问亦不实言状陈安澜既被焚诉其事于郡锵鸣复力言之道府于是总兵叶炳忠议拨温州营兵四百瑞安营兵一百往剿贼而瑞安奸人□□□者故通贼受贼指沮之副将赵振昌谓赵起众甚盛且已为团练矣胡用兵复为贼党造私书痛诋团练因幕客某以达惟诰又因振昌以达炳忠益为贼游说巡道志勋与惟诰炳忠本畏贼得此书益谓赵起真不反反以咎团练遂不复言拨兵七月四日郡檄前永嘉令高梁材赴平阳察林洋事梁材先诣锵鸣问计锵鸣告以无他计但幸以实闻梁材至平阳惟本招赵起等来置酒梁材惟本与贼饮甚欢及返瑞安遂为抚议谓赵起愿出金子蓉等以易步高而与官约无得深罪子蓉子蓉等延不出而赵起复焚雷温氏温氏平阳大姓丁壮数千人所居渔塘雷逼钱仓而誓不入会生员温和钧和锵亦皆受牒为团长贼恨甚至是袭焚温氏屋和钧和锵来告急锵鸣乃挈以赴郡与俱见道府具言贼屡焚不治将益肆然贼乌合初起无枪炮但得官兵数百助民团可一击散而道府皆以兵力不及辞刑部主事黄体立复力请之惟诰惟诰亦辞且曰杀人放火报复之常祸皆由团练无与郡县事而贼党蔡惟屏者方在郡侦遂以告贼贼益横八月九日高梁材复自郡至瑞安因□□□以议抚而赵起已约期大举树帅字旗钱仓江上陈安澜等益惧乃谋自以团练击贼倾赀摹台州船三十艘令武举游飞鹏督以行而与温氏团约水陆夹攻贼十六日台州船航海薄钱仓时贼方昼夜鸣鼓谋举事见台船至仓猝四散船上勇争上岸焚贼屋赵起与其党奔钱仓山麾旗以集众众不应起惧谋自尽其党有止之者而温氏团误师期贼稍稍逸去先是游飞鹏既以台船行又密募闽勇二百由陆攻钱仓高梁材及永嘉令陈宝善以道府意阴沮之故水师无援然贼方谓官兵至惧甚其党或纳伪钱以求免既而知台船非官意乃复聚台船既退贼知雷夹攻之谋遂以十九日攻雷渎温和钧与其父儒业妻陈氏皆死之

而先一日平阳民获贼牒搜得贼书二函其一约江西各乡贼攻平阳其一约金谷山小篁竹各乡贼攻瑞安而官未之知也瑞安举人叶宝衡等复奔郡告变言之至痛哭而知府惟诰怒谓瑞安人好事仍不省府吏有通贼者复以语贼贼喜高梁材往来议抚久无成愤甚遂与瑞安令孙杰谋以激变坐陈氏言之道府且谓瑞安团董曾鸿昌朱鼐等妄言剿贼梗抚议瑞安人怒相率诣县署诘梁材与贼饮酒求和状梁材匿不敢出而贼已有所闻反益急二十日金谷山贼首潘英等率其党千余人焚予安义堡屋先是瑞安人闻贼约攻城知必先及予言于孙杰赵振昌谓贼祸及孙氏则郡县皆不能无事而贼无火器团练亦无火器宜速拨枪手护孙氏及是余复告急于县令请速拨兵助民团而赵振昌复不省及予家被焚贼果谋乘胜攻瑞安以雨甚散去瑞安始戒严而高梁材犹在瑞言抚犹言赵起事止村庄非聚众谋逆且自辨无纳赵起赂揭示于县门瑞安人大哗梁材即日去又三日贼首朱秀三率党薄平阳焚城外游氏余氏屋连劫诸富民翟惟本犹不报瑞安人复告急道府道府亦不省于是县丞赵荣兴训导戴咸弼复赴郡乞援师而瑞安城守者获贼谍五人于百总扬世勋家世勋久通贼而五人者谋焚药局为内应遂并世勋系之狱其明日贼首蔡华率党据屿头尽统隔江之贼逼端城而知府黄惟诰犹持抚议以二十七日抵瑞安为好语出示以招贼不知贼已约期攻郡也二十八日平阳贼首赵起瑞安贼首潘英蔡华等率其党二千余人分道入郡城由三角门入入则先犯试院杀捐输委院前丽水典史许象贤署永嘉场大使王恩溥走以免朱永嘉印入道署杀一人巡道志勋与其妻子走以免失道印入府署杀数人惟诰叔父某死焉失府印入县署知县陈宝善先出免杀数人宝善叔父某亦死焉贼遂分党焚南门居民大掠城中总兵叶炳忠闻变召其乡人台勇入御贼高梁材亦召其乡人广勇入御贼枪毙贼数人而贼皆揭竿持梃闻炮声即惊溃夺小南门出贼之约攻郡城也瑞安人先知之以告惟[诰](语)惟诰怒告孙杰孙杰飞书告于郡郡城人知贼期者亦言之志勋志勋笑曰此自与团练何与我事且贼岂敢攻我城者念六日夜半瑞安告变书至志勋犹挟数妓纵饮饮已醉不启封总兵得书则已寝矣念七日城门甫开而贼拥以入至道署志勋犹未起闻杀人声始惊跣以出见贼即返走踰墙以逃出东门呼小舟渡江匿江心寺复逃至乐清匿乐清城中而是日贼已饱掠去贼之攻郡城也分遣二千人以窥瑞安至横山闻城上炮声乃亦间走趋郡比至郡南门而先至者已败去城外团练枪毙执旗贼二人遂亦溃去而瑞安守城者闻横山有贼踪相率请于惟诰求击贼惟诰笑不应瑞民怒拥惟诰至明伦堂责玩贼欲何为惟诰厉声曰赵起等好百姓也无妄言方中食复就孙杰饮酒而郡城警报至且闻家中人被戕失印信乃大惊自拊其膺以哭瑞安人恨甚争诣署求见知府知府匿不出贼既破郡城而道府自以先讳贼益不敢言贼状尽诿其咎于团练谓贼因报复抢入城印信被被杀者皆不报典史许象贤死亦不报也

念九日瑞安复获贼谍一人鞫之则曰自郡来其党数人先匿杨世勋家世勋守北门期贼至则开门事成以代赵振昌出前获五人并鞫之语皆同遂与世勋皆磔死而是夜贼果犯瑞安以内应绝不敢近明日把总杜之才踰城遁与世勋同城守者也贼破郡城一日去永嘉令陈宝善知贼易与即返郡而志勋匿乐清三日不出乃遣人求得之逆以归然犹不敢言剿贼趣民输财治城守瑞安令孙杰副将赵振昌亦闭门图自固而贼以破郡城颇惶惧日夜相惊以官兵既侦官无出兵意于是瑞安贼复以九月初三日出桐岭焚娄桥民居明日复犯郡城勇目徐文久千总陈国泰迎击之乃退是日翟惟本复遣平阳人来议抚而赵起已遣其党取平阳营以去瑞安城东并河诸乡亦通贼初六初七日惟本连书来议抚又约瑞安人至江南岸议而是日贼分党据南岸瑞平道梗瑞安人以贼之日逼也乃复请于道府愿自雇船勇为御贼计会总督亦责温州官玩贼于是勇目于济清陈锦澜陶保登管士拱等千余人至十八日千总孙纯良率兵勇及城中义团攻南岸贼纯良不敢上岸义团遂亦败十九日千总沈作霖复率兵勇攻南岸贼击败贼党杜之才念三日兵勇义团复攻南岸贼于济清缚八十老人与一童子归孙令遣还俾持谕解散贼杀之念六日瑞人所雇广艇至瑞安江巡道志勋与前永嘉令高梁材前瑞安令孙源皆来于是知府黄惟诰在瑞安二十余日矣惟诰在瑞名办贼然犹冀以抚为讳饰言剿者为所沮瑞民知之姑羁之城中不复与计议又时讽以署中被贼事惟诰窘甚思脱去而无计会广艇有先至者民讹言巡道督兵来惟诰乃诡言往迎且计事瑞民亦谓巡道来则惟诰不足留也纵之去惟诰去六日志勋始至而志勋亦恶言剿贼以总督严檄惧得罪又闻贼所招海盗船已入江不得已来瑞督战永嘉令陈宝善犹移书怵孙令冀卒抚而平阳贼已分党破福鼎矣志勋虽以广勇来督战而恇怯畏贼广勇亦素轻志勋无志日索饷志勋屡渡江击贼败贼有乘大峃船至焦石者城西团练击走之而志勋反不知志勋以屡战不利谓广勇需重犒令知县孙杰索城中富民财杰以怒团长曾鸿昌责鸿昌赀数倍城中人皆谓鸿昌冤于是益怨志勋而翟惟本复遣平阳士人来议抚瑞人以为志勋寔召之益怒既而管士拱陶保登等以台船渡江击贼志勋所督广艇又不至台船亦怨而生员张家珍倡义于湖石以湖石团练数击破贼张家珍者家贫无藉然负气好义有胆贼初起密遣其党招之家珍大骂不从贼谋杀家珍家珍乃与所亲林有森谢学本等谋讨贼倡团于湖石营前生高王风等应之于是大峃孙山各村义民数千人皆从家珍以十月十六日杀贼祭旗连战皆胜乃遣其弟崇新与有森学本闲走青田达永嘉请于知府黄惟诰知县孙杰求拨枪手夹攻贼以分贼势守令皆不报家珍遂独往来自击贼杀贼数千人贼谋西犯泰顺家珍遏之不得过于是贼始不能倾巢出而蔡华等据江南岸者势亦孤

巡道志勋在瑞安二十日未能少创贼广勇以素饷屡哗而台勇又以广勇屡误怒于是勇目陶保登等相率去志勋闻台勇将去则与高梁材等以广艇先遁既而省檄支方濂来摄温处道台勇广勇既去瑞安城中守益单而张家珍以二十四日战死其弟崇新代领之复督以系贼贼闻瑞安守已撤而张家珍死湖石团练不足畏乃聚众平阳江口复召海盗约期攻瑞安瑞安令孙杰复告急于郡郡不应成曰孙杰乞援于永令陈宝善宝善弗为言而贼果于二十五日由屿头渡江薄焦石海盗船亦扬帆抵西门以巨炮攻城城上亦以巨击坏其一船是夜贼船尽聚横山下明日贼自横山来攻城焚城北民居明日贼首赵起据城东龙山分道夹攻城焚西门外民居船盗亦上岸焚南门外民居复分党焚东门外民居城三面烟焰涨天城中大震已而西城大炮不火而发毙贼百余人贼始去明日贼复于城外遥纵火是夜城上哗言小东门守者或通贼乃以王国宝守东门寻获放火者三人杀之明日贼于龙山架巨炮以攻城龙山俯视全城炮自上而下声如霹雳飞弹如雨皆从民家屋上过副将赵振昌泣语守者谋降贼守者厉声叱之乃不复敢言贼分道来扑城复于城北新埭头水浅处架桥以渡城上炮毙十余人乃遁去西城上亦炮毙贼无数十一月初一日城中富民各出谷舂三日粮以给守陴者自初守城城中按户具饭送上城日四飧城中人无士民十六以上皆持械上城城上见贼即擂鼓鼓声作则陴闲人皆满街巷民家户皆悬一镫妇女凭户察奸人夜明如昼及是贫民家家得米守益坚明日贼列炮城东涌泉巷以攻城又筑炮台于城北又窥新埭头城上炮击之皆走明日龙山贼炮击伤城工团丁数人而其炮忽连火窄自毙数贼其在城西开炮者自烧其药桶又毙数贼是夜贼以船载薪谋焚各水门守者运石以填门覆湿苫于石上又运水上城以备之贼不来而城中讳言□□□通贼争求杀□□□□匿以免明日贼分党断三都岭永瑞道梗贼伏城外破屋中以炮击城墙隙瓦缝中往往铅弹飞出从人左右穿而过或裂裈堕帽而不伤一人贼既退城中民踰城出尽烧城外残屋于是贼始无所藏明日闽师统领记名道张启前军至穗离瑞安三十里是日贼攻城益急贼扑城东洞桥城上炮击走之贼又扑吊桥边石牌楼下以炮仰击城其药桶忽自火起城上哗笑声如雷贼又潜伏西门外夜半舁梯以缘城梯重舁者自相呼守城兵觉鸣鼓警众则一梯已倚城急以鸟枪击之毙数人梯下复以大小炮三面击之贼皆弃棉遁兵丁陈镇涛跃而下斩一首复上城迟明守城人出城取所弃梯梯高于城二尺宽八尺可五人并登众为之愕然东门外亦委数梯于道众取而毁之于是贼攻城九昼夜辄败去是日悉锐攻城期必破又大败去贼知城不可得矣贼之南焚福鼎也

闽督抚亦惧乃檄福建记名道张启自金华回救永嘉前陕安镇总兵秦如虎出福鼎闽安协副将吴鸿源以水师航海援瑞安水师甫出洋风坏其船不能来而如虎以十月某日抵福鼎启以十月十九日抵温州新道亦由乐清抵郡皆奉督抚令剿灭贼予弟锵鸣谓事始可为乃复就启谋讨贼而启所部新挫于东阳军械缺在郡二十日不能行锵鸣谋于永嘉富民假钱四千缗以资启启乃令益造炮船至是军械始完而郡复雇台广勇约剿贼参将池惟屏以乐清兵五百勇目孙赞清及予子诒谷以台勇二百先抵穗为前锋前永嘉令高梁材亦督广艇行初六日广艇驶入飞云江贼首赵起在龙山望见广艇樯帆即率贼党由城西窜去蔡华继走城外诸贼党皆闻风溃去城东北诸乡闻官兵至城外贼走则皆起杀贼皆粉其眉以为号沿河数十里杀贼无算贼首朱秀三走死于董田生缚贼五百人送县城杀之城东小教场皆破其腹而斩之小教场贼尸如山血流入河水皆赤贼或从东山走渡江广艇复击沈其二船贼自攻城被击毙及是日被杀死溺水死者约五千人而其死党所谓兑字号者皆平阳江西悍贼被杀尤众于是贼精锐尽矣明日池惟屏等兵勇皆入城十六日张启以闽军至驻军于龙山新瑞安令黄宗贵亦入城十九日贼复窥城西屿头贼有渡江来者兵勇击走之斩一首则僧也继复擒一秃者鞫之则贼以赵起令皆薙发起败而惧其党散故诈而秃之自是贼益无以自脱矣二十一日北岸贼由念四都踰岭扰二都三都团练击走之是日南岸贼亦谋渡江团练栽之不敢渡平阳令翟惟本复遣前县丞黄绍奎训导钦陛良来瑞安为赵起求抚而贼首缪元以十二月一日尽取平阳营枪送钱仓并絷副将王显龙都司方某以去益遣其党守平阳十二日海盗掳前道志勋于三盘海口志勋投水死经历陈德元从之亦死志勋既褫职寄居城外民家郡人颇诮让之不自居乃谋航海去而盗贼知其橐中装故及于难德元者志勋门生尝与奸人为游说者也闽师船成十五日张启谋进剿金谷山遂令团练守龙山而别调廪生吴一勤以一都团练予子诒谷以念五都团练先行会剿祗陀山贼十六日一勤诒谷焚祗陀贼皆西走启进军次澄头而总兵秦如虎兵克水北溪十八日启破贼于桐干二十日启破贼于碧山念三日启水军焚沙洲贼巢于是金谷山贼势益孤而蔡华谋移踞仙降以通金谷山沙洋仙降民拒之遂以念四日焚仙降启遣水军追击贼贼西走而城中兵亦乘虚袭屿头蔡华遂遁去二十九日秦如虎兵至萧家渡尽焚濒江一带诸贼巢生擒贼首谢公达如虎兵连战破平阳贼乃严檄诘平阳文武责献赵起等平阳文武惶遽不知所为于是翟惟本因□□□重赂启以求解王显龙亦遣人为赵起乞反正启却惟本赂而伪许赵起降责令速来营

同治元年正月一日显龙复遣人约送赵起明日显龙以赵起出平阳城行十里而闻秦如虎兵至赵起竟逸去或曰惟本显龙惧泄通贼状阴纵之也瑞安贼首蔡华亦由山路逸将走青田投粤贼至永嘉界村民获以送郡磔之并磔其弟廪生蔡岑初三日秦如虎兵收复平阳初四日张启兵破金谷山生缚贼首潘英送县磔之会匪平于是启回军澄头如虎驻军平阳各搜捕余匪责各乡捆送贼渠复杀贼数百人其胁从者贷不问自会匪起以咸丰十一年八月陷郡城同治元年正月尽灭凡六阅月平阳贼首朱秀三谢公达刘汝凤孔广珍皆先被获诛赵起逸出从粤贼复逸至玉环被获磔死瑞安贼首潘英潘国荣黄孔标林景澜林福瑞黄梅宇皆被获诛蔡华逸出亦被获磔死其未获者平阳周荣张元缪元蔡焕瑞安谢秀球郑日芳等十余人而翟惟本李鸣邦孙杰赵振昌以总督左宗棠疏请治罪孙杰赵振昌以前死翟惟本李鸣邦皆从重发新疆充当苦差黄惟诰竟得免会匪既平越一月粤贼始犯温州吴鸿源水师抵瑞安遂与启如虎共平粤贼云

　　会匪纪略书后　　　　　
孙衣言

会匪乱后予尝欲识其始末久未遑暇既而得黄漱兰洗马所为钱虏爰书者自咸丰十年贼初起至明年春闽师平贼逐日记事言之详直不讳因综其大要参以所闻为纪一篇使愚民可以为戒而后之仕我郡者亦有所取鉴焉因系之以论曰呜呼监司守令岂可不慎择其人哉苟非其人因循酿祸可以诒误天下而祸起旋灭仅仅涂炭一方犹其幸焉者矣我温州民气虽曰朴野然实畏法而敬官平时见州县役缨帽下乡即窃观私语所至家具食饮如尊客妇女侦伺藏匿有所要索唯唯如命虽名在庠校或低首受吏胥诃斥一状入则官与吏择肥食之必餍饱而后止因民之极可怜者岂如闽之漳泉皖之凤颍藐法好乱者哉咸丰七八年间粤贼既纵横浙东西而州县挟小人困之以捐输民间始怨然亦未尝敢与官抗也会匪之乱实自客民周荣者倡之周荣之聚青田永嘉山中瑞安前庄乡民有入其党者口语藉藉势颇张瑞令傅斯怿甫有所闻即以兵掩之焚首匪居其党遂散及其在钱仓以卜卦言命惑民复与赵启等假粤贼声势谓入会得免祸而平阳乡民为身家计者遂为所诱然非翟惟本之庸则一纸严明告示可以诃而散之其极至于遣数十健隶以往皆坐而就缚矣平阳人虽间入会而实深惧其累其愬之令长而欲得官之一怒者无日无之烧民居匪党非不问而民始折而从贼然非道府之庸惟惟本言是听其祸亦未能遂成也盖自会匪之起其始入平阳自翟惟本一切不自危惟本重犒之以幸其去而贼始知官之可玩矣其后冯阿三之被获匪党益惧惟本为之讳饰复假以团练名道府亦不复问而贼始知道府之亦可欺矣至于焚林洋陈氏则显与团练为难以谓守令必怒其惧尤甚瑞平两令不敢一诣视府委员往复与贼饮酒议和而贼益知官之不肯用兵矣其后陈氏自募台船攻钱仓贼党讹言官兵且至纷纷献钱求免官诚以兵继之其势犹可散也至于闽勇之援为官所沮而雷渔塘之被焚官复置之不问而贼乃真知官兵之不能一战而反计矣当其始端人正士有地方之忧者非不苦口言之至于痛哭流涕而一时官府隐与数会非衰老昏眊即少年巧滑昏眊者畏事巧滑者揣摩昏眊之意指而成之而郡邑一二奸人乐为贼用者阴结官之左右虚疑恐喝使民之情不得一达于官而官之情无不尽输于贼于是郡城首被其灾平阳遂为所据福鼎继破瑞安见围使非乌合无志之徒饱掠遽去则括贼可以顺流而下矣非张家珍团练横梗贼中则泰顺不可守而闽之东境危矣非瑞安民誓死固守则瑞城破而郡城且闻风而解矣非闽师水陆来援使此贼更延两月以俟粤贼之至则温州之事不可问矣呜呼洪秀全之祸前后十年蹂躏半天下广西一二大吏讳贼者酿成之也然则会匪之仅仅为祸于温州一隅岂非所谓大幸也哉夫温州之民非不可治之民也秀者小黠而野者大愚耳岂真喜犯上而狃作乱者哉会匪之初起周荣赵起辈七八人耳其既炽潘英蔡华等数十人耳使非此昏眊巧滑之官但得如傅斯怿者及萌而折之不杀一人可也即稍炽而谋之杀十余人亦可也深讳固护颠倒错戾至于破郡城突闽岭用兵半年杀人几万仅乃无事而夷伤残破一府元气为之忝然矣然则岂独良民之死为官所陷即会匪党与其死于战死于被获诛者岂非官实误之哉呜呼罔民之罪官盖十倍于乱民矣我愿督抚大吏悯温僻远为之慎择循良而官我郡者永永以此为戒清心而寡欲束吏而亲民无恣睢自快使善良之气不得伸无姑息偷安使桀黠之徒有所恃严邪正之辨谨治乱之几温虽百年无事可也岂非吾民之福也哉

　　前赴山东剿贼疏同治四年五月　　　　　
曾国藩

窃臣钦奉同治四年四月二十九日　上谕钦差大臣协办大学士两江总督一等毅勇侯曾国藩着即前赴山东一带督兵剿贼两江总督着李鸿章暂行署理江苏抚着刘郇膏暂行护理钦此又准军机大臣字寄四月二十九日五月初一日迭次　上谕饬臣赶紧赴援保卫畿疆各等因臣部署一切拟于月内起程先赴徐州以徐州为老营派一良将驻济宁臣亦当亲赴济宁一带察看形势惟僧格林沁以督师重臣猝尔捐躯震远近之人心长逆贼之凶焰　朝廷责臣讨贼至切且速即山东官民亦望臣星速北上臣踌躇再四有万难迅速者数端请为我　皇上缕晰陈之臣自江宁起程不能不酌带楚勇数营以资护卫查臣部现有之勇除刘连捷等新调江西易开俊等分防皖南皖北外金陵未撤之兵仅存十六营人人思归三月闲因御史朱镇参奏　谕旨饬令裁撤当即宣示各营饬将秦淮河淤土挑竣一律撤遣此次闻有山东之行各营纷纷求归不愿北征劝谕三日始定议裁撤者十二营北征者仅四营又新募两营合三千人作为随臣左右之亲兵此外惟刘松山宁国之军相距较近现已飞檄往调等候刘松山前来如其部卒不愿北征臣亦不复相强当酌带楚军将弁另募徐州勇丁仿臣处之营制而约束之存楚师之规模开徐兖之风气李鸿章所部之淮勇已稍习于北方矣然尚专食稻米不惯麦若徐兖闲能另出劲旅则北路数省到处相宜臣鉴于金口兵勇之祸不敢强楚勇以远征现仅刘铭传周盛波两军归臣调遣淮勇虽称劲旅人数尚少不敷分拨不得已为此迂缓之谋添募徐方之士约须三四个月乃能训练成军此其不能迅速者一也捻匪积年掳掠仗马极多此次蒙古马队溃散恐亦为贼所得现闻贼马多至万余匹驰骤平原其锋甚锐臣处昔亦有二千余拨交左宗棠李榕共三百匹外余皆拨交曾国荃鲍超两处数月以来其隶曾国荃李榕部下者业已全数遣散其隶鲍超部下者即系上杭饥噪之军尚未安抚就绪刘铭传一军添募马队甫经李鸿章于三月间奏请出口买马臣亦拟在徐州添练马队派员前赴古北口一带采买战马千匹约计往返程途至速亦须三月加以训练非再得两月断难集事若竟不佐以马队而强驱步兵以当骑贼虽贲育之勇亦将不仗自靡此其不能迅速者二也扼贼北窜惟黄河天险最为可恃防河之策自为目前第一要义臣上次折内即拟由河南山东抚臣另造舢板仗船现在事机尤紧直隶齐豫三省均须迅速造船分列河干以壮声势据吴棠所奏江南之船与黄河水性不合与臣前奏相符所有斟酌船式采办木料招募水勇应由该三省督抚悉心筹划因地制宜惟炮位一宗北省较少金陵存留尚多臣拟拨炮三百尊分济三省派船解至济宁州由该三省派船前来迎接黄河水师办成畿辅可永无捻匪之患其事虽缓其利甚大然非有四五月功夫难期就绪此其不能迅速者三也至于刘铭传一军不宜遽入直隶宜剿贼于黄河以南

臣于上次折内陈明在案兹奉节次　寄谕严催刘铭传渡河径赴刘长佑军营果使于事有济自应设法北渡惟目前濮州范县菏泽郓城等处黄河南岸一片贼氛若非节节扫荡焉能冲过北岸若必远避贼锋绕路行走则上游须绕至河南兰仪等处下游须绕至山东历城长清等处非迂绕五六百里不能径渡河北且该军现在南岸尚可遇贼一击若贼未北渡而该军先至北岸反置劲旅于无用之地似于军情地势均未相宜臣昨接刘铭传来文批令在鱼台滕县附近运河之处驻扎拟粮运稍有把握再令进驻济宁正筹间接奉五月初三日　寄谕饬刘铭传由金乡嘉祥一带黄河南岸向西兜剿又接国瑞来咨亦欲刘铭传在黄河南岸协剿与臣暂不北渡之说相合以理势揆之黄河夏秋盛涨刘长佑亲统文军防堵河北该逆应难飞渡不特刘铭传目下不宜渡黄河也即将来事势稍定亦不宜令黄河之兵兼顾河北查河北仅有直隶一省近年捻患尚少河南有齐豫苏皖四省近年捻患尚多据臣愚见直隶宜另筹防御之兵但令分守河岸齐豫苏皖四省宜另筹防剿之师不使驰援河北楚勇向例每日仅行四十里黄河船少万人渡河动逾旬日若令时而北渡时而南渡我则疲于奔命贼则相去已远殊为非策此因行军不能迅速遂不能兼顾直隶者又其一端也僧格林沁之忠勇绝伦妇孺皆知华夷传诵其统兵追贼日行七八十里或百余里不等然步队不及马队驽马不及良马势必参差不齐闻僧格林沁于三月驰至汶上步队后七日始到兖州马队亦有后二日到者行走太速不能自带米粮埋锅造饭行文州县令其供支饭兵燹困苦之余州县力难具数千人之食又或仓猝得信家丁逃匿或两县交界彼此推诿将士争先落后饥饱不均有连日不得一餐者其队伍难整在此其行军神速亦在此臣处行军之例每日扎营支帐埋锅造饭不向州县索米供应师古法日行仅四十里少或二三十里李鸿章之淮勇亦仿楚师之法其步步稳妥在此其行军迟钝亦在此僧格林沁剿办此贼一年以来周历湖北安徽河南江苏山东五省若他人接办此贼断不能兼顾五省不特不能至湖北也即齐豫苏皖四省亦不能处处兼顾如以徐州为老营则山东祗能办兖沂曹济四郡而济东泰临以北力不逮矣河南祗能办陈归二郡而开许南汝以西力不逮矣江苏祗能办淮徐海三郡安徽祗能办庐凤颍泗四郡余属皆力不逮矣此四省十二府州者纵横千里从古四战之场历年捻匪出没最熟之区若以此责成督办之臣而以余属责成四省巡抚则汛地各有专属庶务渐有归宿此贼已成流寇飘忽靡常宜各练有定之兵乃足以制无定之贼此因行军不能迅速遂不能顾各省又其一端也方今贤帅新陨剧寇方张山东之望援急于星火而臣策仗事乃在半年以后北路之最重莫如畿辅而臣策直隶乃须另筹防兵此皆骇人听闻之言殆不免于物议纷腾交章责备然臣筹思累日非专力于捻匪最熟之十二府州不足以弭流寇之祸理合直陈刍荛备　圣主之采择

　　奉　旨覆陈疏同治四年　　　　　
曾国藩

窃臣于七月初五日承准军机大臣字寄六月二十九日奉　上谕现在发捻股匪聚豫疆该省兵力不敷剿办着曾国藩乔松年迅饬张得胜史念祖等军驰赴豫省会合李世玉等将赖汶洸等股匪剿除净尽并着曾国藩添派官兵并饬副都统托伦布富森保等马队星驰前赴吴昌寿军营听候调遣其春寿及乌尔图纳逊两起马队亦着曾国藩乔松年速饬赴豫助剿勿稍迟缓皖北是否尚有踞匪官军现在剿办情形若何及如何布置一切情形即着迅速驰奏此后皖鄂防剿事宜官文等当随时具奏毋得仍前濡缓致朝廷久深殷盻曾国藩并着遵奉前旨酌量情形择要前进驻扎以便就近调度等因钦此查雉河集解围以后发捻西窜分为两路其向北路者为张总愚任柱等酋由柘城太康扶沟洧川径趋而西现闻将至汝洛尚无确耗其向南路者为赖汶洸李尤等酋由太和窜至沈邱蹂躏陈州周家口一带臣于半月以前已檄调直隶提督刘铭传全军驰赴周家口后接陈州知府告急之禀又调添乌尔图那逊等马队同援陈州积潦没途行走极艰然屈指计之该两军日内当已抵陈州与贼接仗矣北窜汝洛一股臣军万难追及南窜陈州一股有刘铭传等两军应足制之万一兵力尚单再派周盛波托伦布两军前往助之周盛波之步队臣批令进驻亳州以便就近援陈托伦布之马队前来谒见时臣已面嘱其整顿一切预备赴豫矣此臣酌派马步各队援剿河南之情形也　谕旨又饬富森保前赴吴昌寿军营查富森保之马队即系色尔固善所管之一起富森保现在萧县因大水阻隔患病未愈不能来营与臣一见色固尔善曾来临淮臣接见数次据称马队驰驱太久又在曹南新挫人马俱疲枪械不齐马匹多缺必须大加整顿乃可剿贼臣嘱其即在徐州认真整顿不特色尔固善一起然也又有达尔济一起系奏明由山东拨归臣处者现据閰敬铭咨称达尔济在兖州患病察哈尔官兵病者几及一半派讷穆锦带吉林官兵及马勇先到徐州现亦人困马疲急须整理又有帕克巴札普一起系新由察哈尔调来者官兵不娴战事马之病毙者尤多是数军者若非大加断难驱之向敌臣本欲急赴徐州料简一切无如月余以来淮河盛涨沿河民居及臣之营垒皆在水中筑堤捍御时虞溃百物缺乏临淮屯扎重兵应储之军粮器械应修之米仓药库均未就绪大小道路处处水淹应俟晴久水涸起程赴徐此马队必须整理臣尚未至徐州之情形也　谕旨又令臣酌量前进择要驻扎以便就近调度臣虽至愚岂不思步步追逼急图殄灭之方惟臣细观贼情已成流寇行径若贼流而官兵与之俱流则节节尾追着着落后假令此时追至汝洛待贼南趋光黄又折而追至光黄或贼东趋徐兖又折而追至徐兖虽终岁奔波终无大损于贼臣之愚见常欲坚持初议于捻匪必经之途驻扎重兵如刘铭传驻周家口贼若回窜扶沟鄢陵即自周口迎头击之张树声等驻徐州贼若回窜永城萧砀即自徐州迎头击之推之贼窜蒙宿伯则刘松山等自临淮迎头击之贼窜曹单则潘鼎新自济宁迎头击之变尾追之局为拦头之师以有定之兵制无定之寇庶几渐有归宿　皇上如以臣议为可采则于臣驻兵四处之外请　旨敕下湖北河南督抚于豫之巩洛宛邓楚之随枣黄麻各驻劲兵一枝与诸将坚约重在拦头迎剿不重在贼退尾追似亦制胜之策近人多谓捻匪并无大志旦夕可平微臣独虑捻匪或成流寇祸患方长此贼有甚似流寇者一端有不甚似流寇者一端凡流寇所以日聚日众非良民皆乐于从贼也祗因贼骑剽忽劫掠居民不得耕获百里废耕则百里之民从贼偷活千里废耕则千里之民从贼偷活今凤颍徐泗归陈等郡几于千里废耕而官兵又骚扰异常几有贼过如篦兵过如洗之惨民圩仇视官兵于贼匪反有恕词即从贼亦无愧色此甚似流寇之象证之可危者也凡流寇如无源之水听其所之而此贼尚眷恋蒙亳老巢旁县皆田荒屋毁而蒙亳尚有田庐之乐斯又不甚似流寇证之差善者也臣既于四处设立重兵以遏其流又拟查办民圩以清其源先查亳州蒙城宿州永城四属之圩分别良莠大加惩治其余有捻州县次第查办近日出有告示一件抄稿附呈　御览臣驻扎之处仍应以徐州为老营以临淮济宁周家口为行营庶于清查民圩督饬诸将两有裨益

　　通筹滇黔大局疏同治四年　　　　　
曾国藩

窃臣查滇省于天下为最远黔省于天下为最贫当此事局糜烂之余实有鞭长莫及之势然　圣主绍承大统虽在新疆万里之外犹且尺土在所必争一民在所必救滇黔尚属内地岂得不力图远规复旧基自古行军之道不一而进兵必有根本之地筹饷必有责成之人故言谋江南者必以上游为本谋西域者必以关内为本理有固然古今不易臣愚谓谋滇当以蜀为本即以筹饷责之四川总督谋黔当以湘为本即以筹饷责之湖南巡抚蜀之南多与滇邻湘之西多与黔邻进剿即所以自防势有不得已者义亦不得而辞惟既令其专谋一方则不能兼顾他省试就湖南言之近年西剿贵州东防江西本省之兵为数不少而又有东征一局以巨解济皖吴此外又有滇捐之局黔捐之局江西捐局浙江捐局各处之筹饷愈多则本省之进愈少断不能大有所为上年恽世临派周洪印戈鉴等进剿贵州连克古州都江上江天柱四城黔民已有来苏之望当时若能乘势进取北剿镇远南攻都匀即可与贵阳各城通气劳崇光等亦不至坐困若此因湖南饷项无几恽世临不敢募勇添营大举深入致负黔人之望今　皇上慨然远虑思出黔民于水火饬臣与李鸿章妥为区画新任抚臣李瀚章本在臣营六年之久又系李鸿章之胞兄金陵回湘之将苏军得力之员多与李瀚章相知相信若令选将练兵专闽黔事必可次第奏功但东征局既裁之后只能酌添本省之厘以济平黔之饷不能久供甘肃更不能分济云南谋一则情专饷分则力薄此谋黔之一说也又就四川论之近年肃清本省协济外省亦已悉索敝赋杼轴久空成都去滇省近三十里万山丛杂兵多则粮运极艰兵少则回匪难制即竭蜀力以图云南尚恐无济又川北之保宁龙安须以重兵防甘肃之贼川南之酉阳泸州须以重兵防贵州之贼其势不能专事滇境而尽弃他处然滇省孤悬南微惟四川相距稍近昭通东川二府康熙以前本隶四川雍正年间始隶云南　皇上不忍弃滇民于化外舍蜀别无下手之方傥使四川督臣能兼督办滇省军务之衔或竟赴叙州驻扎半年调度一切每月专解滇饷四五万抚臣林鸿年进扎昭东庶几有恃无恐而文武兵勇之相从入滇者去其有往无归之惧乃可鼓其立功杀贼之心数月之后果能于昭东立定跟修明政事滇民感　天子之不弃遐陬信抚臣之足资保障相率来归共图剿回之法然后开铜厂以兴鼓铸造战船以利转运或可挽回全局此又谋滇之一说也臣亦知湘蜀两省物力有限然非湖南节节进剿则守黔省者将因援尽而终陷非四川月月馈运则进昭通者将因粮绝而仍退后此愈难措手矣张亮基欲征兵于苏皖林鸿年欲分饷于长沙其用心良苦而其成效难期傥蒙　皇上俯采臣言以黔事责之湘抚以滇事责之川督则甘肃之饷应责成江苏江西浙江湖北四省臣等均不敢有所推诿

　　进驻泾州筹办军务疏同治八年六月　　　　　
左宗棠

窃甘肃之患为回匪为土匪而皆由陕回构祸而起回民入居中国由来已久传称骊戎则陕西之回也陆浑之戎则河南之回也山戎则直隶之回也徐戎则江南之回也商曰氐遏之域外周兼戎索之域中然皆臣服其人未能变易其俗其人杂处诸夏旧本齐民其经典则专习天方别为气类虽新教老教有自相残杀之时东弥西弥有互相猜忌之隙然至与汉民争则攘臂纷起彼此联结一气视若公仇其声息潜通迅如邮传即如陕回肇之初云南回族即预逆谋有称普洱阿洪者尚在贼中见为戎首各省遇有调拨本地回民必先通消息俾陕回预为之备至甘肃回民久相勾结即业经就抚之灵州金积堡回马朝清即马化癃清水县长家川回李德或以马械粮食显与市易族其扰陕或以军官声势浩大劝其暂就安抚相时而动皆以同教一家隐相亲附外虽貌为恭顺无异王民内则暗肆披猖仍滋他族至如西宁之马朵三藉称就抚挟持官吏而西宁汉回兵民各务阴归其掌握名为官抚回实则回制官与滇回之包藏祸心如出一辙其党坚交固如此阴谋诡计如此若概加剿办不特诛不胜诛亦虑未变种人反侧不安致妨大局若广示包荒随宜招纳则贼心未死转瞬兵撤匪起实在意中甘肃所办抚局即前车之鉴也陕回败窜甘肃之后散布黑城干预望同心各回堡地与金积堡相近有递呈求抚者有投附河洲回巢者有由中卫渡河东窜旋复败回者互相猜疑不复如前此之固结甘回恐官军进剿势将波及有预先自陈为良回者有因陕回侵掠闭拒不纳者马化亦上代陕求抚臣仍以前年分别剿抚之谕示之生死祸福听其自择欲申明　神武不杀之德与怙恶必诛之威以期久远也刘松山一军由清涧以指定边花马池臣饬其先办三月军粮节节递运然后前进到花马池后小作停顿察看马化抚局及陕回离合踪迹再定进止其金顺张曜之军则已向磴口进发矣道员魏光焘进屯安化县板桥及庆阳府城提督刘端冕分屯合水县总兵张福齐进屯宁州以西提督丁贤发进正宁周兰亭驻萧金镇互相联络就近屯垦以利秦陇关键抚灾黎而裕军食臣驻军泾州瓦云驿地居庆阳汧陇之中足资控制策应檄宁正绾黄鼎两军渐进平凉固原以剿北路散踞逆回与南路之师遥相映带峙糇粮勤屯垦禁扰累戒妄杀仍　谕旨祗分良匪不分汉回为久远之规制贼之本尽瘁图之不敢玩寇以误戎机亦不敢求速而忘至计也自回氛起官军不能制贼民间堡寨有被回逆攻破无家可归流而为匪者有因官军诛求无厌无所控诉激而为匪者如已抚之黄福祥扈彰等见求抚之静宁州张贵即刚八镇原之孙百万等指不胜屈官军因急抚回遇有成股土匪每以翎顶优之示笼络而安反侧者若辈则纠聚党伙妄立营名自刻木印私制旗帜居然以统领营官自命征粮民间藉肆剽掠无业之民趋之若鹜似兵非兵似勇非勇似匪非匪似团非团泯泯棼棼徒为民害现闻臣军度陇有赴各军投者有请助战者臣拟挑其桀黠者束以营制余者勒令归农给以赈粮籽种收其马械令各安生业毋相侵暴否则诛之此拟治逆回治土匪之大也至甘肃兵事之坏由于饷太绌而营太多不择将而广募勇将领又势力相倾各不相下任意进止无所承其勇数有一营仅止二三百名仍领五百名之粮每营兵日派粮八百斤而以一半折取粮价兵勇敷衍日食且犹不足将领之办公薪水则微务取赢故勇额日有逃亡而将领鲜有乞退者亦有虽一营而数多至一倍两倍者如范铭所带之勇十二营而人数实多至一万数千则一人充勇一家随之坐食与客军之虚额相反而虚糜则同也故不能战而亦不能守臣与穆图善未尝谋面而以所闻所见言之似爱克厥威在所不免诸将非惟不知感激方且狎之穆图善非惟不加裁抑方且柔之陇事所以难于整理也臣虽渥叨　恩命谬领戎行而未接督篆以前事权不一臣于诸将苟令有不行即于穆图善爱莫能助在干州时曾恭录　谕旨咨会穆图善行抵泾州接受督篆尚未接准穆图善咨覆所有兵事饷事一切自未便轻率置议谨一并据实声明

　　分道进剿布置联络情形疏同治八年八月　　　　　
左宗棠

窃兵事有一定之规模有自然之次第其先后缓急之节则必审贼势军情应之臣自进驻泾州以来熟察甘肃全局北自花马池而南少西为灵州迤南少东为环县又东南为庆阳为宁州正宁折而西南为泾州为灵台迤而西包陕西汧阳陇州北境踰山而西为清水又西为秦州清水之南为两当与徽县成县东连陕境南界蜀境而甘肃东路自北而南之路始尽以地理家飞鸟之数计之不过一千三百余里以人行之数计之则几二千余里此甘肃自北而南之地势也由花马池而西少北为宁夏又北为平罗由宁夏而西南为中卫又西为古浪古浪西北为州州北为镇番西北为永昌山丹又西北为甘州高台肃州迤西而南则嘉峪关矣此为甘肃之北路由庆阳而西为镇原为固原州由泾州而西为崇信西北为平府又西为隆德为静宁州又西为会宁为安定又西北达兰州兰州之西北为碾伯县为西宁府此为甘肃之中路由秦州而西为伏宁远西北为巩昌府又西北为渭源又西北为狄道州二百三十里达兰州泰州南为微成东为清水东南为两当西南为西和礼县又南为阶州巩昌之西南为岷州洮州及各土司地此为甘肃之南路以现在贼势言之陕甘逆回萃于宁夏所属平罗州中卫一带其东窜金之贼经张曜击之沙金托海磴口速解阿拉善定远重围穷追至广宗寺复进贺兰山距宁夏不远宋庆又击退鄂尔多斯及五胜札萨等旗之贼据张曜报金顺等马步各营又已行近磴口似边外渐可肃清刘松山全军七月十二日已由清涧驰抵镇靖堡将粮运后路节节布置携十二日之粮向花马池前进计此时已抵花马池进剿宁灵之贼北路兵力已厚似边内亦渐可肃清南路秦州一带河州窜回自李辉武吴士迈两军击败后六月十九日又经甘军记名提督梅开泰击之伏县北六十里马家岘擒斩颇多余贼全遁归巢兰州运道渐已疏通穆图善前北停连之饷均已悉数提去昨接藩司崇保来缄每月官商搭帮往来骡或五六百或七八百甚有转机河州踞逆近无大股出窜穆图善所派记名提督州镇总兵传先宗总统喻正祥敖天印彭忠国之二十四营臣饬其分驻徽县榆树坝高桥李子园娘娘坝皂角铺以护完善之区通饷运之道俾吴士迈李耀南汤聘珍得随时往来雕剿以速戎机似南路亦渐有肃清之望其中路平府固原以北陕回之畸零小户多有赴营求抚者臣饬各地方官指荒绝地亩随时安插马朝清续陕回有急于求抚者有顽梗如故者臣仍以分别剿抚之意示之一面调道员魏光焘进驻庆阳提督刘端冕进合水以防环县窜出之贼总兵张福齐进驻董志原之萧金镇分驻屯子镇西镇提督丁贤发由正宁进驻镇原之驿马关以遏宁灵横溢之贼一面调陕西提督雷正绾由平进驻固原之古城川提督周兰亭由萧金镇进驻瓦亭以扼南北之冲惟中路平一府古称雄镇

自回逆肇以来府城三次失陷官军频年未遑剿办守令多寄居村堡力不能制土匪甚且藉土匪自固假以义旅之名任其蚕食村堡茹柔吐刚不辨良匪有盐仓厅民张贵即刚八者因忿其兄刚五枉杀之事纠聚党伙胁良民窃踞静宁州庄浪县丞辖境威戎镇水洛城等堡攻破静庄两属民堡五十余处其党侯得应攻破会宁通渭县黄家各堡十七处又攻破会宁县东北乡民堡四处泰安县民堡被攻破者未知其数聚众至二十八营仿官军营制旗帜器械居然齐整与镇原匪首孙百万遥相勾结拷掠之惨甚于逆回为平秦州一大患臣前以驿马关有贼骑突至檄黄鼎派队剿之路过镇原县时出不意擒孙百万解营代理镇原知县廖溥明亦获其弟孙百智解审臣亲提孙百万孙百智讯明攻破寨堡百余杀人不计数当即斩传首犯事地方示众以伸　国法而快人心张贵闻知与其党谋变益急臣前此钦奉　寄谕都察院奏工部员外郎王梦熊遣抱以贼围紧急等词赴该衙门呈诉左宗棠度师入陇着即查明该处如有贼匪窜扰即行派兵剿洗以靖地方原呈着抄给阅看钦此臣钦奉之下详察张贵罪状尚有王梦熊所未及者此贼不除各属残黎难堪毒害且所扰之静庄会宁各境本兰州中大道秦安又兰州东南孔道均未容稍有梗阻其地居甘肃南北之中宁灵之回与河狄之回往来勾结不由静庄即出秦安将欲南北分驰扫除余孽而土匪从中作梗饷道堪虞若待驻军防剿徒分兵力臣现调黄鼎率所部八成队伍由崆峒化平川径捣庄浪所辖威戎镇贼巢调臣营务处前衢州镇总兵简敬临由灵台出崇信经马颊口以捣水洛城贼巢调驻秦州之员外郎衔中书吴士迈道员李耀南汤聘珍等拨所部进秦安清水会剿防贼南窜并搜剿踞秦安神峪河另股回逆如能迅速蒇事则兰州东西一律肃清省垣仅防河州之贼无须重兵其黄鼎仍回军平进固原会同雷正绾进剿宁灵一带回逆秦州之军进剿河狄逆回而甘肃大局可期复振此微臣度陇规画调度由东而西之大也穆图善前催臣进泾州接篆奉有　谕旨昨复钦奉　谕旨饬臣进秦州接篆比准穆团善缄咨又已具折请　旨窃维臣由关度陇必由中路本一定之局以形势言之北可联络宁灵庆固南可联络巩秦东可屏蔽秦川西可直达皋兰也以兵事言之北路刘松山定边花马池之军距泾州虽仅数百里然兵燹之后邮传不通文报往来必须从延安绕递已非兼旬不能达臣接刘松山缄牍又须酌量调度行知北路中路诸军展转迂回已虞贻误若再移驻秦州则山谷间隔往返更多千有余里尤觉声息难通当剿抚兼施之际随宜因应事变未可预知

臣驻军适中之地尚可就近料量相机应之若移驻秦州偏于南路不但北路阻隔即中路亦运掉不灵似于大局所关非小且陇中频年军事之误由于置平庆泾一道不顾专就秦安一饷道为苟安之计致匪回纵横生民荼毒如此夫岂不曰饷绌时艰宜缓匪而急回也又岂不曰宜先固根本通运道暂支危局也而其效已可臣若会泾州而进秦州局势何以异此人之议臣者必且谓知有穆图善而不知有　国事知有兰州而不知有陕甘臣虽百喙何能辞咎此臣所以反复筹维罔知攸措者也且以地理远近言之由泾州至兰州一千零二十里由泾州绕秦州至兰州一千一百六十里本无庸舍近而道远而以贼势言之秦州无贼静宁庄浪有贼臣未可避劳而就逸如果北路事机顺利臣当由泾州大道进平以赴兰州纵或兰州有急臣檄南路秦州各营为迎剿之师檄中路平各营为横击之师似亦易有把握至督篆交卸迟速之宜一听穆图酌量陈奏要之甘肃兵事臣断不敢居功如有失亦断不敢以未接督篆诿过穆图善合并声明

　　复李制军书　　　　　
刘蓉

顷接京口赐函欣审台候多福旌节将莅会垣别几年渴思一见而糜鹿之性久安山林不欲远涉尘市钦企之至怅想而已所询数端实切利病义难缄默据近所见闻逐件条覆以备采择湖南会匪其源发于蜀根株最深蔓延最广盖青莲教之余孽所谓红钱会者其头目曰帽顶总目曰大帽顶其最大者曰坐堂老帽设有管事人员各列名目不可胜纪入其会者给予牌符转相煽诱其能招聚百人者为百人头领招聚千人者为千人头领招有万人者为万人头领各立某山某堂字号以区别之如曰龙虎山忠义堂之类自分支派不相混淆闻今且于天下妄分五旗籍两湖江西者为白旗籍两粤两浙者为黑旗籍皖吴河南者为蓝旗籍云南陕甘者为红旗籍独四川者为黄旗尊其教之所自出也闻惟直隶山西两省无之山东兖沂曹济一带亦已有传染者湖南行军日久传衍尤多其目或当散勇而营官百长之资格有转出其下者昼则拜跪拱立营官百长之前及其会中有事则此为散勇者传集其党于山壑间夜升高座从而跪拜之营官百长反予杖则杖予罚则罚无敢哗者迩岁各军遣撤乃更传其教于乡谓之造台放飘各处椎埋恶少游荡无业之民往往投入其中而团规稍懈之区几于比户皆然甚至富家巨室亦被胁以从其教以官司未尝禁革势成孤立不得不为暂保身家之计也比年数次窃发幸其首领多在黔营乡团骤集所以旋起旋灭然所诛究不几何无损毫末以故乡村时有纵火焚屋之案了无忌畏当事者苟幸目前无事相与漠然置之属吏成风益怀观望或更粉饰其词以闻曰民间自失火耳乡团或缚匪目送官更为好言慰之曰吾知尔故良民后勿复然也解而纵之不肖者又更藉以讹索保结之费而所谓纪纲法度茫然无存亡赖不逞之徒益得纵志横行纠结徒党以与乡团为怨湖南之必乱要不出三数年之间不待智者而知矣兹幸星轺辱莅询及刍荛或者天心默佑吾楚不欲令同归浩则转危为安之枢机固湖湘士民所额手同庆者也窃谓欲为消患未萌之计莫如举行王阳明十家牌法令各州县乡村编氓挨户联名互相保结如有入会为匪之人各家不肯联保即交团族查明分别轻重处治情罪重者立正典刑轻者暂听亲族保结如敢扶同徇隐日后发觉九家联坐至于联名保结之后仍令互相稽察或有一家从新入会准其首告免罪不即治以徇庇连坐之法每县选派廉明公正绅士数人会同地方官督率查办每届年终责令州县出具境内并无会匪切结归入考成以杜事后诿卸日久怠玩之弊而州县亦取具各乡绅士切结以相统系而专责成但得大府励精图治实力督率严加劝惩计不过两三年根株可以尽绝吏治亦当改观或谓此类甚繁恐致激而生变不知变速则祸小变迟则祸大此古事之已然如听庸人悠谬之谈拱手熟乱以酿成大祸非公忠体国之大臣所宜出也阁下深识远迈时流安危之机幸熟审而急图之

　　设法严拏哥老会匪片　　　　　
沈葆桢

臣承准军机大臣字寄光绪元年十二月二十日奉　上谕李瀚章奏匪徒设立会名全在大吏督饬地方官设法严挐毋庸另立章程饬臣体察情形悉心妥议等因钦此臣查刘坤一收标之说意在销患无形顾不特巨难筹且恐声气潜通外匪恃内奸为护符流獘益不可问李瀚章谓宜设法严拏自是正论第哥老会安清道友由来已久比而诛之则不可胜诛只得惩首恶散胁从而各处所访头目言人人殊若凭空饬拿正恐恩怨相寻传闻不实渠魁漏网波及无辜若畏难苟安则为虺弗摧为蛇奈何发捻根株前鉴不远臣反复再四窃以前督臣曾国藩不问其会不会只问其匪不匪二语可谓要言不烦此辈不能枵腹以从其势必出于盗盗得其所欲而后如兽走圹实繁有徒倘有犯必惩则彼无以为生何由聚而不散此用兵者断其粮道不击自溃之术也惟是缉捕为地方专责而近日地方官反以缉捕为畏途即以苏省情形而论伏莽以江北为最多而地方官之缺亦以江北为最苦有极力俭啬而尚不免亏累者一盗案出捕役有费眼线有费其大者非捕役眼线所能为力也会营有费雇勇有费案之破不破未可知牧令之力竭矣幸而破案上司拘牵文法必令招解去省或数百里或千余里犯到省必翻供翻供必发还舟车之费不赀牧令益无以为计矣故始而讳盗继而纵盗相习成风讳盗者以为权宜纵盗者以为阴骘自有署事一年期满之例官署如传舍彼以五日京兆自待人亦以五日京兆待之谁愿以缉捕自累且兼以为后任累者盗如入无人之境而会匪之根蒂不可动摇矣臣愚以为宜慎选牧令而久任之勿狃于调剂之习使人心无所定向州县去省稍远者遇有案定供后饬督抚批本管道府覆讯相符即予就地正法俾人必知警牧令不致重亏营弁长于缉捕者重赏之优擢之庶几吏治振而盗风戢盗风戢而会匪自消矣
 
　 
卷七十一　经武部二　武试

　　上各宪请武场添[试火]器刀矛笺己未守福宁　　　　　
徐鼒

窃以　国家乡试武生院府县试武童首场用马步射次场用弓刀石不更试以火枪杂技者挽强命中之材束之志正体直之事原于讲武之中示不黩武之意法良意美何可更张顾揆之近日情形似宜变通以济急务也夫弓矢利属金行而枪用兼火力为害烈而奏功亦殊前史述战功言神臂弩克敌弓连珠箭近日军营　奏报凡我将士之杀贼及不幸死于贼者则枪十居其七刀矛二三至弓矢几无闻焉黑龙江三姓吉林之兵皆关东劲旅黑龙江习弓矢吉林三姓习火枪今关东兵之在江南北者吉林三姓屡有功黑龙江则无闻焉盖铁骑劲弩驰骋注射利于旷野不利于险阻其势然也我闽省无处无山无山不峻数里之地向背已殊数步之中高下不及贼之乘我者每伏处岩谷突出相搏而我之拒贼者亦利于居高临下势同压卵此则骑马不能行弯弓不相及也愚以为利用火器较他省为更切也顾当此经费支绌之时添制火器增募枪手月费数万金势必不能窃谓因利乘便有益无损莫若就武场试士之法少变通焉其便有三敢为大人陈之福宁五属除乡试武生不计外武童几及千人漳泉各属倍之计通省不下万余人宜可以备爪牙一遇有事转欲募别项之人者彼之所能非今之所重也生童之分优于兵勇而兵勇之技切于生童故无事与考试之典临事反成冗费之才今若于马步射外试以火枪旁及刀矛中用者与选不中用者不与选则彼急功近名之心父以督之子师以传之弟一二年后可得数万精炼火器之人彼武事本素业非强以不愿也衣食本自给非待以豢养也籍贯本可稽非外来奸细可冒充也有增置枪手之益而无其弊便一也且增置枪手必增制火枪无论需费不资自来官置器械必不如私置之精火枪或药不过门或一二次即炸裂令彼恃为考试之具则制造必极其坚好试毕必谨于收藏是增数万管火枪而官无监制之劳无库存之扰便二也前年粤匪来犯各属以联甲保卫间有望风而溃散者有易聚之人而无拒敌之技也今此与试生童无县不有亦无甲不有第令地方官善为倡率择其技精而行良者授为队长团长定期日以相演习稽勤惰以为赏罚则人自相师家自为战并联甲之人亦相竞劝以次裁撤兵勇节省粮饷便三也凡此三者皆因利乘便有益无损虽于科条例有未符而当有事之时似可通融办理

　　武试论
今夫武科之设为遴选将才计焉自东汉迄唐最为意唐长安二年因求将帅设武举科开元天增才堪任将相深明兵法诸科宋仁宗元间诏兵部武举以策论定去留以弓马定高下其法视今大相同矣中国各直省岁取武童入学者以万计大比举于乡会两科者乡以千计会以百计其考试之法亦分三场第一场则试马箭持弓矢盘旋上马马则疾驰道旁置的或正射或翻身仰射中的者则旗举鼓鸣六矢既毕又有地球一矢分其中之多寡以为优劣第二则为步箭臂弓腰矢当箭道而立开弓发箭一发六矢中多者为合式并试硬弓刀石其刀连柄皆铁重八十斤起至一百二十斤而已执刀而舞有面花背花掌花等名目舞毕不喘气不失仪则为上品石则百余斤或二百余斤最重者则三百余斤为度石长方式腰间有插手处所以试力或两手高举过其顶自后掷而出之或举石行数武以面不赤气不喘为上等弓以八力至十二力力八斤三场则默武经具文而已三场既毕则核计其三场之优劣而取中焉大都各属之习武者有多少之分故中式者亦有多寡之别各省中额多而考生少者不免以劣者塞责而考生过多中额有限则向隅者亦正不乏人而以是为选拔英才之大典一经中式则乡里荣之然既中之后亦复进京会试再一中式或点侍卫则有蓝翎花翎之分或分各省则有督标抚标提标之别从此为　国家出力莫不愿驰驱立功于疆场之间而其所以为用者则又尽弃其昔日之所学而另易器械安能出色吾知步箭之好整以暇不足取胜于行间也马箭之便捷轻利不足以逞志于戎行也拔刀飞舞则呆重而不适于用桀石投人则卤莽而反误厥事故军营之中凡弓箭刀石一无所用然则武试之法必如之何而后可也夫亦惟究心于枪炮而已矣论今日之急务首重武备以阵伍为韬铃以枪炮为利器故侍御孙寿堂有请试枪炮之奏令秋悉届武会试之期　钦派侍御监试因思现在军中之械莫善于枪炮弓刀石等诸技勇均为无用爰缮具　奏折于九月二十七日呈递当日已奉　旨交兵部议奏钦此中日议和以后　皇上孜孜求贤广行征召孰不当仰体　宸衷奋身前往力疆场以答遴选人才之至意然所学非所用所用非所学而欲其临阵制胜恐亦不能我观其泰西各国兵力最强今日本取法泰西兵力已臻强盛故敢侵夺边疆震惊陵寝彼其所以能至于强者盖以练兵之道得焉其所重在火器枪炮之利欲以威行天下则平日所取之人亦必取其善于枪炮者本平时之所习即可为临时之所用西人所称列阵图法其所言皆以制造船舶枪炮之制反复详辩不厌其烦其中有浅有深无法不备童而习之壮而用焉则其所习者熟而所用者精矣中国兵数虽合之不见少而其实则精锐之兵亦不见多往往有名无实坐吃钱粮一旦有事疆场惟有遇敌而逃望风怯避而已他若名额虚悬各种坐耗者无论矣即有能认真稽查军无缺额粮无虚报然此等营务多系不知其技之人实为毫无所用之物无怪其征倭一役东败西辱警报迭闻闻甚至有临阵退缩媚敌投降者言念及此耻莫大焉痛实深哉虽曰中国之武员以行伍出身者居多然既有考试一途不得不实心讲求急行更定易弓箭而为枪炮使其幼而学之壮而行之合式而后取之如是而后考武者莫不以枪炮为猎取功名之具必有究心于此而惟恐不能者已或者谓射以观德古所不废执射执御圣人犹尝言之射固重矣独不思今日之时势何如乎观德之说固属古人取士之法而可以观古人未必可以观今人试观近来武生之滋事者层见出各处皆然而宁波尤甚彼其人之德安在而试之以弓箭未必无命中之技窃以为尚箭之说实武科之失也而欲藉此以收天下之将才则亦乎其难之矣

　　请停武闱片　　　　　
两江总督沈葆桢

撙节经费各省情形不同而就大局言之曰节无用以裨有用而已　国家文武并重论求才之道原谓取多则用宏然文职以科甲为正途而武职科甲升阶独居行伍军功之后则　祖宗立法之精意不可不深长思也历科武闱报部经费每省已数千金而不合部例又不能径裁归于外销者不与焉其院试郡试县试则为牧令亏累之一大端果所拔者为　朝廷折冲御侮必不可少之才即所费滋多亦不当吝惜顾自军兴而后窃计　国家所以收得人之效者多半由额兵练勇而来科目之荣远不逮焉即以京旗论人才辈出者首推火营器健锐营今则神机营出色当行矣何者习其所用也臣到任日武举联衔诉投营几及十年不得一差心焉悯之然详细察看其晓畅营务实不足与行伍出身者比其奋勇耐劳实不足与军功出身者比何者所用非所习也夫归标力者尚能束手自爱勉就范围而无事家居者往往恃顶戴为护符以武断乡曲盖名虽为士实则游民有章服之荣而无操防之苦故以不守卧碑注劣者文生少而武生多则又非徒无用也诚奉　廷旨饬停武闱例销之提解部库每科合各省亦可得数万金而综计州县所省亏累尤属不少为州县省一分亏累即为民间留一分元气其有志向上者或兵或勇任其所托早得窥见行阵真际以自奋于功名朴厚者归农无从沾染习气则财与才均化无用为有用矣可否请　旨下部臣通筹定议出自　圣裁

　　重武试以简行伍或作　重武试以备行伍议
今天下之最亟者莫如武备今天下之最冗者莫如武生武备何以亟因其亟而召募应之故亟者愈亟武生何以冗因其冗而闲散置之故冗者愈冗今有一通变法门曰使之以类相从举天下之所冗济天下之所亟此亦循名核实一举两得之术也或曰如子之言不独与　国家功令相背谬且挟陈朽之弓矢而御新硎之枪炮举颓唐之俦侣而充赳桓之士卒不待对迭恐敌人早已目笑存之矣以是为整顿行伍不其左欤余曰噫客可谓胶柱鼓瑟之见又何其重视武备而独轻视武生也夫天下流品亦至不一矣其品为上之所重则下亦不敢自轻其品为上之所轻则下亦相与不重谨考　国家设科取士文武并重桀石起距之勇未尝不与怀铅握者比肩并列也厥后文职渐重武职渐轻文试愈重武试愈轻每逢学政岁按所部及三年秋赋两大典于彼则郑重奉行于此则草率了事举凡青一衿博一举者人率以泛常相视即使高掇巍科致身鼎甲裒然列侍卫之班亦可谓显荣极矣若其有志从戎辞　殿廷而入帐幄则不过得一捧檄偏裨之任欲求专阃尚隔数阶职是之故其中杰特之士大半意懒心灰末由自见而一二不肖之徒或转借衣顶为护符肆横乡里人既视之如虎愈益鄙之薄之流品之坏流失使然夫岂国家设科取士之初心所及料哉或曰聆子一夕谭我国家近日重文轻武之故既闻命矣然谓武生可以备行伍其说恐有未安尝检　中枢备览一编见两京十七省之将军提镇大员半由行伍立功洊膺节钺求其以武生进身者十不获一即数近日中兴名将赫赫若鲍刘诸巨公孰非从什百军校中脱颖而出使武生可以备行伍抑何若是之寥寥也曰此不可以形论而当以时势推近日统兵大员之半由行伍者非武生之不可备行伍也亦非武试之与行伍本判两途也试溯咸同二朝平粤寇平捻回前后用兵几二十载天佑　圣清奇材辈出丰功伟绩并荷崇封褒鄂威名因之藉藉入口客乃据所见以与我难亦第论其变而不知其常者矣余所云通变法门者非真欲以阘冗充数也谨案　朝廷定制武举人覆试后其有志入营者原可领札投由是观之乡会武试与学政岁案之取进武生亦何尝不为行伍设耶我中国二十年来讲练兵实各省士卒如火如荼庶几盛矣一旦海防有事仍复调遣不敷多方召募与其招乌合之众以实戎行曷若取庠序之徒以资臂助与其习练于仓猝而不一德不一心曷若试于平时而其尤拔其萃二者相较明眼人必能辨其得失矣余故不辞狂妄而为此议不徒使英才有造行伍得所取资兼以示安置武生毋令为闾左患者其道亦不外是焉

　　论武科改试枪炮不宜全废弓矢
国家武试之制自童试以至乡会试大率首试马箭次试步箭又次试技勇暨默写武经其取中之覆试则仅以步箭其箭远近弓力强弱刀石轻重以及马步中箭之多少虽以次递加而其大略不过如是　本朝龙兴以弧矢威天下其始八旗劲旅多精骑射以故武试尚弓矢营伍亦尚弓矢既而营伍于弓矢外兼用枪炮至今日则以外洋之枪炮胜于中国之旧制于是弃故就新营伍专尚新式枪炮一切弁兵考缺无复挟弓矢以从事而惟武试则仍旧贯焉此因时变通之说近十年来所有屡有所闻也中东一战变制愈亟言者益多于是改试枪炮之议以恭读二月二十九日　上谕有云国家设科武备与文事并重原期遴选真才以备折冲之用现在风气方新虽无庸开设特科亦应参酌情形变通旧制照该大臣等所议各直省武乡试自光绪二十六年庚子科为始会试自光绪二十七年辛丑科为始童试自下届为始一律改试枪炮其默写武经一即行裁出所有一切未尽事宜及各省应如何设立武备学堂之处该衙门随时奏明办理钦此详绎　圣训惟默写武经一场有即行裁去明文此外诸未知如何更动至　上谕所谓一律改试枪炮者乃总童试乡试会试而一之未必指马步箭弓刀石而一之也若谓全废马步箭并废弓刀石而专用枪炮则正覆试各一场否则枪与炮各试一场足矣然而　上谕则未之及大约归入未尽事宜应该衙门随时奏明办理之内而枢部诸公刻下得过且过尚未措念及此则武科虽已改试枪炮而是否全废弓矢之处尚属未见明文执笔人以为今人但知弓矢之不适于用而不知古人创行弓矢并非专为武备而设即武试之尚弓矢亦并非专为战阵而然倘未思昔人立法之至意而概行裁革轻言更张以耸一时之听恐于天下事未必有补也何则古人云射以观德其事属于大乐正其政隶于大宗伯自天子之元子公卿大夫之适子以及庶人之子凡入学者皆以习射是并非以射专属之武事至于赳赳武夫而欲其为干城腹心之选则尤非以射礼陶镕之不足以固其肌肤之会筋骸之束故曰古人创立弓矢并非专为武备而设也至于武试之意本尚弓矢则意尤有在盖以武试之人与文试异文试本系搢绅之裔诗礼之家进退周旋雍容有礼然且青衿城阙或以佻达贻讥他日不得为名臣此时先不得为名士乎应武试者或为市井无赖或自田野间来哗嚣之气陵竞之风虽勇力过人不免有用而无体于此借习射以范围之俗称为六十日功者言乎武试之功夫仅须两月也然有此两月功夫实较胜于无今若概焉废之恐武夫之弊伊于胡底耳乎荣大司马原奏请特设武科本悬五事以为的其三曰练身体善击刺天所谓练身体者即武备储才各学堂之体操也西国学堂体操之法亦祗欲生徒志正体直固肌肤束筋骸以视中国学射工夫实系异流同源今欲效西国之体操而必废中国之习礼得毋沿其流而忘其源乎鄙意枪炮之试虽为今日要务而不足以分多则曷若于试枪炮后仍试弓矢且并不废刀石而惟倩人捉刀之内场默写武经则可然舍去如是则不悖于　圣意而亦不废夫古礼谓余不信请观他日枢部诸臣续定之详细章程

　　书孙侍御变通武考试技勇折后
窃维道与时为转移政随时为改革自古圣人御世未有蹈常袭故而不因时以制宜者也矧当外患迭乘前车可鉴而可拘于成例不急思御敌之方乎臣于去年九月二十八日请停试刀石而改枪炮以储将才一折经兵部奏驳引严禁私藏火药之例谓如改试枪炮是火器为士子演习所必需官不能禁其私藏倘藉睚眦小怨滋事生端恐启纷争之衅所奏着勿庸议惟令营用武进士落第武举之发标者在营练习洋枪洋炮等因奉　旨依议在部臣恪遵定例遏患未萌诚属[杜]渐防微之意然臣窃惟部臣所见犹未即天下大局而统筹之也昔人云两利相形取其重两害相形取其轻今以枪炮论之弛其禁而纷争恐伤人命严其禁而考试不得将才人命之伤所伤者数人即至多亦数十百人然将才不得则敌以巧利相攻我以笨拙致败其被伤者虽千万亿兆而不止一则下为闾阎之患一则上贻　社稷之忧此其害果孰轻孰重乎夫人苟有仇必期致之死地即刀剑亦足逞凶不禁刀剑而禁枪炮遂能防其滋事耶再如各省大盗皆执洋枪以行而良民拘于例章反不能执枪以御之胡明火截路之案伤亡者因以滋多也近日洋枪盛行民间处处皆有名虽禁实不能禁地方官吏安得比户而稽之风闻广东械斗不但放火鎗而且环列大官吏又乌能禁之乎刻下吏治废弛患在粉饰具文而不实事求是耳若事事认真自强何难之有方今外洋诸国皆由武备学堂拔取将士以期精益求精而我但令营用进士落第武举练习鎗炮是以中下之材敌上驷欲并驾齐驱而不能尚安望其捷足先登也哉然则为我　国家计与其严枪之禁博虚名而受实祸何如弛鎗炮之禁选将材以练兵戎时务之急大局攸关其考试之法臣前折已言之应请　宸衷独断熟权利害　明降谕旨俾各督抚学政出示通行自明年岁考为始凡武试诸场皆停刀石而习洋鎗炮则以之御敌无难矣孙侍御此奏指陈利害痛快绝伦而广东械斗数语切中时弊倘蒙　乙览详加细绎则外省疆吏粉饰之习可以一扫而空之盥诵再三遏胜钦佩昔沈幼丹之督两江也政情威严一省之中不寒而栗未几薨于位饰终典礼至为优渥易名文肃恰合盖棺定论广信建专祠俎豆馨香夫妻双享允推千秋佳话盖亦当之无愧矣尝具疏请改武科弓箭刀石而练习枪名论不刊尤征确识乃竟以经更祖制奉　旨申斥悲夫文肃当时岂预知今辽东之役旅顺威海相继沦陷哉何其神也彼兵部奏驳诸臣律以误国之罪当亦无词张幼樵学士虽失律马江蒙负谤有马谡赵括之目然其请立海军之奏有曰西人恃其船坚利重洋九万里如履户庭今欲文臣以口舌相争武夫以血肉相薄其势亦尝不及矣窃以为陈同文深明大无以过焉夫人材国之本也惟文与武刚柔并济犹左右手也所习非所用所用非所习一旦缓急而起乏才之叹庸可冀乎今取士以文则专尚制艺所得不过精于试帖小楷之徒耳粤寇之乱势若滔天胡文忠曾文正骆文忠李傅相诸巨公削平大难翼赞中兴何尝非科甲出身文坛健将即左文襄彭刚直诸公亦皆孝廉茂才八股朋友非一丁不识之勇夫也亦非富拥多金之赀郎也文章经济勋着旗常杂途进身之辈能勿气沮有敢目时文为小道鄙经生为无用者请以此言质之然近岁国家渐知西法为自强要道京师总署则设同文馆上海制造局则设广方言馆金陵直则设武备学堂福州船政局则遣学生出洋肄习而学政科岁考按临亦开考算学至与报考经古同优某侍御则请乡试另开翻绎西文之科仿用旗生翻绎之例是否准行尚待部臣核议由是观之文场既不惮更张又何有于武乎且武学生员之为世诟久矣方其考弓箭骑射及舞刀掇石之际不殊儿戏较文试尤不足以得十徒以祖制相传不敢轻置议胶柱鼓瑟以死法而困生人何部臣之迂陋哉奋笔书此犹愤填胸臆不已也

　　恭读武改试鎗炮　上谕谨注于后
昔人云有文事者必有武备此言文足以安邦武足以定国名虽出乎两途实则并无二致也如无入为宰相而能理阴阳出典戎机而能宣威沙漠以一身而才兼文武者自古迄今殊不足以多觏又书生结习率多空言无补平时议论风生大言不惭似乎胜负之机不难立即以廉颇之老谋孙膑之胜算吴起之策陈平之秘计几莫能驾乎其上虽以十万兵归其掌握亦不难任其指挥迨至任之以一旅之师居险隘之区卒至身败名裂贻误国是者几于比比皆是即以武乡侯之谨慎图功尚因轻信马谡而至街亭之失他若赵括能读父书而陷长平昭远自比诸葛而失金蜀殷浩人称奇士竟至一败涂地房管自夸车战不过纸上谈兵百世而下令人思其事而为之寒心者亦既指不胜屈矣是则冲锋陷阵斩将搴旗苟非忠勇果敢之士谁得而胜其任哉故我　朝除文闱取士外兼设武科以考选天下勇力之士试之以弓马刀石合式者则取之以备心膂之寄在墨守成规者必谓守四表而镇八荒亦于是乎有赖矣而孰知仅仅弓马娴熟刀石出即系状头鼎甲而欲使其效力疆非但无所措手且将谨谢不敏此我朝开科以来所以所取之士类皆淹没无闻也矧又时移势易今非昔比两军尚未交绥而炮声已如霹雳而来开花之弹离数里而能燃水底之雷击巨舰而立碎纵使弓开百石力举千钧发矢擅穿杨之技驰马具逐电之能而亦无所施其技巧矣　朝廷不惜巨按科取士原欲得出类拔萃之材以备御敌之用而乃所用非所习所习非所用有其名而无其实不亦大可慨哉窃尝恭读上月二十六日　上谕谓现在风气昌新虽无庸请设武备特科亦应参酌情形变通旧制着各直省武乡试自光绪二十六年庚子科为始会试自光绪二十七辛丑科为始童试自下届为始一律改试枪炮其默写武经一场即行裁去嗣后主试之王大臣及各省督抚学政尤宜加意讲求认真考核务在作其忠勇开其见识平时则严督功课校试则秉公去取毋得奉行日久又成具文以负作育人材之至意煌煌天语虽与开设经济特科稍有间别而振顿国是之意则固一以贯之也而今而后凡百臣工要当知圣意之所在而不敢再蹈旧习视为具文矣草莽小臣曷禁忭舞欢欣面叹武备之兴要无难期之于旦夕也顾愚昧之见则更窃有进焉溯自兵燹以后各县武童考数之少几等晨星之寥落此盖无以鼓舞其心遂多退缩不前耳当辅者苟能于此时特建一议各县武童年在二十左右者聚集若干延一精于洋阵鎗炮之人以为首领朝夕训练一俟学习有成即由县评定甲乙申送府道考选果能鎗炮精熟不妨一律取进以资鼓励复教以各种艺勇以及一切兵法乡试则除枪炮外更须作谕一首观其抱负无论长短苟于命题之意不相背谬便可取中盖武必稍济以文否则卤夫耳固不必求其文之佳也会试殿试亦如其法以行之惟不可限于以前之旧额能夺得状头者即予以统帅之任其余悉部下俾得自成一军一遇寇警即拨充前适许其便宜行事有功则不次擢用有罪则加等惩办如是则数年之后有不所向披靡成为劲旅者未之有也现当国库支绌之际　朝廷急欲裁汰冗兵以节饷糈如即以此补缺乏则既不至仍归无用复不至虚靡饷项岂非一举而二善皆备哉果尔此说得行吾知嗣是以后武备之振兴有可拭目而俟之者矣敢贡愚忱以当刍荛之献不知衮衮诸公能不河汉斯言也否
 
　 
卷七十二　经武部三　各国兵制

　　英国水师考　　　　　
英人阙名附

不数日后我英国今年至来年之水师章程将送议院而我英民又知来年实有何更变于水师也故特举其事而论焉为此一事去年共费国帑七兆七十六万五千镑前年共费六兆二十三万一千镑又上一年共费四兆七十六万八千镑现在船澳所存一为一千八百九十四年所增造者大战船五艘二为前年所增造一号船四艘二号船六艘二号船二艘灭鱼雷船二十八艘三为去年所增造大战船五艘一号船四艘二号船三艘三号船六艘灭鱼雷船二十艘总共兵船八十三艘在船厂制造未成将近告成者为九十四年增造之大战舰五艘大约今年可告竣矣又前年增造之二号船并灭鱼雷艇亦将完功其一号船四艘须加重料中有二艘必待明年始能告成至其三号船已有一艘经试水而未妥余一艘仍须稍待至去年之大战舰开工甚迟其名间那怕士并其名高利押付迟至今年正月四号开工其名澳辰犹未动斧故其预备之或未曾支然此等船之告成以早为佳至迟拟至明年十月虽定期如此然去年拟造之船至早卒延至后年夏季其一二两号船程工甚急又去年三号船六艘并灭鱼雷船二十艘今年亦该交出今计此各船以至造成之日尚须支银六兆七十八万镑若今年议增兵船之若公允而不减除支旧数之外尚余银一兆镑为支新船之用但户部大臣并高善君尚在议减果尔则实有所伤于水师之势也至欲知我英宜有新船之多少惟查法俄二国实在建船多少即得其概矣俄人本年之水师章程尚未尽明露但已知法人作定水师章程之稿矣试查前年俄国增造而未毕之船有大战舰二艘小战舰一艘三号船一艘鱼雷艇一艘法国亦有大战舰一艘鱼雷船三艘又去年俄国有大战舰一艘一号船四艘鱼雷炮艇一艘鱼雷艇四艘法国亦有大战舰一艘一号船三艘三号船一艘鱼雷炮艇四艘鱼雷艇十一艘又令今年俄国增造大战舰三艘小战舰一艘法国增造大战舰一艘一号船一艘二号船三艘鱼雷炮船二艘鱼雷艇七艘如此则见其二国相并有大战舰九小战舰二其力固不及我大战舰之十其大船亦不过如我之多另小船五鱼雷队三十三艘而已若以平力而论我船足以当之船鱼雷亦如之但我欲全操海权则宜有必胜之势而非稍胜之势也查我英所宜添置兵船以大战舰为最因去岁清单所存大战舰五十七艘而俄法共有五十三艘自其清单一出彼二国意增造大战舰四艘我所有战舰五十七艘之中有久经风涛而渐变朽坏者然彼二国之战舰亦有此弊但不我英舰之甚也我之船更须预备交锋于彼国海面之上而其内河之兵轮俄舰四艘法舰六艘皆称非常劲敌观昔日彼舰名沙亚者与舰名晓士卞者相战其舰之固殊非船所能攻破也彼船身虽小其实坚固难破外国造船之人皆称此式战舰为最合用
  </div>
  <div class="pagination">
   <a href="皇朝经世文统编_page198.html">
    上一页
   </a>
   <span>
    ...
   </span>
   <a href="皇朝经世文统编_page194.html">
    194
   </a>
   <a href="皇朝经世文统编_page195.html">
    195
   </a>
   <a href="皇朝经世文统编_page196.html">
    196
   </a>
   <a href="皇朝经世文统编_page197.html">
    197
   </a>
   <a href="皇朝经世文统编_page198.html">
    198
   </a>
   <span class="current-page">
    199
   </span>
   <a href="皇朝经世文统编_page200.html">
    200
   </a>
   <a href="皇朝经世文统编_page201.html">
    201
   </a>
   <a href="皇朝经世文统编_page202.html">
    202
   </a>
   <a href="皇朝经世文统编_page203.html">
    203
   </a>
   <a href="皇朝经世文统编_page204.html">
    204
   </a>
   <span>
    ...
   </span>
   <a href="皇朝经世文统编_page200.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
