<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 77 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 77 页/共 172 页
  </h1>
  <div class="content">
   议睦妃茔疏【妃茔】
　　臣于本月二十日、奉　钦命会官前诣金山、相择睦妃何氏坟地、巳该臣等会同具题复　命、但臣犹有愚见、昨会本中、难以悉言、今思终于不言、是自欺也、臣不敢也、臣伏见金山一带、约长三里、中间新旧　陵墓约计二十余处、支陇高下、封茔殆遍、昨经审择似更无余、臣查得先年　英庙妃坟一所。共十七位。宪庙妃坟一所。共十三位。当时地尚有余、不嫌同祔。去年宜妃包氏静妃陈氏逝、钦奉　圣谕、昨二妃相近而逝、可同一地为墓、我　宪宗诸妃、皆同处者、且省民力一分是同藏之便　皇上巳有成命矣昨所择地一处、切在二妃坟左臣见本坟圹域甚广。左右可容。见今工作未完。并祔睦妃尤便况体魄所藏。神灵依祔。悬处孤寂。亦或未安。又况去秋虏警。上轸宸衷。若使兆域仍旧。守者增新。人众力多。亦可防御。葢臣反复思之如此、则于地为宜、于灵为妥、于守为易、一举而三便焉、故臣不敢不为　皇上明言、
　　书
　　与翟联峯总制书
　　再与翟联峯总制书
　　与人议战车书
　　与翟联峯总制书【论战车】
　　闻我军不敢与虏对敌久矣、此非强弱之不伦、实以前驱之无捍也、彼以奋死之冲、而吾徒以血肉当之谁不溃越而糜烂者又何敌焉、则捍卫之具、所当先讲者、莫如用车、去年上疏垂成、意为误国者以小嫌妨大计、兹复上　请、乃得议行、此实古今巳试之成法、亦明公昔日所谓先得我心之同然者、闻余肃敏公旧车尚存大同。但其制颇大。恐不便。刘松石公所制。则只轮轻捷。以小鹿角柞相间而安。咸谓此可用于今日也。人情难与虑始。可与乐成、愚意请公暂借民间小车列营。比度一营用车几何。设牌于前。安器械于上。一试其法。令将士观之人未见其可以战而先见其可以自卫将无不乐从矣更相宜生智。随事曲防。益尽其制。其为利也。当尤迈于往昔焉。
　　再与翟联峯总制书【论战车】
　　某愚疏闻且颁式诸镇、不胜喜幸、非喜言之幸也、喜我军之有捍也、夫先有以自捍。而后可以御敌。窃思军字之体。从盖从车是无葢无车则无以为军也古之制字。良有深意。古之车法不传。故军法不传也。今之捍葢。惟以防牌。防牌不可恃也。某则谋仿古意而欲以车为立地防牌也、迩闻将士或有疑者、大率人情不可与虑始、而可与乐成、某则欲公姑试之于教场也。集民间车百余。上加木牌。置器械。令步骑隐其后。如对垒状以徤马冲之如众心无惧即可用之又闻议者谓虏见车。或不冲。即亦无用。此亦过虑也。使我军皆列车则在在皆不可冲皆自全矣彼之深入能无惧乎传曰、卜以决疑、不疑何卜、诸将士苟有必捍之心。则车必不疑也。即疑车之不可用。当求其所以可用。若徒有疑畏之心。而卒无求用之计。是亦终于无捍而巳矣。
　　与人议战车书【论战车】
　　辱教捍车事、谓军士疲惫、恐不能用又未训练、恐临时误事、弟意正谓军士疲惫、故藉此遮蔽壮胆。庶立得住。立得住。斯可用器械矣。正欲先于教场。结数百轮演习。试人心如何。不可虑始而可乐成、人情然也、岂可不预演习而徒扌胜负于临时也、昨已以此意再告联峯公、不知决意先一试否、一试则人心必乐从矣、吾兄亦预有守御之责、慨然转达。即请任其事、演之教场如何、我军见虏如羊见虎虎逐来时羊得一藩篱亦可幸免今舍车而不用。是又恐藩篱为不足恃。而欲弃之也。且车出器械又如藩篱露锋于外也虎之来也能无伤乎我军必不能迎战恒欲自守。今若更有可守之具则车诚拙计也。苟又无可恃。而徒疑车。不犹欲保羊而自撤其藩篱乎。亦终付之无可奈何而巳曷不告军士曰。当年不用车必败也今年用车亦未可必也。与其不用车而必败孰与试用车而或不败乎则军士亦将无辞以对。而惟我所用矣。大抵国家欲为万世之利非修边不可也。欲为一时之保。非用车不可也。今岁岁修边墙。墙未完而虏或至。则用车以自保。迨墙完斯为守墩婴堡之计。而拒之于边外。此书生之迂议。或亦御边之确论也。
　　皇明经世文编卷之二百二十一终
　　皇明经世文编卷之二百二十二
　　华亭宋征璧上木　陈子龙卧子　徐孚远闇公　何刚悫人选辑
　　夜郎杨文骢龙友参阅
　　聂贞襄集（疏）
　　聂豹
　　疏
　　应诏陈言以弭灾异疏
　　应诏陈言以弭灾异疏【正学备赈均徭励节】
　　臣闻治天下以正风俗得贤才为本、仰惟国家之兴百六十余年矣然而至今人才未振、风俗未醇、民力未裕国用未舒、人士微谦逊之节、里巷多攘夺之风盗贼之窃发无时、灾害之荐臻未已、刑虽繁而奸弗戢、官不摄而事弗理者、伊谁之责哉、是皆责在士夫若曰外士夫以求贤才则贤才何由而得。外贤才以正风俗。则风俗何由而始故欲善今日之风俗、当自今日之士夫始、欲善今日之士夫、当自今日之学挍始、学挍者、又士夫之所关也。去圣既远、学挍之政不修、人士类以记诵词章为学、方其用心之始、既不止于毫厘之差、则其中之所行、与夫中之所就、又奚啻于千里之谬哉、间亦有一二豪杰之士、奋兴特立不为浮词蔓说所靡、然一傅众咻、终不免乎倾排之害、故臣窃谓欲正今日之学挍、以养今日之人才、当于科举学挍之中、深加敦本尚实之教、而教之之法、则周礼大司徒之三物、乃其准的也、孟轲氏曰、虽有知慧、不如乘势、虽有镃基、不如待时、臣观　祖宗积德已逾百年、世宗临御锐意欲兴礼乐此言乃实事非颂词也以其数则正当礼乐可兴之会、而　陛下圣神文武、受命中兴、二三大臣、同心一德、以其时考之、又为能兴礼乐之时、臣备员台属、待罪闽陬、观民省方、知其蛊坏之极、而因察识其弊源之所在、是以辄忘疏昧、妄缀为四事、以上荅　陛下求言如渴之意、一曰敦本实以兴正学也、二曰清寺田以备赈恤也、三曰核官籍以均徭役也、四曰考宦余以励风节也、愿陛下垂听而采择之臣所谓敦本实以兴正学者、葢自隋唐以来、专以文词取士而尚德之风益微积至于今、弊也极矣、葢三代之学、皆所以明人伦也昔也明人伦于身心日用之间、今顾明人伦于口耳占毕之余、五尺童子、率能谈天道、而初学之士、操觚论性命、皆亹亹千余言、虚伪枝叶之繁、未有甚于此时、　太祖高皇帝开创之初、姑以仍其旧。而以科举取士。然必以礼乐射御书数设科分教。至于诸司职掌贡举事例。又必令有司保举人才。皆由乡举里选。则其尚实行厌虚文之意巳可槩见矣至　宪宗皇帝、则令提学官躬历各学、化导诸生、仍置簿考验其德行优文艺赡治事长者、列上等簿、今学较中三等簿具在而师生不知其意止以循故事而已或有德行而劣于经义、或有经义而短于治事者、列二等簿、经义虽优、治事虽长、而德行或缺者、列三等簿、岁课月考。循序而升。非上等不许科贡。则其尚实行厌虚文之意。又可见矣。臣谓　陛下欲嗣续　祖宗之遗意、厘革时文之积弊、必须仿周礼大司徒、以乡三物教万民之法、而立之教、一曰六德、智仁圣义中和、二曰六行、孝友睦婣任恤、三曰六艺、礼乐射御书数、三物之外、又教以经义为四物焉、一主于格物致知诚意正心、以至于平天下、凡天下国子府州县之学。各设行实经义二斋、行实亝为上等、于上等之中、又分为上上上中二等、经义亝为中等、于中等之中、又分为中中中下二等、葢行实之亝无下等。行实不得以下等名也。经义之斋无上等。经义学之次也。而亦无下等者、下等不得以入学也。夫教以四物、别以二亝、则其重本抑末之教、巳有端绪、而学挍之纲正矣、乃今各学正官、于行实亝立上上上中二样簿、考以四物、其六德六行六艺俱优经义又能通晓者、为行实亝之上上等、则大书其名于上上等簿、而填注其行实于其名之下、然人才难得、不必其德行道艺之俱全也、其次六德六行六艺之中、或有其一二、或有其三四于经义稍劣者、又或六德六行、或有其一二、或有其三四、经义颇通、于六艺稍短者为行实亝之上中等、则大书其名于上中等簿、而填注其实于其名之下、葢行实亝以德行道艺为重、虽兼经义、而不甚重乎经义也、然所以必兼乎经义者。以有德者必有言也。经义之亝、亦立中中中下二样簿、能通晓一经、公私能无过犯者、为经义亝之中中等、则大书其名于中中等簿、填注其无过犯之实、于其名之下、又或能通晓一经、中怀狡诈、而外加修餙、行止弗端、而未甚败露者、为经义亝之中下等、则大书其名于中下等簿、填注其有过犯之实于其名之下、如此则谁肯居此等者葢经义亝虽以明经为业。而亦必兼乎德行也。每月各学二教等官、分考所知填注于四等簿、则以申于学之掌教官、诸掌教官又兼考之填注于四等簿、类申于若府若州若县诸提调官、国子太学、则以申于礼部、而奏之于　天子、以备试问选用、诸府州县提调官、则以本学教官所考为本等脚色、又参询而兼考之、每季以四等簿申于提学官、提学官每岁躬历各学、集府州等县提调官及教官与诸生员而面考之、先考德行道义、后考经义苟德行道义。无一足观、虽有经义、亦不之考矣、初考有善、后卒弃其善者、即同于无善、而名当降、初考有过、后卒能改过者、即同于无过、而名当升、以是课策、循言而升、俱限提学官、到任三年之内、类造各学四等簿为册呈于廵按、廵按稽质而精核之、呈于礼部、而其考之之法、只用智仁圣义忠和孝友睦婣任恤礼乐射御书数十八字为则、有一德者则以一德书、有一行者则以一行书、有一艺者则以一艺书、有德行与艺之二三四者、亦以渐而实书之、不必别作考语、以混名实、然后系以通某经于所书之下、苟有德行充备、道艺兼高、有司固当即日论荐、而朝廷亦宜厚礼延聘、以登用之、其次亦必升入行实亝者、方许补粮、每年岁贡。不必复论其食粮之浅深。入学之先后。惟取其行艺之优者充之。三年大比取士应试。约以三分为率。如取九十人进场。行实亝取六十。经义斋则只取三十焉。然闱试糊名何能别其行实则中试者多经义之士矣行实亝为先。经义亝为后。先后之序。不得以私乱也。若经义亝之中下等者。德行道艺既无足称。经义虽优。才华虽富。断然不与进场且于学中教养三年。不堪升进。则是见善终于不迁有过于终不改。便当斥退为民。方今见行事例、每遇乡试之年、选命京朝官为总考、臣谓当于总考官员差往各省之时、礼部将各省提学官所申四等簿别抄一本、印封完固、限三场毕、揭晓前一日、方许会同同考试官、及监临监试提调等官、当面开拆、然后以取中朱卷对查本生墨卷名字脚色、又以墨卷对同礼部四等簿上名字脚色、亦以三分为率、如取中式举人九十名、则自第一名至第三十名、必行实亝上上等者居之、科试但取入觧额而已全不论列名之前后为荣辱也自第三十一名至第六十名、必行实亝之上中等者居之、自第六十一名至第九十名方许经义斋中中等者居之、总考官与同考官监临监试提调等官、敢以私意易其常序者、皆以受私法论、先是生员送纳三场试卷、与中式小录揭晓榜文、皆须各写某府州县某亝生员于其名之下、以为识别、礼部会试所取进士、所列等亦如乡试、必先行实而后经义、行实亝得三之二而经义亝得三之一焉、吏部选官、亦取礼部簿上脚色、以为高下、不在行实亝出身者。在内不得为翰林等官。在外不得为方面府州县等正官。待其德行日新政绩日异。然后以次升进可也。他日太学之师。与提学官。及掌教天下之学之官。必皆于行实亝乎取之。凡此内外等官考满考绩俱要填写何亝出身字样。以凭查考。其在行实亝出身者。后果忠义显着。政绩卓异。不惟当赏其人。而兼以是为儒师提谢提学等官之功。亦论轻重而加赏焉。后有学荒行亏。踪迹败露者则不惟当罚其人。而兼以是为儒师提调提学等官之罪。亦论轻重而行罚焉。臣谓既以德行道义教养之。又以行实材学升进而选用之。而又以是考察之则天下之士皆知行捡之当励。虚词之不足贵。忠孝材德之士。岂无卓然出于其间者哉。若谓置四等簿考验士行。以今日之儒师。考今日之生员。适足以行其好恶奔竞之私而反开巧伪餙诈之门者则非矣方今掌教训导官员。多是举人岁贡老生。学术粗浅。日暮途穷。固有枉是非之公。图为锱铢之利者矣。使儒师得人。又何人才难知之患哉。臣谓凡府学教授。必皆选好进士为之州学学正。县学教论。亦必择乙榜举人之有学识器局者为之。重其禄以养其廉。优其礼以高其节。将见自重则公。不私则明。知弟子者莫若师。描神写真。积之岁月。肺肝毕露矣。尚何人才难知之患哉。至于府州县之考员。果能精察。亦自难违。凭学中所考脚色为之本根。审同异之言。以知朋党之分。偶参伍之验。以责陈言之实。每岁春冬二季乡饮酒。可以询诸耆老。耆老无隐情也。又有合属里老诸人。里老诸人亦可询也。孝弟着于家庭。誉望隆于乡曲。为其事而无其功者。世未之有也。提学官又总而察之本学教官曰某贤也。通学生员又曰某贤也。府州县提调等官又皆曰某贤也。则其人始终之必君子他。无疑矣。拔十得五固未敢望。但得一二于十者之中。亦足以为圣世无穷之助矣。臣伏见　宪宗皇帝朝、江西聘吴汝弼、广东聘陈献章、二人虽皆不仕、未究于用然至今南方之士犹有一二知本领之学者、二子有力焉然则贤才之有益于国。固不专在于多。而贤才所以为国家重者。又岂专在于文哉。今幸见行事例。创兴社学、蒙以养正。则异日二亝得人、自当不少、　陛下试择臣言、以四物之教、二亝之设、四等簿之立自下而上、考挍之法、乞挥宸翰、作为学箴颁降天下之学、刻为碑文、竖于明伦堂庭中、如今府州县官箴之制、与　太祖皇帝立卧碑于明伦堂之左、前饬后申辉光相暎、使学官学徒、知所向方、提调提学等官、守若画一、数年之后、士风民俗、亦或可望其少变也、若谓清寺田以备服恤者、臣考常平法、州县寺舍岁用有余、则以止帚官、赈民之穷饿者、宋儒杨时为浏阳日、使行旅之疾苦饥踣于道者、随所在申县、县令寺舍饮食之、是皆前代已试之法也、臣谨按福建一省、总官民田粮计八十四万九千有奇。内寺观田粮已计有十二万八千有奇。夫僧道在四民之中。百分未有其一。而僧道所得产业。十分乃有其二。井地不均。异端昌炽。可以永叹而遐思者。臣固未易卒言也、时以僧道既有是田之多、则其斯仓斯箱、饱满充盈、富不期骄、佚则生滛、饮食男女之欲。多出乎天理人情之外。亵渎僣多、不可名言、又乃结交官府、为败露之先图、私买田宅、为还俗之退计、以致前日所积。悬磬一空、一遇官府追征、均徭上役。便尔举手无措、则其势不得不求假于士夫豪富之家矣、士夫豪富之家、此亦一方风俗如此未可槩之于他处乘其有急、要其必从、必欲本少利多、方借与银应办、为僧道者、又不得不投托士夫之家、以为栖身免难之计、凡僧道田租、一槩包收殆尽、甚者贪饕不息、绝无良心、只要收谷入家、任彼粮差负累、而为僧道者、命不可堪、则又裹茶赍约、而望他仕宦之门以为已止帚矣、是以在福建廵按监司府州县等衙门为僧道田租一事、词讼文卷、如毛如山、敝积竭神、不能扑遏、而救民之善政、理财之善方、为是分夺亏损多矣、臣谨按景泰三年事例、各处寺观田土每寺观量存六十亩为业、霍文敏亦有此议其余拨与小民佃种纳粮、又按成化六年事例、令福建僧寺、及有寺无僧田土、每寺除征及百亩以下、其多余田地、给与无田小民领种、臣谓二圣兹法。至精至当。可以决行无疑。永行而无弊者也。然而至今不行者。窃恐当时言事之臣。徒忿寺观之积弊。一时用计之未详。是以僧道有所籍口、假托权幸、肤受飜诉。复有所谓士夫之嗜利者。立乎其间。为之摆布是以法泥不行。流弊至今。间有一二名虽拨与小民佃种实则俱为大家所得臣谓宜通查天下寺观粮米、百亩以上者、俱依成化年间事例、每寺观给田百亩、以为常住僧道修埋屋宇香灯茶果之费、粮米百亩以下者、俱依景泰年间事例、给田六十亩以为常住僧道修理屋宇香灯茶果之费、其小寺观粮米不满六十亩者、俱各并止帚大寺观、除住持僧道给田百亩外、余僧道查果有真度牒者、每名仍给田一十亩、与为亝粮、其余田地、俱入于官、每田百亩、责令排年里老结报佃户一人、或寺观原管下甲首丁力相应者承种之、该纳佃租斛秤等项、俱照僧道前收租谷事例、不得有所增损、其该收租谷、储于官之别仓、该年秋粮驿传八分料粮、与夫十年里役均徭等顷费用、皆于是乎取给、其所余者、再不许别项支用、专备赈济仍令司府县管粮官督理之前后收支存留数目。务要每年终申呈廵按衙门以凭查考、以防侵欺、至于重造黄册之时、其在寺观僧道所管、所谓百亩二十亩者、俱以本寺观僧道立户、曰一某寺僧某某观道某田地若干亩米若干石僧道所办、一应粮差只是照其所收田产外、此外粮差、皆与无预、其在官所收田粮、则另立社庄为户、以备过割不得复以僧道为名、曰一某社庄收某寺观田地若干亩、米若干石、夫寺观田米既除粮差、公用必省、因其害而除之以息争。因其利而导之以足国。量其所入。计其所出。截长补短。有剩无欠。而预备仓所积。一年之间。可得粟数万石。积之数年。八闽之荒可有备矣。伏愿圣明裁之、一则可以养僧道清凈无为之规、二则可以免官府逋负追推之扰、三则可以息士夫争夺之风、四则可以供国家赈恤之用、今者饥馑荐臻、国用不足、　陛下宵旰、亦尝以是为虑矣、何乃以有用之谷粟、为僧道滛欲之资、以裕民之厚利、为豪势争夺之门哉、若所为核官籍以均徭役者、臣谨按见行优免事例、在京文武官员、除里甲正役外、其余一应杂泛差役、全户优免、外官优免事例、皆以品从为差、载在令典、不啻详矣、臣切见今日士夫、一登进士、或以举人选授一官、便以官户自鸣、原无产米在户者。则以无可优免为恨。乃听所亲厚推收诡寄。少者不下十石。多者三四十石。乃或至于百石。原有产米在户者。后且收添。又于同姓兄弟。先巳别籍异居者。亦各并收入户。以图全户优免。或受其请托以市恩。或取其津贴以罔利。又有苞苴富厚、囊橐克盈、多置田产寄庄别县、仍以官名立户、中亦多受诡寄、势焰者官府固已闻风免差、势退者亦能多方攀援以图全免、或一年之内。而免数户。或十年之内。而免数年。殊不知在县丁米。只有此数。官户丁米不差。民户料差必重。夫王者之政、在于养民、朝廷优恤士夫、以为民也顾乃凭籍朝廷优免之厚恩。阴食吾民之膏髓、是诚何心哉。由是民不堪命、逃亡冻馁之灾、日痼日甚、而官府剥肤椎髓之祸、日酷日深、故诡寄之令、非不严也、以之寄于士夫、则踪迹益秘。而不可复查矣、府县精明之官、非不多也、以其分在士夫、则亦姑从隐忍而不复究治矣、臣伏读诸司职掌、国初贡举事例、内一款略云、凡有司保举人材到京、仍取本户丁粮数目、作何营生、及户内有无什役事故、供结明白、然后开发送部选用、臣欲微仿此意、凡进士登第之初、乙榜举人受官之始、所书籍贯之下、俱要实报本户在官男子几丁。官民米几石。吏部转之户部。类造行之若府若州若县官府编排徭役。不拘丁米多寡。只照户部所降数目。照例优免。其不在户部所降者。户上丁米。一切编排。官府私作人情。及士夫受寄田粮。俱以赃论。及其入官俸禄果有余资。增置田业。收产入户。内官则当六年考满之时。外官则当三年考绩。九年考满之时。考满填注增粮几何于官评不便如此亦足使贪风少戢俱要各报本户增收粮米多寡。即以填注于考满考绩本等脚色之下。其无所增者。则注曰本户粮米无所增。吏部转之户部。类造行之。若府若州若县以为优免之则。不由户部所降者。亦不得免私免者论罪如前。若然。则由前所报者。必不敢多张虚数。与本户丁米。全相互异。由后所报者。必不敢受人诡寄。图惟锱铢之利以易终身贪污之名矣是不惟可以禁诡寄。均徭役。而受民以一分之惠。亦可因是察廉贪。识贤否。而励士夫以廉静无求之节者。知人则哲。安民则惠。是亦一道也。惟圣明裁之、若所谓考宦余以励风节者、臣闻选举之法严。则士多修于家。而坏于　天子之庭。考课之法严。则士多坏于家。而修于　天子之庭。窃叹今日之士夫。穷则无正心诚意之学。达则无体国子民之心。方其居官在职。内则有六年考察之法。外则有互相考核之规。固亦硕鼠畏人。虎豹惜班。修饬忍耐。求以得夫声誉之隆。而冀跻于清要之路者矣。其或覆盖不用。肺肝败露者固无所逃乎考核之公。而自投于废闲之野矣。又或爱护官爵。不敢罔为。托故回家。其间固有出于孝弟恬退之实。而为是者矣。然欲盗恬退之美名。为仕宦之快捷方式。乘时势之方张。为作家之巧图者。其间不少也。是以此等之人。一到故丘。贪饕狼籍结纳上司。挟制府县。交通关节。利己害人。颠倒是非。报复私怨。甚者欺压宗族。待尊长如路人。凌夺嫏里。遣子弟为鹰犬。其已罢职者。则曰吾官已休矣。守此何为也。其未罢职者。则曰吾官犹在也。人将为何哉。臣伏读景泰三年、贡举事例、内一款略云、官员罢职、委无赃犯重情、而才学可用者、并听内外官员指陈实迹、荐举赴京考用、臣欲推广此意、凡士手家食者。不论其职之崇卑。官之罢否。俱令监司府州县等官。察其居家所为。或善或恶。皆从实录。密以申于廵按衙门。有司畏势希宠。所申不实。按察衙门。皆得查究纠劾。廵按衙门复加察识。定为考语。直以申于吏部。吏部兼举而总察之其未罢职者。则以其居家之事迹。参诸居官之政事。善果相符欤。则不次超用可也。恶果相符欤。则即日罢去可也。二者之间。功过相准。则酌量重轻以为进退可也。其巳罢职者。丘园之贲。果能孝友和睦。清素恬静。则不可以其前日之失掩其终身之善。起冯唐于巳废。以发濳德之光可也。恶者则前日虽以罢黜。今日尤当创惩。夺惠卿之官爵。而诛奸谀于既死。又何不可之有哉。是不惟可以遏其挟制官府。奸贪狼藉之威。而亦可以励其老当益壮。退思补过之忠者。若然则天下士夫。自相砥砺始终进退。不敢有二其心。乡闾获表正之功。圣世多完节之臣。岂非士风之一快哉。惟圣　裁之夫　祖宗法度、精密正当、初无可议、但行之既久、良法美意、渐失其真、餙法虚文、日趋于弊、以故臣取其关系之所当先者言之、盖敦本实。所以正心以立王化之本。清寺田。所以闲邪以卫王道之原。核官籍。所以厚邦本而培植之于中。考宦余。所以正士风而维持之于后。而四者之中。又以学挍为本。或者乃谓方今科举得人、亦不为少、何必更为敦本尚实之教、而后可以得异才以成治哉、臣窃以为古之所谓才者曰齐圣广渊明允笃诚也。曰忠肃共懿宣慈惠和也。今之所谓才者曰记诵词章也。曰意见谈说也。古之致君事业。曰巍巍荡荡也。熙熙皞皞也。今之事君者亦曰期会簿书。智力把持而巳耳。其与古人致治之本。创治之功。规模器局。力量才识。相去何啻天壤之不相为侔耶。故宋大儒程颐与其兄颢皆厌弃举业、而从事于圣贤之学、张载亦曰、孰若少置意科举、相与从事于尧舜之域朱熹亦曰、后世学挍虽存、而所以教之者、不过趋时干禄之技、其所以劝勉程督之者、又适所以作其躁竞无耻之心、虽有长材美质、可以入圣贤之域者、往往反为俗学颓风、驱诱破坏而不得有所成就、尚何望其能致化民成俗之效、如先王之时哉、臣甲科举出身、历官御史、忝在士夫之列、今日所言。乃欲少变科举之文。以从德行之费。而又止帚罪于士夫。是岂操戈入室者之所为哉。臣少不知学。长亦同流。入仕以来。徒为利禄所驱。作县有愧于循良。立朝实惭于风纪其言真诚款切自非真儒不能及此始知上负　天子。下负斯民者。皆臣等不学之故也。
　　皇明经世文编卷之二百二十二终
　　皇明经世文编卷之二百二十三
　　华亭徐孚远闇公　夏允彝瑗公　陈子龙卧子　宋征璧上木选辑
　　冯瑞振振仲参阅
　　翁东涯文集一（疏）
　　翁万达
　　疏
　　计处防秋戍边人马疏
　　预拟分布人马以御虏患疏
　　广储蓄以备军需以防虏患疏
　　军务疏
　　易州议罢抽民兵疏
　　声息疏
　　置造火器疏
　　计处防秋戍边人马疏【防秋】
　　国家御虏兵卫。四旹不彻。警备也。而防秋云者。以秋高马肥。水艹有依。虏可深入。故特加戒严耳。然往者罕闻有客兵之调。而亦未尝有摆兵之说也。近因贼势益横。异于曩旹。故征调之兵多。而摆边之议起矣。二者并行。劳费加倍。已甚不赀。使于七月秋临。塞草茂而始聚。九月秋尽。塞艹枯而渐散。客兵但可暂集以用其锐气久留则変生臣犹惧其困而敝也。乃若自夏徂冬。聚而不散。是岂用武之经。而可继之道哉。去年虏突宣府。侵骇紫荆。贻忧　君父。当事之臣。自罹辠棘。镜鉴不远。敢蹈前愆。顾以　国家之事。莫大于边情。不度理势。惟求免罪不暇谋国边臣常习也而一为身谋。过于惩创。则戒生于此。而祸隐于彼。泥于所可知而忘其所不可见。非计之得也。而况去年掣兵在九月之中旬。是诚太早。又疏于侦探。不量留以为防。致虏长驱。罪安可逭。今年值闰。即所临之十月。当已是去年之十一月矣。防秋主客官兵。毕竟议掣。则此其旹也。胡人以抢掠为业。不论春冬。驮刍囊酪。辄肆凭陵。稽之往年。历历可数。兵掣之后安保其必不复来。但谨备之。俾不至深入内地。边臣即云有辠。犹冀　圣慈。俯垂明白。不以殉军。臣子茍忠于谋国。亦何至于惩噎而废餐耶。臣惟客兵调征。去家一二千余里。主兵摆墙。远者亦不下三四百余里。朔风裂肌。馈饷不给。鹑衣野处。龟腹徒延。设有脱巾求请。如唐人之事。则将何以应之。夫使之不以其时。而散之不繇其旧。虽有噢休懔栗不可测度之恩威。客兵之逃日见告而不之変计者将利其空籍也然而窜者逸者。自一而十。十而百。百而至于千万。欲尽置之法。则太苛。欲遂释其辜。则启玩。设又有不忍饥。寒。不俟命令哄然解散。所损岂其微哉。臣所谓祸隐于不可见者。此也。为今之计。合无先将他镇客兵。及摆边主兵官军民壮人等次第掣放。参将守备等官所部兵马。各归本路本城堡照常防守。宣大二镇。量将正奇游兵四营官军分为两班。每班二营。各择贼行紧要地方。轮流驻札。时常往来廵逻防御。每月一更。以休息人力。节省行粮仍差家丁通事夜不收人等。不旹出境远哨。一闻有警。随贼向往。互相应援。并力截杀。敢有怠玩及自分彼此。致误事机者。听臣参究重治。山西保定二镇。亦行各抚镇官。量留精兵一二枝。一体防御。其偏头关迤西临近黄河一带。迭砌水墙。凿穿品坑。以御套贼拥众渡河东侵之患。各镇合用行粮料草。行各廵抚都御史查处支给。倘有不敷。径自奏　请给发接济。臣又惟掣兵云者。谓掣去异镇客兵。至于本路各城堡沿边官军。止是不复挨墙摆列而巳。边事有常。自当时时堤备。上年各官思不出此。兵既掣即是敌人乘我无备之时安可高枕一经掣放。便自以为已释重负。既不远哨。又不设防。仓卒遇贼。束手无策。重贻边患。职是之繇。务要安不忘危静而思变。一若临敌。勿自废弛。庶可以弭变于未萌。而消患于意外矣。
　　预拟分布人马以御虏患疏【分兵防守】
　　臣准廵抚保定都御史苏佑咨称、阅视得诸关备采众议、倒马紫荆、最为紧要、葢二关山势。虽称险绝。中有河流。山形紏乱。各该隘口。精于地利之言随险分兵。恐难持久。外恃宣大犄角。势又在人。若夫龙泉之守。外有平刑故关之险。连年山西修守。俱有次第。似可无虞。前廵抚都御史郑重咨行军门、要于宣府镇摘拨兵马三千在旧保安州岔道堡驻札。专备应援马水口。大同镇摘拨兵马三千在平刑关驻札。专备应援吴王口。仍摘拨别镇三千在广昌县驻札。专备应援浮图峪插箭岭等处但查得旧保安州桃花堡与岔道堡。相去马水口尤近。相应改移驻札应援。又查得白羊口与抚属地方相近。计去京师路实咫尺。势尢紧要。亦当添兵以防意外之患。该前廵抚都御史郑重题、行该兵部咨行顺天廵抚都御史郭宗皋查处、无容再议、除具题外、今将前项缘繇、合咨前去、烦为查照施行等因、到臣案查先准廵抚保定都御史郑重咨称合无将调到兵马摘拨三千、于旧保安州岔竜堡驻札三千于广昌县驻札、三千于平刑关驻札、专备应援马水口浮图峪插箭岭吴王口等处缘繇前来、该臣看得平刑地方隶山西。保安地方隶宣府。广昌地方军卫隶宣府。有司隶大同。已经备行各该抚镇等官从长议处。俱未回报。止据各镇陆续将分布过人马数目呈报前来、查得平刑关、已有山西潞安参将李忠统领官军三千员名、在彼驻札防守外、其广昌保安二处、并无分布人马、今准前因为照保定前任廵抚郑重咨要摘拨别镇客兵三千驻平刑、三千驻广昌、三千驻保安岔道堡、今廵抚苏佑咨、要摘拨大同兵三千驻平刑刑、别镇兵三千驻广昌、宣府兵三千驻保安、桃花堡、虽其所见、微有不同、要皆思患预防、慎固疆域之意、设若兵力有余、照前屯布、厚为之备、实不为过、惟其兵有定数、恐不免于顾此失彼、要当度势量力、为之处分、查得嘉靖二十一年调到别镇客兵共十枝、二十二年并二十三年客兵共六枝、今岁客兵仅四枝、又准兵部咨、为修关隘屯兵马以重京师以固畿辅事、该本部题奉　钦依已将辽东游击郭都官军一枝三千员名调驻怀来、止存三枝、专备策应、宣大山西地方延袤千有余里。就中可屯人马。扞外固内。较之平刑广昌保安。尤称要害者尚多。若尽将客兵三枝。分布前项三处。稽之成规。参之羣谋。度之事势。恐有弗便。况别镇客兵止宜于适中之地蓄力扬威听候临时调度随贼向往相机截杀难以拘于一定若画地而守则主兵事耳宣大山西数年以来。主兵摆列。俱沿边界。不屯驻于腹里者。谓兵宜据险。不宜退守。且恐势分则力弱也。今查山西平刑一带。既该本镇屯布主兵人马。各有分界。似难责之大同、旧保安地方。怀来东近居庸保安西近紫荆去怀来仅百里怀来既有游击郭都客兵三千人在彼驻札。可以往来策应。亦难再发客兵。广昌巳在倒马之西北矣广昌地方与宣府边界相离远甚。且无积聚刍粮。臣愚巳行抚镇等官量摘主兵一枝人马驻札蔚州。及俟临时。或将延绥客兵一枝移近此地以便调遣。刍饷既不缺乏。又可以南扞广昌浮图峪等处。北援东西顺圣川一带。似为适中。广昌即当插箭之隘而广昌隘口仍以本地壮丁守之。至于应该随时斟酌。难以预图者臣又岂敢胶柱。致失事机。所虑宣府一镇人马器械、先因主将匪人、狼狈太甚极费整搠、去岁巳致寇启侮矣、近来节据谍者及投降人口供报贼所觊觎。仍在该镇虽声东击西情难测度。而前车后鉴理当亟防。况其地于京师为近。而东路界邻顺天所属黄花镇古北喜峰白羊口等处。尤系可通大举贼路。防秋事宜隶宣府者。臣当与镇廵竭心殚力从长计处不敢怠废。隶顺天者。节承庙算。想亦戒严。似又无待于臣言者。　勑下该部速行顺天廵抚等官、务要于前项黄花镇白羊口等处通贼要路、比常加谨设备、及预选精锐兵马一二枝驻札相应地方。倘遇警报。听臣从宜调援宣府。庶彼此协谋。缓急可恃。外藩固而京畿自安矣。
　　广储蓄以备军需以防虏患疏【防秋行粮】
　　准该廵抚山西右佥都御史杨守谦咨、为照防守之道、必资兵马、财用之费、宜裁冗滥、自嘉靖二十年、虏贼大举、深入之后、户部年例之外、发过银两不下数百余万、帑资已耗、兵役无期、若不勾考裁捐、费出无经、将来势岂能继、但据副使刘玺开呈前项防守应援官军。百里之外者什伍。百里之内者亦什伍。若将百里外者。日支料粮。百里内者不支。则防守既同。支否顿异。揆之物情。似有不堪。况军士月粮。每月折价。养赡妻子。尚且不足。宁有余粮裹带守边墙、使返食于家。则各有信地。又山王返近亦八九十里。势不克前。人一日不再食则饥。不三日必逃溃。虽孝子慈孙。岂能视人饱食而自枵腹待毙。荷戈守边。副使刘玺所谓人心摇动。逃窜数多。亦势之所必至者也。军志曰师克在和、孔子曰、有国有家者、不患寡而患不均、不患贫而患不安。又曰。均无贫。和无寡。安无倾。盖惟均故和。惟和故安。圣有明训。物理昭然。查得先年虏贼未强。按伏官军。多不过数百人。久不过三五日。上下分番。更迭出入。且按伏隘口。多系无食场去处。故百里之内。不支粮草。近年以来。虏众入寇。常号数万。深入辄一二千里。遂为摆边之计。若山西则筑墙乘障。殆将千里。画地而守。动逾数月。比之先年。按伏万有不同。夫财用固所当节。而兵众亦不可不和。若不委曲调停为通融之计。万一事体掣肘。遗患地方。虽将职罪谴亦无益于事矣。查得丫角山迤西至老牛湾、系极边地方。外即虏巢。防守应援官军。时不可缺。丫角迤东至平刑关共七百余里。系内边地方。外有大同障蔽应援官军。若烽火严明哨探的确。待有警报。斟酌调遣。亦不迟误。合将丫角迤西民壮屯夫人等及偏头参将守备老营游击守备各兵马一遇防秋。即行赴边。兵马俱支行粮草料。丫角迤东民壮屯夫人等及宁武总兵代州参将北楼游击神池利民广武宁武八角平刑守备各兵马。遇防秋时月。比丫角西者量迟十数日赴边。认领信地操演防守之法。十数日若声息宁帖。除民壮屯夫人等常川防守外。兵马仍回本城操练。候各边报有声息。斟酌缓急。但能据要害以便策应何必远戍穷边哉惟侦探之卒不可不远耳赴边防守。赴边之日方支行粮草料。此则比百里之内不支行粮草料者其省相等而支否均齐人心安帖节省之计。和辑之道可以并行而不悖矣。又准廵抚大同都御史詹荣咨、查得　大明会典开载成化十五年令各边防护修墩烧荒官军、若有百里及五日之内、堪自备粮料者、不许关支行粮马草、若五日及百里之外者、听令关支、其遇警截杀、探贼按伏官军、不能自带粮料者、并听随处关支、又弘治二年、奏　准沿边各卫所征哨、并按伏备堡等项官军、出百里之外者俱日支口粮一升五合、都指挥把摠等官日支廪米三升、备御官军日支行粮一升七合、马料三升、草一束、在营草料住支、看得会典所载、盖为行兵五日。及有警按伏。暂往暂来者而言。未尝及防秋久住之军也。即今防秋军士。派定各边防守。顷刻不敢暂离。盖自六月赴边。至九月方回。昼夜戒严。且封手补边墙。辛苦万状。不可胜言。若照前例百里之内者。一槩不给行粮。其势必使防秋军士。日每回家。自取饮食。及令各军妻子。日逐亲自负送。若无家属。凭谁转输。脱遇虏贼。临边。必至误事。伏乞早为奏　请查将百里之内但系修工者行粮一体支给。不系修工者。如不得巳仍与间日一支等因。据此职伏睹　大明会典所载。防护修墩烧荒分百里五日内外者。盖修墩烧荒。约其所住之日不多。故首分百里随分五日。又系堪以自备之说。盖一人带所自用者。力之所能仅五日耳。凡读会典律令皆须如此疏明不尔最易混也五日之外未必不仰给于官也故又曰五日及百里之外者。听令关支。不曰五日。而又曰五日及百里之外。盖百里之外。自是应支而加以五日者。恐指百里以内言也。又曰其遇警截杀。探贼按伏。此言轻兵不能负辎重官军不能自带粮料者。并听随处关支。又有变于先意之意。百里五日。又非所限矣。惟　先朝裁定会典之旹。尚未有摆边之事。而缘情立法。亦自櫽括。即其文意而可以类推也。照得今日摆边。尽将各路马步官军调赴墙下。定以分地督以将领。点闸以旗牌头目。廵视以守廵抚镇。令其不分风雨。无间。昼夜。披坚执锐。寝甲枕戈。常如虏在目前。兼以帮修墙垣。堆积石块。担水造饭。提铃转筹。各有责成。盖无时刻可以摘离者。岂非截杀按伏之类耶。遣行于六月之半。而议掣于十月之终。山王返之间。动几半截。尚可计五日之内外耶。茍行粮不足取于官。非放归令其自办。则运送付之家人。如放归也。虽三二十里之近。去归一日托以籴买一日比其赴边则又一日。况又有家无担石。称贷罔资。而竟至泯没者乎。如运送也。数口之家。出戍者一人。则转输者又一人。未免老稚妇女。奔走于穷荒绝塞之下。已非人情。况又有单丁只身。无人可藉者乎。昔、周先王之遣戍也。出遣入劳。以鼓其我行不来之勇。以忘其内顾伤悲之情。故曰以佚道使民。虽劳不怨。今军士执役于边。已不胜其危苦矣。而又使之谋饔飱。虑俯仰。以日隐其戚戚之怀。又安望其奋勇敌忾捐躯赴难乎。且兵无常形顷刻之间。又有调东以补西。摘近以应远者。果能随处分析。而使之无溷乱重冒乎。如军士同一城堡者。拨付摆边。自某墩起至某墩止。有起处不及百里而止处又踰百里者。抑何所区别。而使之一一中理乎。此皆势之滞碍而不可行者。夫虏营近边。变诈百出。乌举豕犇。势如风雨。如上年铁里门驰犯于雨雪之后。威虏堡突至于夤夜之时。一处溃防。则千里之守。置之无用。此边臣防外之虑也。聚七八万人于塞下。离家室。远妻乎。宂地为巢。擐甲为衣。寒暑之所冲冒。饥馁之所催迫。怨岂在明。变出意外。此又边臣防内之虑也。计盈缩。省浮费。以节财裕用者。又　庙堂经国远猷也。但情有所不容巳而法当折衷者。惟通其势之所极穷而预防夫人之所必犯。早为裁定施行又据分守口北道右参议苏志皋呈称查得奇游各营兵马、乃散取于诸卫所者、派住地方、难以拘定、设如东驻则迤东者在百里之内。而迤西者在百里之外。应支行粮与否。当以地论若转而西驻则迤西者反近而迤东者又近远者既近而又远参互不齐。难以稽查。各该官军。一经派拨昼夜防守。辛苦万状。比与一时有警暂发按伏者不同。故百里之内。连年亦一体支给未有异同。若一旦不给万一援引旧规脱巾告扰则将何以待之。合无轸念边方。存恤塞卒。将百里之内官军早为奏　请行粮料草。准令一体支给庶人心事体俱各妥帖。况与大明会典内载其遇警截杀采贼按伏官军。不能自带粮料者并听随处关支一节相合似应施行。各缘繇到臣案查嘉靖二十四年五月内准户部咨该臣题前事该本部议拟起倩屯夫、审果不系在官支粮人数准与客兵一体支给、其余虽称百里之内、中间或有离家六七十里之外、赍送颇难者、量于附近仓分给与、数日后不为例等因、题奉　钦依备咨前来。已经通行遵照讫、随据鴈门兵备副使刘玺节呈嘉靖二十四年防秋摆边官军、虽有不及百里者、然日逐修边、相应查照预陈边计、以备虏患事理一体支与行粮、该臣批行暂准支给、宣大二镇抚镇守廵亦以摆守之兵。兼备筑之役、通行关支未尝分别百里外内而百里之内间亦有不修边而槩给者。今嘉靖二十五年、臣仍申明户部原议分别远近、屡行各抚镇守廵诸臣、查照施行、诸臣执牒相与趦趄、而不及百里官军、每簇哗而拥诉、若将怒臣、臣复移文查处、不能断然遏抑、其所请求也、然数年以来、内帑寡积、蠲发太繁、臣每忧之、又恒怪边臣司甲兵者、不惜度支、非体国繇公之道、使财若可省而务为厚施、则臣亦缪、臣万万不敢也、臣之心罔非欲布　上德意、惠养征夫、使各尽其力、而不及于患耳、伏乞　勑下户兵二部、将宣大及山西丫角迤西极边一带、防秋摆守官军夫壮人等。不分百里内外、一体支与行粮料草、丫角迤东、在于百里之内者、遇警赴边之日方许支给、俱着为定例、以便遵守、以安边陲、
　　军务疏【宣府官兵】
　　据朔州兵备副使陈耀等呈称、行据战锋信智仁勇严五营坐营官都指挥杨钺董旸韩彬周镗李瑭呈称嘉靖二十三年二月内、蒙廵抚宣府都御史王仪会同镇守总兵官郄永、题为选战士悬重赏以振作士气事、该兵部议拟题奉　钦依、备咨该衙门、于宣府在城并各路城堡原额有马官军通事内、挑选勇敢者、各营一千名、共五千员名、编成行伍、立充战锋、每名正粮一石之外、加米五斗、并厚悬赏格、分于镇城三千名、西北二路各一千名、依法操练、遇有警报、当先杀贼、见今各营除逃亡事故外、见在信字营六百一十二员名、智字营八百八十五员名、仁字营九百八十六员名、勇字营九百一十七员名、严字营九百四十一员名、各数目缘繇到道、会同镇守宣府总兵官赵卿议照宣府一镇、额设正奇游兵四营、每营官军三千员名、团住镇城专备虏寇、各路亦设有扰兵、五营各官军三千员名、分屯要害、防守地方、统以总副参游等官、无事常川操练、遇警征调防剿、立法不为不备、顷缘丑虏入寇议选各营精锐军士、共计五千员名、别立战锋五营、领以废弃将官、遇警当先杀贼、原其立法本意、似为添设锐兵破格作养、冀立奇功、但各营当先殿后。俱应有精锐官兵凡兵皆须力战独以战名亦非体也据今于奇游援兵并各城堡之中抽选充为战锋。所存营伍卒致空虚。而又别取老弱步卒用充原数。是不免于轻此而重彼。见任将领。俱怀不平矣。战锋每名额外加米五斗。岁费不赀。巳为难继。而居常散处各路。无所统摄教练。不过系名营伍。徒资坐食之弊。渐成骄惰。不堪使用。及遇调遣杀贼。自谓亲兵居后。反驱各路援兵以为乡导。遂致各营军士。亦皆解体观望。不肯用命杀贼矣。用是师久无功。且以三军之众。统以废弃之人。位望既轻。事权不重。临敌遇险。亦难望其驱人必死之地。以觊侥幸万一之功。凡此殊非选将练兵之意。即今战锋五营。逃亡渐多。而奇游援兵等营。率皆不满二千、名伍徒存。彼此俱弊。兵营虗耗。莫此为甚万一遇有警报。缓急其何所恃。合无将前设战锋官兵俱革回各路名营。其正奇游援兵马。有不足三千之数者、俱要补完等因。到臣案查先该臣照得各边原设正奇游援军兵。俱应有战锋并无另设。独宣府一镇。于正奇游援之外又有战锋五营。恐非兵制。亦难责効、巳经节行各道。会同分守道备查前项战锋设于何年。有无便利。应否革罢散归各路各营。随征杀贼、逐一从长计议。通呈定夺去后。今据前因臣会同廵抚宣府右佥都御史孙锦议照宣府一镇额设正兵一营。主将领之。奇兵一营。副将领之。游兵二营。两游击领之。援兵五营。五参将领之。而各路城堡。又有守备操守等官。所辖兵马。自副参而下。皆统于主将。其制甚备、而其法亦甚善也。近年添设战锋五营。各领以废弃将官、战锋每名月粮一石。另加米五斗。盖前此廵抚王仪总兵官郄永为之者。非旧制也。委应亟处以复兵额之旧。如各道之所议呈者。今之战锋。即古之所谓选锋也。一军之内必有选锋所谓属目于一夫之先登者也至大将之审奇□虎士当别为构募如近者家丁之例可耳若抽取于各营之中堕军□而生观望甚非便也兵无选锋曰北。故恃以当先破敌者非此不可然正奇游援诸营皆宜有之未闻于诸营之外。别为战锋。五营。又于诸营各城堡之中。抽取其勇力寇军者。隶于他人。而使所存留者多弱兵也。夫锋之为言锐也。以铁为、而以钢为锋。则物迎而解。若钢不附铁铁可去钢未有成而能锐于用者也、是不可不亟处者一也。总副参游、各繇推升。又奉有　勑谕旗牌。设有坐营中军把总等官。茍不得人。尚不能和辑师徒。鼓作锐气。乃废弃将官。第当令带家丁。或量其才能。暂行拨与军兵。随营杀贼。不宜专主一营事务。使得与参游诸将并列。而委用之隆。反出乎其上。此亦何怪诸将觖觖怀不平邪。夫将多则权分。兵家所忌也。分其权于废弃之人。即其人果才、犹且非法。况贪滥庸劣如见管营都指挥董旸李瑭等何可使也。查得董旸李瑭及巳阵亡官李彬巳升守备官张忠见革回卫官江瀚五员俱前抚镇所荐用者、彼时除李瑭原系把总升为坐营外、李彬系闲住、董旸系缘事、张忠江瀚系充军、因添战锋为请免罪、各复原职、盖破格用人、宁失不经之意也、各官复职领兵之后、使知奋励树有奇勋、尚可言也、而往者虏犯广昌、困我军于土黄沟、李彬死焉、董旸等俱坐视不救、仍许戴罪管营立功、旋又再复原职、是前罪未赎、而先官之后、罪愈重而并释之。乃竟未闻有感　恩而思报者。谓之何哉。今查战锋营旧者唯董旸李瑭二人、其都指挥周镗韩彬杨钺皆新委代管、视之参游等官有　勑谕旗牌者、孰轻而孰重、以壮丁废将邀其一胜可也委之常拥精卒使任事者觧体甚非制耳参游等官不得有战锋之选而此辈乃独擅专营之权揆之事体委的未安。何者。本镇兵马。止有此数。战锋五营五千人。必欲取足。则参游诸营及各城堡自难充实。夺此以与彼。废兵额而启厉阶。是不可不丞处者二也。战锋官兵。一遇警急。既自谓亲军居后矣而奇游援兵诸军。却又有辞。往往相聚言曰。上官抽选战锋。以其与众军异也。乃厚待之。月加米五斗彼不向前杀贼。而使我众当先。厚彼何为。是战锋之营立。而诸营之军靡矣。是不可不亟处者三也。户部原发二万两。为战锋月加米五斗之用。今前银巳罄。无所于处。战锋亦止月支米一石。官多而役使重繁势所必至甚有令其供办薪水。迎送山王来。又从而剥削之者。疲敝日甚。逃亡日多。马匹倒死。亦莫胜计诚以废弃之人。往往得脱法网。无所忌惮。自难责以治军事也。是其不可不亟处者四也。为今之计。必须罢归各路。补充旧额。使兵力不分。事权归一。营营皆有战锋而战锋不为虚名方是事体。否则弊害相乘。将无纪极。如蒙乞　勑兵部查议将前五营战锋官兵。俱各革回各营及各城堡。仍将正奇游援各营见操官军中间老弱不堪者。尽行沙汰。查照所辖地方于革回前项战锋、及城操杂差等项中间通融选补。每营务足三千员名。悉听总兵官调度。及严督副参游守等官时加训练。果有勇力出众。曾经战阵者。充为选锋名色厚加赏犒。务期人各効能。兵皆可用。及咨都察院转行廵按御史查勘董旸李瑭与革回江瀚及升任张忠节年以来曾在某处与贼对敌、立有何项功绩。有无剥削军士、糜费钱粮、倒死马匹等项情弊。如可自赎者准赎。如不可赎。原犯充军者照旧充军发遣。缘事者查照原案参提。所犯事情。比前若又加重者。从重归结。其新委坐营周镗杨越韩彬各革回别用。庶事无纷更。罪无幸免。边防　国法。两有所裨矣。
　　易州议罢抽民兵疏【罢抽民兵】
　　臣伏见直隶八府所属近奉抽选民丁之令、大县五百小县三百、分营列队、如军之制、选官差练、遇警征发此非小事、臣窃以为甚不可焉、何也、夫国依于民。民依于国。是谓命脉。兵以卫民。民以养兵。是谓典章。图治者。贵于动以其旹。而驭不失道。闾阎输赋。卒伍荷戈、则典章较一而不乱。惠宁畿服。以及四方。则命脉安固而不摇。若势失于张皇。不问其当否。则拂扰交至。怨讟易生。溃乱将作。是盖古人所谓未见其隙之民心者。臣窃惧焉。我　国家制军一隶于卫所。原无所谓民兵也。民兵如快手民壮之役。起于近年。民兵之始设皆云防守本境必不征调然其后必至于征调况先有发遣之令耶本以协守城池。非得巳者。然既出税以养兵。乃又使为兵而自卫。则巳困矣。顾重复之以抽丁之令。何能堪邪。抽丁之令。其始止于边镇卫所。既而乃及于畿辅之民间。臣窃以边镇卫所。犹于时势为便。而民间则急当罢请以图靖安。盖边镇之兵。　陛下巳允其选调。则队伍空虚。边防重大。其势不得不补。又生长于塞下者。习知战鬪。素亦可用。令抽强勇。以足兵额。其法未始不善也。不然。精锐内移。孰为防御。门户既撤。堂奥自孤。如之何其能守邪。臣窃以为便者此也。但选而调者一人。抽而补者又一人。是本以一兵而增二人也。兵额既增。粮将安出。增兵一万。则月加粮米一万。事或仓卒。势傩猝办。即高其价。无从籴买。此又不可以不虑也。若畿辅之地。迩者督临之官屡殷。往来之使不绝。既责之完纳逋负矣。又责之分买草粮。赔易马匹矣。又责之帮贴募军。供办器物。添设墩堡。修筑边墙。此其于事不可谓不繁。于民不可谓不扰也。然而闾里帖然。不敢以为言者。固曰特以御虏而安全我也。而今乃抽及户丁。则一人之身。百役丛集。一户之众。强半在官。远迩咸相顾失色。且曰吾出税以供军。以其为我捍御也。顾皆倚戈而立。据城而居而去岁之死伤枕藉。妻孥系虏者。则皆民也。而今乃籍丁而选。联门而出。宁非驱我以为先耶。人情惊骇。不谋同词。盖今之充军者。罪下死囚一等。抽丁听调一如军制。安得不惊。又戎狄以骑射为业。攻击为俗。中国农民。虽授以兵械。教之击刺。止可依城堡而守。若必使之御虏。是驱羣羊而战豺狼。鲜不误事。况衣粮铠甲之费。追呼迫胁之扰。即将尽鬻田地妻孥以充之而后巳。犹惧其不能也。臣恐众心一离。不可复收。故窃以为甚。不可者此也。方今天下无故。惟有虏寇为患。虽虞周之盛。在所不免。但当明　察人心。预定国是。聚兵守要而不妄增兵。经费足边而必裁冗费。则先事之谋在我。巳得其胜算矣。若人持其见。则议论太泛。事体具举。则更张太骤。官多其设。则供亿太繁。龃龉太甚。近来边事类坐此忽焉而行。忽焉而罢。忽焉而罢。又忽焉而行。如此。则我自多事。是为坐困。故臣惟天下之患。不专于外夷。而其大者。则莫若抽民丁之令。伏乞早赐停止。庶民心无恐。而畿辅可安。地方幸甚。
　　声息疏【宣府零寇】
　　臣看得滴水崖两次失事。虽经该道勘报、而虏入缘繇、前后尚仍未悉、各官罪状轻重、亦欠相当、欲候驳勘至日。参题处治。不无稽迟。敢先以臣所闻见者。言之。项项侵扰滴水崖永宁川之寇、支系朵颜支部、散处于宣府东北路边外。乱山丛树之间。善伺窃如狗鼠然。贰于大虏。且能盗大虏马牛。大虏怒、则窜伏林石。或依我险塞。莫之能追。往年该镇曾两捣巢。获功受赏。及去岁龙门所之役。敌杀官军。即此贼也。计不能千人。设使我军屡袭为功。逼之太甚。近边小虏宽之或为我耳目急之必为彼向道宜抚不宜剿可谓了然而边臣每欲称剿者以其兵力弱易于报功也势弱不能自立。将必投并大虏。为彼向道。地方愈益多事。费于支吾。以故识者欲循故事。设法抚处。示以羁縻。使其为我藩篱。为我间谍。截大虏之冲。省目前之虑。似亦计之善者也。臣自去冬今春、每以语当事之臣、当事之臣多持议论、而参将祁勋左灏等、亦遂妄说利害、禀报纷纭、大略谓御之不难、抚之无便、此亦大事恐不宜漫然听之臣度不可与共图也、姑责各官御之而巳、岂意各官徒尔能言、玩不设备、致使前贼辄肆凭陵、是先既不肯抚、而今复不能御、无一可者、安用彼为、贼入之后、节据总兵官赵卿参将祁勋屡请军门另发兵马、臣惟北路马步官军、共计一万一千有奇、今秋尽数存留、不复西调、随宜分布。尽足自防。各路官军、调度得宜、亦敷应援、固无待于客兵也、其所调客兵。盖专为大举策应计耳。零贼多不过五六百骑。乃亦仰藉于此。揆之兵略。甚非所宜。
　　置造火器疏【火器】
　　臣愚替年官粤中。每因用兵。参考古火器。而病其制之多巳不传。即有传者。又病其重难不易用也。于是殚竭愚虑、因旧创新粗备而未试、比来宣大仍加参考、见今造成有所谓三出连珠炮、百出先锋炮、铁棒雷飞炮、火兽布地雷炮之四种者、连珠炮葢古制也。古炮之制。罔非善而有宜不宜。稽之古礟者机石也。用机运石而飞之致远尔。后以火药。实铜铁中。亦谓之礟。至如神机火鎗。用铁为矢镞。火以发之可飞百步之外。皆制之巧者。然皆一发而止。仓卒无以继之。敌知其故。或出于巧智以为避就者。未必无也。神机则又苦着矢之难。稍不如法。则不能及远。卒不练习。用之惟艰。连珠炮其制如神机式。其长倍之。每杆三分之以次实药。发亦如之。一具而三出。有连续之妙。虏或避而就之。适当后发之冲。人可持放。不甚苦其难。此古制之尤巧而宜于用者。边人不能知。乃考而作之。与神机诸炮并焉。先锋炮。仿佛郎机炮而损益之也。火器莫利于佛郎机。大率筒长三尺有奇。而小炮则止于五。夫筒之长以局其气仗发之迅也小炮伍以错其用使迭而居也。先锋之制。则损其筒十分之六。状若神机。而加小炮以至于十。曰气可局而用不使有余也炮可错而用不使不足也。用则系火绳于筒外。炮必用子母者以炮当初发内热不便于装药也而纳火炮于筒内。毕即倾出之。连发连纳。十炮尽则更为之循环无间断也。筒仍酌其处。凿通一机转动消息。倒击不流。倾卸不碍。末有锐锋如戈形无耳长六寸。近者三眼鎗制亦如此以代铁鎗之。用远击近剌。其用博矣。夫佛郎机之为器也。舁之者四人。临发持者一人。放者一人。是六人发五炮也。况火露筒外。出刺人手。安炮或离于度。则暴裂反伤。非善用者。旹临惊惧。心志不定高下无凖。先锋炮持放者一人。不必布机于地。即马上亦宜之。是一人发十炮也。况火纳筒中。即不必善用者。心志不惧。高下可凖矣。假如三千营中。每伍内一人执一筒十炮百弹子。则一伍常有十佛郎机。且兼十鎗矣。十伍十人执十筒百炮千弹子。则一队当有百佛郎机。且兼百鎗矣。六十队六百人执六百筒六千炮六万弹子。则一营当有六千佛郎机。且兼六百鎗矣。葢一人所执。不啻往时十余人所执者。斯不亦简而便邪。雷飞炮。仿毒火飞炮而少为之变者也。炮之先。鍜铁为筒。磨石为子巳矣。一变而为毒火飞炮。镕铁为子。虚其中而实之药。击处皆伤。盖传自前代而兵家颇秘之。然毋炮重大难于举移。故以之击大营守城垣可也贼散而来近而拒之且驰且战则非所及矣。于是再变之。约其子炮而轻其母炮。约之使易飞轻之使易持也。母炮则约长尺许。上广下窄。下如神机之状。上盘菱花之形。其法虽略本飞炮而轻重别矣。敌远则用之以冲击。或至空而震、或至地而震、或中人马而震。铁物之所旁。击无不摩烂者。敌近则挥之为铁棒。连铠甲而搥挞之。当无不退怯者。人持一具。可以攻。可以守。与毒火飞炮功同而用异近者西洋大炮必筑铳台者亦以质重故□便于乘障不便于野战葢守之炮贵重大战之炮贵轻小守则不离次而易施重大得力也战则屡易次而难施轻小得力也布地雷炮。仿田单火牛之意而增之以炮火者也。田单以火牛取胜。然止束牛角。今虏黠猾善避。营疏野阔。不可以触伤。惟得火炮布击之。斯使之震摄。若乘夜用之为尤得策。因其乱而砍其营。蔑不胜矣。而用必马骡。以其性犇犍可以代牛。火炮之发迅烈。比于远矣。是故刳木为桶。辟之翕之。长一尺有五寸围四寸。火炮系焉。火线通焉。略如毒火飞炮法。然其系之也有机。其通之也。有候。匪机则无脱略之功。匪候则无疾徐之节。视其机。则欲连而易断也。视其候。则欲准而不愆也桶一而系炮七兽一而负桶六。计一兽之所负。则火炮四十有奇。十兽之所负。则火炮四百有奇。若用匾箱以代桶。尤便。雷布而电发。须臾之顷。遍以原野。必有以夺敌之气。或为马骡之性。惊则横逸。不能使之直冲。故用炮易而用兽难。臣惟水可过颡在山。搏击之势使然尔。而况马骡之有知觉运动者。或机而制之或因地势而驱之或遣间而引之或得贼马而纵之临时之宜存乎其人则亦无不可用也以上四者。俱当预备。而有出先锋炮。则尤火器之最便利者。古制未尝有也。自古谋臣智士。较论中国夷狄之长技。如晁错所称匈奴惟善驰射。固未闻其有中国之坚甲利者也。乃今北虏则甲精好。中国弗能当矣。数年之前。我军与虏鬪。兵刃既接。辄以骨朵狼牙棒搥挞虏。虏短不相及。间为中国所制。乃去年虏犯陜西之保安。亦安狼牙骨朵。而中国或弗能当矣。若神机枪佛郎机铳毒火飞炮等项火器近日东奴亦有之但不如中国之精耳皆我叛人为之也则夷狄所绝无。亦其所骇慑者。今日中国之长技独擅此耳。边人苦其难。而未能尽其用。臣是以欲教之以轻便。如先锋炮者委不可缺。其余则量为置造可也。
　　皇明经世文编卷之二百二十三终
　　皇明经世文编卷之二百二十四
　　华亭徐孚远闇公　陈子龙卧子　夏允彝瑗公　宋征璧上木选辑
　　冯瑞振振仲参阅
　　翁东涯文集二（疏）
　　翁万达
　　疏
　　量处兵马疏
　　大虏求贡疏
　　北虏求贡疏
　　及时修武攘夷安夏以光圣治疏
　　修筑边墙疏（宣大修墙）
　　修筑边墙疏（修筑边墙）
　　修筑边墙疏（大同修墙）
　　及时经理边防大计疏
　　量处兵马疏【访取义勇】
　　自古大帅必聚奇材剑客数千人以为亲兵不独遇战可为倡率亦使诸军有所弹压而不敢纵也臣等议照得总督。古帅臣也。虽所辖诸军。皆其调度。而军门左右。自难去兵。诚以贼若内侵。为总督者地远当即亟趋。地近当亲督战。苟无兵卫。必待调征。趋则不能。战则无及。如前年贼入广昌。军门提旅。仅数百人。竟不能驰入军中。而去秋铁裹门之役。使有一二枝劲卒在于标下。乘其未遯。斩馘献功。或亦机会。自古帅臣未有空持文墨悬号令而可以得使臂使指之义者聚兵数千。居则训练。俾各知方。出则自随。用防遇敌。固亦帅臣之常耳。查得兵部先题为采舆情效肤说成安攘以济中兴事、内开于各营挑选通事夜不收三千名、扮作胡人、付副总兵姜奭管领、乘夜混杀、又开行南北直隶河南山东山西陜西各廵抚衙门、自千户以下、农工而上、一切人等、但有膂力骁勇绝伦、弓马武艺过人、方术技能自擅者、每省三十人以上、每卫五人以上、合用军装什物鞍马供亿等项、通行处给、径送总督军门、随才器使、各尽所长、获有功级、以次登用、近又题为预处防秋以御虏患事、内开行山东河南南北直隶廵抚等官、查照节行旧规、檄下所司、多方延访、如草莽之中、岩之下、有精通武略、谋勇迈众、有射艺精巧、百发百中、或长于运刀、或善于使鎗、但有一艺可取、如王邦直之流、不必限其名数厚给衣粮、多资盘费、差人伴送军门、再加考验、遇有警报、置之前锋、有功之日、通计升赏、又开行各抚镇诸臣、通将所属卫所罢闲将领副参而下、千百户而上、尽数查出、除老年有疾及死罪重犯外、其余责令自备鞍马、随带家丁、尽行取赴军门、令其军中料敌制胜、中间谋勇足可倚任者、量给以一旅一队、或当先锋、或备后援、事定之日、果立功勋、加倍升赏等因、俱节经题奉　钦依备行遵照外使稍为之通、处之当而行之力、聚之军门、固自足用、止因所司失于奉行。人情窘于从事。持议弗坚而联属之法废。是以有名无实。徒滋纷扰。窃尝思之、原议通事夜不收团聚一营、专备袭击、或用夜攻、既称为奇策矣、将领不堪、苐当易其人。而所谓通事夜不收者。似不宜以尽革也。废弃将官、所带家丁多者、不能十数人、鞍马资粮、世并多贫安能自给资粮往往不备、呈告纷然、甚批费荅、发令随营则纳交将领。不有故旧相依彼亦不肯远至穷边也夤缘买功。侥幸脱罪。窃惟此项人员。苐当常在标下。量其智勇。之军兵。庶能立功。亦免启弊。义勇如南直隶所属、类多脆弱、不耐风寒、且力惮于路遥。费艰于津遣。来辄愆期。去复颠沛。甚无益于边防。而北直隶山东河南陜西山西有司军卫、又未见遵行、间有一二送到者、亦止虚应故事、勇怯相半、前后参差、皆庸有司之故也或止给盘费、而不给鞍马。或止给鞍马而不给器械。或顶易姓名。或托称病故。或来即逸去或去不复来。移文山王返。势固傩以约而齐也。先是臣万达访得北直隶山东河南多有勇力冠军、骑射称绝艺者、发必巧中、又能及远、虽北虏之长技、不能当也去年曾最数十人与各义勇编为队伍。置之营中。使守铁裹门。射贼于百五六十步之外。贼相色骇。颇有惧心。顾若人者。多良家子弟。汉法击胡多募良家子弟然其时丞相列侯子亦有从戍者知当时津送之厚抚恤之深必非今日可比有田宅产业。不离温饱。一旦轻数百里远来备边。应得口粮。仅一升五合耳穷方物贵。日费银七八分。皆其自备。已非人情。彼处官司。又绝不加意。甚至怒其人而窘索其家。自分彼此。即上司官犹然也。如之何其可。臣等敢以兵部前项节次议准良法美意。而要其可行。近见宣大卢摠督有挑选战兵一万之议今虏患滋急自当倍于曩时大率军门兵马必得五千人。宣大见在标下旗军已有一千名。合再于两镇及山西镇旗军通事夜不收内。挑选一千五百名。共凑二千五百名。又于北直隶七府。山东六府。河南迤北四府。各所属州县。额编快手内每十名抽选一名。务要素有勇谋。及技艺过人。除本等均徭工食马匹外。其九人者。每人贴银五钱。以为置造军装什物之费。仍免其本门杂泛差役。大约北直隶可得五百人。山东可得三百人。河南可得二百人。共一千人。仍于北直隶山东河南及山西所编额民壮内。每二十名抽取一名。大约北直隶可得一千二百名。山东可得一千名。河南山西各可得八百名。恐不堪用。省内地之远戍使其出资以募边民此策甚便即前题免易州抽丁之议也每名每年止征银七两二钱解送军门。新设兵备道。收贮以为招募义勇工食。及鞍马军装什物之资。计须一千五百名。凑前有马快手共二千五百名。通共足勾五千人之数。除旗军通事夜不收行各将官挑选送用外。快手与民壮银两。立法之初。必须军门预差的当官员。或新设兵备官。亲自前去会同各布政司。或守廵兵备道。严督各该府州县掌印官着实抽选征解。以后年分。止责布政司或守廵兵备道查照施行。各该官员。敢有不行用心精选。故将不堪老幼起送充数。及征解不前者。听臣等就将该府州县掌印官应拿问者即便拏问。应参究者指名参究。司道官一体论劾。选抽快手。及招募义勇。完日各另自认。五人为伍。十伍为队。队有甲。选用官旗。或义勇中间才力稍优者为之。十队为哨。哨有长。选用官员。或义勇中间才力优者为之。五哨为营。营有将领。选委都指挥及废弃将官之素有谋略者为之。仍置把摠官一员。中军官一员。皆属将领提调约束。同伍者。务要力足相救。欢足相死。遇难不得独避。有功不得独赏。如有在逃及临敌退缩。与违犯律令者。二人以上连坐同伍。五人以上。连坐同队应用器械各因所长。时常团操训练。律其技能。一其心志。作其忠勇虽使之赴汤火而不辞。袵金革而不惧。即名为样兵。或用充前锋。或分发为诸军倡。无弗可者。每年六月初旬。齐赴军门十月初旬。放回休息。北直隶及各省仍各选委都指挥或贤能指挥一员。管领。各该人役。依期上班。若能杀贼立功。查照兵部题行事例。一体升赏。前项各役马匹。官为印烙。上班之日。沿途及所驻去处。例该应付料草。下班休息之日。止令各役自行餧养。不必烦扰有司里甲。仍以七年。或十年为限一次。验买马匹。更换骑用。若系阵失及追贼倒死者。官为买补。槽下倒死者。令赔半价。不行用心餧养。及私借与人以致倒死者。令其全赔。仍照军法责治其陜西一省。亦有军门虽多民壮义勇恐难一槩行取。废弃将官。果有堪用者。就令在于标下管队管哨随才器使。所带家丁。聚散不常。难以编入队伍。南直隶义勇不必起送。止将盘费及鞍马银两逐年解送阳和兵备道以充招募。如此。庶事体曲尽法意流通行之亦自可久矣。再照访取义勇、虽系兵部原议、而工食鞍马、军装什物、必须画一处分、别项钱粮、再难措给、惟是抽取快手民壮、可无窒碍州县额编民壮、多者不下七八百名、快手多者亦不下五六十名、往往为不才有司卖闲歇役、计入其直、以充囊橐、虽稍称贤者、亦辄以此辈影替祗候措办薪水、及迎送山王来耳、若用之以防秋、于有司似弗便、而边事则益甚况快手取其一于十、民王取其一于二十、额数在彼、固未见其多损也、
　　大虏求贡疏【议处杀虏使官兵】
　　臣惟我国家幅员全盛、武德布昭、轶前古矣、九夷八蛮、罔不通道、惟兹北虏、荒忽无常、然自弘治癸亥以前、岁犹称贡羁縻不绝、疆圉稍宁、嗣因宣府虞台岭之战我师覆没、虏益骄横贡道不通诸边侵骇、其结患生民者、巳及四十年矣、嘉靖壬辰、小王子复自致书求献方物、后竟疑沮、迩年石天爵之事。其始也彼以好来、蹇然诺之、既而设计诱取。斩之何名。大失夷心横挑巨衅臣每痛恨当旹边臣区画之失策。而机会之难投也乃今彼酋遣使叩边讲和求贡虽谲诈之情窥窃之计。不可易知。然我惟备之而已。和则不可来则勿拒。固帝王之所以待远人。而权旹施宜察形间亦兵家之所以收全胜也。讵容脱误致有后艰。嘉靖中　当宁一意绝款以致俺荅之寇数十年不息夫虏纵必不可款其通使往来必不可尽绝也我绝其来使而我民之遁入虏地者复多则彼有向导而我无伺察矣近来拒奴者亦以焚书斩使为上策愚不知何谋也臣得夷人求贡之报。时适东廵。亟拟西旋直趋近地规事建议。上之　圣明。岂意方离宣镇而前项夷使则已先死于羣凶之手矣臣心剌缪。曷知所云。夷狄虽犬羊其性。固能知曲直喜怒犹夫人也遣彼族类归我汉人执物示信。恳托墩军。为其道款借曰不许犹当善其辞说遣之使还乃既置夷使于墩台纳归人于境内又从诱而杀之此何理也。曲既在我安知其不慎怒恣睢。连合枭雄。弯弓报怨。将来即有畏慕威德出于实心者。亦必回遑疑虑。重以今日之事为戒夷狄之祸将益炽矣擅起衅端致伤国体。董宝等滔天皋恶委不容诛。且其时既该廵抚衙门廉知宝等奸状嗟人戒谕。移文戒止。而宝等竟尔为之么麻骨贱卒。敢于犯法。贪功杀人。若是其烈。可疑亦可骇也。所据助马堡委守指挥李玺左卫城守备沙潮分守中路参将张润。俱各在彼若罔闻知、似有主使故纵之情。难免杀降启衅之辠。均各查究。如蒙乞　勑兵部备行都察院转行廵按御史速将见获董宝等并参提未获一干人犯、严加究问。从重议拟。干碍将官。一体参奏定夺。其此间夷情。臣今驻札阳和督同抚镇及副参游守等官。量屯兵马。加谨堤防。贼若拥众来侵。官当并力战守。仍选素有心机官员。伶俐通事授以语意。令去该墩遇贼行走。或以此事责我。即便明白省谕。大略言差来夷使。原被边外无藉凶徒。乘机盗杀。闻之上官。无不痛恨。巳将各犯绑拿处死。你等倘有别情。仍须来告。当为转达。不许作歹。盖使知　天朝有正大之义。严明之法。杀伐之威。而蓄怒构兵之谋。亦或可少解也即不可解。相度机宜。一意拒绝。惟按兵待战。尽其所能为已耳。臣素疏短无他谋猷、值此艰虞、不遑寝食、伏冀庙廊、示之成算、俾奉周旋、
　　北虏求贡疏【北虏求贡】
　　职会同镇守总兵官周尚文议照自古北虏求贡中国。或力屈于中衰。或志在于贪利。即其顺逆无常。去来靡定。虽非输诚纳款之真。在昔帝王山王山王俯从所请。不忍拒绝者。亦惟羁縻之术。有不容废焉耳。我　成祖文皇帝三犂虏庭、威加大漠、因其求贡、锡以印信封诰、俾世守之、不责其必来。而欲其来也有据。实欲藉此一路因以通其情而系其望。从古制驭之道蔑以加矣。至于弘治年间、迤北小王子节投番书求贡、考其来文、犹踵袭残元旧号、及平章知院官衘、意义可解、言语足凭、缘彼时小王子威力犹能钤诸宗人。号令尚能行之部落。事有归一。他无掣肘故耳、近年以来。枝分类聚。日以盛强。画地住牧。各相雄长。空名仅相联属。事权殊为携贰。今遣通事投逓番文以求贡者俺答也。据其对写汉字。开有小王子俺答吉囊为大头目者三。把都儿台吉等为小头目者九。誓以东西不犯我边。以结永好。词颇逊顺。自去冬及春。游虏零骑。至墩讲说。年年分求贡。奚啻数十余次。意亦勤恳。夫来则不拒。以弘字小之量者。中国之体也。得虏人之情词而代为之奏者。边臣之职也。因见其仍无印信封诰之可凭。又虑夫墩人夷使。有欺隐转换之弊。职等仰遵　圣谟、会委兵备副参等官、亲诣边外、当面诘审、所据供出前项情词、似与逓到番文意不相背、但出一面之词。而各部散处穷荒。无从徧究。且近日辽陜之间。节报大虏住边。事势叵测。即俺答贡出真心。后来欵贡成时每以责其钤制别部为要义茍不能齐一众志此顺彼逆巳非事体。安知其不一面捏写各部头目。以绐我之必从。一面分众南侵。以掩我之不备。此职等之不敢轻议者此也。原来夷使、巳该各官省谕回营、责取印信封诰、仍令各枝再遣亲信头目、会投真正番文、欵虏之患在于受赏于西而抢犯于东以辞责之则推托别部故虏权不一之时不可言款也期今秋西不犯延宁甘固。东不犯辽蓟以取信我中国。永无别项诈情。然后代尔驰奏。请自　上裁。然我之所以责取信者。不难于印信封诰之必来。而难于东西各边之不犯。彼果如约而至。犹复终绝之。则彼之构怨也。可恃而其鼓众也有词。以蒙耻之忿。而加之有激之怒。则其报我也专而力。即我受彼之诈。有中变焉。则直在我而屈在彼。固老壮之所攸分　。彼将负不义之名。而举无名之寇。虽欲为患。亦终弱且缓矣。况贡亦备。不贡亦备。固边臣职守之常。初不因是有所增减也。如虑及入贡为窥伺中国。为困扰我边。为反复窃发也。则当熟计审处。设法伏机。或限之以地。受方物于边墙之外。或限之以人。质其亲族头目百十人于镇城之中。或限之以时。俟踰秋及冬。然后颁赏纵质遣之北去。诚也。既在吾羁縻之中。诈也。亦莫逃吾范围之内。则天时地利人和。一举而三得之矣。倘彼去而不返。竟至泯没。则蓄谋隐祸居然可知。容职等伺其机有可乘。计禀军门。选锋出塞。直捣巢。歼厥渠丑。以伏彼奸诡之谋。以壮我正大之气。使彼知　天威之莫测。而惮中国之有人也。
　　及时修武攘夷安夏以光圣治疏【宣大修守】
　　据守廵冀北道参议李盘佥事江南呈称东阳可新平堡设在极边一隅、每岁官军月粮、折色六个月、径赴户部管粮衙门关领本色、与夫摆边兵马行粮料草、为数不多、若欲设官铸印、不无转滋冗费、相应比照镇平等堡事例、凡一应钱粮、责成坐堡经手收放仍听东路管粮通判提调稽查、诚为简便、应援一节、须照原议、责之宣府西路西阳河列营人马、咫尺之间易于速集、况贼若犯东阳可新平等堡、其所向之方、当是宣府境内应援、亦自为谋耳、至若大同应援之兵、似又无待于言者、但相去颇远须行一二日。方得到彼原议欲借援于宣府者。为此远而彼近耳。非谓大同不应援、等因到臣案照先准兵部咨该臣并宣大抚镇等官会题前事、本部议看铁裹门鹁鸽峪一带、原有二边、边墙一道、倘有不堪、但加修筑、低者增高、薄者增厚、补其缺略、治其颓坏、亦足以为一方之保障、何必舍大边十余里之墙而不为、弃二边百余里之险而不守、乃复于三边内重筑一百三十余里之垣、开山凿石、添墩筑堡、工力财用、相去奚啻数十倍哉、况时诎举赢巳非得已、茍财力可省、尤所当惜、及据前项天城阳和界内、既该添设墩堡官军、即当建立仓场官吏、庶月支岁放、既便于人情、事体亦安不然、官军既隶于大同。钱粮又属之宣府。不惟稽考之难。亦且纷争易起。兹当首事之初。姑令宣府暂时代办。要之不可为常也。至于防守之兵。责之本堡官员、无容别议。而应援之兵。又当视贼势缓急何如耳。如贼止犯本处两镇别无声息。岂特宣大应援而巳。虽各边调到客兵。亦自不容少缓。假令并犯宣府。则大同应援为急。如并犯大同。则宣府应援为急。若先事一有所拘。而临事则有所诿。兵革之际。易相推托。将不免于误事。合候命下、本部移咨翁万达即将新建东阳河新平堡外原议修三十五里边墙、查照前　旨专责总兵官周尚文依期严加修筑二边、内铁裹门一带边墙、严加修补、俱图坚厚久远、足堪保障、其余剩银两、除照数扣给宣府修理外、余俱扣算明白、发寄官库、不许别项花销、今所议修三边开山口至水磨口转折东北臂山一带土石墙垣、俱宜停罢、仍转行两镇抚镇等官将新设东阳可新平等堡合用粮草、暂令宣府西路通判代办、候建立仓场官吏、照依原属大同东路通判管理、其策应兵马、视两镇声息之有无、及该堡贼势之缓急、互相应援、不得自分彼此、得以借口自诿、庶不误事等因、具题节奉圣旨、这宣大两镇、修筑边墙、既经总督衙门会同各抚镇等官。亲履地方、相计停当、都只照侍郎翁万达今次议奏举行、两镇遇警应援、及诸未尽事宜、仍着翁万达悉心再议奏来、切照宣大前项修边事宜、节该臣亲诣两镇适中去处。公同廵抚都御史詹营孙锦、及总兵官周尚文赵卿守廵口北冀北四道参议等官苏志皋李盘等、逐一从长勘议、俱巳较一、罔有异同、本兵复议内言臣等舍大边十余里之墙、而不为、弃二边百余里之险而不守、时诎举赢、财力当惜、欲止耐大边修筑、二边修补、三边一带、俱行停罢、及称钱粮易起纷争、应援易相推托、各一节、臣惟修边为守边也、使不可守、则亦不必修矣、大同大边。东阳河新平堡之北、有墙十里、乃参议苏志皋去年所修筑、以助大同者、在山之颠、水泉不便、去堡且远、摆守为艰、臣方怪志皋不度形势而为之、故改筑于山麓之下、则费省而守易、非舍之也、尝考宣府近年所为储政志内、载有前项地方筑垣助功之议、大略所见与志皋同、志皋会议之时、亦曾以此白之臣矣、臣参众论、已力譬之、其可据以为断案、而必欲见之于施行邪、又该部所指铁裹门鹁鸽峪一带、原有二边、则大同原送图本欠明之故耳。图载二边、即所称山口去秋贼入之处他。阳和天城山口、数多原有垣堑。然前年贼繇此而出。去年贼繇此而入。官军率莫之能抗者。山险可恃而往来多阻绝须筑墙以通之凡蓟门诸塞皆如是也山口阻深冈崖壅隔。列戍之卒。限于一隅。彼此断绝。声援不接。而况虏骑登高。最称利便。一处溃防。则诸口之兵。尽为守穴鼠矣。如去秋铁褁门之官军。不能移救鹁鸽峪咫尺之难盖其验也鉴前虑后。故议修山南三边五十余里。亦以阳和迤西数百里所守者。皆三边欲遂通为一道便于防秋耳。防秋之时。山南有墙可据。即贼或攻我之东。则量移西者。攻我之西。则量移东者。随其向往聚寡为众。并力堵御。他处列营应援之兵。亦且刻期可集。如去秋宣府张家口之战。亦其验也。何者。假如以万人守十隘口。则一隘口仅得一千人。以万人守边墙。则五十里边墙常有一万人之力。盖通阻之势异也。况修砌二边。则必自开山口起至董家沟止。自西而东。另为一道即山北二十八里之工。亦不连属其与先后二次所议。首尾皆衡决矣按图不如目睹。悬度不如亲见幸蒙　圣明俯从臣等得终其事、恃以为守、臣不敢复赘、至于官兵之应援钱粮之召买、则臣于前疏亦略言之、意以宣大之互相应援者为常事、而新平等堡筑有仓场之日、召买粮草、可径自处分也、夫应援之兵、视声息之有无缓急、即陜西山西顺天保定等处、且有时而亟调亟趋不特宣府之应援大同、大同之应援宣府而已本兵所论已极详尽、亦系事例节经月行、但大同东路山北东阳河横直边墙二十八里连接宣府西路之西阳河系一膜之地旧又有西路防秋列营马军。其去大同东路山南之天城阳和。则隔阻高山六七十里或百二三十里。险仄难行。旧又无东路防秋列营马军。倘贼犯东阳河而必待大同他二列营之兵历天城阳和踰山北以为援其势必迟一二日。安知一二日之内不困败于贼手邪。诸镇画地大都犬牙相错故须诸镇协心视缓急远近以为应援不可分地界自守也不然两镇抚足自治矣何必又设摠督以连络耶若西路西阳河之兵。则呼吸可至应援甚便即贼势重大。亦赖以支持一时。夫然后远者可及继伏。前疏所陈盖自大同东阳河一处孤悬于外者言之。非敢昧于彼此缓急应援之通例也。设使臣与抚镇诸臣常川在彼应援之事。何待再三。惟其不能亲自督临。虑恐该路参守而下官员。自分彼此。不知有同室缨冠之义故欲题奉　钦依。示之以利害耳。合无自今以后。每遇防秋列营应援之兵。仍责宣府之西路。而摆守之兵则东西阳河相为犄角平时零贼。倘有侵犯。亦要彼此协力。不许推托。致误事机乃若诸镇互援便宜。系臣总督首务。当王胂明不敢轻忽。自取挠败。其新平等堡见已盖有营房仓场粮料草束、照依前抚都御史詹荣所议仍属大同东路通判提调。随宜召买、北路镇河镇川镇虏灭虏破虏拒马拒胡等堡、事体止责守营官收守放支、不必另设官攒、致滋劳费、惟复别赐定夺、
　　修筑边墙疏【宣大修墙】
　　议照大同一镇。外邻住牧虏巢。内屏畿省关隘。为九边第一重地。旧日相沿虽有三边名色。以其逼近虏营。且无附近城堡藉之守护。遂致掏穵倾圯。鞠为坦道。遗址仅存。比年虏牧于夹墙之间。朝窥夕窃。东出西没。近边田土。日就荒闲。而驿路行旅间被杀虏。盖以障塞罔修。阻遏无恃。故且自二十年大虏深犯山西之后。边臣仰遵　庙谟。东自阳和开山口。西至山西丫角山。修筑边墙一道。添设墩堡。募军守戍嗣是虏贼有所忌而不敢轻犯。边人耕牧。为利颇多。狥阳和天城迤东接连宣府西界。中间多有通贼要路。因未筑有边墙。近年虏众深犯。率皆繇此出入。视中西二路有险足据。卒岁稍宁者。可以鉴矣。职等日夜忧危、多方诹访、乃于今春会举斯役、属当春夏之交、大众一齐、复虑虏骑之侵扰、阴雨之阻滞、度工计日、约费估银、会本具奏、仰荷　皇上如数蠲发、再命总督宣大抚镇等官、相度计议、职等初议欲自阳和口修至李信屯止、盖以声势连络、守援既便、馈饷弗艰、本有利于大同。但宣府李信屯迤北。尚有五六十里。始接西阳河边墙。既有此空缺之处。未免更费工役。添设摆守。先以事在彼中、未经会议无从而知也乃复改从今议、又蒙　皇上俯赐俞允、不惟宣府李信屯迤北五六十里之空缺。包褁在内。可以不劳修守而西阳河通贼川口直西一面。又得大同新墙为之外郭。诚一劳永逸之图。非顾此失彼之偏也。兴工之期、又值丑虏退遯、时日晴明、军民欢呼、夜以继日、计八十七日之工而落成甫及五旬、约二十四万之费而节省将以亿计、以虏马盘据之地、成吾人耕牧之区、藩垣巩固、疆圉肃安、此实　宗社无疆之休、中外臣民之庆也、
　　修筑边墙疏【修筑边墙】
　　议照形势者。设险之所必因。而时势者。兵家之所必不能违也。兵不审旹。险不度地。未免于泛然而举。倏然而罢非所以揆事体而弭寇雠之道也。山西起保德州黄河岸、逶逦而东、历偏关抵老营堡尽境、实二百五十四里。大同起西路丫角山、逶逦而北、东历中北二路、抵东路之东阳河镇口台、实六百四十七里宣府起西路西阳河、逶逦而东、北历北二路抵东路之永宁四海冶、实一千二十五里。共一千九百二十四里。皆逼临胡虏。险在外者也。所谓极边也。山西老营堡。转南而东历宁武鴈门北楼至平刑关。尽境约八百里。又转南而东为保定之界。历龙泉倒马紫荆之吴王口插箭岭浮图峪至沿河口。约一千七十余里。又东北为顺天之界。历高崖白羊至居庸关。约一百八十余里。共二千五十余里。皆峻山层冈。险在内者也。所谓次边也。我国家虽不守东胜。弃大宁。然重险天设。固犹在我也。外边西连延绥东距蓟州。势相犄角。至于为京师屏蔽。则宣大为特重。非它镇可比即宣大山西外边之地。有夷险迂直。合而言之则。大同最称难守。次宣府。次山西之偏老。分而言之。则大同之难守者北路也。次中路。次西路。东路。宣府之最难守者西路也。次中路。次北路。次东路。而山西偏关以西百五十里。恃河为险。无待防秋。偏关以东之百有四里。则略与大同之西路同焉。内边可通大举。惟紫荆宁鴈。次居庸倒马龙泉平刑诸关隘。要之内外二边。皆所以扞蔽燕晋。保障黔黎。然外之不御。内安可度。故论者有唇齿之喻。又有门户堂奥之喻。贼。窥堂奥。必始门户。唇不危则齿不寒。理所易晓也。迩年以来。大虏屡寇山西。必自大同入。侵犯紫荆。必自宣府入。事所可征也。盖形势之大略有如此者。古称夷狄之众。不能当中国数大郡。若智与谋。及戈盾火器之属。长短相较。又万万不侔。然所以能为中国患者。毡裘之族。鸷忿而雄捷。出于风气。异我汉人。又彼以骑射为本业。抄掠为生理。专于技而无待于教。战鬪之事。人人能也。而我事隶于羣牧。业分于四民。百一为兵。劳于训习。习且弗专。故亦多弗精也。彼聚寡为众。乘时而攻人。我散众为寡。画地而自守。汉之所以胜虏者能先出兵以攻之也虽卫霍全盛时虏入边郡亦不免于杀掠可见攻守之势异矣攻无定势。所资驱疾骑而运之。飘忽如风雷。守有定形。遇贼必赍粮负甲而随之。瞻顾而狼狈。彼去文字。简号令。进无所驱。退无所慑。而我则议论多端。号令多门。进退繇人。上下牵制。故彼日拙巧我日巧拙又国初之时。我　太祖　成祖抗棱远斥。夷狄势衰。窜伏莽榛。仅存喘息。正统以后。则生齿渐繁种类日盛。近且并海贼。吞属番。掠我居民为彼捍隶。诸酋所部。约可二三十万众。视之国初。何啻倍蓰。沿边戍卒。较以旧额。未尝加多。彼丑先年秋高人寇。控弦不满数千。掠境不能百里。我兵临时调遣。缓急仍收胜算。顷者每一大举。动称十余万人。蹂躏关南。侵骇京郡。循常师旅。莫敢遮邀。盖时势之大略有如此者。夫度形势之便。则详于外防正以扞内量为内备所以资外。揆时势之难。则今所经略当异于昔而后所经略当始于今。并力以守要。益兵以防秋。要皆事势之不得不然者也。保定边事。繇今之常。无大可更。但宜罢征兵于内省。分镇兵于外藩。便巳得之。不敢槩论。山西防秋。先年止守外边偏老一带。岁发班军六千人。专一备御大同。而内边宁鴈一带。仍有官兵防守隘口。以为大同声援。及与宣大各路守兵。旧皆屯驻城堡。但遇警报。相机防剿。原无分地摆守。比因虏越大同入山西。当时地方诸臣误以大同为难与共事也。乃独筑宁鴈以东至平刑边墙八百里于腹里。掣回大同备御之兵以守诸关便是弃外边之渐河套东胜之失皆繇此巳非建置边防守要之意。继因守兵不敷。添设太原等处。参游兵马七营。召募新军。及佥调新旧民壮屯夫弓兵。率巳六万余人。公私转输。内地骚动。所谓财匮于兵众。力分于备多者。正谓此耳。不守门庭而守堂奥非策也夫山西不藉备于大同大同不需力于山西计两失之。宣府亦目虏犯西路。尽调本镇兵马。专备西中。而北路虽不用摆边。然而兵马已空虚。不无可虑。连年三镇防秋。征调辽陜兵马。遂不下五六枝。费用粮赏。及本镇守兵刍饷以百四十万计。费寔不赀。难于持久。并守之议。兹其所以为善经也。外边控虏。四旹皆防。城堡之兵。各有分志。柊春徂夏。不必参错。征发自无不敷。秋高马肥。虏可狂逞。若复拘泥山王事。散处城堡。临时动调。近者数十里。远者百余里。仓卒遽难合营。首尾自不相应。欲以寡弱之兵。当众强之虏。势必不敌。万一又如往年溃墙而入。越关而南。内地之人。素不习战。即欲坚壁清野。或恐先被荼毒。及至京师震骇。　君父殷忧。方始皇皇调征。迫迫请讨。即不爱吝。何益事机。是知形变不同。审固当预。守边之兵。兹其所以难遽罢也。易曰。王公设险。以守其国。设之云者。筑垣乘障。必资于人力之谓也。虏凡寇边地迂峻则易防地平漫则难御。有墙。则易者愈易。而难者亦易。无墙则难者愈难。而易者亦难。今夫百人之堡。非千人不能攻者。堡有垣堑。则寡可敌众。弱可制强、若遇虏于平旷之墟。则百人豚羊。千人狼。鲜不为所吞噬。因山川而设垣堑自汉人已然以是知山川之险。险与虏共也。垣堑之险。险为我专也。我恃其所专。而夺其所共。修边之役。兹其所以当再举也。况查连年修筑。如山西偏老一带委极高厚。大同各路与宣府之西中二路、旧墙可因、亦已十之七八。再加工力。数月之内。可以告完。连亘千里。屹然长城。截然为华夷之严界矣。而防秋之兵。所以必带甲而登墙。列营而待敌者。臣等闻之。险而不设。与无险同。墙而不守。与无墙同。是故定规画。度工费。二者修边之事也。慎防秋。并兵力。重责成。量征调。实边堡。明出寨。计供亿。节财用。八者守边之事也。修边因垂成之功。守边贵济时之急。边墙欲图其永利。兵马不解于秋期、国家虽费。非得巳也。而稽往虑来。就中揆策。如所条列于左者。虽皆常谈。无甚高异、然自是而兵不甚劳。费可渐省。期以弭寇雠而固疆圉。要皆臣等之极思也。若必倾无量之费。忍百万之师。分道遣将深践寇庭。灭此骄狂。然后朝食。斯固安攘之壮图。亦臣等忠于　陛下之职分。顾虏势未衰。我力不足。谋须积久。事必待时。以故臣等但当图其易而不敢务其难尽力于其所可为。而不敢妄觊于其所不可必。
　　修筑边墙疏【大同修墙】
　　臣看得该镇边墙自阳和迤西靖虏堡起、至山西丫角山止、沿长五百余里、虽经先年陆续修完、比之今年新修阳和迤东一带、高低厚薄、委有不同、况入夏以来雨水冲淋尤多崩塌、封手筑补修、工程必不容已、官兵不妨防秋、令操版筑、就支本等行粮、止给盐菜、为费甚省、据所估计、每日每名该银一分、共该银二万九千九百七十两有零、数亦不多、但役使人力。全在鼓舞。若尽将前项银一万四千七百六十两有奇。及时均给。日勤程督。务俾事速工倍。或亦足用。不必拘定一日一分之数。亦不必临期议添。庶见边臣撙节财用之意。即今人已赴工、抚镇诸臣已将盐菜折银、量为给赏、并将前银所买在仓粮米、准作今年防秋摆边官军应支行粮、揆之事体俱属相应、无容别议、其称要将前银五万二千一百六十三两有奇、补还先年节次借过赏功银两、亦当如拟、但大同地方逼临虏巢。川原平衍最称难修。所恃边墙。比之他镇。尤为紧要。今虽以防秋之卒。刻期封手修。人力有限。计终不能如阳和天城新边墙之高厚坚固也。若使高厚坚固。一如新墙。则山西丫角东南如宁武鴈门平刑关等处。赖此以为外藩摆守之兵。自宜掣罢。顾以财用不继。众志未同。欲便举行。辄尔中辍。近得廵抚山西都御史杨守谦、议开山西自黄河东山老牛湾至丫角山边墙、东接大同井坪平虏左右卫弘赐等五堡周总兵所筑边墙、直至阳和迤东、军门近所修完者、二镇仅七百余里、又自丫角山东南至平刑关、独山西尚八百余里、山西守边官军民壮屯夫、计六万六千余人、除丫角以西、守边外、东南八百余里间、止五万二千人守之、每里六十五人。半登墙而守、半在内候援、虏之入、常二三万众。折墙登山。止须十丈。恐非此十余人所能御者。若山西将丫角东南八百里不必守。兵分愈弱不如共守要害移兵与大同共守七百余里。所省过半。以山西今议兵六万七千。合大同兵七万五千。并调客兵计十五万四五千余。丫角西墙。既巳高厚。其地又不通大举。可用兵万五千人。阳和东墙。再用兵二万人。中止四五百里。巳有丈余墙。而以十二万人守之。以四万人防护。八万人即旧墙增筑之。高二丈。底阔一丈七八尺。收顶一丈二三尺。里为二敌台。台高三丈。八万人日筑六里。月可一百八十里。八十百而讫工。且守且筑。此边既成。每岁防秋用八万人。山西三万。大同五万。其内再用二镇援兵三万人。军门居中调度。守谦与总兵并大同抚镇各分百余里。亦居中调度。左右止六七十里。参游守备止分二十余里。一有缓急。援兵可以立至。事可万全。凡山西之民壮诸镇之客兵。皆可渐掣。边内多筑堡寨。修庐舍。给牛种。募民徙耕之。凡内帑之转输。民间之供亿。又皆可渐省。等因、大意盖欲撤宁鴈诸关之戍兵而并力于大同不分彼此相资也。不劳大费而所备者寡。所守者要也。是其志甚公。其虑甚详。而其谋甚忠恳以臣愚夙有此心、格于寡助、骤闻斯语、意辄跃然、愿相从事、今秋时巳逼迫、未敢遽陈、少待冬春、当会杨守谦及詹荣等将大同靖虏至丫角边墙、及两镇合修守备、宜从长计议、期于一举、永持至安、前项余剩银两、合无存留以为他日举事之资、其借过赏功之数、户部查明开销、惟复仍照詹荣前议照数补还赏功、伏乞勑下该部、查议上请定夺施行、
　　及时经理边防大计疏【专守大同】
　　案查先该臣题为缺乏粮料事议要掣宁鴈一带摆边之兵、并守大同要害奉　圣旨、这本具见边臣筹划、户兵二部会看了来说、钦此、随该二部议称大同为山西藩篱。扼其要害则人聚而力全。二镇边墙。接连仅七百里。则地近而费省。大同有备。则山西可保无事。将来客兵可以渐掣。供亿可以渐省。等因覆题奉　圣旨是聚兵守要乃防边至计着总督侍郎翁万达会同杨守谦等尽忠经画详议奏来、钦此、续准兵部咨为集众论酌时宜、以图安边事、该臣等会题本部议覆内一款慎防秋、看得所议防秋摆边之兵、未可遽掣、但当就中酌处以省费节劳除山西内边宁雁诸关、额有常戍官军、及外边偏关以西至黄河岸。山险水深。遇秋但加戒严。不必益兵摆守。其偏关以东及宣大地方。亦不必勒令军兵尺步单立。止是预拟信地分布。步军登墙。马军列营。又必远者量调近者更番。聚勿先期。散勿后期。庶以休息人力。间省行粮斟酌允当。相应依拟。合候　命下、移咨总督翁万达及通行宣大山西抚镇官、悉照前项所议分布防守、仍将分布过兵马地方资部查明等因、奉　圣旨、这修边守边调兵诸议、具见总督抚镇等官竭心边务、你部里酌议亦当都依拟行、钦此、备咨到臣已经通行各镇廵抚等官遵依举行外、昨见新升山西廵抚右副都御史孙继鲁奏为谢恩事、内称原任山西廵抚都御史杨守谦、自谓三关可以罢守、坚执成信、诸凡利害安危多所不论、徒惜然眉之冗费、遂忘经国之远图、此论但欲固本镇而不知守外即所以安内也边臣妄分彼此大率如是倡堂室之洞开、欲门户之并守、万一内地师徒不闲战阵长营无险见敌难支、周尚文之封守不固、王继祖之信地巳离、全军在外、不但山西坐困且害国家右辅之利、诸臣先后具奏始唯一人之见、终强众议之同、幸蒙　皇上轸念事体重大、屡年经略艰难、未蒙　俞允、继鲁前到志枋、军民忧疑少定、即重关为可恃、人心为可安、等因、臣愚得此殊甚骇愕、真不知其云何、夫山西内边宁鴈一带八百里。在大同之南、外边偏老一带百余里。与大同为界。外边本扞蔽乎内。势极要害。近年摆边之兵。且非得巳。内边本藉恃乎外。势实稍缓。乃亦以额设戍军为未足。增添兵壮。一体摆守。委属大缪。况非旧规。当时识者巳知非策不可持久。历年于宁雁一带遏虏者甚少假使大同失守。山西内边八百里之间。弱兵止四万余人。其能遏虏之入否也。虏所垂涎。多在山西。而不在大同。三四年来。大同幸不溃防。山西始有宁宇。是故守大同守山西也。今议内边诸关额兵。则量留。而添设摆守之兵。则渐掣。并力守要。佥论攸同。廵按山西监察御史齐宗道亦曾极论兵分备多之所以失。与并守要害之所以得。力赞斯议。臣等前项条列巳荷　圣明俯赐嘉纳、域民固国之道、在此举也、事甚艰大、时且逼迫、方图亟与抚镇诸臣殚力干理、惟恐不及、而孙继鲁者、乃独持已见、岂未能仰窥廊庙渊谟、辅部成算。而徒欲与臣等原议相枘凿耶、孙继鲁疏中、并不究竟并力守要可否得失之故、语意难解、无容深辨、但即其意见同异而要其所倡率、委用僚属诸人。或别出格局。诸人必犹豫观望。欲责其干济难矣。先是廵抚杨守谦改调延绥、臣虑代者以议非巳出、兼或避难、为之不力、拟疏留守谦共图卒业、嗣见代者有人、臣遂中止、嗣又闻继鲁未尝入境、辄以并守之事短守谦、以为决不可行、而雁门兵备副使刘玺者、承望风指、辄自依违、夫刘玺宪臣也、又有典关之责、尚不自裁。况有司军职等官耶、以此臣甚忧虑、然犹以　成命至重、继鲁莅官方新、或能勉承、乃今形之奏疏者、果如此、是于成命且若罔闻、况臣总督欲以区区行移相督勉安肯从耶、臣近亲历应该并力修守塞垣、中间所宜兴革事务、头绪繁多、有非原议所能尽载者。必须彼此同心。夙夜经营。方克有济。若少有掣肘。诸凡事体石免衡决。万一寇虏闻知。将来患害不测。风闻者靡究所以。或反以并守之议归咎臣等。臣等获罪。固不足惜。苐筹划至当归一不可易之论。既不理于是巳非人者之口。而边防大计。自是将不可复为矣。天下之事。固有千百人成之而不足。一人坏之而有余者。况廵抚表率一镇、处人已之门、执异同之见、则观望依违、不独一刘玺而巳、又谁肯忤廵抚为　陛下尽忠、为边人建永利邪、以此臣益忧虑、不得不为　陛下言之、如蒙乞赐轸念边防重务、成之甚难、坏之甚易、叮咛孙继鲁刘玺、务要遵照钦依、将一应修守事宜、着实干济、勿执巳见、勿怀观望、勿亟失时、自贻后艰、及仍乞叮咛大同抚镇官詹荣周尚文、勿以孙继鲁之持见异同、遂自解体。庶几尚可责成。不误大事。臣愚他日亦得少逭罪状、甚大幸也、然臣惟臣子之事事也、欣跃而迈山王。则精神展布。自可成能。强抑而使为。则志意烦纡。终难得力。孙继鲁即荷　严旨戒饬。不敢不遵。然臣之忧虑尚未巳也。伏惟　圣明裁处。
　　皇明经世文编卷之二百二十四终
　　皇明经世文编卷之二百二十五
　　华亭陈子龙卧子　宋征璧上木　徐孚远闇公　夏允彝瑗公选辑
　　冯瑞振振仲参阅
　　翁东涯文集三（议　说　碑　书）
　　翁万达
　　议
　　复河套议
　　俺荅求贡议
　　征南议
　　复河套议【复河套】
　　葢闻智者必待时而举事、君子不昧势以图功、是故理有所当尽。而机有所宜审。志有所必奋。而谋有所不可略者。是之不备。难与虑终矣。河套本中国故壤。界以黄河。固天之所以限华夷也。讵宜弃而不守。藉寇赍盗。然揆以今之时势。则有当复之理。而无可乘之机。多必奋之志。而鲜万全之算。是故不能不为图事者深长思也。河套自周秦以来。为国为郡。汉置朔方。唐城受降。据险扼胡。往迹俱在。我　太祖以神武定天下。　成祖躬御六飞。三犂虏庭。其虏既残破。我未暇舍黄河而卫东胜。计则偏矣。后又撤东胜以就延绥。套地遂沦之犬羊矣、然正统弘治之间。我虽未守。彼亦未取。不见可欲。其心不动。不夺所恃。其争不力。取之可也。乃竟因循画地。自捐天设之险。失沃野之利。此边疆之臣所宜卧薪尝胆。而有志之士所以扼腕而攘袂者也。先廵抚余肃敏公置镇榆林。榆林之移镇当时极有议其非策者然亦何可退守延安耶想亦有志斯举。而套卒未复。镇则空设、开垦无闻。转输难继。孤悬独立。沙碛为墟。外之不足恃为藩篱。内之无所资其赋役。不有其利。而益处其劳。岂豪贤固略于远谋。抑其时或亦有掣肘而未终其志耶。然弘治以前。我军犹岁常搜套。捣其巢宂。嗣是我谋日疏。任虏出入。涉流履氷。挥鞭近塞。蔑所顾忌。今且盘据其中。滋其畜牧。遂其生养。譬之为家。成业久矣。又今替异时。强弱异势。事体利害之缓急。人情好恶之向背。万有不齐。不可以不虑也。欲一举而复之。毋乃难乎。故曰有当复之理。而无可乘之机。多必奋之志。而鲜万全之算也。请极言之。以干于大听。夫敌有盛衰。我有强弱。以强值弱。仅足相当。以弱值强。是为无策。汉武雄断天启。卫霍不世之将也。绝幕四出。不能一屈单于之膝。成哀短祚。内衅且生。而呼韩稽颡。愿保蕃北。此何也汉武值其盛强而成哀际其衰弱也马步矢各有所宜主客劳逸徒步异状韩信背水置阵死地以生魏武舍鞍马与吴越争于舟楫之间乌林削迹是何也韩信以死地为生而得其逸魏武舍中国之长而困于所短也人情莫不爱其亲然负米以致其养与遇变而捍其患缓急自有不同人情莫不爱其身然一劳以永其逸与暂息以休其体向背亦为殊等丧先王之乘舟不如死则取艅艎者必济。义兵讴歌思归则定三泰者易为力也我国家拯天下于胡元。天威所及。雷击风扫。遗虏游魂。仅存喘息。年来收养残秽。兼之卤我生。口。日滋月息。即今小王子吉囊俺答诸部落。可三四十万。视昔之犇命穷荒。不见马矢者。盛邪衰邪。强邪弱邪。而我承平日久。军政多偷。三五年来。虽赖廊庙注意边防。渐次振举。而其竭筹虑耗财用。其功业也不少矣。回视　二祖之时。其强弱盈缩。又何如邪。河套久沦虏中。间谍罕至。虏又屋居。畜牧其内。山川之险易。途路之纡直。水草之有无。我不可必知也。提军深入。其境能无虞乎。夫塞以内我中国地也。将领讲求其形势。卒伍谙记其要害。尚不能悉。而况塞以外乎。今我劳而往彼。逸而待我。马出塞三日而疲彼骑遍野一呼而集。得有小利。归途尚难。倘失乡导。全军何赖。数万之众。缓行持重则虏备益严疾行趋利则辎重在后。且克日有定期。裹粮有定数。虏迁徙靡常则战无定地远近不测则战无定期。一战之后。虏或保聚。或佯为逃遁。笳角时闻。壁垒相符。巳离复合。终不渡河。而我军于此。战邪退邪。两相守邪。数万之众出塞。亦必有数万之众援之否邪。有骁将以通粮道否邪。保无抄掠不至匮乏否邪。是皆至难而不可任者也。夫驰击者。虏之所长也。守险者我之所便也。弓矢利于驰击。而火器利于守险者也。舍火器守险而与之驰射突击于黄沙白草之间、得邪失邪。今塞下兵。即塞下人也。坟墓庐舍。先人之所营。妻拏眷属。骨肉之所居。禾黍桑麻。业产之所具。牛马牲畜。身养之所供。迫于兵。怵于生死尚每每退怯以烦上人之督责。今驱之于无人迹之地。限之以可立尽之食。要之以难必成之功。苦之以不即罢之役恐之以将徙之祸。而欲得人之死力。可乎。时议以兵三十万水陆齐进故曾司马有六万三年之说议者欲整六万之众为三岁之期。春夏马瘦为虏弱。而我利于征。秋冬马肥为虏强。而我利于守。春搜于套。秋守于边。三年三举虏必难支待其远遁。拒河为守。是固一说矣。然天时物性。不甚相远也。秋冬虏马肥矣。而我马不亦肥乎。乃止利于守邪。春夏虏马瘦矣而我马不亦瘦乎。乃独利于征邪。夫春夏马瘦而虏弱。不能入寇然坐以待我诚惧其扰击我也。秋冬马肥而虏强。既能为寇则多方设谋。诚惧其报复我也。六万之众。非所以袭人。千里之途。非所以自逸。转盻之间。情态异致。岁一为之以俟三举。其可得乎。兵家胜败。本难预期。一举失利。士伤马耗议论螽起。则将已之乎。竭天下之力。排天下之议。以俟其成乎。三年三举。咸可得志。虏败而守。我去复来。终不渡河版筑难举。则将何时已乎。盖议者见近时捣巢之举恒获首功。昔年城大同五堡之边虏亦不来。深竞以为套地易复。然复套与是二者寔有不同。盖捣巢因其近塞。乘其不备胜则倏忽而归败亦支持以退举足南向便是家门壕堑城堡为援可恃复套则深入虏境后援不继。胜固间关败虞陷没事势异也。夫必胜之兵。有限之矢。此李陵所以失也。今我之将士。能为陵之所不能为者秋。往城诸边。实近我土。又沿边之地虏原不以为利。故虽城边筑垣。少有侵取。虏不恤也。套地则自火筛入寇以来。据以为家。四时之间不离住牧。一旦欲取而有之彼肯晏然不有争乎。事体异也。故曰杀虎者易。夺虎子者难。夺虎子者易。夺虎宂而居者难。今未能杀虎而夺其子。欲处其穴。得乎。夫先据北山将勇者胜赵奢之所以得也。今我之将士。能为赵奢之所为者乎。若曰。伺虏出套。拒河为守。先将渡口。及可以履氷道路。亟筑垣墙。以次移寘边堡于沿河。如昔年王晋溪近年张南川及总兵官周尚文所论。似若可为。而不知今日诸酋。各有分地套地为吉囊四子所居控弦者当不下十余万。岂有空套以出之理。沿河计二千余里。筑垣为限。当时有屯田凿渠之议但虏之来争必速耳岂时日可完移置边堡。非百数十。不相联络。堡置兵非千人不可。而游徼瞭望哨守者不与。当三十万众不止也。诚恐布置未定。而争穴之虎至矣。况我边去河动辄千里。一年之食。为数亿万。沿边所出。仅足自供。益以此数。必仰内地。繇内地而输之边。远者二千里。近亦不下千余里。乃又自边而输之于河。即粮道可通飞挽实难。此又所当摅虑而殚思者也。然则套中之地其终不可复乎。曰事变之来。至无常也。要之君子不可有徼幸之心。夫秦之所虑者胡。而终秦无北边之警。汉之所备者胡。而中叶有款塞之顺。事变之来。孰能逆覩。我　皇上以圣德建极。元老以上知作辅。天心助顺。将来虏之盛衰强弱。虏能保耶。自相攻击。秦之收河南汉之取□部皆虏强盛时然此亦非常之会也如匈奴之南北。荐遭疾疫。如先零之殄灭。岂无期邪。彼有其隙。我乘其弊。套地之复。此其时乎。谨我塞障。饬我戎备。和我行伍。固我元气。以俟其隙。计之得也。故曰知彼知己。百胜之道也。若不察虏势之强弱。不审事情之难易。不揆我力之有余。不足使塞下之民迫于备边者。喘息不获定沿边之卒。伤于锋者。疮痍不获起。而复横挑强寇以事非常。则愚所不解者也谨议
　　俺荅求贡议【北虏求贡】
　　总督苏佑近题虏酋俺答阿不孩求贡一节、切惟北虏近方拥众入犯畿甸、今却以贡为请、似轻中国、挟我以必从、或者震慑于北伐之天声、为此以探我缓我亦未可知、然窃计之北虏近来屡屡求贡、边臣议奏大略欲以战守为实事、许贡为机权、节奉明旨行各该镇严加拒绝、当其时也、虏不大举寇边者已二三年。计若可许。犹且难之。况声罪致讨。万万无可许之理。盖恐堕其计中。反益示弱也。若必显然拒之。又恐猾寇策我必攻。突如先发。无以待之。非所以藏形而致人之道也。故今日之事。许之不可。拒之亦不可。机权密运。全在边臣。合令本兵传示总督抚镇等官。谕彼虏酋若曰。近日你们背逆天道。犯我关南。天朝官军。先为探者所误。偶致你们得肆。未遭杀戮。今尔果能畏威悔罪。还我卤去人口。禁戢部落。不犯边一年之后。方为你们陈乞准贡。决不失信等语。如此则操纵在我。设或彼不我从。诡计叵测。比常加倍堤防。战守有备。非特可免挑怨启衅。坐失机宜。而中国之势、亦自尊矣。
　　征南议【征安南】
　　毛氏之平交南也皆资策于东□
　　督府侍郎蔡经集都布按三司长贰问计、万达上议曰、日南小丑、负固不庭、天讨所加、宜有长算、是役也大率以兵为先、食次之、兵食既足、然后建瓴而下、机在我矣、往年王师薄伐。集诸路兵八十万人。今用其半。亦当得四十万人。而两广之兵隶尺籍者约四万人。隶荒服者约一十万人。舟师可募而用者约万人江西闽楚三省之兵。可请而用者。约七八万人。而土官之调度为难。所宜激以讨贼之义。宣以诛赏之条俾慑威衘惠。自奋于捶策之下。而又简其酋长之忠义有为者。以赤心付之。无后时而缓。无先时而急。而我执其中权。乃有济也。师四十万人。大约日食米六千石。旬日倍之刍秣无与焉。加之征讨百需。未克时日。即今府藏空乏。赋繁民窭。未可偏累两广以贻肘腋忧则宜请之内帑。借之邻藩。而又当议和籴之策。慎辇运之方。谨贮宿之地。重出纳之司。官无蠹赀。民无耗财。吏无丛奸。斯善策矣。然后议择地利。分道出师广西之兵。一由凭祥下文渊。一由龙洲下七源会州。广田之兵。由钦州下海洋。会思安三路并进可破伪都。其细者马必良。舟必固。甲必坚。兵必利而又行者。疾以速无怨言挽者安以舒无劳色侦者濳以深无携志购黎氏之裔。捞逆庸之罪。殄暴煦良。以昭大义。誓我百执事。戮力一心。以共　天讨。命之曰有犯者君子以废。小人以戮。厘为十有四事。以白于督府云。
　　说
　　进宣大山西外边墙长图说
  </div>
  <div class="pagination">
   <a href="皇明经世文编_page76.html">
    上一页
   </a>
   <span>
    ...
   </span>
   <a href="皇明经世文编_page72.html">
    72
   </a>
   <a href="皇明经世文编_page73.html">
    73
   </a>
   <a href="皇明经世文编_page74.html">
    74
   </a>
   <a href="皇明经世文编_page75.html">
    75
   </a>
   <a href="皇明经世文编_page76.html">
    76
   </a>
   <span class="current-page">
    77
   </span>
   <a href="皇明经世文编_page78.html">
    78
   </a>
   <a href="皇明经世文编_page79.html">
    79
   </a>
   <a href="皇明经世文编_page80.html">
    80
   </a>
   <a href="皇明经世文编_page81.html">
    81
   </a>
   <a href="皇明经世文编_page82.html">
    82
   </a>
   <span>
    ...
   </span>
   <a href="皇明经世文编_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
