<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 145 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 145 页/共 192 页
  </h1>
  <div class="content">
   粤自逆贼滋事以来。用兵数年。糜饷至二千余万。人无固志。地罕坚城。巨寇披猖。久稽　天讨。非贼众而我寡。贼强而我弱。贼智而我愚也。法之不肃。谋之不臧。贻误至今。宜思变计。微臣力军前。出入矢石锋镝之余。于今三载。兵勇强怯之情形。事功迟速之机会。苟有所见。何忍不毕献其愚。谨将兵事大略有关得失者。撮举八条。为我　　皇上敬陈之。

一曰严军法。法者。将之所以驭众。使之出入生死。而无敢违者也。将不行法。是谓无将。兵不畏法。是谓无兵。军兴以来。法玩极矣。全州以失援陷。而赴救不力者相仍。道州以弃城陷。而望风先逃者接踵。驯至岳州。预设防师。不能为旦夕之守。九江厚积兵力。不能遏水陆之冲。文武以避贼为固然。士卒以逃亡为长策。皆由畏贼之念重。畏法之念轻也。夫人情孰不畏死而贪生。而军令必责其舍生而就死者。诚以百人决死。万众莫当。一夫倡逃。千军自废。诚使将士知　国典之不可幸逃。自不得不并心一力。以致死于贼。将有致死于贼之心。而谋自生。士有致死于贼之心。而勇自倍。是所诛戮者不过一二人。而所保全者常千万人也。宋仁宗当承平之余。侬智高反。官军屡失利。攻陷名城无数。最后狄青至军。斩逃溃将校二十余人。而军威始振。嘉庆初年。三省教匪之变。经略额勒登保平之。其言贼遇官兵条条死路。惟向前接仗是一生路。官兵遇贼条条生路。惟向前接仗是一死路。故贼常致死于我。而我兵转畏迎其锋。利钝之机。已决于此。即如粤逆与官兵接战。每驱新附之贼在前。而以死党监督其后。名曰排刀手。遇有却顾。辄行击杀。以故匪党不得不为之尽力。贼之胁众也以严。而我之驭众也以。贼之退也必死。而进犹可生。我之退也可生。而进辄易死。其谁不望风先靡。而预办一走也。诚欲反怯而为强。则莫如易而以猛。皇上执法以驭将帅。将帅奉法以令偏裨。偏裨行法以督士卒。遇贼溃走藉词巧避者有诛。临阵不互相救援者有诛。不奉令而遽先撤队者有诛。堵御不力致贼窜逸者有诛。军令既严。士气自奋。讨贼之效。庶可计日而待也。

一曰撤提镇。提镇而下为副参游。副参游而下为都守。都守而下为千把。以次递相节制。而提镇之位为最尊承平日久。兵革不用。宿将之以功名著者。多就雕谢。今之提镇类多积资较俸。洊至高位。非尽论功阀劳绩而得之者也。　朝廷以虚名使之。未遑择其才略。其中老于戎事深悉战守机宜者。虽尚有之。而阘茸充位无足短长者。正复不少。权尊则意为趋避。而偏裨不敢与争。位重则法难骤加。而大帅不敢擅决。夫人情当齿壮官卑之日。每思奋发有为。致身通显。及至身居高位。则顾恤之念重。而进取之念衰。责其忘躯冒险。踔厉迅发。以赴事机。难矣。且军营体制。副参以下。俱听命于所辖之提镇。其临阵也。必提镇先退。而后副参随之。副参退而后都守随之。都守退而后干把随之。千把退而后士卒随之。提镇不得其人。即所属之副参以下。均难期得力。是以姑容一二庸妄之提镇。致可用之将弁兵丁同归无用也。又军兴既久。筹饷滋艰。提镇薪水夫价之需。及役使护卫之人。均较参游数倍。计裁一提镇之费。养精兵二百而有余。亦奚取以有限之饷糈。奉此无益之提镇为哉。副参以下任重敢战者。未尝无人。其资位较轻。则奉檄不敢迁延。其擢拔方始。则临事易为感奋。诚择提镇之久历戎行胆略尚优者。以资统御。其余概行撤遣。副参以下。量才委用。务尽其长。斯军政严而军食亦裕。此时幸有殄寇之资。异日仍获赳桓之用矣。

一曰汰弁兵。选兵之道。胆气第一。朴实耐苦次之。技艺娴熟次之。巧猾懦怯为下。有武艺而无胆气。则临阵忙乱。并其平常演习之技而亦忘之。故常有力敌百夫。艺高卒。而临阵一挥即仆。与未习技艺之人等者。战阵之事。与搏异。两军相持。旗帜駴目。金鼓震耳。胆怯则心易动。心动则耳目手足举失其常也。质实耐苦之人。军令易于服习。性情易于调驯。令进则进。令退则退。陟山渡水。不知其劳。历夏经冬。不知其瘁。故众可得而用。至于巧猾怯懦之流。无事则应对趋跄。务为观美。临阵则趄退避。专择便宜。论功则多方钻营。希图美擢。遇败则巧为推诿。求便私图。将弁如此。不足以整军。兵士如此。不足以御敌。徒糜金粟。无补丝毫。此兵弁之应汰者一也。军兴既久。征调频烦。有从军数年渐形委顿者。有老羸充数不堪驱使者。是谓疲乏之兵。又如曾经战败。部曲溃散。或遇急卸装而得生。或事后潜逃而就伍。惊魂甫定。转战何堪。苟取充兵。难期再振。是谓残败之兵。当兹饷运不继之时。岂容若辈更滋虚耗。此兵弁之应汰者又一也。诚饬各营于此数者。严为淘汰。选其胆气充壮者为一等。以备攻剿之用。其次备守营围堵之用。药品既备。攻达乃神。爪牙既强。声威自畅。斯亦当今之急务矣。

一曰明赏罚。胜有赏。败有罚。夫人知之矣。虽然。胜有赏。而所赏者非真胜也。则不如无赏。败有罚。而所罚者非真败也。则不如无罚。无赏无罚。人犹冀有赏罚之时。赏非其功而罚非其罪。则人知其赏为主帅私昵之人。其罚为主帅倾陷之人。惩劝之用乖。怨讟之声起。而军心不可问矣。军兴以来。得一胜仗。有功者固赏随之。而左右随侍之人。先叨奖录。逆匪蔓延四年。糜烂六省。未尝行一失律之诛。按一纵寇之罪。胜败本兵家之常。主兵者每言胜而不言败。功过本不妨互见之事。主兵者不录过而专录功。有赏而无罚。何以昭惩劝而令三军乎。夫军中赏罚。未可一概论也。战而胜。固当赏矣。然或杂然旅进。割取他人之首级以冒功。或当追击至要之时。不思乘势掩杀。祗顾夺取财物器械马匹。以至大胜变为小胜者。又当罚。战而败。固当罚矣。然或奋勇前驱。后援不继。或大众却走而一军独前者。又当赏。且同一赏而厚薄攸分。同一罚而轻重迥别。当视其功罪为等差。大帅惟据营主之禀报。营主又付诸左右之品评。功罪之实。既非采访所能知。又因毁誉而多误。求其权衡至当。然合乎人心。难矣。自非亲历行阵。开诚心。布公道。何以慰士卒之怀。而振积疲之习乎。

一曰戒浪战。用兵之道。能守而后能战。能制人而后不制于人。能避贼之长。而后可用吾之短。粤逆狡悍凶顽。颇有盗贼之智。臣随诸军自粤西至湖南。与贼大小百数十战。亦尝备观其结营置阵之详。疾行徐止之状矣。贼之结营也。因地筑垒。环以深濠。墙厚数尺。层开眼。濠阔数丈。密钉竹签。其置阵也。或分三路。或分两路。正兵应敌。奇兵或分钞阵后。或直捣中坚。其止也。购匪党。四出窥探。伺吾虚实以广其谋。其行也。遥张虚声。飙忽倏至。乘吾仓皇以逞其毒。我兵并力攻其坚垒。每至损伤精锐。其新兵未曾与贼战者。不谙营垒濠墙之式。将卒无所恃以为固。往往为贼所乘。陕西征兵之在湖南。以及湖北江西安徽江南诸军之失利。皆由于贼知结营之利。而我不知也。贼分数路。我每以一路当之。即或数道并发。而临阵彼此不相顾。或左进而右退。或后却而前行。贼得以施其奇正钞伏之术。广西湖南诸战之失利。皆由于贼知布阵之诀。而我不知也。贼之止也。宜扼要以断其接济。严兵以堵其逃窜。贼之行也。宜预择精兵宿将。拦头迎击以遏其锋。沿途设伏以挠其势。乃我之围贼也。不务扼要严防。专以扑营逐利为事。其追贼也。不务拦头迎击。专以跟踪尾击为能。小有挫失。将卒之气先馁。又须养之经旬。始堪一战。逆贼得以长其凶锋。我军终莫操乎胜算。此兵谋不可不豫。而浪战所以宜戒也。

一曰察地势。兵志曰。不知地利。不可行师。地利云者。非仅图史所载山川一定之险也。视贼出入之踪而先为之防。察贼分合之势而遥为之制。虽渐车之浍。数仞之冈。苟形势在所必争。即机会不可偶失。请以近事明之。全州蓑衣渡之战。贼锋已挫。宜连营河东。断贼右臂。道州之役。贼势本孤。宜分屯七里桥。扼贼东窜。长沙之围。贼路俱穷。宜驻龙回潭土墙头。堵贼西溃之路。他如道州双牌莲涛湾六十里之奇险。贼入死地而纵之使生。湘阴之临资口。岳州之城陵矶。皆水陆必争之隘。而放之使遁。利害昭然。犹堪覆验。事前未及虚心体访。预为绸缪。一溃难收。悔之无及。计自逆匪滋事以来。要地之疏防。机宜之坐失。似此者实已指不胜屈。祸基咫尺。流毒千里。人谋未臧。酿成巨患。此正宜引为前车之鉴者也。

一曰严约束。杀贼所以安民。安民乃可以杀贼。将出令而兵不敢哗。兵奉令而民不知扰。则有制之师也。粤逆所过之处。横刀跃马。市肆一空。人民遭其屠戮。子女遭其掳胁。财物遭其括。室庐遭其焚毁。惨酷之状。固已触目心伤。被害遗黎。焉饮憾。然市井愚民。罔识大义。亦容有谓盗贼之害犹愈于兵者何也。粤逆志在择肥而噬。下户穷檐。求不暇。且或以时诈示仁义。愚弄吾民。买饭求浆。多给市直。至于不法兵勇。罔知号令。方其攫取奸污。则虽穷苦之家。亦鲜得免。于是民不怨贼而反怨官兵矣。夫以盗贼而诡施小惠。民于盗贼宜有恕词。以官军而行同盗贼。民于官兵能无隐憾。若不随时严按军法以服民心。恐草野怨咨郁勃之言。将有难于尽诘者。军中兵勇而外。有长夫。有余丁。有随营贸易之人。兵丁旧服营规。管辖甚密。果令严为约束。无难一律肃然。乡勇多系四方无藉之民。较兵丁殊为难管。然犹名隶籍伍。有犯自可按籍而稽。至于长夫及随营买卖之人。则均游荡性成。不安乡里。名虽贸易营生。实则不堪问其所自。倏来倏往。踪迹靡常。甚或伪造兵勇腰牌。假其装束。时赴近营各乡村掠取各物。转卖营中。肆行无忌。乡民误为兵勇。不敢格杀。且畏其势横人众。莫敢谁何。此辈久处营中。熟战之事。轻生嗜利。习为固然。将来事竣撤遣。散处民闲。必多不靖。从前三省教匪之役。大局已经戡定。而诛余匪。及不法夫勇之啸聚者。又至两年。其明证矣。应饬各营于所管辖兵丁长夫及买卖人等。严明约束。遇有干犯。除兵勇分别治罪外。长夫及买卖人等。尤宜从重惩处。其有逃匿他方者。所在地方官一体严密察缉。随时惩办。重即处死。斯亦结民心而毖后患之一端也。

一曰胁从。粤逆起事死党。存者实不过数千。其余则新附之匪。与裹胁之众也。会匪盗贼与凶恶痞棍。粤楚州县所在有之。平时作奸犯科。扰害乡曲。官司每苦文法之烦。曲从贷。一旦有警。遂尔率其丑类。从乱如归。又在配军流。及被贼放监禁各犯。乘乱得脱。为贼驰驱。此皆甘心从逆。执死不回。宽之而无可宽者也。至若村市良民。被贼驱胁。本无从逆之情。但因贼中禁制甚严。末由自拔。又或以全家被掳。势难两全。依违其闲。遂历岁月。比发已加长。便与老贼无殊。欲留则违其归顺之心。欲去则恐膺不测之戮。低徊无计。进退维艰。此等苦衷。殊堪轸念。贼匪自武昌窜去时。党众薙发潜逃者。亦已无数。即其中长发之贼。为居民沥诉被裹之由。往往悲感无端。声泪俱下。可见小民具有天良。终非左道所能煽惑也。宜饬各营多写简明示谕。射入贼中。临阵于旁近竖立投诚免死大旗。令其乘官军与贼接仗时。弃械奔赴旗下。并设一薙发公局。发给免死执照。资遣回家。倘如官兵连获大胜。非独不甘从逆者。以免死而得生。即心持两端者。亦将去逆而效顺。既可用谍以探贼之情。复可用闲以携贼之党。党羽既已披离。渠魁何难殄灭。其于剿贼机宜。或亦不为无补。

　　请撤湖北兵勇另立新军疏咸丰五年　　
曾国藩

窃查武汉两城。三次沦陷。固由守御不善。而兵勇积习之坏。亦实有万不可用者。盖鄂中两府一镇。繁华甲于天下。督抚两标之兵。习于淫侈偷惰。已久不可用矣。自咸丰二年。粤匪至鄂。迄今不满三载。而全兵覆败大溃者五次。其闲小溃小败不可胜数。二年腊月初四日。粤匪以地道轰破城垣。逆旗犹未入城。而城内外兵勇。已狂奔四窜。逃匿各县。是为第一次大溃。三年春闲。署督臣张亮基等。招复溃兵。添招练勇。击粤匪于团风。剿土匪于通城广济。稍有起色。九月十三日。田家镇失防。水陆兵勇。同时弃甲回奔。是为第二次大溃。其时臣函致前督臣吴文镕。谓鄂省之兵。视奔溃为故常。不宜再行收集。必须改弦更张。另募额兵。另招练勇。而后可以成军。而后可以言战。吴文镕未及更改。即被崇纶参劾。仓卒出师。四年正月十五日。堵城之役。十三营均被蹋毁。将弁兵勇。尽数逃散。是为第三次大溃。崇纶青等收复溃兵。并广募湖南四川之勇。支持数月。饷尽援绝。六月初二日。奸细窃发贼旗入城。青率兵勇奔赴湖南。沿途逃散大半。是为第四次大溃。臣与提臣塔齐布等。奉　命东征。仰仗　天威。幸复武汉。督臣杨霈复收溃兵。又招湖北河南之勇。新旧兵勇。数近三万。兵力不为不厚。杨霈屡次奏报咨文。亦自叙其战功之多。士卒之劲。意谓练精锐。顿改旧规矣。不图广济一败。退至蕲水。又退至汉口。又退至德安枣阳。万余兵勇。或从之以行。或星散无归。是为第五次大溃。夫古今所以激励军士者。重赏以鼓好胜之心。严刑以诛奔溃之卒。故可用也。今湖北兵勇。不好胜。又不畏刑。视溃散为常行之道。恬然不以为怪。若因循不改。其可笑必更有甚于今日者。臣愚以为宜变易前辙。扫除其而更张之。凡标兵之求归行伍者。一概不收。凡练勇之曾经败溃者。亦不复用。大抵山僻之民多犷悍。水乡之民多浮滑。城市多游惰之习。乡村多朴拙之夫。故善用兵者。尝好用山乡之卒。而不好用城市近水之人。臣愚以为欲另募湖北额兵。宜在襄阳郧阳等属深山穷谷之中。招选寒苦力作之民。择其英鸷者。编入兵籍。假以时日而训练之。与武汉德安等府远相隔绝。使向来之溃兵溃勇浮游无归者。不得改名而混入其中。然后可得一旅之劲兵。而免致虚糜数万之饷。古之谋大事者。克一二名城。不以为喜。得一二良将数千精卒。则以为大喜。失一二名城。不以为忧。失一二良将损伤数十壮士。则以为忧。即素称精劲之师。或积劳而疲。或饷匮而散。或不和而骄蹇。则愈引以为忧。今日湖北之事。省城不遽收复。尚不足患。惟通省无一劲兵精卒。乃为无穷之患。虽调他省之兵。幸而克复。而本省无强兵守之。亦终非可久之道。

臣愚以为湖北之急务。在于另募额兵。另招新勇。目前之收复鄂垣在此。异日之保守楚疆亦在此。效虽稍迟。而事属至切。前者二月二十七日。臣具奏江北宜添两路劲兵。外一路沿江岸而下。内一路循岳之麓。由蕲黄而出宿太。请　旨饬下副都御史袁甲三募寿州光州之勇。出汉黄之背。不知我　　皇上已俞允否。如未蒙允准。则江北千里极为空虚。无论江面不能清。武昌庐州不能复。即使徼幸而肃清恢复。而流贼四散。旁出横逸。截我后路。已清之江面。不旋踵而梗塞。已复之城垣。不旋踵而复失。去冬之事。即前车之鉴。不可不早为之所也。伏乞我　　皇上廑念南服。神算独操。纵袁甲三不克西上。亦恳　饬筹一枝劲旅。疾出黄州之背。并恳　饬下湖北督抚另立新军。将前此溃兵溃勇。一概革除。荡涤旧习。重整军威。使江之北岸。得两路足恃之兵。可合可分。可内可外。不特有益于大局。即臣等南岸之陆兵。上下两处之水师。亦皆得所凭借。得所联络。有恃以不恐矣。所有请撤湖北兵勇。另立新军。江北一岸。宜添劲旅缘由。恭折附驿驰奏。伏乞　　皇上圣鉴训示施行。

　　湖北勇丁溃散拟整顿挑募以期补救片　
胡林翼

再湖北军务吃紧。臣等饷绌兵散。有不敢不尽之心。而贼势日猖。实非可以饥兵羸卒。收功于旦夕者。提臣塔齐布。忠勇至诚。为贼所畏。殁于九江。贼必大肆。即以湖北一省而论。急宜征兵集饷。力保荆襄。非南北夹攻。楚蜀合力。难期补救。臣谨就现在情形而细审之。臣军借口溃散。即使收集大半。气已不振。亦必不能如从前之敢战。副将王国才一军。更多杂。湖北旧散兵勇。三月以后。无所归束。先经减等酌给盐粮。均应大加裁汰。夫兵勇之不强。患在乎多而不精。而饷亦因而久绌。且一次溃走。即恐习惯自然。恬不为怪。若不因此裁汰。则正饷愈分而愈少。欠饷日积而日深。外侮可虞。内讧尤甚。终归溃败。何补丝毫。查有水师现保游击衔都司鲍超。勇敢知兵。臣已遣往湖南。分途另募新兵三千人。期以百日。坚明约束。以图速迅来鄂剿办。又思九江湖口。江面既无水师。即使围攻经年。贼之往来自便。不如并力从湖南北节节打通。乃可水陆东下。合于九江。浙江宁绍台道罗泽南。屡战有功。前此臣曾国藩派剿义宁。即拟进剿武汉。因塔齐布之丧。而暂回浔阳。应请　饬下臣曾国藩仍派罗泽南一军。并益以精兵一二千名。迅速由湖南边界来鄂会剿。若仍株守九江。而贼势之横出旁轶。蔓延上游。似于大局无补。至荆州一府。系东南一大关键。　国家设立驻防镇守。立法至为精微。惟城兵太单。战守均难分布。万一贼匪窥伺。深为可虞。应请　饬下四川督臣黄宗汉。速带精勇一二千名。亲来荆州鄂城一带堵剿。专督江汉之师。兼理江汉之饷。庶臣等得以专意攻战。不虞饷竭。且川督在蜀道派兵堵御。不如合力攻剿。则蜀楚均有裨益。此臣所拟陆军补救情形也。至贼匪力争长江之险。非水师得力。不能制其死命。侍郎臣曾国藩之创立水师。实为识时务之要着。自舢板入湖九江遭风之后。下游久无水师。故九江湖口安庆庐州。均因江面贼舟充斥湖港分歧。陆军竟不得手。武汉幸有船。而臣之陆军先溃。王国才亦稍稍引退。水师孤立沌口上游。贼踪已绕出其后。饷道既虞中梗。日久恐被抄袭。此时应力保水师。暂屯嘉鱼新堤等处。以待陆军之再整。惟水师十营五哨。可战者半。亦有经年未曾开仗者。月需饷项四万余两。积欠亦至七八十日不等。不如及时汰去怯弱。以节虚糜而养精壮。知府彭玉麟。经臣曾国藩调赴江西南康。总办内湖水师之事。臣与副将杨载福面商。退屯新堤。修船只。将各营水师。均交该副将亲自拣选。极力裁汰。去其十分之三。每月可省节饷项。免致日久更形支绌。杨载福力主兵贵精不多贵之论。诚为洞悉机宜。此又水师之应速裁汰者也。臣军之已散者。昧良丧心。不准补给欠饷。其水师及陆勇之应汰者。仍须清偿已往。方可节省将来。刻下一军嗷嗷。殊不应手。湖南以一省防黔粤江西湖北数省之贼。饷项亦闻久绌。势难分济鄂省。江西支应亦烦。北路之饷。应以专济督臣及　钦差大臣之师。应请　饬下部臣指拨他省兵饷。并请　饬下四川督臣广筹粮饷。分月接济。臣亦当迅速整顿。挑募奋勇。务期悉数歼除。早复坚城。以安黎庶而纾　宸。是否有当。理合附片具奏。

　　覆陈兵勇未可添募片　
胡林翼

再臣营兵力虽不甚厚。上　　圣慈。谕饬妥筹办理。臣细意体察。凡兵勇胜负之数。不在多寡。而在勇怯。勇怯混淆。兵多亦弱。勇怯分明。兵少亦强。且兵多则饷多刻下水陆饷项。积欠已至五十六十日不等。未可再行添募。转致饷糈支绌。合并附陈。

　　通筹楚境布置情形片　　　　　　　
胡林翼

再臣胡林翼墨绖从军。志在讨贼。其必不能入皖之故。则以楚北供应东征水陆兵饷。岁需数百万两。钱漕为巡抚衙门专政。连年整饬。稍资补助。所设厘金总局分局数处。头绪繁多。责无旁贷。且随时体察。募立新营。汰弱留强。使东下各军。锐气常新。现在楚境邻氛四偪。前此尚祗策应皖江南北两岸。近日情形。湖南震惊。更须兼虑南路。自应仍黄州。以为各路根本。荆州将军都兴阿。上年围攻安庆。贼势渐蹙。因三河失事。孤军无援。经臣官文　奏请撤围。以期保全军旅。其时该将军已隐然有李光弼刀自誓之志。勤劳之过。忧愤成疾。则其义烈本于天性也。水师提督杨载福。智勇兼备。性气亦甚刚严。该将军提督之威望已隆。必非他人所能指挥。且忠勇素着。日夜以杀贼为心。亦不烦他人之督责也。他如多隆阿鲍超之骁勇冠军。李续宜唐训方之质实不欺。臣等共事最久。诚信相孚。必可得其心力。设异日出省远剿。骤归他人节制。恐心志不能齐一。性情未必相投。且楚师除马队外。水陆各军皆系南勇。皖军则川兵川勇实居大半。近更收录投诚之众。乡土不同。人心互异。若与楚师合并。军情必多疑忌。于事未必有益。不若各剿各路。以专责成。庶两军不起猜嫌。而大局仍不分畛域。应请嗣后楚军。无论入皖界。入江南境。其粮饷军火。及调度机宜。均归臣官文及臣胡林翼一手经理。实因相处日久。深悉将士之心。较归各省大臣节制。呼应得灵也。至逆首久踞金陵。原宜并力东征。成四面合围之势。惟皖中全境糜烂。实难躐等而趋。去岁三河之挫。因李续宾忠勇奋发。思欲一举成功。锐进分兵。遽归庐郡。遂罹前祸。是舍近而求远。欲速而反迟。可为炯戒。查安庆为长江上下之关键。舒桐宿太为江楚之通衢。而东流芜湖东西梁山太平采石逶迤大江南岸。在在皆有贼踪。使未节节扫除。即令迅克金陵。亦虑蔓延江浙。后患尚不可支。窃计规复金陵。必须先清皖省。欲清皖省。必须先清沿江上下。若能以马步辅翼水师。由宿太舒桐攻克安庆。步步为营。次第下击。力扼大江。则金陵之接济可断。势将不攻自克。庐州离江既远。又不与楚境毘连。若由六安进攻。陆路运饷綦难。又系孤军深入。现派参将余际昌等营于英霍之闲。止能为六安后路声援。未可麾兵前进。胜保一军。尚不为单。现在应援浦口一路。如能得手。自当以全力图复庐州。廓清北境。近规怀凤。远固淮徐。然后专注东南。楚军亦沿大江而进。曾国藩既定豫章。可由皖南而进。水陆并下。三路分驰。必可扫穴擒渠。以安全局。现在楚军已进太湖英山。俟湖南分援马步水陆撤回。便拟力图进取。谨将臣等管见所及。通筹布置情形。合词据实附片密陈。伏乞　　皇上鉴察。

　　详陈水陆各军进剿机宜疏咸丰七年　
胡林翼

窃以本年贼匪大股。上犯楚边。节次痛剿。幸获肃清。小池口伪城既已克复。湖口县城两岸夹守之伪城及贼船数百号。又已焚夺一空。片帆不返。查九江之贼。恃小池口湖口为犄角者也。兹于一月之内。夺其所恃。浔城岌岌孤立。粮草有余。逃窜无路。克复之机。似有把握。从此大军建瓴东下。直抵金陵。擒渠埽穴。此天下军民所日夜企望之机会矣。惟是水军万余人。江面千余里。若无总统大员节制调度。则号令不一。心力不齐。譬如舟行有樯颿。而转舵不得人。陆行有良马。而辔策不在手。终必危殆而不安矣。水师一军。建议于江忠源。创造于曾国藩。而整理扩充。至近年而始大。战舰辎重八九百号。大小位二千尊。江汉之师。如雷如霆。军声不为不盛。惟是出楚入吴。风利不泊。即瓜步金陵。均可随机剿办。其应与吴皖统兵将帅互相策应之处。既非李续宾杨载福彭玉麟所能咨商。而李续宾杨载福彭玉麟之严厉刚烈。落落寡合。亦非他省将帅所能调遣。且军旅之事。以一而成。以二三而败。唐代九节度之师溃于相州。其时名将如郭子仪李光弼。亦不能免。盖谋议可资于众人。而决断须归于一将。此又军士之大较矣。杨载福彭玉麟。经曾国藩拔识于风尘之中。自湘潭出师以至今日。久已分为两部。即不能统为一军。在该员本无不和。而两营弁勇。即有才力不相上下之势。是该镇道势又不能互为统辖。查丁忧兵部侍郎曾国藩。持躬谨慎。早邀　　圣鉴。水师将弁。皆其旧部。吴会形势阨塞之要。尤所留心。前请终制。蒙　　恩暂准。曾国藩读礼家居。曷尝须臾忘天下哉。兹幸机势可乘。东南大局。时不可失。移孝作忠。出而任事。天下后世。将益信其忠。而不能责其不孝。事必见其大。而时必乘其先。应请　饬下曾国藩迅速起程。由鄂抵浔。即日督同杨载福彭玉麟李续宾等水陆各军。会合将军都兴阿长驱东下。都兴阿忠勤素着。马队勇敢冠军。素与南勇将士一力一心。必可直捣金陵。预操胜算。抑臣更有请者。自军兴以来。凡官军所到之处。贼必严为之备。我军锐气仰攻。石所及。徒损精锐。积日累月。壮气潜消。悍贼乘之。转致于败。又贼诡计以坚守缀我兵力。转于无兵及兵弱之处。狡焉思逞。是我军之胶滞一隅。而贼乃得以出没无定。循是不变。则兵日见其少。而贼日见其多。固非贼之果多于官军。亦非贼之果强于官军也。即如四年。臣同塔齐布罗泽南等。力攻九江及湖口西岸梅家洲贼城。旬日之闲。伤亡至多。五年。罗泽南李元度等。专攻湖口县城。城不可拔。六年七年。彭玉麟杨载福约会夹攻。迭次血战。因无陆师相依。遂无成效。其不得手之故无他。兵出以正不以奇。贼得以先为之备也。此次李续宾杨载福先期密商。以陆师五千人。从浔城渡江而北。扬言进剿宿太。而即夜潜入舟师。绕出湖口之下十里。天甫黎明。舍舟登陆。踞城后山巅。盬其脑而拊其背。其时内湖外江水师。血战方酣。贼亦尽力抗拒。陆军大呼突入。水陆之贼。均骇愕失措。不知此军从何而来也。

是役也。臣愚以为深合于出不意而攻不备之兵机。固非臣之智虑所及。窃计以陆师精兵六千人。另筹每月船价银二万两。雇民船四百号。从水师之后。仍带长夫锅帐。并二月米粮军火。遇皖南皖北江南等处有贼之处。随机雕剿。则我兵所至。皆贼计之所不及防。迨其闻警调援。我军即可迎战。抑或坚守不出。我兵亦可改图。兵到之后。贼必设备。设备之后。兵可遄归。兵归之日。贼必弛备。弛备之日。兵可再出。计不出数月。而贼技已穷。贼势必蹙矣。惟是以奇兵雕剿。在乎审机观变。无论南岸北岸。江界皖界。应　饬带兵大员。觇贼所在。不拘守成法。不顿兵坚城。不为邻省所节制。不为贼情所牵缀。动静之机。默存于心。倏往倏来。如出九天而入九渊。不仅贼匪不能窥其机。即他省将帅督抚。亦莫能测其用。若使稍有沾滞。兵机必钝矣。又兵勇之敢战者。伤亡必多。即如初八初九湖口之役。水陆中伤共九百余员名。血战之奇。固近年所罕觏。然伤亡过多。即宜调回武汉。加意休养。以慰军情而养士气。仍以精兵调赴下游。弥缝其阙。更番迭战。如环无端。则往来进退。神变不穷。庶不致拘滞一隅。转误大局。应请以九江为老营根本。仍以武昌为补换并粮台根本。则饷胥不匮。而士气常新。必于讨贼机宜。大有裨益。愚昧之见。如蒙　　圣明采择一二。可否一并　饬下曾国藩议复施行。

　　覆陈征皖地势兵势情形疏咸丰九年　
胡林翼

咸丰八年十二月十六日。奉　　上谕。本日据都兴阿奏移营进规太湖分路布置情形一折复奏据称现患腿疾请赏假调理已降旨赏假一个月矣莲花塘枫香驿余贼退至太湖等处分茅岭之贼退至石牌增垒抗拒另股复由潜山趋天堂五河皆可上犯英霍该将军现派各军责成记名副都统多隆阿统带移营前进并由官文檄调九江防兵移札黄梅饬令李续宜添调四营前往下游兵力已不为单薄惟都兴阿告假在营调理虽有多隆阿为前敌而后路尚无大员总统调度胡林翼到省后已驰往黄州着即申明纪律调度各军仍以多隆阿为前敌督饬李续宜等体察情形节节进剿胡林翼应否督兵前进着与官文会商办理傥因兵力不敷即着官文酌量调派为进兵图皖之计不致迟误事机是为至要将此由六百里各谕令知之钦此。咸丰九年正月三十日。奉　　上谕。据都兴阿奏患病未能速痊恳请续假离营调理已降旨赏假两个月矣该将军现派剿匪事务正当吃紧据奏有记名副都统多隆阿为前敌布置尚无贻误已将所带兵勇悉交统带惟军务重大总须调度有人胡林翼近在黄州即着将进止机宜妥为筹划责成多隆阿督率将士各加奋勇不至因主将远离迁延观望并着官文与该抚会商妥办务臻周密是为至要将此由五百里各谕令知之钦此。窃臣于上年十二月驰抵黄州。将伤败各营。麤为整理。即驰入将军都兴阿营中。看视病状。商酌军情。都兴阿劳瘁致疾。兼受寒湿。近用汤药熏洗。稍见功效。春气融和。当可渐次痊愈。臣于正月初旬。复将黄州各营。大加汰。择其精实者。调赴太湖。统计多隆阿自统马步五千余人。鲍超蒋凝学唐训方等营。通计已逾二万。均归将军都兴阿调遣。下游兵力。不为单薄。黄州现在各营六千人。疮痍之余。从新整饬。据英山罗田麻城等县禀报。贼匪数万人。分股窜入霍山六安。绕出黄州之北面。窥伺上游。臣于二月十二日移营上巴河。以期随机防剿。似不宜归下游。致使兵势偏重一隅。傥贼匪竟由六安直犯麻城黄安。则距太湖大营五六百里。而距黄州仅百余里。兼恐贼势上趋。德安汉阳各府县。然震动。黄州现兵六千人。独当一路。尚堪抵御。如或分股窜扰。届期审实情形。必须咨商督臣官文将军臣都兴阿。于太湖各军。抽拨上援。一俟上游无虞。边防稳固。再遣将抽兵。分途进剿。此现在筹商各路之军情也。军兴九年。每苦于逼城而垒。一意攻坚。士卒摧残。壮志暗销。而主将不觉。及至援贼大至。另股乘虚旁扰。必致贻误事机。是官军注重于前。而贼计必转袭其后。官军每以仰攻挫锐。贼计转以余力乘虚。即如七年。官军力规宿松。贼从蕲州张家塝乘闲窜入。八年。官军力规太湖。于张家塝复设重兵。贼又从霍山商城以陷麻城黄安各县。备一路而虚一路。辄多顾彼失此之虞。往事已然。前车可鉴。

现在太湖石牌之贼。闭匿城中。坚不出战。贼之狡计。固欲以坚城挫伤士卒。而转于空虚不备之处。乘闲抵隙。狡焉思逞也。默察情形。贼已凭城设守。必非近月所能奏功。征皖必图三路分进。急切求才。亦非近月所能酌定。昨得都兴阿来函。足疾稍痊。暂不离营。则前敌调度有人。尚不虑其迁延观望也。臣查黄州一郡。形如圆瓯。其东南为黄梅。与太湖宿松接壤。其东为蕲州蕲水。又东北为罗田。其北则麻城黄安。皆与六安霍山潜山英山商城固始接壤。地势散漫。防不胜防。是皖楚之要。应以黄州为适中。策应则上下皆宜。控制亦东西均便。安庆庐州六安未复。则黄州宜设重防。不仅目前情形。当以黄州为根本也。臣若督兵前进。转恐援皖之师。腹背受敌。致使道路中梗。饷糈缺乏。实于下游军情。大有关碍。其黄州一府。财赋繁重。甲于通省。七年八年。官军血战经营。甫经底定。得之甚难。弃之可惜。自以得尺则尺。得寸则寸。养贤致民。慎固不失为要务。必保楚。然后能谋皖。此又地势兵势之确切情形也。惟鄂之谋皖。已历二年。总未得势。则以兵祗一路也。八年秋闲。分兵两路。已见功效。然尚以贼众兵单。前功尽弃。今则统将又弱一。兵力复不如前。率意轻进。后患滋甚。臣愚以为皖之地势贼情。非分兵为三路进剿。必难成功。而鄂省现在防剿江皖。水陆马步已五万余人。加以协济侍郎曾国藩水师彭玉麟各营饷糈。通计每月需银三十六万两。每月自筹二十余万两。仍月欠十余万两。添兵则苦于饷糈之竭。分兵又苦于统将之少。湘中将才。如江忠源罗泽南李续宾王鑫等。连年雕谢。急宜访求造就。以图继起有人。贤才辈出。盖地方得人。则财用之源可开。将领得人。则兵少而可战。即六七千人。亦可独当一路。而财用之流自节。征皖之师。必须统将中智略过人者。分为三路。期以一二年。委任而责以成功。容臣次第访求。专意延揽。再行陈奏。至鄂居皖省上游。鄂军得势。则地利人和。较之他省。情形迥异。是讨贼之责。鄂省实无可推诿。容臣与督臣专意筹商。分别奏报。所有遵　旨覆奏缘由。理合恭折由驿五百里驰奏。

　　议覆筹饷练兵保固京师疏同治二年　
两广总督毛鸿宾

窃臣承准议政王军机大臣字寄。同治二年六月初一日。奉　　上谕。前因侍郎薛焕奏请筹饷练兵当令户部议奏等因钦此。伏查现在军务未蒇。时事方艰。中外臣工。均应激发天良。顾全根本。惟是大臣谋　国。不在言语之美听。而贵揣时势所能行。侍郎薛焕所陈保固京师一节。欲合各省之财力。以厚畿辅之藩篱。在该侍郎用意未尝不善。持论未尝不正。而臣要其始终。究其利弊。通盘筹算。觉其中窒碍难行之处。事关重大。宜审万全。不得不为　　　皇太后　　皇上一一陈之。臣闻用兵之道。选将为先。将得其人。弱卒可以使。强将非其人。强卒且转为弱。近来各路得力诸军。无不先求大将。有大将而后有营官。有营官而后有哨长。有哨长而后有什长。故能驱遣如意。所向有功。至于统率万人。尤非智勇兼全。不足以资控驭而妙运用。　国朝旧设绿营兵额。每一总兵所统不过三四千。督抚提标亦罕有至万人者。诚如重任之难胜也。且勇丁非营兵可比。兵久安于行伍。勇多来自田间。军律非所素娴。野姓骤难箝制。惟恃管带之将官。孚恩谊以结其心。严纪律以驯其气。故人少则精神尚能贯注。人多则照料未易周详。苟约束稍失其宜。即事端从而纷起。今不先议选将。而惟侈言增兵。骛虚名而受实祸。此管带之难也。勇至四万。必非一乡一邑之人所能足额。查近日部众之多。军威之盛。无过于僧格林沁曾国藩多隆阿诸路。皆身经百战。而成此制胜可靠之师。诸臣出征日久。经历数省。就地取材。披沙拣金。非一朝一夕之故也。今欲集四万之众于一时。势不能不广搜博采。泛取滥收。五方风气异宜。情形异向。其中美恶难糅。贤愚错交。往往龃龉不合。争相寻。聚数万异宜异向之人。而欲齐一其心志。驯扰其性情。图始既费周章。收效亦难豫必。此招募之难也。直隶旗绿营兵。往时皆号雄师。承平日久。士卒不经战阵。习于安闲。戎政因而废弛。督臣刘长佑履任后。军务已渐改观。果能就原额兵丁。加以整顿。岂不能挽回积习。力振军威。今设于旗绿营兵之外。另立四旗。不预外省调遣。此四镇四万人。必直隶有贼可剿。乃足以责其成效。当夫全境无事。必与营兵同处安闲。人情遇危急则思奋。际安逸则易偷。萃此四万易聚难散之徒。于不战之地。甚至结党成。恣为骚扰。额兵既成难返之势。新勇又无以操不弛之权。此约束之难也。十八直省中。如广西安徽江苏浙江陕甘云贵。地疮痍。各有不能自保之势。固无论矣。即臣所身历。如湖南尚称完善。而湖南各营欠饷六月有余。湖北欠前安徽抚臣李续宜部勇之饷至二百余万之多。曾国藩前调成大吉赴援寿州。以欠饷过巨。竟至不能移军。两省情形。即已岌岌不支。四万新兵。岁需饷银约二百四十余万。是应办京饷之外。平添二百数十万之多。额内无从再筹。额外不敢另取。祗此有限之数。势必仍以挪减应急需。万一厘捐稍有不给。纵使严加责成。而无米之炊。终成束手。兼之能筹者仅止数省。数省之物力盈绌。又各不齐。

新设之兵。不可一日无饷。假令各省或猝有军务。筹划无从。道路或闲有梗阻。运解不便。则停兵待饷。贻误堪虞。此饷糈之难也。窃维盗贼披猖。上廑　　君父之忧劳。下为敷天所愤恨。譬之父有田庄。为奸佃所侵吞。豪奴所耗蠹。为之子者。自应同心努力。清理驱除。各直省。　　皇上之田庄也。筹饷剿贼。诸臣之驱除清理也。分所当为。分毫不容自惜。然使豢养无数犷悍之辈。而无以时其衣食。致令日喧呼噪扰于父母之前。则固非人子之心之所能安者矣。臣愚以为目前之患。在枝叶不在根本。方今　　　两宫皇太后德隆尧舜。朝政清明。我　　皇上圣学有基。日就月将。干干不息。即培植之道。无以加兹。譬之大木。根柢本自盘深。虽枝叶之闲。偶有虫蚀。但得熏之拂之。不使稍留余孽。以灾及其根本。则根本之元气。自可畅达于枝叶。而日见茏。此时各省督抚及带兵大员。果能共奋忠诚。各竭智虑。布置战守。完密无隙。剿灭一股。即少一股之突窜。肃清一路。即免一路之蹂躏。处处皆然。不令一尘及于畿辅。则京师不待保而自固。如恐各路未能一时底定。当求有备无患。则于直隶督臣刘长佑新募之勇。略增其数。再旁求将才。训练旗绿营兵。汰其老弱。革其旧习。即足以资捍御。今若更议添立四镇。则额设兵丁。转袖手旁观。卸其操防之责。从此营务益形废弛。新勇亦难保不从而效尤。此又流弊所极。不可不筹虑及之者也。臣查薛焕前抚江苏。所部兵勇亦有四万余人。惟知淫掠。不顾防剿。以致困守上海。不能出城半步。一有警报。犹必乞援于洋人。迨今抚臣李鸿章到沪。次第汰遣。而以楚勇一万。历克诸城。直逼苏郡。兵不贵多。是其明验。臣尚未抵粤。此项固本京饷。每月能筹若干。应俟到任后。再行察看复奏。特是深维事势之艰难。熟筹机宜之利害。既已心知其窒碍难行。何忍缄默不言。有辜　　　三朝知遇之恩。谨就管见所及。披沥直陈。以备采择。伏乞　　圣鉴训示。

　　闽事大棘霆营兵不宜分疏同治三年　　
沈葆桢

窃臣准提督鲍超咨。奉　　上谕准假两月。假满后出关剿贼。以所筹分勇增兵协饷各事宜。请臣切实代奏等因。伏惟行兵莫先乎审敌。用人必尽其所长。臣查回部自唐迄今千有余年。雄视西域。种类流入中土。与华民杂居。虽数百年不改其俗。其天性之悍鸷。生聚之蕃衍。心志之齐一。迥非他部之比。关外平沙广漠。敌骑雨骤风驰以十数营步卒当之。勇者无所施其锐。谋者无所售其巧。虽巧必折。其惟堂堂之阵。正正之旗。马队军营。相辅而行。始克有济。此用众之地也。汪海洋李世贤鬼域伎俩。变态万端。其羽翼尚十余万。皆百战之余。怀必死之志。闽粤土匪从而附之。闽地山重水复。千蹊万径。此击彼窜。防不胜防。稍涉大意。便堕术中。其必将识士意。士识将心。呼吸相通。首尾相顾。始克有济。此用奇之地也。鲍超之治军也。算定后战。度不中不发。虽仓猝遇敌。必深沟固垒。侦探四出。务得贼情。躬率诸将。亲观战地。凡敌营之前后左右。山川向背。径途纡折。了然于心。归询诸将之愿战者。饬取军令状。乃于厅事画地为贼垒。令诸将各以所派进兵路径。次第按行。使人人如虏在目中。次日乃决战。号令一出。悄然无声。勇者不得独进。怯者不得独退。奇正分合。使万众如一身。稍有却者。虽镇将立按军法。身临前敌。将士能否。一一周知。故措置营哨各官。必称其职。以为室家近则有所恋。欲人人有致死之心。故不甚用土人。亲故多则有所恃。欲人人有畏罪之心。故不甚用乡人。其战必克。楚军见而信之。其罚必行。楚军习而安之。故乐用楚人。此鲍超一军之实在情形也。前者鲍超到省。臣与往返熟商。窃以西陲如此其急。宜统全部西行。再于川省添调额兵。甘省多购良马。方可独当一面。谋出万全。诚以此军系天下之望。必不容使少有蹉跌者也。迨接闽中军报。林文察阵殁漳州。刘典先胜后挫。退守连城。闽事大棘。江防亦警。东南之祸。仍未有艾。窃以霆军远征何如近剿。但将康侍诸逆歼尽。先抒　朝廷南顾之忧。乃以天下全力。肃清西陲。剿抚兼施。自然就范。然欲近剿康侍。亦须霆营全部兵力。方能搉陷廓清。非酌抽十数营所能竣事。且恐新旧交接之际。将领两不相下。彼此去就之际。士卒互有违心。人数骤分。军容顿改也。询鲍超来咨之意。第以势须兼顾。姑作调停。实则出关必得二万人。方能确有把握。臣愚以为与其兼顾而两无足恃。何如专顾而必有所成。现鲍超以窀穸未安。幸蒙　赏假。无论出关入闽。均必先行回籍。合无仰恳　　天恩。俯念闽疆万紧。　饬鲍超假满后。仍即兼程由江入闽。其全部先由宋国永娄云发会统赴汀。以慰民望。鄂省军情稍缓。僧格林沁忠勇谋。卓越伦。关外情形。尤所谙悉。如可出关督办。必奏肤公。由豫赴甘。取途较捷。闽省肃清后。倘楚豫捻匪尚炽。鲍超亦可就近移师。如以回疆所系匪轻。非鲍超迅即出关不可。应请　饬鲍超全统所部前往。俾得尽其所长。并恳　饬下各省筹饷项。源源接济。专委任以责成功。臣前以江省军饷。万分难支。裁撤精捷继果仁右敬湘等营。兵力立形单薄。霆营拔后。必须另募劲旅。以固边防。其霆营入江以来。欠饷约三十万。尚须分月清理。俾资行费。总之早奏一路荡平之绩。即早释一分　宵旰之劳。除将鲍超原咨抄呈　御览外。理合恭折由驿六百里驰陈。伏乞　　圣鉴训示。

　　筹办出关事宜疏同治十二年　
左宗棠

窃肃州克复。大军应即乘胜出关。速图扫荡。人皆知之而能言之。微臣始念亦谓巧迟不如拙速。及体察军情。详审局势。窃有不敢轻议者。请为我　　皇上敬陈之。一在筹出关之兵宜审也。通计攻肃各军。金顺宋庆徐占彪及臣节次调派马步各起。共六十余营。可谓多矣。然攻坚既久。损折实多。受伤成废者。亦不下数千之众。皆所称精锐之选也。徐占彪所部蜀军马步十三营。前后阵亡将士五百余员名。带伤者二千四百有奇。宋庆一军亡伤之数近千名。而染病物故者亦数百。计金顺所部步军。即胡世英之英礼十营。本非佳选。又由宁夏拔赴凉州时。逃亡不少。虽幸金顺随时补辑。得以成军。每战身先。作其勇气。然阵亡者数百名。受伤残废者亦数百计。此臣在肃时所深悉者。肃城克复后。臣与诸军熟商。非从新。难收实效。金顺宋庆徐占彪均以为然。比饬随带之总兵戴洪胜余起立提督金庆元副将欧阳吉星等。归头品顶戴记名提督谭上连统领。并成五营。益以马队三营。驻守肃城。修葺城壕。俾成雄镇。饬肃州镇总兵章洪胜接统。杨世俊旧部马步四营。及亲兵小队。驻嘉峪关。重修边城。以严锁钥。并拨马步小队分驻关外。以通玉门之气。其玉门靖逆营游击缺。委随营总兵衔副将陈南波署理。安西协副将缺。委随营提督吴次汉署理。敦煌沙州营参将缺。委随营副将聂福田署理。各令挑汰存营孱弱兵丁。而募山内猎户补之。各足一营五百名实数。照内地防勇章程。以月饷责其防守本境。兼护运道。缉游勇。臣巡视嘉峪关毕回肃。即撤徐占彪马步七营。分别回籍。挑留精壮。并成马步六营。于肃城外择水草便利处营。按日操练。亦便其养伤待愈耳。时因出关期近。诸军整理需时。奏调张曜嵩武军。由镇番凉州赴肃。而嵩武军到肃后。军食日增。甘凉订买运肃之粮。不敷接济各军之用。不得已商请宋庆率所部回凉州整理。兼以就食。宋庆又以旧部在豫者多。募补易于集事。而金顺出关在即。拟以所部现存精壮。听金顺挑补额数。俾期捷便。臣服其力顾大局。深知缓急。并惬私怀。旋并拨副将冯桂增马队一营。布洛斯螺丝后膛开花大一尊。饬总兵邓增带领手。随金顺出关。以从其欲。计此时整理就绪。壁垒一新矣。张曜一军。马步十四营。队伍整肃。士饱马腾。堪称劲旅。臣并益以新制连架劈山十尊。布洛斯二号螺丝后膛一尊。七响后膛枪十杆。其凉州副都统额尔庆额马队。除自挑凉州满营百骑外。穆图善拨交吉林二百骑。黑龙江一百骑。臣虑其单。饬总兵桂锡桢带所部马队一营。一起约四百骑。归其统带。计金张额三军出关。马步共一万数千。幸皆精实可用。数月而后。仍可调拨劲军。陆续继进。如此。士气常新而不竭。粮运常裕而不饥。以之制关外客土逆回。自操十全之算。一在筹出关之粮运宜审也。

肃州安西。共隶一道。而产粮赢绌。各属攸殊。肃州及奇台。腴地也。安西玉门颇多砂瘠。而敦煌为上腴。军兴以来。民困于逆回之扰掠。复苦于军营之捐摊久矣。民人存者不过十之三四。地亩荒废。居其大半。官军藉兴屯之名。先给领籽种牛价。抵算采买粮银。搜括抑勒。户口流亡。自白逆窜出关外。官军覆没。囤庄被陷。安敦玉雕之状较甚。从前臣在肃。见难民络绎入关。恐转徙日多。荒地无人耕垦。筹银二万两。分给三州县。并拨寒衣万套振之。冀留此灾黎。尽力屯垦。庶异时余粮出粜。关外各军可就近采买。稍节劳费也。然目前军食不能取给安西。则固不待言。甘凉肃素称腴地。频年戎马。被害最酷。自徐占彪偏师径捣肃州。肃回缩退。诸军戡定河湟。甘凉道路渐次肃清。农民得安。耕获幸获中稔。两年以来。尚供官军采买。然死亡既多。川原耕种。不过十之三四。其旱地更无过问者。臣由兰到肃。途闲据士民纷纷递呈。求免采买。比经再三开导。除留民食及籽种外。谕其悉数出粜。勿任居奇。幸三郡民情朴愿。又知官军誓灭此贼。且能不扰。遂得集有成数。通计凉甘肃三郡。订买市斗军粮十六万三千余名。按照额征仓斗。则三十余万石。几敌通省常年额赋。虽优议价值。每市斗一石。重三百余斤。给银四两。而民闲缴纳不前。市价骤长。每石竟至六七两之多。据甘州府县禀报棍徒乔良廷即乔铎李太和造谣煽惑。阻纳官粮。以致市肆价居奇。贫民粜食无出。军民均困。臣察访得实。立饬将乔良廷李太和杖毙。并以署甘凉道萧宗干办理颟顸。撤任查办。访闻局员候选知县杜辅仁甘标后营都司林长兴有侵欺情事。交调署甘凉道黄庆章讯实详参。自此民闲交粮。乃渐踊跃。然以订买粮料总数。供金顺张曜额尔庆额三军食用。及运粮车驼只防营所需食用。算至明岁六月新熟。尚短粮料市斗二万余石。现拟尽括额征本色及各标营季粮。陆续填补。尚未知能否足数。且甘肃地气高寒。麦秋虽在六月。而民闲割麦完毕。必应堆积成垛。俟其糜秸脱。始便碾打上市。臣此次七月十九日由兰州启行。八月十二日始抵肃州。沿途村舍麦垛虽多。而缴官上市者少。明岁节候虽早。计民闲缴纳新粮。必俟八月。陈粮尚应筹两月。庶新熟之交。得资接济。此筹粮甘苦实在情形也。就转运言之。自凉州至肃州共九百里。又自肃州出嘉峪关至玉门县三百六十里。玉门至安西又二百里。共一千四百余里。路多砂石。用驼为宜。惟驼只非农所畜。向来民闲所畜。惟骡马牛驴。以供农事。藉应差徭。所有惟木轮大车。不耐负重行远。频年贼回扰掠。牲畜极少。差车无供。上年成禄出关。强拉差车数百辆。甫至玉门。车夫弃车逃回。并骡马亦抛置不顾。自是更无从措手。

臣于夏初派弁三路出口。采驼三千。又偏值蒙古驼少价昂。采获尚不及一千二三百只。报到者仅祗六百余只。臣过甘郡时。道府请重价雇用民车。每运粮百斤行百里。许给银四钱。其应出差车。许给银二钱。计四十余日之久。民车差车运粮料到局。尚不满三千石。幸臣前调集各营官骡一千六百余。先后到齐。起运勉资周转。而前用民价在兰州平凉所雇商民车驼只。及袁保恒在河雇办车辆。亦陆续搭运军装军火抵甘。于是转运稍旺。肃州乃有存粮。以后可不须重价雇民车。然通计由凉州甘州采粮运肃。由肃驼运至安西州。合计民运车驼只脚价。及官车官骡官驼员弁人夫薪粮牲畜草料口袋什物局费。一切摊算。每粮百斤。需银十一两七钱内外。其劳如此。其费如此。夫岂此时财力所堪。若非预筹撙节。而动言用众。恐官军之饷餫不继。糈台之储峙早空。不但后时不能保此不竭之源。即目前出关之师。亦且时忧饥溃。此转运艰难之实在情形也。窃维自古关塞用兵。在精不在多。方全盛时。筹用兵即先筹刍粟。如汉赵充国古称名将。其驻军酒泉。即今之肃州治。敦煌即今之安西州治。所筹兵事。重屯田而罢骑兵。留步兵万人。藉省大费。三奏力诤。行之卒效。至今言西北兵事者。莫能外也。乾隆闲。先臣兆惠苦守伊数月。维时北路兵阻不前。其深入者仅精兵数百。卒能力解重围。宣威绝域。约计当时北路士马。多亦不过数千。然则道远运艰。不能用众。即古今承平无事。官私充足时。亦无以异可知也。今拟出关之金顺张曜额尔庆额所部马步已一万数千。合之员弁丁役人夫将近两万。值哈密解严。贼踪向吐鲁番一带窜走。师行二千里。尚未知能否及贼。若递拟以大军接踵前进。虽承平无事。官私充裕时。犹或难之。矧当祸乱十年人物凋残财用匮绝之日乎。臣在肃时。商之各军。汰疲乏杂弁丁以求精。资遣伤残成废弁兵以省累。察张曜一军。锐气方新。作为头起。金顺一军次之。额尔庆额又次之。宋庆一军。整理需时。军装驼只。均须增添购办。请留俟明年秋后继发。臣并拟于所部整锐足恃诸军内。再精选数千。届时慎择总将。率之同行。如天之福。甘凉安肃明岁丰稔。西师饱腾。再分起层递而前。如行席。庶边塞肃清。可操全算。计期不过稍迟数月。而局势稳矣。否则师行荒徼。既不能因粮于敌。复不能随地征粮。士马苦于长征。求一饱而不得。正恐未及遇贼。军情先摇。于局势无益而又害之。且战阵之事最忌于前突后竭。行军布阵。壮士利器厚集于后。则前队得势。锋锐有加。战胜而兵力愈增。必胜之着也。若全力悉注前行。一泄无余。设有蹉跌。无复后继。是乃危道。诗言翼翼。传称彼竭我盈。盖皆注意后路之说。况出关之师。所应加意者。不仅哈密以西客土客回。似成效不在欲速。取威不仅一战也。区区之愚。所为不能自释者以此。至关外军事。除景廉每年尚间有缄牍往来。余则并未接过只字。即镇迪一道。名虽隶陕甘总督管辖。而实则由乌鲁木齐都统及各大臣就近督率。公事一切。由其主持数十年前。即是如此。臣无从过问。所有哈密以西粮运事宜。应由出关各军。到地自行筹划。臣固未能悬揣。亦势力所不逮。非预为诿谢也。谨将筹办出关事宜。据实陈奏。伏乞　　圣鉴。

　　请留大枝劲旅以作中原活兵疏　
河南巡抚钱鼎铭

窃以京师为天下根本。豫省者京师之籓篱。籓篱不固。则所以为根本计者。犹未周且备也。近以关陇肃清。白彦虎一股。蜷伏新回部。　朝廷挞伐用张。出关大举。除恶务尽之义。　庙谟诚属万全。然臣之所忧。则不在边庭之骚扰。而在腹地之空虚。譬如医家审证。外治邪感。必内固本元。当此沈痼甫愈。营卫脏腑之闲。正气未充。其触而即发。初若无病者然。而见证或且束手。今日中原之势。何以异此。豫居天下之中。大河环其西北。实为近畿之屏蔽。所属南汝归陈。旧为捻踪出没之所。伏莽堪虞。自张曜宋庆两军。奉　命西征。本省遂无大兵镇压。库储匮乏。不能更募新兵。现虽整顿练军。而马步仅止七营。祗能近捕匪徒。不足远资征剿。空虚之患。可为寒心。窃以用兵之道。当就内外之势。权其缓急。而不可使有偏重之端。假令西征之兵。尚不敷用。则尽锐以行。诚有不能兼顾之势。抑或师行粮从。兵众而食不缺。则多多益善。外攘即所以内安。今日之事。则又不然。金顺张曜额尔庆额各率所部先后出关。三路进规乌城。兵力足资分布。则以兵而论。既无须乎增益。就粮而言。肃台采办转运之资。既属不赀。而哈密开屯。可以指垦之地。正复无多。若再有继进之兵。万众嗷嗷。待炊愈急。不独无添兵之利。将反受其害。臣愚以为不如省一军之刍粟。以供诸军之饱腾。直隶督臣李鸿章。与臣函议及此。以为关外祗宜屯垦缓进。不宜添兵大举。致虞饥溃。臣之日夜疚心。已非一日。曩犹以为全陇肃清。安插各回众。帖然就范。无复可伺之隙。年前乃有河州抚回闵殿臣之叛。幸湘军一战而胜。又有宋庆一军夹洮而阵以为之援。故能速予歼除。声威大振。否则辗转之闲。其蔓延岂复堪问。就此推之。中原一片平衍。竟无一技大军。为之镇抚。万一事机猝发。遂成坐困。籓篱之备既疏。根本之忧益大。噬脐之悔。于事何裨。再四思维。拟将宋庆所统全部。调回潼关扼。西可以顾秦陇。北可以蔽燕晋。豫省亦可恃以为备。得此大技劲旅。以作中原活兵。使馈运之力稍纾。而拱卫之防尤密。刍荛一得。是否有当。伏乞　　圣裁。

　
卷八十五　兵政十一兵法下

　　答傅蜀门夔书　　　　　　　　　
包世臣

接手书。知粤中官绅钦服伟抱。谆请练训健勇局壮义三千人。已稍习部勒。进止有法度。闻声欣慰。近日之兵难言矣。望贼辄奔溃。而抢掠齐民。使齐民亲贼而仇兵。主兵者复与兵朋比以仇民。有司莫可谁何。乡勇之为民害也。向甚于兵。足下又以布衣为督统。有事权而无刑罚。为日稍久。犷悍必生。者若不摄以微权。断难相安无事。盖以下令召募。来者辄受。勇怯不齐。分例无别。夫人负异常之材。莫不自异。而不得见异于人。则常怀觖望。滋生事端。法宜俟部分稍定。与首事密商。其形貌魁杰。膂力殊众。或精通技艺。或谙习水性者。别为亲军优其日给。使倍差于侪辈。彼自异而我能异之。心必归我。人数无多。易为亲厚。侪辈无魁然者为之倡。则可无意外之虞。设有不逞。亲军为之箝制。亦不致成大患。迨至用之有事。自必争先恐后。强弱并能奏效。若置之一概。是正兵法所谓兵无选锋曰北者也。凡大帅督师。必在数万以上。须于各营中精拣百分之二三为亲军。即哨弁亦必有此。方能同患难。应缓急。至练兵必先教以拳勇。上者习软功。次者练硬劲。使之力长身轻。乃可分授营械。若此现行营例。昕夕操练。徒费火药。绝生计。终其身不成技艺也。足下承庭训久。当能深喻此旨。仆一切如常。尊甫日相过从。眠食悉安适。幸勿劳念。 

　　与于司马书咸丰三年　　　　　　
鲁一同

一昨奉诣执事。适阅勇于安镇局。不获一见。翼日见存。又相左也。时势孔棘。非可坐论制敌。故不敢数数烦溷。然私心有所欲效愚款。觊或裨补智勇万一。谨彻于左右。逆贼东扰。省垣困迫。清淮民庶。无故惊扰。自相煽惑。一夕数变。非人情好乱。患生于所不见。而动于所猝也。譬如居密室。乍闻鬼魅。人各自孤。便若赤发星眸。森列左右。非徒民不见贼也。乃至兵不见兵。平日训练。轻如戏剧。符檄一下。面色灰死。未望尘而肝胆迸散。岂有所谓行列部伍。坐作进退耶。夫以如是之民情。如是之师律。贼行数千里。皆出空虚之地。其为溃败。非为不幸。旬日以来。消息百端。日益危偪。然而镇江之师不西。瓜仪之勇不南。皖帅变易。拥符离之兵而不进。坐视金陵之危。勇懦一辙。环而相顾。欲侥幸于狂寇之未必至。岂可得耶。清河蕞尔。河垣寄重。地小而冲。民多而散。前无可枕之险。退不能据河以为固。闻声听息。荷担而立。明府吴君以勇之姿。久获士民之誉。重抚此土。下车之日。驩声雷动。人情固少戢矣。又得当事诸君子。提挈而翼导之。筹饷日益集。练勇日益习。以此坐镇。必无他变。仆瞀儒也。逍遥其闲。喜托身之得所。然意少有所未惬者。窃谓当事之筹划善矣。所可议者。国容多而军容少。夫院道府县相承。贵贱有体。容服有章。请谒有度。文礼繁重。传呼而后进。拱揖而退。此国容也。将帅偏裨。卒伍相统。期时而集。金鼓为节。坐止有方。分合有部。裁减小礼。严静耳目。此军容也。国容主于详雅。军容贵于质。虚文足以费日。盛礼足以隔情。应请大帅自今以后。皆至总局公见。上下不隔。耳目交通。其三五八十之期悉免。司总局者日一至。三道闲日至。大帅三日至。以此为率。惟县令至无时。或疏或数。惟其事而已。此之谓省事以惜日。夫容观所以变视听。肃心志。应请自今以后。大官乘马出入。不得缓服肩舆。佐贰统领。改用戎装。结束严劲。与士为伍。章服既改。耳目易观。此之谓变容以作气。局委十数总统。各勇十羊九牧。部分不明。应请以若干人为一队。每队领以佐贰官。阅之日。分队领赴。编诸册籍。无事相与讲说恩义。抚摩疾痛。使队各自亲其主。此之谓分部以明分。简阅之日。大帅居止。必有赏罚。勇与兵异。赏优以体貌。罚止于声色。昔路文贞练勇二万。大阅三日。手觞赏赉。士皆感泣。此清河往事也。情义既联。勒以兵法。赏加财帛。罚及鞭贯。渐以增重。十日五日。犒赉羊酒。勇士固多徇宠。一飧之德。报以七尺。此之谓推心以收威。练勇各于寺观栖息。非可常此即安。应请筑立壕堑。制备锅帐。分番驻守。渐与之习。营数百人。官为统领。同止共作。亦以番代。使平居无事。常有严敌之意。此之谓变节以防猝。本邑十八坊。火三万户。请家自为守。分为三等。各壮丁。制造器械。报名县籍。已与吴明府言之矣。县谕一出。地方之人。欣然愿乐。此非能用之战也。所以阴为部勒。呼吸灵便。每当阅兵勇。调取数坊晷刻毕集。排立左右。观习陈势。阅毕闲错编入。率以周巡。整齐行次。少识旗队攻战之意。久益亲狎。所以重固根本。钤制枭桀。此之谓练民以归兵。

总此数端。皆以军容改易常调。逸者渐而趋劳。脆者渐而趋坚。纷者渐而趋一。恩势固结。胆气自倍。然其大要又有进焉。圣人曰。好谋而成。董子曰。设诚而致行之。一不知诸君子之练此勇也。将以备非常而报　国家邪。将姑为声势以镇一时之人心已邪。将知其必至而全力以待之邪。抑徼幸于不必然而聊与之试邪。以浦垣之重。诸君子之仁武。苟坚意必行。无所回惑。则当思四郊多垒。枕戈待旦。减彻服御。与士卒同甘。倾身养士。不以名位自异。破除意见。以收偏桀之才。召询父老。以联上下之。夫江介之士。去妻子家室。上雾下湿。蓐食不饱。部臣节将。亲冒矢石之地。而数百里外。窖金寄孥。人自择便。艅艎交于川渎。鞅辔絓于衢路。岂恶忠义而不与军垒之士共主哉。一鸟飞。百鸟鸣。一兽走。百兽惊。一夫跋足。则千人掉臂矣。夫去者有与倡。而守者无与徒。虽斩刖之法弗能禁。而虚文祗取侮矣。人者在上所以率之。伙惟诸君子自坚而已。草土衰劣。不能荷戈。仰天日。惟贡其区区。裁幸甚。

　　上翁抚军书　
徐子苓

闻之古有匹夫之乱。流寇是也。流寇之乱。祸每烈于敌国外夷。秦之胜广。明之闯献。其尤着也。今　国家无秦之失德。贼睅然有闯献之势。　国家集天下之兵力。设长围于江宁。江宁贼巢。信穷蹙矣。皖中之事方棘。然兵事之失。究未有如皖之甚焉。执事今相君之贤胄。皖人之司命。敦行束修。学古人之道。闻于天下。昨者庐州陷。诸营相继溃。执事惠然闵皖人之危。军梁园。奋遏贼锋。既戒师于定远。正诸将失地丧师之罪。赫然讨三军而训之。方是时皖人惶汗欢跃。延颈俟命。乃者自秋踰春。疆圉日棘。窃闻诸道路之口。谓柄事者计以皖委贼。并力江浦。旁事招安。兼省兵力。故江浦一路。堵而兼剿。定远一路。堵而兼抚。子苓窃有惑焉。夫兵家之用。得地者便。今计者欲并力江浦。而不亟拔皖中。非计也。何则。皖地四通。根本江淮。庐凤土沃材武。盗多倚贼自重。贼亦时藉其力。以分我兵之势。盖自安庆弃。长江之限日益。自凤阳弃。盗之交日益固。昨者大吏又弃庐州。而江淮大局。悉归于贼。夫以剽悍之贼。据形便之地。挟全皖耕战之民。故其深沈观变。悉甲于安庆。扬声南下。则三楚戒严。泝流而东。征粟无巢。津逮含和。辇数千金。设饵于江上。则江宁之困以苏。鼓行庐州。啸挈盗。庙堂之上。咨嗟嚄唶。大河南北。无解严之日。夫惟贼之势便。故我之势常绌。故贼饱而我饥。贼逸而我劳。贼专而我分。盖贼尝以一隅之皖。牵制数省之兵力。故楚豫未解兵端。江宁久无成效。故曰兵事之失未有如皖之甚也。定远壤小四偪。护镇之役。我兵甫振又挫。盗恣睢。犄角巨寇。柄事者不得已计出于抚。似也。夫盗非尽不可抚也。古之抚盗者。或抚之而安。或抚之而兼收其用。而陈奇瑜熊文灿率以抚误天下者。非惟盗之巨细强弱之不同。抑抚之者措置得失之互异耳。夫以屡挫之兵。处四偪之地。盗名虽待抚。持兵顾望。众各巨万。彼柄事者。客将也。日长寇敝财之不。事成则乐居其功。事坏则拥兵去矣。脱有故。未审执事何以应之。子苓书生褐夫。阵战之未习。况军国事巨。山陬一隅之传闻。又多未暇以详。谨以众人之所知。耳目之所尝及。窃见兵事之失。大较有六。其四事皖中之积弊。其二事天下之大局系焉。六弊不去。乱将难已。剿与抚均非长计也。请言其略。执事试裁察焉。法曰。军无选锋则北。又曰。将不宿戒。三军失其备。古人用众之法。大率马步相维。勇怯并进。而掩击冲突。常以选锋为奇兵。前明戚少保教兵。亲立课程。严若师弟。慎宿戒也。今者营阵潦草。大率马少步多。有正无奇。有战退无休替。小胜辄嚣。偶却易溃。军多阙伍。何论选锋。士无见粮。遑言宿戒。弊一。闲谍者。军之机括。将之思虑所从出焉。夫察变于未形。决几审而应敌也暇。记曰。军旅思险。隐情以虞。孙子终篇。详言用闲。　国家台湾之役。姚抚军开修来馆以闲郑氏。卒用成功。今者员弁差委。虚应故事。征言市井。析赏锱铢。众聩瘖。见止房闼。误事失机。率多由此。弊二。
  </div>
  <div class="pagination">
   <a href="皇朝经世文续编_page144.html">
    上一页
   </a>
   <span>
    ...
   </span>
   <a href="皇朝经世文续编_page140.html">
    140
   </a>
   <a href="皇朝经世文续编_page141.html">
    141
   </a>
   <a href="皇朝经世文续编_page142.html">
    142
   </a>
   <a href="皇朝经世文续编_page143.html">
    143
   </a>
   <a href="皇朝经世文续编_page144.html">
    144
   </a>
   <span class="current-page">
    145
   </span>
   <a href="皇朝经世文续编_page146.html">
    146
   </a>
   <a href="皇朝经世文续编_page147.html">
    147
   </a>
   <a href="皇朝经世文续编_page148.html">
    148
   </a>
   <a href="皇朝经世文续编_page149.html">
    149
   </a>
   <a href="皇朝经世文续编_page150.html">
    150
   </a>
   <span>
    ...
   </span>
   <a href="皇朝经世文续编_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
