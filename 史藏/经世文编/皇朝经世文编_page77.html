<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 77 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 77 页/共 219 页
  </h1>
  <div class="content">
   我　　皇上当　　亲政之初。即下直言之　　诏。凡在臣工。自宜各抒所见。以备采择。臣职司献纳。谨将管见所及。列为四条。

一曰禁进献。钦惟　　大行太上皇帝至圣至明。无微不烛。前因各省督抚土贡之外。间陈玩好。曾经降　　旨禁饬。诚以督抚为封疆表率。首重廉洁。若进献之路一开。则不肖者得以借口进　御。需索属员。层层递取。必至派累民间。是以加之戒饬。　　圣意至深远也。诸臣自宜凛遵　　圣训。不得复萌故志。惟是我　　皇上亲政伊始。诚恐督抚之中。有以此为尝试者。不可不防其渐。伏乞　　皇上申明　　圣训。晓谕诸臣。俾知　郅治之朝。不贵异物。诸臣惟当砥砺廉隅。洁清自矢。以佐上理。则吏治之源清矣。

一曰饬吏治。亲民之官。守令为重。近年川楚教匪滋事。多由守令之不职。守令之不职。又多由督抚之徇庇。守令之贤不肖。惟视督抚为转移。为督抚者。果能整躬率属。洁[己](已)奉公。循良必擢。贪劣必惩。则一省之中。虽不能尽皆良吏。而上行下效。大法小廉。咸知媿厉。作奸犯科之徒。自无所容。今之督抚。不能整饬属员者。半由于不能正[己](已)。半由于回护处分。惟无瑕者可以责人。己之不正。何能御下。而守令获罪。督抚司道。俱有失察之咎。故隐忍不发。以观后效者有之。互相蒙蔽。苟图无事者有之。因循姑息。遂致酿成事端者亦有之。此诚当今急务。不可不大为整饬者也。伏乞　　敕下部臣。嗣后各省守令有以贪污不职败露。或因科道论劾。或因士庶控告者。必严究其上司各官徇庇之罪。以儆官邪。至各该督抚自行参奏者。其从前失察之咎。不妨稍恕。如此庶地方大吏。皆知自顾考成。无所回护。而吏治可以整饬矣。

一曰达民隐。伏读　　圣谕以民隐为念。而欲其上达。此诚　　圣王宰治之要道也。民隐之未能尽达者。半由于督抚之徇庇。不能整饬属员。半由上控之案情。不能彻底根究。向来凡有上控之案。或交该督抚提审。　　钦差大臣质讯。而统计所办之案。归罪于地方官吏者。不过十之二三。归罪于原控之人者。往往十之七八。否则不过颟顸了事。归于两败俱伤。推原其故。皆由于外省回护之恶习。牢不可破。而弥缝之巧术。更属多端。故往讯之人。即使矢正矢公。长于折狱。而本省官吏。一闻　　钦差之信。即将全案情形。捏饰装点。不使稍留罅漏。查办之人。鲜不受其蒙蔽。至于　　钦差所过。州县支应供给。其弊更有不可胜言者。　　皇上所差大臣一二员。随带司员一二人而已。大臣司员所带家人。较之定额不止倍蓗。所到之处。假　　钦差之势。鞭挞州县办差人役。征求无厌。里闬不宁。公馆铺陈。空如席卷。即使所讯之案。毫无冤抑。而沿途已不胜其扰矣。伏乞嗣后凡有上控之案。其与督抚并无干涉者。即交该督抚据寔审办。其干涉督抚。恐致回护者。立即提犯进京。交部臣秉公严鞫。务期水落石出。以成信谳。倘有必须亲至其地踏勘情形者。交邻省大员。就近查勘。分别奏咨。归案办理。庶驿站不至骚扰。而民隐得以上达矣。

一曰厘驿政。　国家设立驿站。凡马匹人夫。皆有定额。草干夫价。皆有奏销。原于闾阎毫无扰累。乃各省地方官奉行不善。借差使之名。开科派之路。马价折之民间。草豆纳之里下。一遇紧要差务。格外派累者有之。差拏民间行旅骡头马匹。充抵驿骑者有之。于是州县之贤者。无不以冲缺为畏途。而不肖者反以冲途为要缺。至于一当冲缺。则无论贤不肖。皆以办差为要务。其精神才干。用于擘画夫马者半。用于奔走伺候者半。加以下程铺垫。需索征求。应接不暇。虽有循良之吏。亦惟有低首下心。以苟免赔累为幸。断不能尽心民事。其无能者。又皆纵容胥役。多方勒派。地方之脂膏。朘削愈深。奸蠹之囊橐。分肥愈厚。而贪诈者之藉端入己。饱其溪壑。更不必言矣。伏乞　　皇上敕下各省督抚申明定例。转饬有驿州县。遇有差务。务照部颁勘合夫马定数支应。如有不遵定例。额外需索者。立即直揭部科。各督抚仍责成道府。不时稽察。所属州县。如有借口办差。派累百姓者。立即揭报参奏。倘隐不办。别经发觉。即将该上司一并严议。如此严切　　训谕。俾各知儆畏。庶驿政清厘。而民无科派矣。

　　敬陈治滇实政疏云南通志　
蔡毓荣

滇省界在边荒。甫离兵燹。迥非承平内地。可以优游坐理之时。一切整顿地方。抚绥民生。务以实心而行实政。如其因循苟且。粉饰太平。非　　皇上责理于臣。与臣率属以报　　皇上之至意也。自受事数月以来。周谘利病。悉力兴除。总期上下一心。勤求治理。无如官斯土者。或缘瘴疠易侵。接踵报故。是以荒残难起。触目灰心。率多旦夕求去之思。否则守边俸为待迁之计。滇吏之实图有造于滇者几人哉。是非申严课绩之条。特着考成之令。大加振刷。逐事讲求。未易起积隳而成长治也。夫所谓实政者。一在复丁田。前此死徙人丁。抛荒田地。业据勘明题报矣。使徒觊蠲除之令。不为补救之谋。长此土旷人稀。成何景象。又或侈语招徕。而漫无安抚。捏申开垦。而摊泒包赔。从何时得庶且富耶。则所以辟榛芜谋生聚者之力行宜亟也。一在广树畜。滇人既幸更生。而无以谋生。其势不可以久。务因时地之利。为开衣食之源。今以无主荒山。劝民种树。近郊隙地。给令灌园。但使瓜壶枣栗之微。各得其养。鸡豚狗彘之畜。无失其时。安在绌之不为赢。而剥之不易复耶。则所以课种植稽畜牧者之力行宜亟也。一在裕积储。滇在万山之中。产米无多。运粮未便。臣前疏请开捐事例。用实仓廪。亦以官兵交瘁之区。常平义仓。虽经修举。未能责效于旦夕耳。然使以常平义仓为故事。而虚报损积。塞责一时。又或不知贵粟重农。驯致耕三余九。何以有备而无患邪。则所以劝积谷实边储者之力行宜亟也。一在兴教化。滇人陷溺数年。所习见者。皆灭理乱常之事。几不知孝弟忠信为何物矣。今既如长夜之复旦。反经定志。全在此时。臣已饬行有司。各设义学。教其子弟。各以朔望讲约。阐扬　　圣谕。以感动其天良。各选年高有德之人。给以月廪。风示乡里。但人情率始勤而终怠。其或作辍不常。安能久道化成。而保民无邪慝邪。则所以革民心兴民行者之力行宜亟也。一在严保甲。滇当反正之初。逃兵逃人。暨逆藩旧人之窜伏者。正复不少。臣前疏请责土司稽查之法。业蒙　　睿鉴允行。尤须严督有司。肃清内地。但使深山穷谷。城市乡村。无一脱漏牌甲之人。自无一容留奸宄之地。特恐奉行不善。反以编设扰民。又或徇编设之名。一报册结。便为了事。漫无督察。是有治法无治人。其能以虚文收实效邪。则所以清逋逃弭盗贼者之力行宜亟也。一在通商贾。滇南道路险远。舟车不通。商贾罕至。吴逆时。游棍夤充税官。市棍夤充巡役。物无大小。地无远近。或一地而两税。或二三十里一税。到处搜求。甚于截。操奇赢者裹足不前。有由然矣。

今蒙　　恩悉除弊政。臣已严檄所司。悉照经制额税征收。其余痛加禁革。仍申严塘汛。毋许借名盘诘。阴肆诛求。并会饬满汉官兵。毋容短价强买。然而市廛未集。百货未通。一粟一丝。其价皆十倍于他省。军民困苦。长此安穷。诚使有司加意招徕。多方抚恤。悉剔税中之弊。永除额外之征。安在日中熙攘之风。不可复见于天末邪。则所以清关市鼓悦来者之力行宜亟也。一在崇节俭。仕途之奢俭。吏道之清浊系焉。俭或不至于大贪。奢则未能有小廉者也。自吴逆剥民之财。逞己之欲其属共溺于膏粱文绣。其骄侈。酿成僭乱。是奢俭尤关于治忽明矣。今滇吏万里之官。以裘敝金尽之身。当土瘠民贫之地。非守[己](已)如寒儒。而欲保其为良吏得乎。夫人无两用之心。岂有一心于声色货利。而又能一心于官守民依者。臣常戒谕庶司。约口腹。习浣敝。减驺从。绝馈遗。止宴游。屏玩好。固已惩纨之习。遏佚豫之萌矣。然人情率易放而难收。安必勉然者之几于自然。长以官瘠为民肥地邪。则所以惜物力砥官方者之力行宜亟也。一在除杂派。杂派之禁。率土同遵。独滇吏恃在边圉。罔思顾畏。滇民惟知漏例。习以为常。故往日各地方。有当月里长。有值日里长。凡有司日用辛工纸张油烛柴炭。一切供应食物。及答应往来差使。庆贺节令生辰。皆取给焉。乃至各衙门雇募胥役。取用夫匠。无一不派诸里甲。又有上司。各行有司采买鸡牛羊米豆布疋。细及榔蔬果之属。有司指一派十。短价剥民。民之痛切难支。莫此为甚。臣已痛加禁革。有犯必行纠察。然而耳目难周。法久易玩。非藉贤有司共懔　国法。实体民艰。又安能弊绝风清。以养地方之元气邪。则所以守禁令蠲科敛者之力行宜亟也。一在恤无告。鳏寡孤独。王政攸先。况以全滇汤火遗黎。复以溃贼杀掳。疫疠流行之惨。或父兄尽殁。幼而无依。或子女皆亡。老而无养。或失其妇。或丧其夫。甚有一户族而仅存孤寡一二人。一村屯而止遗妇女老幼十数口者。仳离号泣之状。不忍见闻。臣虽倡率有司。量行赈恤。然而壶之德。曾不终朝。使地方官无同其忧患之心。无曲为生全之法。此茕茕而待毙者。将安恃邪。则所以续民命回天和者之力行宜亟也。一在止滥差。州县差人下乡。上司差人下州县。等一害也。夫钱粮案件。各有限期。军民如或抗违。有司何难申究。有司如或迟误。司道府岂惮揭参。而必恃差催以佐其风力乎。况滇省陋例。督抚衙门员役。竟得与有司分庭抗礼。司道亦擅设承差。公然凌厉有司。一奉差牌。索人夫。索供应。索规礼。甚至咆哮公堂。锁拷经承。溪壑既厌。取一回文销差而巳。曾何裨于公事。徒有害于官民。臣于受事之初。即巳严行禁止。仍设稽差印簿。令地方官按季登报。积弊渐除。然非奉行之官。各以息事宁人为念。行之既久。保无阳奉阴违。及其事发而后处分随之。地方之驿骚已甚矣。则所以省差催息民害者之力行宜亟也。凡此十事。在腹地或视为迂缓。在边疆则最为急切。臣既董劝兼行。正各官黾勉从事之时。非请　　天语特颁。何以发其震动恪恭之气。即其间已有通行定例。尤必请部行申饬。特示劝惩。凡边俸已满二年。即按十事。考其十迹。果其田畴既辟。户口既增。树畜既蕃。积储既裕。化民成俗。靖盗弭奸。市肆殷盈。奢侈不作。正供之外。悉皆除。无告之民。全活甚众。官差足迹。终岁不及州县乡村。是为真正循良。督抚臣查明奏　闻。部臣核实请　　旨优升。以示鼓励。如其以十事为具文。阅二年之久。而迄无成效。亦听督抚臣题报。分别处分。斯边吏争自濯磨。共勉于实心实政。而残疆自此起色矣。

　　途次见闻入告疏　
杨桩

臣蒙　　恩遣往陕西四川祭告岳渎。请　　训之时。面奉　　谕旨。途中闻见有关吏治民生者。直陈无隐。臣今事竣还京。所有见闻。敬为　　皇上言之。一臣闻树桑之制。详于孟子。七十衣帛。着于礼经。四川成都等府。纺织颇盛。第制作华侈。非民间日用所宜。山西泽潞绛诸州府亦然。直隶陕西。则纺织甚少。即有亦不视为急务。臣思禹贡九州岛。惟冀雍梁三州。不篚织丝。疑非地土所宜。然豳诗蚕月条桑。八月载绩。魏诗十亩之间。桑者闲闲。周礼职方氏。正北曰并州。其利布帛。诸葛亮自表成都有桑八百株。子弟衣有余饶。皆在今陕西四川直隶山西之境。即古冀雍梁三州也。是知禹贡三州无篚。以雍梁有织皮。冀州不用贡耳。非桑有宜有不宜也。汉崔寔为五原太守。其俗不知织绩。冬月无衣。积细草卧其中。寔卖储峙。诣雁门广武迎织师教民纺绩。织纴綀缊。民得以免寒苦。松江府旧无梭布。明万历间广东老妇教之。遂以成俗。夫五原今河外地。越老妇至无能耳。纺织之益。尚能如此。况禹贡九州岛之域。加以有司训教。利自十倍于前。臣请　　敕下直省督抚。通行州县。有能纺织者。无务华靡无益之饰。不能者。官发纺织之具。迎善织者为之师。不三五年。民自勤于纺织。而布帛可以有余矣。一黄河水势东西莫定。河滩地亩。坍涨靡常。每有昨本为河。而忽焉填淤。亦有今方耕种。而水至成河。不可为闾阎之恒产。即不能充州县之正供。臣自山西永济县渡河。至陕西潼关县。闻濒河地方。向因蒲朝争界。遣员踏看。不论地形高下。一总升科。今二省并水。小民完纳不前。每多赔累。徒有增额之名。未获升科之实。伏乞　　敕下山陕督抚。逐一勘明。其实在高地。不虞淹没者。照旧升科。若低洼之区。请将所增粮额。永行豁免。庶民劝于垦而无后累矣。一臣见今之议钱法者。皆曰铜少。臣愚以为铜少之故。由于下洋太多。而佥谓铜有藉于外洋。是大不然。臣考三代以来。钱之多莫过于汉。史言元狩前。都内钱贯朽而不可校。初元永光间。内钱四十万万。水衡钱二十五万万。少府钱十八万万。王侯将相氓庶之家。富至巨万千万。或数百万。皆钱也。大司农及民间日用之钱。尚不在此数中。钱之多有如此。而又用铜以作兵器。以造器皿。终不患于乏铜。盖其时海洋未通。以中国之铜。止供中国之用故也。东汉而下。海邦渐至。中国之铜始少。臣闻长老言。　　圣祖仁皇帝初未开洋禁。民间铜器颇多。盗销私铸。间亦有之。然未以乏铜为虑。自洋禁开而铜始患少矣。臣顷在四川。有语臣者云。四川云南之铜。每百觔辄有银数两。中国之水。不能出铜中之银。惟外洋能出之。奸民每将红铜卖与洋船。俟银既净。然后复入中国。谓之条铜。推之他省所出。亦当如是。是今日洋中之铜。名产于洋。而实即自中国者。铜之所以日少。质之所以日低。职此之由。臣请　　敕下沿海督抚。严谕诸州县。洋船入境。敢以红铜私与洋船买卖者。照硝磺私盐之律。从重治罪。则红铜不得下洋。鼓铸自无少铜之患矣。一臣查旧例。　朝廷每有　　恩诏。凡斩绞人犯。罪非常赦不原者。概行宽免。其军流人犯。未至配所。亦邀　　恩释放。惟已在配所。自顺治八年八月　　恩诏后。未有赦宥之条。

臣近经数省。见军流人犯。或只身远徙。骨肉久离。或妻子同行。老年鳏独。茕茕异地。实可哀矜。臣窃思军流之与斩绞。其罪轻重悬殊。重者邀　　恩悉赦。轻者乃有赦与不赦之别。军流中情罪亦各不同。有强盗免死发遣者。有命案人犯减等发配者。有缘杂犯比例遣谪者。若命盗二案之正犯。中途遇赦。得回原籍。而比例之杂犯。反长系他乡。于情更觉可悯。臣请　　敕下直省督抚。详查所属之军流人犯。共有若干。除在配所已经入籍。不愿还乡。听其自便外。其余酌其罪之轻重。详其年之远近。具奏请　　旨加以殊恩。量从赦宥。则小民咸沐下车之仁矣。一臣见外官自州县而下。有云贵川广之人。仕于直隶山西。亦或江浙福广之人。仕于川陕。其路途相去。远或万余里。近亦在五六千里之外。舟车之费。跋涉之艰。所不待言。而且任之初。语言未晓。风土未谙。又或凭限稽迟。旷官不免。更有父母在堂。孑身远宦。晨昏既旷。音信罕通。甚之佐杂微员。离乡太远。顶名替职。诸弊丛生。臣伏见唐时掌选官。各就注其地之宜为令佐者。宋时知县诠选。虽甚远无过三十驿。三十驿者。九百里也。今请略仿其意。外官自府及直隶州以上。除授不计远近。属府之州县。离家远者不得过二千里。佐杂等官照教谕训导例。就在本省铨补。定以八百里或五百里之限。则地便其人。人便其地。吏治民生均为有益矣。

　　荅曾君有书　
魏禧

迭承教以兵学及治学书。欲使禧得献其愚见。念足下意。更取二篇点次。而鄙意偶有触发。遂出异同欲相正。非敢谓不然也。然足下高明好学。当无取雷同之誉。兵为治学之一。于天下事最为难能。不可以轻谈。中兵者人情而已。又谓法者皆情变之极致。二言者可谓广大精微矣。特以文好断续格。前后欲相为工。遂令其指不畅。禧窃以谓明理而适于用者。古今文章所由作之本。然言之不文。行之不远。是以有文而天下之理与事。有不可以尽言者。是以有含蓄之指。有难于直言者。是以有参差断续变化之法。则皆其后起者也。辟之于水。浸灌万物。通利舟楫。此水之本也。而江河之行。曲折洄洑波澜漪瀔激泻。此水之后起。而势有不得不然者。水不恃此以为贵。兵法万变。不可穷诘。人情二语。则已得其要领。奈何不使一畅其指乎。天下之法贵于一定。然天下实无一定之法。古之立法者。因天下之不定而生其一定。后之用法者。因古人之一定而生其不定。匪独兵为然也。至于治学。则天下事无一不在其中。非有圣作明述之智。文武将相之材。鲜有能兼总而条贯之者。禧尝欲集诸同学志当世之务者。各因所已知。而讨古论今以成其说。如平居留心官制。则使讨论古今之官。留心礼乐。则使讨论古今礼乐。人任一曹。或数曹。既各成书。然后合并贯穿。其利。杜其弊。而尤必使众法杂陈之中。首尾不相扞格。一代之治。条分缕析。刚柔文质。各异其宜。然必有一代制作之大意。其纤悉毕到处。与其大意必相通属。一法虽善不能独行。必与他法为表里。辟之作室。欂栌斗桷栋梁。必大小相扶持。一室之规模成。而后一榱一桷。始有所附。故原其始。非一人独见所能办。要其终。又非众人之各见所可成。时不我与。诸同志或阻隔千百里外。或以饥驱不得卒所学。禧用心者。凡十数条。今成说者仅五六。至律历河渠兵法。则尤不敢厝意。自知终其身学焉而不能者也。禧生平好读左氏。于其兵事。稍有窥得失。曾着春秋战论十篇。为天下士所赏识。然尝自忖度。授禧以百夫之长。使攻萑苻之盗。则此百人者终不能部署。而小盗亦终不得尽。天下事口言之与手习。相去有若径庭。有若南北万里之背而驰者。而况于兵乎。今谨以评点二稿呈览。惟足下更教。

　　复林若洲言时务书岭南集　
程含章

足下素抱贾生之心。作为时务一书。其论五忧也切而中。其解七驳也详而辨。崇论宏议。迭出不穷。而仆前书谓其必乱天下。则何也。诗曰。不愆不忘。率由旧章。孟子释之以为遵先王之法而过者未之有也。大抵开创之君。类皆有英明雄圣神天授之才。又以手夷大难。斯世之险阻艰难。身所备尝。天下之土俗人情。目所亲。前代之善败得失。耳所熟闻。其时佐命之臣。又多虎变龙骧。识微见远之士。故其坐论庙堂。垂诸典则。以贻子孙者。类非后贤后王之所能及。昔宋神宗欲变法。司马君实侍经筵。读曹参代萧何传。神宗曰。汉常守萧何之法可乎。对曰。宁独汉也。使三代继君。皆守禹汤文武之旧。虽至今存可也。由是言之。祖宗之法。惟小有缺坠者。随时损益之。至于大经大法。不可变也。汉晋以来。唐宋元明。有不变乱旧章而亡国者乎。无有也。我　朝　　圣祖　　神宗继继承承。一切官礼兵刑。监前明而精之。法度纪纲。悉具备。诚能守而弗失。虽万年未有艾也。即以海防而论。虑匪船之出没无常也。于是乎置水师以镇之。台以守之。兵弁有制。训练有方。游巡有时。会哨有地。桨船战船。星罗碁布。都守之上。辖以参游副将。统以提镇。又有兵备各道以分之。又有督抚以节制之。偷惰者黜。勤能者陟。防者谪。失守者诛。又虑愚民之表里为奸也。于是乎编审保甲。稽查接济。严禁销赃。地方自道府而下。至于捕巡。皆有诘奸禁暴之责。递相管束。如身之使臂。臂之使指。百数十年太平之效。咸在于兹。迨乾隆五十四五年。海盗渐起。祸缘安南篡臣阮光平父子豢贼。致寇扰我边境。洎天坠厥命。盗无主。争为雄长。招致无赖。肆行掠。乃造米艇大船。配兵出捕。其时太平日久。将吏怯懦。缉捕不力。地方亦不能寔行保甲。守口员弁。因缘为奸。而接济销赃诸弊作矣。海贼绵延。至于今日。愈无忌惮。焚村庄台者。岁且再三告也。　　皇上轸念沿海商渔。　　严旨责问。大宪非无肃清海峤之心。而将官无一果锐忠勇之人。责以畏葸不前。则曰贼众我寡也。风色不顺也。间有一二差强人意者。亦止搜罗小丑。聊以塞责。若大帮洋盗。不敢过而问也。迩来参革将弁。不为少矣。而泄泄者如故。即添船添兵以畀之。亦属无济于事。每岁获盗。多不过千余名。而无赖奸民。受贼雇募入海者。尚不止此。所诛者少。所添者多。劳费伊于何底耶。由是观之。海盗之不平。非法足累人。乃人不奉法。谚曰。扬汤止沸。不如去火抽薪。今日之计。止宜就无能之将作量力之谋。不必遽言战也。惟专心议守。多造船只。招募兵勇。分布各港口岸。责令将弁日夜训练把守。文武同心。力行保甲。严禁接济。如有漏。法在必死。凡船不经挂号搜查者。毋令出入。夜间口外之船。概行禁绝。渔船止许朝出暮归。不容多带薪米。商盐各船。责令水师逐程护送。使贼外无所掠。内无所援。不出半年。贼伙必散。然后掩其不备。歼厥渠魁。则盗息而费亦可省。足下欲谋人国。曾不深思远虑。而纷纷然欲取国家之成法。一朝变易之。如来书云。宜简机深望重大臣一员。于闽广江浙诸省要区。开设幕府。仿汉唐遗规。复辟举。收人才。或遣使臣采访。或许以自荐。一省。陆路。许选司道三员。司道听选副使二员。一主御寇。严防接济。一于商船出洋时。抽分余息。雇募乡兵。护同上下。水路。许选提镇三员。分合巡缉。各授一军。约配战船二十。米艇十号。仍听各选咨议一员。之数策者。仆窃思之。无一而可。今日督抚之权。不为不重矣。生杀予夺。钱谷兵刑。皆其职掌。足下又欲别开幕府。将废督抚不用耶。则数省事繁。非幕府之所能理。将仍而不革。不受幕府节制耶。则事权不一。何以图功。将受幕府节制耶。无论鞭长莫及。缓急难恃。以九千余里洋面。责诸一人。使悬揣虚拟以图必胜之策。虽吕望复生。不敢任此。仆窃谓以一省之官。办一省之贼。海面情形。较易熟习。兵将勤惰。较易周知。呼吸左右。较易捷速。果其得人。安在督抚不可办贼。何必更设幕府。事多滞碍耶。其不可一也。

　国家取士之法。出正途者有科甲。有行伍。出异途者有荫袭。有　　诏试。有投效。有吏员。有捐纳。我　　皇上亲政以来。士人上书陈言者。苟有可采。间　　赐录用。皆所以广收人才也。有功者赏。有过者罚。铨归阁部。重大柄也。迁擢以等。惜名器也。升调以年。杜躁进也。保荐必书事实。防冒滥也。其有奇才异能者。例许专折奏请。或　　特旨不次超擢。可谓四门洞关矣。足下又欲复辟举之法。岂诸路皆不足以得人。而辟举独可得人乎。抑贤人君子不肯应　　朝廷诸路之求。必待辟举法行。然后出而仕乎。徒长虚声。无益实效。其不可二也。若夫使臣采访。惟据声名。则殷浩庆弹冠矣。窃恐奔竞请托贿赂诸弊。如猬而起。虽严刑峻罚以绳之。不得而禁。其不可三也。课绩命官。故贤能者奋勇。而贪劣者不得进。若令其自荐。则人皆毛遂吴起矣。脱令有一能读父书赵括。出乎其间。足下将疑而不用耶。则无以服其心。而来天下之贤。将举长平四十万卒。慨然授之耶。是戏天下于一掷也。夫考试微名也。枷杖流辟大辱也。密封搜检棘闱至严也。而鎗替怀挟之风。犹不能禁。况立谈而取尊官。掇厚禄。何事不可为耶。其不可四也。司道者。百吏之纲维。提镇者。三军之司命。皆天子之屏翰大臣也。必其人功绩着闻。才识卓异。　　天子乃简而授之。非如知府副将以下。督抚可以奏补也。足下竟许幕府自选。以为有合于古者大国三卿二卿命于其君之义。不知古者封建诸侯。各君其国。各子其民。故各得命其臣。今则郡县一统。无私土。无私民。安得有私臣哉。以闽广江浙四省。悉隶幕府。已辖天下三分之一。又使得自选其属。则朝廷轻。藩镇强。足下能保无树党营私尾大不掉者乎。其不可五也。广东官制。三司之外。辅以六道。无可增。不容减。法至善也。足下欲减司道为三。辅以二副使。何以资弹压而寄廉访乎。其不可六也。贼船之来。无定时无定境也。接济之奸。非明目张胆也。二者之患。合通省文武之力。犹不能办。足下乃责之一副使乎。其不可七也。往者招募乡兵。出洋缉捕。意谓胜于营兵也。讵知闻贼声。荒乱无措。不战而溃。何则。战阵非其素习。又且工价几何。孰肯舍身贼乎。足下欲使一副使。抽分商人余息。购募乡兵。护同上下。粤洋三千余里。一副使岂能尽护耶。果能护。仆犹虑其加赋病民。况乌合乡兵。必不得力。贼船突至。必遭焚掠。商人以有限之财。供无益之用。虽刀锯横陈。不能从命。其不可八也。广东兼辖水师官将。一提五镇六协七参八游。而陆路不在其数。非是不足以资防御也。足下欲减提镇为三。分之则海面辽阔。终形单弱。合之则又顾此失彼。其不可九也。粤东战舰。旧惟缯船资以护守。形制皆不甚大也。至乾隆五十九年。海氛猖獗。小船不能敌大。乃造米艇百号。分派各营。每遇盗警。不敷配驾。尚须添雇商船。非得已也。贼船之来。多者百十号。少亦数十号。足下欲每军止用战船二十。米艇十号。将谓寡可敌众乎。仆尝半载在洋。与贼连战数次。颇知其。大抵外海之战。与内河陆路异。何则。汪洋之中。一望无际。非有山林险阻。可以凭扼塞。非有林木蔽翳。可以伏奔轶。其战也。惟恃船只火之多寡大小为强弱。而又有雾有雨不可战。无风大风逆风逆潮。皆不可战。必天日晴明。风力适中。师船乃出。船身簸荡。发多虚。幸而得胜。我顺风而逐。贼亦顺风而逃。不可骤及。东西南北。惟其所之。不可邀截。若到黑水外洋。或日色将曛。我师不得不回帆矣。故其殄灭较难。要之方战之时。必以船大大为贵。故以大船攻小船。如以虎驱羊。一可当十。以小船攻大船。如以卵击石。十不当一。是故配船之法。大船须十之八九。小船须十之一二。小船者备浅水捉贼之用。不任战也。仆方欲添制加倍大船。每帮二三号。载以四五千觔大。俾贼不战自溃。足下乃多用小船。少用大船。谓大船不若小船之便。亦未亲临行阵耳。其不可十也。

若夫用人之道。惟于进贤退不肖加之意而已。虽行军之际。使贪使诈。亦所不废要必度彼无背叛之心。我可制其死命。然后可用。否则厚赏之可也。予之以柄不可也。足下谓富郑公欲收凶险之徒。量加任用。以为束缚之计。仆谓此特为小有才智。不安贫贱者言耳。若夫乱臣贼子。豺狼成性。虽日抱而哺之。不可驯也。要在圣主贤臣。防微杜渐。有则断而诛之。斯亦何能为者。元明季君。荒淫失道。法纪废弛。故使张士诚方国珍李自成张献忠之徒。扰乱天常。足下乃谓其不知收用。不知此数人者。收而用之。有异于莽卓敦温安禄山之为耶。夫治天下之道。惟法与人。足下之于法也欲变易旧章。于人也欲收召乱贼。有一于此。尚足致乱。况兼而有之乎。昔王安石博学多闻。慨然有匡济天下之心。卒以才偏性傲。以顺己者为贤。以逆己者为不肖。遂致流毒缙绅。祸人家国。足下以海门布衣。留心经济。忠君爱民之意。溢于楮墨。非豪杰之士。乌克有此。特以闲散荒澨。未得备窥　盛朝制度之精。遂泥古先已行之效。此亦经生之常。无足怪者。所愿从谏如流。改过不吝。刚而不愎。实而若虚。则德业日进。令闻无穷矣。方今制府誓清海峤。特于省会设立军工局。大颁文告。下诸郡县。收罗人才。谘访治道。士民中有能出策平匪者。许条列款要。赴地方官呈递。倘格于有司。许赴省局投递。果有成效立功。予以出身。是亦辟举之义也。足下怀之久矣。曷斟酌其辞。出而图之。若仍执旧说也。仆愿且卷而怀之。理愈求精。义愈求熟。俟夫事理通达。心气和平。再出而谈天下事。未为晚也。

　以魏叔子答曾君有书及此篇殿诸法之末所以戒妄谭策喜事纷更之弊也苟非其人法不虚行

　
卷十三治体七用人

　　平论一　
魏禧

平己之情。以平人情之不平。宣之于口为是非。志之于心为好恶。腾之于众为毁誉。施之于事为赏罚。是非好恶毁誉不平。则风俗乱于下。赏罚不平。则朝廷乱于上。此四者相因而成也。吾何以平之。今日某某然。必有起而不然之。吾不然其不然。彼将亦不然吾然。今日某某不然。必有起而然之。吾然吾不然。彼遂亦然其然。是故天下之是非尝相半。则吾之是非有时穷。然则奈何。曰。必衷之以圣人之说。圣人之说如权衡。物有大小轻重。以权衡之。各如其数而止。虽然圣人之说。不足以厌非圣之徒。则圣人之是非又穷。然则奈何。曰。莫如迹其说而攻之。毋务胜之以吾说。凡说之偏。必有所蔽。见于径者蔽于庭。见于奥者蔽于。循其端而披其所疪。则其首尾必有所不通。吾格其所不通则彼之是非屈。言理者犹谈天然。一人以为天之外有天。吾乌乎辨之。一人以为天之外无天。吾亦乌乎辨之。故辨理如抟虚。然则奈何。曰。是必有以寔之。寔之何如。曰。古之人不朽者三。曰立德。曰立功。曰立言。且夫古之人不言而功德立。未有无德与功而徒言者。功德不立。言虽美而弗是也。吾以是平之。

　　平论二　
魏禧

匹夫而好人恶人。其好不足恃。而恶之无所害。使一旦操赏罚之柄。则一人之意。足以治乱天下而有余。故欲善赏罚之道者。必先平好恶。吾尝观好恶之所以不平。其故有五。一曰性悖。一曰习慝。一曰眩于目。一曰骛于耳。一曰域于智之所不知。是故能反乎此五者。则好恶平矣。恶贤而好不肖。性悖者也。好其所亲近焉而已。习慝也。有善不能择。择而不能善者。耳目之过。好恶其所知。而不能扩其所不知。以己量人者。域于智也。且夫吾之于人。必有所好恶于其间。则将入乎五者而不能以自救。是故反乎此五者奈何。性悖之人。谓之天殃。天殃者千万之中。不可一二见。习慝奈何。非圣之书不敢奉。非义之士不敢亲。吾讨之古。吾之好恶。于是焉法之。吾诹之今之贤。吾之好恶。于是焉衷之。洁其好恶之宅。则其来也有以应之而不乱。眩于目奈何。碔砆之石。其光璘然。人或以为瑶。璞而不琢。则苴之矣。故能谄吾之目。吾则好之。不能谄吾之目。吾则恶之。锥之处囊也。其颖立出。襓剑弢弓。虽有长技不得见。是故必谨持其所谄。毋忽其所不足。骛于耳奈何。十人誉之。则吾不敢恶。十人毁之。则吾不敢好。且夫好恶者必慎于所先入。先者主之。后者奴之。殉其虚必丧其寔。执其先必距其后。域于智奈何。一人之智匹十人。絜以百人则诎矣。智匹千人。万人絜之又诎矣。故守一人之智者必愚。一人之好恶出于性欤。性则惧其悖也。因于习欤。习则惧其慝也。用目则眩。用耳则骛也。其何敢以吾为然。四者免矣。惧智之所域也。其何敢以吾为然。

　　平论三　
魏禧

是非定则好恶正。好恶正则毁誉平矣。虽然毁誉有道。画姝丽者必极天下之粲。画鬼怪者必极天下之丑。非德于姝而于鬼。以为否则不足成吾画。是故誉人者腴其骨。而毁人者瘠其肉。必如是。然后可以成其毁誉之说而已。天道善善而恶恶。圣人之道。善善长而恶恶短。故君子有誉人而无毁人。与其失诸毁。宁失诸誉。虽然毁能贼人。誉亦能贼人。善毁者如饮之瞑眩之药。不善誉者如饷炮炙。有毒焉腊其中而不觉也。是故以誉之不平为恐失[己](已)者。小也。誉人而失[己](已)。他日吾有誉。人不我信而止。又其甚则我不自信。终其身不敢誉一人而止。大贤之人。知为善而已。故其于毁也呺然。然而誉之也呺然。中材之人。其始也歆于善。毁焉则辍矣。曰是则然乌乎然为之。或誉则辍焉。曰苟能然然且足矣。虽然士之伏于蓬蒿也。呿口而言。莫或然之。刻躬而行。莫或先之。然砥节不衰。好学而善下。矗然公卿之上。愎过拂众。则莫之敢京。何前后之戾也。此无他。富贵者人所不敢忤。而誉之者众也。

　　平论四　
魏禧

古今赏罚。未有一成而不变者。故平赏罚者平其义而已矣。先赏后罚奈何。不狃之以恩而趥以威。则从我者惧而解。●然如石之脱。不可合也。是道也。其在造国。先罚后赏奈何。国偷民玩。不摘其桀。不可慑也。先之以赏。是以水济水也。迄其后而朿之。则弃前惠。怨黩生。是道也。其在乱国。赏克厥罚奈何。天下摄然。大兵不兴。大岳不作。大役不发。于是乎抉网而疏之。天下不弛。是道也。其在治国。罚克厥赏奈何。国可弱不可亡。民可涣不可叛也。峻法以敕之。毋敢作乱。是道也。其在衰国。疑赏疑罚奈何。赏疑则从重。罚疑则从轻。是道也。仁主以之。功同而赏异。罪同而罚异奈何。不能者生民心。其能者有机焉。以操天下之智勇。非赏罚之平也。是道也。权主以之数赏而不勉奈何。国无纲纪。臣不共君。民不畏吏。于赏则往。如僦市佣。可以缓不可以急。是道也。闇主以之。数罚而不慑奈何。君以徼为明。吏以多杀人为能。民习搒掠。视斧钻若耒耜。不护其生。惵而思动。可以战不可以守。是道也。鸷主以之。一举而已。功则赏之。有罪议罚奈何。功大从赏。罪大从罚。或薄其赏以塞其罚。是道也。厥谓以大蔽小。罪则罚之。有功议赏奈何。缓则从罚。急则从赏。或薄其罚焉售之可也。是道也。厥谓以急易缓。亲丽于罚奈何。可议者议之。不可议者不以亲骫法。是道也。厥谓以公灭私。丽于赏奈何。赏之而已矣。是道也。厥谓以直报怨。赏于亲。罚于奈何。吾无怍于吾心。断之可也。违其迹焉不可。或虞其时焉訾之可也。是道也。厥谓以义制事。赏尽则恩穷。罚尽则威穷。大赏大罚。不可以轻用也。故摩世者必先之小赏小罚以持其心。是故善用赏罚者有余。骤赏奈何。赏极而不盈。是谓大受。骤罚奈何。诛不待教。是谓大憝。骤赏其魁则不足赏已。骤罚其魁则不足罚已。当赏而财绌奈何。吾罚其不用命者。则用命者荣矣。是之谓以不罚为赏。或曰非啬之也。丰之以情。故仁人之言温于缋纩。富于车马。诗曰。非女之为美。美人之贻。是道也以之。当罚而势绌奈何。吾赏其用命者。则不用命者愧。是之谓以不赏为罚。或曰谨持其礼以正之。则人不敢犯也。故仁义可以为干橹。尊俎之间折冲。易曰。威如之吉。反身之谓也。是道也以之。

　　为君难为臣不易论　
陶贞一

夫君臣之义。固交儆而相成者也。使君独为其难。而臣下拱手受成。则其弊仍有面从莫违之患。而所谓难者何所资以出治。是有君而无臣也。故君道以用人为最难。而臣下称职之难。即与之俱见。今夫觇欢愠。候惨舒。动中主情。举无谬旨。此软媚之士。以称使令可矣。若大臣而出此。括囊容身。自幸无过。人主乐其无过而近幸之。士之立朝者。见夫如是之得君也。从而慕效之。久之臣节隳而天下遂无任事之人。人主将独以其身任安危之寄也而可乎。鲍宣有言。朝廷亡有大儒骨鲠耆艾魁垒之士。议论通古今。喟然动众心。忧国如饥渴者。每诵斯语。未尝不为掩卷太息也。史册所纪。论用人之道详矣。而其最要者有两言焉。谓当求晓事之人。不当求办事之人。而仗节死义之士。当于犯颜敢谏中求之。用人者知此。可以言治道矣。夫勤敏无过者。所谓办事之人也。通达政体者。所谓晓事之人也。汉之盛时。朝廷定大事。决大疑。议郎博士。皆得引经义力争。是通达政体之识。即寓于犯颜敢谏之中也。及其衰也。而韦匡之徒。负海内重名。天下之所尊礼。依违瑟缩。不敢出一辞。吐一气。臣节之不振。其效旋见于哀平之朝。人主不可不深察乎此也。虽然世诚有大有为之主。侧席求贤。岂不愿得其人而用之。而卒不可得者何也。其积习然也。汉汲黯奉使河内。不至而返。而擅发仓以赈流民。唐魏征谏不纳。而太宗与之言。辄不应。裴谞奏事。上问榷酤之利。久之不对。夫违命矫制则专甚也。若魏征裴谞之为。是不敬也。其在后世。岂能一日容于朝廷之上哉。惟明主有特达之识。不责以苛细。而有以激扬其气。夫然后磊落奇伟晓事之人出。骨鲠之臣进。得数人焉。而天下可得而理矣。今夫帷幄之地。是宗社所由寄也。而但奉职循理焉。曰是亦可以无患矣。风宪之任。是法纪所由立也。而但毛举细故焉。曰是亦不为无补矣。设讽以古之名臣。如汲黯诸人之节概。则震悚色变。若将陷于大戮者。且以是为过激之行。沽名市直之所为。宁纯臣小心翼翼而敢出此。试问夫纯臣之小心翼翼者果何事也。曰吾知办事而已。诚有如朱子所云。名为大臣。而其实不过供给唯诺。奉行文书。如吏卒之为。苟如是则为臣亦何不易之有。苟如是则君之用人亦何难之有。嗟夫。世诚有大有为之主。忧勤天下。不得其人。而与若辈图治。不重可惜欤。故用人之道得。人主以忧勤致无为不难也。用人之道失。人主以忧勤济丛脞无益也。治忽之机。直决于此而已矣。论者曰。今用人者率由选举。人材其出于是乎。曰是君子小人杂进之途也。夫吾所谓用人之难。亦难于数人而已。苟得其人。其余者将委之此数人。而人主之聪明。不必其及也。虽封疆大臣。亦将与数人共择之。而百司执事。所谓慎简乃僚者。固将使分择之。臣道亦惟以人事君。尤不易耳。论者曰。古今人不相及。世无其人。人主将谁与图治。曰王褒尝言之矣。世必有圣智之君。而后有贤明之臣。

　　读李文饶近幸论　
张英

文饶论近幸之害。举桓灵元成为至鉴。以为人君少欲英明者。则能反是。如汉文虽有邓通赵谈。所信者贾谊张释之袁盎。此所谓少欲也。武帝虽有韩嫣李延年。所贵者公孙宏卜式儿宽。此所谓英明也。故君听不惑。政无颇颣。近则开元初。内有姜皎崔涤。以极宫中之乐。外有姚卢苏宋。以修天下之政。得元成之欲。享舜禹之名。六合晏然。千古莫及。其故何也。幸臣不得干政事也。后代能如汉之文武。及开元致理之要。虽有幸臣。亦何害于理哉。文饶之意。以谓人君诚能少欲英明。则虽有近幸。苟得骨鲠贤相。辅理于外。而亦可以无伤于治理。予窃以为不然。人君苟不能绝去声色狗马游宴沈湎之乐。则此辈连茹并进。托处于肺腑隐深之地。必不能安分循理。势且招权纳贿。藉僭威福。以行其私。此等之事。又断不能为骨鲠之大臣所容。使此辈小人。明愬于人君之前。短长大臣。非毁朝政。刖人君虽至喑。必不必近幸小臣微竖之言。遽加罪于大臣。则此辈之术亦浅矣。惟投间抵隙。窥貌伺颜。或为无意之游谈。或为侪偶之传说。或因一事之短而类及其余。或因一时之疏而构成其衅。人君方以为自己明察所及中外无遁情。而不知已入小人之彀中而不觉矣。文饶论文帝之邓通赵谈。武帝之韩嫣李延年。开元之姜皎崔涤。无害于治理。不能有加于当时之贤士大夫。余以为此特举其小人之愿者耳。如申屠嘉廷辱邓通。而文帝不之问。万一此数辈者皆奸佞狡诈之尤。申屠嘉虽贤。能终辱之乎。江充初见。被服轻靡。及乎构祸既深。卒成巫蛊之祸。天宝末年。社稷倾危。卒坏于近幸之手。恭显处内。萧望之以贤傅而不免于见杀。人君之明。果能如汉文汉武。未可必也。近幸小人之稍愿。果能如邓通韩嫣辈。未可必也。以稍闇之主而近尤佞之徒。几何其不颠倒邪正。变易是非。窃权干纪。尽驱天下正人。缘引奸邪不止也。而谓虽有幸臣。亦何害于理。果通论哉。文饶又谓得元成之欲。享舜禹之名。六合晏然。千古莫及。是谓游宴非僻。无伤于理。予窃以为不然。人君之一心。天下之权衡。四海九州岛之明鉴也。衡一差则轻重失矣。鉴一翳则妍媸乱矣。清明在躬。志气如神。以临御之。犹惧有所偏有所弊。书曰。内作色荒。外作禽荒。甘酒嗜音。峻宇雕墙。有一于此。未或不亡。非谓此数者一事遂足以亡其国。谓此端一开。则缘此而进者不可禁御。不可测度。不可谏救。以至于败亡必然也。盖游宴非僻者。小人之门也。小人者君子之敌也。小人进。君子退。小人亲。君子。小人众。君子寡。乱亡之本也。乃谓得元成之欲。享舜禹之名。是古帝王之兢兢业业。毋冒贡于非几者。皆不知乐其身。而过为检束以自苦也。岂通论哉。苏子之论始皇。彼自谓聪明人杰。视斯高辈刀锯之余智。何足以惑我乱我。而不知其祸若斯之烈也。人君而知此。则视此辈如鸩酒毒脯。不敢近之矣。

　　明太祖待解缙方孝孺论　
陈祖范

异哉高帝之用人也。识方孝孺为异人。而曰吾不能用。为子孙辅太平。仅除汉中教授。擢解缙为御史。及缙诋袁泰之奸。又虑其少涵养。将为众所倾。遣归。谕曰。大器晚成。其益进于学。行大用尔。夫贤者之于世。患其不生。生之患求而未得。未有得之矣。又姑之为异日用也。观缙所上封事。指帝之阙失。可谓切中。非学既有成者不能道也。监察御史。以纠恶击邪为职。诸御史欲纠袁泰。无敢执笔。缙独奋然为之。可谓能举其职矣。乌得为少涵养耶。且贤者必忤于不贤。所赖君上保持之耳。何众倾之足虑。若逆虑其为众倾也。而先罢去之。是贾生不待谮于绛灌。而长沙之谪。乃汉文帝之所以厚贾生而玉成之也。岂不谬哉。幸而数年之间。缙未死而复用于文皇耳。倘不幸早死。则奈之何。相文皇未几。忤高煦。斥交趾。继又以赵王之谗。下狱以死。是信乎其为众所倾矣。夫不为众倾。其人必不贤。为众倾。又咎其少涵养。然则所谓涵养者。必周容而诡随者也。窥帝之意。岂真虑其为众倾哉。诚恐置之于朝。屡发其敢言之气。批吾逆鳞。则旋就诛戮耳。是以急遣去之。使吾无杀贤士之失。帝亦可谓巧于藏拙者也。孝孺之学。正大纯粹。又进于缙。而欲为子孙辅太平。帝若曰。乃翁以马上治天下。安事诗书。待太平之世而用汝耳。今观高帝之手。武臣宿将。诛夷殆尽。所任者大扺贪鄙嗜利之人。可以笞棰而驱使之。他如宋濂王祎。不过备文学制述之末而已。有能杰出于其间而讲二帝三王之道者。宜乎其不能屈[己](已)而用之也。若谓贤以贻子孙。所以爱其子孙。孰与夫用贤人以教育人才。而致人才于不可胜用之为尤爱其子孙也。呜呼。以高帝之英明果毅。使能虚己纳聪。而倚任一二大贤。一代之治。唯轶汉唐而几三代不难焉。何至身甫殁而燕难发。同室操戈。而天下之被其毒哉。

　　德才论　
王友亮

谚有之。无德不可为君子。无才不可为小人。辨人之大端似矣。余谓君子蕴于中为德。发于外为才。非有二也。分之者其自小人始乎。譬诸水然。才出于德者。乃有本之泉。不出于德者。若无根之潦。即小人亦自知其为不及也。自知为不及。顾反至于相抗而相倾者。此何故哉。德者人之所不见。可见者独才耳。才非君子所尚。而不能禁世之无尚。小人方暴其才以投世尚。又虞君子之弗能容也。于是益自结于世。所立固而所助多。率之以攻异己者。其势遂操乎必胜。何则。三代以还。才德兼优者不数见。德优而才不足。往往有之。小人则一于用才者也。世推其所长。而愈形夫君子之短。则小人胜矣。君子有才。不欲自见。藏之若虚。出之以逊。小人则急于见才者也。世震乎其外。而莫察夫君子之衷。则小人又胜矣。且夫小人之才。与君子未尝异也。所异在用之邪正。执此以观。当百不失一矣。乃有不尽然者。宋王钦若判三司。请免积逋千余万。真宗问先帝何弗知。对曰。留与陛下以收人心耳。卒免之。其恤民可谓仁。温公议复差役。期以五日。同列病其太迫。蔡京独如约以行。其治事可谓敏。蔡知广州。宝货一无所取。及去。夷人以蔷薇露洒衣送之。其持己可谓廉。哲宗崩。臣议所立。章惇独谓端王轻佻。不可主天下。其论人可谓智。金人欲帝张邦昌。秦桧抗言请立赵氏宗。被胁北去。其临变可谓忠而勇。五者皆人所难能也。而钦若辈能之。则亦何以异于君子哉。然其卒异者。假公义以市高名。而私欲锢于中。利害讧于外。不能常守也。故虽矫激于一时。终焉倒行逆施。身败名裂而不顾。嗟夫。自古人君。未有不以进君子退小人为先务者。然每至于相反。岂非外惑其才。不复深观其德欤。夫君子势孤。难进而易退。小人亟于求进。植党以排善类。善类既空。所植者贪鄙成。并求小有才而不得。其极也以巽懦无能为德。浮夸喜事为才。则又交失之矣。如赵宋之末。可胜叹哉。可胜叹哉。

　　重臣论　
徐旭旦

国有大事。重臣一言镇之。重臣之益于国也如是。泛论名实者谓时危乃见重臣。夫国家何日无大事。疆场何以警。盗贼何以兴。赋何以增。兵何以叛。官何以贪不息。民何以穷无日。此重臣之职也。重臣一言则大纲理。重臣不言则百官言之。进之者杂。人君之听之者不专。事之几泄。纲目乱矣。大事安得成。人君其敬大臣哉。大臣其善自重哉。

　储大文曰。汉文帝时。陈平为左丞相。文帝问君所任何职。平对曰。宰相者。上佐天子理阴阳。顺四时。外镇抚四夷。使卿大夫各得任其职。此诚识宰相之体者也。唐太宗时。房乔杜如晦为仆射。太宗尝责之曰。公为宰相。当须开耳目。求访贤哲。有武艺谋略才堪抚众者。任以边事。有经明德修立性明悟者。任以侍臣。有明干清处事公平者。任以剧务。有学通古今识达政术者。任以治人。此乃宰相之裨益也。比闻听受词讼。日不暇给。安能助朕求贤哉。语尤明切。故宋文彦博请继上奏封。爰述二说以陈之。后世譔史序宰相表者。不烦辞。书此二则足矣。

　　用人　
储大文

陆贽奏唐德宗曰。当天后时。非惟人得荐士。亦令士得自荐。又曰。天后以宽得人。陛下以精失士。盖德宗自文艺外。它政率庸闇缪。赵憬卢迈贾耽高郢郑珣瑜。辅政胥多历年所。而韩全义李说李锜辈之节钺。不知以何名授之。然而在德宗方自谓取士之精。其效乃如此也。武后改制。凡狄仁杰娄师德姚崇宋璟郭元振张仁愿唐休璟薛讷郭知运张说杨炯崔融辈。内外文武百余人。率其所擢以遗之子孙。遂以救高宗之弱势。而启唐开元天宝之盛。而中宗睿宗暨明皇之所自擢者。率多庸妄也。然则令人得荐士。士得自荐。而以宽收之。固治天下者之宝符也。陈止斋论季布魏尚孟舒。谓李广贾生。皆奇才也。文帝徒叹其不遇而之。布亦以一言而疑。尚舒以一战而夺爵。惩羹者吹齑。惩噎者废食。文帝惩高帝之宽而过于审。不知高祖以易得人。文帝以审失士。夫以文帝之贤。而终为负李贾二子。然则爱惜人才者。奚可不宽其格以收之也哉。若夫李沆之抑梅询。曾致尧刘健之抑何景明王九思。则又近于娼嫉。而欲貌附文帝之详审焉。抑又非矣。

　　知人难　
张望

知人难。何谓知人难。同其是而喜者情也。不同其是而怫者情也。有不同其是而无怫者。宁有同其是而不喜者。今有两人于此。其一人助我者也。同其是也。其一人挠我者也。不同其是也。助我者大都君子也。挠我者大都小人也。又有两人于此。其一人挠我者也。不同其是也。其一人助我者也。同其是也。挠我者大都君子也。助我者大都小人也。是何也。彼之助我者。有利于事而已。彼之挠我者。勿便于己而已。此之挠我者。不利于事而已。此之助我者。求便于己而已。学成行尊。名字大起。宰相知之。天子用之。显要系天下之望。朝廷不能有君子无小人。不能使君子当事。而小人无为。于是乎同声相应。同类相从。而助之者至矣。于是乎异臭相反。异色相乱。而挠之者至矣。此其固然。然而吾之心一耳。天下万有也。人之贤不肖。事之成败利钝。知之而岂尽无遗。其从而挠之者。开吾之智也。其因而助之者。蔽吾之明也。夫谓因而助之而蔽吾之明者何也。非其心之果是。之所以然者。求便于己而已。知其贤不肖矣。与其成败利钝矣。曹辈尚或杳默。未同其是。而此一人已依依兴叹同其是矣。出于非望矣。此岂其情哉。夫贤者快心恢廓。固自信。固不疑人。方且假借地望。设吾道之援。究大事如此。赞王室如此。而孰知是人之非其情也。养爪锐为搏击之资。洗垢求瑕。輆吾遵路。异时以败大名。亦悔之矣。其小者点名隳色。冒不知人之诮。其大者妄生羽毛。祸人国家。古今亦何可支哉。故曰知人难。
  </div>
  <div class="pagination">
   <a href="皇朝经世文编_page76.html">
    上一页
   </a>
   <span>
    ...
   </span>
   <a href="皇朝经世文编_page72.html">
    72
   </a>
   <a href="皇朝经世文编_page73.html">
    73
   </a>
   <a href="皇朝经世文编_page74.html">
    74
   </a>
   <a href="皇朝经世文编_page75.html">
    75
   </a>
   <a href="皇朝经世文编_page76.html">
    76
   </a>
   <span class="current-page">
    77
   </span>
   <a href="皇朝经世文编_page78.html">
    78
   </a>
   <a href="皇朝经世文编_page79.html">
    79
   </a>
   <a href="皇朝经世文编_page80.html">
    80
   </a>
   <a href="皇朝经世文编_page81.html">
    81
   </a>
   <a href="皇朝经世文编_page82.html">
    82
   </a>
   <span>
    ...
   </span>
   <a href="皇朝经世文编_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
