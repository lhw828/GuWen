<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 37 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 37 页/共 103 页
  </h1>
  <div class="content">
   窃惟量入为出筹国之常经崇俭黜奢保邦之要务钦惟我　皇上躬行俭约为天下先　御极之初　恩免各项钱粮不下数千万之多历年偶遇灾伤蠲赈兼施至优极渥现在河务军需厥费孔繁我　皇上不惜屡发帑金以期卫民生而安　国本部臣酌筹经费自可匮乏无虞惟是图匮于丰必需崇实理财制用尤重节流臣伏查康熙年间大学士张玉书所纪　国初钱粮数目云顺治八九年间岁入额赋一千四百八十五万九千有奇而岁需诸路兵饷一千三百余万加以各项经费二百余万出浮于入者凡八十七万五千有奇至十三年以后岁增饷至二千四百万时额赋所入除存留款项外仅一千九百六十万饷额缺至四百余万各项经费犹不与焉国用亦云匮乏矣而我　世祖章皇帝爱民如子惟汰冗员抑繁费军需浩穰无一不取给于节省之余则诚崇实节流之明效大验也今岁入之项有常而所出之数或难预定有不可不为深长之计者谨就臣管见所及敬为我　皇上陈之查财用之最钜者除田赋兵饷而外莫如盐务河工二项而盐务为一大入项河务为一大出项盐务之坏由于商人之奢河务之坏由于厅员之奢夫奢生于有余而流弊必至于不足查各省纲食盐引系康熙初年计口定今额户口之增无算何以每年常有绌销之引以致逋欠累累即以两准而论臣闻其亏欠竟至三千余万之多固由于私枭充斥额引难销而若非商人舞弊行私奢靡妄费何以缺额遂至于如此夫阻滞官引者有商人之私有商船之私有枭贩之私官盐一到口岸先卖商私船私则卖于中途又在商私之前枭私则随地充斥计此数项之私势且数倍于官引而究其来源总皆不越于场查场照额煎盐大使亲验按月开报运使如有隐匿以通同治罪又拏获私盐承审官不究其买自何地何人者照放纵例议处是清查私之法本为详备而私盐之放恣自若者固由场员之奉行不力亦由众商之承买无赀查商人运盐办课必系身家殷实极知自爱者始能承办无误近闻或则初本有余而花销败落仍然为商或系赤手无藉之徒钻营顶充惟图自利而为总商者又惟知按引派费剥削散商以致虽有殷实之商恐引多则派索亦多不肯加本行盐而一无资本之商且虚立门面挥霍为常服食起居穷极奢侈往往因已到口岸之盐尚未变价而续行出之盐又须按运不得不重利借贷搪塞一时利少费繁已形支绌兼之口岸贸易假手伙商任其浮销不知清理于是夹带重斤之弊生商则藉引以行私而官引滞销矣官商收买之本少则场盐不尽归商买而私贩日滋矣课额积亏实由于此是　国家之一大入项已坏于奢而日见其少也河工以购料为先以办工为要臣近闻河工所堆料垛多系空松全不坚实盖缘厅员购料之时多系包办于人所给料价已多侵减因之工友门丁巡兵书役处处分肥层层剥蚀料未到厂早已克扣不赀遂至虚贮花堆惟以涂饰耳目此实河工通弊贻误非轻　河南料价本多于东河而料垛转小于东河臣风闻河南每料一垛即办得至足已可获赢余四五十两不等近则偷减益甚侵蚀逾多惟饱私囊不顾　国计河务日坏职此之由至于办工之要全在冬勘春修每年霜降水落之后厅汛营员能于所管境内详细履勘悉心估定一交春令次第兴办克期做足料实工坚入伏经秋必鲜失事近闻到处工程往往不于春修做足暗留为抢险地步盖以一经抢险则事在仓皇尤易侵蚀故三汛抢修之时一切浮冒更难究诘而该厅员等又惟知声色自娱耽于逸乐但逢玩好之物不惜浪掷千金一入饮博之场动辄流连旬日别项既多所虚糜则工料必益多偷减是以挑河筑坝既无不浮估冒销防险办工一委于家人幕友以岁入有限之金钱徒供河员之浪费糜　帑误工伊于何底是　国家之一大出项又坏于奢而日见其多也当此而欲盐务之有起色必须革退乏商另佥殷实力除浮靡加本行盐务使煎额不至浮偷场盐尽归商贾庶鹾政渐肃而课可常充矣当此而欲河务之有起色必须核实料垛督验春工率励勤能力惩奢侈定议追分赔之限严厅营考核之条庶河防益重而　帑不虚糜矣应请　下盐河诸臣务须以身示法一力挽回则入项不致积亏而出项可期撙节不惟鹾务河防两有裨益兼可裕　国计而阜民生
　　请除近日流弊疏　　　
孙翼谋
一各省厘捐亟宜变通也厘捐之设原因军务未蒇暂济饷需非以专利权也故设是局者必于通都大邑商贾辐辏之区遴选公正委员斟酌权宜按章抽收益上不至于损下乃近来捐纳出身人员百计钻营视为名利兼收之地如蝇逐臭如蚁附羶甚至外省无耻官亲本地不肖生监亦转相援引滥充斯选并有游手之徒贿通局员给照认办分置卡隘榷算锱铢偶有讹诈不遂胥役人等悉受私规皆其羽翼倚势肆法任意欺凌以致穷乡僻壤搜括无遗负贩肩挑苛索不免物价日昂民生日匮为害匪轻其实资军饷者十之二三饱私者十之七八夫厘与税固轻重相剂者也往来总道既设税局即应分设厘局已足以便抽收如必港汊歧路节节稽查岂厘局恐民偷漏税局独不恐民之偷漏乎如必多派委员各项人等纷纷办厘岂税局之人足敷驱遣厘局之人反不敷驱遣乎委一官即有一官之薪水增一役即有一役之工食将尽取之于厘乎抑不尽取之于厘乎请　旨饬下各督抚择诚实官员经管限定吏役人数无得过多俾管局者易于稽查其外省亲幕及本地生监并包厘认办之人概不准充数除水陆埠头市廛环集地方照例抽收外所有小径分设之局尽行裁撤以绝官蠹而顺舆情抑臣更有请者各省厘捐章程不一大约厘之正耗较常税加重与其中饱于官何如藏富于民且漏额之弊可除即财用之源不匮应令各督抚酌减章程条分缕晰榜贴通衢示民有信使藉端需索侵吞入己情弊无所逞其奸庶易知易从而民乐于急公好义矣
一各省捐例宜分别停止改归在京铜局办理也铜局捐例开诚布公故报捐者源源相继外省则官与民不相信文其名曰劝捐按其实则勒捐也臣籍隶闽省稔知从前勒捐时每开一例即遍传殷实之户及家仅小康者派定捐数始犹施之以礼继则吓之以威因之无力报捐者贿求免捐有力而恐多捐者贿托少捐捐数既登簿籍仍有无力全缴者于是佐杂委员及官亲幕友以五六折三四折抵换移甲就乙谓之买报捐现在福建候补人员半由买捐来也且小民之畏捐亦有故今日勒捐明日即按捐户之名勒借藩司给与借票许其厘局当实银搭交迨厘局委员收买借票时不免抑其价值是民既亏于捐又亏于借积怨在民而得意尽在官矣捐款之外另有捐费票本例每银一两费二分三厘防剿例每银一两费三分二厘二毫随官监每名费十二两约计捐费不下数十万两报销之日聚而分肥何尝于军需少有裨益乎夫富者斯民之元气也千金之家可养活数十人百金之家亦可养活十数人自捐无遗力而田产变弃铺户关闭致贫民亦无以资生賙恤之谊衰廉耻之良泯臣实痛之近闻广东屡行劝捐富民迁居陕西府州县以办捐修城纷纷扰民各处用兵省分捐例亦未尽停止想民力已疲岂容再行勒派而官场恶习大都假公济私身处膏脂者断不能无所沾润欲遏其弊必清其源前恭阅阁抄见山东巡抚阎敬铭所奏道府州县改归京铜局报捐一摺内称现办军务各直省均不专藉捐输直东豫晋之饷出于地丁江皖湖广之饷出于地丁者半出于厘税者半粤闽之饷出于地丁盐茶陕甘之饷出于地丁协济川浙之饷出于地丁厘税惟云贵饷无所出稍资于此该抚熟悉情形自必确有所见窃思捐输既无大益何妨一律悉停至云贵两省应交该省督抚详议可否另行具奏请　旨顾或谓各省捐输均搭饷票捐输既止饷票必不流通臣再四思维又有变通之一法闻各省近日情形报捐封典职衔贡监生者居多报捐实职官阶者尚少拟请所有封典职衔贡监生仍准听民之便就近报捐照例减成收纳此外实职官阶统归在京铜局报捐庶闾阎不受抑勒章程悉泯参差而其担簦蹑屩赴京来捐者益见名器之贵并征踊跃之诚矣
　　请将外省陋规名目分别裁定疏　　　
左春坊左庶子黄体芳
近来屡因言官条奏　谕令督抚将各项陋规革除仰见　圣主澄叙官方之至意窃惟外省陋规原非一致惟取之属员者最为吏治之害各省名目不一或名节寿到任礼或名季规或名薪水或名帮项早年督抚颇有收受节寿等规者今日督抚尚少此事藩司或有或无各省不同至臬司及道府无不仰给于此近年恶习卑谄州县则多迭见好求胜前人贪横大吏则额外诛求善地由少而多瘠区由无而有而属吏狡黠者即以此挟制上司以致道府表率徒有其名控案不能提劣员不能揭况藩司专升调补署之权臬司为刑名生死所系一受其馈遗则委撤必至瞻徇招解不便翻驳吏事民命尚堪问哉此各省所同正不独河南为然也然历来言官弹奏者多矣属员讦告者有矣从未闻督抚以此劾去一人者如果有而不参则疆臣又岂尽皆瞶只以军兴以来廉俸减成加以摊捐坐扣多者得半少者仅一二成办公实有不敷夫伯夷原思古今有几故大吏亦只听其自然沿袭敝俗半明半暗不公不私登奏牍则力辨而僚属相对则昌言不讳也居局外则诋斥陋规而及其身为外吏则收受亦犹前人也有本心者嫌于究非义取含垢而从时强有力者恃其稍异赃私求多而无忌今者仰蒙　圣谕谆谆果能从此认真查禁一律革除自属极美盛举特恐大吏处此动多窒仍不免视为具文阳奉阴违藉属员不便之词为自己滥收之地虽日劳　申儆而厉禁虚悬度断非　朝廷实事求是之意也臣愚以为　圣明之世宜令大小官吏光明不欺既不取腼颜暧昧之财亦不受办公竭蹶之累贪暴者无从多取洁清者有以自存但陋规之中颇有区别院司之患在乎上官加增道府之患在乎属员挟制若督抚廉俸本厚藩司皆有平余用度绰然此断不可稍取于下者也臬司道府此宜量为变通明定限制者也伏查前湖北巡抚胡林翼奏定折漕裁汰浮费为粮道州县明定赢余从此漕弊一清官民两利　文宗显皇帝手诏批答谓其祛百年之积弊甚属可嘉曾国藩督两江沈保桢抚江西时核定钱漕将通省陋规裁定名曰公费州县用公牍分解至今江西吏治肃清上下称便左宗棠督闽浙时亦将闽省陋规裁定立案近来安徽亦将各衙门陋规裁定解司转发通省匀分名曰津贴阎敬铭抚山东时力裁摊捐宽留坐支州县亏空遂少此诸臣皆近日所称公忠体　国通达治体者也而所办大率如此何哉寓裁制于体恤之中公事公言各有定分是即所以教廉也事求其禁令易行法期于中人能守而不以矫情无实之语欺饰　朝廷是即所以教忠也既有旧辙可循成效可考拟请　下各省督抚悉心核议咨取江西福建安徽章程体察本省情形酌量采择仿照办理将向来节寿等陋规名目永远裁革除督抚藩司无论旧日有无概行禁绝外为臬司道府酌定公费其数以二三十年前旧规为准过多者量加核减取足办公而止尤不得以近年加增者为凭令州县用印文径解各该衙门奏明立案敢于定章外多受一钱者以贪赃论督抚治以徇隐之罪至于摊捐各款未必尽归公用多入藩署私囊前已有　旨饬令裁减并请严饬痛加删汰令将裁减几何勒限覆奏立案以后许减而不许增庶几廉者有养贪者有制下知敬惮上峻风裁夫　国本在民民命在州县必使州县不重累而督察州县者各举其职则州县治矣方今民生日困吏治日偷若不为之分别裁定诚恐道府以下之忍耻收受者自若而两司以上之挟势加增者将无底止倘蒙严　旨饬议法在必行正名核实一洗百年之积弊则吏治蒸蒸不难也
　　陈明湖南办理厘金照旧章疏　　　
毛鸿宾
窃臣接准户部咨开奉　上谕厘捐之设虽为兵饷起见穷民受累实深且恐猾吏奸胥藉端抑勒侵吞舞弊除各省奏明通衢要口设立厘卡其偏僻地面小商零贩经过之所从前设有厘局者概行裁撤着各该督抚查明分别应留应撤各厘局咨报户部以杜扰民而严稽核等因钦此又奉　上谕各直省劝捐抽厘藉充军饷叠经明谕告戒严禁扰累至再至三惟地方大吏派员经理往往不得其人凡有顶戴虚衔皆可充任良莠既属不齐增减无从深考以致营私蕴利流弊滋多实堪痛恨嗣后各该督抚于捐厘委员概行裁撤统归地方官经理并按月申报厘捐各款实数由该管督抚按照例限报部其通都之道捐厘事繁州县未能肆应即着派令该管地方道府等官分头办理毋得以不肖委员充数至抽厘大法并着各督抚按照部定章程简明条款分晰开载榜示通衢俾商民一望而知不致使猾吏奸胥从中舞弊等因钦此遵查湖南办理厘捐创始之初经前抚臣骆秉章参稽舆论体察情形仿唐臣刘晏引用士流之法不归衙署不假手吏胥力除关卡陋习湖南地方瘠苦本非富商大贾辐辏之区是以历来并未设立货关与湖北江西等省地大物博者情形迥异而综计每岁所入虽衰旺不同大约总在百万内外频年保境援邻支持危局深资其力良由用人立法权衡悉当收解胥昭核实商民久相信从用能有裨饷需无伤政体前湖北抚臣胡林翼创办北省厘捐一皆仿照湖南成法臣十一年履任之后留心查访其中节目或尚须随时变通而大纲实为尽善今若裁撤分卡专归地方官经理则窒滋多弊端愈甚谨为　皇上一一陈之湖南办厘之始原止就长沙湘潭常德益阳买卖较大之处设局试办迨后各客商遂有改向未经办厘地方贸易者商民纷纷禀请一律抽收以昭公允而杜趋避于是始于沿河各口岸次第添设其乡村小市不通舟楫者则至今未尝举行也又湖南号称泽国洞庭以南港汊纷歧设卡处所无从控扼总要势不能不设分卡春夏水涨之际总分各卡复多未能扼要势又不能不设稽查卡分卡为商船终岁往来之地稽察卡则随水势之涨落为撤留此皆择其必不可少者始行举办仍随时察看情形如无裨补即便停撤凡过卡货物核算清楚收明厘金立即填禀放行毫无阻滞在此卡业经完厘之货经过彼卡查验货票相符并不重抽计湖南通省卡局不过数十处相安已久商民俱无异言倘一律议撤则坐贾或从而迁移行商必因之绕越不独总局总卡恐成虚设而厘金之有无不同即物价之重轻互异奸巧者每网利以自私良懦者或向隅而受累是有损于军饷并无益于商民此湖南厘金分卡难裁撤之实在情形也厘金一项取什一于商贾款目繁多事务冗杂过客之去来无定抽收之多寡难权非若地丁钱粮垂为定额官有册籍可稽民有旧章可守也湖南办厘章程官绅并用凡收支稽查以及书写算货等事皆于生童中选派由督办官绅逐日考核所收数目按月榜示通衢有目共睹不独商民俱能见信即前年洋商因茶税一项赴岳州卡局亦称湖南办事之有条理既已成效可睹矣今将委员委绅概行裁撤而惟责成地方官办理比而较之其弊有四委员委绅专办厘务又有帮办绅士分任其劳精神一则照料易周耳目多则箝制更密但属中材便可胜任地方官苟留心民社则一邑之公事已觉日不暇给虽长材肆应亦难以余力及于厘金由是吏胥伺间以营私奸商通同而舞弊收数必立形其绌军饷将何所取资其弊一各卡局每日经过商旅不下数十百人委员委绅常川在局收钱算货无不躬亲督办随到随行偶有争执亦可立时了结无所拖累地方官深居衙署若任听客商出入体制未免太亵且一县之中市镇不止一处相距县署远者或一二百里近亦不下数十里万难日日亲历其势不能不假手于丁胥上下之情不通斯苛索留难扰累无从而究诘亏挪侵蚀丁胥相倚以为奸既恐饱私而损公家尤虑拂商情而滋事故其弊二
设卡处所皆有地方官管辖委员委绅无权势之可藉收支帐目人人可以繙阅稍有积弊不独地方官得而纠察之即地方之绅士商民亦得而举发之倘归地方官经理则银钱应入县库簿帐应存署中一切收支细数外人莫能尽知知之亦莫敢置议在自爱者固不至任情挥霍然难保不因公移挪倘遇任满卸事列抵流交势所必有案牍因之轇轕款项必至虚悬其弊三抽捐厘金事非得已当此军饷支绌故不能不设法补苴将来大局肃清即不可不随时停止委员委绅由省局札派以往帮办绅士亦多从异地遴选而来收发之权自上操之欲行即行欲止即止无牢不可破之患也一授权于地方官则吏胥据为利薮目前已无实济日后且成陋规即至军务完竣札饬裁撤而阳奉阴违把持盘结势必不免以朝廷权宜之创举供吏胥久远之私图其弊四兼是四弊又有二难委员委绅奉委办厘所办之事未善即可因事撤之地方官总理一邑所司不仅厘金有廉静之吏与民相安而于厘金时形废弛者有明干之吏办公无误而于厘金未暇兼顾者未便执办厘之能否为殿最斯厘金仍无责成则考察功过之难也道府所辖地方远者或千余里其本任有表率之责职位又较尊崇因办厘而旷误职守既恐莫肃官常因办厘而侪伍商民更觉有乖治体且道途往返州县之供亿徒繁草率稽查局务之秉承终隔则道府分办之难也夫钱粮定有科则犹相率勒折浮收豁免刊贴誊黄犹时或私征入己而谓地方官经理厘金即可弊绝风清此势之所必不能者也臣固不敢信委员委绅之皆贤亦不敢疑地方官之皆不肖独以为天下无无之弊法惟贵有守法之人得其人则归委员可也归地方官亦可也不得其人则委员有弊地方官亦有弊而地方官之弊更甚于委员语云两害相形则取其轻两利相形则取其重此湖南厘金难归地方官经理之实在情形也臣查湖南从前防剿窜贼分援四邻支用之浩繁筹饷之竭蹶久在　圣明洞鉴之中臣受事以来李秀成狙伺于江西姜芳张高友等鸱张于黔粤而石达开大股又狼奔豕突窜扰边陲转饷征兵几有岌岌不支之势犹幸厘金按月收解得以均匀散放藉免饥溃而策成功兼之各营兵勇行资以及军火器械应接不暇实为东南诸路一总粮台亦全赖厘金支此危局况两粤黔鄂江皖数省皆与湖南唇齿相依当此军情吃紧之时曷敢不竭力维持为先事预防之计湖南民气刚强筹兵较易筹饷则万分艰难近因邻氛四逼商贾裹足厘金已日形减色若再更改旧章设有窒碍则诸务皆将束手合无仰恳　天恩俯念湖南厘金办有成效准仍照旧经理毋庸另议更张实于大局有济抑臣更有陈者军兴十余年东南财赋之区概遭蹂躏开源节流两穷于术既不能撤兵以纵贼即不得不筹饷以养兵筹饷之法以抽捐厘金为最善抽捐之法用地方官不如用委员用委员不如用绅士情形洞悉则处置自能合宜耳目较亲则利病易于上达他省之光景臣不得知第就湖南而论自咸丰五六两年先后设立厘金盐茶局助饷积成巨款而农安于野士安于家商贾亦相与安于市百物价值初未腾贵民间无所谓病也今议者动称抽厘为弊政果使别有生财之道夫孰肯居聚敛之名但为局外之空谈未究局中之情事则圣门耻于言利凡人皆若可疑欲举一以概其余将因噎而竟废食臣窃观天下大势不患弱而惟患贫抽捐厘金实现时必不可已之举只须责成各督抚慎于用人务期国计民生两无妨碍用人既当立法自平匪特补救时艰亦免留贻后患否则防弊以法弊即缘法而起法愈繁弊逾巧转得恃法以事其弥缝非徒无益而又害之矣历观古今得失之源得人者兴恃法者敝凡事皆然而厘金特其一端此又臣度势审时管见所及伏冀　圣慈之垂者也臣于各属办厘官绅认真访察尚无不肖之徒滥竽充任倘查有营私情弊即当据实参办断不肯稍事姑容至各属捐输亦系官绅并委与办理厘金大略相同并请概照旧章免归地方官经理
　　遵　旨厘定章程以除积弊疏光绪六年　　　
徐宗瀛
窃前准吏部咨称御史孔宪詹事府左庶子黄体芳先后奏奉　谕旨着将各项陋规悉予革除摊捐各款酌量裁减等因钦此钦遵当经转行在案旋即咨准江西福建安徽等省抄送章程到豫并饬据委员分投查明各属出入款目开摺呈送前来经臣督饬藩司通盘核算参酌江西闽皖等省章程悉心筹议兹据布政使长赓详称查陋规固应裁革而办公亦必需资助如臬司道府等官虽均有应领养廉但自军兴以来皆减成减平所得无多且不比州县尚有钱漕平余可资津贴以故江西闽皖等省将节寿各项陋规裁革必酌定所需经费俾得办公有资细阅该三省原定章程江西系于丁漕解部所余留作本省公用安徽系专出于漕粮一项福建则因丁漕无几取给于关税厘余今豫省一百七厅州县有漕粮者仅止五十三州县西南两路所设税厘局卡每年收数无多业已悉充军饷是不能如福建之关税厘余可以挹注即额征漕米亦不及江皖两省之多既与各省形情互异又无闲款可筹再四图维惟有酌盈剂虚变通办理除抚藩两处向无陋规粮道经管漕务南北两道兼理河工各有津贴之款无庸再议外惟臬司为通省刑名总汇需用颇烦道府各缺烦简虽有不同而办公需费则一既欲尽革陋规不能不筹给公费以免藉口赔累兹查有漕折项下奏明每石提银二钱留为本省办公之用臬司公费拟即于此项银两内酌量提拨尚有不敷并将司库核减扣存开封府每年应领发审修金等项一并提归臬司以补不足统由藩司按月移解收用将来漕米仍征本色所提漕折之款即由粮道改于漕耗各州县应领运脚项下动支其南汝光河陕汝两道暨开封等九府公费拟于所属州县内除苦缺不计外核其平余多寡酌量派提银两即由该州县按季径解该管道府不必再解司库以免领解之烦所有银数均系按照该司道府摺开出款酌定计尚足敷公用其一切陋规悉予裁革并将摊捐各款核明解饷盘费秋审赏耗各府办理发审案件岁科考试经费文武乡试帮帘真差盘费隆冬粥厂贡院渡船监狱等项工程京省各提塘报资津贴各衙门书吏饭食纸张等项皆系每年应需之款仍旧存留分别扣廉捐解其余原定清查军需报销各局经费候补同通薪水道府到任铺垫执事司库房银封张等项全行裁汰各衙门书吏册费一体裁四留六等情详请具奏前来臣查陋规一项上官取之州县州县取之百姓上下相蒙诛求无厌卒至官民交困贻害靡穷臣素性迂拙视此陋习痛恨实深自登仕版以来惟以硜硜自守即门包等项亦经一律禁革从不准收受分文且于接见僚属时谆谆告诫务各洁己奉公以期吏治日有起色风闻豫属陋规向有节寿季章漕规等项名目到豫后即欲一并革除兹经委员陆续查明督同藩司概予永远禁革并将摊捐各款核明实系必不可少者酌量存留余悉裁汰各衙门册费亦经裁四留六统计裁去各项每年共银九万余两臬司道府各按摺详开出款分别酌给公费通饬一体遵行俾各办公有资无所藉口经此次大加裁减各州县节省已多如再不知自爱敢有亏空官帑朘削民财及私相馈遗情事一经觉察定即与受同科从严参办以除积弊而肃官方仰副　朝廷澄清吏治之至意
　　奏请设局办理清查疏光绪八年　　　
张之洞
窃惟晋省患贫至今日而极然非匮乏之患而弊混之患何也自咸丰军兴费广用急纷纭牵补不为限断以至于今盖上距道光二十九年未经澈底清查者三十三年矣外困于供亿之繁内困于垫款之钜亏挪掩覆无有穷期藩吏以淆杂为秘局有司以拖欠为得计若再不为之所譬如上填下漏虽休养数十年岁入数百万无救于贫一由于军需报销之案岁月过陈一由于善后之案挪移过钜一由于交代之案未结过多而三案之盈绌虚实则相为勾连隐互于其间三案不清遂生五弊一曰筹垫第一案军需筹垫者十三万搭于次案第二案军需筹垫者五十万搭于三案第三案军需筹垫者四百三十三万有奇悬宕至今其垫欠之主名正杂摊捐兵差生息无一不有即如岁底造送军机处户部常年藩库实存册尚列旧管实存银一百五六十万大率皆嘉庆道光以来正杂各款之尾数凡已用未销确系有着者例报实存夫案库储之籍则曰实存多金检军需之案则又曰筹垫巨款忽盈忽绌矛盾已极杂摊诸款大率类是窃思既系部核准销之案若当日报销时即为搕拨清楚岂不径直分明今拟检核司册查对部案凡在核准数内军需例得动用者即将所借之款各就本款开支毋庸虚立垫欠名目徒多拨还文案其有本款现须应用或本款垫拨军需又借他项以转供本款之用必须辗转归还势难开除者分列简明确数从容筹还如此则尘牍简省眉目分明虽欲侵挪无从影射故以划清筹垫为第一义一曰滥支查筹垫诸款中当日因系实在动用屡经详核然历年久远有此项可就现款支持陈款无须归还者有前案早已渺茫欠款无人承领者葆亨在任时于此等款项放手滥发纵容家丁书吏承领者按成朋分倒扣三七二八糜费无算今虽颓波不能复回而覆辙不可不鉴拟即确切查核如有此类即予勾除不准再行归还庶免以有限之正供饱无涯之故以删除滥支为第二义一曰拨抵凡州县垫办兵差核准未发者则本员以抵解款溯查咸丰之季同治之初军书旁午供项浩繁且其时上司执法皆务谨严属吏风尚亦多厚朴赔累诚所不免近年巧伪萌生开报已难深问甚至本员兵差长余用之不尽并可借与他人贱售得价于是州县欠解实银化为空帐从此人人觊觎交代谁肯清完徒为藩署丁胥之利薮病国长奸莫此为甚查从前已经拨抵结案者不可胜数难追究今日所存者尚多臣已严饬司局速将兵差垫款已抵未抵确数查清截止除本员外不准再行借抵俾州县不致效尤故亏故挪故以禁止拨抵为第三义
一曰借动司库遇有急需难免权宜借放然未有如晋省库帐之紊杂者或零星凑集并不专借一项或辗转填补并不随时归还如甲既欠乙乙又欠丙丙或复欠之甲虽有算士法家猝难穷其端绪遇有动拨之款坐听书吏指挥吏曰拨甲则甲吏曰拨乙则乙此皆司吏幕友故作纷糅以为居奇之地索费之门以致司库存款孰虚孰实州县欠款孰完孰否并无确数今拟层递拨正从流溯源务令本款之有无多少一一披露以后各支各款不许纷纷借动其有必须移缓就急者宜整勿散刻期归还即将簿内札库借拨之条注销如此则可以得存款欠款之实而量入为出之策有所施故以厘正借动为第四义一曰隐匿晋省近日法纪废弛迥异他省往往入款出款至数十万而漫收漫放不奏不详抚臣并不与闻必待他年报销而后知则已时过人非虚实莫辨即如臣六月十二日所奏查出善后余款两起共三十七万有奇此款从何而来以前臣衙门并无只字案据赏属骇人听闻此外牵涉之处尚多现仍以次清理又如光绪六七两年拨解曾国荃山海关防饷四十八万之内有二十三万两直待光绪七年十二月曾国荃撤防半年而后补详请奏四十八万之外又有十万两直待本年五月曾国荃来咨造销而后得知种种参差多不可解钜款如此何论其余现饬司局将各案通盘澈查开报并饬按月详报收支其有动用钜款及不在例支之内者随时详核庶几一切均有限制故以稽核隐匿为第五义盖筹垫清则度支之数确矣滥支除则侵盗之风息矣拨抵禁则州县之亏少矣借动止则书吏之权衰矣赶办奏销以察新亏除免摊捐以省司垫裁减浮费以节众流皆与清查库款相为表里除随案分别饬办外统于此次一律清理夫繁碎缴绕者吏之所乐而官之所苦也混淆牵搭者盗臣之利而　国家之害也能去以上五弊则简易明白盈虚在目废弛过久积案如山首尾二三十年款目四百余万而其事又为作弊者之所不便必将百计推宕而阻挠盖此实为奸窟穴之所藏而帑藏漏之所在若不于此着手晋省终无理财节用之方臣于上月奏设清源局此项库款兵差交代摊捐借款拨款各案清查统归一局办理庶可通盘呈露查藩司方大湜起家州县利弊素悉且到任未久无所用其回护臣即责成该司会同臬司冀甯道并添委补用道高崇基督饬局员迅速办理限以五个月于年内将各案一律清查完竣相应请　旨严戒晋省大小官吏勒限办理庶各该员知所悚惕不致诿延总期于断焚丝而挽宏纲塞旁流以归正派臣赋性迂直不敢避劳怨而不为俟办有规模再行详晰奏　闻并开单咨部查核
　　筹款裁抵摊捐疏光绪八年　　　
张之洞
窃臣甫入晋境既问民间之疾苦因问官之疾苦则佥以摊捐为累对摊捐凡关系一省公事用度而例不能销则科之于州县者也晋省自干嘉以来州县解交两司暨本管府州之摊款通计需银十一二万两节经前抚臣成格鲍源深曾国荃先后议裁议抵时有增减至今尚存常年摊捐十七款一平好铁不敷价脚部饭部费等项一潞绸不敷例价盘费一农桑绢不敷例价盘费一毛头纸不敷运脚盘费一京饷津贴差费一科场经费一岁科考棚经费一兵部科饭食臬司兵部奏销印红饭食一秋审繁费一臬书饭食一省城臬府县三监繁费一土盐公用一各府州岁科考经费一交代繁费通计约银十万两实为官场第一钜累大率上缺所摊一千余亦数百金州县无从取办或移甲就乙暗亏正供或剜肉补创苟且称贷即使批解如额固已力尽筋疲亦惟有私征勒派受贿鞫狱以取偿于百姓臣以为欲清晋省吏治必先尽去摊捐之累使州县之利宽然有余而后下不至以朘削者累民上不至以亏挪者累国晋省地瘠民贫即所谓脂膏之区本已远逊他省廉俸减扣以来办公竭蹶益以摊捐之累于是自拔者少而自爱者益稀且交代胶葛多因摊捐常有官隔六七任案悬十余年而调算咨催纠缠不已致令官斯土者率皆愀然有逋负牵挂之忧而毫无洁身奉职之乐此不特有妨澄叙之方恐亦非　盛明熙皞之世所宜有也数月来督饬两司以下各官通筹详议决除此弊使可删者径行删汰可节者极力撙节必不可删必不能节者就本省筹画闲款抵补现已筹定办法通饬举行专设一局办理裁抵摊捐以清吏治之源名曰清源局惟平好铁一端事重而款钜难以全筹绸绢五项目繁而累深即使代为筹款而仍有纠纷淹滞之苦谨另片奏明请　旨办理如蒙　俞允则六项之费可以变通从省其不足者仍由本省筹画尚可勉为晋省牧令苛累一清无可藉口察吏之令可以必行惠民之政可以下逮矣抑臣更有进者摊捐欠解不能参追往往急需已至而本款不来惟有于司库移款垫付遇有参故极累之员欠者终欠则藩司又取他款以掩补之夫摊捐待用之款不能暂停而摊捐应解之银十欠其五然则司库年年挪垫无虑数万金皆是何物穷其所归不侵耗正款而不止其始则病官吏其终则害库储此亦无形之漏卮也臣察晋省历届清查报销各底案正杂各款皆易寻求独至摊捐一项烦琐缴绕交代之推宕司库之拨抵辗转绕算新旧牵缠大约奸胥作弊之窟穴猾吏取巧之伎俩尽在其中将此葛藤尽一一披露于库款交代均有裨益
　　请动支厘金抵补铁价片光绪八年　　　
张之洞
再晋省摊捐之最为官累者无如平好铁每年应解平铁一批八万四百九十八斤好铁四批共二十万斤例支脚价银一万一千三百余两尚不敷价脚及部饭部费盘费等银三万九千余两由州县摊赔各官苦之光绪六年前抚臣曾国荃曾有例支者免扣三成不敷者动支厘金之奏当经户部议驳在部臣自为恐启效尤起见迄今又阅两年臣熟考利病实有不得不申吁于　圣明之前者查例支价脚定自百年以前谨案　国初至雍干之世百产丰盈物价轻贱百工庶役以及转移职事之间民僦值无多考之　本朝掌故及前人文集笔记大率其时每银一钱抵今日三钱之用自俸饷大端与夫一切工程料物价值当日皆综核而出之故同一银数昔则常有余今则日形不足凡涉例价无不皆然百年来物价人工日贵而浮费耗日益多承应官物者由此困矣赵代为九州产铁之区今非缺乏自潞安平定被灾户口凋伤工匠略尽粗工则因民流而开采者稀细工则因民拙而学制者少故今日不患无铁而患无工铁炉之出货不足以供铁贩之取求出铁既艰铁货亦贵驼畜既少运费亦昂价脚日以增而州县日以苦自经六年议驳以来虽有摊捐此项铁斤之名而处处经欠月月催追至今并未清完仍归司库筹垫臣到任以来考求铁政将官铁局章程详加稽核派员亲赴省外铁炉访究利害事事求实求节从前糜费浮销居奇垄断之弊全行扫除选廉正精密之员总司其事计每年可省银一万六千两然尚短银二万三千余两虽欲设法筹补苦于为数太多除曾国荃所请免扣三成一节有定章不敢申请外合无仰恳　天恩俯念晋省地贫官累略序补苴所有前项不敷铁价铁脚等费可否比照例价脚价之数准其暂于本省厘金项下动支银一万一千三百两稍资津贴以五年为限俟五年后物力渐裕再由本省筹发其余不敷银一万二千余两由臣筹款抵补至晋省厘金有由各局卡征之行商者近年收数甚微无非藉口摊捐赔累百计枝梧如蒙　圣恩明予体恤稍减积累该员等具有天良臣竭力整饬必能使州县每年收数较前渐增足以敌此项而有余铁款既无摊派则通省摊捐之害可以廓清
　　设局办理科场裁免行户支应缘由夹片光绪八年　　　
张之洞
再山西省文武乡试向归阳曲县承办所需食用各物皆省城行户及附省州县民间支应总行科之于零贩甲长敛之于农工洒派有追呼之烦交纳有留之苦甚至深山极僻之静乐供铁千里以外之蒲州供纸行户藉口支差从中渔利科场之年百物腾踊不止三倍因以累及赴试之士在省之居民首县每遇科场辄称赔累缘监临提调监试以下文武各官位皆出首县之上各衙门之家丁吏役百端需索勒取使费承办者不堪诛求以致食物泛滥闱舍敝漏疾病丛生故承办之知县支应之工商农民入闱之官员士子皆以为苦而市侩衙则利焉计文武场一次实用不过二万余金首县赔累至三四万金骚扰奔命者省内外十余州县此时晋省官民交困必应优恤本年壬午科乡试督饬司道另筹公款将民间各项支应一律永远除免禁止行户藉口抬价查江南浙江湖北诸省戡定以来科场事宜皆是设局委员经理其法甚善兹特设科场供给所遴派候补知县周天麟为总办并正佐数员帮办差委百物必求丰洁价值必求核实浮华糜费痛加禁改各色陋规全行裁除应用各物刊单定数钤盖监临提调关防张贴各所额外勒索者径禀监临立即惩办惟藩司胥吏及阳曲县贡书向来据为利窟最称骚扰此次改章已经优予津贴难保不意存无餍藉端挑剔已责成藩司严查各该吏如有勒索误公者从重惩办至贡院年久失修围墙庳下屋宇倾圯实不足以重试典现已筹拟修理务令整严完固并于大门外创建两廊七十余间以备士子止息所有设局办理科场裁免行户支应各缘由理合附陈
　　裁减公费禁止水礼各缘由疏光绪八年　　　
张之洞
窃查外省臬司道府直隶州等官办公每患不足廉俸扣减益形支绌不得不仰给属吏其岁时馈送向有三节两寿季规到任礼程仪诸目各省皆同山西亦然大吏之讲求吏治者知其足以累州县而又无以处司道府州于是乎别筹闲款明定公费使上无匮乏下无挟制故近年各省遵　旨议定公费之案屡见奏章然其款必有所出如三江闽蜀诸省或取之厘羡或取之漕折或取之盐平倘别无可筹亦必量加裁减然后着为定数凡以意在恤下而已自光绪六年王定安任冀甯道时惩于晋省官吏之贫窘旧日规礼不能克期如数因怂葆亨巧立裁汰陋规之空名改立公费以便其私旧日止送水礼者一律改为实银并妄称裁去一二三成朦混饰奏州县由此重困人人嗟怨物议沸腾臣抵晋后案考其实则皆明减暗增甚至自无而有自少而多原奏所谓核减三成者仅止两县其余仅减一成半成而合以加平加色较旧数实为过之且向来致送规礼每年五六次之中必短欠一二三次不等至水礼一项厚薄有间辞受无恒即使收纳不过数色今则化私为官转绌为赢公然委员专提公费于领款坐扣以致归绥道属向无节寿陋规者藉口新章一律添收横征巧取败坏官常莫此为甚矣臣除晋省苛政首将原议臣衙门公费一万九千五百五十两供支卓饭六千四百两暨此外一应查库门包等陋规全行裁禁旋将通省公费就光绪六年原定数目体察情形分别裁汰臬道府州所收公费除河东道全裁外其余酌量核减其着名瘠苦原有解送公费者如永和蒲县大甯平鲁吉州汾西和顺榆社甯乡甯武偏关沁源屯留沁水静乐五寨天镇五台右玉定襄左云霍邱广灵苛岚岚县等二十五州县全行裁免着名瘠苦原无解送公费者如石楼应州山阴垣曲平陆等五州县申明永禁口外各属新增解送公费者如归化城绥远城萨拉齐清水河托克托城和林格尔等六厅仍行裁革其余旧有解送公费尚非瘠区者六十四厅州县概行减半各属中如鴈平道暨朔甯平汾泽五府辽沁隰三直隶州或地居瘠苦或删减较多不能不量予补苴即于臣衙门所裁各费之内酌提津贴综计裁减之数除津贴各属外为两司各道岁省银六千二百一十一两为各府直隶州同知通判岁省银一万四千五百六十九两为州县岁省银五万八千一百三十七两通计为合省属官岁省银七万八千九百一十六两晋省馈送上司水礼之风亦为巨害实与节寿无异送时开票持票折钱优缺每年五六次统计所值抚藩两衙门丰者二三千金约者一二千金以下衙门递减有差廉者不收收者率留其半一年所费亦复不资今一并严申厉禁刊印章程以本年四月为始通饬遵行臣平心审核此次所定固一本于损上益下之义然实亦足敷办公绝无强人以所难之事此后倘有于裁减之外横索巧取者当即劾治其罪
　　请　派大臣查办片　　　
奎斌
再两旗争界一事业经臣专摺陈明至土默特蒙员废弛旗务苦累兵丁更有不能已于言者谨就访闻所及为　皇太后　皇上陈之查归化城土默特　国初定制官员兵丁均无俸饷每户拨地四顷作为养赡原足顾其身家迨后支派繁衍地分见少治生乏术餬口维艰其绝户地粮往往被该管官从而干没兵丁原不准互相交产亦惟该管官得以朦混兼并积年既久侵夺遂多兵日以贫官日以富该旗幼丁年至十六即须编入丁册按春秋二季每丁派制钱一千数百文名曰撵差钱遇轮查户口之时科派尤甚兵丁散居乡里向无差操虽有向上之心苦无进身之路懦弱者困于饥寒强悍者流为盗贼该旗户口之所以未臻蕃庶者职是故也阖旗设参领十二员无一钱之俸然莫不高居大厦坐拥良田并非世袭之官俨然相承累世则其把持旗务专事掊克损下益上可概见矣该旗例定于春秋二季调蒙兵一千名操演一月每名日给盘费银五分共需银三千两另有公费银四千两均由归化关按年支领闻该旗每季调兵仅数十名操演仅三五日不知此项领款作何开支无怪兵丁惰窳自安相沿成习既无鞍马又无器械伍列行阵之不讲更无论矣当咸丰同治年间土默特迭奉征调该旗有如许兵丁不思整饬训练坐视参领等官克扣败坏而不顾良可慨焉伏思土默特之废弛虽不自副都统奎英始惟该副都统在任最久不免有见好属员之心以致各参领专擅营私无所不至升任抚臣张之洞于去晋之时密陈该副都统不识大体人地未宜亦实有见于此比来旗丁困苦益甚于前而参领恣睢有加无已若不早为之计窃恐贻累边方将有不可收拾者当此之时倘得明干大员尽心区画节慎岁支严杜虚耗酌加练费实力勤操尽可于整饬旗务之中寓优恤蒙丁之意综核该旗岁支练兵盘费并公费七千两有各厅征解生息银四千六百余两各项地租银二千余两备买谷价银一千五百余两另款谷价银八百余两岁共得银一万六千两在当时立一款必有一款实用今则藉名开销亦惟图饱私而已此外该旗煤牧厂房基地基皆有进款为数甚钜倘能一一清厘胥归核实必能筹集若干为添练经费不惟武备日修即穷苦蒙部亦可渐有生路于边地藩篱洵有裨益
　　统筹新疆全局以规久远疏户部
窃理财之要在量入以为出考之礼曰财用足故百事成又曰国无九年之蓄曰不足是知财用穷乏则苟且之法繁兴即天下之大患潜伏非小故也我　朝用兵之费未有如今之多且久财用窘乏亦未有如今日之甚者军兴以来近三十年用财曷止万万迄寰宇底定而甘肃新疆需饷孔多除明春一军业经裁撤不计外以现在调拨而论刘锦棠谭钟麟关内外之师岁拨银七百九十三万两是为西征军饷若西甯岁拨之一万两甯夏岁拨之十万两凉庄岁拨之八万四千两尚不与焉金顺一军接统荣全景廉旧部岁拨银二百二十八万两部垫三十六万两是为伊军饷若巴里坤专饷迭次提拨之四十万两不与焉锡纶接统英廉所部新募诸军岁拨银三十三万两是为塔尔巴哈台军饷长顺接统恭镗所部岁拨银九万六千两是为乌鲁木齐军饷若张曜所带豫军岁需银六十余万两向由河南供支不与焉以上西路各军每岁共需银一千一百八十余万两遇闰加银九十余万两军需而外善后经费又每次动拨数万数十万两不等事权本未画一故勇无定数饷尤无定额通盘计算甘肃新疆岁饷耗近岁财赋所入六分之一各省关或括库储或向商借剜肉补疮设法筹解已属不遗余力而各路犹以饷不足用屡请于　朝臣部不得已为之提拨积欠各省关解积欠则停月饷解月饷则停积欠虽叠奉　谕旨令统兵大臣将欠解之藩司监督指名严参而各将帅深知艰窘情形碍难参劾公议既穷不得已私函婉托委员守催提解偶有不前飞章告匮咸谓嗷嗷待哺奏请部储臣部无可指拨不得已于封储洋税项下动拨数万或数十万两以救其穷此处甫行领完彼处告急又至事同一律本难歧视不得已再拨库储所有历年部垫饷银各省关未能悉数清还出款暗增入款暗耗臣等以部库关系根本储积无多实难轻予外拨而各处领到部饷甫清旧欠又有新亏不得已另向商借或将浮报勇数暗地赔偿或将应协饷银明请抵补一款未清又借一款重重计息愈累愈多近来所偿息款将近千万上损　国帑下竭民膏艰窘情形日甚一日查光绪八年分各省关实借西路饷银尚有五百八十万两划还洋款银二百一十六万九千余两部垫银四十八万两部库另拨银八十一万两各军共受协饷银八百五十三万余两夫协饷必出于库今则库款空虚矣从前因军饷不敷务求节省葬银红事等赏久已悉停廉俸兵饷役食莫不减折一切支款又须减平综计裁省之数悉以供军既供本省各营又顾各路协饷预挪来年钱粮不足填补上年旧欠疆吏则以罗掘一空频登奏牍臣部亦以库款支绌屡渎　宸聪上年筹办海防西路协饷颇难兼顾各省奏请改拨臣部几无可改各省奏请停解臣部何敢据从各省声称万分艰难臣部犹谓务当筹饷不量其力徒托空言天下无大患难之时犹且拮据如此万一海疆有警岁入更减各省自顾不暇西路之事何堪设想且协饷究出于民今则民益困穷矣查咸丰初年始行抽厘助饷于关税之外复设厘卡近重征大吏谕民以暂时抽收事竣裁撤小民均切同仇之义勉强输将其后厘卡愈密法网愈周析及秋毫贩负俱不得免皆因军饷不足迄今未能遽裁计每年报部收厘数目千数百万至外销之款与夫吏员所侵蚀书役所索取又无论已层层剥削竭泽而渔商贾咸谓事竣不裁久谓商累货物昂贵终归累民至于田赋所出俱有常经军兴既久供亿不恒遂隳经制如四川之按粮津贴捐输已近加赋各省遭贼蹂躏城池甫复遽事征收兵燹孑遗靡得喘息本年之钱粮既须完纳历年之积欠又须带征饷需紧要不得不严其考成考成綦严不得不出于扑至于州县之勒派胥吏之营求尚不在其中而民间捐赀以应差徭摊派以办团保又无论已虽官非增赋而私已倍输数十年来海内疲弊户鲜殷实田多污莱率以此故
近年如山西河南二省迭遭大旱死亡枕藉闾里为墟竭全力以救之仅有存者至今元气未复生计萧条上年山东黄河溃堤横流千里沿河之众半付波臣辗转流亡以皆万计虽蒙　圣恩截漕发帑恤此灾黎犹有居无室庐食无藜藿鬻男卖女聊图苟活者饥民既众隐患方深至于顺天直隶湖北江苏浙江安徽河南四川等省水旱偏灾又无论已大乱甫靖又遘奇灾一切苟且之法皆未停罢臣等窃危之伏查我　朝戡定准回两部举全疆二万里隶之职方其时府库充溢当世犹不免耗中事西之疑今则库款空虚如此民力困穷又如彼而西路军饷数倍于　国家全盛之时悉索以供靡所底止若不预为筹画仰屋徒嗟倘蒙　圣明垂询空虚之故臣等毫无补救实难辞咎即　圣慈不加谴责天下万世清议其谓之何臣等再四思维耗中以奉边终非长策但西陲要地非内地为之调拨亦不能支是用稽考旧章旁参众说不揣冒昧敬为我　皇太后　皇上陈之　一曰定额饷甘肃新疆岁需拨饷千数百万断难供亿且断无全解之理徒使应协者任意挪移盈虚难考受协者藉口欠解借垫频仍皆额饷未定之故查道光年间额兵尚未裁减臣部估拨甘肃新疆岁饷等项四百四万两或四百十五万两有奇除留抵外实拨银三百余万两咸丰年间陆续裁减裁扣每年计拨银三百二万两除核减折放留抵外仅调拨银二百四十四万五千余两迨回逆构乱攻剿之师另拨月饷额饷久已停解光绪四年西路渐就肃清前督臣左宗棠覆陈新疆情形摺内请于三年之后部拨甘肃新疆的饷每年以三百数十万两为度臣部议覆届时再行奏明办理迄今已逾三载之期所有甘肃新疆各军饷应照左宗棠奏案每年调拨的款三百数十万两不准各省蒂欠合之本处岁入留抵之款已在四百万两上下嗣后不准再向商借亦不得率请部储经久之图莫要于此　一曰定兵额查关内减兵裁勇已有规模惟关外统兵大员太多均得专摺奏请招募兵勇迄无定额现查刘锦棠所部马步二万三千余人张曜所部六千余人乌鲁木齐古城兵勇八百余人巴里坤官兵九百人金顺锡纶所部约二万余人综计全疆兵勇数逾五万较承平额兵四万之数已多一万有奇力分于将多财匮于兵众臣等窃以为新疆既改设州县时势变迁乌鲁木齐巴里坤古城库尔喀喇乌苏等处自遭回乱旗丁所存无多宜归并伊即以伊将军专辖旗兵如内地驻防之例应令刘锦棠等通盘筹画就饷数而酌留兵勇应并者速并应裁者速裁合南北两路满蒙汉兵勇总不得逾乎旧额四万之数现在防营无事口分尚给行粮若有事之时加饷则款愈难筹不加则何以示劝臣等拟仿成法量为变通暂以二万人为勇改行粮为坐粮出征外域始照行粮支给再于客勇之愿留关外者加选精壮万数千人规复制兵照土勇章程支给其驻防及台站卡伦各项官兵口分有较土勇少者毋庸议增以节饷项惟各路兵勇饷章歧异约有数十等应令刘锦棠等查明各路章程殚心经画力任其难将兵数勇数饷数妥议定章奏明办理　一曰一事权查新疆南北两路岁需兵饷等项向由该将军都统参赞大臣核明确数预先在甘省调拨仍由陕甘总督将调拨各数归入甘省兵饷内于年终造册具报臣部于冬拨案内汇总拨给至今成法荡然募勇则各请专饷善后则各立章程饷则各自迎提浮开盘费局则各自添设经费尤多至无事之员亦复张颐待哺一官之费耗十数勇之口粮官阶无可清查虚冒更难考核即如前乌鲁木齐都统恭镗所部一千余人开报差员至一百七十余名几于数勇一官纷纷滥支薪水尤出情理之外良由事权不一无所考核以至于此虽有督办军务大臣而各将帅位敌势均究不能如内地督抚可以节制全省今议调拨额饷汇总发给必须得人总会其成俾各营章程画一解到之款专归一处分拨各军各路差员尽可裁撤以裕兵食
臣等所议三事旁参远证理在不疑犹虑有阻臣等之议而挠臣等之说者或曰西事孔棘今昔情形不同拨饷千万犹苦不支乃仅以三百数十万两为额西陲瘠区岁入有限为边计者不已疏乎不知内地根本也边陲枝叶也公私匮竭则根本伤根本伤则枝叶将安所附夫天下之患不在于外常在于内史册所载具有明征今自通商以来寰海之内皆有敌人几于无处不防遇事虚声恫喝使我常为之备师老财匮以冀乘间一逞方今要策在蓄财力以待时断无偏重一隅之理新疆距　神京万里而耗竭中原予人以隙非计之得也溯查同治初年各省办操办防未能兼顾额饷每年调拨新疆经费仅四十万两尚未解齐此后若有缺乏客勇剽悍岂止譁溃堪虞欲求如旗兵之甘心穷饿诚不可得能不为之寒心哉即谓边备不可不修而筹画必归久远故额饷宜复复额饷当裁勇以复兵屯田以抵饷所议额饷原系左宗棠奏案其时甘省尚未裁兵也查左宗棠奏甘省裁兵节饷案内较咸丰年间调拨二百四十万两之数已减去银四十九万二千两有奇是调拨应减为一百九十余万两今照左宗棠原议以三百数十万两为额实已多银一百数十万两此外尚有本地租赋杂税厘金等款可资抵放诚如左宗棠前奏新疆利源可开流亦可节就地取资之说将来调拨尚应照咸丰年间成案核减若徒求目前调拨之多而忘日久难继之患变出意外恐非浅识所能窥耳或又曰逆酋勾煽回众俄人潜蓄阴谋纵使益兵犹虑失裁客勇则军威不竞减勇饷则口分不敷所虑得毋未周不知自古有必胜之将无必胜之兵顾谋略何如耳若处处填塞兵勇则备多力分善用兵者必不出此方今养勇太多浮冒居其半老弱居其半而西陲各军日虞敌至不敢遽裁坐致罢敝久皆无用殊为失策夫用兵犹弈棋然巧者熟审全势置数子于要害足以制人拙者昧犄角之方即布子满局不免于败现议汰弱留强合全疆兵勇以四万为额一半列戍为防守之局一半居中为游击之师苟将得其人军无虚籍平时屯田以劳勩之农隙训练而整齐之必大可恃纵俄人启衅逆酋窥边悉众征行不难调关内之兵防固后路固不在多养无事之役耗　国家有限之财也议者以为兵多足恃譬之千金之家常虑盗贼日需数十人以防之盗尚未至不终岁而千金之家已为窭人矣勇饷不敷之说谓为关外粮价昂贵今查关外粮价与关内不殊且有比内地稍贱之处前据刘锦棠奏称颇有谷贱伤农之患况楚军坐粮已较土勇为优土勇章程较之制兵额饷已加二三倍亦不为少远考之军需则例出征加给盐菜事竣即应住支近考之刘锦棠张曜所议亦以改行粮为坐粮招募土勇规复制兵为请但须严禁克扣军饷口分必无不敷至各城回民虽众同是血气之伦绥之斯来虐之则叛疆臣仰体　皇仁奉扬风化蚩蚩之氓未有不帖然服者间有顽梗之辈不难诛锄又何勾煽之足虑哉窃揣众流所议略尽于斯臣等亦非故为高论漫相穷诘至于用人者　皇上之大柄臣下所不敢言而筹兵筹饷疆吏与臣等当共体时艰勉图久安长治之规以维　国本刘锦棠身膺重寄洞悉边情尤当蒇此一篑之功恢宏远略相应请　旨饬下督办军务大臣刘锦棠等会同陕甘总督谭钟麟统筹全局就左宗棠原议岁拨三百数十万两之数会计所有甘肃及新疆南北两路某处酌留若干兵勇某处实需若干钱粮赋税留抵若干划还洋款若干屯田抵饷若干一切经费若干无论如何区画总应照原议饷数量入为出一俟议覆到后臣部即于本年秋季照新定额饷将十一年分饷项预为奏拨该大臣务当力求撙节虑始图终庶免牵动大局臣等幸甚天下幸甚
皇朝经世文续编卷二十六
　户政三理财下
　　奏陈开源节流章程疏户部
光绪十年九月初五日钦奉　慈禧端佑康颐昭豫庄诚皇太后懿旨现在军饷紧要应如何预为筹画之处着军机大臣户部总理各国事务衙门大臣会同妥议具奏醇亲王奕着一并与议钦此臣等当即公同集议伏查本年六月户部会同军机大臣有通盘筹画接济饷需之奏令各省裁节用款专供海上兵糈并令各省于两个月内将某项裁减若干每月筹画若干迅速筹备开单奏明又本年七月户部于奏请添拨部库边防经费摺内陈明筹饷紧迫此后凡有户部指拨各项海防饷需无论各省藩运司道监督等如能照数批解毫无贻由户部半年题奏一次照军功例请给优奖其有支吾推诿迟误者由户部随时严参嗣经各直省迭次奏请拨饷均经户部或准添领部饷或许截留京饷或停应拨协饷或令改解原饷随时核办一出于移缓救急为一时周转之计而于其何以持久俾无缺乏方切焦虑亟当妥筹今钦奉　懿旨复令臣等会同筹议臣等窃以为国家理财一政行之无事之时较易行之军兴之际实难行之小有挞伐之世尚易行之大乱初平之后尤难自咸丰同治以来粤匪乱起海疆滋事中外用项日增月益彼时筹饷即难然各省广开捐例初议抽厘各军每自谓供饷之方未全劳　庙堂之筹措兼之改币行钞大减放款勉为敷衍京省之需发捻平后西路海防两处用尤浩繁一岁所入不足供一岁之出又十五六年矣户部前于光绪二年奏总核度支六年奏筹备饷需深大乱初平民生雕敝新增入数皆有占定支款旧例赋税荒缺未能满征非及早绸缪无以为自强之基无如内外臣工因循成习情面未除言而未必行行而未必实恭查同治九年钦奉　上谕近来内外臣工往往遇事机紧急徒事张皇迨祸患略平则又泄沓成风为目前自安之计即使饬立战守章程而在事诸臣奉行不力有名无实遂使朝廷深谋远虑均属具文似此因循成习何时可冀自强何时可平外患宵旰焦劳无时或释等因钦此臣等平时敬读此　旨辄深愧愤今兹法人构难战事未已目睹时艰敢不同竭愚忱力图匡济窃维自古理财之道不外开源节流一事今谨将臣等商拟开源节流各事宜另缮清单恭呈　懿览一俟　命下由户部分行中外一体钦遵照办迅即施行并由户部再行申明光绪六年所奏筹备饷需及本年六月会奏筹画各路饷需各原议严切催令各省于此次接奉　谕旨后分别勒限四五个月一体认真分别举办如再视同具文迟延不复或竟空言搪塞实无整顿于来年六月底限满之日仍应由臣等会同切实考核具摺奏参
　　开源节流事宜二十四条户部
现因海上防务吃紧饷需支绌醇邸面奉　皇太后懿旨会同总理衙门户部拟定开源节流章程十二条入奏奉　旨允准已飞咨各直省大宪照章遵办实事求是至明年六月为限令各覆奏各省奉行不力具文搪塞者由户部指名严参今将章程开列于后
一领票行盐酌令捐输查同治年间前两江督臣曾国藩于两淮踵行票盐修筑清水潭案内令各票商按一票捐银四百两光绪六年户部奏令两淮票商以一年一运为断每年每票除豫缴正杂课厘外仍按年捐银一次作为票本分上中下三则上则捐银一千两中则捐银八百两下则捐银六百两合所销引数计算每年约可收银五六十万两嗣据署督臣吴元炳奏以两淮票商等公捐银一百万两请免年捐奉　旨允准赏收在案今筹办海防臣等拟请酌中办理查淮南五百引为一票每年约销四十万引上下淮北每百引为一号每年应销二十九万六千余引兹酌定淮南每引捐银四钱淮北每引捐银二钱合两淮以七十万引计算每年可捐银二十二三万两为数无多不致累商如蒙　俞允臣部即飞咨该督转饬运司盐道及督销局员自接奉此次部文之日起按引收捐作为每年永远定额并于应征课厘外分别造报户部查核勿任牵混从前如有私行按票摊捐之款先后一概革除其余有盐务各省应令各督抚体察情形能否一律仿照办理迅即妥议具奏毋得迟延推诿此项银两应专备部提部拨不准挪移擅用
一整顿鹾务查各省盐务例定按年请领部引行盐纳课道光中叶两淮始改行票自粤匪窜扰各省创办抽厘济饷两淮踵行票盐两浙福建节次亦奏行之每票仍按引计算但不赴部领引两淮课厘并征淮盐楚岸借销川盐川鄂两省分抽厘银两浙课厘并征福建课耗厘三项并征是各票商虽未规复纲引实与引商无异此外各省引商票商官运民运办法或有不同近年历经言官条奏加抽盐厘户部均议令盐务各省实心整顿九年御史桂霖条奏盐务户部分别省分缮具清单奏令各省兴利除弊本年左中允崔国因条奏又学士陈宝琛奏请普加盐厘户部议令抽厘各省议章奏覆仅据曾国荃奏请加抽川厘三文卞宝第奏请加收川厘二文外再加一文余皆久未入奏今又奉　旨筹饷应再催令各省迅速妥筹定议酌定二三成之数或照课额加收或照厘数加收或照每盐一斤酌加制钱几文克期奏明兴办以济军食仍将加收各数分别咨报户部备考虽其事异宜原难强同其要惟在严杜厘卡侵渔私贩偷漏而已若各省能再将咸丰同治年来抽厘办法一体查核各寻绎其抽厘最旺之年由何而得抽厘不旺之年由何而失更将其日增月益就款开除用项实力破除情面认真厘定总期减少一分冗费自可多济一分饷需纵一二处实有未能加数再抽之盐厘岂天下真无可设法整理之鹾政如四川盐务经督臣丁宝桢不避嫌怨一洗积弊岁入钜款他省果能认真核实必有增益切勿观望宕延空言搪塞而于筹饷毫无实际
一就出茶处所征收茶课据总理衙门单开光绪八九等年出口茶数多至一万九千余万斤查道光年间英国所收茶税约计每百斤收税银五十两而我之出口税仅纳银二两五钱不及其十分之一今拟设法整顿茶课或照甘肃茶封之例每五斤征银三钱就园户征收增课甚多而洋人无所藉口或照甯夏延榆绥等处茶引每道征银三两九钱之例于产茶处所设局验茶发给部颁茶照每照百斤共征银三两九钱经过内地关卡另纳厘税验照盖戳放行不准重复影射所有茶照按年豫行赴部请领原领执照一年之后作为废纸如此征收亦与洋商毫无窒碍或于产茶处所验茶发给部颁茶照既完课三两九钱再倍收银三两九钱前后共收银七两八钱将向之一切杂费均予豁除惟于各海关及边卡凡应纳洋税处仍照向章完纳若在内地行销贩运无论经过何省何处厘卡关榷均免其再完税厘则改厘为课改散成总既便稽考免复侵渔惟园户及贩商若何稽查可无走漏应令各省督抚参酌定章覆奏办理
一推广洋药捐输查广东省光绪初年筹备海防由藩司招商黄近源包抽通省洋药捐银每年认交洋银四十二万元五年为满每年递加二万元嗣于光绪七年经两广督臣奏准新商李玉衡自光绪六年接办每年包抽洋银九十万元仍五年为满各省如能仿照广东办法招商包抽每沿海各省以百万两不沿海各省以数十万两为率约可得银数百万两惟各省水陆情形不同或有不能仿办自应另筹办法查通商善后条约内开洋药止准在口销卖一经离口即属中国货物祗准华商运入内地外国商人不得护送其如何征税听凭中国办理等语是运入内地之洋药如何征税按照条约洋人原不能干预今拟不分洋药土药发给华商行坐部票按票捐银以助军饷其行票一项应填写商人姓名籍贯按年请领每票定以十斤每斤捐银二钱经过关卡查验另纳税厘并由各关卡于部票内填注该商经过年月日上印盖戮为凭以杜重复影射无票者将货充公并行惩办其行店坐票填写铺户姓名字号住址无论资本大小按年令捐银二十四两每年仍换票一次如无票者不准开铺售卖并行惩治惟洋药一离口岸散漫难稽且私带私贩如何防杜应俟各省议覆定章一律举办其未经离口之洋药仍照条约办理不在此例
一推广沙田牙帖捐输查光绪六年广东省筹办海防奏称每沙田一亩捐银二钱是年该省拨过海防经费沙田捐输银二十余万两沿江沿海有沙田者原不止广东一省如江苏安徽江西等省芦洲沙田最多多系富绅豪民踞为沃产广东既有此项捐输他省亦可照此仿办应令有沙田省分按广东办法酌量办理又查同治二年六月间准江苏巡抚咨请劝商捐输牙帖请由部颁发经户部援照湖北江西章程奏明颁给部帖并将条款十六则随帖开列查条款内开各行商人捐领新帖系为报军饷其从前各衙门陋规一概删除酌定江苏上海地方上等捐银五百两二等捐银三百两三等捐银一百五十两下等捐银五十两偏僻等地方上等捐银二百两二等捐银一百五十两三等捐银一百两下等捐银五十两应令永为定额以裕经费等因窃维从前筹备军饷江苏既经请行今尚间年赴部请领牙帖此外惟湖北陕西有牙帖捐款他省有无似此举办无从详考拟令各省一体查明生意较旺及偏僻地方能否分别定则捐发牙帖裁免陋规各省即以万家计截长补短每家银一百两计或可得银百万两上下于饷不为无补
一烟酒行店入赀给帖查同治三年十二月十三日两江总督曾国藩奏称江北粮台进款有统捐及花布行栈捐名目窃以从前军需紧要江南省曾办行栈铺捐湖北巡抚胡林翼亦有抽收行店月厘办法后以军务稍平部议停止现在军饷紧要拟收行店银款以济急需惟查各项行店若一概抽收又恐物价腾昂惟烟酒两行栈店最多获利颇厚若稍有抽取究于民生日用无大关系然月厘铺税又似漫无限制易滋中饱不若仿照牙帖办法颁给烟行酒行部帖核其成本大小明定科则按年交纳课银一次应由各省督抚查明除资本微末铺户不计外每省烟酒行店大店各实有若干处所某某字号住址某处核定课银数目造册请帖定限解款以杜欺隐之弊
一汇兑号商入资给帖查农民力田皆完纳丁漕贩商当商亦纳厘税惟京外各处富商分设汇兑票号毫无交官之款凭空罔利坐拥厚赀即以钱铺而论查刑部定例不准私自开设不准私自出票如违照例治罪律有明条乃近来票庄纷纷任意添设全无限制奸商设为骗局始则扬厉铺张继则侵蚀关闭流弊滋多上年胡光墉所开阜康及胡通裕票号倒欠公私款项极多尤为可恶嗣后京外汇兑票号应令请领部帖以便稽查拟参仿牙帖办法如有汇兑票号由地方官查明实系殷实富商责令各票号出具连环保结申请承领部帖方准汇兑绅民私款每号每年应令纳帖课银六百两各省于前一年八月以前造具简明清册将商人姓名籍贯及开设票号在何州县互结商人姓名一并详细开注派员赴部请领票帖以杜隔县影射务须先课后帖不准丝毫蒂欠如无部帖私自开设银号即照私自开设钱铺例治罪如地方官格外勒索照赃私例严惩
一划定各项减平减成查嘉庆年间川楚军需一案奏销弥补亏空陕抚毕沅始创定减平之议至道光二十三年户部奏定章程各直省减平银两饬令按年解部并造册送部查核此项常例减平银内每年应解部七十四万余两近年各省支发勇饷等项大半按湘平支发就湘平一项而言或每两扣平三分六厘三毫或每两扣平四分九厘三毫或每两扣平四分款数参差一收一支最易弊混他如各省之洋银折合纹银银价折合钱价亦漫无定章徒滋中饱各省减成支放各款始于咸丰三年光绪六年间曾经户部查核即各官减成养廉一项应解部库者每年亦有银九十余万两奏令自光绪六年为始半年批解部库一次年清年款不准裁留无如各省仍不遵案起解应令各省嗣后除常例支销各款照旧核扣六分平仍行解部外其非常例支销款项如练饷勇饷薪水以及一切杂项均照湘平每两扣银四分之数一律扣平支放其扣出银款另行存储造册报部候拨永不准再有牵混擅自挪移如有将扣平银数仍行列入收款作正开销亦必另款详细声明其折合洋银钱数亦宜明有定章至各项减成银两亦应由各省一体查明照章减扣遵照奏案赶紧解部各省即于接到此次部文后各将其通省应支兵饷勇饷协饷京饷及一切放款某项扣平某项不扣平扣平之项如何扣收数目分款核定详细全行开报一次再由部汇齐逐款查核画一定章
一严提交代征存未解银两并严定交代限期查征收款项例应随征随解交代时尤应查清结报奈各省州县交代每将前任短交之款列作征存未解名目彼此通同将无作有以致各省征存未解银两或数年或十余年尚未解司多者积至数十万两少者亦有数万两之多近经户部行催积牍累箧无如各该上司一意瞻徇深恐属员挟制不敢随时作速严提必俟亏空之员或故或参始行揭出亏空库款已同虚掷查抄徒有空名兹拟截至光绪十年十二月底止令各省督抚查明历年道府厅州县等官交代案内应解司道各库征存未解银两共有若干案分年分款分任逐一开具详细清单于光绪十一年四月内飞咨户部备案一面通行各属赶紧批解勒限于光绪十一年五月内一律解清该督抚即于六月初旬详细开单奏报某年某员某案征存未解银两于某年月日解司讫入于某年某册内造报列收其未完及欠解各员亦于六月初旬奏参革职提省查办照例治罪若该省并不照此次奏定期限奏参或率请展缓希图延宕即由户部按吏部则例所载程途日期扣算将该督抚藩司盐粮道均照徇庇例严参以昭炯戒至光绪十一年正月起各案交代应照道光年间安徽巡抚陶澍奏定章程凡前后任交代务将现存银两埽数批解册内不准开列存库未解名目嗣后该督抚藩司如查出交代案内有征存未解银两即应照户部本年十二月初四日奏案参办如不参奏即照新章将该督抚藩司等一并参处再查各省交代往往多年未结并不将文册送部或仅报初参不报二参即有征存未解一切亏空情弊户部亦无由知或偶送部亦多逾二参定期文内皆称交代已按限算清因册结舛错往返驳诘致延月日万牍一律百端回护牧令不足言该管上司无事不代为弥缝是诚何心迨至积累数年又以旧案新案为词粉饰延宕无非不敢开罪属员之隐衷嗣后若逾二参限期该省若无文册送部或送册而仍称舛错迟者户部照八月间奏定新章核计程途日期概照交代逾限未清例奏参并将该管上司一并照徇庇例奏参议处至州县陞迁补署日期本年八月户部奏令自光绪十一年正月起兼咨户部奈各省近来于交代一事每甘认遗漏之愆决不与部中以确查之据事似微末实为一切欺饰之本此后交代文册即依限到部查无原报到任日期文牍者仍专将藩司严参降级以挽颓风数十年来财赋之亏实由于此未可以簿书期会置诸不论总之欲杜亏空尤在该管道府州随时亲查属库必令有收即解无可亏挪户部本年八月奏案各省尤当实力遵行该上司更能核减摊捐省却供应宽州县之力守例定之法庶亏空可杜库款可足矣
一严催亏空历缴应赔各款查各案亏空应缴应赔款项例应严催初不关筹饷办理无如各省积习玩延向不严追虽着名富族贵家竟敢结报家产尽绝呈请免豁目前筹饷急迫则追缴宜严若仍复空言搪塞自应从严办结拟将光绪十年以前亏赔各案除已经户部奏定追赔关税一案仍照前奏办理外余均仿照追赔关税办法凡因公亏短光绪九年以前核定有案未经奏准豁免扣抵完结者拟减免五成赔缴五成其事非因公情节较重各案以光绪五年为断光绪五年以后之案仍全数追赔一切应得处分罪名均仍照定例办理毋庸更议其光绪五年以前核定之案未经奉准豁免扣抵完结者拟量免二成赔缴八成均限定自此次奉　旨之日起勒限一年缴清其亏款赔完或仍应究治罪名处分或例应减免罪名处分之处亦均仍照旧例办理倘一年限满仍延不清缴以及虽完缴尚不足此次所定应缴成数均应由承追各衙门于届限满之日切实严参再行分别核定监追查抄治罪议处办理完结其实系人亡产绝无可着追以及查抄估抵后尚不足数均按照此次所定各应缴成数核明其实短数目照例着落摊赔分赔完案以重公帑其光绪九年以前尚未核结以及光绪九年以后因公亏款各案均仍照一切旧例旧章核办不得入此次新章办理相应请　旨饬下在京八旗都统及各省将军督抚府尹等一体迅即详查一面将此项应照新章赔缴亏款人员衔名成数限期开具清单摘叙案由限令于光绪十一年五月底一律奏咨送部一面严催各该员依限按数清完毋稍宕延其不应入此次新章办理亏赔案件亦各当认真分别查追仍应遵照户部则例所载一切赔项其力能完缴者无论本身子嗣所赔系属何款但由户部行追均应令其依限完交无力完缴者分别有官无官有官者无论本身子嗣官职大小但系现任均不得滥行请免照定例严办
一入官产业勒限变价解部查入官房产例应认估招买价银解部如果无人认买即奏交内务府查收取租近来竟有十八九年未卖未交之产至入官地亩例应勘报议租无如地方官奉行不力大约此项地租历年尽饱胥吏之查户部簿记干隆年间未结地亩现在尚复不少拟由户部一面查催一面行令各省将所有入官地亩房间如系应原佃承种或应原户承租自应赶紧令其升科纳租勿庸另议若系应另行招佃议租者即一律出示按租定价招买若原租无可查考亦即比照四租数定价招人承买仍照例升科至已据变价房产即通查共有若干勒限半年变价扫数解部亦可收获银款
一酌提漕粮漕规盐务盐规余款查本年七月间据湖南巡抚庞际云奏称该省有盐务缉私经费可以移作军需复查山东粮道每年漕粮奏销册内有数十年应解部库扣存轻齎并裁减船只未解之款积累至二三十万余两之多除盐务余款本年八月间已令各省将军督抚酌度如有似此经费可以移缓就急者奏明办理等因各省钦遵办理外至漕粮漕规余款除山东省应解未解一项即行催提外其别省粮道仍有无余款应令解部应由户部一面查明一面令有漕各省迅速奏明办理提充饷项
一裁减厘局经费查各省厘捐扣留经费有扣五成扣二成扣一成不等且有不入收数先按每两扣收八分更有并不开报经费屡经查询迄不咨覆或不开报各局处所及应支细数一笔开销银十数万两或数十万两又有既扣经费更复以钱折银再扣银折成数种种任意开支殊不画一应令各省将厘局经费分别裁汰将应支各款逐款开列于四个月内报部由部核定支数一律照支倘不依限据实报部即行奏参
一核减各关经费查各关留支经费有按八分留支者有按五分留支者有按一分零留支者有并无一定留支分数者殊不画一应由户部督饬司员通查酌量除关涉外洋经费仍应照条约办理外余均定以留支确数其从前留支太多之关即可查提归款备拨且查各关解款有既支补平补水又支倾熔火耗既支汇费又支水亦应酌量更定以免滥支应令各省查明裁并奏覆再由户部分别办理
一核定各省局员额数银数查本年六月间据御史吴寿龄奏请裁撤各省各局等因当经户部会同吏部议覆查各省散置各局已报部者于军需则有善后总局善后分局军需总局报销总局筹防总局防营支应总局军装制办总局造制药铅总局收发军械火药局防军支应局查办销算局军械转运局练饷局团防局支发局收放局转运局采运局军需局军械局军火局军装局军器所等项名目于洋务则有洋务局机器局机器制造局电报局电线局轮船支应局轮船操练局等项名目于地方则有清查藩库局营田局招垦局官荒局交代局清源局发审局候审所清讼局课吏局保甲局收养幼孩公局普济堂广仁堂铁绢局桑线局戒烟局刊刻刷印书局采访所采访忠节局采访忠义局等项名目其盐务则有各处盐局运局督销局其厘卡除牙厘局外则有百货厘金局洋药厘捐局暨两项各处分局更不胜枚举其未经报部者尚不知凡几且有事应责成司道厅州县者亦必另设一局以为安置闲员地步有地方之责者反可置身事外各局林立限制毫无究其实事一无成效该管上司不过见好属员公款盈虚在所不计种种消耗何所底止请　旨饬下各直省将军督抚府尹等详议章程减定局数员数并各委员衔名先行造册备文咨报以后设局均须详酌其事可相因而理者或总设一局将各项应办事宜统归其中慎派妥员分股办事以便稽查易于得力冗费藉可节省溯查设局之始咸丰年间各省未经收复地方不能不设局办事且为设局以破衙门官吏窠臼奈故事相延各局亦复久成窠臼大失本意本年十一月已令各省督抚将该省局卡裁并酌定员数薪水破除情面严定章程实力整顿并限令三个月将办理情形及各局员数银数据定具奏一面报部查核等因已由户部行知各省办理如不赶紧于三个月内报部将来经部查照例案删驳即着落滥行派委之上司全数赔补并行参办
一随营文武分别裁汰及酌定额数银数查近来各省勇营实为养赡闲冗之薮偶移调一营游勇随之冗官随之其知名者无论矣如上年乌鲁木齐都统恭镗报销一案该员仅统兵勇一千六百余名差员竟有一百五十五员之多几于十勇一官一官耗十数勇之饷彼带勇数千数万者其分润闲官又乌可以数计者谓大军所莅事理烦剧统领营哨各有专责必须襄办差员方资清理不知统领营官各有公费且督抚司道政治繁要其分理佐治皆自延幕友亦足有济是各省随营文武员弁一项不过为酬应亲友调剂闲员而已现在征调各军除营数较少者所用文案委员照章由公费内自行开支不应另给薪水外其统领营数多至十数者应令仿照光绪九年户部行令河南省覆准办法所有随营文武各员以当时奏调有案之员酌留差遣分报吏兵两部
一停止不急工程查光绪六年户部具奏现在筹备饷需应查照同治八年奏案请将各衙门一切工程概行停止三年等因今光绪十年已满三年之期而值海防筹饷紧要若各衙门因停限已满纷纷请修工程则部库实属无款支应兹拟援照前案所有京城各省各衙门及地方一切工程除自行筹办不动正款者毋庸议外其余兴修一切寻常工程应支库项者概行停止三年至　坛　庙　陵寝各要工关系重大其实在万不可缓者应责成勘估大臣详细查核力求撙节毋任稍有浮冒
一各项欠发勒限清厘各项豫支分别核办查上年查算光绪七年一岁出入通计各省列入销册补发旧欠用款共有银四百余万两之多各省豫行支发下年用款亦共有银三十五万余两之数至各省常年兵饷额拨数多而实支数少其余剩之款每年皆称补还旧欠尤属漫无可稽今各省一岁收款者鲜其平日糜饷之咎实难辞责查甘肃最为瘠区新疆最为远地督臣谭钟麟抚臣刘锦棠尚能按土勇章程每勇月饷不过银三两其各省腹地防军无事坐食可裁则裁若实不能遽裁不难参仿照支抑或照绿营兵饷量加支给若实系临敌出征自宜厚其饷糈以励戎行应由内地各督抚赶紧查办报部核覆一律办理
一酌减内地防军长夫查光绪七年户部会同兵工二部议覆都察院代奏教习王开运条陈裁减勇营各项人夫一摺经部议覆奏令各省实力减裁原以各省防军安坐无事并非出征之时必须随同搬运辎重可比在各省亦知长夫原无须此数特多留夫数为事后报销地步故粮台久为利薮本年二月间据河南巡抚鹿传霖咨将各营长夫裁减每营只淮用长夫一百名现拟除边海各军应用长夫仍各照定章办理外至腹地各省防军每营五百人只准用长夫一百名不及一营者即按此数摊算概令自光绪十一年正月始一律照办报部查核其有向来不用长夫者应照旧办理毋得因此转行添设
一防军有营房者不准再领帐棚析价查王开运原奏又称前敌行军不得不带帐棚以免野处露宿且转战无定易于损失风雨之中尤易朽败不能不半年一换周年一换若驻守防军必修营房以图久何需帐棚又何至随时更换每营每年折换帐棚价银至六七百两之多此不过徒多浮冒等语经工部议覆各省防军帐房一项如修筑营房之处自不准重复开支应由各统兵大臣及各督抚严行查核加意撙节毋得率请更换致干参处应令各省于四个月内迅速议覆
一核定内地各省兵勇饷数查各省制兵皆有定额会典所载各省旗绿各营兵额共七十七万余人而京师八旗禁旅十二万有奇尚不在内果一兵得一兵之用何须各省添募防勇即使二兵实得一兵之用亦当有可用之兵四十余万则各省防勇岂不大可减裁奈平时本省旧有绿营兵丁为无用既不教练又不酌裁饷既不足又须酌发一任其若存若亡差遣缉捕皆赖防勇平时兵勇兼养此万不能久支之势稍有事变并其向有防勇动称分布不敷一似临事非从新添募不可果使临事必须添募则无事之地无事之日正宜裁定营制节存饷项以便留备临时有事添募之需现拟请　旨通饬内地未新防战各省定限查核各将制兵空额及老弱之兵认真裁汰将实存数目实支数目报部并令各省各路防战勇营一体将现有勇营练军营数人数饷数详细普律奏定一次由户部会同兵部参酌其现有旗绿制兵酌定兵数饷数立案嗣后即可节存饷项以为一劳永逸之谋
　　查明勘矿厂情形试行开采疏　　　
林则徐
窃准部咨奉　上谕前因户部奏筹备库款一摺当派宗人府大学士军机大臣会同妥议具奏兹据另议章程五条无非就自然之利斟酌损益惟在该督抚等各就地方情形熟商妥议立定章程具奏等因钦此臣等跪诵再三仰见　圣主裕国足民利用厚生之至意复查新定章程五条内如河工漕务本为滇省所无盐务则向有定章并无悬引堕课自应遵　旨无庸更易至钱粮年清年款各税尽收尽解均无蒂欠除将应造清册饬属依限据实造报听候稽查以昭划一外计滇省所应办者首在开采一事敢不详慎筹维复思有土有财货原恶其弃于地因利而利富仍使之藏于民果能经理得宜自可推行无弊考之周礼廾人掌金玉锡石之地注云廾之言矿也其曰为之厉禁以守者为未经开采言之也曰以时取之物其地图而授之巡其禁令此即明言开采之法为后世所仿而行焉者也以时云者注疏但释其大意今以臣等在滇所访闻者证之似指冬春水涸之时而言盖金为水母五金所产之硐皆须戽水而后取矿故办铜例有水泄之费银亦然夏秋硐多水宣泄倍难往往停歇若水过多而无处可泄则美矿被淹亦成废硐乃悟以时二字古人固早见及此也物其地图云者亦如今之觅矿先求山形丰厚地坚结草皮旺盛引苗透露乃可冀其成厂滇中谚云一山有矿千山有引引之初见者曰子(户)渐而得有正(户)乃可进山获矿矿形成片者谓之刷硐宽广者谓之堂由成刷而成堂始为旺厂若土石夹杂则谓之松旋开旋废易亏工本甚至下开上压滇谚谓之盖被则非徒无益矣故认勘必须详细所谓物其地图者正以此耳巡其禁令云者诚以开采人多须有弹治之法如今之厂内各设课长客长硐长鑪头欀头锅头皆所以约束户尖户及鑪丁砂丁之类又须多派书差巡练以杜偷匿漏课并禁夺底争尖此皆巡其禁令之遗意时开矿之举不独历代具有成法而周礼早已明着为经滇省跬步皆山本无封禁而小民趋利若骛矿旺则不招自来矿竭亦不驱自去断无盘踞废硐甘心亏本之理其谓人众难散非真知矿厂情形者也滇人生计维艰除耕种外开采是其所习近年因铜斤产薄唯恐京运不敷但有能觅子厂之人厂员无不亟令试采若辈行山望气日以为常于地力之衰旺盈虚大都能知梗概见有可图之利或以红单而报苗引或以佥呈而请山牌当其朋集鸠赀人人有所希冀要之人事居其半天事亦居其半据本地人所言开而能成成而能久者向实不可多得然第就目前而论如其地可聚千人者必有能活千人之利聚至数百人者亦必有能活数百人之利无利之处人乃裹足故凡各属矿厂衰旺兴闭地方官皆不能隐瞒惟设法经理之人能使已闭复兴转衰为旺者实难其选耳案查嘉庆十六年间户部议覆云南银厂十六处抽收课税以二万六千五百五十两零为每年总额准以此厂之有余补彼厂之不足不必分厂核算务期总额无亏如收不足数着落分赔遇有盈余尽数报解迨嘉庆十九年白沙一厂衰竭封闭奉　旨开除此后定有课额者共止十五厂年应抽解课银二万四千一百一十四两零载在户部则例其　奏准尽收尽解之厂则例所载祗有角麟太和悉宜白羊四处嗣又据续报永北厅之东升厂东川府之山厂新平县之白达母厂此内惟东升一厂历年出产较多所抽课银尚可以补各厂之缺若山白达母二厂则皆于铅矿内抽取殊不济事其已定课额之十五厂内如南安州之石羊土革镇雄州之铜厂坡会泽县之金牛永平县之三道沟实皆历年废歇因课额早定不敢短绌或以未成之子厂先行划补或由经管之有司自行赔解检查历年　奏销册内均与开化府鹤庆州永北厅之金厂四处一同按额解课总数并无亏短除课金赢余无多不计外其报拨课银节年赢余自一二千两至六七千两不等此臣等于未奉　谕旨之先因欲整饬厂务即已分别查明之实在情形也
兹蒙　谕令于所属境内确切查勘广为晓谕酌量开采自应先于旧厂之外加意稽查当饬藩司遴择晓事委员分路访觅谕以金银皆可采取不必拘定一格即或有人互争之地前因滋事而未准开者今不妨由官督办抑或草皮单薄之矿前恐未成而不敢禀者今不妨据实报闻且仰绎　训谕谆谆不准游移不办如果开采之后弊多利少亦准奏明停止等因　圣明俯体下情如此开诚布公官民更何所用其疑虑乎查滇省课金或以计或以票计例定课额甚微其课银章程本系一五抽收民闲采得十万两之银纳课者仅一万五千两可谓敛从其薄于民诚有大益将此明白开导似民闲皆已踊跃倍常当据委员会同临安普洱文武禀称查得他郎通判所辖坤勇箐地方距城九十里有土山数重山顶全系碎砂不能栽种故无民居前因土内产有金砂遂有外来游民私挖淘洗致相争禀经前督臣委员会同他郎元江厅州前往查逐该游民各即逃散遂将该山封闭但金砂仍不时涌现挖淘较易难免游民旋复潜来如蒙　奏明开采虽丰啬难以遽定究足以裨公课而杜私争臣等随复批饬各员亲诣该山勘明实在情形旋据禀覆山顶宽平周围约七八里掘土尺余即见细碎金砂闪烁耀目官员到山游民先已躲避勘有私硐四口询访附近村人云挖起金砂取水屡淘复以木板为竟日摇荡一人之力日可得金几厘多亦不出一分又离该山数里有名为三股啬及小凹子二处勘有草皮银矿微夹金砂现亦有人偷挖但未进山成硐等情臣等当即批准将此三处试行开采但先前既因私挖致酿争此次官为督办亟应选择殷实良善者作为头人责令招募砂丁逐层约束前此偷挖滋事驱逐复来者亦当访拏究办以示惩儆且必须先派员弁多带兵丁始足以资弹压容臣等斟酌调遣一俟布置定局再行缕析奏　闻又据镇沅直隶同知暨文山广通二县先后禀称前因奉文广觅铜厂叠经示谕民人访寻子厂呈报嗣有镇沅厅民罗椊鹏等报有距城百余里之兴隆山麓获银矿引苗当令招丁试采该厅时往履勘其矿砂忽接忽跳未能定准如数月内堪以接采拟即酌定课程又文山县民万云陇等以距城一百八十里之白得牛寨地方出有矿苗该民等已各出备油米呈县开采经该县报府委勘山势丰厚惟四围包栏不甚紧密所出草皮矿成色较低兼以时有时无不免旋作旋辍请加察看可否抽收银课尽收尽解又广通县民李集之等以象山地方距城九十七里有矿可采报经该县准令试办嗣采得门矿所出无多业经搘鑪分计无如银微色低唯将所出黑铅藉作底母之用尚须再行试准量请抽课各据实具禀前来臣等查该三厂开采虽尚未见成效然总须该地方官激励厂民奋勉从事不可任其半涂而废现已札令速将矿砂煎样解验应抽课银先许尽收尽解俟试办一年察定情形再将抽解数目入额清拨至此外更令广为觅采有苗即力求获矿有矿即务使成堂如能采办数多应先遵照　朝议商给优奖官请议叙以期率作兴事感奋争先至旧额老厂虽据逐细查访实系衰歇者多然习于厂事者必能明其消长之机以筹修复之法或拉龙扯水或旁路抄尖或配石分计如锤手背夫及搘鑪下罩之人所见既多谅亦能知补救即或需费工本但能先难后获亦当设法为之倘实系硐产全枯徒劳无益则名是实非之厂似应据实开除即于尽收尽解各厂中　奏明抵补总须比较原定旧额无绌有赢方为核实整顿之道不得因广采新山而转置旧厂于不问至于官办民办商办及如何统辖弹治稽查之处仰蒙　恩谕不为遥制凡在官商士庶无不感激倍深自当按地方之情形筹经久之善策查办厂先须备齐油米柴炭资本甚钜原非一人之力所能独开官办呼应虽灵而在任久暂无常恐交代葛藤滋甚倘或因之亏空参办则有所藉口筹补则益启效尤地方官经管事多安能亲驻厂中胼胝手足势必假手于募丁胥役弊窦愈多似仍招集商民听其朋资伙办成则加奖歇亦不追则官有督率之权而无着赔之累似可常行无弊
臣等与在省司道及日久在滇之正佐各员下逮商旅民人无不虚衷采访窃以此次认真整顿令在必行所宜先定章程者约有四事一曰宽铅禁查银矿惟炸矿为上为其块头净洁出银多而成色高然厂中似此之矿百不得一其习见者名为大花银矿细花银矿其实皆铅矿也铅矿百斤煎铅得半即为好矿而好铅十斤入鑪架罩其上者得银六七钱次者仅二三钱除抽课工费之外只敷半本其裹出铅汁名为销团铅浸灰内名曰底母皆可溜成黑铅以此售卖始获微利滇省向因黑铅攸关军火曾有比照私卖硝磺办罪之案故鑪户所余底铕皆为弃物亏本愈多臣等查黑铅一项或锤造锡薄或炒炼黄丹颜料所用亦广原非仅为制造铅弹之需律例内并无黑铅不准通商之文且贵州之柞子厂四川之龙头山黑铅均准售卖滇省事同一律如准将底铕出售以补厂民成本之亏庶不至于退歇况售卖底铕必有行店其发运若干令厂员验明编号填给照票俟运至彼处即将照票赴该地方衙门缴销既可杜其走私于军火无所妨碍藉得沾有利益于厂民实获补苴一曰减浮费查云南各属无论五金之厂皆有厂规其头人分为七长每开一厂则七长商议立规名目愈多剥削愈甚查历办章程迤东各厂铜户卖矿按所得矿价每百两官抽银十五两谓之生课迤西各厂硐户卖矿不纳课惟按煎成银数每百两抽银十二三两不等谓之熟课每批解造报之正款必不可少此外有所谓撒散者则头人书役巡查之工食薪水出焉有所谓火耗马硐主硐分水分以及西岳庙功德合厂公费等名目皆头人所逐渐增添者虽不能尽裁亦必须大减现在出示晓谕务令痛删无益之规银以办必须之油米庶不至因累而散一曰严法令查向来厂上之人殷实良善者什之一而犷悍诡谲者什之九又厂中极兴烧香结盟之习故滇谚有云无香不成厂其分也争相雄长其合也并力把持恃众欺民渐而抗官藐法是以有矿之地不独官惧考成并绅士居民亦皆檩然防范今兴利必先除害非严不可即如所用铁器除鎚錾锅铲菜刀准带外一切鸟枪刀械全应搜净方许入厂其驻厂弹压之印委员弁皆准设立枷杖等刑具有犯先予枷责或插耳箭游示期于小惩大戒若厂匪胆敢结党仇杀多命闹成巨案或恃众强奸盗劫扰害平民责令该府州厅县会同营员立即兜拏务获审明详定之后请照现办迤西匪类章程就地请令正法俾得触目警心庶可惩一儆百一曰杜诈伪查矿厂向系朋开其股分多寡不一有领头兼股者亦有搭股分尖者自必见有好矿而后合伙滇省有一种诈伪之徒惯以哄骗油米为伎俩于矿砂堆中择其极好净块如俗名墨绿及朱砂荞之类作为样矿示人啗以重利怂恿出赀承揽既多身先逃避愚者以此受累黠者以此诈财良民不敢开采多以此故又厂上卖矿买矿之时复有一种积蠹插身说合往往私抽厘头为之装盖底面颠倒好丑为贻害厂务之尤兹先出示谕禁嗣后访获此等匪徒皆即加重惩办庶可除弊棍而示劝惩矣臣等在滇未久于矿厂情形本不谙习仰荷　圣慈委任且蒙　训谕周详谨就察访实情先筹大概虽成效尚未能豫必而任事断不敢畏难此外续查利弊情形总当据实直陈以仰副　宵旰畴咨于万一
　　遵饬核详稿　　　
徐州兵备道程国熙
案奉宪台批职道禀聘请矿司探验铁质试办情形由奉批铜山利国驿土产煤铁应准开采以尽地利惟矿务兴废虽有其时而人事不可不尽洋铁所以加于土铁者由于炉化之精足以全其真液耳西人独擅其长实亦无他谬巧兹据禀称职员胡恩燮集赀试采延矿司巴尔勘识复购觅机器以速其成似有把握仰即督饬妥议章程详候核示其交涉地方事件曾署守自当妥为照料共观厥成再铜山铁冶历代采铸既有成案可稽嗣后可并齎呈听候核酌缴等因到道奉此遵即行府并饬承办职员候选知府胡恩燮妥为议章呈核去后兹据该职员胡恩燮禀称徐州利国矿务现拟参酌开平湖北贵池等处矿章仿效西法集赀采链惟煤铁相附而生而链铁需煤尤多前据矿司巴尔勘视利国驿一带煤铁并堪开采则开煤链铁所需机器洋炉必需一律订购职于五月下旬前赴上海在瑞生洋行讲求机炉款式论议价值据称熔化生铁大洋炉一副配用熟铁炉二十余座并拉铁全副机器以及采煤项下开井戽水提煤通风各项机器共约需银三十余万两现俟禀奉转详督宪批示后即与订立合同交兑银两期以明年夏间运送到沪惟煤铁机炉已需钜万将来转送到山建造炉厂机房加以契买地基人工食用计一年之内即须筹有现银五十万两方可迅速奏效职原议先集赀十万两俟试办有效再为续招辰下察酌情形亟应一气呵成不宜因循观望职既请承办未敢拘泥前说畏难苟安业经集有现银十万两并即广招商股务将所需经费银五十万两统招齐全以济要需而速工作倘再不敷临时禀明续招股分股银未齐亦由职设法筹剂不使贻误工需查洋炉全副每日可出生熟铁七十墩每岁可出铁二万余墩煤矿称是倘办理得手似可拒敌洋铁洋煤惟此项矿务不请官本一律由商集股办理开办伊始亟应筹议妥章以资遵守奉札前因除厘税章程拟酌仿湖北贵池等矿现行新章另禀吁恳详请奏咨外谨将筹议承办利国驿一带招集商股采链煤銕章程十二条缮摺呈候转详示遵等情并呈章程前来伏查徐州矿利自汉已兴而盛于宋代汉书地理志彭城沛县有铁官新唐书地理志徐州彭城县秋邱冶有铁宋史地理志徐州监二宝丰监铸铜钱利国监主铁冶乐史寰宇记以为利国监在汉属沛县界监本秋邱冶务是也宋史食货志阬冶载产铁以徐为首方舆纪要言铜山在州东北八十里旧尝产铜产铁之处名盘马山在州东北九十里山之阳有运铁河宋所凿也同治徐州府志山川考云铜山今在水中岩皆绿锈县之得名以此铜山之东为盘马山山产铁俗名马山又铜山之东南二里为铁山山有慈石活者引针山顶有大阬数十其建置考云利国驿砦在铜山县三乡苏轼言其地自古为铁冶商贾所聚其民富乐凡三十六冶冶户皆大家藏镪钜万元明以还矿冶始废数百年来地瘠山荒民生重困今据泰西矿司勘视利国一带仍复煤铁深广采取不尽是考之前代矿利既卓着明效参以此次勘验复苗质旺盛诚如宪批督宪批示已有把握该职员胡恩燮本拟集赀十万由渐而进现因购置外洋煤铁全副机器招集土夫开采需费甚钜复拟广集商股俟招足股分银五十万金一气呵成应即饬该职员胡守切实讲求妥慎筹办以开利源而裨贫黎洵亦地方养民之助惟事同创始不厌详慎除俟议呈厘税章程另行详请奏咨外谨将呈到开采煤铁章程十二条缮录清摺具文详送仰祈宪台察核俯赐主政逐条批定以便转饬遵办再徐州利国铁冶历代采铸成案实因事远年湮无从检查谨将同治徐州府志山川建置古蹟各考有关铁冶分别摘录又苏文忠公言利国监铁冶文一篇一并录摺附呈
　　请开粤西矿利条陈光绪十一年　　　
谢光绮
窃惟制敌之要首重练兵攘外之方先图安内练兵莫急于筹饷安内莫切于除奸近来各省大吏多方筹饷靡计不施矿务间兴成效时惟广西矿地颇多尚未奏明开办取自然之利事属堪为藏未发之奸患尤可虑查广西矿地五金胥备不减云南就中以浔州府贵县平天寨之银矿为最着滋事为最久平天寨山势斗绝其上宽平道光年间该处土民山麓私采草皮浮矿百斤之砂可出银数两铅十二三斤至发逆起事矿徒悉被勾结窜往江南为乱咸丰年间土匪黄三煽其余焰啸聚无赖复行开挖筑寨山顶盖以山顶之矿出银较厚黄三等盘踞日久凶势愈张官军围攻累年负嵎不下同治初年前任广西藩司刘坤一督兵剿办诱诛黄三始毁其巢厥后潜聚私挖者仍不乏人矿利既多趋之若骛争占尖口往往戕毙数十命亦不报案地方官意在省事名为封禁实乃空言同治十年署贵县知县张家齐密勘山顶共开有口一百零三处每聚有十余人取链矿质洵属精良惟系矿徒零星开挖未能遽获大矿烹链之炉既小取汁之法又粗若使逐并力深挖改用大炉烹链成效自必不同于是禀请开采事不果行时浔州府知府魏笃仍遵旧议派勇搜捕矿徒叠被拒毙多人束手相望后经右江道王达材顺道履勘甫入其境亦被矿徒开炮轰出旋即回省至是当事始属意开采经派文武员弁前往试办一时未易得人办理亦难无弊叠经撤换事乏端倪费用不赀遂尔中止现仍为矿徒私挖且复有土豪包庇坐失利源未免可惜此广西浔州府贵县平天寨银矿议禁议开迄未办成之原委也夫封禁既托空言开采又无良法然则听此矿徒聚于深山大泽而不相过问乎前此之议禁者惩于黄三耳抑知黄三之祸由于私挖非由于官办设当日官为经理何致踞为匪巢且平天寨山路绵亘内达龙山大墟及武宣桂平宾州各境界外距郁江四十里对岸即横州等处毗连广东之霍山北海荒遐辽阔前所勘口已有一百零三处今又十余年尚不知应增几许每矿以十余人计之已不下二三千人近闻游勇散练亦复相率入山若不早为之所不但争夺仇杀易酿事端尤恐各属凶盗萃为逋逃设有黠桀如黄三者煽诱起事纵横数百里间焚村市阻饷道断电路截军火则其害有甚于当年者矣南甯上思太平等处渐近越地红河教党日多或有奸宄诱彼无厌听之则利权遂失拒之则衅隙旋生为今之计惟有急议开采以资固结而杜觊觎勿任观望迟疑养成他患第开办非难难于除弊而尤难于得人不揣愚妄窃拟为官商合办之法择一总商出本招股力或不足更以官本益之延请谙练矿师参用西法机器酌调防营兵勇弹压遴派坐镇洁己委员率商设厂开办督同地方府县联络公正绅耆募矿徒为厂丁揽土豪为董事给以工赀则矿徒不致失业而为匪沾以矿利则土豪不致掣肘而霸抽正款归公径充饷项灾黎待拯兼助赈需如果山灵效顺旺矿连开则部库有需亦可通筹汇解此外如临桂县捞江暨义甯县铜矿平乐府马江金矿贺县富川县煤矿锡矿庆远府河池州思恩县银矿锡矿铁矿朱砂矿横州博白县等处金银矿百色奉议州等处硝磺矿菁华久蓄泄露时闻应请一并分投开采或资圜府之钱或易行商之利似于近时边务不无裨益光绮一介儒生学识譾陋只以自幼随任广西先后二十余年内地边疆足迹几遍地方民俗大概粗知间考志书亦多印证上年冬道出广东首将此事大略陈于两广总督张之洞暨兵部尚书彭玉麟又以广东巡抚倪文蔚前抚广西留心此事有年甫申臆说时值边情吃紧总督等论兵集饷寝馈弗遑未及再陈旋亦北上兹者到部销假侧闻和局大定中外解严惟是敌情须防叵测边事宜早经营不揣冒昧缕陈言如蒙奏请　饬议招商开采更请仿照云南于广西适中之地设立通省开采五金局并由户部暨两广总督广西巡抚察核光绮所陈从长计议奏明办理至将来督率承办之员如何矿勘验砂如何定课纳饷并当年先还官本或按月收缴息银因势变通相机措置另拟详细章程务期斟酌妥善总之择要先行试办各矿次第并开收利权而靖边圉
　　闽省请开办铅矿疏光绪十一年　　　
杨昌浚
窃福建省城南离海岸百四十里有西洋岛城北百四十里有石竹山俱产铅城西七十里有十排山亦产铁铅先据闽籍候选通判丁枞以营伍用铅不少皆向外洋购办如铅矿一开按例输课先尽官买利　国利民莫善于此已招集商股拟次第试办矿师即延船局学生开具试办条款绘图赴津禀经大学士直隶督臣李鸿章以西洋岛等处铅矿应否开采或准试开一处将图摺咨闽核办经前督臣何璟饬发善后局俟防务稍松酌核办理旋据该绅丁枞禀请将石竹十排二矿先行试办由臣等行局转饬署侯官县卢庆云并委候补知县朱干隆会同勘覆兹据该印委等会禀勘得石竹山在万山之中并无树木坟茔亦无田园庐舍山前有坑铅苗散见山左有瀑布流泉山右约半里许有居民两家该山古坑系陈姓公业经该绅等价买年纳租钱凡该山产铅之处悉听开采山下有溪名后溪宽十余丈北流十余里入前溪西至连江县辖之江南桥可达琯头共计水路一百八十余里若溪修竣能通小舟竹筏以山左之瀑布淘洗苗砂由溪运至琯头设鑪渣滓销于海内且与西洋岛相近将来便于兼顾除十排山矿该绅请俟石竹试办有效再行勘办外绘图注说禀覆等情臣等查五金矿产乃天地自然之利开采如法经理得人因民所利而利之裕国通商两有裨益光绪十年十一月间户部会议都察院左都御史锡珍等奏开矿事宜请　旨饬下各省督抚各就本省情形参酌妥议若有奏办开采成效如何一并详细奏报并将一切章程咨部备案等语是开办矿务业经部议奉　旨允行他省历经　奏办有案今闽省侯官县辖之石竹山铅矿既经委员会同地方官勘明蕴蓄已深铅苗甚旺并无妨碍田园庐墓拟送章程复加酌改应请准由候选通判丁枞鸠股开采择地设鑪先行试办水陆运道亦准其设法修理其鑪厂需用矿师匠工舟筏器具以及铅斤银钱出纳各事概由绅商自任严禁书役索扰惟夫匠云集仍责令地方官随时照料弹压免滋事端所出铅斤按月据实册报提一成纳课运销照章完厘营伍用铅若干由司局照市价向该厂购买余听该商自行销售成本藉可周转俟此山办有成效十排山西洋岛矿务再行接续兴办
　　请开禁出口硫磺片光绪十二年　　　
台湾巡抚刘铭传
再台湾素产樟脑硫磺两项民间私熬私售每多械争滋事经内阁学士臣林维源道员林朝栋等筹商收归官办以助抚番经费臣查硫磺一项历由已革浙江候补知府通商委员李彤恩兼办饬令该委员商同候补知府丁达意将樟脑硫磺筹议办理章程以收自然之利据李彤恩等禀称樟脑一项近来日本出产甚多香港脑价日落若归官办每石可获利二三元台产每年可出樟脑万石硫磺台产最佳经前两江督臣沈葆桢奏请开禁采备官用历年办有旧章每石成本洋一元官买每石价洋三元每年出产六七千石上等硫磺每年只出口千石均解归官用其次积聚三千余石官既不用商禁未开不能出口日久愈积愈多不独糜费弃置可惜且香港年销硫磺至万余石运至江南天津一带薰炙葵扇草帽蒸炊饽饽制造爆竹销路甚广台湾所产甚佳奸民私贩运出口不一而足以自采之磺禁不出口既听日本畅销又不能禁止奸民私若设法经理虽获利无多于抚番经费不无小补等情前来臣查台湾樟脑硫磺两项民间私私售每多械争滋事归官收买出售发给执照出口就目前情形而论每年可获利三万余元以后若能出产多销路畅经理得人日渐推广以自有之财供无穷之用实于　国计民生两有裨益惟硫磺一项虽沈葆桢奏请开禁采归官用尚未准商运出口相应请　旨一体开禁以畅销路而免堆积
　　筹议矿务拟招集商股延聘东洋矿师疏　　　
督办云南矿务唐炯
窃臣于三月二十六日在贵州省城曾恭摺叩谢　天恩专丁齎进因感受风寒调理数日即行赴滇沿途接见绅耆询访利病闰四月初一日到云南省城连日会商督臣岑毓英署藩司史念祖查询招商局知府全楙绩办理情形现已起运七起二批京铜五十万冬闲能否再运八起头批尚未可定伏查滇省旧有铜厂三十余处年出铜筋四十万军兴停办已数十年如东川汤丹等厂硐虽老而山不空此外曲靖昭通及毗连四川会理等处未开之厂尚复不少而招商局两年仅能起运京铜三批办理艰难拮据如此推求其故大约有二一则库帑支绌商本不厚从前开办皆系川湖江广大商巨贾每开一厂率费银十万二十万两不等其时各延矿师能识地之衰旺引路之浅深结堂之大小矿质之佳劣相度既定然后施工一经开成历数十年取用不竭又能煎链得法分汁甚易故获利既厚招徕愈多即有折亏亦不中止自军兴后此等矿师死亡殆尽现在招商局商股仅七万余两承领帑本止十一二万两勉顾京运即无余力开办新山不过就旧有之老厂洗澡淘荒零星凑集间或开办子厂又因山深炭远搬运维艰甚或矿不分汁刚柔不和既无矿师调维但只任凭运气绝少把握难望有成一则缺少砂丁人力不足开凿背运悉赖人工从前大厂率七八万人小厂亦万余人合计通省厂丁无虑数百十万皆各省穷民来厂谋食今则停办太久厂利不丰外省民无所图本省丁口零落虽经招募来者甚稀凡此皆办理艰难拮据之实在情形也窃以招商局设立三年招股甚菲固因近年股票倒骗亦由前抚臣创设五金局强欲官理民财其势不能相信以是来源日绌办理尤难督臣旋省后商同司道曾将五金局　奏明裁撤今臣又将招商各分局或撤或留酌加整顿臣前在藩司任内深知滇民瘠苦除开厂更无生路曾条议开厂章程以招集商股购办机器为两大端非商股不能辅官本之不足非机器不能济人力之穷及任巡抚会议矿务仍持此议今奉　命来滇督办博访周咨体察情形舍此别无久远长策现拟招股一事则专委天顺祥商号四品衔候选同知王炽等分赴川广汉口甯波上海等处招股其招集之法则按照商规以出股之多寡管厂事之重轻周年六厘行息三年结算再分红利皆于天顺祥商号凭摺支取三年后即准提本其愿自巨本来滇开办不入股分者亦听其便至机器一事查日本自变用西法以来一切制造皆用本国之人先望云气次验水土石三项相符然后相度应用何等机器次第施工故能确有把握现拟先聘东洋矿师俟其到滇察看形势应用何等机器即行购办庶免虚糜工本仰恳　敕下出使日本大臣转饬随员候选知县于德楙代聘东洋上等矿师二人议定三年即令于德楙伴送由四川叙州府入滇于德楙通晓东洋言语于开厂铸币事宜亦颇讲求以之伴送沿途既便照料到滇方易任使惟是机器须矿师议购招股非旦夕可成展转需时岂堪坐待臣仍当一面督饬招商局知府全楙绩就现有资本尽力开采广谕绅民厂试办以凭采买断不敢延致京运抑臣更有请者自来久大之规不能猝办况当此时势艰难库帑支绌滇民凋敝商信未孚措手极为不易臣蒙　圣主高厚再生之恩弃瑕录用何敢不尽心竭力任劳任怨尚求　皇上假臣以岁月部臣宽臣以文法但责其成功不期以速效庶臣得勉竭驽骀仰答　鸿慈于万一所有筹议矿务拟招集商股延聘东洋矿师以规久远缘由会商督臣岑毓英意见相同理合遵　旨专摺由驿具奏
　　遵议漠河金厂开办事宜疏总署王大臣　　　
唐炯
窃臣衙门于光绪十三年十月初十日准军机处抄交黑龙江将军恭镗奏派员查看漠河金厂一摺又十二月初七日抄交大学士直隶总督臣李鸿章奏拟定漠河金厂官商督办详细章程一摺均奉　朱批该衙门议奏单并发臣等查漠河在黑龙江省属墨尔根城之西北界于额尔古讷河旁乌河之间地势背内兴安岭面黑龙江南至墨尔根经度斜距乌河约八百里纡道计一千余里距齐齐哈尔省城经度约一千五百里由水路达爱珲一千五百里北距俄国新设之博克诺付克屯及阿勒巴金城仅一江之隔其地即近年新设之博罗哈达卡伦也内兴安岭向有东金山之名国语谓之金阿林别乎阿尔泰山之为西金山而言也该处金苗颇旺而地处边荒外来匪徒在彼偷挖金砂出没无定经前任将军文绪派兵驱逐布置卡伦边境始得廓清然地不爱宝蓄久必发利之所在人辄争趋况当边远之区防范亦难周密前有俄商萨比汤在出使大臣处呈请欲租粗鲁海图地方设厂挖金其地即在漠河之西彼盖以中国未经官开办故有此请嗣经臣等与李鸿章恭镗咨牍在案往来筹商办法历据该大臣将军等先后遵奉上年十二月二十八日　谕旨派员查勘并议办法臣等查阅李鸿章所奏章程十六条颇为详明窃思英之新金山美之旧金山俄之悉毕尔莫不淘挖金矿以为富强之计中国虽有产金之地向来不事开采所出无多又经西人收买以致金价日昂况黑龙江地方自与俄国画江分界情势又与往昔不同自来谋国远图不外兴利实边二策漠河矿务若果兴办得宜则利源日开人民渐聚富庶之基胥由于此现就原议章程逐条详议应如所请开办惟事属创始经理匪易既据李鸿章奏称道员用候补知府李金镛血性忠勇不避艰险应请　旨即派该员督理黑龙江等处矿务以专责成至其中如何造轮船开运道招流民一事权添护勇各条于边防均有关系且于中外交涉尤应处置得宜并请　饬下黑龙江将军督同该员审度办理不可稍涉大意此外未尽事宜仍由该员随时禀请北洋大臣黑龙江将军核夺咨送臣衙门备查谨将遵议李金镛所拟漠河金厂章程十六条缮具清单恭呈　御览一原奏统筹设局一条查开厂之始凡购器盖屋造船开路及延雇矿师派设护勇等项需用经费先须筹定非招集商股无以济事现已由北洋大臣借用商款银十万两黑龙江将军动拨库款银三万两自可先行开办一俟商股招齐即将前款归还应如所请办理
一原奏招集商股一条查招集商股西洋名为公司原属众擎易举近年如轮船招商局及开平等处煤矿皆赖商股以资周转但经理未能尽善无以取信于人今拟招集股本二十万分作二十股于上海天津吉林等处设立分局支付息银及运金销售各节务须核实办理俾出资者得有利益庶足以广招徕
一原奏定地开办一条查金自额尔古讷河西山起经奇干阿勒罕直至阿木尔河下游计长五百里夙称金穴漠河之元宝山溪边向有金匪盗挖之迹现拟先从此处开起俟矿师探得苗旺之处次第办理应如所拟先在该处择地设厂作为开办根基俟办有成效然后由漠河以至奇干阿勒罕河等处逐渐推广
一原奏妥延矿师一条查各处矿局每为西人庸劣矿师所误其真正高手矿师甚为难得据称热河矿师哲尔者山东平度州矿师阿鲁士威皆有本领此次延定矿师必须访求确系可靠之人合同内亦宜详细声明免致虚糜款项
一原奏事权宜一一条查漠河距齐齐哈尔省城陆路一千五百里若绕爱珲水路尤为迂远该上游系俄之士帖列省下游系海兰泡省时有轮船往来开厂以后难保无交涉之事若无办事之权往返禀商诚恐缓不济急现拟责成李金镛督理矿务所有一切交涉事件即由该员一面相机妥办一面禀报如有事关重大者仍分别禀商北洋大臣黑龙江将军核夺
一原奏创造轮船一条查咸丰八年爱珲条约订明黑龙江只准中俄两国行船不准别国行船光绪十二年四月间该将军用兵漠河驱逐金匪每借俄轮以济粮运诸多不便嗣购买俄商轮船一艘又复议而未成兹拟在吉林机器局代造小轮船二只以便拖带运粮船只并造小长龙船四只梭巡江面应如所请办理至卡兵砍储木柴以备轮船购用应由黑龙江将军通饬遵办
一原奏购买机器一条查淘金必先汲水人力殊不易施若用外洋机器则事半功倍且漠河产金之处距地面深不及丈所用机器较简应即选择购办以资应用
一原奏慎选用人一条查漠河为边远苦寒之地人皆视为畏途金厂襄办需人非寻常局务可比若非破格优奖不足以示鼓励应如所请在厂经办各员俟三年后如果实效昭彰准择其尤为出力者照异常劳绩从优酌保数员其出力较次之员照寻常劳绩保奖不得概从优保以示区别仍应查照定章将各该员到厂日期及经管何项事务先行咨部立案不咨者不准入保至将来保奖员数拟临时察看情形按成效之大小定人数之多寡倘涉浮滥即将出力稍次及在事未久之员酌量删减庶于激劝之中仍寓核实之意
一原奏招回流民一条查从前盗挖金砂大率皆山东直隶游手佣工之人由海参威恰克图流徙至彼自经官兵驱逐渡江流入俄境者颇不乏人此次招工开挖如有自愿来归者自可酌量收用惟其中如有已入俄籍之人即不应滥行收留以示区别此事务宜妥慎筹办不可孟浪从事
一原奏开通运道一条查自齐齐哈尔至爱珲复由爱珲至漠河水陆计程二千三百五十里据李金镛探得由齐齐哈尔径达漠河旱路仅止一千四五百里照向来程途可近八九百里惟山深林密向为人迹所不到拟请拨兵一二千人伐木开路除底饷外量给犒赏系为运粮便捷起见应请　饬下黑龙江将军会同东三省练兵大臣即行酌派练军前往俾资调遣其安设电线卡勇分布卡勇汛守各节应俟工竣后次第办理
一原奏募勇保护一条查新设之罗博哈达卡伦防兵只五百名以之弹压矿厂兼顾防秋尚嫌单薄既据称另募一营饷由金厂筹给即归该员统领俾收指臂之效事亦可行至勇营编成后应仍造册详报该将军以备稽考
一原奏公举司帐股友助理节省局用预计盈亏各条查以上四条皆系参酌公司办法应责成该员随宜斟酌禀明该管上司核实办理
一原奏均派余利一条拟照所请办有成效之后除将借款陆续提还并将官利及员司矿师薪水局费勇粮一切开支外酌定所有盈余作为二十成计算以六成提充军饷四成作为该局花红其余十成归商股匀分俾得均沾利益将收支款目按年送部备查免其造册报销将来金砂果旺规模日益扩充应如何开拓变通以裕饷源之处届时察看情形再行酌办
  </div>
  <div class="pagination">
   <a href="皇朝经世文续编-清-葛士浚_page36.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page32.html">
    32
   </a>
   <a href="皇朝经世文续编-清-葛士浚_page33.html">
    33
   </a>
   <a href="皇朝经世文续编-清-葛士浚_page34.html">
    34
   </a>
   <a href="皇朝经世文续编-清-葛士浚_page35.html">
    35
   </a>
   <a href="皇朝经世文续编-清-葛士浚_page36.html">
    36
   </a>
   <span class="current-page">
    37
   </span>
   <a href="皇朝经世文续编-清-葛士浚_page38.html">
    38
   </a>
   <a href="皇朝经世文续编-清-葛士浚_page39.html">
    39
   </a>
   <a href="皇朝经世文续编-清-葛士浚_page40.html">
    40
   </a>
   <a href="皇朝经世文续编-清-葛士浚_page41.html">
    41
   </a>
   <a href="皇朝经世文续编-清-葛士浚_page42.html">
    42
   </a>
   <span>
    ...
   </span>
   <a href="皇朝经世文续编-清-葛士浚_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
