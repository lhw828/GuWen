<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 188 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 188 页/共 192 页
  </h1>
  <div class="content">
   上巡抚侍郎韩公书　
孙原湘

阁下容保为怀。仁风普被。近追清恪。远绍文襄。比者属邑水灾。常昭尤甚。田畴淹没。庐舍漂流。阁下轸念民瘼。定已飞章入告。灾黎喁喁观听。引领而俟救援矣。顾窃谓议赈议蠲者。一时之策。以蓄以泻者。久远之图。常昭三面傍湖。一面傍海。湖资灌溉。海备宣泄。而凡苏常诸水东北出海之第一要河。则白茆港是也。盖太湖之水。自长元锡金而下者。既东注于蠡湖易城傀儡巴城诸湖。而江锡诸邑。接受宜溧诸山之水。又回环而聚于昆城华荡尚湖等巨潴。咸赖白茆汇归以入海。故白茆通。则长元锡金东注之水。咸有所泄。太湖底定。而七县为乐国。白茆不通。则常昭固为邻壑。而长元锡金诸水。皆无所泄。而太湖不定。故曰三江既入。震泽底定。三江无定说。前明耿橘以为吴淞江娄江。其一即白茆也。自乾隆三十五年。前巡抚萨公奏请开浚。历今五十四年。而其实淤塞者已五十年矣。现在沿海三十余里。久成平陆。东泄之道既绝。西来之水日潴。昭文之低区一带。几于岁岁遭淹。一遇大涝。如嘉庆九年。已极沉生之苦。至今岁而被灾更甚矣。推原其故。不得不归咎于前次挑浚之不善也。大凡沿海之地。多沿边高而腹里低。潮汐拖泥夹沙。能入而不能出。所以白茆故道。向本纡回曲折。又层层建闸筑坝以为之防。盖曲则泥沙不能直入。闸则随时宣泄。而潮势不能冲涌而进。前人讲求水利者。立法至善。自乾隆三十五年。以粮道朱公之议。闸坝之潮汐者。则拆除之。湾涨之被民侵占者。则取直之。潮泥昼积夜浮。遂成平陆。不及十年。前功尽废。此白茆固不可不开。而开尤不可不亟复故道也。阁下目击灾伤。留心水利。业已委员查勘。居民又喁喁观听。引领而望畚锸之兴矣。某幸托仁宇。仰体慈怀。谊关桑梓之闲。敢献刍荛之末。并呈白茆水利图一纸。以备省览。伏冀博采舆论。详察地形。确估工程。实规经费。继救荒之奏。而请水利之修。俾苏常两郡之州县。均沾蓄泄之宜。而常昭四境之低区。永免沉渰之苦。　国家所以委任阁下。与阁下所以上报　　主恩者。在此一举矣。冒昧干渎。死罪死罪。惟阁下亮之。

　　太湖东洞庭疏河记代陶宫保　　　　　
陈世镕

天下之水利。莫大于江南。太湖。又江南水利之大者也。其泄而注海之道。曰吴淞。曰刘河。曰黄浦。而洞庭东西山支河别港。随地得名者。则有三十六浦。旱涝于是乎备。衣食于是乎生。财赋于是乎出。故江南之言水利。莫先于太湖。道光七年。余既奏浚吴淞。为吴民百世之利。而青州刘君鸿翱来为太湖同知。同知治在洞庭东山。山之下有雕鹗河黄洋湾。由内港以达苏州之要道也。有大缺口白浮头。西北诸湖下达南湖之咽喉也。有南北望河。分湖水以灌吴渎油车诸港者也。东山衣冠殷盛。物产阜蕃。往时居民交易有无于苏。道雕鹗河甚便。岁久而淤。改由外湖。涉风涛四十余里。人病其险。嘉庆之季年。善化罗君琦为同知。尝一浚焉。以费不继而辍。刘君至。则稽成谟询众欲。相潴泻。虑淫漱。计楗甾。量畚挶。自十年正月赋工。至闰四月之末毕役。总堤长五千七百有四丈。用石千七百五十四方。土七万四千六百四十五方。并甓杙蜃灰夫饩费。为银万五千一百余两。皆刘君与东山士民所出。不以列于度支之数。余往视工。乘小艇周历上下。登莫厘。望全湖烟水无际。夜宿翠寺之古雪居。涛声撼枕。求所谓三十六浦者。则久不能指数。惟诸堤萦纡若带。轻桡往复。无颠播震荡之虞。踰岁为道光十一年。楚吴数千里水。余已移节金陵。自苏松来者。皆言水高于道光三年数尺。三年之灾。吴人至今心悸。是年顾不知灾。盖太湖者。宣歙苕霅诸水之总汇。其宣泄疏畅。全恃支河别港。而茭葑泥淖。黏附壅塞。细民狃于小利。率占以为田。故三十六浦。存者无几。湖身日益高。湖水日益浅。上游稍盛。即涨溢为数郡患。三年之灾坐此。今水有加而民不病。则以君疏诸河继吴淞之后。故免于昏垫也。君旋擢守淮安。再擢台湾观察。去太湖数年矣。东山士民。犹歌思君不衰。每食必祝。又为君立石。乞余文以纪君之功。余惟古之循吏无不尽心水利。然其利或数十年或数年而后见。当其致役之初。常不免于怨讟。故凡民可与乐成。难与虑始。古今之通患。余之浚吴淞。请以逐年缓漕之米粜为工费。未尝科民一钱。役民一夫。故不劳而事集。君之工费取于民。而颂声亦作。其急功慕义相与以有成为尤难也。余既列其名入告。奖励有差。今为君立石。则亦得附书碑阴以志不朽。盖上下交而其志通。所谓说以先民。民忘其劳者。于斯亦信。而君之勤能。邦人之忠爱。岂不俱与郑白樊惠渠媲美哉。后有来者可以观矣。

　　三江口宝带桥记代　　　
魏源

东南之水。潴于震泽。尾闾于三江。而吴江长桥元和宝带桥钥其门户。自宋汔清七八百年。代浚代淤。要未尝竟源委讨积病一举而大治。道光三载。吴越大涝。圭黾敝黾生万。蛟鼍嬉千里。东南田赋。什不一二。始豗聒于三江之淤塞。五年。兵部侍郎陶公自安徽移抚江苏。承海运之后。始奏疏吴淞江。十二年。陶公总督两江。巡抚林公复与督府会奏浚刘河白茆河。旋又通七浦徐六泾之口。修昆山之至和塘。浚太湖之茆淀。而告成于三江口之宝带桥。三载经营。百废备举。先后糜金钱若干万。而刘河则以元和知县黄冕奉檄总其役。宝带桥又元和所辖也。惟东南水道。今昔异势。今之修浚三江。异昔人者有二。吴淞自昔以建闸御潮为首要。今宫保陶公以吴淞为中条正干。非支河港比。宜宣不宜节。独去其闸。直其湾。阔其源。深其尾。塞其旁泄。使溜大势专。足以敌潮刷沙东下。故道光十一年十三年江潦连岁横溢。而吴田不告大灾。皆吴淞泄水之力。此其异昔而收效于今者一。刘河白茆河。自昔以通海口为要。今抚部林公与督府会筹。以为三江并行。必淤其一二。今正溜专趋吴淞。则不宜多閷其势。而刘茆二海口。内外高下平等。旧苦咸潮倒灌。介虫逆上害田穑。尤不宜引寇入户。于是坝其海口。使不通潮。而专蓄清水。十四年。太湖发蛟。江水骤涨丈余。急决海口大坝。不三日水骤退。吴田大熟。而海啸风潮时作。亦不致倒侵内地。太仓常熟昭文。沾溉数万顷。此其异昔而收效于今者二。故三江之役。不第今昔相反也。即此江之役与彼江亦相反也。图度于事前。而不旋踵收功于事后。其经费则皆拮据于财赋劳瘅之余。视昔人尤不易。非大府痌心民瘼断莫之举也。古君子为政有成。则必述其始终经画之本末。以诏后人。故春秋役民力必书。今斯桥扼三江之要。为诸壑喉。为漕艘冲。后之守土者。道出其闲。览泽国之形势。念东南农田之利病。慨然于周海诸君子之遗烈。洞然与此江与彼江之异形。今江与昔江之共势。因时制宜。举废兴滞。吴民其庶有瘳乎。遂勒石桥右。既以揭各贤牧伯经营数载之用心。且以劝后。

　　重建张忠敏公祠记　　　
冯桂芬

吾吴于明代。应天巡抚所治也。居是职者。周文襄海忠介张忠敏三公名尤着。而皆以能治水闻。顾文襄治水无大举。忠介浚吴淞两月蒇事。白茆工未就而去。皆不若忠敏公之任最久而功最大。公抚吴凡六年。时流贼出没江介。东援西剿无虚岁。乃于戎马倥偬之隙。讲求水利。先后浚松江塘河江。无锡镇江运河长桥谼。昆山等县城濠。彭华滨湖川塘。修阙。捍海塘。九里石塘。槎浦海岸。畚臿之役。与为终始。他如立广孝阡社学常平仓。请高徽州金华绍兴及松江津饷改折。减嘉定加折。免松江虚粮。苏松白粮脚耗。吴昆漕折轻赍。武进浮派。崇明坍饷。怀宁船饷。诸善政。不可枚举。既去。民思之。建生祠虎邱绿水桥畔。即今祠也。晚树义旗。奉鲁藩。挈海上羸残。研研然抗　真人龙虎之师。孤忠大节。照耀青史。　　　高庙崇奖胜朝殉节诸臣。赫然与于专谥二十有六人之列。于乎伟矣。公治水以浚长桥谼之功为多。所箸吴中水利全书。谓吴淞为太湖入海正脉。故首重之。前此夏忠靖乃谓吴淞难以施工。辄掣其水斜趋夏驾湖新洋江入娄江。吴淞下流益湮塞。后人疵议不一家。颜氏如环曰。三江可合一。神禹早合之矣。语最破的。惟公亦谓若复不浚吴淞。强其纡回北达娄江。谬贻百世之害是也。史言公治水有成绩。以今考之。李模疏王时和牒。并言三吴十岁九灾。公书成于崇祯丙子。自序云。万历戊申以来。十岁八灾。是首尾已三十年。厥后螺山之役。公就逮。经苏民宰羊豕生祭者载路。相从诣阙乞贷。帝亦念治河功得释。窃意其时必有转歉为丰之效。用能上嘉之下感之至是。又　国初诸巨公指陈吴民疾苦者。绝不及十年八九灾之说。亦公成绩之证也。公祠旧以余屋僦息。资享祀修葺。久之司事不谨。室庐污败。乾隆十年。署知府赵君锡礼新之。至五十有七年又如故。官于是斥司事而以属吏。经乱。祠半毁。飨堂存。吏利其材撤之。公像暴露榛莽中。左侧居民覆以茅。奉香火。署方伯为公同郡永康应公闻之。瞿然曰。是吾责也。言于署抚军长白恩公。拨公款千金。复与署廉访秀水杜公。观察归安沈公。参怀捐廉为之倡。邵刺史元等相率继之。重建飨堂。及门庑亭馆垣墉。池沼庖湢咸备。凡七十有三椽。因其旧者十之二。又购东偏花圃七椽为祠产。糜钱一万九百缗有奇。祝司马龄监其役。又以两浙六公所殷商。番上典祠事。俾毋蹈前辙。同治十有一年夏。裁稘月而成。同人牒请列入祀典。恩公具以闻。　诏下春官议。从之。方伯属为之记。惟时苏省方设水利局。方伯实主其役。闲为予纵言水事。予曰。前人有撤长桥之议。见于公书。于今可行乎。方伯曰。不可。水行今昔不同。目验始知之。今湖水下注。以十分计之。八分由庞山湖东南行迤逦归黄浦。一分有半归吴淞。半分由至和塘归娄江。长桥通水者三十有九谼。全入庞山湖。虽由瓜泾至分水墩之水。当吴淞正冲。亦半入吴淞。半入庞山湖。未已也。吴淞迤东。大小港以十数。莫不以黄浦为归。无论原陆。毁庐舍。伤财害民不可撤。即撤之。其如水不入吴淞何。为今之计。惟有深浚吴淞下游。使上游水势剽疾。即不能挽诸水北行。庶几正流及迤北金鸡独墅诸湖之入吴淞者。杀其南渗之势。引之东行。与黄浦为表里而已。以是知纸上空谈之无足据。而服方伯观水之术剖析毫厘也。传记称公寡从轻舠。周历水道。讨寻原委。方伯受事以来。或月一出。或旬一出。出必信宿及次。数百里中。沿溯殆。与公正同。从事皆在吴淞一江。与公又同。惟公治上游。方伯治下游。似不同。不知水行今昔不同。因时制宜不同。正所以为同。且公以纡回北达为非。即治下游之意。方伯兼浚长桥六港。则又不同而同。兹之建祠。崇报德功也。修举废坠也。恭敬桑梓也。犹末也。盖有瓣香之诚。沆瀣之契焉。爰叙公居官及祠事本末。并详述方伯治水与公异同之故。记之。以谂后世之留心水利者。

　
卷一百十六　工政十三江南水利下

　　上陆制府论下河水利书
魏源

前奉宪檄。委查下河水利救急之策。饬令将上游下游及中段情形。逐一查访。源所署兴化。系下游总汇。距各海口各一二百里。此次晋省。又由六合绕赴盱眙天长。查勘[上](土)游禹王河故道。并汇查历年案卷图说。始知上游分泄淮水归江之策。下河筑堤束水归海之策。均属劳费难成。殆同画饼。至中段徙坝一策。以全局形势通筹。亦多窒。难以操券。请略陈其概。上游泄淮入江之说。无过盱眙天长六合之禹王河。经康熙乾隆嘉庆道光闲四次估勘。并无河形。须平地凿开新河二三百里。乾隆闲。庐凤道张容运估银三百六十余万。道光五年。琦制府复委刘县丞估工。亦复相仿。且毁废三县民田将十万亩。而山潦溃决诸患。更在其外。此不可行者一。下游筑堤束水归海之议。创自靳文襄。请帑三百余万。当时中外皆以为不可行。无论且经由各湖荡。纯系沙泥。无处取土。岂有可堤之理。即使可成。亦不过于运河之外。再增二三百里之运河。更难修守。其不可行者二。至酌移邮南四坝。于宝应之子婴沟闸。山阳之泾河闸。以求归海路近。免灾他邑之说。查宝应运河。高于宝应湖面。四五六七尺不等。至高邮而湖河始平。是即移坝于北。仍不能分高邮湖堤之险。况下游海口各闸。金门皆窄。若上建滚坝。下无去路。仍将漾灾各邑。若拆开海口各闸。则伏汛时又恐有咸潮倒灌之患。即使海口亦建两滚坝。而中闲所经射阳湖处。皆需挑两引河。通计上下建坝。至省需八十万。挑引河。至省亦需八十万。共费百六十万。仍不能分淮安高邮邵伯各湖之险。此不可行者三。惟是本年六堡拆口。全黄入湖。淤垫益甚。明年盛涨。下游保坝益难。不可不预筹防患之策。必不得已。求其可以拯急而费省者。莫如先培运河西堤石工之一策。查每年开坝。急不能待者。皆由扬河厅之永安汛一带。及江运厅之荷花塘一带。湖河一片。东堤危险之故。但如近日高邮绅士请加高东堤五尺之说。则又书生肤末之说。不中要领。盖东堤前无外障。后无倚靠。愈高则愈险。何能御全湖风浪之冲。且已有河厅例领岁修银两。尽足完缮。何须另案。惟西堤实东堤之保障。且两面皆水。以水抵水。远胜东堤之一面空虚。故凡有西堤之处。其东堤安若金城。即水已涨过西堤。而水中但有脊影草痕者。其东堤即不吃重。自道光十余年。钦差朱敬二公奏办西堤碎石工以来。麟潘二河帅十载中止有二年灾潦。较之黎襄勤任内。年年夏汛开坝。以下河为壑者。已大有悬绝。至其工程之不固者。一在石工不全。一在捞取湖中沙泥。遇水即化。兼之岁修春工。每将西堤减估。甚至挖西堤之土。以培东堤。是以日形残薄。今欲为一劳永逸之计。必须完补石工。改用田土。其紧要险工。不过永安汛四十里之内。次则召伯汛荷花塘一带。除现有石工各段外。其应补者不过数十里。所费不过二十余万。即可保固东堤。不畏风浪。每年可守至立秋以后。下河水永不成灾。本年节舟往来高宝各湖。目击情形。面承指画。洞悉利害。此外上下游各策。无论其不能办。即使同时并举。而此永安汛荷花塘上下数十里之险堤。亦断无听其唇亡齿寒不需保障之理。是西堤石工。无论何策。皆不能省。虽非釜底抽薪之谋。实急则治标之计。其西堤石工。访询颇得要领。谨别开节略。上呈钧鉴。傥河工经费不敷。可否暂筹借款垫办。摊于下河七州县。分年带征归款。源为民生起见。冒昧上陈。伏乞钧示。

　　再上陆制府书　　　　
魏源

运河西堤土石工已蒙宪允奏办。下河民生。同深庆幸。惟是河工议论。有谓所估石方之价。止系碎石而非条石。永安汛居下五湖之腰。水宽浪巨。自必补砌条石。加桩灌汁。方期保固。需银将六十万。加以木桩灰浆。工费不赀。断非汛前所能蒇事。且灰浆非经年不能老固者。查运河之有西土堤。始于明代潘印川。而西堤之有石工。近日则始于道光十余年闲。　钦差朱敬二公奏办。全系碎石坦铺。从无里面条石灌浆施桩之事。现在水落堤出。数十百里中。一望森然。谁是砌石。不得以高堰石工之方价。概诸西堤也。西堤石工。自道光十八年办竣后。将运河向日蓄水丈二尺开坝之例。改为蓄水丈四尺以上至丈六尺不等。麟潘二帅十载中。祗有二年灾潦。较之从前年年未秋开坝以下河为壑者。已大相悬绝。是石工之明效。但当日承办工员。或即取河泥筑堤。又未将土堤一律高宽。而即先铺碎石。是以闲断高低不齐。一遇盛涨。其水从低处冒过。又历年风浪坍卸。并未捞摸补还。以致伏汛湖河一片。东堤仍受其冲。又下游扬运厅所辖。露筋祠至邵伯数十里中。如荷花塘昭关坝等处。亦系次险。不知当日何以独不估办。今当别为绸缪之计。不当仅虑及高邮汛之西堤也。又有谓此但治标。非釜底抽薪之计。何如别改清口。以筹出清刷黄之路。使湖水北出。畅宣四五分。则上坝可不启。而下坝可同虚设者。查出清刷黄。果有此上计。固所祀祷而求。但即有此上计。亦止能泄湖水于清黄高下略等之时。而不能泄于清黄高下丈许之时考清水畅出。宜莫若　国初康熙之日。而靳文襄即以下河灾潦为忧。奏长堤束水归海之策。可见　国初清口。亦止能宣泄于伏汛未涨之时。若遇大汛。则上五坝仍不得不开。而下五坝不得不守。而谓清口一通。下游五坝。即同虚设。谈何容易。况此次估办西堤石工。原请于票盐经费垫支。由下河州县摊征归款。不敢请帑以分河工之经费。是下游治标。与上游之治源。自可并行不悖。非若河工另案请帑之事。下游多一项石工。即少上游一项经费。急则治标。请先准行。以塞下河百姓之望。免致明夏保坝时。致百姓又以堤工不固借口也。

再有请者。从来河工。议论多而成功少。平日沿习开坝。则年年以下河为邻壑。及一旦讲求保坝。则又必欲使上游之水。涓滴不入下河。如所谓开禹王河泄湖归江。所谓筑长堤束水归海。所谓仿高堰工程条石砌缝灌老灰浆。皆由求效太侈。欲秋成之后。下河田亦不受淹。殊不知西水之于下河。能为害亦能为利。如使终年西水不入下河。亦非民田之福也。不但东台盐城阜宁。海卤地咸。全恃西水泡淡。始便种植。即高邮泰州兴化宝应甘泉等县。亦赖西水肥田。始得膏沃而省粪本。凡西水所过之地。次年必亩收加倍。如年年全不开坝。则下河田日瘠。收日歉。故开坝于立秋以前。则有害无利。开坝于立秋后处暑前。则利害参半。如开于处暑以后。则不惟无害。而且有大利。缘立秋大节。天气更变。必有风暴以应之。历年小风暴皆在立秋前后。大风暴皆在处暑前后。天既变东风为西风。则东岸河堤。止能御平水。不能御风浪。自不能不开坝以泄水。故保坝者非求其不开。而但求其缓开也。如求其终年不开。自非西堤石工所能操券。如仅求立秋后开车逻坝。处暑节开中坝。则江潮水必年年顶托。既有归江各路以畅之于下。有归海各闸以泄之于旁。又有西堤石工高厚坚固以横障于前。纵有全湖风浪。不能冒过西堤。而东堤所当者。不过运河数丈之风浪。岂犹不可守延旬日以俟收成乎。知下河水利止求夏秋闲缓开旬日而止。则求效不必过侈。经费不必过大。议论不必过创。止求补完西堤以作东堤之保障。而前此种种策画。皆题目过大。旷日无成。均可束之高阁矣。又自邵伯至清江运河东岸。设有二十四闸。原为未开坝以前。预筹宣泄之地。乃近年厅汛。每于五月初湖河盛涨时。反将诸闸全行堵闭。似为蓄水增涨。挟制开坝之地。若谓恐妨农田。何故不启闸而反议启坝。无是情理。若使每年于未启坝时。先启二十四闸。每闸过水一丈。合计可减一坝之水。使潮涨减得一分。即减一分之险。五坝能缓开一日。即下河低田受一日之赐。然后以节令风暴之期。为开坝之期。此皆当于善后章程内奏请施行。实可谓亿万姓无穷之赐。

　　荅友人问下河水患书
陈文述

下河之水。归海归江。各有从入之途。而就今日之形势论之。则归海不若归江之便。下河在扬郡运河之东。毘连高邮宝应兴化盐城阜宁甘泉泰州七州县。自泰坝以上谓之里河。自泰坝以下谓之下河。即运盐河串漱诸场。亦谓之串场河。沿范公堤至盐城界中之射阳湖入海。皆运河之下游。即皆淮水之下游也。前人于高邮运河堤。设昭关南关中新车逻诸坝。由澄子河荇丝湖绿洋湖淤溪河樊斜丰港蚌涎河棋盘荡得胜湖梓新河车路河白涂河。东出范公堤之小海丁溪草堰等闸。归堤外之古河王家港二河入海。自高邮至范公堤。计程约二百里。堤外之古河王家港至海。亦约及二百里。共约四百余里。频年坝水下注。堤内之河。闲断浅阻。堤外之王家港古河。久已淤成平陆。下河农民。频遭水患。节节筑圩田。坝水盘旋于圩缝之中。高邮开坝。水流一月。尚不至范公堤下之串场河。水势就下。盈科后进。是海口未收宣泄之功。而各邑已受漫溢之患矣。轻则议免议豁。重则赈米赈银。减岁入之租。损司农之藏。近今十年之中。凡三四见。出入所关。何止数百万。且老弱转徙。妇子流离。鸠鹄于邻封。鸿雁于中泽。实有耳目所不忍闻见者。今执事殷殷筹所以济之。此诚仁人之用心。下游百姓之福也。谨就管见所及。为执事陈之。洪泽湖宽广四百里。每遇盛涨。以五坝为尾闾。近年五坝已堵其三。另于蒋家坝以上开三河。为盛涨泄水之路。三河两坝。犹五坝也。五坝一开。以洪湖之水注高宝诸湖。高宝诸湖不能容也。以高宝诸湖之水注运河。运河不能受也。开车逻金湾诸坝以泄之。而往往不能减也。必开昭关坝而盛涨始减。亦思开昭关坝始减。而诸坝不能减。非诸坝口门窄于昭关坝也。而不能减泄盛涨者。地势平也。昭关坝之能减泄者。坝内两边。无土岸束水。其势宽且地势低下也。然亦思宽且低下者何地乎。乃百姓之田亩庐舍坟墓道路也。以百姓之田亩庐舍坟墓道路锺水。所谓邻国为壑者非与。或曰。开昭关坝。原以导水归海也。虽距海远。如河道深通。堤防高峻。亦何不可束水归海也。是宜浚高宝兴泰之河。曰。昭关坝距范公堤约二百里。是宋范文正公监西溪盐仓。因发运副使张纶上其议。俾令兴化董修筑之役。因高为基。筑以捍海。今堤外涨又二百里。令水归海。必将使越堤而入海也。今以地势计之。水至斜丰港。下河平地之水。已深四五尺。水至串场河。则平地之水。已深七八尺。是水未至范公堤。而各邑之庐舍田亩坟墓道路已成巨浸。若至古河王家港。则平地之水深逾丈矣。至下河两岸本无河堤。前河臣靳辅因途长费重筹而未行者也。故下河真釜底也。浚釜底之河。不能越釜边之堤。浚高宝兴泰之河。又何益乎。

然则下河之水患。终不可治乎。曰是不然。琴瑟不调。则解弦而更张之。处今日而论下河之水。是非更张不可。更张者。非别有穿渠筑堤之妙术也。扬州之域。其东濒海。其南滨江。运河分淮水之三以济运。其委入江。自由闸关以下者为大口。自天池河以下者为小口。自天池折而东者。为鄙人今年所开之新河。皆在瓜洲。总为入江之路。自三河折而西至沙漫洲黄连港分泄入江者。为仪征河。亦鄙人今年所浚。皆所以泄运河之水也。自瓜洲新河以东为沙河港。沙河坝之水所由以入江也。曰朱铭港。扬子桥之水所由以入江也。曰小八港。即深港湾头闸壁虎桥凤凰桥之水入之。由廖家沟石羊沟以入江也。曰八港。金湾旧坝之水。由董家沟以入江。又中闸金湾北闸金湾新闸三闸之水。由人字河经芒稻闸越闸。以入江之路也。运河入江。有数利焉。路近泄水速。一也。免高宝兴泰之灾。二也。免灾赈之费。三也。收租税之入。四也。保各邑之田庐坟墓。五也。全各邑之人民。六也。入江之路。近者二十余里。远者约三十里。廖家沟约宽八十丈。石羊沟董家沟约各宽五六十丈。其势足以泄运河之水。而不能畅泄者。则以上宽下窄。所谓口大喉细也。芒稻闸越闸。皆有石闸。闸口窄无可展。三沟口尾宽而中窄。则以旧日坝址未尽起除也。不尽起除之故。则以通泰所属盐场串河。藉此水以委输济运。虑下流鬯达。一泄无余也。则以盐河久未疏浚也。则以经费不敷也。故于人字河筑坝也。今为地方筹宣泄之路。而使盐艘失转运之途。则其势有所不便。且下河水利。运司专责。开浚下河。应由运司筹费。使运司筹费。为地方浚河。而转不能运盐。则其势尤有所不便。然则如何而后两无所也。则莫若先就三沟中闲过窄之地。量为展宽。使足以容。而虑三沟之泄水过盛也。则仿淮河高堰志桩酌中而节宣之。启放之路。自北而南。运河志桩。存水八尺。启金湾旧坝。长至九尺。启东西湾坝。长至一丈。启凤凰桥壁虎桥湾头闸。长至一丈二尺。启人字河。俾得以次疏消。由入江以入海。且入江之说非今日之刱议也。乾隆十九年。河臣嵇璜上言。以河湖水势。归江近而归海远。归海纡回而归江径直。多一分入江之路。即少一分入海之水。所言极为明切。屡蒙　　　高宗纯皇帝特旨俞允。是年十一月。又奉　　　谕旨曰。湖河水势以五坝为来源以江海为去路而归江之路近于归海。煌煌　　　圣训。昭若日星。载在方策。班班可考。则亦何为而不行也。若盐务力量稍裕。再照河臣嵇璜所奏。以芒稻闸河底为度。挑深五尺。使运盐河长存底水五尺。以利运行。则各闸坝可长久启放。有利于河工。亦无于盐运。乾隆三十三年。钦蒙　　　圣训。嗣后芒稻闸永远不许再下闸板。奉经恭建　　　上谕碑石。归江之路。前河臣高晋进呈图说。奏蒙　　　高宗纯皇帝愈允。亦于河工刊刻碑石。永昭遵守。诚万世之良法美意也。嘉庆十一年。前督臣铁保仿而行之。经淮商捐银十三万五千两。工巨而费不足。故蹔纾目前。而不能经久。以今度之。多则百万。少亦五六十万。虽工费较巨。然即近今十余年中。开坝次数。下游七州县减免蠲赈之费核计之。出入之闲。孰多孰失。必有能辨之者。而况百姓之田亩庐舍坟墓道路。尤当局者所当熟筹哉。故治下河之水归海不若归江。

　　仪征浚河记
陈文述

仪征在扬州西南五十里。为淮南每岁百万引盐出江之所。内河自江都三河。朴树湾。新城。至天池察院署止。分淮水以西注。约五十余里。外河自沙漫洲。经捆盐洲。鲍庄。黄连港。猫儿泾。分江水东注入河。复自河以达江。约长四十余里。是为干河。内河之通外河者。自子盐河。历响水通济罗泗拦潮诸闸。由都会桥达鸡心州。分东西两小支入外河。达捆盐洲。是为支河。其自新城以南之卧虎闸。以达平江桥。则支河之淤塞未浚者。其外河自鲍庄以下。南岸北新洲有老河形。俗名老虎泾。为外河达江之支河。另有小沟数道。自河通江。方舟不足以容。为私盐出江之地。曰私盐沟。土人易其称曰泗源沟。浚而通之。亦支河也。旧制。屯船载盐。自三河至天池起岸受掣。改捆小包。由子盐河上驳船。经都会桥鸡心洲至捆盐洲。江广盐船。则自沙漫洲入干河捆盐洲。停泊受载。仍由沙漫洲出口。泝江西上。盖其时沙漫洲口。广百余[丈](文)。中泓亦宽数十丈。江船足以停泊。鸡心则本无此洲。天池附近之地。各商盐垣整齐。官盐悉归院署捆掣。老虎泾外口。不准盐船停泊。挑浚河道。始则民七商三。以农田水利资灌溉也。嗣后商力殷赈。全归盐务。三年小浚。五年大浚。费则归引带纳。工则由商承挑。盐船得以畅行。田亩行旅亦利赖焉。十余年来。久不挑浚。江潮日积日淤。江广盐船回空无货者。载土石南下。名曰压钞。于沙漫洲口门卸之。以致积为沙亘。偪溜南行。外河淤塞。江船不能进口。则就老虎泾外口停泊。驳船装载子包。由老虎泾出江上船。内河淤塞。屯船不能达天池。驳船不能达捆盐洲。则由瓜洲绕黄连港达捆盐洲以受掣。名曰洲捆。商旅阻绝。百货不通。居民薪米。由陆转运。汲饮告绝。民用大困。士民绅耆走京师呈诉。大金吾具奏。奉　旨饬下筹款兴挑。又阅数载。以前此商捐经费。悉为前鹾使阿公所耗。无款可支。士民奔诉者又数年。今大学士宫保孙公督两江。屡檄运司筹浚。以江广口岸官盐滞销。商力困乏。未能举行。道光元年。前盐政延公有志于此。饬员勘估。以筹备未足。旋调任长芦中止。二年冬。则捆盐洲上下淤涸成平地。盐船七百余艘。盐数万引。搁浅不能尺寸动。淮南监掣司马罗君宾羽远议浚捆盐洲至黄连港。为捆盐计。余不之及。邑之人哗焉。以盐船既通。全河必不复浚。农田水利无复望。乃纠数千人至城。汹汹势将用武于是仪征令伍君家榕赴省面陈制府。会制府暨鹾使曾公皆先有所闻。乃公议挑浚。因运库不充。款无所出。于是奏借江宁江苏安徽三藩司库银二十四万两。不足者取之运库。得　旨允行。会罗司马将入都引见。都转钱公宝甫请以余兼摄司马篆。总理河务。既制府又以常镇道王公赓言来。会同都转治河。王公意与都转分任其事。都转治外河。观察治内河。都转不欲分。强而后可。两公属余总理如故。复以候补同知王绪昆为内河总催。余子裴之候选通判为外河总催。

余以运盐为江广民食所关。不可暂缺。而治河必先清理河道。工乃可施。乃命裴之会同仪令伍君分任筑坝。蓄水两旬有余。阻滞之舟七百。全行退至黄连港。即于黄连港之安滩。移改捆场。俾运盐与浚河。两不相妨。外河工员十二人。都转请于曾公命之。内河三十余人。观察命之。三藩库之银未至。饬商人垫发。贮于仪征县之库。即由仪令司出内焉。外河工员盐务之官。有由商径给者。内河工员聚而哗。以为官不应即商具领也。乃仍归县库。又以风闻平色不足也。则又哗。乃改由运库发贮县库。又以扣费过多也。则又哗。乃议内外河各任其事而后定。外河自正月中旬开工。至二月下旬告竣。内河自二月初旬开工。至三月中旬竣焉。孙公暨曾公先后亲诣验收。工乃毕。是役也。曾公初议不开老虎泾。以楚民集。犷悍滋事也。余议从同。既以沙漫洲原估丈尺。江船不足以容。乃复开。从商请也。卧虎闸工。余议从缓。王观察意仍议开。以工员已派定不可去也。余议节老虎泾卧虎闸之费。浚黄连港。下达江口。以费绌不果行。余议不浚老虎泾。浚泗源沟。自捆盐洲对面直出。向南三里入江。形势较便。以地皆民业。洲民索商重赀居奇。不果行。泗源沟西二里许。别有沟。形势更顺。洲民愿减价以售。会为日已迟。商力匮。亦不果行。河未竟。钱公擢陕西廉访去。张公青选来任都转。罗司马亦回任。余辞总理河工之役。张公不许。乃终其事。是役也。非制府鹾使力持大局。借帑兴挑。工必不成。且酿事。非都转观察分任其事。工虽成亦不速。虽始则都转与观察议不合。又听人言。疑余左袒工员。不发帑以济。张公初至。以余屡次渎陈。词失检。议多不相能。幸皆知余以公事任劳怨。无他意。亦皆谅之。而余因得以从诸君子后。幸成斯役。不可谓非地方之福。而余之厚幸也。外河有横河二。曰一戗港。曰铁鹞子。上游自六合及大铜山来。积雨骤涨。堤溃溢焉。幸工已前竣。得无。内河有横河。曰带子沟。自小铜山来。与外河先后溃。幸工亦将竣。惟天池未竣。溢焉。则以给帑迟而出土远也。幸非盐艘所经。在仪诸商。复鸠工浚之。是河横支直干。襟带萦纡。外河则沙漫洲老虎泾黄连港三面进潮。内河则都会桥卧虎闸两面进潮。阻清灌浑。易致淤垫。非善后无以经久。非岁修无以善后。乃命裴之议其略。余为勘定。后之人实心实力。踵而行之。补偏救弊。亦数十年之利也。是役也。因循之弊。误在数年之前。龃龉之端。发于临事之际。凿枘支绌。莫详其由。幸而集事。不可以训。因以思任　国家之事者。虑事宜裕。持论宜平。责任宜专。赏罚宜信。舍是道也。非所以任艰巨而消萌也。用详着之。俾后之膺斯任者有所考焉。

　　圩岸公修议　　　　
刘文淇

江都洲圩之田。皆系公岸公修。惟东南乡霍家桥冯家桥地方。马圩柏圩嵇圩谢圩汪圩等处。岸系公岸。修不公修。查每圩之田。多则六七百亩。少亦四五百亩。业主不下数十家。佃户不下数百人。而靠岸之田。随岸绵亘。仅一二十亩。一圩之岸。保护一圩之田。系是公岸。理应公修。乃勒令靠岸一亩之业主承修。而离岸一亩者。遂得脱身事外。法既不平。工遂不固。每于大汛之时。一遇破圩。则圩内数百亩之业佃。皆责令靠岸之业主抢修。而本圩佃户。不做本圩之岸。反代外圩做工。以便高索工价。所需木料或有未齐。众口沸腾。拆人屋柱。事定之后。责令业主赔钱。人数则无可稽查。工帐则开销任意。且大水之时。取土甚难。沟内捞泥。皆系湿土。施工水中。补塞罅漏。何能坚固。工尚未完。岸又倒卸。修理数次。终致不保。洎夫水退。打岸桩木。旋即被人窃去。下年保险。又须买木。故以靠岸一亩之田。用钱自数十千至百数十千不等。其中藉岸索诈者。不一而足。争端既启。讼事滋多。有己岸倒塌。界址分明。而牵令未倒之岸认费者。有工作甫完。水尚未退。桩木被窃。岸旋崩坏。希图另做者。有深知圩岸之害。创为买田不买岸之说。现业原业均不承管者。有大汛猝至。城中业户未及下乡。而乡中各户浮开工料。业户不认。彼此争执者。更有刁顽佃户。将宽厚之岸。内外铲削。毁岸为田。冬春内外种麦。秋闲内岸种豆。以致堤岸愈形单薄。大汛时藉包工作。以饱欲壑者。现在圩岸争讼之事。已属不少。本年盛涨。无圩不破。水退之后。即要施工。方能种麦。而冲刷日久。施工更难。若不明定章程。窃恐争讼之事无已时也。细询乡中老农。该处圩岸。向来亦系公修。嗣以江水不大。每年春作。工力无多。遂令靠岸之佃。就近承修。而佃户以靠岸之田。有柴草之利。亦皆乐从。以水大工多。佃户力不能任。始令靠岸之业主贴修。有主食佃力之说。自道光五年以后。佃户亦不承管。遂令业主独修。即有向众理论者。而地棍串同庄佃。百端把持。牢不可破。以致靠岸之田。有情愿不要价银。祗图免害。而无人肯受者。有愿纳官粮。不收田租。不管港岸。而佃户仍不肯者。夫小民至愚。见近利而忘远害。田不靠岸者。但知不认修岸之费。田多岸少者。亦谓彼此牵算。就少避多。而庄佃更以浮开为得计。及至圩岸不保。同归于尽。所得不偿所失。而狃于积习。尚恬然不知变计也。欲兴利者必先除害。此害不除。不独靠岸之业户受累无穷。而年年失收。钱粮亦无所出。必至官民交受其病。似宜官为出示。谕令公岸公修。并饬知该处有业绅士。秉公妥议公修章程。禀官立案。以除积弊而安生业。是亦弭争息讼之一道也。道光十二年谨议。

　　兴挑河议　　　　
潘德舆

山阳城南兴文闸下河。亘百里。于淮郡利益至多。就其重者言之。达三城薪米。一也。溉两岸农田。二也。运盐阜漕船。三也。宣运河盛涨。四也。泄三城积潦。五也。辅阖城形势。六也。道光三年。请帑兴挑。河督黎襄勤公慎重此河。亲诣勘工。是役之帑。阖县摊征。诚知河为山阳阖县共赖之河。非他河之可比也。夫以阖县共赖之河。兴挑之帑。可以摊征一县。而今以一河之上下游。径为画开两歧之说。谓河之淤淀。下游宜挑而挑为利。上游不宜挑而挑为害。有请挑全河之举。则上游必从而阻之。可乎。不可也。夫上游之不欲挑。亦非无说。石塘以上之田。旧植旱谷。以河底日高。改而莳稻。若深浚河底。恐于引水插秧不便。不知此时一二十里内外。小小不便之私情。而非河百里全局之利害也。即人心好私。不尽明公义。吾请专以此一二十里内外之利害言之。河灌溉所及。前困淤浅。止至受河芦滩。频年渐及小闸无水矣。渐及周庄无水矣。今夏则石塘且虞无水。而栽插费力矣。上游不挑。日淤日缩。得水且日促。则东门以外上下之田。又可保乎。患已及我。不知豫防。一不可也。淤淀虽在全河。而上游之淤尤甚。淤尤甚。则水不下注。上游必不能容。溃堤冲田。为患愈烈。堤溃之时。必急闭闸。涓滴不下。虽至易得水如宝带河侧之田。亦与下游之断流等。若上游挑去淤淀。水得畅流。永无溃堤闭闸之虑。利人即以利己。否则人己害均。绝无差等。明知此害而故蹈之。二不可也。全河兴挑。上下同利。其上游以为不然者。不过引水插秧。未极自如。不能放水入田。然水车沟洫。略用经营。仍可插秧。断不至改植旱谷。若上游阻挑。则下游岁岁无水。一禾不能插。一粒不能获。富户由此贫。贫民由此死。虽幸逢乐岁。而枵腹嗷嗷。死亡接踵。惨痛不可言状。较之上游设农器通沟洫之劳费。害殆十百万倍也。夫治田者。农具故宜多。沟洫故宜深。不得诿为分外事。今若宴安而惜小劳。重财而靳小费。于治田者分内当为之事。亦不为。同声一词。谓为不便。致数十里之中。富者必贫。贫者必死。亦仁人君子所不忍为者也。必忍而为之。夺水之殴。争水之词讼。无水之怨讟祝诅。百衅丛集。虽有水亦不得安。况又有日淤日促之远患。与溃堤闭闸之近忧哉。其不可三也。此三不可之说。皆按情度势。切近易晓。上游凡有田者。靡不深悉。乃挑河立议时。或捐费。或出夫。上游每观望迟疑。甚则有控诉为阻挠者。偶一计及。终为小劳小费浮言所动。而不知此一二十里内外之利害。亦在百里全局利害之中。诚欲利己者。祗宜合而筹之。不宜判而异之也。以人身譬。谓腹不宜物之梗塞。而及喉可梗塞也。有是理哉。更取河全局论之。河远及盐城境内。乃者修闸之费。盐人公议阖县摊派。为运道起见也。河于盐邑。除溉岸侧田亩外。止利运道。尚普之一邑如此。而吾邑河之利至多。转持上下游两歧之说。其私己拂公。不重为佗邑笑与。况修闸征费。下游踊跃协济。不敢视为度外事。引前此上游修闸之一议。以为口实。夫闸为上下游公共之闸。则河为上下游公共之河。亦情势当然者也。是故凡议挑河者。苟不请帑。则必业食佃力。业食佃力。则必先捐费充杂用。后出夫应挑工。而捐费出夫。必不当有上下游之异也。章章明矣。溯自请帑一役后。河之不兴挑十二年矣。淤淀日甚。受累日众。公私交困。不忍坐视。复议兴挑。吾知上游诸君。必不持其小小不便之一端。以阻大利。违众志。况前此业食佃力之举。皆提夫作费。俾充杂用。今以淤久工多。议夫归夫之数。田多户大者。别捐费备用。其公慎弥有以服人也。虽然。捐费出夫。用财者所慎重也。爰与同志议。不惮琐申明其不得不然之故。质之上下游凡有田者。以息他说。示久远。收利益于无穷焉。

　
卷一百十七　工政十四各省水利上

　　请疏浚江西河道疏
胡家玉

窃维江西十三郡一州之水。汇于鄱阳一湖。源远流长。统归湖口入江。出路本不甚宽广。从前湖底深。湖面阔。盛涨尚能容纳。且河流迅利。直达长江。旋涨旋消。不为大害。自道光三年以后。滨湖十数县田亩。寖成泽国。霖雨旬日。辄汪洋一片。往往圩堤决尽。至八九月仍未涸复。不特无田可种。而且无地可栖。即有一二圩地势稍高。幸未漫决。而圩外之水。高于圩内。圩内水无所泄。仍归淹浸。有种无收。岁岁饥荒。年年蠲缓。推原其故。固由湖身日浅。亦由河道日淤。臣生长湖乡。咸丰年闲两次回籍。见昔时村舍多被漂没。所存户口十之二三。雕敝情形。不堪言状。思之再四。鄱阳湖周围数百里。浚不胜浚。疏不胜疏。惟有将东西河淤浅处所。次第疏通。俾夏潦畅行。不至壅滞为患。谨胪陈六条。以备　　圣明采择。一疏浚之费宜动公款也。当此民力疲敝。捐无可捐。库项空虚。拨无可拨。而欲办大工。兴大役。鲜不以为大难。而有不难者。江省自同治五年经抚臣奏明地丁银每两加征四钱。以一钱提归司库。漕折银每石加征六钱。以二钱提归道库。藉充公用。计每年应提银三十余万两。十数年来。除支用外。所存不少。应请　饬下江西巡抚酌拨此款。为疏浚河道之用。以公办公。不但民困可苏。于　国计亦甚有裨益。一疏浚之具宜用机器也。机器挖河。用力少而成功多。有掷沙泥于岸上者。有倾沙泥于舟中者。来自外洋。售于上海。每架三四千金二三千金不等。闻江浙用之颇有成效。应请　饬下江西巡抚委派委员携银赴沪。择其精良适用者。购买四五架。以便同时并举。易于告成。如一时不能猝办。或咨行江浙暂时借用。俟购得后依旧归还。通有无而资利用。恤邻之谊应尔也。江浙又何靳焉。一疏浚之沙泥宜妥为安放也。机器能挖沙泥。而搬运仍须人力。安放不得其所。雨淋水刷。仍复入河。随挖随淤。不无可虑。每见垦洲地者。积土为墩。结庐其上。虽遇大水。庐去墩存。即此可悟安放沙泥之法。大凡河必有洲。洲必有脊。若将所挖沙泥。运至洲脊最高处。堆成大阜。屹然岿峙。自不至随水漂流。

一疏浚之河宜分先后也。江省吉南瑞袁临各州郡之水。会于省垣章江门外。其由石头口樵舍昌邑山吴城。历千数百里。逦迤而出大江者。西河也。此河受水最多。为患最巨。自应先行疏导以杀洪流。其由扬子洲头下椒溪滁汊赵家围入湖者。东河也。此河长不过百数十里。受水不及西河之半。西河既治。再治东河。令其一律深通。而后圩田可保。此外如南昌县之黄溪渡楼前。新建县之芦洲头帅官嘴各支河。分泄横流。于圩堤甚有关系。应以余力分疏旁浚。其进贤临川德安建昌及湖东各县。有无应行疏浚之处。是在董其事者。权衡缓急。择利而行。期臻美善耳。一疏浚之法宜自下而上也。禹贡治水。始于兖州。良以下游不畅。则上游之水必多壅阏。治江省西河。应由吴城溯流而上。察看沙滩泥滩各几处。逐层疏剔。大约溯至丰城县以上。势若建瓴。可以不施工作。东河应从赵家围以下。先疏入湖之路。节节上溯。遇浅则刨。遇淤则挖。较西河易为力。亦易奏功。一疏浚之后宜加岁修也。江省每于四五月闲。大雨时行。山水骤发。挟沙带泥。至丰城县以下。水渐平衍。沙停泥积。最易成滩。非岁时修治。恐旧滩甫除。新滩又起。日积月累。浚治尤难。江省本有水利官员。于水利全不讲求。于水害漠不关涉。殊非设官本意。应请　饬下江西巡抚。经此次疏浚后。自丰城下至吴城河道。责成吴城水利同知管理。自扬子洲头下至赵家围河道。责成南昌府水利通判管理。各于秋末冬初逐加履勘。如有沙泥停积阻碍河流之处。即报明抚藩。动拨公款。用机器分投刨挖。务于冬季竣工。如此。则沙不能停。泥不能积。滩不能成。可期经久无患矣。至江省之水。以鄱湖为尾闾。鄱湖之水。以大江为尾闾。其由湖入江口门。如有新洲拦截滩高水浅必当疏浚者。及条奏内未尽事宜。应由派出之员详悉勘明妥筹办理。臣为江省河道日淤。水日甚。上亏　国赋。下困民生。不可不力筹拯救。愚昧之见。是否有当。伏乞　　圣鉴。

　　东南水利略序代卢尚书作
钱仪吉

吴兴凌君少茗。生长世冑。覃心实学。亟桑梓根本之谋。考陂湖通塞之。南自武林。北暨扬子。合两省七郡经流支港。晰其利害。揆其措施。勒成一书。属予序之。披览数周。盖有三善焉。周官职方氏掌天下之图。土训掌地道图以诏地事。两汉有司空郡国舆地图。诚以广轮经纬。非图莫显。顾前人箸述。如李垂导河书单锷水利书之属。皆有说而无图。凌子独能首事于此。其考古多本其乡先哲朏明胡氏之言。而斟酌去取之。其证今则或合数郡为一图。或一郡自为一图。源合派分。使人一览而形势了然。尽得其高下顺逆之势。尝乘小舟。裹粮怀笔。风雨上下。沿流不止。有经数月而仅成尺幅者。其勤如此。故能事必核实。言可起行。其善一也。夫水有源焉。有委焉。人所共知也。而中闲扼要之处。渟蓄灌输。节节相生。固不可废一而不讲也。故以湖郡言之。承省会东来大川以为源。导七十余溇归太湖以为委。而岘山漾汇其中。以诸郡言之。天目诸山之水。其源也。吴淞江娄江白茆河诸海口。其委也。而中闲太湖尤为巨浸。凌子以为诚。欲奏底定之功。必贯通全局两省同时兴工而后可。是以综江浙源委而合论之。而如吴江长桥之分泄太湖者。谓咽喉之地。尤不可不急为疏导。其言皆确有所见。他如芦滩竹簖之侵占宜禁也。门石之修筑毋废也。前人横道直道水则碑以验水势者。宜仿行也。以及去水之口。当顺以归壑。不可概以取直。浚深之泥。可移以护堤。否则弃之必远也。种树足为塘岸之固。课菱可代淘河之工。物理土俗。考订精详。硕画深思。见于篇内。不可枚举。其善二也。王厚斋有言。昔人治水之利。或以佐耕。或以通漕。白公引泾。严安导洛。农民获其利。而转漕之功弗闻。宇文厮流。韦坚堰渭。漕运得其便。而灌溉之绩弗箸。兼斯二者。厥惟美哉。今凌子展洒沈之策。为旱潦之备。洵如所言。将见亩获倍收。屡丰有庆。而其河之大干。即为运道所经。又近自湖郡之东运河。而远及于徒阳运河。靡不熟计利便。借箸而筹。佐耕通漕。有兼义焉。其善三也。往黄梅帅中丞抚浙。适霖潦为患。凌子上书当事。多采用其言。惜经费未充。大功中辍。予以梼昧。洊奉　　恩纶。涉历数省。所至未尝不以劭农殖谷为先务。曩持节吴门。席未暖而移去。于民事之亟。未暇远图。至今耿念无已。犹忆官关中日。汉唐灵轵龙门诸渠。其流风遗。犹可想见。尝为量宜疏筑。颇箸丰殖之效。今者节制两粤。其于三江之条贯。灵海之归墟。及诸山源泽汇之脉络。方且朝夕考求。期与闾阎兴利而除疚。是以读凌子之书。尤服其用心之勤。爱重不能释手。传云。仁人之言。其利溥哉。吾于凌子见之矣。爰不辞而为之序。

　　重浚三十六溇港议　
徐有珂

浙西杭嘉湖之地。众流交汇。万壑争趋。喧豗奔腾。诚海隅泽国也。然西南山阻。东巩海塘。数百里闲。水无所泄。泄之者。区区吴淞一口而已。而又甚远。中闲所藉以潴水者。则惟太湖。而杭嘉湖众水之趋太湖也。必吞吐于乌程之三十六溇。若咽喉然。溇西起小梅。东尽胡溇。皆在浙境。口皆北向。鳞排栉比。四十余里。地势颇高。向时深阔。冬令积水不涸。今则涸矣。其南有横河一道贯其端。河面阔十丈至二十余丈不等。杭嘉湖众水之趋湖也。必穿此而出溇口。今亦淤矣。窃按平地。湖郡低于杭嘉。而测其河底。则湖郡之三十六溇。高于杭之五陵头塘栖等处。及嘉之石门乌镇等处。并高于归安之菱湖等处。每遇冬令。溇口已涸。而彼处犹水深丈余也。然则欲令河底南高北下。易于泻水。必重浚溇港。加深寻丈矣。同治戊辰己巳。官浚深不及尺。长不及溇港三之一。如不重浚加深。则当霉雨连朝。山水奔腾壅决。不得入湖。如食遇噎。反涌横吐。无所不至。而圩田坏矣。且杭嘉湖三郡之水。而扼于三十六溇咽喉之地。使之倒灌溃溢。庐舍陆沈。禾麦糜烂。其害民也甚大。既大害于民矣。而犹复惮于兴作。或曰特绌于经费则何不取诸民。曰恐扰民耳。即不扰民而仍恐病民耳。夫以开河筹费。病民。与坐视沈溺病民。其病孰轻孰重邪。用就所见私议若干条。以备采择。

一立水则。杭嘉湖之水。不达钱塘江。悉于吴淞口入海。而必由三十六溇下太湖以趋吴淞。其它旁窦歧出。仍在腹内。且纡远不通。则他处之深。徒为养痈。而溇口之浅。终如扼吭矣。试饬杭嘉湖境内。同限某日某刻测定水则。凡遇桥梁石柱平水处。横泐一画。由此下测得水若干尺。即可知南北河身之高下矣。而三十六溇之浅处见矣。大约此后须加深六尺。乃与境内深处平也。桥柱由下而上。部尺一尺为一则。横泐十画。遇水旱勘灾。亦有定准。水至某则。官民灼然其。远近即可比例。是水则之立。本前人成法。大有益于农政者。

一估土方。部丈纵横一丈为一方而深有不同。假令以每方开深六尺为率。增减照此乘除可也。三十六溇。自康熙四十七年雍正八年乾隆八年俱有工程。今无可稽。惟道光九年开浚。在官虽无旧案可查。而民闲记载。尚有刊本。计各溇估土十六万二百二十八方。横河王母来桥至下往桥。估土九万八千五百九十二方。各溇又有丈尺段落。以今淤浅度之。有增无减。即以旧额核算。开深二十六万方之土。以为受水之地。又增二十六万方之土于圩岸之上。以御水溢。即遇水涝。何患其泄之不速。何患其溢之不可御。不然。如今己巳年之水。何以滨湖田圩俱不沉没。而他处皆以倒灌坏也。

一权民力。精壮农夫。竭一日之力。早作晚息。四人可开一方。其上岸卸土。自四丈起至十丈止。以七丈为率。包工每方须给制钱八百文。器具归民自备。官可省事。民亦乐从。三十六溇河底土性尚松。不致困悴。筑坝戽水。亦以包工为程。但须教以用夹坝。否则风挟水力。无不溃者。今己巳年官开。深止鲁般尺一尺。给制钱一百四十文。戽水在内。无怪其无益也。且方数实核不过三万方而止耳。其能通畅乎。

一乘天时。十月纳租事毕。十一月筑坝动工。正月告竣。至二月又有事于耕矣。三十六溇蚕桑极盛之地。二月桑枝放茁。必不能兴大役也。今己巳年官开。在三月。适逢春雨连绵。竭从事。而民亦奔走不暇矣。

一申官禁。凡渔簖芦墩。大碍水道。亟须铲除净尽。不得籍口纳税。任其阻挠。且荡税甚微。除之可耳。三十六溇有居民处。原无芦苇。其曲折支流。自寇乱后已多淤塞。丛生杂草。小民贪利。或帮为地。或放芦墩。故陈溇以东至胡溇。各港难通舟楫。即横河一道。自胜堂桥至下往桥。水涸亦无舟路。当水盛时。河身仅五之一。余皆芦苇交错矣。溇口向有闸板。沿北宋故制。数百年来至道光九年闸板齐备。由官启闭。额设闸夫。属大钱巡司专管。夫役口粮。系乾隆闲民捐。此项今无存矣。己巳之开。芦苇依然。闸亦不设。故无益也。

一筹工费。查江苏开河。近年如刘河白茆。俱系借帑摊征。此摊于田者也。若湖郡则不宜摊于田而宜摊于丝。其不宜摊于田何也。田有正赋。寇乱之后。田未尽垦。履亩未清。正赋不能供。何有于摊征。则借帑必为官累。并为民累。此湖郡情形与江苏异。故不宜也。其宜摊于丝何也。丝无定价。且与外洋贸易。而其价半由中国主之。湖民之利。蚕桑为最厚。丝不得价不售。他处不能夺也。故近年筹饷善后诸款递增。皆取诸外洋者也。此湖郡所独擅。故宜也。湖丝极旺时。出洋十万包。寇乱后仅三万包。桑少故也。每包一千三百二十两。约售洋泉五百元。今拟每包抽开河费两元。民闲每家所出无几。售得百元者出四角。轻而易举。而于大工可立办。每年六万。以三年为限。则十八万矣。且随时扣除。一无延欠。获利本厚。一无怨咨。不经吏胥。一无加耗。况此项雇工。其钱仍散于民闲。取诸民。散诸民。民用其力。而农田水旱有备。不伤财而阴受其利。大有屡庆。何惮而不为哉。或曰。三十六溇事。与湖郡阖境何与。则诘之曰。咽喉梗塞。与全身无关乎。故抽丝捐。必合湖属城镇抽之也。

以上六条。重在立水则与筹工费。此在事前预谋者。余四条则临时之事。东南财赋之区。苏松嘉湖岁漕数百万。民闲农田所入。岁且数千万。今以水利未讲之故。至遇淫雨即成大涝。正供既缺。民又坐困。苏松之水。又自杭嘉湖来。而中闲以太湖三十六溇为之梗。溇之东即震泽县境。其七十二港形势略同。而不当苕霅之冲。其势稍缓。且非浙境。故不赘。

　　秀州水利纳泄泖湖议
顾广誉

水有上流。有下流。上流者其来源。下流者其去委也。以秀州水势言之。最上流。则为杭州府临安县西五十里于潜县北四十里之东天目。湖州府安吉县西南七十五里之西天目也。最下流。则为江苏松江府上海县之大海也。然西天目之在湖州者。多合诸水以入太湖。而由运河以入秀州境。不过十之二三。惟杭州之东天目。与武林诸山之水。由上下塘河递自西南而东北。而秀州实全受之。大海固为万水归墟。要必由东泖入三泖。由三泖入黄浦。然后又由黄浦以入于海。夫上流非人功所能施。而三泖黄浦又在华亭界。潮汐往来。极为汹涌。可无虞其堙塞。所当深考者东泖耳。案志。秀州之水。东出会龙桥。分二支。一由汉塘至平湖。一由魏塘至嘉善。由汉塘东流者。合胥江陶泾诸水。汇为当湖。海盐鸬鹚上谷黄道诸湖之水合流而北过柳庄。独山乍浦诸塘之水入之。东北流由三泖入黄浦。自魏塘东流者。一为华亭塘。东为张泾。汇为风泾之白牛塘。合祥符荡叶荡之水。会章练塘东入泖。一为冬瓜湖塘。北流入夏墓荡。又北入汾湖。又北入淀山湖。东至黄浦入海。此其大概也。夫泖湖既为秀州下流。则宜有泄而无纳。然而有纳者何也。以海之有潮也。是乃天地闲之美利。人功之所当修。而讲水道者之所宜先者也。昔之议秀州水利者。但云相度地势。莫如疏通各水港。使水之来也有门。去也有路。以是为第一义。此其说诚然。然在　国初至乾隆闲。人事所得尽者祗此耳。若今者旱暵则恃泖湖以为之纳。水潦则恃泖湖以为之泄。水利之要。首在通泖。泖通而天时之穷。可以人力补救其闲也。秀州水所由以泄者。嘉善为张泾汇风泾。平湖为泖浦塘东泖。其可由以泄者。即可由以纳。然由张泾汇风泾者。其势纡而缓。能及嘉善。不能及嘉兴秀水。由泖浦塘东泖者。其势直而驶。能及平湖。亦能及嘉兴秀水。在嘉庆时。泖浦塘张泾汇风泾。皆汪洋大水也。今则率因海潮灌入。壅为沙陀。每值潮退。舟至胶滞不可行。猝遭水旱。求其纳泄之一如人意得乎。故论秀州水利。莫要于疏浚东泖泖浦塘张泾汇风泾。而东泖泖浦塘为尤要。此其视昔有不同者也。盖乾隆以前。海潮仅至泖浦塘而止。未及当湖也。故乾隆五十年后。遵义王侯恒于东湖滨有问潮亭之建。迨嘉庆年而及当湖矣。迨道光年而及嘉兴秀水矣。比年来又已渐被海宁之境。水势之变迁如此。水势异乎昔。则言水利亦异于昔。上流之有天目武林。固秀州无穷之利。所虑者。水既过旺。旱又日涸。惟泖湖通。则逢大水其去可速。遇大旱其来有常。然或不能于平时治其要口。若泖浦塘诸处。潮之所渐益远。其填淤也必益甚。诚恐旱将无以资灌溉。而水且为患。史迁有言。甚哉水之为利害也。则所以兴其利而除其害者。夫乌可以不亟讲与。谨为究其源委。摭所见闻。着于篇。惟司民命者择焉。

　　致王补帆中丞论湖州水利书　　　　　
吴云
  </div>
  <div class="pagination">
   <a href="皇朝经世文续编_page187.html">
    上一页
   </a>
   <span>
    ...
   </span>
   <a href="皇朝经世文续编_page183.html">
    183
   </a>
   <a href="皇朝经世文续编_page184.html">
    184
   </a>
   <a href="皇朝经世文续编_page185.html">
    185
   </a>
   <a href="皇朝经世文续编_page186.html">
    186
   </a>
   <a href="皇朝经世文续编_page187.html">
    187
   </a>
   <span class="current-page">
    188
   </span>
   <a href="皇朝经世文续编_page189.html">
    189
   </a>
   <a href="皇朝经世文续编_page190.html">
    190
   </a>
   <a href="皇朝经世文续编_page191.html">
    191
   </a>
   <a href="皇朝经世文续编_page192.html">
    192
   </a>
   <a href="皇朝经世文续编_page189.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
