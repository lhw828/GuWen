<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 51 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 51 页/共 192 页
  </h1>
  <div class="content">
   钱仪吉

天下之治起于县。县宰之视民若子弟然。县治而天下无不治。人之言曰。子弟之舒戚贤不肖。系吾家者也。宰。传舍也。何治为。其自好者。又曰吾尝教之而不知从。吾尝利之而反以为病已。民何以若子弟。呜呼。使在上者诚为其父兄也。民又何惮而不子弟若耶。仁和沈端恪公。为康熙雍正间名臣。彭尚书杭编修撰碑志。称公为临颍令。筑堤建社。而不详其设施本末。予幸考得之。愈以思公之为人。颍水之自许州。东入于临颍。又南东而至西华也。当水之南冲者。曰鬲(舛-夕)瓮口。隶临颍。其上百余步。曰孔家口。隶许州。鬲(舛-夕)瓮口之堤完。而孔家口堤善崩。水岁入临颍。害禾稼无算。公请于州。愿筑堤。而临颍任夫之七。或尼之曰。方饥兴大役。是厉民也。公曰。吾前以隶许。故不早治。而害吾岁。今更不为。水复出。厉孰甚焉。乃出谷二百五十石召夫。而士民皆乐输。日役千三百人。人给谷二升。二十日堤成。水至不为患。岁大熟。公既立紫阳书院。为学规。教士以立心诚敬。治经务专一精熟。而禁妄交。士皆从公教无佹。县西之葛冈村。其俗恶。一旦循行至其地。或告曰。此乡鄙僿。请为之义学何如。公欣然曰诺。休于僧寺。见巨榆。官物也。伐之以为梁。遂立学。延师课童子其中。别册使手实所课于下。曰书程簿。为期使之来。自核其课。及期。村之童子。八岁以上。十六以下。亡虑数十人。父母皆为制衣冠。坐牛车。到县廨。联入公合。皆出书程簿。案所课书。次第奉公。闇诵皆不误。更劳之纸若笔。而责其惰者。逾旬日复来。逾年。村之子弟多识字。扈扈然。其长者日驯逊。早纳租税。耻争讼。公又买田。岁取以给师膳薪。使久而无废。及公去临颍。师皆率其弟子。长幼雍容。坐牛车皆来送公。眷眷然。其效于民者如此。人之令不行于境内。而公能筑堤于境外。人之教士不能止其身过。而公乃化行于其乡。无他。诚与不诚而已矣。将以条教兴作市吾名。或未尝精求其利害而杂投之。取适时会而已。民何以信。而政何以成。若人者不为之则弛。为之则扰。为之而省其成则愈扰。观于其家。虽子弟亦顽不可使。盖得其道。则国人如子弟失其道。则子弟且为国人。呜呼。此为治之所以必诚己也夫。

　　石瑶臣传书后
梅曾亮

昔太史公传循吏。自春秋尽周末。几数百年。然为之传者。四五人而已。何其难也。盖有其人。而事不传者多欤。如曲令何易于。使无人焉见于诗歌文字。亦没没于后世矣。居高明者易彰。而卑困者寡述。势固然欤。或曰。循吏者。心乎民而已。智名勇功。非其所计也。任峻邓艾杜元凯之流。其兴利与召信臣等。而功名之意居多焉。君子亦探其心。而不欲与以是名。则副乎循吏之名者。盖其难哉。近今之世。吾得一人焉。曰石家绍。字瑶臣。冀城人。道光二年进士。官江西知县。终铜鼓营同知。自大吏僚友搢绅先生。士民卒隶。无不以君为循吏也。入都时。除夕饮予斋中。论史记不绝口。问君所行事。则笑谢不自言。及卒。见其友所为传。皆为民吏者所当为。人或怠焉伪焉。独力诚行之以尽其心。江西尝大饥。钱粟未办。而饥民集西山者。已数万人。齐声呼赈。巡抚署屋宇皆震。大吏不知所为。或曰。急檄石令。石令至。万众皆迎伏跪拜曰。愿听处置。是赈也。得缓而无变。夫呼抢攘之时。见一人则帖然服者。惟婴儿于慈母则然。而君能得之数千万汹汹饥迫之众。且君之于民。非能解衣而衣之。推食而食之也。而若此何哉。夫殊尤卓绝之行。固伦常所宜有也。至父母于子。虽极其情而不足为异。故虽以君之为吏。亦特尽子民者所当为而已。然而非父母其心者。则不能为此。君所以得此于民者欤。尝自记曰。吏而良。民父母也。其不良。则民贼也。父母吾不能。民贼也则吾不敢。吾其为民佣者乎。故自号曰民佣。嗟夫。父母之保抱其子者。盖日为佣而不自知也。是则君所以自处者矣。

　　鄱阳县知县吴君家传
梅曾亮

江西民有以事讼于巡抚者。闻人言。令当得罪。乃惊。怀牒而还。盖鄱阳令吴君事也。君阳湖人。讳琦。字镜涵。又字敬庵。以乾隆丁酉科举人。四库馆誊录令江西鄱阳县。少豪迈自喜。年二十登泰山。携酒观日出。痛饮而下。及为吏。循循然一于儒。鄱阳两遇旱灾。自出数千金以振。民有讦所怨以教匪者。君曰。以何为验。曰。不食肉盐耳。君曰。若餔之而食。则奈何。讦者屈。遂释不问。又有诬大姓为不轨者。大吏命以兵往。君先期召所名捕者曰。有一不至。吾不汝能救矣。辨其诬于上。得释。君先令宜黄。山邑民多族居。有所捕。人不易得。丞尉以檄来者相继。君至。皆请罢。以酒食召其族豪。令致囚以自赎。故两邑民皆爱君甚。尝自鄱阳至南昌。乡民请留宿。君曰。吾事急。还当诣汝。及还。从者请便道。君卒如约。其归也。以贫负官钱。民代偿以金六百。乃归。教授十余年。道光丙戌年卒。孙鋋。字邪溪。好为古文。

梅曾亮曰。民自枉而不忍伤其令。令之贤过于使邑无冤民者。而宦亦不达何哉。方勤襄公对　　　睿皇帝曰。福建省如某某州县。皆好官也。然不得升职。　　　上曰何以。公对曰。不合例处分多也。方公之言。亦古大臣之心哉。

　　山东馆陶县知县张君墓表　　　　　　　
包世臣

君讳琦。字翰风。别号宛邻。姓张氏。江苏阳湖人。初名翊。故字翰风。宛邻者。以善顾宛溪读史方舆纪要之书。欲刊正其舛啎。为德邻也。阳湖常州附郭邑。君族聚居大南门德星里。丁中才数十。然十余世以儒为业。常州文人显宦。大都着门下籍。故虽贫弱不达。而为名族。称常州大南门张氏。祖金第。寄籍天津县学生。貤赠翰林院编修。妣白氏。貤赠孺人。父蟾宾。本县学生。赠翰林院编修。妣姜氏。赠孺人。赠君蚤世。君之兄编修惠言。世所称皋文先生者。方四岁。而君为遗腹。诞弥之日。则乾隆甲申十二月十四也。孺人以纺织抚两孤。年及就傅。无力行束修。族人外出教授。率半月有一归者。孺人具蔬食。招使授君兄弟书。而自督念诵。渐能解字义。审句读。博览载籍。转益多师。编修通许郑何虞氏。君通马班陈范氏。编修工选赋。君工选诗。编修工篆。君工分。君晚以分法入真行。尤沈酣蹈厉。完固不可犯。其古文倚声举子业三事。工力略同。而编修雄厚。君幽深。卒不相袭也。君故善隐忧。蚤岁慨然任天下之重。究生民利病甚悉。既不得于有司。嘉庆壬戌。编修复捐馆。次年君一子孙继殀。遂嗒然意尽。弃诸生以医自寓。及举次子曜孙。乃浪迹齐鲁晋郑间。癸酉适至都。友生援例强与顺天试。领荐。应甲戌春闱。挑取誊录。庚辰冬。传补　　　实录馆誊录官。道光癸未。议叙知县。其夏签分山东试用。君年盖六十矣。以季冬署邹平县事。山东州县。倚钱漕羡余为生。岁饥则无入项。而供亿馈遗不能减。故相率讳灾。是岁邹平旱无禾。君以封印之次日受事。见大田皆龟坼。未种麦。时山东巡抚为今直隶总督一等侯琦善。承宣为今广东巡抚朱桂桢。二公皆知君。君受事。即下乡谕父老。佥谓初秋报旱。被前官鞭扑。秋灾例不出九月。今征漕已竣。何敢更报。报且何益。君曰。若以荒田输漕。筋力已竭。上忙倏开征。又将安出。若其以秋冬无雨不能种麦为词。我历四百七十二庄。小除夕乃能回署。是日各庄以一人至城。我新岁携若词进省白大宪。当可蒙恩缓征也。父老莫不涕泣。至期毕集。甲申正月四日。君旅贺二公毕。复谒朱公呈牍。备述所见穷困状。朱公以白琦公。破省例准君牍。而附近邹平之十六州县。灾形同者。因得共吁二公汇奏。缓征至秋后。未几长山县解抢夺受伤事主至。君受其词。则曰。贤父母莫问。彼猾吏欺吾父母初任。小人必不与休。贤父母毋代人担重咎。君曰。若失事所。得毋有大树否。在大树南。抑北耶。曰在树北五六步。君曰。若是。则吾界也。吾岁底勘庄。见大树。知为长山分界处。出官图示之。其人愕然曰。小人见贤父母。下车即为合邑民请命。在署每日堂讯五七次。无不公允。厌人意。小人伤已平复。所失止布三匹。钱两吊。若以此累贤父母担处分。小人心不安。且为合邑父老所唾骂。小人不愿讼矣。及五月卸事。乡民饯送万数。以汔其境。七月。署章邱县事。章邱距会垣一程。绅富所聚。尚气好讼。而院司道府五署书吏千数。皆章邱人。章邱例单日放告。月十五期。新旧事至二百纸。五署书吏走书请托。使长官不得举其职。负者复不甘。上控五署。犄摭官吏短长无虚日。甚者蓦越入都。至难治。

君自邹平回省。而章邱缺人。朱公以君名上。琦公曰。张君长者。或非理剧才。况章邱之健猾耶。朱公曰。正以章邱健猾。欲得长者化导之耳。琦公笑遣君。章邱固缓征十七州县之一也。壤接邹平。习君治。闻君至。则已悦服视事月余。民以瑞谷来献者接踵。有至四穗五穗者。君谢罢之。曰。去秋旱无禾。今春旱无麦。阳气深伏。得暑雨润发。地力足。故生长倍常耳。然他邑同被旱者。卒不闻有此。一日当期。君阅所收词。有原被中证皆邹平人者。不可受理。反之。其人号咷曰。自父母去邹平。民受屈者多矣。然无如小人之甚。知父母不能越境理事。私念此情得白于吾父母前。则不啻伸雪也。故来此。时同具词者百余人。皆为之嗟叹。有泣下者。君章邱岁余。五署书吏。竟无一纸至。而结正新旧事二千余起。亦无一案翻异。控及会垣五署。会朱公擢山西巡抚。未行而奉讳。君上省唁送。因谒琦公。琦公曰。朱公知人。君在章邱。真不愧治大国若烹小鲜者也。乙酉秋。西府歉收。次年春。旱。又遭风霾。三日夜。至对面不见物。沙尘压麦苗皆死。黍不能艺。大吏饬邵县筹接济。馆陶在西府。尤为瘠悍。其长官遂引疾去。君往代。比至。则饥民聚抢富室之案。已积十余起。而旱日甚。邑故有龙王庙在城外。君虔祷得透雨。田可耕。乃严捕诸抢案为首者。又严勘富子。得藉借贷装点。图陷其平日所不快状。悉分别置论。民以大服。君察灾势。度民力。虽已平粜。仓谷不足全活。因请普赏两月口粮。馆陶故褊小。君造送应振户口册。视邻近大邑且过倍。上游颇以君为不堪事。忽奉　　中旨责问岁饥状。甚切。乃按临灾区。灾民迎诉振獘无不至。唯馆陶灾情钱数悉得实。始撤参尤玩视者数人。而厚慰君。既而临清堂邑邱冠莘五州县。环馆陶四面。蝻覆地。至不见土。毘连馆陶处。一线如界。黠者妒而移置之。则皆蠕蠕返故处。及成飞蝗。东面者东飞。西面者西飞。蔽天翳日。而无犯馆陶境者。君前在章邱。蝗自东府来。及界退飞。馆陶民素闻之。而未信也。至是乃相与讴咏君德。君叹曰。神怜吾民瘠苦。宰官与食其福。吾唯当勉为好官。若等勉为好人。敬承神庥耳。入秋禾黍芃茂。忽大雹如盎。碎屋瓦。君念嫩禾必不堪此。即出署履勘。吏役谏不听。西门外故有洼田千余亩。被水占为泊。深尺许不可涸。君至泊所。雹已堆满。出水面。比至大田。苗殊无损伤。召问农。唯言午间有大雨一陈。不见冷子。冷子者。东人呼雹也。勘四境。皆不言有雹。初。君祷龙王庙。见颓坏甚。议与邑绅移建城内邑庙侧隙地。邑绅难之。既大熟毕获。忽庙壁坼缝。见物如蛇方首。两角嶷嶷。遍身鳞作金色。谓龙见。聚观三日。君诣拈香。谓众绅曰。若神愿迁者即隐形。语毕不见。移庙之议始决。嗣后祈祷皆应。迄君之卒。馆陶无歉岁。君未馆陶前二载。馆陶民被奸民马进忠罣误者甚伙。及壬辰春。奸民尹老须案发。党羽连五省。州县以失察被议者百数。尹老须隶直隶清河。馆陶与接壤。竟无一人污染者。论者叹为儒效。

君以丙戌四月署事。戊子正月补实。癸巳三月十二日卒官。前后在馆陶七载。年七十岁。君为政不矫激。无奇异。唯以近民为宗。不缓为的。用法恕而执之坚。十年操持如一日。陋规可取者仍之。钱漕则规前任十年内至轻者以为额。公事应为者所费不多。则任以独力。巨工则劝谕绅富而己为之倡。至于服食起居。取具而已。通籍之前。故有逋负四五百缗。及宰县。所历多优缺。而身后遗累。顾倍差于初。集寅好赙赠。乃克以丧归。其理讼也。原被中证有一人到案。即受词而遣之。以其词质后至者。莫或狡饰不承也。若情事轇轕甚。及须履勘者。亦不过再讯。故事日简而人不扰。章邱至繁剧。半载后。讼减已大半。馆陶后数岁。常旬月无赴愬者。御书役至严。驿骚小民者。论如法。然筹其生计必均必一。故民怀而吏不怨。生平所著述。战国策释地二卷。素问释义十二卷。古诗录十二卷。已版行。自定所著古诗文辞目录付曜孙。去取甚严。命毋得增采一字。纔三四万言。藏于家。

　　治巢琐言　　　　
舒梦龄

邑俗朴。民情尤愿谨。巨案绝少。其黠者。往往因薄物细故。藉兴讼端。以拖累为得计。一纸到官。或延数年不结。所以有图准不图审之语。又或鱼肉善良。平空架害。谓之搭台。予于放告日期。必据原呈驳诘。稍涉虚诳。小事杖。大事枷号示众。如两造俱在堂下递呈。即为判断曲直而去。

乡愚计图骗人。多倚年老残朽。或妇人女子。舍命撒泼。以为莫敢谁何也。即少年子弟。滋事成讼。往往怂恿父母妻室。临审搪塞。予告之曰。告状无抱告。或抱告不到不准。临审抱告不到。必令原告拘送抱告到官。始为讯断。如被人告发。则重责其子侄与其亲属。市有富商。乃成巨镇。野有富民。乃为大邑。二者。地方之元气也。然而一家饱暖。千家觊觎。官不为保护之势。必日削日蹙。以同归于尽。缓急何所恃耶。况殷实之户。怕官府诛求。怕书吏需索。怕讼棍簸弄。怕无赖骗害。人即以非礼相加。有忍而受之者矣。其或欺侮者相循。剥削者不已。于是激而成讼。大抵富与贫讼。贫直者十之二三。富直者十居七八。而聪明之吏多右贫而左富。谓为富者必不仁。抑又偏矣。

即如巢俗。卖产后。必索加增。至四五次不等。少不遂意。即挺身具控。或称钱漕过割未清。或指田地界至不明。或内有坟墓以为损伤龙脉。或外有塘堰相与阻绝水道。种种诬害。被告已受其拖累。官又不为之直。有事外花销。过于买价者。甚或旋结旋控。迄无休息。受业者精疲力竭。往往捐产充公而止。

又贫户佃田耕种。除牛具籽种外。所有完纳钱粮。修理塘埂。均须业主开销。而纳租不过得十之三四。彼佃户虽苦。已足偿其辛勤。乃不良者。平日既懈其力作。及至秋成。则诡言收成歉薄。恳让籽粒。又或预先获匿。零星粜卖。亏不能偿。遂书立欠租字据。乃愈欠愈多。愈多愈不完。田主莫可如何。计惟退佃。而彼又霸居不去。旁人亦不敢承佃进庄。往往因而兴讼。予任之始。即榜示晓谕。卖产凭中议值。彼此情甘。事后例无加添。恶索者许禀官惩治。田主控佃户欠租。租完准佃。否则立限勒追。追齐仍断离庄。夫以千金之产与人分利。利既归人。而又不能自主。至尽为所吞噬。贫不安于贫。而富者不能保其富。此大乱之道也。地方官于此等案件。少事姑息。则刁风益长。其渐不可不防。

县役分壮快皂捕四班。班各头役十名十余名不等。旧例四人一轮值。值凡五日。值内遇喊禀案。必归该值日头役。他役不能争也。该役当值无多日。往往百计千方。嗾人讦告。其或贿买无赖。指名诳控。控准后。官必差该役唤讯。该役持票下乡恐吓讹索。得钱则诡词延搁。或倩人假递和息销案。其有不甘受诬者。始具诉求审。催禀至再至三。官方立限勒拘原告。而不知原告实无其人。该役无可塘塞。又另雇人冒顶。临审略不置办。惟俯首受责而已。在问官方谓无枉无纵。而被告者已倾家荡产矣。然则欲除此獘。莫如先讯原告。当喊禀之时。坐堂面诘。彼既心虚。而又迫不及防。真假可得之立谈之间。稍涉诬罔。从重惩治。则有所惧而无情之辞自不敢逞。亦使无讼之一端也。

　　治南狱事论　　　　
陈寿祺

昔淮南王安言。越人好攻击。固其常。然则闽之械。自汉以来然矣。岂郢与余善等阶之厉哉。细虞构衅。攻杀无已。祸连孙子。殃及乡闾。踰百年不能解。其意似近于公羊春秋之百世复。而用之不得其义。以至此也。然其乡未尝无善士良民。知畏法循理。所以滋难贾祸。以裹胁其众者。不过桀恶数人。为之渠帅耳。又有一二奸宄舞其间。与悍役比。如虎而翼。结以渔利。簸弄以饵官。曰泉之民顽而吝。独械可威劫而货弋也。官谘之旧尹及同寮。则皆曰。彼土风气固然。且大邑廉俸仅千金。而岁费当数万缗。郡伯之例规。幕宾之修脯。驿传之供亿。贼囚之解送。其用至浩繁。计安所出。非资贿于民不可。资贿于民。则莫械若也。故兹土者。上下内外嚣然惟贿之是图。官所置民壮乡勇。大抵皆市井诸恶少。与悍役日出诇伺民间。一闻某乡械。则鼓掌相庆。否则疾首蹙额。若不可终日。呜呼。宗族乡党。古者所以教之保息联比睦任恤。以厚风俗者也。而杀相寻。至于此极。岂其民独无人心。皆利灾而乐祸者哉。毋亦教化之久不行故也。患已炽矣。而令长又从而鱼肉之。纵其爪牙四出攫噬。民杀人而官放火。是官自为寇而民与为也。冻馁其父母。离散其妻子昆弟。系累其宗族亲戚。水益深。火益热。不糜烂其民不止。呜呼。为民父母者。奚忍而致此毒耶。然而官则告于大吏及人人曰。百姓诚刁悍。虽孔孟复生。莫能教化也。呜呼。民果顽嚣不可教化耶。吾闻往数十年。有史必大者。令晋江。一介不取。每食不过蔬菜。以峻法束吏。以诚求察民情。行之二年。庭无讼牍。泉人至今思之。是岂易民而理者耶。今即不能遽兴教化。顾有简易之法在。曰。但令治狱毋谋贿。捕人毋用兵役而已。凡四乡械。必有期会。非需数日不办。令长能于未发之先。稍察萌芽。登即单车诣乡谕散。理其曲直而禁约焉。善之善者也。其已成者。令亦单车诣乡。随从一二人外。一切胥役民壮乡勇屏不用。呼其父老。与其绅衿。明告之曰。杀人者死。国法也。令不得私且枉。乡有恶子不除。国之贼。亦若之殃也。吾来为若治大狱。锱毫无所取。誓不令一役扰若民。若执倡及杀人者以献。余皆安堵如故。无所问。其非正凶而赂以代者。遣之去。若不听吾言。设易一惏且酷者至。将大不利于若。玉石俱焚。若何幸焉。且若犯国法而亡命不出。是罪再不赦也。　　圣天子在上。贤大吏在下。岂其为一人而法不伸于天下。若何愚也。彼民怵于祸。困于财。若坠涂炭久矣。一旦见良有司之来若此。人人得所依倚。如是则比屋安居。焉用逃窜。焉敢不用命。何犯不可得。何狱不可解。虽然。此其道又在乎豫信。豫信之道奈何。曰。令长始下车。毋受吏赂。毋诛民财。束仆从胥役严。治民事勤。决词讼敏。居是邦也。远邪佞。亲正直。暇则循行郊野。与其父子兄弟询疾苦。劝仁让。相亲犹一家。相视犹一体。民之信之也豫。于是又择其乡之齿长而端悫者。立族正及副二人。如古三老啬夫。凡乡有不便于民及讼事。族人以告族正。小事族正判其曲直而罢。大事族正自诣县告。或率其人俱至。以俟令长听断。令长有所问。以片纸召。族正亦如之。其人至。则公正廉明以鞫之。忠信慈惠以察之。不烦言而狱已解矣。行之一二年。民无可讼。令长即有缓急。民且争相资助。如三辅之输租于儿宽。山阴之送钱于刘宠。何贫乏亏空之患之有。舍此不务。而以饿豺苛虎为长技。转相仿效。罪浮于盗贼。孽遗于子孙。然而残破。户户颠连。弱者转于沟壑。壮者驱之萑苻。吾恐丧躯陨世。降一夫之祸细。而交激乱酿一方之祸巨也。

　　崇阳客问　　　　
缪嘉誉

甲戌仲冬。客至远方。延坐寒喧。甫数语。客曰。先生情貌丰适。而神色之间。似重有忧者。公事耶。抑私事耶。余应曰。十年不见。子于相人书。又多所领悟。而明于观色如此。余下车伊始。办二巨案。不惜多费。夏间山匪起邑。督团防堵。大兵过境。楚勇分扎。支用浩繁。多所逋累。毫不萦心。惟于地方利獘。思补救之。溯自束发侍宦游燕赵。入仕途先后卅余年。历官衙者数十。繁疲不同。风俗互异。要之居官者。以清慎勤为主。勿任性。勿废事。罔不治理。孰意权斯邑篆。半年之久。察其所难。几无措手之处。安得而不忧耶。客曰。先生之忧。公而非私。仆山野人。不识致忧之端。曷详以相示。余曰。首则理词讼。次则严缉捕。与夫勤催科。驭书役。此四者皆非易易。子不厌烦。当从容分晰以毕其词。客曰。词讼似不足窘先生。先生昔宰乐温。父老乡民。至今多称道不衰。佥云案无留牍。狱无冤民。古之神君。不是过也。何彼易而此难。余曰。理词讼之法。判是非。辨曲直。以尽父母斯民之心。明以听之。公以断之。委曲体察反复开导以结之。两造悦服。必无上诉冤者。此邦则异是。如修小怨者谋之讼师。情控告。不为准理。则盗窃请缉。别案获贼。则授意于贼。扳诬所控之人。良民受诬。畏见官长。必贿差不唤。原告遂上控以胁制之。批回另票。迟延数月。差囊已饱。再串团内棍衿出头。令其私和赔赃了案。共享其利。而一家倾矣。知之不能救。可奈何。又如捏重情以告人。准理后。被告多系朴民。畏审贿差。比至三月。原告不催。照例注销。告人者逍遥无事。被告费财。反感激原差护庇。不令见官。此真出乎情理之外也。更有捏伤告人。明知非真。先批验夺。乃贿仵捏伤。势必补呈伤已成残。原告随指引甲差。百计威吓而鱼肉之。受害不敢控诉。间有聘得讼师。诉出捏伤图搕情事。一见批严。被告呈催。原告永不到案。无从判断曲直矣。他邑控案。一结可了。州民多诈而好讼。数年已结之案。忽起空中楼阁。翻告新案。总不外殴辱残伤估拏肆抢各重情。一经批准。被告到案诉出真情。即拟销案。必致逞刁。或拾伤请验。或扭禀追赃。立即质讯。虚实既分。两造押下取结。原告必逃去上控。从此百唤不到矣。妇女控案。收词时。总云夫病子病。或夫与子被人殴伤。偪逃在外。集讯之下。必系极无理之事。抱告又系极老极幼之人。无从处治。傥若不接呈词。拦舆哀告。勉强批理。总不投审者。十有八九。一纸伪词。冤苦百姓甚矣。又有本不告状。旁有挟仇者。帮给钱文。三四次必求准理。或书役知被告愚朴胆小。可供大嚼。一力怂恿。当堂呼冤。求速唤究。迨至被告一诉。数月并不集讯。比急。反求销票。总称原告远扬。而承票与分肥者各饱。此等控案。比比皆然。劫案难获真盗。川西州县。大率类此。

比差太严。则串原告。指控疑似之人。获案求讯。官知其枉。取保候质。另缉正盗。原告必来力争。不可轻纵。甚至崩角呼冤。不得已押候另讯。或有游供。总言邀劫。半途逃归。未经上盗。邀行者。数名巨匪。而其中杂以良民。非夙有挟嫌。即原告心疑者。真匪不可必得。良民拘之尚易。细心研鞫。毫无供赃。押禁则每多冤死。保店则差必私放。历任所收无质证之匪数十。欲提讯保释。半系曾经上控批回严讯之案。未上控者。甫经提出察讯取保。原告呈词立至。总云放出报复。必被戕害。勉强纵去。定遭上控。原差跪求拏回禁押。日食三斗粟。囚不能饱。囹圄为满。死亡枕籍。历任诸公从未清厘。五日京兆。莫挽颓风。何以处此。民风好讼。原畏官清。公正廉明。何愁上控。今则不然。竟有初控即存不结之心。案中要证。故意漏去。试讯一堂。两造各执一词。必得此证人一质。方成信谳。勒差传唤。定期审结。原告见讯出真情。万不得直。随有引诱上控之人。同赴省垣矣。批回票唤。不敢到堂。比愈严。则控愈上。展转数弓。官必交卸。如不交卸。亦必年终销票。留此案根。换官再告。良民受累无止期。书役多承一票。多享一票之利。竟有控经三五任。未得一讯。当被告数年。从未见官者。理词讼之。难如此。客曰。万春去此不数十里。昨过其地。闻居停主人。道及先生办团丁夜巡法。获盗甚伙。又下乡手擒八匪。并得赃物。皆崇宁劫盗。缉捕甚能。又何必忧。余曰。子闻者。系缉捕有法。岂料所忧者。在法无可施乎。近省州县绅粮。通匪者多。而州属为极盛。西南二乡。几于比户皆是。东北次之。境内劫盗窃发。十案难于一破。半皆窝于大户高楼邃室。茂竹深林。差役知匪在彼。从未敢轻入者。前任派家丁。带练勇。偶至厅堂。曾率死党殴辱。反控抢掠。不为究理。上控告提。委员来讯。归罪差练多事。劝令息结。到此半年。曾选干役。远远跴捕。虽未敢公然抗拒。每于人静夜深。多人持械。送匪远扬。有人指告。恃无赃证。不能科窝匪之罪。虽失主控诉。匪终难获也。再有富绅销赃。箱挑笼。公然赴省。三五日销毕方归。有人知之而不敢阻。差亦不敢过问。前任曾因原报失主。查得赃欲出境。偪差往阻。党与多而差练少。反缚差送究。大肆喧闹。将差枷责。并劝原告宽恕。所以差于盗案。畏绅甚于畏官。销赃劣绅。差更畏之敬之也。然而绅之党匪。不必尽抢劫也。借通会匪声气以保身家。既而报私怨。害良民。多聚匪于家以为爪牙。夜则出劫。日则潜藏。举贡生监。窝匪者十有五六。武举更甚。所以有四大寇。十二大管事。焊子行。党子行。各名目。分门别户。良民畏之如虎。不敢控诉。访查虽真。办不易办。更可怪者。大邑新津灌县温江之匪。我境窝户。引之来州肆劫。彼境窝户。又引州匪往掠。明明知系棒匪。州中无案。差不敢缉。亦不缉。既可渔利。又不得罪绅衿。交互劫掠。案总难破。每到冬令。各匪均赴县。谓之做生意。新正得财而归。愍不畏法也。境内巨匪。不必系穷而无告者。子弟通江湖。其父兄家族。必先有数纸首状。叙明在外不法。存案免累。批准者甚多。一经犯供。由其父兄家族跟究。到堂有词可措。纵认查有踪。缚送究办。其实捕急则逃。稍缓即归。享劫财之利。竟有因而致富。购良田捐功名者。人遂乐于为匪矣。

匪之名不易查。匪之居又无定。抵任后。按日提在押之盗察讯之。某大耶。某老二。某老五。某老八。某老十。住址又各不同。同行上盗。攒多人。暮夜行劫。分赃各散。岂能一一问其真名住处。内中有误拏者。有差知其误而搪案者。更有知其误而差役藉以生财者。安得秦宫镜。从脏腑中内。考定是非哉。更有汛署余丁。州衙白役。当班偶一入城。无事散在各甲。与匪为伍者不少。官衙举动。一切辄报匪知。支逃出境。差去空回。必告扫通。数年来。有匪破案。而余盗未闻续获。亦从未明正典刑。毫不知戒知惧。由此犷悍攘夺之风莫遏矣。再有劣绅。无端劫窃之案。或毁门入室。或在途抢夺。传讯地约保。毫无知觉。串一二极刁极恶之绅衿。为之干证。票缉则估差赔赃。不赔则公然上控。明知报。而案不能销。差如稍有开罪。虽一二年之久。翻案上控。必待差役私下请托绅粮。帮给讼费。方歇手。考其隐情。或差役唤案。得罪其家族亲戚。借事以报复者。或身通江湖。差获其哥弟。未准情释。送官究办。伊代报复者。甚有差奉票下乡。于旷野人稀之地。令匪剜其双目。折其手足而去。所以差遇假案。甘愿赔赃求和。劣绅恶匪得计矣。缉捕之难又如此。客曰。仆过乐温。闻先生官民相得。九月开局办捐。六十日扫数。后任仿办。亦能迅速。催科自有良法。何忧焉。余曰。蜀中民最急公。津捐年清年款。不独乐温为然。他邑亦多。而此邦公事。则坏于多年未勾稽。獘窦太深。人力莫挽。到任三日。开局接征。查同治八年至今。欠款甚巨。细考致欠之由。创办时未能归一。乃出示三项齐上。匝月完者寥寥。比差笼禁。仍无成数。外间总谓官不便民。不得已稍宽一步。地丁将毕。而津捐疲滞。亲赴四乡劝谕出示。三令五申。又比差勒限。少觉踊跃。而催差禀被殴重伤者。层见出。虽不尽实。而亲身唤到之绅粮。押令完津捐后。释去。反扬言曾受差辱。必邀人设法上控报复。不半月已数起矣。更有分粮一法。数十两至数两。津捐均不能免。自同治五年起。每年冬令拨散。或一二钱。或四五分。姓同名异。竟有一户而百数十花名。每逢催传。则呈出已完二三两粮名之票。以图欺罔。差知而不言。官查出别有粮名。妄指为已分之寡弟媳。或幼弟孤侄。甘愿代完一二名以塞责。其实尚隐多名。书役扶同蒙蔽。诡计无人指破。官亦无从着力也。再有大绅巨族。其粮名散存各甲。正粮随众完纳。津捐半多未完。无从稽查。户口既多。统一签以催之。以延时日。其实粮差全知底蕴。不敢得罪巨绅。甘受比不辞焉。今岁库款支绌。设法严催。月分九卯以严比较。并查唤未上津捐之户。押令赴局完纳。惩一警百。岂知巨绅团总。暨好上控之劣衿。延宕不完。百姓观听所寄。一体因循。不得已亲赴四乡。择多年未完津捐之生监。带回押比。初次尚效。再用之。则先已得信支藏。袛以妇女应门。势力莫加。绅衿刁恶。真甲于天下也。催科之难又如此。

客曰。书役舞文玩法。川省皆然。何独忧此。余曰。书役不畏严而畏明。奉斯言为准的。不宽纵。不疏略。刻刻留神。驾驭之。约束之。殊少偾事。今则严既不惧。明亦见欺。有意料不及者。盖书役多世及。亦有更名复充者。舞獘既工。又复万分狡诈。每遇公事。查出獘窦。重惩不畏。如果斥革。不过不见官而已。其助恶饰非。暗中作祟。永为一房一班之蠹。根株莫能拔也。畏责之差尚可用。此地水土刚劣。不甚畏责。而又善于规避。巧于腾挪。初比推病。再比则推下乡催公办案。不过将散役枷责。而正身不到。事过案结。方入衙听事。公事极繁。不暇查旧案补责。巧诈受欺。徒深愤懑而已。甲差承票。先鱼肉被告。谓之下树。果腹之后。再嚼原告。暗令两造回家听传。勒限比责三次。势必改差。控案者两次受累。如不改差。比多次而后传一讯。疲玩日久。从何整顿。窃案百难获二三。比严则获犯窃纵出之贼。禀到求讯。串诬良民。或甲内小窃未犯案者。讯无真赃真供。势必再比。续又禀获一贼。与先获者质。或两下翻供。略加刑则认。或均认同行。仍诬二三良民起意。以供差嚼。官不能分别良莠。照供出票。而良民身家莫保矣。虽揆情夺理。到案后反复推求。多所省释。犹不免株累。而饰言甲差纵匪。己越控十余案矣。塌案之法。计巧万端。被告入城。先令呼冤。假称原告不投审。饬差速送。其实原告到城已久。先请城内总保。本乡团甲。会同书差。拉和了息。如果能了。则铺排被告多出钱。原告少出钱。谓之打扫衙门。分肥各饱。成为流案。傥拉和不了。则串甲保递一公禀。将是非混淆。以不了息者指为无理。蒙蔽官聪。傥察透真情。秉公斧断。两造已服。面认具结。出署则引去上控。终无了期矣。书役畏绅衿。恨愚民。官不理事。则绅衿串差以害愚民。官如理事。而恶盗贼。差偶获真盗贼二三名。绅衿移恨于差。或捏案请究。或翻旧事请革。必须差仍如前任时。永不敢缉真盗贼而后止。州尚有能办事要体面数差。已遭上控数纸矣。抗捐绅衿。半系庇匪之人。差不催捐不捕匪。尚可相安。设使勒限票传。必遣子弟雇工持械痛殴。反敢捏告扫通。历任以差为多事。又见劣绅多名扛帮之禀。总以模棱了事。不究不办。遂致实心任事之差。亦甘听劣绅指挥。不遵官谕。疲玩已逾十年。根柢甚深。不能振作矣。吏役害民。人所共恨。为地方官。而见好于书役。决非良吏。苛刻搜求。立毙其命。亦失政体而乖天和。临事时不纵容姑息。尚难必其奉公守法。此地风气尚严。书役小犯。加倍惩治。而夙有嫌怨之劣绅。必纠党联名力攻。考其词中。有诬良酿命等事。查案全虚。亦有联名代恳施恩者。是非莫定。书役与绅衿有两不相下之势。又有联为一气之时。操纵之间。非久任不能自如也。驭书役之难又如此。客闻斯言。默然者久之。嗟叹而退。阅十日将别。携一册来辞曰。先生所谓难之又难。既已闻命矣。以先生才。尚迫于瓜代。不能展布。而切隐忧。仆虽不文。随笔叙所问答。愿留以赠新令尹。傥继先生励精图治而补救之。亦彼都人士之幸。笔削后。还之。伊又手缮一帙。留置案头而去。客庞姓。字悦民。富顺人。由滇省军功。保府参军。曾以岐黄学请益于余者。

　　札饶州府密查鄱阳县催科收呈等事由　
吴文镕

据禀及另单均悉。所称李令完解二十二年额赋。现已共解二万七千两。数目错较上年奏销时完解二十一年额赋二万两。数目亦不是实多解银七千两。云云。此语误矣。凡比较钱粮。须按实征数目核计。其中有蠲缓未蠲缓之别。必以分数之盈绌计算。不以银数之多寡计算也。查鄱阳县二十一年丁耗额银四万八千八百余两。内除去缓征银七千八百余两。奏销时。该县完银三万三千余两。是以开参未完仅一分四厘四毫。计银六千九百余两。今二十二年丁耗额银四万八千三百余两。却无缓征。奏销时。该县已完至三万六千余两。而开参未完实有二分四厘八毫。计银一万二千余两。比较二十一年奏销时完欠分数。实少完一分四毫。实少银四千余两。不然。岂藩司竟揭参错误耶。今统计该县参前参后所解银两。核扣分数。较二十一年奏销时未完一分四厘四毫之数。仅仅相等。该府谓其较上年多解银七千两。此必系该县掩分数。着银数。谲诈欺朦之论。特以愚该府耳。该府为其所愚耶。抑明知而将以愚本院耶。误矣误矣。至江西地方。催科较难。事诚有之。然地方官本系极难极苦之官。本非令其高居享福也。禀内所云衿棍包抗一层。当思所以绝其包抗之缘。非徒拘押责令之所能为功也。又图差串蔽一层。当思所以撤其串蔽之障。更非仅比责之所能了事也。即如禀内所叙李华曜一案。既无术使之清完。徒多一番看管保释。是于事无济。而滥押无辜之声四播矣。此其不善者一也。又石鸣祥一案。既获石鸣祥到案。当一面不带多人。亲赴其乡。逐一晓谕各新户。示以顽抗者现须究办。守分者急速完公。民心或可感动。而徒付之押追代催。试问能如愿而偿否耶。此其不善者又一也。又程汉芳等一案。尤谬。如谓民不畏法。何以闻拏投案。其纵令妇女拥轿滋闹者。必系该令携带数十百人。簇拥前往。自谓能约束不扰。其实究难免于滋扰。即使无扰。而人杂言厖。已予百姓以索饭钱掠衣物种种借口之端。临时之无可如何。皆先事之尸居余气也。此其大不善者又一也。此案仍须严追究办。毋迁就以长刁风。据禀既有三案。其它类此者当不胜枚举。人言有自。官谤非诬矣。至图差粮差。既有乘机需索之事。乃区区以一纸告示了之。此掩耳盗铃之为。何益之有。须将此等害事之差。用重枷枷号。亲带赴被害之乡。用高脚牌大书事由。鸣锣沿村游示。使良善者知蠹欲不必填。正赋不容缓。包抗者亦知狼狈之计无可施。将一村感而各村传播。一乡动而四乡响应矣。总之官与民不可不谋面。杜差役之蔽塞也。官与零星小户尤不可不谋面。杜衿棍之蔽塞而播弄也。前人有大堂设锣达民情之事。急宜仿效。不独可使鸣冤。即完粮亦令鸣锣直达。官为亲收。官有下乡出署之时。则派定或亲友或家丁或书办代收。择人善任。在官之好为之。务令随到随收。随给串票。须使百姓赴公堂如归家。见知县如家长。将一切门丁书差壅遏苛索名色。衿蠹所举似以恐吓乡愚者。扫而空之。如是而谓民犹顽抗如故者。必无是理。

如是而后择一二刁劣衿监。持其实据。严究痛惩到底。庶几威立惠行。公事不期集而自集。劳于始而逸于继矣。语云。琴瑟不调者。必改弦而更张之。处此民俗顽抗之区。加以差棍盘互之久。惟有实心振奋一番。平时与民有休戚相关之意。临事有开诚布公之怀。耐烦耐劳。唇焦颖秃。庶可挽回八九。寓抚字于催科。非老生之常谈。乃能吏之快捷方式也。不此之务。徒恃出票比差。严拘酷押。是适启蠹贪。足滋民怨。迨劳而无功。而曰民之顽不可化也。书差之锢獘不能革也。则此亦弃材而已。岂复可忝然为民父母耶。再据禀该县尚无收呈撤呈自由之事。或在书役手中私营销灭。则不可得而知。此大谬之言也。呈词本不应由书差传递。而不可得而知五字。岂能为该令解免耶。知县者。一县之事无不知也。近在衙门之书差。如此作獘。而得以不知卸责耶。书差敢于假威肆虐。该令之昏愦胡涂可见矣。仰该府即将此款严切查明。穷追究惩。另行具详察夺。毋迥护。毋延玩。切切。又据禀该令用度俭朴。恐有过于节约之处。是何言欤。俭以养廉。但虑不及。不虑太过。该府若持此意率属。则见之左矣。察吏安民。本院责无旁贷。而所恃以考成者。各郡守也。该府素着贤能。迥超流辈。故不惮缕批示。为李令言。兼为各县示也。仰即约举通饬。傥有迂阔视之。而不为者。此无可教诲之劣员也。当揭参之。其或见有不及才有不逮者。当晓譬而策励之。以观后效。肃官方。始可以厚民风。本院有厚望焉。毋忽。此缴。

　　东湖县禀呈酌议条款批　　　　　　　
胡林翼

所议八条均悉。第一条捕蝗尚有条理。第二条清查江面。所议钉牌编号。不准荡走搬匿。一人有犯。众船连坐赔赃。办事尚属有法。第三条团练。知团练之益而不知其害。知其法而不知其行。法全在访举人才也。大抵团练一事。流獘最多。而御侮打仗。实不可恃。　国家养兵养勇。束以队伍。重以口粮赏。然将不得人。尚不得力。况驱乌合之民以言战事。是谓弃之。其平时团首。藉事敛钱。恃众逞凶。又意中必有之獘端。此件应先访求正直廉洁之人。为之团长。盖得人则有益。不得人则有害而无益。该令未能见及于此。而仅言办团。终无当也。第四条保甲。此守令第一要政。第一善政。然阅条款内。有门牌而无册籍。是奉行仍不以实。册籍之法。应分都分图分里。首列地名。及道里之四至八到。继列户口之详。并田亩粮饷户柱邻右。十户择一人为之长。百户千户。又择一人为之长。二人为之副。不可仍设保长甲长名目。恐官吏视若奴隶。则正派质朴之人不愿为官役也。此册奉行果实。置之座右。则钱粮刑名词讼案件。悉本于此。悉以此为准绳。不下堂而一县之事可理。若仅于茶坊酒肆私访。抑末矣。第五条清厘社仓。行之以实。图之以渐。当可弥补。实有益于民生。第六条清理积案。甚是。其票限章程亦是。官能勤于听断。不纵差役。不累百姓。是教民养民之精实事功也。随案可以教民。案到即了。民无拖累。差无讹诈。是即养民也。七条贡院。应办之事耳。不足为思议。亦不足算事功。八条交代。是紧要之事。必应赶紧办理。总之。吾辈既忝颜而居士民之上。便不当谋利。如欲谋生。则天下可以谋生之途甚多。何必借官而谋及其私。此一说也。又大乱之后。必须明其政刑。姑息因循。实足误事也。手批以质是非。批到仍切实思议禀复。

　　麻城县禀陈地方情形批　　　　　　　
胡林翼

所言以休养生息为实心。以团防坚壁为急务。颇见心思。而尚未精实。休养生息之道。须先严禁书差。及凶恶棍徒。刁健讼师。举凡扰民生诈民财之人。必期雷厉风行。明敕刑法。然后民生得所养。民力得少息也。官长必须日夜勤劬。心力交瘁。视民事如家事。视民间田里树畜盗贼词讼之小事。如创深痛巨附骨剥肤之大事。官劳而后民逸。吏瘦然后民肥。乃合于休养生息之本义。尤必劳民乃能爱民。必教民乃能养民。乃合乎休养生息之精义。古之从政者。率作兴事。日昃不遑。不为俗吏之旷废时日。亦不为名士之清谈高远。若以废事为省事。则谬以千里矣。碉卡已成。坚壁之法。已具梗概。惟在行之以实。持之以恒。得民心乃能用民力。得士心乃能得民心。应日夜访求正士。随时接见。咨询地方事理。余昔守黎平。延见士类。及椎结苗头。以保甲册籍为团练张本。自朝至暮。口不绝音。其士类来见。或坐或立。其苗头来见。或赐以酒食。令其据地席坐。均详询以民情地势。使各得尽其意而去。俗人畏见士民。疑其请托。否则谓为亵尊失体耳。夫公事准其直陈。私情属托。假公言私。何难立破其奸。坐堂皇以申法律。至亵尊失体之说。尤为鄙俗。吾视天下公卿至于黎庶。其贵贱亦正相等。不因亲民而贱。不因简傲不亲民而贵也。今日官吏。日与役处。以差胥为腹心爪牙。其果自贵也耶。该令心地质直。口舌木讷。其器量迥非俗吏可比。惟德慧仁术。办事条理。尚须努力自勉。精思刻意。以自淬厉。至守碉卡应以乡兵。守城池应以官兵。我且简派官军来矣。

　　复应山县吴木斋书　　　　　　　　　
胡林翼

所禀均有心思。若再阅历有年。便是大有条理之才。以其质地本朴实也。应山之士民。习见官之无耻。遂自忘其耻。习见官之不廉。遂自忘其廉。百年痼疾。岂一旦所能挽回。来书以寡廉鲜耻。习与性成。浑括一县之士民。斯言也抑何不仁之甚。夫士民之风俗。在父母斯民之转移。果能随事随时。谆谆教诱。则天良具在。自知感化。十室之邑。必有忠信。互乡难言。孔子进之。此古今不易之理。特必宽以岁月。行之以渐。持之以恒。乃有效耳。独是积獘州县。贪吏在官。则劣绅与官一气。集事转易。乍以廉吏为之。水火相搏。转不能集事。然此亦古今恒情。天下通病。昔子产治子子南之狱。始右子而逐子南。以子之宗强。而子产之为政日浅。令有不行也。继而并诛子。一事而前后异词。子产盖识时务之俊杰矣。孟子所谓操心危。虑患深。德慧术知者。殆即指此。作官久。临事多。则昔年所读之书。均思之有味。吾子其体验物理人情。以施于政事。始患其捍格。终必涣然冰释。油然理顺矣。又此时宜急访正派士民。加以恩礼。德必不孤。德亦必不可孤。试深思之。

　　拟与凤阳守令书　　　　　　　　　　
管同

某家居省会。侧闻江淮守令贤者。独凤阳诸公。心事卓荦。不与辈等。近者北游河洛。路出明公宇下。窃见桑麻被四野。老幼连袂讴吟。恍然与乡所闻合。幸甚幸甚。顾其闲犹有疑者。不可不告。凤之为郡。为河洛江淮咽喉要地。土旷而人众。悉皆强悍刚猛。轻死生。不循法度。又当明初王侯将相半出其乡里。其人持是自矜诩。尝悍然有跋扈飞扬之志。十余年来。凤台康氏。宿州民。相继作乱。其人皆凤人也。近者元恶大憝虽绝迹。刁悍之风常不变。当某居省会。固已微有所闻。顷且一一亲见之矣。经曰。除恶务本。传曰。无使滋蔓。蔓。难图也。守令于百姓。不惟审曲直。听断于一时。其于凶民。固当绝其本而防其蔓。今明公为治之道。不下古人。独于凶民。未闻为豫防之计。非明公智力有所不足。亦以为是不足畏。而祸且未发耳。天下之忧皆成于不足畏。而天下之祸皆蓄于所未发。使人人见为足畏。则愚者知防之世。岂复有败事。而祸惟不发。发则岂复可言哉。今凤之凶民。某所亲见者。纳白刃中。坐酒肆。片言相搪突。推案而起。拔以从事。甚者养巨寇。集匪徒。称霸于一乡。官吏畏栗缩。束手不敢一问。若是者。皆不得谓为小患也。天下属极治。又得如明公者数辈。落落然参错一邦为牧伯。此曹子乘坚驱肥。鸡走狗为乐。一旦小有风尘之警。斩木为兵。揭竿为旗。起而云应者。皆是属也。其为可惧孰大焉。昔周武王诰康叔。执拘饮归于周。予其杀。而周礼大司寇有治罢民之刑。盖先王惩凶防乱。其重如此。夫奉法者。守令事也。用法而恒得法外意者。循吏之为也。赏一以劝百。罚一以惩众者。政之经也。伏惟急除恶之思。谨滋蔓之戒。体康诰周官之义。防康氏民之起。杜斩木揭竿之萌。以安良民。以全善政。凤人幸甚。天下　国家幸甚。

　　与李永州书　　　　
姚莹

海颿先生阁下。计到永州。已逾三月。政教被于所属。恩德洽乎士民。声施之美。卓越南土。湖南偏远。永又边郡。界近粤西。民风自尚醇朴。政刑亦当清简。以阁下经济文章。措施而润色之。上下之间。德业贞庞。庶几获名儒贤者治乎。方今天下生齿极繁。游食日众。物产雕敝。风俗獧偷。向所称富庶之邦。皆疲困不可支。惟赖此数郡县。犹为　国家保留元气耳。海内承平久矣。人心静极思动。亦必然之势也。幸　　天子圣仁。宵旰民事。内外臣工。皆循循谨慎。无敢纵佚。然土宇太广。财力竭耗。西域甫一用兵。中枢已形竭蹙。况四方水旱偏灾不时。安危祸福之机。岂不在于今日耶。夫天下治安道在守令。守令者不但为　朝廷牧养黎元。供其租赋而已。民间疾痛之浅深。良莠之错杂。见闻亲切。然后措施得宜。故当弭乱于未形。防忧于先事。此其为用甚密。变动不常。惟在乘机因势。岂彼此可以仿效。法令所为绳度哉。虽然。有八事焉。一曰结人心。二曰明威信。三曰蓄财用。四曰备凶荒。五曰安游民。六曰戢盗贼。七曰缮城隍。八曰辑文武。此八者。当今之急务也。窃见当世贤有司。亦尝孜孜讲求吏治矣。而公私名实之间。犹不能无憾。如劝农桑。兴水利。行保甲。励操守。何尝不善。然以云救时济世。则为迂阔而不切于事情。固知此事非可以浮慕虚名者耳。且世之言治者。至于湖南。莫不以苗疆为重矣。自仆观之。苗民固当无虑。所急者仍在汉民。何以言之。苗性愚直无他。惟汉民侵陵而鱼肉之。或有司驱迫不堪。斯不得已而蠢动。苟非至极。固甚安也。惟汉民奸黠百出。自非威爱并施。固难保无叛服。此则所当措意矣。凡吾之言八事者。皆以治汉民也。汉民治。而苗尚有不安者乎。阁下仁怀义质。素重江东。治绩之美。大吏又已扬之于　　天子股肱。今者降屈典郡。诚非所宜。然区区所欲进于左右者。则以时事孔亟。即使阁下复监司。秉节。与众贤守令讲明而切究之者。舍此八事。无他术也。

　　谕七百社家长
姚莹

谕某社家长某某知悉。日者以尔等频年械。困苦已极。本县深念尔等隐曲下情。莫能上达。特颁明示。停拘捕。选绅耆。使为尔等解释怨仇。共修和睦。月余以来。四境风顿息。绅耆回报。所有四路各乡社历年起衅之由。及构祸以来残毁死伤之数。除经报验有案者。听候缉凶究办外。所有彼此焚毁之庐舍。残破之田园。困苦无依之孤儿寡妇。皆议令两造互相补偿抚。各社子弟。皆已愿受拘束。又各社家长。入城来见者。七百有余。经本县一一询访。并剀切劝导。且赏以酒食。莫不欢欣鼓舞。感激遵奉。如解倒悬。如救饥渴。本县察尔等皆出于至诚。尚非阳奉阴违之比。甚喜尔等改过自新。能亲信其上。而和辑其下也。兹特颁给札谕戳记。准尔某为某社家长。约束子弟。理某社之事。以某某为之副。与尔禁约。四条而已。一不得械抢虏。查械抢虏之故。大约不过数端。除夙仇旧怨。业已解释外。其新事者。或妇女口角。或打伤牲畜。或践踏禾苗。或索讨钱债。或侵占田园。仓卒而起。地方文武。所不及知。惟尔家长知之。苟及时谕止。可以立散。今与尔约。尔与族人约。自兹以后。子弟有不甘心如上事者。不得擅自相争。必先告尔本社之中。尔即理处之。如两社。则彼此家长共议之。不决。则请社家长议之。再不决。然后控诉。傥子弟不遵。则会集族众议于祠。其擒而解官惩治之。如此则事无不理。而械可止矣。二不得疏容盗贼。漳郡盗贼之风。历称猖獗。或白日伺劫于中途。或聚众肆劫于黑夜。其所以猖獗无忌者。皆以尔等强社大族。子弟穷苦者多。不能安置约束。任听召集匪徒。日夜往来。家长漫不稽防约束。而兵役又因社强大。不敢轻往缉捕。此盗贼所以无忌也。今与尔约。尔与族人约。自兹以后。责成尔等。稽防本社子弟。毋得聚集匪徒。傥日劫于途。则就所劫之地。先罚家长照数赔赃。仍勒令拏解盗犯。其夜劫于城市。或乡村。则追跴盗踪所入之社。罚家长照数赔赃。仍勒令拏解盗犯。如此则匪类无所容。而盗贼可息矣。三不得抗欠钱粮。龙溪钱粮额数最多。甲于他邑。而抗欠之风。亦甲于他邑。或贫户失业而欠。或小户逃亡而欠。甚或田业富饶恃其族大丁强。粮胥莫敢如何。而有心抗欠。或抗欠十余年。至数十百年。未尝惩治。实堪痛恨。彼所恃者。顽悍之子弟耳。今子弟皆守吾法。彼复何所恃而欠乎。今与尔约。尔与族人约。自兹以后。核明有粮之户。开列清单。协同粮胥督催之。有不遵。即指名禀闻。本县亲往问其抗粮之罪。尔若扶同徇隐。即惟尔是问。尔固不必为此豪富不仁者累也。四不得庇匿被告。龙溪词讼之繁。甲于通省。自本县观之。大抵新案少而旧案多。非尽案难结也。或以有告而无诉。或有诉而空词抵饰。临审无人。故一钱债而控或经年。一田土婚姻而控延数载。其坟山命盗之案。则数十年而莫能结者。比比皆是。其情虚者。半由恃其强大而不屈服于弱小。其理直者。又惧未能审结而先受羁累于无穷。所以或任控而不诉。即诉矣。宁逞辩于讼师之笔端。而公庭不一至。今与尔约。尔与族人约。自兹以后。尔社有被控告者。本县饬差就尔先行察覆。一面即带被控之子弟赴案。随到随审。随审随结。或未能即结。其案小者。仍交尔带回候讯。不交差押。其案重者。有罪。可援自行投审之例。稍从末减。无罪。立即讯明摘释。交尔保回。如此则无枉累羁候之苦。尔又何所惮而不为哉。

以上四条。简而不烦。便而易行。本县所责尔者如此而已。其它繁文条教。不以烦苛尔也。嗟乎。十室之邑。必有忠信。矧尔等年长朴诚。经通族佥举。出受吾教。则非不习事者。即尔族众亦岂尽愚顽哉。其所以比年者。特莫为之主耳。今日以往。吾为尔主。尔为子弟主。子弟之枉曲。尔为直之。尔之枉曲。吾为尔直之。要如身之使臂。臂之使指。则尔于一社。犹一家一人也。吾于合邑千社。亦犹一家一人也。岂不美哉。

　　答李信斋论台湾治事书　　　　　　　
姚莹

阁下两知晋江。贤能懋彰。近移台湾。实海外黎元之幸也。乃撝词下逮。盛执谦冲。谆然以此邑之张弛。施措之后先垂问。恧之余。转增局蹐。顾莹于此邦。有旧令尹必告之义。不敢自外。谨竭所知。莹闻善治国者。如理一身。必使气血流通。官骸运动。乃可以无病。苟一支一节。气滞血凝。则病作矣。然投剂者。又必审其秉体之强弱。与受病之浅深。量酌而用之。故有同病而异药者。其奏效一也。又闻为政在乎得民。而得民者必与民同其好恶。阁下由泉州而之台湾。台湾民半泉州人也。泉州人之为病。与其好恶。既习知之矣。若台湾人之为病。与其好恶。容或有同而异者。是岂可以无辨乎哉。今夫逞强而健。轻死而重财者。泉州之俗也。好讼无情。好胜无理。摴蒲女妓顽童榔鸦片。日寝食而死生之。泉州之所以为俗也。台湾人固兼有之。然而台湾之地。一府五厅四县。南北二千里。有泉州人焉。有漳州人焉。有嘉应州人焉。有潮州人焉。有番众焉。合数郡番汉之民。而聚处之。则民难乎其为民。一总兵。三副将。水陆十三营。为督标。为抚标。为水提标。为汀邵。为延建。为长福烽火。为兴化。为诏安。云霄。平和。为金门。同安。合九郡五十八营之兵。而更戍之。则兵难乎其为兵。民与民不相能也。兵与兵不相能也。民与兵不相能也。番与兵与民不相能也。其日错处而生隙焉。势不能免。则安抚而调辑之者。难在和睦。台之门户。南路为鹿耳门。北路为鹿港。为八里坌。此官所设者。非官设者。凤山有东港。打鼓港。嘉义有笨港。彰化有五条港。淡水有大甲中港椿梢后陇竹堑大岸。噶玛兰有乌石港。皆商艘络绎。至于沿海僻静。港汊纷歧。多可径渡。不独商贾负贩之徒。来往不时。居处靡定。其内地游手无赖。及重罪逋逃者。溷杂沓并至。有业者十无二三。地方人工。不足以养。相聚而为盗贼。为奸恶。则所以稽察而缉捕之者。难在周密。内地之民。聚族而居。众者万丁已耳。彼此相仇。牵于私。无敢倡为乱异者。台湾之民。不以族分。而以府为气类。漳人党漳。泉人党泉。粤人党粤。潮虽粤而亦党漳。众辄数十万。计匪类相聚至千百人。则足以为乱。朱一贵黄教林爽文陈锡宗陈周全蔡牵诸逆。后先倡乱。相距或三十年。或十余年。虽不旋踵而灭。然杀官陷城。生民涂炭。兵火之惨。谈者寒心。糜　国家数十百万之金钱。劳将帅累月经年之战讨。而后蒇事。人心浮动。风谣易起。变乱之萌。不知何时。其难在守常而知变。凤山之民狡而很。嘉义彰化之民富而悍。淡水之民涣。噶玛兰之民贫。惟台湾附郡。幅员短狭。艋舺通商。户多殷实。其民稍为纯良易治。然逸则思淫。一倡百和。官有一善。则相入颂悦服。官一不善。则率诟谇而为奸欺。故举措设施。其难在有德而兼才。凡此皆邑之病也。知其病而药之。则投剂必有其方矣。虚者补之。毒者攻之。捍格而不入者。和解而通导之。虽扁卢无以易此。夫子所谓与民同好恶者。非为苟安之政。一切姑息也。其民既浮动而好事。非严重不足以镇靖。锄强除暴。信赏必罚之谓严。事有豫立。临变不惊之谓重。威以震之。恩以结之。信以成之。大要尽于此矣。民恶盗贼而我严缉捕。民恶匪徒而我诛强横。民恶狱讼而我听断以勤。民恶枉累而我株连不事。其同民之恶也如此。民好贸易而我市廛不惊。民好乐业而我闾阎不扰。民好矜尚而我待之以礼。民好货财而我守之以廉。其同民之好也如此。宽以容奸。而有犯必惩。惠以养士。而非公不见。调和营伍。平心以臻浃洽。亲接贫贱。广问以达下情。防患于未萌。慎思以明决。文武同心。官民一体。则血脉自尔流通。百骸无所壅滞。尚何病之不治哉。

　　上严少韩邑宰书
吴敏树
  </div>
  <div class="pagination">
   <a href="皇朝经世文续编_page50.html">
    上一页
   </a>
   <span>
    ...
   </span>
   <a href="皇朝经世文续编_page46.html">
    46
   </a>
   <a href="皇朝经世文续编_page47.html">
    47
   </a>
   <a href="皇朝经世文续编_page48.html">
    48
   </a>
   <a href="皇朝经世文续编_page49.html">
    49
   </a>
   <a href="皇朝经世文续编_page50.html">
    50
   </a>
   <span class="current-page">
    51
   </span>
   <a href="皇朝经世文续编_page52.html">
    52
   </a>
   <a href="皇朝经世文续编_page53.html">
    53
   </a>
   <a href="皇朝经世文续编_page54.html">
    54
   </a>
   <a href="皇朝经世文续编_page55.html">
    55
   </a>
   <a href="皇朝经世文续编_page56.html">
    56
   </a>
   <span>
    ...
   </span>
   <a href="皇朝经世文续编_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
