<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 95 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 95 页/共 219 页
  </h1>
  <div class="content">
   湖南风俗素称刁悍。年来讼牍日减。刁徒敛。自是执法明允。讼无留牍之效。上下孚信。可以想见。至于上台凡有兴举。下吏勉强粉饰。全无实际。反多扰累。久为官场必有之积习。所见诚是。然当此生齿日繁。生计日蹙。凡可以有资衣食者。自当切为计及。其间骤然获利者。民自争先为之。何俟于官。其一时不能有利。小民力薄计短。难于兴举。须官为导引。官为筹划者。亦自不少。预存一必行之见。强官民以必行。此好事喜功。固属不可。而竟视世间无可为之事。亦未免因噎废食。惟相其地土所宜。行之有渐。相宜者为之。不宜者听之。既不苦以所难。亦不至于扰累也。天下凡百事体。有一利必有一弊。决无百利而无一弊之事。始事或难。观成则易。决无甫行而即易成之事。朱子所以有七分利三分害。或利久而害暂。即当行之。三分利而七分害。或害久而利暂。则不当行之之说。吕新吾有毋执偶然之弊。而訾常然之法。毋骛偶然之利。而贻经久之害之说也。

　　与五弟书　
牛运震

吾在秦载余。政简无事。审断平允。声名渐着。甚为上宪所知。百姓亦大怀服。吾本非长才。不过殚精竭虑。极吾耳目所能。而出之以至诚。将之以小心。事自易办。保甲严行。禁令渐张。争狱讼。日即于少。五月中。县北玉钟峡山崩。塞河。河水上浸。居民渐就漂泊。吾闻报。单骑往视。亲荷畚锸。募率丁夫。并夜开浚。凡两日夜。河开水下。大小七百口获安堵。水退。缘山步行。载米与钱。俵诸灾户。百姓资以活济。吾为此事废寝食。心力几瘁。此亦汝兄一功德也。近日清查户口。确核地粮。异日另有成效。当再以告五弟。至于责士过严。惩盗已甚。初来时诚亦有之。五弟以为言。大是。但边鄙之地。风俗犷悍。不如此则法不立。令不行。民不可得而治。且吾当官治民。要通盘打算。与其轻刑十人而不足惩。不如重处一人而九人畏。是我惩一而恕九也。吾惟于此。行之不疑。然迩日吾法禁已行。渐亦归于平允。当俯从吾弟之言也。

　　上汪制军书石甫文钞　
姚莹

窃自受事平和。及今两月。接见搢绅耆老。咨访老成吏胥。考历年案牍之所以纷繁。前人之所以得失。大有可言者。平和地界闽广。从古为盗贼之薮。自王文成平寇乱而始建邑。其地溪岭深阻。穇篁丛密。无三里五里之平远。岩壑蔽亏。彼此阻碍。民皆依山阻水。家自为堡。人自为兵。聚族分疆。世相仇夺。故强凌弱。众暴寡。风气之顽犷。亦地势使之然也。田不甚膏腴。而山泉蒙生。溪流潆曲。灌溉便而苏樵易。有地瓜以备水潦之虞。有芬草以通商贾之利。其田亩依山。开垦甚多。而纳赋不及十之二三。故民力强而富。强则。富则淫。是其情也。治斯地者莫不以刁悍掳为虑矣。莹愚以为和民之刁非刁也。悍非悍也。盗或非盗。掳或非掳也。何以言之。夫刁健之民。逞其嚚讼。莫不工于弥缝。巧为出入。和民则好讼而不顾理。陈词而不近情。但知耸砌为能。实则罅隙易露。意取得财而止。莹以为非刁也。贪也。凡桀骜之民。性气删暴。习金革。皆膂力强而伎勇着。和民则以户姓之大小。支派之富贫为强弱。一夫攘臂。和者千百。势甚汹汹。及其党散。不敢越足一步。伎止负嵎。初无绝人之力。故莹以为非悍也。狡也。若乃白日持械。人于途。不可不谓之盗。然和民比党毗邻。无非寇。睚之怨。报之以死。平素彼此不敢入境。惟伺诸途以快其私怨。故莹以为是仇而非盗也。若掳人勒赎则有之矣。其始或由强怨。近则奸伪之徒。往往藏其子弟。而以掳控。或妇女私奔。而以掳闻。及推究之。往往非实。故莹以为是诈而非掳也。更有异者。命盗之案。控者姓名累累。指证确鏧矣。及按究之则大枉。盖和民相习。凡被杀姑不即控。则取其素所嫌怨富有力者。按户指名。扬言将控。其人畏诬。即贿求除名。否则不免。故所首控。往往不实。而真凶真盗。反以贿脱无名。即有名每错杂胪列。不可辨别矣。又地多毒草。有不甘。辄服毒索诈。其轻死而好货如此。至于倚众抗拒。差捕莫施。动需督带兵役。亲临围捕。则漳泉以下皆然。然亦以其富强而不和也。故民有内哄而无外盗。有抗悍而不敢为逆。控制安辑之方。殆不可以常律。每览古名将驻边。贤臣治外。莫不因其俗宜。作为教令。其道有三。不外恩威信而已。夫姑息不可以为恩。暴虐不可以为威。贪诈不可以为信。前乎此者。往往不免于偏弊。今思兼而用之。必知四难四惧焉。夫安民首严捕盗。而和民习金革。好轻生。睚之怨。大者报之以死。小则掳掠人财。五里之外。不敢越境。一族之内。互相侵凌。论以杀人之律。则所坐盗也。及以盗论。原情则非。其难一也。夫除暴必需逮捕。和民丁多族巨。役捕莫施。动辄亲临。前人每多率兵役围社焚巢。往往蹂躏已深。卒无所得。即或族众畏惧。执人以献。悉非正贼。不过无罪饿夫。而兵费之糜。已不赀矣。其难二也。夫息事宁民。必慎决狱。和民则好讼而贪。不论曲直。惟以得财为申理。苟不得财。虽立与剖决。意犹未慊。故两造皆有控无质。现在积案不下千余。大半命盗械掳掠之件。其难三也。夫居官守廉。莫如守俭。俭者捐其起居服食嗜好而已。其从事治公。有必不可阙者。平和自常费外。兼困行役。一岁之中。催科督捕勘止禁掳。几无宁处。虽轻骑减从。所费已多。掣肘捉衿。未足以喻。其难四也。故盗不办则惧枉屈。豪强不除则惧长乱。狱讼不决则惧株延。费用繁巨则惧亏累。至于科条严重。酬应纷烦。又其最难者也。莹自受事以来。兢兢自矢。思欲本清慎勤之心。行恩威信之政。严捕诛以安闾阎。锄强暴以扶善类。听断必与民共见以示惩戒。劝谕必至诚开导以化愚顽。每亲临四乡。皆自出费。即有围捕。亦以身先。未尝轻假营伍。故所至鸡犬不惊。民无扰累。杜械之源。重购捕之赏。现今厘定章程。设局清理积案。而事绪胶轕。无非棘手。茹饮冰。未知所济。诚恐力薄不任。空竭区区。覆越之虞。深以滋惧。

　　论去弊学治臆说　
汪辉祖

论治者。佥曰兴利除弊。方今久道化成。闾阎乐业。无甚可兴之利。惟积弊相仍。未能尽绝。在官者如采买折收征漕浮勒及官价民贴等事。在民者如地棍滋扰讼师教唆及盗贼恶丐等事。皆为民害。各处情形不同。须就所官地方。相其缓急。次第整顿去得一分。即民受一分之福矣。故兴利不如去弊。兴利不如去弊

唆讼者最讼师。害民者最地棍。二者不去。善政无以及人。去之之本则在治吏役始。若辈平日多与吏役关通。若辈藉吏役为护符。吏役借若辈为爪牙。遇有地棍讹诈讼师播弄之案。彻底根究一二。使吏役畏法。则若辈自知敛矣。地棍讼师当治其本

若辈有犯。即干谴戍。然罪一人。应有证成其罪者。势将累及平民。且若辈党羽连。被累之人。惧有后患。往往不敢显与为仇。重办颇亦不易。向在宁远。邑素健讼。上官命余严办。余廉得数名。时时留意。两月后有更名具辞者。当堂系。一面检其讼案。分别示审。一面系之堂柱。令观理事。隔一日。审其所讼一事。则薄予杖惩。系柱如故。不过半月。惫不可支。所犯未审之案。亦多求息。跪与枷皆可弊混。而系柱挺立。有目共见。又隔日受杖。宜其惫也。哀吁悔罪。从宽保释。已挈家他徙而无更犯者。讼牍遂日减矣。治地棍讼师之法

士而干讼。必不可纵。然遽惩以法。又非育才之道。宁远士习浇漓。好以干讼为事。余至与诸生约。　国家优待衿士。虽己事许用抱告。如事非切己。或为右。或为干证。护符袒讼者。点名之后。概不问供。给予纸笔。令在堂右。席地作文。证中自有白丁在。审系白丁左袒。则与白丁并列之衿士。即以白丁之罪罪之。立会教官。当堂扑责。白丁非左袒者。衿士亦不复取供。而以所作之文。年终汇送学使。职员监生。则先责后详。必不姑恕。自有此约。竟无绅士试法者。终四年未扑一衿。故知衿士。原多知礼。不当与讼师同日而语。士不自爱。乃好干讼。官能爱之。未有不知媿奋者。爱之之道。先在导之于学。为月课。为季考。拔其尤者。收之书院义学之中。鼓舞之。振兴之。隆以礼貌。优以奖赏。与干讼者荣辱殊。则士以对簿为耻。莫不砥厉廉隅。不独文教之可以日盛也治士子干讼之法

盗必有窝。且类与捕役通。严比捕役。未尝不可获盗。顾盗之黠者。即以平日饷捕为反噬之计。官避处分。率多颟顸完结。而盗益难治。夫捕既获盗。功过相抵。盗果应办。当据实陈请上官。治盗罪而录捕功。再责其获盗补过。庶捕知感奋。盗可廓清。亦权宜之一法也。至弭盗之道。比捕尤不如亲巡。印官不惮巡历。佐杂驻防。无敢自逸。时时有巡官在人意中。则捕役常知儆畏。而贼盗莫不潜矣。除盗之法

力行保甲。是注考时必须之政迹。然已成故事矣。往余佐州县幕二十余年。欲赞主人行之。竟不可得。岁丙午谒选至京师。会稽茹三樵先生。自述令南乐时。会岁歉以旧无门牌。种种棘手。捐资设空白簿。备笔墨。每一地保。给簿一本。笔二墨一。令将所管村庄。挨户填注。阅三月另给一簿。复填一次。半年后。乘便抽查。与簿记相符。乃捐资填门牌。逐户分给。颇着实效。余谨识之不敢忘。比至宁远。俗称健讼。牒中右。率以数里数十里外左袒之人列名充数。县无鱼鳞册。山原相错。各以意争。又地多外籍流民。以垦山为名。潜作匪。皆不易为治。因如先生教行之。令地保将管内四至接壤。及山多田多。有塘堰若干。桥梁若干。大路通某处。小路通某处。某土著住己屋。业何事。某流寓主何人。有无恒业。一一注入簿内。凡四换簿。始抽查无漏。然后捐发门牌。间有漏户。亦皆具呈补给。不半年。无业之流民莫为之主。冒充右者可以按册予儆。山原亦稍稍有界址可据。盗息讼简。邑民称便。去宁远时汇三十六里印簿。移送后任。且语之曰。四年承乏。无一称职。惟此一事。可为他年稿本。不无小补。故详志之。以广先生之教云。能行保甲之益

余初至湖南。今广信太守张公朝乐。方保举知府。在省候咨。谒访时政。公言永州壤接广西。流丐颇不易治。余请其治之之法。言前令武陵。下乡相验。适丐匪集。役少不能捕。谕之去。则哗然乞赏路费。几不可制。见道旁有桑园。可容百余人。令皆进园。候点名登簿。按名给赏。丐入。则令干役当其户。逐一唱名放出。择其壮者。令随至县城领赏。至则分别究逐。皆散去。此公之急智也。不可以再。余至宁远。闻其流丐横行。民间大累。诘其故。则上年邑歉收。扶老挈幼而来。什伍成。于各里。以其捕之不能捕。逐之不可逐。是以愈来愈众。然乡民莫敢谁何。缓之急之。皆恐酿事。咨询僚属。均无良策。会初莅。例应点卯。知三十六里。各有专役催粮。乃刷印小票数百番给役。分发各里耆民。协保捕逐。使人人有捕丐之责。处处皆协捕之人。流丐无地可容。不旬日而境内丐匪。相率远去。花户纳课。踊跃倍常。因是遂以得民。其亦可备逐丐之一术乎。逐流丐之法

催科中寓抚字。谈何容易。根串不符。酿弊甚大。宜于中缝用完数木戳。官民截分。可无弊混。至户粮各书。往往搁大户。摘小户。此宜责成幕宾。实心检核。凡比校时。细对完欠多寡确数。分别责免。完多之役。立予功单。记名酌赏。而严查需索之弊。庶不致追呼滋扰。若自图安逸。常委佐贰比课。终属虚名无益也。催科之法

谈积贮于民间。社义二仓。尚已。然行之不善。厥害靡穷。官不与闻。则饱社长之橐。官稍与闻。则恣吏役之奸。贷粟之户。类多贫乏。出借难缓须臾。还仓不无延宕。官为钩稽。吏需规费。筦钥之司。终多赔累。故届更替之期。畏事者多方规避。牟利者百计营求。甚有因而亏挪。仅存虚籍者。此社长之害也。其或劝捐之日。勉强书捐。历时久远。力不能完。官吏从而追呼。子孙因之受累。此捐户之害也。此等良法。固不宜因噎废食。究不容刻舟求。欲使吏不操权。仓归实济。全在因时制宜。因地立法。旧有捐置者。务求社长得人。为之设法调剂。捐户如果无力完缴。亦不妨据实详免。若本未捐设。断不必慕好善虚名。创捐贻患。义社二仓之弊

花户欠赋。是处有之。顾亦有吏役侵收。冒为民欠者。余署道州。因前两任皆在官物故。累年民欠。不得不收。因创为呈式。令投牒之人。于呈面注明。本户每年应完条银若干。仓谷若干。无欠则注全完。未完则注欠数。除命盗外。寻常户婚田土钱债细事。俱批令完欠候鞫。欠数清完。即为听断。两造乐于结讼。无不克日输将。间有吏役代完侵蚀字据可凭。立予查追清款。其无讼案者。于完新赋时。饬先完旧欠。行之数月。完久过半。第此事必须实力亲稽。方有成效。倚之幕宾书吏。总归无济。清理民欠之法

　　书桃源县志后　
吴卓信

自来述地志者。多侈陈人物富庶。风俗醇朴。山川城郭之壮丽。诗书弦诵之可风。牵合附会。以粉饰太平。其于农田水利赋役兵刑。有关国计民生诸事。不过抄撮文移。以充卷帙。不敢一言利病。旱潦则讳而不书。饥馑则匿不入告。　　圣天子虽恫在抱。心民瘼。亦何从而知之哉。予读康熙二十六年桃源令萧文蔚所辑邑志。而不禁涕泗之交横也。曰。嗟乎。此贾长沙之痛哭。郑监门之图绘耳。岂仅邑志云尔哉。其自序云。桃源之民以十分计。水灾去其七。蝗灾去其二。仅得遗民一分。而岁修夫又去一分之三。衙门廿余皆有役。又去一分之一二。送银鞘。解逃人。曳拨兵船牵。又去一分之四五。然则桃源犹有民哉。抑岂无民。但无歇肩之民耳。邑土多被黄河冲溃。自筑遥缕二堤。民得稍安。但沃者多濒河。有例许植官柳。柳已无算。硗者悉沈沙泥中。若陆城吴城两乡。为鱼鳖所占者过半。余皆湖荡。能丰茂草。春冬犹有涸时。夏秋则波涛撼及席。人皆构巢而居。邑之物。水虽多。无莲芡。鱼虽多。尽鲰鲕。布帛丝枲。贩自他邦。枣栗蔗菱。辏于过客。是民不能自养。土不能养人。物不能为养。居官者性虽好贪。亦无可贪。性即好廉。亦邑能成之也。此非爱民如子。恺悌性成。而能为是言者乎。书凡十二卷。蔼然肺腑。恻恻动人。洵古之遗爱也。爰节其序而存之。以为世之修志者法。

　　乡治　
张望

天下之治始乎县。县之治本乎令。然而县令成教化一风俗。以闻于宰相天子。非其特立而孤行也。下有丞。又有尉。亦非丞与尉之辅而足也。此其故。为县令者。殆未有以明焉。　朝廷垂意为县矣。勤勤于必得其人。得人矣。又虑以一邑之大。民之众。上与下不相属。政令无与行。威惠无与。虽谨且廉。而其政不举。于是里有长。乡有约。族有正。择其贤而才者授之。然后县令之耳目股肱备也。县令勤于上。约与正与长奉于下。政令有与行矣。威惠有与矣。族之人有一善。则其正劝之一族矣。里之人有一善。则其长劝之一里矣。乡之人有一善。则其约劝之一乡矣。有一不善。则斥之一族矣。斥之一里矣。斥之一乡矣。既已如此县令于政理之暇。又时召见此三人者。面问百姓疾苦。人情向背。而以考吾政。优优怡怡。劳来而益委重之。以乐乎其心而警其怠。宣上之德意于民。民皆曰。上之爱我如此也。上之期我以君子善人如此也。吾日见乡里风俗之美也。一乡如此。他乡可知也。一县如此。他县可知也。岂非乡治而国治。国治而天下治乎。如或县令不能奉承　朝廷之意。以求化民成俗。至以苟且疏阔为事。族正既授以虚名而不问。乡约殆非所谓约也。里长殆非所谓长也。其小者理户口。治馆驿。大者剽掠杀人。必以告。一切奔走奴隶之而已。一不当则卒号于其家。而怒詈辱之于廷矣。而率其民以奉乎令者。固不责焉。况不选择而使。使之又不以礼。则夫自爱者固不肯为。为者类乡里无赖之人耳。借以生事容奸。贾祸于民。而阴享其利。且彼亦窥上之以无耻待也。众之所谓下流而居之。虽欲洁清不污不得也。遂尽从而弃之。上之人又孰从而信之。不惟上之人不信而已。即以己之不善而教人善。以己之恶而谓人恶。平居譊譊。其谁信而服之乎。不信不服。而乡里之患不可言矣。讼狱盈庭。簿书矻矻。县令日昃而不暇食焉。极于囹圄充塞。赭衣半道。而不知谁之为之也。其亦疏而失其本哉。论乡治。

　　招垦里记　
乔光烈

招垦里。在宝鸡南万山中。去县郭绝远。为人迹所罕至。乾隆初。余令宝鸡。按县版得其里名。以问吏。吏曰。是僻处山谷。与外邈隔。前来官此者。虽出行县。卒未有一往其地。畏其荒险而惮崎岖也。予顾谓吏。知县事者。凡山川里居。土风氓俗。其远近多少饶瘠。若为浇朴。宜周览目省丽于政。宁险远自惜耶。顾往实难。居无何。属当巡行。因戒吏卒往里中。出郭。渡渭水。至南山下。山尽阖。势不可进。见两崖间。勿坼若扉半启。土石中裂。类斤斧铲刻所成。然狭逼甚。望之疑径道无所通。吏前告曰。此往招垦路也。予勇而入。视其间纔容一骑行。导从不得列。羊肠佶屈。蛇盘回纡。宛转循岸壁。仰视天光。如在井底。度行且百里。已日暮无止舍。得里人穿室山间为神祠者。仅一楹。就休其中。明日复行。约五六十里许。连山皆分。境忽大辟。平原广陌。井聚庐落。悉见马首。意方豁如。吏曰。即招垦里矣。里旧编甲凡六。居者数千家。其地宜五种。而菽麦尤盛。其含奥吐腴。而田多膏壤。故岁常登。其材木富。而桑柘蓏足于资。其俗安于耕蚕。供衣食吉凶。里相婚姻。尚和乐。而寡讼。居其间者。几若自为一世。然亦以其去城郭之远。而县邑之人常不至也。以是绝去华嚣之风而久安朴愿。余少时读桃花源记。特以为出于作者之寓言。及观于是。始叹与渊明所云未有异者。虽然。向使予怵于吏之所谓难往者。卒亦如前为令者之勿肯至。亦乌知其俗境美。有如是哉。里中之民。自少至老。既未尝以事涉县廷。见官府。其赋税亦不劳催科。凡田舍市易。不为券契。以口成质而已。亦讫无变者。呜呼。是犹太古之余。而朴未散欤。特问其人。多未尝读书识文字。孔子与冉有论卫庶。以富以教。予于里俗之美。而叹其不可无教也。于是为造讲舍凡六楹。买田五十亩。择诸生良谨者为之师。使诏其子弟以归于学。俾礼义益明而孝弟睦。成俗愈厚。为令者与父老倘尤有乐乎是欤。里之四周。皆山包环。闻其西入山道路险窄。若予自宝鸡至招垦者。凡数十里。中豁大谷。复为墟井。自此可达凤县。其东山径亦如之。凡百余里。至岐山县。北出为五丈原。昔时魏延语诸葛孔明。欲以五千人出子午谷。直抵长安。即其处也。予既去里中。后牵于事。数欲再往不果。思其俗之。与其土风之美。久之不忘。因记焉。以告后为政者。

　　饬吏正俗四约　
陶元

自受命以来。随遇谘访。深知兹土之民。坠于涂炭。顷入县境。所过田畴芜秽。村落邱墟。竟日行榛莽间。不见一人。既扺县治。则城垣敝。学校废弛。士无弦诵之声。家鲜缾罍之积。物产萧条。商贾不至。较其疾苦。殆百所闻。知县恻焉心伤。思欲救其雕敝。而未知所从。尔父兄子弟。生长此邦。凡所以致此之故。必知之深矣。其悉心条列。利何以兴。害何以去。务凿凿言之。使下不病民。而上亦不至病国。此则知县之所深期于尔者也。知县筮仕日浅。材薄力。四境中有通晓世务。谙练事情者。不拘何色目人。即列其名以报。

尔曹生长边海。向来民牧。未有以礼教先之者。其自安朴陋。宜也。今欲变易风俗。当自我左右之人始。有仍亵服徒跣。不衣不袜。囚垢入公门者。必重加惩治。夫法纪尊严之地。固不容此倨侮之风矣。尔其知之。勿慢。

阴阳之气不相凌。内外之职不相紊。故男耕而女织。人伦之制。王化之基也。今尔民昼居于内。而使其妇沾体涂足。力作于外。易阴阳之位。乱男女之别。伤化薄俗。莫甚于此。且非所以劝勤也。夫一夫不耕。必受其饥。况通邑之民。皆怠弃职业乎。今与尔民约。男子治外。女子治内。不得复循固陋。自致饥寒。即日天气稍凉。知县当身行田野。亲察勤惰。先为布告如左。凡我诸生父老。通晓文义者。宣明我意。家喻户晓。毋复为此蚩蚩矣。

尔民生长兹土。一旦飘然远适。必有大不堪于中着。非天灾之所迫。即横敛之所加。虽欲须臾少。而势不可得。其去此之彼。宜也。今知县下车之始。谘访向日旧例。可裁者即裁。可减者即减。志欲休养斯民。凡我父兄子弟。孰无庐井乡土之依。孰无祖宗坟墓之恋。孰无姻戚故旧之欢。而乃转徙外地。失业流离。生为旅人。死为客鬼。汝等自顾。何以堪此。今汝等田业尚在。但能幡然来归。即具名报县。量免差役。其有贫穷下户。实在无力者。当量给牛种。决不复令失所。汝宜鉴我之诚。勿复淹彼中也。

　　敬陈治化漳泉风俗疏　
汪志伊

查闽省漳泉二府。宋时有海滨邹鲁之称。由风俗以思教化。美可知也。自明季倭寇内犯。练乡兵以卫村堡。募其勇豪。授以军器。尚勇尚气。习惯成风。嗣遂逞忿械。礼义廉耻之风微。而诡诈贪横之习起。始结为天地会匪。继流为陆洋之盗。结党成。肆行掠。实为地方之害。此等莠民。激切则生变。姑息则养痈。惟有督饬地方文武。不动声色。随时访拏。以期逐渐芟除。而浇风悍俗。猝不可移。臣愚以为遏其流。不若治其源。惩其暴。不若化其俗。谨将会匪械二事。并治源化俗四条。为我　　皇上敬陈之。查闽省天地会。起于乾隆二十六年。漳浦县僧提喜。首先倡立。暗中主使。谋为不轨。历年拏获惩办。共三十五案。每案或数百人。或数十人不等。因滋蔓日久。即良殷实之家。惧其骚扰。不得已而胁从者。亦复不少。该匪等恃其人众。或出洋强。或在陆抢夺。或掳人勒赎。经事主呈控。地方文武。带领兵役密往捕拏。或逃入深山。或窜入大海。以致根株不能净尽。从前尚有公正家长。缚献送官。亦有义民。指引追捕。旋因匪党将缚献指引之人。恣意报复。以致家长义民。畏惧不前。臣任内又节次访拏八案。其平时安分者。并不搜求。一有犯法者。即拏惩办。此会匪之实在缘由也。然会匪由来虽久。而不致酿成如川湖巨案者。则以各乡邑械。互相仇杀。其仇不可解。其心不能合。其势不能联之故。查闽省械之风。漳泉尤甚。缘民俗犷悍。生齿日繁。仇怨甚深。且聚族而居。大者千余户。小者亦百数十户。大户欺凌小户。小户忿不能平。亦即纠合亲党。扺敌大户。每遇雀角微嫌。动辄鸣锣号召。千百成。列械互。其凶横若此。且各立宗祠。元旦拜祖后。即作阄书。写多名。以为殴毙扺偿之名次。拈得者颇以为荣。族人代为立后。并设位于祠。其愚若此。间有稍知礼法。退避不前者。即怀恨逞凶。毁其器而焚其房。挟以必从之势。其胁良从暴又若此。是以彼此报复。乘机据掠。仇杀相寻。将两造被杀人数。互算互扺。有余则以拈阄之姓名。依次认扺。到案茹刑。总不翻供。其甘心自残又如此。方其初也。地方官当场劝谕。则云扺命有人。何预公事。若立时严拏。则操戈相向。其顽梗又若此。迨酿成命案。稍稍畏法。或动祠租。或鸠家资。打点文武衙门兵役。为之庇护。否则尽室窜逃。甚至将杀毙尸身。移藏灭迹。无可相验。更有本身躲匿。串令亲属捏控被杀。并将素有嫌隙之人。并殷实之人。指为正凶。混行呈告。其刁诈又若此。地方官因无实据。往往迁延时日。不能详办。即有时侦知凶犯下落。移营会拏。而逞凶拒捕伤差者有之。此械之实在情形也。以上二事。会匪较械尤重。现在连年丰稔。胁从者少。尚无大虞。若一值歉岁。愿从者多。实堪为虑。民心之陷溺日深。皆由吏治之败坏已久。自乾隆六十年查办以来。将最为民害之牧令。明正典刑。嗣后又加意整顿。陆续参劾。问拟遣戍降革者十六员。又另因别项参处者数十员。察吏綦严矣。办过械数十案。并会匪二千六百余名。洋盗四千余名。除暴亦已严矣。奏奉　　恩旨豁欠粮九万余石。革除银粮浮收。及各使费陋规。丝毫不以累民。加惠亦已至矣。乃夺之案频闻。械之风未息。甚至钱粮粮米。居然抗欠不完。推原其故。整顿虽严。化导未也。其民血气用事。酿成习俗在此。尚可化导亦在此。然非廉明之吏。不能行其化。一曰慎选守令。查漳泉病在官与民不相亲。民与官不相信。欲移风俗。必自官与民亲始。而欲官与民亲。尤以得人为要。顾武健者操切。则患其急。拘谨者怯惴。则患其玩。必须有忠信慈惠之心。而又有明敏干济之才。方能视民事如己事。因时制宜。与民相浃。

甚次则廉静寡欲。实心任事之员。亦可除弊兴利。从容与民更化。臣察核漳泉现任人员内。有必须更换调补者。格于成例不能行。可否仰恳　　圣恩逾格。准于通省现任及候补知县内。遴选贤能之员。聚而治漳泉极敝之区。其更换遗缺。除照例以简调繁外。或以繁调简。或繁简对调。或以候补人员补用。俾要地得人。于以移风而易俗。所谓有治人然后有治法者此也。一曰责成久任。守令既选贤员。凡所谓立社首以联乡村。责家长以清族匪。设更长以严夜警。购网民以备侦捕。除兵役之贪饕。散积恶之党羽。定村庄守望之法。讲比闾亲睦之风教孝弟以动其天性。励廉耻以正其人心。劝耕桑以丰其衣食。崇俭朴以赡其日用。振学校以广其教化者。非久于其任。不能收实效。查成例海疆要缺知县。三年俸满。如果着有成效。准该督抚具题以升衔任注册。再满三年。保题升用等语。无如闽省丁耗粮米盐课之处分。承缉迟延之参罚。不一而足。到任未久。而降革已来。虽有久任加衔之例。亦迫不及待。是以频频更调。即有实心实政。官既未及行。民亦不相信。安望其丕变翕然。合无仰恳　　皇上天恩。俯准漳泉两府及十六厅县。凡遇前项因公降革处分。一体改为从宽任。俾官与民习。默化潜移。以收实效。皆出自　　圣主矜全逾格之恩。该员等三年着有成效。将前项处分。准其开复。仍照旧例。以升衔任。再满三年升用。以示鼓励。倘有始勤终怠。改操易行者。随时参办。以示征儆。各直省及闽省别府。均不得援以为例。一曰革除役。凡良善之民。鲜有充当胥役者。其奸胥猾役。率皆本处之地棍土豪为之。作奸犯科。诸弊百出。遇有命盗案件。串通奸民讼棍。择其身家殷实者。或诬指为首犯。或罗织为同伙。或株连为跟拘。任意讹诈。必饱其欲而后止。迨至正犯到案。又复教供妄扳。以为索诈分肥之地。而要紧人犯。转置不问。甚至通风送信。纵令远扬。即有地方官发愤缉捕。伊等面从心违。迄无一获。昏庸贪鄙之员。辄又堕其术中。俨同狼狈。是不肃清胥役。虽有美意良法。亦不能行。然尽行严拏究办。则衙蠹与匪类固结益坚。转使地方官成孤立之势。不得已为以毒攻毒之法。臣惟有督同府厅州县。互相觉察。拔其尤者严惩之。逐渐而去之。豪恶既不能盘踞。而良善斯可渐进。饬地方官分别募补。以备缮书差遣之用。扰累除而官民相亲。则治化自易行矣。一曰整饬营伍。设兵原以卫民。如果操练熟娴。稽查严密。奸匪断不敢肆行猖獗。查漳泉二府。驻扎二提二镇。额设水陆战守兵。不下二万有奇。分营设汛。碁市星罗。兵制未尝不备。乃募兵民间。非贫困无聊。即市井无赖。遂以豢贼通盗为生涯。平时得规包庇。临事或通信远扬。或受贿纵逸。竟至积年巨盗。迭横行。该将弁等。似以缉捕为文官专责。与己无干。迨经府县备文移会。则又转向文官索取弁兵盘费。盘费有资。即宜踊跃追捕。乃又意不在获犯。而在乘机攫取乡民之财物。乡民不胜其愤。因而纠众拒捕。酿成巨案者有之。此皆平日号令不明。约束不严。阶之厉也。应请责成漳泉提镇大员。董率将弁。洗心涤虑。慎选行伍。申明卫民之义。如有掳之案。即将失事地方之守汛员弁。先行提营重责。仍照案参处。倘弁兵怙恶不悛。平时仍有包庇。临时复敢擅取民间一丝一粟者。即案法重惩。如此严切儆弁。则弁不纵兵。兵自守法。兵不庇盗。盗自易除。兵不扰民。民自向化。可以收设兵卫民之效。以上四条。似为整饬漳泉扼要之方。惟内议破格调用贤员。因公降革从宽任二条均属例外。乞　　恩迹涉沽名市惠但非遴用贤员。俾得久于其任。虽有良法。不能化行收效。是用据实上陈。

　　治械议　
郑振图

或问泉漳械。何自昉乎。曰昉于前明之季。海氛不靖。剽公行。滨海居民。各思保护村庄。团练乡勇。制造戈兵。逮入　国初。耿郑交讧。戈鋋蔽野。至康熙三十六年。台寇始定。百姓习于武事。其间聚族之人。挟睚之嫌。辄至操戈相向。彼此报复。率以为常。械之兴。有自来矣。然则海寇既定以来。曷为而不已。曰。漳泉之民多贩海。维时海禁甫弛。岛上诸夷。习尚鲁朴。贩者利皆倍蓰。故二郡之富。甲于通省。富则骄。骄则纵。邑有司黩其货也。有弱肉而强食者。苞苴入则左袒焉。富者訑訑焉。曰。尔奚敢敌我哉。毙尔命直耗我金耳。于是弱者愈益愤。愤而无所诉。则愈益。强弱以族胜。名曰包。包者必胜之谓。弱强以联族胜。名曰齐。齐者协力取胜之谓。毙一命。则敛金购一人偿之。毙十命。购十人偿之。所购之人。以皆贫无聊。愿得财以润其家属者。历台谳。誓不改供。名曰顶凶。凡顶凶。官与吏皆受贿焉。此从前械之情形也。后数十年。富者之家日以落。贩海之利日以微。亦退然有息争之意。而仇已坚不可解。虽童子争拾矢于道。举族亦为之哄然。一家不出。则百姓将聚而歼之。虽妇孺亦撊然思攘臂起。时二郡渐雕耗。有司于庶狱无所罔利。则于其也。命伍伯诣有赀力者嬲之。武弁亦剖食焉。而皆以为利薮。此后来械之情形也。先是者。顶凶而已。不掳尸也。对垒而已。不焚屋也。近年者。皆非出于豪强之徒。而出于无赖之辈。本无寻仇之意。而出于掳夺之谋。积既久。匪类愈多。不农不工。艰于得食。则乐因狠之举。计口受粟。得以兼旬累月。饱啖壸。幸而获胜。追逃蜂拥。彼村所有米谷赀财。尽行席卷。搜括既罄。并将房屋一炬焚烧。且毁弃尸身。扬灭形迹。荼毒之惨。所不忍言。则是从前之械。尚涉于凶顽。近时之械。更甚于盗贼也。从前械之案。官藉以渔利。近时无利可图。则亦不得不事和解。值其锋刃交接。则遥望缩瑟。不能措一辞。即或遣人谕止。则答以不关公辈事。我等自拚性命耳。擒拏不能。申报不敢。琴堂寂坐。日闻声如轰雷而已。此则近时械之情形也。然则官竟无策乎。曰有之。有为劝谕之谋者。责成绅衿。俾其化导。绅衿则俯首而已。责成家长。令其首告。家长则引咎而已。文告之词。几于汗牛充栋。舌敝唇焦。则置若罔闻而已。有为保甲之说者。计家为保。则阖保皆然。编里为甲。则遍甲同病。譬诸厝薪以制火。引水以制河。益其深且热也。用武则激变。以文则迂缓。治莠民难于治剧寇然。夫何策。信斯言也。泉漳之民。其终不可治乎。曰恶。是何言也。经国之道。有易俗无易民。有治人无治法。泉漳二郡。古称佛国。又号邹鲁。其为习俗可知。数百年来。浸淫至于近日。所谓往者必复。其殆是矣。若谓化外之氓。付之气数。是渤海不必有龚遂。河内不必有寇恂。岂理也哉。然则曷为而可。曰。是固存乎其人。修谨之吏。可以治簿书。而不足以伸击断。武健之吏。可以伸击断。而不可以言拊循。子产西门豹不世出。必也其诚敏而能驭者当之乎。二郡之人。凭恃血气。而戚属里党。自相鱼肉。一至于此。足见其愚。愚而设之以诚。推我肺肠。纳彼心腹。能令其歌。并能令其哭。自古戡乱之才。不出此道。况区区庸闇之流。故立诚为先。诚而不敏。则智略为左右所窥。张弛为胥吏所梗。虚奉以长者之号。实目以易与之流。则推诚而实为所愚。致玩者以诚相诟病。故敏次之。且械之徒。竹为冑。枇为铠。灰瓶弩石。火器列陈。视死有如归之概。实可谓悍。或柔道牵之。或道制之。则必资驾驭之才焉。大将之治骄兵也。本有指臂之形。其驾驭也尚易。长吏之治顽庶也。已成解体之势。其驾驭也倍难。驾取之法。要即在诚敏中耳。大抵治泉漳之员。先须征选极有声名之良吏。使未到官之先。赫然有神明之誉。已足以摄服心。

到官之初。不宜骤有作为。以养其气。举前吏一切虚文故套。概予铲除。以示别有作为之局。嗣是临民听讼。凡有户婚田土细事。一一虚衷剖晰。至当至公。先使附近之人。翕然称服。然后召集父老子弟。与之讲明文理。蔼然如家人骨肉之欢。斯时观听所孚。渐有遍及各乡之势。因而慨然太息。即询所以处置械之法。而后可以从事也。用兵之法。伐谋为上。伐交次之。凡必有端倪。必先订期。是即谋也。不知其谋。则失之蔽。谋而不伐。则失之需。伐谋之人。初亦不外于绅衿家长。从前官无实学。绅耆不愿为之用。即用亦无济于成。兹得贤员循声鼓舞。绅衿得有所藉手。愚顽之辈。初亦不知此长令如何为神圣为雷霆。相视色沮。绅耆遍宣意旨。未几而此乡缴器械矣。又未几彼乡讲和好矣。少有成效。尤当益敦吾诚。于其息事者。为之勤拊摩焉。为之剖曲直焉。俾人人餍所欲而后已。于斯时也。乐者少。不乐者多。间有怙终之徒。观望迟疑。未几闻某乡某人有为绅耆缚献矣。又闻有铤走邑者矣。互相传述。情孤意怯。将百年积弊。以一文弱书生处之。而旦夕霍然。如沉之去体。岂不茂哉。虽然。此非易言也。智取术驭可得之于一时。不能得之于持久。久而溃决。防壅愈难。且息事之后。课农桑。训诲子弟。使永永有安居之乐。尤非浅薄之衷。所能办也。且与械相表里。亦非一端。掠之徒。则公行城市矣。盐枭之横。则结队联矣。宝场花会之广。则布满乡邑矣。方则聚而相戕。罢则散而为匪。权其事势。赌党易散。盐枭掠次之。得要领以治掠。则赌博盐枭亦迎刃以解。譬之于木。枝枝节节。共一根柢。械可治。则无弗可治矣。自古以来。有乱民。无乱国。丑类虽众。必不敌善类之多。盗贼亦有天良。娼妓亦有廉耻。奸胥所侮者必庸员。豪猾所侵者必墨吏。械不戢。必推之无本。格之无术。良医之视病。先固元气而疹气自消。如谓泉漳之疾在攻克。则亦将取二郡十一邑。尽虔刘之乎。为斯说者。吾不知之矣。

　　论息书岭南集　
程含章

粤东风俗之坏。诚莫过于械矣。此风起于福建之漳泉。流传至于潮州。渐染及惠嘉广肇韶南。而以潮州为尤甚。祸流数十百年而未有止。其初由地方官惟知鱼肉乡民。不理民事。民间词讼。延至数年不结。甚或数年不得一见官面。愚民无所告诉。不得已激而成。后官仍索贿。并不与民曲直。于是黎民咸怨。而抗官拒捕之事作矣。民既抗官。遂致用兵。夫马口粮解费。出自民间。兵役所到。室尽为空。由是官视民如寇仇。民亦视官如豺虎。上下隔绝。情意不通。此所以愈治而愈坏也。查民间好之故。弊有十二。其性凶悍而好胜。其俗重财而轻生。口角细故。即忘身命。戾夫一呼。从者云集。鸣锣击鼓。刀鎗若林。初不计其事不干己也。数十金之价。争欲顶凶。银若到手。虽纵之而亦不逃也。顽民习演鸟鎗。以待顾倩。专以杀人为生涯。不畏明有　国法。幽有鬼神也。祠堂积蓄饶多。有易之资。凶手预先占定。有敢之气。大乡欺小乡而。小乡不服。联合多乡以图报复而亦。而且族豪藉以自肥而乐于。族棍藉以分润而乐于。讼师从中播弄而乐于。劣衿从中怂恿而乐于。胥役从中关说而乐于。有此十二弊。驱之使。愚民欲不而不得。又安望风之可息耶。今则祠堂之积蓄已空。田园抛荒。民间无银买凶。案多不结。带兵往索。民已习见不畏。故官斯土者。昔以械为奇货。今乃以械为苦事。物穷则变。道固然也。能不急思所以转之乎。窃计自有械以来。各前院司道府牧令或究主谋。或办顶凶。或封祠堂。或搜鸟鎗。或责成族长地保飞报。非不认真整顿。而卒不能挽回者。治其末。塞其流。未有以正本清源之法行之耳。正本清源之法伊何。亦曰勤政亲民以通上下之情而已矣。潮州之弊在官民隔绝。情意不通。譬之人病在脏腑。而胸膈闭塞。攻之不下。药之则吐。必先通胸膈。药乃可施。昔者昌黎在潮。化及鳄鱼。潮民虽蛮。亦有血气心知。何至冥顽不灵。鳄鱼不若耶。虽然有难焉者。百年以来。潮民之恶官如恶蛇蝎。今欲与之亲民。必远避而不肯亲官。即百般解说。呕出心血与示。民亦不信。曰。是为某案而来。以甘言诱我。欲缚我而置之狱。以剥我皮也。必闭门而不许入。然则为之奈何。余曰。吾于此得牧人之法焉。野马之初见人也。非踢则噬。不可得而近也。牧人乃朝而诱之。夕而游之水。今日饲之刍。明日秣之粟。渐引渐近。辔乃得施。可以任我驰驱矣。吾于此又得猎人之法焉。人之逐虎也。若嚣而往。人少则反为所噬。人多则跳哮而逃。否则负嵎莫撄。劳而罔获。善猎者乃姑缓之。探其迹。伺其睡熟。直入其穴而擒之。用力少而成功大。则智力使然也。官斯土者。初则当用牧人之术。先其所易。后其所难。随带彼所素信之三两人。直至其乡。存问耆老。但得三五人出见。与之道家常。谈风俗。问疾苦。将伊村数十年来。上苦官兵。下苦强邻。妻子流离。家室破败。男不得耕。女不得织之故。痛切言之。虽使彼人诉冤。不能如是之沈痛悲惨。该耆老必潸然泣下。妇女闻之必出而哭诉。吾但抚慰一番而去。不言事。已而再至其乡。或至邻乡。仍用此法。再加深切。听者渐多。乃为之谋生计。课农田。讲水利。教树蓄。仍不言事而去。已而三至四至。仍用此法。听者愈多。乃为之剖曲直。解纷争。释仇怨。立乡规。设族长。置党正。立义学。作人材。教孝弟。训睦恤。所作之事。无不青天白日。躬先倡率。而身任其劳。虽使其父为子谋。兄为弟谋。尚不能如是之周至。民非木石。能不知感。若乃顽梗之乡。蛮悍之族。非德化所能转移者。必放出巨手。痛加剪除。乃克有济。此时人心已归。线路已熟。乃用猎人之法。出其不意。擒其最恶。有敢执械抗拒伤人者。格杀毋论。如是严办三五乡。而余乡有不畏威怀德。令行禁止者乎。余前在南雄。即用此二法。虽雄民之蛮。稍不似潮州。而械抢掳之案。亦每岁不下数十。其打巡检。殴汛官。层见迭出。余尝带兵拏犯。顽民竟敢拒捕。鎗刀若林。大呼而出。余命点放排鎗。顽民乃退。率兵围拏。如是者屡矣。雄民之蛮。去潮州能几何哉。

惟不畏难苟安。是以终能治之。而后且焉服矣。故曰。天下无难为之事。惟在得人。天下亦无易为之事。惟在实心。果以精心果力行之。未有不底于成者。而粤东治理。惟以转移风为第一要务。故作为此书。以励同官。亦不过大言之。若夫神明变化。存乎其人。且恐所言不当。尚冀同心赞助。启我之蔽。绳我之愆。俾风日渐止息。稍塞余责耳。呜呼。安所得郑子产汉龚黄尹虞之伦。相与从事于岭海间耶。余将瓣香奉之矣。

　　请定缉捕事宜疏河南通志　
田文镜

一各属捕盗夺犯之禁。不可不严也。雍正四年。钦奉　　上谕嗣后交界地方失事。探实赃盗之处。无论隔县隔府隔省。一面差役执票密拿。一面移文关会。拿获之后。仍报明所该管地方官。添差押解。以副朕息盗安民至意。钦此。倘大小臣工俱能钦遵。何患黠盗之远逸。疆界之交错哉。今既奉有即行密拿之　　旨。而捕役仍不敢越界密拏者。虑奸徒贼党之夺也。奸徒贼党之敢于夺人犯者。仍由地方官之不能严禁约束也。彼其膜视隔属之盗案。曲庇境内之人民。横据中。往往因拒捕犯。而致成人命。复回本县禀官关拿凶犯。而彼处地方官。仍视为无关紧要。并且抗不发人审究。捏逃捏病捏故。无所不至。屡次申详督抚咨提。比比而是。是以奸徒得恃以肆行。盗贼得藉以潜聚也。臣请嗣后如有隔属遵　　　旨密拿赃盗。而彼处有纵令夺。庇不解者。即许拿盗之地方官。据实详明督抚题参。如在隔省。亦即详明本省督抚。移咨彼省。会疏题参。将纵庇盗之地方官摘印解任。该管之乡地保邻。严拿法究。俟此案盗犯既获。审明题结之日。方准将解任之员。出具贤否考语。题请开复。庶几地方官有所畏惧。则必能约束于平日。而奸徒黠盗。亦失所倚恃矣。如隔属本无抢犯。而捕役贿纵。捏称被。邻邑本无庇盗。而承缉官误听捕役诳禀。捏详庇盗。审明之日。照诬告律治罪。

一盗贼之窝线。不可不究也。夫盗无窝则无处藏身。盗无线则无从得主。则是无案无窝无盗无线也。如雍正元年以来。查条奏窝家之弊。未尝不详。议定捕窝之法。未尝不尽。而臣犹必为之渎奏者。盖必最凶最恶。平日为乡地保不敢过问。捕役不敢缉拿者。方敢窝盗。必最奸最黠。平日惯能闯村入寨探州访县者。方能为线。是以窝线难获。十案之中。竟无一案有窝有线者。惟因无窝线之盗案。但能获贼。亦可审题完结。得免处分。故承缉之员。惟以获盗为事。而不究其窝是何家。线为谁氏。即捕役擒盗。亦不肯并擒窝线。窝线所在。捕役无有不知。捕役平日得其贿赂。饱其赃私。且见官不深究。何肯献出。窝线不除。盗源不靖。而惟擒一二伙贼以治其末。盗于何日而绝迹。小民于何日而安堵乎。臣请嗣后获盗。必期究出窝线。不得以并无窝家。并无跴线。混语成招。如窝线不获。止获伙盗者。承缉官照不获盗首例参处。捕役但获盗伙不获窝线者。仍行勒比。倘能擒获窝线者。加倍给赏。再窝家律有正条。而贼线罪无一定。除同行上盗得财者。即系强盗。自应斩决。尚有既不为窝。又不上盗。而但为贼探听事主通线引路者。律无正条。并请　　部议定贼线之罪。以便遵拟。

　　馆舍街道桥梁官树之政日知录　
顾炎武

读孙樵书褒城驿壁。乃知其有沼有鱼有舟。读杜子美秦州诗。又知其驿之有池有林有竹。今之驿舍。殆于隶人之垣矣。予见天下州之为唐旧治者。其城郭必皆宽广。街道必皆正直。廨舍之为唐旧刱者。其基址必皆宏敞。宋以下所置。时弥近者制弥陋。此又樵记中所谓州县皆驿。而人情之苟且。十百于前代矣。然今日所以百事皆废者。正缘国家取州县之财。纤毫尽归之于上。而吏与民交困。遂无以为修举之资。延陵季子游于晋。曰。吾入其都。新室恶而故室美。新墙卑而故墙高。吾是以知其民力之屈也。说苑又不独人情之苟且也。汉制官寺乡亭漏败墙垣弛坏不治者不胜任先自劾古人所以百发具举者以此

古之王者。于国中之道路。则有条狼氏。涤除道上之狼戾。而使之洁清。于郊外之道路。则有野庐氏达之四畿。合方氏达之天下。使之津梁相凑。不得陷绝。而又有遂师以巡其道修。候人以掌其方之道治。至于司险掌九州岛之图。以周知其山林川泽之阻。而达其道路。则舟车所至。人力所通。无不荡荡平平者矣。晋文之霸也。亦曰司空以时平易道路。而道路若塞。川无舟梁。单子以卜陈灵之亡。自天街不正。王路倾危。涂潦于郊关。污秽锺于辇毂。诗曰。周道如砥。其直如矢。君子所履。小人所视。岂斯之谓与。说苑。楚庄王伐陈。舍于有萧氏。谓路室之人曰。巷其不善乎。何沟之不浚也。以庄王之霸而留意于一巷之沟。此以知其勤民矣。

唐六典。凡天下造舟之梁四。河则蒲津大阳河阳则孝义石柱之梁四。则天津永济中桥灞则灞桥木柱之梁三。皆渭水便桥中渭桥东渭桥巨梁十有一。皆国工修之。此举京都之冲耍其余皆所管州县。随时营葺。其大津无梁。皆给船人量其大小难易。以定其差等。今畿甸荒芜。桥梁废坏。雄莫之间。秋水时至。年年陷绝。曳轮招舟。无赖之徒。藉以为利。潞河渡子。勒索客钱。至烦章劾。司空不修。长吏不问。亦已久矣。况于边陲之远。能望如赵充国。治湟以西道桥七十所。令可至鲜水从枕席上过师哉。五代史。王周为义武节度使。定州桥坏。覆民租车。周曰。桥梁不修。刺史过也。乃偿民粟为治其桥。此又当今有司之所媿也。

周礼。野庐氏比国郊及野之道路。宿息井树。国语。单襄公述周制以告王曰。列树以表道。立鄙食以守路。释名曰。古者列树以表道。道有夹沟以通水潦。古人于官道之旁。必皆种树以记里。至以荫行旅。是以南土之棠。召伯所苃。道周之杜。君子来游。固已宣美风谣。流恩后嗣。子路治蒲。树木甚茂。子产相郑。桃李垂街。下至隋唐之代。而官槐官柳。亦多见之诗篇。犹是人存政举之效。近代政废法弛。任人斫伐。周道如砥。若彼濯濯。而官无勿翦之思。民鲜侯旬之芘矣。后汉百官志。将作大匠。掌修作宗庙路寝宫室陵园土木之功。并树桐梓之类列于道侧。是昔人固有专职。后周书。韦孝宽传。为雍州刺史。先是路侧一里置一土堠。经雨颓毁。每须修之。自孝宽临州。乃部内当堠处植槐树代之。既免修复。行旅又得芘荫。周文帝后问知之。曰。岂得一　州独尔。当令天下同之。于是令诸州夹道一里种一树。十里种三树。百里种五树焉。册府元龟。唐元宗开元二十八年。于两京路及城中苑内种果树。郑审有奉使巡简两京路种果树事毕入奏诗代宗永泰二年。种城内六街树。中朝故事曰天街两畔槐木俗号为槐衙曲江池畔多柳亦号为柳衙以其成行排立也旧唐书。吴凑传。官街树缺。所司植榆以补之。凑曰。榆非九衢之玩。命易之以槐。及槐阴成而凑卒。人指树而怀之。周礼。朝士注曰。槐之言怀也。怀来人于此。淮南子注同然则今日之官。其无可怀之政也久矣。
  </div>
  <div class="pagination">
   <a href="皇朝经世文编_page94.html">
    上一页
   </a>
   <span>
    ...
   </span>
   <a href="皇朝经世文编_page90.html">
    90
   </a>
   <a href="皇朝经世文编_page91.html">
    91
   </a>
   <a href="皇朝经世文编_page92.html">
    92
   </a>
   <a href="皇朝经世文编_page93.html">
    93
   </a>
   <a href="皇朝经世文编_page94.html">
    94
   </a>
   <span class="current-page">
    95
   </span>
   <a href="皇朝经世文编_page96.html">
    96
   </a>
   <a href="皇朝经世文编_page97.html">
    97
   </a>
   <a href="皇朝经世文编_page98.html">
    98
   </a>
   <a href="皇朝经世文编_page99.html">
    99
   </a>
   <a href="皇朝经世文编_page100.html">
    100
   </a>
   <span>
    ...
   </span>
   <a href="皇朝经世文编_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
