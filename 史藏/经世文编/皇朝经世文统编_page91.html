<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 91 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 91 页/共 287 页</h1>
    <div class="content">
伏读迭次　谕旨　皇太后　皇上因天灾流行素食膳　下诏自责并　命内务府裁内用之需天下臣民无不感激涕零谓天灾可立消也及内务府覆奏谓无可裁天下臣民又何不咨嗟太息谓蒙蔽难尽祛也伏溯　世祖章皇帝　圣祖仁皇帝惩明季宫廷滥用举为殷鉴力行节俭昭示来兹自同治以来省　圆明园巨天下以为　内廷用可其半矣乃近闻岁费较之道光咸丰年间更增数倍及细询原委则曰传办过多是以岁用日甚前阅邸抄据奏近年　宫内应修工程概未传作亦无　特传添办物件臣始恍然于　皇太后　皇上恪遵　祖制俭德弥修其用日多消耗于无形者实皆内府诸臣之过虽现奉　谕旨仍令详细查核开单呈览惟若嗜利既深仍必多方掩饰凡用物内库有存者无庸另行采办也牲畜现十不存一喂养可减也其余细项逐类可推即用或无可裁销数岂容浮报试看道光咸丰年间岁用总数与近来岁用总数比较再以近年开销物价与道光咸丰年间开销物价比较其弊自见内务府领项司库者向有扣二三成之说上年经人参奏闻系逼取无扣甘结众人因畏与受同科之罪冀以后当差之利无敢异言至是每遇发遂先取结而其扣成更加矣风闻近来领银千两库扣五百二十两益以各处之需索同列之分肥本之侵蚀开销千两实用不过百两耳虽其中亦有廉隅自饬不思染指者大率牵制于众莫可如何浮冒者众人瓜分与受两相甘心外人无由指实是以肆行而无忌前文锡父子专擅内务府十余年今当可敌国现任内务府大臣及司主要差者无不坐拥厚赀翛然自得日前　谕旨所斥服用宴会侈靡勾引内监购买珍异玩物比比者率皆内务府之人若以千余金纳资进身营谋得差岁获巨万幸得粤海织造等差则又不知所获凡几彼功名非从学问中来未达圣贤之理安知君臣之义故钻营卑惟利是视夫侵吞国帑例有刑章若恃以无恐者以内府之用事备　宫廷外臣不敢发其覆也计一年侵吞之可全活饥民百万哀鸿遍于道路众集于　阙廷人事不平　天和奚至今后痛除积习拟以裁汰冗为先务冗即难免纷杂遇公事则相推不肯破除情面遇私事则相引以冀多树党援至于项出入拟请于　内廷行走王公　特简一人总司查察如内监索费刁难立即置之重典总管大臣选廉洁刚直者一二人主之至司不准兼司不用帮办事有专责利不争分庶皆实用所省自无穷矣　天子玉食万方即岁费千万谁曰不宜今竭空虚之库尽饱臣下之私囊　圣明遇灾修省而左右犹肆意欺朦诸臣章奏屡引蒙恒风若为言　朝廷深加采纳训枢臣责群下迩来恒风如故应　天以实不以文臣愚以为除蒙蔽而迓和甘宜自内务府始先去其耳目以前之蔽庶中外臣工咸知儆惧不敢以库之重肆其贪黩之风将见事事核实归利于公库储自渐充裕何至偶遇偏灾致烦　宵旰焦劳中外束手无策哉

　　吁恳　慈恩暂缓　归政以懋　圣学疏光绪十二年　　　　　
伯彦讷谟祜

窃臣等伏读六月初十日　懿旨以　皇帝典学有成　谕于明年正月举行亲政典礼　诏辞宏远酌古准今寻绎回环且钦且感伏思我　皇太后　躬仁圣之资值维艰之运削平九宇抚定四方史册罕俦　功德莫二兹当　璇闱　归政　颐养冲和既大慰日夕期望之心亦稍释　宵旰仔肩之重凡兹臣庶孰不欣愉然臣等日侍　讲筵深维时局有不得不缕晰备陈者幸　皇太后　垂察焉　皇上　天亶聪明过目成诵六经诸史前数年即能举其辞然经义既深史书极博譬诸山海非一览所穷此讲习之事犹未贯澈者一也天下之颐莫如章奏前者奉　慈谕将军机处近年折　奏抄录讲肄　皇上随时　披览亦能一阅了然大而兵农礼乐细而盐关河漕头绪纷繁兼综不易此批答之事犹未习者二也清语　国书我　朝根本　皇上纪诵甚博书写亦工然切音声义颇极精微固须名物靡遗尤必文义贯串满蒙　奏牍各体攸殊此翻绎之事犹未熟精者三也为君至难万几至重多一日养正即有一日之功加一分讲求即获一分之益天下者　祖宗之天下也　皇太后体　祖宗之心为心二十余年　忧劳如一日倘俟一二年后　圣学大成　春秋鼎盛从容授政以弼我(丕)丕基匪特臣民之福亦　宗社之庆也

　　治法论　　　　　
陆陇其

帝王之道中而已矣惟中故缓狱措刑而不厌其宽诘奸锄暴而不厌其严治具悉而不厌其烦独持大体而不厌其简此唐虞三代之治所以万世莫与京也苟不审其中而徒徇于一偏方其宽也则奸宄肆行而不知诘方其严也则无辜触网而不知恤方其烦也则天下多事而吏弗能纪方其简也则教弛法废而上弗知饬安在其能振风俗而感人心乎汉唐宋之所以有古治遗意者则以其宽严烦简偶合于中也其所以不如三代者则以合而未有尽合也今　　皇上绍承先烈思所以整齐风俗和辑人心则宽严烦简之间诚不可不加之意然愚窃谓今日为宽严烦简之说者皆未得其要而徒徇一偏者也故见周礼之委曲烦重则以为宜用烦见太公之三月报政则以为宜用简见汉高三章之约则以为宜用宽见诸葛严峻之治则以为宜用严夫周公之治周诚烦矣然其间岂无简者存乎太公之治齐诚简矣然其间岂无烦者存乎汉高孔明诚一以严而一以宽矣然宽者岂无用严之处严者岂无用宽之处乎宽严烦简者为治之大体因乎时者也宽严并用烦简互施者为治之大要乎事者也故善为政者贵因时而知变又贵因事而知变苟谓时可宽而一乎宽或可严而一乎严犹未知宽严之变者也谓事可简而一乎简或可烦而一乎烦犹未知烦简之变者也　　皇上垂统方新比之于周则正成康制礼作乐之会也其道宜用详拟之于汉则又文景与民休息之会也其道宜用宽此今日之时则然也然以其事论之则又有不可概论者愚请得指其一二而其它可以类推焉今日之宜详者莫大乎尊卑上下之差别宜简者莫要乎簿书文移之虚名宜宽者在钱之诖误诏狱之株连宜严者在吏胥之舞法守令之贪尊卑上下之辨所以节淫侈定民志也今胥隶得与搢绅同服商贾得与公卿齐饰而法制不立其间将何所底止乎宜命礼臣酌其等差不厌精详务为定式庶贵贱不踰而　朝廷之名器足为重于天下此以详为贵者也簿书文移上下所凭以为信者也然今上之施于下者非必其尽行也以应故事而已下之申于上者亦非必其尽行也以应故事中而已而徒使奸豪得借以为资而成其所欲此可不思所以省之乎宜务在行不为虚文庶官吏得尽心于职业亦以少损奸豪之虚伪此以简为贵者也钱粮之催征不可宽矣然以分毫之拖欠而遭黜革以限期之稍踰而加谴谪不已甚乎诏狱之审录有不得已矣然以一事之蔓延而累及千官以一人之有罪而祸及亲不已甚乎此宜以宽为贵者也吏胥之舞法亦既屡申饬矣而舞法者自若守令之贪亦既屡申饬矣而贪污者自若岂非舞法贪污者未必尽发觉发觉者未必尽加诛乎此宜以严为贵者也故愚尝论之曰宽而详者为体严而简者为用此今日之中道也致治之谟无踰于此虽然犹有进焉夫宽严烦简者治之而非治之本也治之本在　　皇上之一心汉唐宋所以不如三代者非独其政之未尽适中亦其心有未纯焉是故以至仁为心而无杂乎偏私以主敬为心而无入乎怠弛此又　　皇上用宽用严用烦用简之本苟无是心而欲施之政事者尽得其中岂有是理哉

　　三代因革论一　　　　　
恽敬

三代以上十而税一用之力役用之田猎用之兵戎车马牛桢干刍粮器甲皆民供之而民何其充然乐也三代以下三十而税一力役则发帑田猎兵戎则召募车马牛桢干刍粮器甲皆上给之而民愀然拂然若不终日者然何也韩子曰古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六虽然未既也一人为贵而数十人衣食之是七民也一家为富而数十人衣食之是八民也操兵者一县数百人是九民也践役者一县复数百人是十民也其数百人之子弟姻娅人数十人皆不耕而食不织而衣是十一民也牙者互之侩者会之是十二民也仆非仆台非台是十三民也妇人揄长袂蹑利屣男子傅粉白习歌舞是十四民也农工商三民为之十四民之是以天不能养地不能长百物不能产至于不可以为生虽有上圣其若之何古者上有田而民耕之后世富民有田募贫民为佣一佣可耕十亩而赢亩八十取四不足以给佣饥岁则亩无入而佣之给如故其赁田而耕者率亩入三取一归田主以其二自食常不足由主得其一又分其半以供税且困于杂徭亦不足此农病也古者工皆有法度程限官督之后世一切自为拙者不足以给身家巧者为淫巧有数年而成一器者亦不足以给身家此工病也古者商贾不得乘车马衣锦绮人逐末为之者少故利丰后世一切侪之士人人不耻逐末为之者众故利减其富者穷极侈靡与封君大僚争胜胜亦贫不胜亦贫此商病也夫以十四民之众资农工商三民以生而几几乎不得生而三民亦病若此虽有上圣其若之何恽子居曰三代之时十四民者皆有之非起于后世也圣人为天下四民日增其数十民日其数故农工商三民之力能给十一民而天下治后世四民之数日减十民之数日增故农工商三民之力不能给十一民而天下敝矣圣人之道奈何曰不病四民而已不病四民之道奈何曰不病农工商而重督士而已夫不病农工商则农工商有余重督士则士不滥士且不能滥彼十民者安得而滥之不能滥故常处不足十民不足而农工商有余争归于农工商矣是故十民不日不能夫尧舜之时曰汝后稷播时百谷曰畴若予工曰迁有无化居所谆谆者三民之生而已殷之盘庚周之九诰皆然此圣人十民之法也曰三代之时二氏未行也十民之说可得闻乎曰太公之华士孔子之少正卯孟子之许行皆二氏也有遣戍则已养兵有庶人在官则已顾役有门子余子则已有富贵之游闲者矣其余皆所谓闲民惰民是也然则有天下之责者其亦于三民之病慎策之哉

　　三代因革论二　　　　　
恽敬

然则三代之养兵可得闻与曰可周制六乡为六军六遂倅之此民兵之制也三代皆同者也夫民兵既同养兵不得不同何也周官司右掌群右之政令凡国之勇力之士能用五兵者焉郑氏康成曰选右当于中夫选右则皆兵也曰焉必非散之井牧者也非养兵而何虎贲氏虎士八百人郑氏康成曰不言徒曰虎士徒之选有勇力者夫徒皆食于官者也非养兵而何山贲氏主环然武王用之伐殷矣周官八百人而武王三千是必有倅卒也非养兵而何非直此也古者戍皆更代更代必以期期之内皆不耕者也主刍茭之峙有人主粮糗之供有人主兵甲之用有人主壁垒之防有人与养兵何异乎此兵之守者也周公东征至三年之久穆王西征至万里之远皆驱之战者也与养兵何异乎夫司右虎贲氏周之官也则夏殷不能无勇爵不能无环卫之士可知也采薇出车杜周之诗也则夏殷不能无屯守之卒可知也殷余之难荒服之勤周之所由盛衰也则夏殷不能无观扈之讨鬼方之伐可知也是故民兵既同养兵不得不同盖古者大国不过数百里小国不过数十里疆事之争多而越国之寇少耕耘之氓可以战守是故以民兵守其常以养兵待其变至春秋而有踰山海之征连诸侯之役战国之世抑有甚焉秦汉以降万里一家一起事或连数十郡一调兵或行数千里是故以养兵守其常以民兵辅其变二者交用各得其宜不可偏废也且人之受于天也古厚而今薄教于人也古密而今故古者士可以为农农可以为兵后世驱士于农则士坏驱农于兵则农坏泛令之则诡入诡出于二役而无用严束之则积怨畜怨于一役而不安是亦治天下者所宜深计也夫之儒者以汉之南北军为是而八校为非唐之府兵为是而骑为非夫南北军府兵已非三代之制矣何必此之为是而彼之为非耶乎郡兵之法未改则八校无害于南北军屯田之制能行则骑无害于府兵宋之保毅义勇明之箭手矿夫则养兵且借助于民兵矣是在养兵者善其制耳不然取后世之民而日以荷戈责之几何不速其畔也哉

　　三代因革论三　　　　　
恽敬

周官小司徒会万民之卒伍而用之以起军旅以作田役以比追胥以令贡赋贡赋之外皆役事也起军旅兵役也田田役也役力役也追胥守望之役也后世兵出召募而兵役废兵役废而田役亦废守望之役亦废所不废者力役而已至并租庸调为两税而力役之征亦废古之役事无有存焉周官乡大夫之比长闾胥旅师党正乡官也遂大夫之邻长里长酇长鄙师遂官也汉曰三老曰啬夫曰游徼皆赐爵同于乡遂之官唐曰里正曰坊正则役之矣宋曰衙前督官物曰耆长曰壮丁捕盗贼曰散从曰承符曰弓手任驱使则役之而且虐用之矣周官宰夫八职五曰府掌官契以治藏六曰史掌官书以赞治七曰胥掌官序以治序八曰徒掌官令以征令其制历代皆行之夫军旅田役追胥之役民役也府史胥徒之役官役也自民役废而乡遂之官等而降之以役焉至宋而衙前之役如官役之府史耆长壮丁散从承符弓手之役如官役之胥徒其官中之府史胥徒自若也唐自中叶以来天下扰攘官役不足以周乎其事遂取之于民以助之助之既久则各有职司职司既定则各有功过其始以民役代官役之事而视为固然其继以民役供官役之令而亦视为固然其后以民役任官役之过而亦视为固然至熙宁之时而民役不可为生矣是故乡遂之末流变为差役差役之末流变为顾役差役则民劳而财日匮顾役则民逸而业可常天下无无弊之制无不扰民之事当择其合时势而害轻者行之后之儒者以熙宁之法而妄意诋诽非知治体者也且以后世官役之害民为熙宁顾役之弊则尤不可何也熙宁所顾之役民役也后世之官役自周之府史胥徒而已然三代圣人赋之以禄以安其身宽之以时以习其事教之以道以正其向威之以刑以去其私如是而用之岂有虎冠鹰击虿螫蜮射之事哉是故知官役之可顾而官府修知民役之可顾而闾里宁知官役之可而苛扰之事除知民役之可尽罢而海内皆乐业矣

　　三代因革论四　　　　　
恽敬

由是观之圣人所以治天下之道可知矣利不十不变法功不十不易器此经常之说也三代不同礼而王五伯不同法而霸此便私挟妄之说也虽然有中道焉先王之道因时适变为法不同而考之无疵用之无弊此权衡于前二说而知其重轻俯仰者也夫莫大于封域之制莫要于人民之业莫急于军国之务而圣人一以宽大行之乎节目之细寻常之用哉夫人之养生也日取其丰人之趋事也日得其巧圣人节其过甚而已如宫室之度求其辨上下可也夏之世室殷之重屋周之明堂其不同者也而民之荫室何必同如冠服之度求其行礼乐可也夏之毋追殷之章甫周之委貌其不同者也而民之短褐何必同俎豆之华疏不同于庙干戈之琱涂不同于师车旗之完敝不同于朝粟帛之纯量不同于市圣人之治天下有二伦物之纪名实之效等威之辨授之以一成之式齐之以一定之法天子亲率诸侯大夫士以放之于民者必使如丝之在缫陶之在甄无毫黍之溢减而天下之心定焉若其质文之尚奢约之数或以时变或以地更故养生不至于拂戾趋事不至于迂回于是首出而天下归之三代圣人未之能易也彼诸儒博士者过于尊圣贤而于察凡庶敢于从古昔而怯于赴时势笃于信专门而薄于考通方岂足以知圣人之大哉是故其为说也推之一家而通推之众家而不必通推之一经而通推之众经而不必通且以一家一经亦有不必通者至不必通而附会穿凿以求其通则天下之乱言也矣

　　拟策五道　　　　　
韩菼

问天人相与之际可畏矣人事兆于下则天表应于上灾异者固盛世所宜有而人君强勉之所起与然滋惧矣我　　皇上以冲龄嗣历服于天之不假易兢兢焉乃即位以来彗星见于翼轸及娄历十有三宿京师地震河北淮南水暴溢侵庐舍坏城郭陕公元霜降大雨雪偃禾稼杀人民山东西大饥人相食江北旱蝗都城陏土陷十余丈下视水中若庐舍然或讹言佛出相惊恐五六年之间变故多矣我　　皇上饬躬斋精思与海内更新求直言赦罪囚已逋责蠲租赋发仓廪赈贫穷恤孤独停不时之繇斥贪酷之吏恩泽及民　厚所以偕大小臣工修省阙失者甚至乃入春以来白气天长数丈如疋练灼烁有光陕西益饥民死相枕河数溃徙淮上州县被水　而畿辅亢旱不雨五月癸卯太白昼见凡三日不灭垂象着明赫然可畏夫变不虚发缘感而起厥咎何占其应云何何修何饬而可使风雨节寒暑时年谷熟星纬顺序川后循职以几于太和之盛其悉意直陈毋以谶纬乱经毋以偏党害公将欲究天人之致明治乱之极焉

问古之圣王皆赖贤臣以共功名一时之臣无大小无远迩咸资其言献其身任与议常兼而亡有顾望怀安之心猗欤其声绩顾不伟与降及后世往往小臣议大臣任发言盈廷而受裁于执政用事之臣任事者之心不坚而议者亦倾摇懈弛无复慷慨言天下事人才敝矣治亦阙焉我国家振厉官方俾官得其职职得其事所以训诫之甚者备然比见事无巨细部院诸臣不任也必督抚议督抚不任也必其议及议上犹不任也复递下以议何任与议交相持也其果有见于民生利害政事得失外吏言之曰无容议也台谏言之曰无容议也何任与议交相左也今何以策任事者之心而并以作议事者之气与比奉　　上谕凡文书奏报部院诸臣当以时定毋借端驳察而又谕言事之臣务条利弊毋泛论陈约敕至矣其遂可以破积习而儆惰靡否也夫文移往复纠举细故非议也坚守成例非任也果何以振饬在位肃然更新以共图治理俾文章政事卓然有可观

问古者完要塞备边竟亡敢轻弃尺寸地所以民生而固吾圉也曩以海氛未靖惧奸民之为贼间也而内徙之滨海处所悉斥为旷土民窃至其地者加法此独智远览无穷之计不惜数千里之地而坐消奸宄之萌支解寇盗之具也独是民以迁徙故流冗失业或古于死亡甚可哀伤比年以来贼益衰息议者颇欲令民返故地毋久失佃渔利欲如议予之耶恐为奸者不知法禁或潜与贼市以重为边境忧即勿予是久苦吾民也审何道而可议者或曰今兵多冗食而所弃地故肥饶即劝之佃作所以收地利省厚费甚便然诸军士大夫劳苦于外十余年于今其勤甚矣今巨孽未平猥劳以农夫之事疲其力于久废不耕之地恐非所以慰征夫而恤远役也幸今兵威远届边鄙稍宁甚惜此土田不忍长弃捐而未知所以兴复之宜试条其可者

问国家岁漕东南之粟以实京师令民以道里之费予军而官复定其耗率三锺而致二费亦甚矣而江南省复岁运白粮十五万余石计其僦费二十余万金悉领于县官之经费以粟贱时计之不啻再倍于正额也往者议罢运令民输其直于后则行半运而余输直如故顾粟贱而官不时其值民甚苦之不得已复岁运之旧然官益萧然烦费矣我　　皇上念官与民之不可以偏困也而思所以变通之因令于岁漕之数量留十五万石令输其直而即以所余之船与军赍白粮而致之京师此一转移间不益漕不僦船不增一卒之费而坐省大司农金钱十二万余也然此岁漕十五万石者不以漕而以金其将安出与均之出于民也其果能时其直以敛民耶抑不然也方今粟钱不得其平稽诸古制宜出金钱以敛民之粟顾益散粟于民间而敛之以金得无使民重病愿更有以权之期于官民两利无独困此一方民而后可

问货利于刀流于泉钱之为言泉也如流泉而百货通焉往者法钱不行而奸钱日蕃因禁所在无铸钱专令宝泉宝源二局铸作挟铜积笼奇汉而毕归之上宜也然官钱益少而民益得挟其伪钱以自便利权散于下钱货壅于上于法禁未便比者令督抚臣各量其地与应用钱之多寡复开鼓铸其地丁课税民得赋钱率什之三而官之予兵及给诸经费亦如之此故往例而益明厉其法欲使必行庶几乎钱之流通可日月冀与然尝思其制间有未安官钱之直贵民颇不便之一矣以官之直予兵兵转而他售将无所焉二矣吏操造币之势咸殽杂为巧三矣欲毋惜铜爱工使质重而工良又恐采铜日蕃究无所取赢焉四矣钱文不精而直又重则隐屏盗铸者得而乘之五矣凡斯所虑阙而不图何心计之鲜也能商功利者或不乏矣其务有以权之欲使货贿流通下以便日中之市而上为国家收鼓铸之利期于余财贯朽而不校称盛治焉

　　法令应归简易疏康熙四年　　　　　
广东总督卢崇俊

奏为政归简易以端治原事臣闻民生休戚动昭天象国家利弊实系民生使果弊尽革而利尽兴自当有休靡戚矣臣窃以为国之大利在于政治简易而国之大弊在于法令繁多何也夫法令一多则内外衙门在大官惟成例是遵每多查驳之烦在有司惟功令自畏有不遑救过之宪岂能计及民生之休戚而施抚字之仁耶且因丛迫之际以致左右作奸则民生愈受其困矣若政治一归简易则大小臣工各有暇豫之精神衙门各役莫施鬼蜮之伎俩是害不除而自绝利不兴而自溥不必求遂民生而民生自遂故古来止颂宽大之为美政未闻以文法之繁为善治也夫一法立则一弊生故法愈多而弊愈滋夫滋弊缘于法多则救弊惟在减法有不辨而自明者矣向来立法之密其意在于除弊安民奚知弊反从此而滋民又从此而扰乎恭逢我　　皇上智仁天纵知大计军政之循陋规知考满等第之恣营求而毅然停之知四部考成之繁琐丛弊而归并户部综核知各关差官之骚扰商民而责成地方征收天下官民商贾已受无穷之福此即多事不如省事之明效也今日求治之法不须远法前王但就　　皇上此念而扩充之将六部现行事例命其逐件讲求如书有云刑故无小宥过无大止将贪暴奸私明知故犯者按例处治其余因公获过者概免琐议减之又减直至于必不可减而始存其大且要者则法令简明大官易于综核有司得以展舒始能共讲抚字之术以遂民生而回天象不难矣

　　请省奏销驳查疏康熙九年　　　　　
给事中姚文然

题为请慎奏销之驳查省冗奏以节　　睿劳事臣惟章奏之最繁者奏销之驳查但钱粮项未清驳查必不可省言概省驳查则非矣惟有不应驳而驳者以致内外屡题屡覆频　　宸聪此等之类实可省臣举一二事言之如湖广省康熙六年兵马买用豆草等项价直共五万余两初经部覆湖北抚刘兆麒湖南抚周召南奏销康熙六年钱粮两疏内俱云草价与定价相符豆价比上年少均应准销于康熙七年五月九月各奉　　旨依议钦遵在案乃七年九月部覆湖广总督张长庚报销康熙六年兵马钱一疏内又称豆草价值已浮难以照算请　　敕下该抚覆减具题等语臣查康熙六年该督报销湖北湖南之豆草即湖南北两抚所奏销之豆草三疏本属一事项价值相符何为三月之内一允一驳耶至康熙八年二月及五月内湖南北两抚具题该部两疏具覆俱称豆草等价查已于奏销康熙六年钱粮案内准销在案均无容查议等语是康熙七年准销于前康熙八年照旧准销于后则中间七年九月内之一驳减可省也省此一驳而该省该抚两次具题该部两次具覆皆可省矣又如广西省郁林三里全州等营节经经略臣洪承畴该督于时跃等题准该营全支战饷屡年奏销无异乃部覆广西省康熙四年五年奏销钱两疏内将各营所支战饷数万余两俱驳令追扣累经督抚提臣疏请免追部覆不允最后该抚金允祖两疏具题该部于康熙八年八月及十二月内两疏具覆皆称该督卢兴祖于康熙六年具题战兵改为守兵此四年五年战兵支过钱俱系未定之前支给相应免扣等语是顺治十三年康熙元年节次题准全支战饷于前康熙八年题覆照旧免扣于后则中间奏销康熙四年五年钱粮疏内两次驳扣可省也省此两驳而后此抚臣屡疏请免该部屡疏具覆皆可省矣此臣所举奏销两案皆见于章疏者也旧例疏外更有驳单胥吏查册呈单多者至数十件其中岂无不应驳而驳者乎臣思户部与别部不同钱粮项千端卷案牵连数载言事者累月查一二件事后指摘甚易任事者一日行百十部当下稽察甚难因此反复思维该部事务既已因繁得难必须求易于简而求简之法先自求详始省其应省者简也先辨其应与不应者详也从来堂官执要司官执详臣请三言蔽之曰司能详则堂可简矣人能详则事可简矣始能详则后可简矣伏祈　　敕下该部详饬该司凡遇驳查件无论列疏开单最初加详慎或有关涉两司者庶彼此移覆明白有卷连远岁者将旧案细查原委部例壹则断两行之路旧案熟则收胥吏之权应驳者必驳不应驳者即省庶内省章奏之繁外驳查之累矣

　　敬陈时务疏顺治十七年　　　　　
给事中姚延启

伏读　　上谕因天旱灾变引咎省躬今臣得极言时事宽其忌讳臣谨摘时务中有关　　君德有裨　国计民生者列为七伏祈　　皇上垂察焉一建言诸臣首宜优恤也言官之设原以补批鳞为职若止纠绳臣下而不敢匡弼　　君父则唯诺盈廷何贵吁咈今　　上谕所云十二十三年有言官处分者如季开生李禋等戆直犯颜业已身膏原野伏祈　　皇上特准骸骨归葬家口还乡仍加优恤以彰敢谏之忠魂以昭转圜之盛事其余流徙降革诸臣亦各加存录次第擢用则海内无不鼓舞称庆从此忠鲠之风翕然丕振不致徒以脂韦容悦为保身家禄位之长策矣一刑狱宜复旧制也　　本朝律法刊布天下臣民晓然知所趋避今屡奉　　上谕增改律条耳目惶乱即如拾两籍没之令原为惩贪然法愈严而贪风不止今又改为席北大贪大恶反漏网于吞舟之鱼又如因民间玩法者众故增杖罪罚赎之例今贪污官吏反借此以害民赎锾尽入私囊愚民不知怨归朝廷又如欲警情之官将承问不公者拟大辟立法太重此后刑官承风希旨欲免己祸枉入人罪以刻为明以杀为威怨咨之气上干天和此尤近日旱魃之所由致也伏祈沛然更始除去新法尽复旧条则天下欢呼角羊网上帝必立降甘霖矣一钱催科不宜太急也天下之民有圈地之苦有逃人之苦有喂养马匹供应大兵之苦有封船之苦有纤夫之苦有打造战船之苦有藩府朘削之苦有驿递骚扰之苦有盗贼焚掠海寇出没之苦又有水旱不时之苦天下原未太平民生原未丰裕也今不问疾苦概责之以十分之钱而此外又有私摊私派或一年三四次派如河南地方陈德兵马经过勒派车辆即输四万余金如此之类过于征赋者不知几许矣近日闽浙用兵百姓摊派之苦供兵供马解草料解钉铁解油炭角羊船木桅木行赍居送十室九空目前急务谓宜起征现年将带征者宽缓以示轸念民艰之意至于用兵地方更望格外加恤此在　　皇上厚下安宅之仁非臣愚所得臆揣也

一有司人才摧折急宜从宽久任也夫钱粮积逋非因地方民穷即由前官遗累虽使龚黄复生亦不能立起沈今不敢多举摘其治行尤卓者如原任松江知府李正华太仓州知州白登明常州知府崔宗太衢州知府袁国梓绍兴知府王廷议湖州知府刘愈奇等皆有守有才表表着声钱粮旧欠不完概令谪罢小民扳辕涕泣莫可如何　　皇上欲开久安长治之业须重爱养百姓之官臣愚以为凡考成应降应革者乞　　敕抚按察其治行如果民心爱戴不妨特疏题留带罪任事则久任廉能可以免更易之苦黎民得所怙恃矣一兵饷不足度支告匮土木似宜停止也今户工二部钱日绌即　　内帑所积能有几何各处新旧大兵月饷压欠动至半年呼庚呼癸苦无以应水衡金钱与其耗之于神宫梵宇何如储之以饱腾士马赈恤饥荒伏乞　　睿裁酌其可缓者停之其万不容已者亦乞　　敕部因旧增设不得分外糜费省一分即留无限脂膏节一毫即养无穷命脉昔汉文帝欲造露台而惜百金之费以为破中人十家之产故能驯至殷阜府库充盈海内乂安前事可为明鉴也一贤路不宜太隘也天生人材原以供　国家之用故宋太宗见制科取士曰天下英雄尽入彀中矣我　　皇上屡次开科网罗贤隽超轶往昔而迩者因士风靡敝以为多收不若约取遂将生童入学科举之数减之又大县止进十五名科举亦裁其半窃恐读书者日少既不为农又不为儒其抱才负气者好勇疾贫必至弃诗书而为戎首闻近日南方盗贼多有废书不读之夫学校之设原为养成俊良亦以縻奸猾伏乞　睿裁仍复三年两次进学之例其乡会中额亦再加扩充或比旧例稍三分之一使斤弛之士不至于牢骚放废铤而走险亦敉宁之最要着也一服色不可不辨也历代帝王创制典礼衣冠之式原不必同但贵贱等威岂容无辨　　皇朝定鼎十有七载君臣章服与官役弁冕不甚分别混淆孰甚焉乞　　皇上诏礼官博采前代斟酌损益务于　　大清衣冠之中仍示上下尊卑之体以为万民瞻仰尊　朝廷而重元首名分亦不患于越矣以上七皆臣素日怀之胸中者今幸遇　　皇上颁布德音求言若渴谨据实披陈伏祈　睿鉴

　　与安徽李方伯　　　　　
方苞

执事服官有年声绩显布中外尚恐民治有缺越二千里而询于愚儒今而知所至称贤不苟然也安徽诸郡吏民所公患莫若采铁初额仅七万斤有奇大府上言宜拨移产铁之地部议驳责转以三倍自是无敢及此者倘能与有司评议白大府密札奏闻而阴有以慰户部及内府诸郎吏之心然后露章以请则无曩者壅遏之患矣又凡害之已见者人知忧之而伏积于无形者则昧焉往者遂宁张公子为怀宁县令谓周官荒政弛山泽之禁令民得纵渔樵自是以后岁小祲衰恶民千百为群决堤防毁坟墓莫可御止古者山泽隶于官故弛其禁以利民今则民力所自营而租赋之所从出也可任其相夺乎用此三十年中皋陆陂池少远于宅舍者民皆弃置而不务孳息薪材鱼价踊三倍使常利坐失于伏闇之中而乱心生于理平之日非早遏其流异日必为乱昔宓子治单父齐师将至父老请曰麦已熟矣请使邑人出自刈傅郭者三请宓子不许曰宁使齐人刈之令吾民有自取之心其创必数年不息此仲尼之徒深明于先王以道立民之意也其它法久弊生而宜革者如铺设总甲以稽窃贼而为贼谋主江置汛地以防大盗而为盗窟宅里立乡约保正以息争察讼而斗豆斤辩繁壅蔽生执事久官南中闻此必熟矣若能与所司详议而改纪之俾良有司奉行有成效则下其法于诸郡非一时之利也凡兹所陈或关于大府或责之有司或议于同官执事皆可为之枢纽若官中之事以执事之仁明必曲得其次序久矣无待于某之告也

　　敬陈亲政四事疏嘉庆四年　　　　　　
御史何道生

我　　皇上当　　亲政之初即下直言之　　诏凡在臣工自宜各抒所见以备采择臣职司献纳谨将管见所及列为四条　一曰禁进献钦惟　　大行太上皇帝至圣至明无微不烛前因各省督抚土贡之外间陈玩好曾经降　　旨禁饬诚以督抚为封疆表率首重廉洁若进献之路一开则不肖者得以借口进　御需索层层递取必至派累民间是以加之戒饬　　圣意至深远也诸臣自宜凛遵　　圣训不得复萌故志惟是我　　皇上亲政伊始诚恐督抚之中有以此为尝试者不可不防其渐伏乞　　皇上申明　　圣训晓谕诸臣俾知　郅治之朝不贵异物诸臣惟当砥砺廉隅洁清自矢以佐上理则吏治之源清矣　一曰饬吏治亲民之官守令为重近年川楚教匪滋事多由守令之不职又多由督抚之徇庇守令之贤不肖惟视督抚为转移为督抚者果能整躬率洁己奉公循良必擢贪劣必惩则一省之中虽不能尽皆良吏而上行下效大法小廉咸知媿厉作奸犯科之徒自无所容今之督抚不能整饬者半由于不能正己半由于护处分惟无瑕者可以责人己之不正何能御下而守令获罪督抚司道俱有失察之咎故隐忍不发以观后效者有之互相蒙蔽苟图无事者有之因循姑息遂至酿成事端者亦有之此诚当今急务不可不大为整饬者也伏乞　　敕下部臣嗣后各省守令有以贪不职败露或因科道论劾或因士庶控告者必严究其上司各官徇庇之罪以儆官邪至各该督抚自行参奏者其从前失察之咎不妨稍恕如此庶地方大吏皆知自顾考成无所护而吏治可以整饬矣　一曰达民隐伏读　　圣谕以民隐为念而欲其上达此诚　　圣主宰治之要道也民隐之未能上达者半由于督抚之徇庇不能整饬半由上控之案情不能彻底根究向来凡有上控之案或交该督抚提审　　钦差大臣质讯而统计所办之案归罪于地方官吏者不过十之二三归罪于原告之人者往往十之七八否则不过颟顸了事归于两败俱伤推原其故皆由于外省回护之恶习牢不可破而弥缝之巧术更多端故往讯之人即使矢正矢公长于折狱而本省官吏一闻　　钦差之信即将全案情形饰装点不使稍留罅漏查办之人鲜不受其蒙蔽至于　　钦差所过州县支应供给其弊更有不可胜言者　　皇上所差大臣一二带司一二人而已大臣司所带家人较之定额不止倍蓰所到之处假　　钦差之势鞭挞州县办差人役征求无厌里闬不宁公馆铺陈空如席卷即使所讯之案毫无抑而沿途已不胜其扰矣伏乞嗣后凡有上控之案其与督抚并无干涉者即交该督抚据实审办其干涉督抚恐致回获者立即提犯进京交部臣秉公严鞫务期水落石出以成信谳倘有必须亲至其地踏勘情形者交邻省大员就近查勘分别奏咨归案办理庶驿站不至骚扰而民隐得以上达矣

一曰厘驿政　国家设立驿站凡马匹人夫皆有定额草干夫价皆有奏销原于闾阎毫无扰累乃各省地方官奉行不善借差使之名开科派之路马价折之民间草豆纳之里下一遇紧要差务格外派累者有之差拏民间行旅骡头马匹充抵驿骑者有之于是州县之贤者无不以冲缺为畏途而不肖者反以冲途为要缺至于一当冲缺则无论贤不肖皆以办差为要务其精神才干用于擘画夫马者半用于奔走伺候者半加以下程铺垫需索征求应接不暇虽有循良之吏亦惟有低首下心以苟免赔累为幸断不能尽心民事其无能者又皆纵容胥役多方勒派地方之脂膏朘削愈深奸之囊分肥愈厚而贪诈者之藉端入己饱其溪壑更不必言矣伏乞　　皇上敕下各省督抚申明定例转饬有驿州县遇有差务务照部颁勘合夫马定数支应如有不遵定例额外需索者立即直揭部科各督抚仍责成道府不时稽察所州县如有借口办差派累百姓者立即揭报参奏倘隐不办别经发觉即将该上司一并严议如此严切　　训谕俾各　儆畏庶驿政清厘而民无科派矣

　　复林若洲言时务书岭南集　　　　　
程含章

足下素抱贾生之心作为时务一书其论五忧也切而中其解七驳也详而辨崇论宏议出不穷而仆前书谓其必乱天下则何也诗曰不愆不忘率由旧章孟子释之以为遵先王之法而过者未之有也大抵开创之君类皆有英明雄略圣神天授之才又以手夷大难斯世之险阻艰难身所备尝天下之土俗人情目所亲前代之善败得失耳所熟闻其时佐命之臣又多虎变龙骧识微见远之士故其坐论庙堂垂诸典则以贻子孙者类非后贤后王之所能及昔宋神宗欲变法司马君实侍经筵读曹参代萧何传神宗曰汉常守萧何之法可乎对曰宁独汉也使三代继君皆守禹汤文武之旧虽至今存可也由是言之祖宗之法惟小有缺坠者随时损益之至于大经大法不可变也汉晋以来唐宋元明有不变乱旧章而亡国者乎无有也我　朝　　圣祖　　神宗继继承承一切官礼兵刑监前明而精之法度纪纲悉具备诚能守而弗失虽万年未有艾也即以海防而论虑匪船之出没无常也于是乎置水师以镇之台以守之兵弁有制训练有方游有时会哨有地桨船战船星罗碁布都守之上辖以参游副将统以提镇又有兵备各道以分之又有抚督以节制之偷惰者黜勤能者陟防者谪失守者诛又虑愚民之表里为奸也于是乎编审保甲稽查接济严禁销贝地方自道府而下至于捕皆有诘奸禁暴之责递相管束如身之使臂臂之使指百数十年太平之效咸在于兹迨乾隆五十四五年海盗渐起祸缘安南篡臣阮光平父子豢贼致寇扰我边境洎天坠厥命群盗无主争为雄长招致无赖肆行掠乃造米艇大船配兵出捕其时太平日久将吏怯懦缉捕不力地方亦不能寔行保甲守口员弁因缘为奸而接济销贝诸弊作矣海贼绵延至于今日愈无忌惮焚村庄台者岁且再三告也　　皇上轸念沿海商渔　　严旨责问大宪非无肃清海峤之心而将官无一果锐忠勇之人责以畏葸不前则曰贼众我寡也风色不顺也间有一二差强人意者亦止搜罗小丑聊以塞责若大帮洋盗不敢过而问也迩来参革将弁不为少矣而泄泄者如故即添船添兵以之亦无济于事每岁获盗多不过千余名而无赖奸民受贼雇募入海者尚不止此所诛者少所添者多劳费伊于何底耶由是观之海盗之不平非法足累人乃人不奉法谚曰扬汤止沸不如去火抽薪今日之计止宜就无能之将作量力之谋不必遽言战也惟专心议守多造船只招募兵勇分布各港口岸责令将弁日夜训练把守文武同心力行保甲严禁接济如有漏法在必死凡船不经挂号搜查者毋令出入夜间口外之船概行禁绝渔船止许朝出暮归不容多带薪米商盐各船责令水师逐程护送使贼外无所掠内无所援不出半年贼伙必散然后掩其不备歼厥渠魁则盗息而费亦可省

足下欲谋人国曾不深思远虑而纷纷然欲取国家之成法一朝变易之如来书云宜简机深望重大臣一于闽广江浙诸省要区开设募府仿汉唐遗规复辟举收人才或遣使臣采访或许以自荐一省陆路许选司道三员司道听选副使二一主御寇严防接济一于商船出洋时抽分余息雇募乡兵护同上下水路许选提镇三分合缉各授一军约配战船二十米艇十号仍听各选咨议一之数策者仆窃思之无一而可今日督抚之权不为不重矣生杀予夺钱谷兵刑皆其职掌足下又欲别开幕府将废督抚不用耶则数省事繁非幕府之所能理将仍而不革不受幕府节制耶则事权不一何以图功将受幕府节制耶无论鞭长莫及缓急难恃以九千余里洋面责诸一人使悬揣虚拟以图必胜之策虽吕望复生不敢任此仆窃谓以一省之官办一省之贼海面情形较易熟习兵将勤惰较易周知呼吸左右较易捷速果其得人安在督抚不可办贼何必更设幕府事多滞碍耶其不可一也　国家取士之法出正途者有科甲有行伍出异途者有荫袭有　　诏试有投有吏有捐纳我　　皇上亲政以来士人上书陈言者苟有可采间　　赐录用皆所以广收人才也有功者赏有过者罚铨归阁部重大柄也迁擢以等惜名器也升调以年杜躁进也保荐必书事实防冒滥也其有奇才异能者例许专折奏请或　　特旨不次超擢可谓四门洞辟矣足下又欲复辟举之法岂诸路皆不足以得人而辟举独可得人乎抑贤人君子不肯应　　朝廷诸路之求必待辟举法行然后出而仕乎徒长虚声无益实效其不可二也若夫使臣采访惟据声名则殷浩庆弹冠矣窃恐奔竞请托贿赂诸弊如猬而起虽严刑峻罚以绳之不得而禁其不可三也课绩命官故贤能者奋勇而贪劣者不得进若令其自荐则人皆毛遂吴起矣脱令有一能读父书赵括出乎其间足下将疑而不用耶则无以服其心而来天下之贤将举长平四十万卒慨然授之耶是戏天下于一掷也夫考试微名也枷杖流辟大辱也密封搜检棘闱至严也而鎗替怀挟之风犹不能禁立谈而取尊官掇厚禄何事不可为耶其不可四也司道者百吏之纲维提镇者三军之司命皆天子之屏翰大臣也必其人功绩着闻才识卓异　　天子乃简而授之非如知府副将以下督抚可以奏补也足下竟许幕府自选以为有合于古者大国三卿二卿命于其君之义不知古者封建诸侯各君其国各子其民故各得命其臣今则郡县一统无私土无私民安得有私臣哉以闽广江浙四省悉隶幕府已辖天下三分之一又使得自选其则朝廷轻藩镇强足下能保无树党营私尾大不掉者乎其不可五也广东官制三司之外辅以六道无可增不容减法至善也足下欲司道为三辅以二副使何以资弹压而寄廉访乎其不可六也贼船之来无定时无定境也接济之奸非明目张胆也二者之患合通省文武之力犹不能办足下乃责之一副使乎其不可七也

往者招募乡兵出洋缉捕意谓胜于营兵也讵知闻贼声荒乱无措不战而溃何则战阵非其素习又且工价几何孰肯舍身斗豆斤贼乎足下欲使一副使抽分商人余息购募乡兵护同上下粤洋三千余里一副使岂能尽护耶果能护仆犹虑其加赋病民乌合乡兵必不得力贼船突至必遭焚掠商人以有限之财供无益之用虽刀锯横陈不能从命其不可八也广东兼辖水师官将一提五镇六协七参八游而陆路不在其数非是不足以资防御也足下欲减提镇为三分之则海面辽终形单弱合之则又顾此失彼其不可九也粤东战舰旧惟缯船资以护守形制皆不甚大也至乾隆五十九年海氛猖獗小船不能敌大乃造米艇百号分派各营每遇盗警不敷配驾尚须雇添商船非得已也贼船之来多者百十号少亦数十号足下欲每军止用战船二十米艇十号将谓寡可敌众乎仆尝半载在洋与贼连战数次颇知其略大抵外海之战与内河陆路异何则汪洋之中一望无际非有山林险阻可以凭扼塞非有林木蔽翳可以伏奔轶其战也惟恃船只火之多寡大小为强弱而又有雾有雨不可战无风大风逆风逆潮皆不可战必天日晴明风力适中师船乃出船身簸荡发多虚幸而得胜我顺风而逐贼亦顺风而逃不可骤及东西南北惟其所之不可邀截若到黑水外洋或日色将曛我师不得不回帆矣故其殄灭较难要之方战之时必以船大大为贵故以大船攻小船如以虎驱羊一可当十以小船攻大船如以卵击石十不当一是故配船之法大船须十之八九小船十之一二小船者备浅水捉贼之用不任战也仆方欲添制加倍大船每帮二三号载以四五千觔大俾贼不战自溃足下乃多用小船少用大船谓大船不若小船之便亦未亲临行阵耳其不可十也若夫用人之道惟于进贤退不肖加之意而已虽行军之际使贪使诈亦所不废要必度彼无背叛之心我可制其死命然后可用否则厚赏之可也予之以柄不可也足下谓富郑公欲收凶险之徒量加任用以为束缚之计仆谓此特为小有才智不安贫贱者言耳若夫乱臣贼子豺狼成性虽日抱而哺之不可驯也要在圣主贤臣防微杜渐有则断而诛之斯亦何能为者元明季君荒淫失道法纪废弛故使张士诚方国珍李自成张献忠之徒扰乱天常足下乃谓其不知收用不知此数人者收而用之有异于莽卓敦温安禄山之为耶夫治天下之道惟法与人足下之于法也欲变易旧章于人也欲收召乱贼有一于此尚足致乱兼而有之乎昔王安石博学多闻慨然有匡济天下之心卒以才偏性傲以顺己者为贤以逆己者为不肖遂致流毒缙绅祸人家国足下以海门布衣留心经济忠君爱民之意溢于楮墨非豪杰之士乌克有此特以闲散荒澨未得备窥　盛朝制度之精遂泥古先已行之效此亦经生之常无足怪者所愿从谏如流改过不吝刚而不愎实而若虚则德业日进令闻无穷矣方今制府誓清海峤特于省会设立军工局大颁文告下诸郡县收罗人才谘访治道士民中有能出策平匪者许条列要赴地方官呈递倘格于有司许赴省局投递果有成效立功予以出身是亦辟举之义也足下怀德久矣曷斟酌其辞出而图之若仍执旧说也仆愿且卷而怀之理愈求精义愈求熟俟夫事理通达心气和平再出而谈天下事未为晚也

　以魏叔子答曾君有书及此篇殿诸法之末所以戒妄谭策略喜事纷更之弊也苟非其人法不虚行

　　治平六策　　　　　
薛福成

窃臣伏读邸抄钦奉　慈安端裕康庆皇太后　慈禧端佑康颐皇太后懿旨谕令内外大小臣工竭诚抒悃共济时艰仰见　圣朝博采谠言之至意海内臣民同深钦仰恭惟　皇太后　皇上勤求治理　纶音初布即停三海工程斥去宫中纷华浮丽之品申明　列圣家法所有不安本分之太监分别斥革定罪用御史李宏谟之　奏将内务府大臣立予革职九卿科道陈言者莫不立蒙　答凡所谓节用爱人之政亲贤远佞之谟皆已实见诸施行四海向风翕然称颂孰能复有遗议然臣所欲进其愚悃者则慎终如始日新又新之说也伊古圣人造诣愈高则克治愈密节俭之至而仍虑及耗费清明之至而仍虑及壅蔽忧勤之至而仍虑及因循惟谨之于微防之于渐而后　圣德无毫之累治本既上理可臻若夫用人行政诸事宜莫外乎遵循　成宪然必有修明之术有补救之方有变通之道臣就管见所及仅拟治平六策其大端曰养贤才肃吏治恤民隐筹漕运练军实裕财用均期有实务稍济时艰如蒙　圣明俯赐察核天下幸甚　世运之所以为隆替者何在乎贤才之消长而已夫天之生才恒足以周天下之用然而贤才有盛有不盛者则培养之道为之也曩者　大行皇帝御极之初　皇太后殷殷求治博访贤才大臣荐举每多不次擢用于是硕辅盈　朝勋臣出四方　俊奋袂崛起以赞　中兴之运是岂无术以致之哉由　虚怀宏奖振古罕有而又不拘一格随宜器使用能光显　丕业至今犹被其庥迩年以来奖进之贤才似稍不如前矣恐数十年后老成凋谢继起无人此事之大可虑者也夫欲贤才之奋兴必先培养于平日培养之术其要有三一曰重京秩自古设官重内[轻](经)外汉汲黯出守淮阳则至于流涕唐班景倩入为大理则喜若登仙此古帝王居中驭外鼓舞豪杰之微权也我　朝颁禄因明旧制京俸薄不逮汉唐十分之一又自耗羡归公之后外官有养廉而京无养廉人情益重外轻内然其初升转犹易京外两途互为出入故供职者不以为苦近日京员盼慕外放极不易得恒以困于资斧告假而去绝迹京华其留者衣食不赡竭蹶经营每于　国家之掌故民生之利病不暇讲求此京秩所以愈轻也查乾隆二年增京官恩俸法良意美度越元明似宜略仿　前谟酌为推广别筹恒普加京养廉筹之法宜取诸节省之饷项方今滇黔关陇次第肃清勇营大半凯撤将来所节饷需合计不下一千余万应查明各省停拨之饷酌提十分之一二饬令每岁解部以备京养廉之用所费于　国计者甚微所裨于治体者实大至若清要之选当课以经世之具勿专尚小楷之精试律之巧俾获讲求实用其各部院保举人员在　圣明鉴衡不爽随宜超擢以励其气中外迭用以练其才庶举世重外轻内之见可以默转于无形百年树人之计在此举矣

一曰设幕职伏查雍正元年　世宗宪皇帝命督抚保举幕以彰激劝　谕旨有云今之幕客即古之参谋记室凡节度观察等使赴任之时皆征辟幕僚功绩果着即拜表荐引彼爱惜功名自不敢任意苟且臣谨案我　朝名臣若方观承严如熤林则徐近年如大学士李鸿章左宗棠始皆托迹幕僚洞悉中外利病故能卓著忠勋可否略仿汉唐宋遗法仰承　世宗鼓励人材之盛心准令各督抚奏辟幕僚自京外官以至布衣如有才守出群者许即专疏保荐视其本职计资论俸一体升转无职者量加录用行之稍久必有闳骏之士出乎其间此亦造就之一法也一曰开特科隋唐以降始专尚考试然其时科目甚多登进之途颇广明初始专以八股取士文风浑朴得人称盛今行之已五百余年陈文委积剿说相仍而真意渐汨取士者束以程序工拙不甚相远而黜陟益以难凭遂使世之慕速化者置经史实学于不问竞取近科闱墨摹拟剽窃以弋科第前岁中式举人徐景春至不知公羊传为何书贻笑海内乃其明鉴然则科举之法久而渐敝殆不可无以救之矣我　朝康熙乾隆年间两举词科一时名儒硕德及闳雅隽异之才悉萃其中文运之隆远迈前古非贤才之独盛于此时也诚以大臣之举非闻望素著者不敢妄登荐牍其与冥搜于场屋决得失于片时者迥不侔也　法　圣祖　高宗遗意特举　制科则非常之士闻风兴起其设科之名或称博学鸿词或称贤良方正或称直言极谏应由部臣临时请　旨定夺庶贤才无沈抑之患可补科举所不逮而前此空之弊亦且渐以转移或谓方今科甲人不少而复举特科恐益致仕途之壅滞不知特科乃旷世而一开所用不过数十人且其所举大半亦出于科甲是未足为科甲之累而适所以济科甲之穷补偏救敝之方不外是矣重京秩则贤才奋于内矣设幕职则贤才练于外矣开特科则举世贤才无遗逸之虞矣臣之所愿养贤才者此也　自来吏治之升降视乎牧令之贤否牧令之黜陟由乎大吏之考察大吏果贤则吏治不患其不肃也伏读　皇太后懿旨谕令各直省督抚秉公举劾任用贤能煌煌　圣训整饬吏治之宏规不外是矣臣愚以为方今激劝牧令又有两端一在清其途一在励其气何谓清牧令之途　国朝捐输之例向因不得已而设我　宣宗　文宗御极之初首停捐例当时以为美谈嗣因发捻肇衅饷需浩繁始议推广捐例然收数未见赢余仕途益形杂臣尝考乾隆年间常例每岁捐监捐封捐级等项收银约三百万今捐例既从折减以示招徕而每岁户部收银转不及百五十万是何也名器重则虚衔不觉其荣虽多费而有所不惜名器滥则实职不难骤获虽数而未必乐输人情大抵然也

自顷军务告竣饷需大减如谓　国家阙此百数十万之经费臣有以知其不然矣今甘捐皖捐黔捐等局所得无几所伤实多该省既已肃清尤宜亟行停止今欲议停捐例宜于各省盐课洋税项下均匀指拨合成巨以抵京铜局之所入其捐输常例但留捐监捐封捐级与夫杂职等项概收实银人人知名器之足贵则户部收数亦必不至于过绌　国计无毫之捐吏治有澄清之益转移之机非细故矣何谓励牧令之气东汉县令往往入为三公唐世凡官不历州县不拟台省宋制非任县州不得除监察御史自明以后行取知县皆入为御史及主事得人最多我　朝康熙年间名臣如郭琇彭鹏陆陇其朱轼皆由县令入为京理学经济震耀一时康熙四十四年御史黄秉中疏言知县考选科道殊觉太骤　廷议停止乾隆初年又以主事人多缺少凡行取知县改以知州拣选在当日酌更成法原所以协一时之宜然行之百年州县无望于清华渐乏循良之绩京未膺夫繁剧或少练达之猷吏治与人材不免两为色今欲整饬吏治陶铸人材莫如复　圣祖初年行取旧制或稍变通其意州县两途并予行取凡科甲出身保举卓异之知州行取授御史知县行取授主事庶衔缺亦足相当而上司操此为激扬牧令羡此为清贵吏治必有振兴之一日或谓近日京壅滞而复参用外恐愈失疏通之意不知康熙以前京练习民事上而督抚下而道府莫不起自京员方今　圣朝知人善任若果摩励京俾与外员互为出入正所以疏通京员也京外两途无扞格不通之患而后郅治可期矣夫既清其途复励其气然后责大吏以考课虽中材之牧令犹将自奋于功名然尤有治其本者则养廉坐支各项成不可不复也查各省文职养廉向支钱粮耗羡同治八年部议廉俸复额必须各省钱耗羡征收足额始可抵放此亦本末兼权之意惟是州县养廉大者无过千两与坐支各均办公不可少之费今皆成发给其公私之用必至竭蹶欲其不妄取于民不可得也州县无清廉之操欲其课农桑勤抚字善催科不可得也且钱之不足额半由民欠半由官亏与其靳数成之发而亏无限之公帑似不如全复旧额而严核官亏可以勖官常即可以裕　国计驭吏之本莫先乎是若夫劝惩之具表率之资是在大吏平时之措注非一朝一夕之故也臣之所愿肃吏治者此也　天下当有事之时军饷之不能不藉资于民力者势也曩以剿办粤捻各寇不得已而设局抽厘酌取商贾之赢余略济饷需之支绌以视元明之加赋筹饷相去不啻霄壤加以我　国家二百余年深仁厚泽浃髓沦肌商民踊跃输将源源接济故能馈数十万嗷嗷待食之军而灭方张之寇惟其如是而民情大可见矣然民力必休养于平日始可借资于一时

今海内军事已平臣愚以为　圣朝轸念民瘼此其时也军兴以来厘金之旺素推东南数省今试以江苏一省论之江苏久遭兵燹创痍呻吟元气未复向已力筹巨饷剿平诸寇今则户部指拨之各省岁协之饷悉以江苏为大宗计其所出地丁居其一漕粮居其一洋税居其一盐课居其一厘金又居其一每项各数百万幅不广于他省而财赋倍蓰过之民力之竭亦可知矣以臣所见闾阎十室九空而百物昂贵小民奔走拮据艰于生计力田之农终岁勤动尚难自给偶遇水旱即不免流移道路其颠沛羸之不可殚述也一省如此他省可知伏惟　圣慈恫在抱似宜乘此群寇荡平之际与民休息渐裁厘金即以一时经费未充尚难骤撤可否　饬下各省督抚察度情形或酌捐数或归并厘卡以为异日尽裁之渐至于布帛粟米为群黎衣食所资尤宜普除厘捐大慰民望若再因循不革恐承平无事上下视为定额必将有不可少之出与为抵销一旦复有不虞之事将筹何以应之故裁之所以为异日缓急计也若夫厘金之外又有厉民之政则莫如四川津贴一项四川古称饶沃　国初定赋以其荐经寇乱概从轻额故其地五倍江苏而钱不逮五分之一厥后生殖日繁物阜民富仕宦之人遂视四川为财薮其公私杂费与一切陋规莫不按亩加派名曰津贴迁流日久变本加厉取之无义用之愈奢凡州县供应上司之差小者千金大者逾万综计民力所出逾于正赋之额几有十倍不止者夫　圣主有轻徭薄赋之仁而小民转受苛派无穷之累揆厥由来虽非一日而循是不变终为厉阶兹欲剔除宿弊诚宜大加整顿斟酌时宜明定经制　饬下疆臣风励僚敦尚廉隅庶积习可蠲而于　国朝民生两有裨矣臣之所以愿恤民隐者此也　自元明漕东南之粟以实京师累代讲求其法屡变元用海运患多漂溺明用河运患多劳费二者得失维均今则海道便利事捷而费省运河梗阻法敝而费多尝综其利弊论之河运不如海运海运不如商运臣请略陈其说自前明以屯田养卫军以丁运漕粮　国朝改为旗丁其始决非不善暨其弊也屯户不能耕而佣平民以耕旗丁不能运而募水手以运于是积耗多而游手繁旗丁诛求于州县州县暴敛于平民其取盈于旗丁者则有闸官有弁兵有仓书其取盈于州县者则有上官有豪绅有胥吏上下交征而州县之取诸民者往往三四倍于正赋其费之出于上者则有漕艘之修有旗丁之有州县之支销有道之经费加以闸官卫官之俸漕标河标之饷溯查嘉庆年间协办大学士刘权之疏言南漕每石需费十有八金合上下浮费而言之　国家岁漕四百万石之米是有七千余万金之费也近岁海运之法行穷极变通之候在　国家省浮费益实多其州县之漕章亦经各省大吏酌中厘定明予以办公之经费隐绝其无限之浮收民情翕然至今称便乃闻议者颇欲规复河运苟非狃于故见则必有所利于其中者也启中饱而便私图孰甚于是是河运之不如海运明矣

臣又闻京仓支用以甲米为大宗八旗兵丁不惯米食往往由牛彔章京领米易钱折给兵丁买杂粮充食每石京钱若干合银一两有奇相沿既久习而安之官俸亦然领米发米铺或因搀杂泥沙霉烂不堪复食则发糖坊每石得银亦一两有奇赴仓亲领米者百不得一涉途远则侵必多经时久则折耗自易以漕运无穷之劳费而每石仅获一金之用亦可慨矣今诚统计南漕抵仓之米每岁共有若干　饬令各省将折漕之价与其应发水之费解交部库所有甲米官俸愿领银者照漕折银数发给每岁部发巨帑慎选廉干之于天津通州京仓三处招商运米宜于免关税外援船带免他税之例定为运米若干石准免他税若干回空之船一体给照免税仓米既满而运米鬻于市者亦如之商人惟利是骛一闻定例则江浙之米与奉天牛庄之米必将航海而来山东河南之米亦由运河而至京东丰润玉田之米络绎骈集惟所择之如此则有七便焉米色精洁一便也部库充裕二便也民力得纾三便也内外支销漕项节省至于万两以外四便也甲米官俸所得有丰于前五便也都门内外米商奔赴百货流通六便也畿民见米之易售多种稻田渐兴水利七便也有此七便上下交易是海运之不如商运明矣或谓沧海茫茫一旦恐有不测之变招商亦难经久终不如河运之可恃不知护运道以备不虞可也虑沧海之有警因谓海运不如河运此因噎废食之见也今洋面平稳轮船迅速虽在多事之秋富商大贾挟数百万之赀致数万里之远踰山涉波艰难险阻曾不假尺寸之势什伍之卫不患不达而运河数千里节节浅阻一有烽尘之警亦未必畅然可行为今之计宜以海运与招商并举如招商着有成效不妨渐推渐广而略以海运辅之仍随时保护运河量加修浚每岁酌行河运十数万石务使运道毋废而已若是而谓运道有壅阏之虞京仓有阙乏之患必不然矣臣之所愿筹漕运者此也　自古养兵无善政南宋之括财晚明之加赋皆为兵多所累识者病之我　朝绿营兵额五十余万较之宋明业已大减然养兵之费岁二千万几耗天下岁入之半军兴二十余年各省剿贼皆倚勇丁以集事曾未闻绿营出一良将立一奇功臣尝深究本末而知其弊也查各省绿营旧制[马兵](兵马)月饷银二两步兵一两五钱守兵一两平时仰事俯畜尚难自给咸以小贸营生手艺餬口承平日久或没齿不经战阵其居将领之任者亦复狃于因循拘于文法于是乎有老弱滥竽之籍有役使趋走之卒有侵虚悬之饷其兵仰食县官视为当然悍者饮博无赖愿者疲玩不振每遇操演之期巧饰虚艺以炫耳目一闻征调胆寒气沮甚者雇人顶替行则需车役则需夫繁索供张官民交病洎乎临敌真能折冲致果者百无一二积弊相嬗虽有豪杰之士无由奋兴然则绿营之不可复恃者时势然也

自楚军淮军相继并起勇丁月饷倍于绿营之战兵其得力尤在法令简严事权专壹自统领以至营官什长莫不情意相洽谊若一家而又可撤可募随募练用其方新之气故能奋建殊勋然今之勇营已稍不如前矣若使积年屯驻不见大敌久而暮气乘之又久而积习锢之恐复如绿营之不振故中外之议皆主撤勇而练兵夫练兵诚急务也然使仅守绿营旧制是兵愈冗而愈弱也臣愚以为居今日而修戎备与其以一饷养一兵而十兵无一兵之用何如以两饷养一兵而一兵获数兵之用昔人谓兵贵精不贵多其成效可也臣谨案乾隆四十七年增兵六万有奇大学士阿桂上疏力争以岁饷骤加恐难为继厥后果因帑藏大绌议裁汰顷者海内用兵未遑兼顾绿营兵饷欠发甚巨自是每有战守之事一倚勇营而绿营几同虚设近见各省整理绿营如浙江之减兵加饷直隶河南之添饷练兵前大学士曾国藩在两江任内整顿外海水师旧兵一万余名裁为二千余名以济添给薪修造船只之费部议韪之中外大臣皆已深鉴绿营之敝而思有以救之非一日矣可否推行此法　饬下各省督抚裁汰绿营虚额与其衰废斥退之缺病故开除之缺一勿补仍体察各路情形或存绿营原额之半或存三之一以其所节之饷酌加马步口粮分隶数镇会合训练营制太破者归而并之汛防太散者撤而聚之约计腹省有劲兵一万边省万五千人即可以弹压盗贼隐备不虞仍酌留得力勇营参错屯驻有事则辅以召募藉战守之实务行训练之成法如是则平时无冗食之兵临时获劲旅之用循名核实化弱为强计无过于此矣虽然方今要务整理绿营之外尤有培护根本之计有慎筹门户之计所谓根本之计何也我　国家神武开基东三省劲骑为古所仅见近以征调络绎渐至凋零老者物故弱者未壮其于布阵合围之法驰驱击刺之术渐失其传若不及时整饬恐斯事遂为绝学似宜　饬下吉林黑龙江将军挑选驻防子弟优加廪饩而勤练之务使制胜妙技赓续不穷将来健旅日出北可固边塞之防西可备新疆之用所岂浅鲜哉所谓门户之计何也东南军事以水师为最利长江水师利用舳板长龙快蟹等船外海水师利用广广艇红单施等船而论今日海疆所需则轮船尤为利器然其操演之法与长江水师截然两途与外海水师亦迥然异辙苟非专门名家穷年毕世不能洞悉其精微今中国闽沪各厂虽陆续制造轮船似尚乏统带轮船之将才则利器不可得而用也夫事当缔造之初非破格鼓舞不足以彰激劝似应　饬下海疆大吏荐举轮船将才其尤异者不次擢俾天下知功名之路相率研求殚精毕力以备干城之用庶几将才益练水师益精而外侮无虞矣臣之所愿练军实者此也
</div>
    <div class="pagination">
<a href="皇朝经世文统编_page90.html">上一页</a><span>...</span><a href="皇朝经世文统编_page86.html">86</a><a href="皇朝经世文统编_page87.html">87</a><a href="皇朝经世文统编_page88.html">88</a><a href="皇朝经世文统编_page89.html">89</a><a href="皇朝经世文统编_page90.html">90</a><span class="current-page">91</span><a href="皇朝经世文统编_page92.html">92</a><a href="皇朝经世文统编_page93.html">93</a><a href="皇朝经世文统编_page94.html">94</a><a href="皇朝经世文统编_page95.html">95</a><a href="皇朝经世文统编_page96.html">96</a><span>...</span><a href="皇朝经世文统编_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
