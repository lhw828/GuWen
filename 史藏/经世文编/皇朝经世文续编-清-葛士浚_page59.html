<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 59 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 59 页/共 103 页</h1>
    <div class="content">第十二条兵丁粮额
咸丰四年初立水师之时较陆军勇粮稍减桨手每月三两六钱柁工四两五钱头工四两二钱不等厥后因银价日贱米价日贵桨手加为三两九钱今将水勇改为额兵而各处陆营纷纷招勇若遽将水兵口粮太减则人皆去为陆勇谁复肯当水兵自应酌量暂从其优长龙战船额设兵二十五名内柁工兵一名每月给银三两六钱每日一钱二分管辖兵一名头工兵一名手兵四名每月给银三两每日一钱桨手兵十八名每月给银二两七钱每日九分舢板战船额设兵十四名内柁工兵一名头工兵一名手兵二名桨手兵十名督阵大舢板额设兵二十名内柁工兵一名头工兵一名手兵二名桨手兵十六名月饷均与长龙战船同稿书与柁粮同月支三两六钱书识与桨粮同月支二两七钱俟军务大定各路并无招勇之事再由长江提督江楚总督专案具奏议将口粮酌减乃为定额亦须优于陆兵庶不至似今日绿营之废弛
第十三条哨官额缺
长江水师副将营协标哨官额缺应设都司二缺守备三缺千总十缺把总十二缺外委十六缺参将营哨官额缺应设都司二缺守备二缺千总八缺把总九缺外委十二缺游击营哨官额缺应设都司二缺守备一缺千总四缺把总六缺外委十缺以上各营哨官皆以各员所管之船为缺不设衙署
第十四条另给座船
长江水师提督给座船四号总兵给座船三号副参游给座船二号各营哨官都司守备以下直至外委皆无衙署每哨各给座船一号以抵陆营衙署马匹之费提督每座船月支价银十六两总兵副参游每座船支价银十四两都守以下每座船月支价银十二两
第十五条出缺遴补
长江水师哨官缺出都守千把外委五项应全归长江提督主政即就长江水师中遴员题补其营官缺出副参游三项拟以七成归长江水师中题补以三成由兵部就各省水师中推补至总兵缺出由长江提督两江总督湖广总督三人各保堪胜人员平日开单保奏届时恭候　特旨简放
第十六条饷项出入报销
长江水师上下五千里分防五省若向五处藩库领饷分归五省报销殊觉散漫无纪户部难于稽考而各省入款出款俱有常额若添此项兵饷殊觉别筹维艰查沿江厘卡皆系水师恢复之地水军历年口粮多取诸此今长江既立经制水师酌定永远章程凡俸廉粮饷船子药一切费用应酌留厘卡数处在两江境内者归江甯盐道经收在两湖境内者归武昌盐道经收每年届发饷之时其在楚境各营造册呈明湖广总督长江提督赴武昌盐道库支领其在江境各营造册呈明两江总督长江提督赴江甯盐道库支领江楚两总督每年各自具本题销不汇入各省藩库奏销案内以免牵混
第十七条三处设药弹局
长江水师位大者千余斤次者亦数百斤所需子药最多须常设子药局以资操演而备不虞查湖北省城安徽省城造药均有牛碾最为稳便该二省应各设火药局常川制造江苏江西应办硝斤协济安徽药局湖南应办硝斤协济湖北药局至生铁产于湖南应在长沙设立子弹局常川制造封门大子熟铁子分解湖北安徽两省所有楚境各营均赴武昌请领子药江境各营均赴安庆请领子药至三局造办子药之费由武昌江甯两盐道库于厘金项下拨给
第十八条三处设立船厂
长江战船大炮震惊最易朽壤议定每届三年修理一次十二年即行更换应于湖北之汉阳江西之吴城江南之草鞋夹三处各设船厂排定子丑寅卯等年某年应修整某营某哨之船某年应更换某营某哨之船轮流兴工江境两厂由两江总督暨长江提督委员监修楚境一厂由湖广总督暨长江提督委员监修所有船厂经费亦由江甯盐道武昌盐道两库拨给其风篷一件三年即须更换一次杆索缆纤等物每届修整之年亦须酌量添换均准在于船厂请领
第十九条雨篷旗帜等费
长江战船并无竹篷木舿惟以布棚遮避雨露霜雪名曰雨棚最易朽腐又如锚本脑索绳旗帜红油白油等项均须时常修换不能待三年之期亦不能赴船厂请领此五者名曰杂费酌定长龙战船每年发银六十两舢板战船每年发银四十两交该哨官采办修饰以壮军容江境之船由江甯盐道发给楚境之船由武昌盐道发给
第二十条廉俸兵米
长江水师提督现拟文武兼用其养廉应即加重每年支银八千两其余俸薪疏菜烛炭心红纸张等项均照陆营提督之例支给自总兵以下直至千把凡养廉俸薪蔬菜烛炭心红纸张等项均照陆营之例发给外委准食柁粮双分仍每年支养廉银十八两惟陆营之例马改为水师之座船其水师官兵应领之米照各省绿营陆兵定例每人日支八合亦由江甯盐道武昌盐道两衙门于厘卡项下购米按季支发以上子药局船厂杂费廉俸兵米四条均汇入正饷案内题销
第二十一条禁约三事
长江水师旧日营规甚严近来日就松懈今立为经制水师应申明定规三条决不可犯者一曰不许登岸居住二曰不许吸食洋烟三曰不许赌博如有登岸居住吸食洋烟者官则革职兵则革粮有犯赌者由该管将领察核情节禀明严办
第二十二条防处分
现在发逆肃清长江水师各分汛地专以驱逐游匪严防劫盗为重倘有水盗划船劫抢巨案逾限不获由长江提督专案参劾不得以陆营尚未开参文员尚未开参稍涉推诿迟延以重江防而绝盗风
第二十三条已保官阶大者借补小缺
长江水师设立营汛待部议覆准后即须补放实缺查军兴十余载水师员弁所保官阶提镇居多副参游亦不少所设营缺有限应以保举较大之阶借补较小之缺由臣等会同长江提督开单奏补其现在勇丁营制俟部议覆准后应即陆续遣撤一俟勇营撤毕即照新定兵丁饷章发给
第二十四条不准私借战船
长江水师各有汛地不得私离且长龙舢板均系官物非同私物可以借用凡各省文武出差人员虽有紧急公务非奉有长江提督及五省督抚专札派坐战船者不得私借战船乘坐以图便易违者照不应驰驿妄行驰驿例议处各营哨官非奉有专札而以战船私借客官及朋友乘坐者照私离汛地例议处
第二十五条船式炮数
长江水师修造战船式样长龙底长四丈一尺底中宽五尺四寸舢板底长二丈九尺底中宽三尺二寸督阵舢板略加长大长龙设大炮前后左右六位舢板设大炮前后两位左右设车转小炮两位小枪短刀长矛喷筒随宜配用
第二十六条海口添造大船
狼山镇总兵现改归长江提督管辖该处江宽百余里洪涛浩瀚海风不测长龙舢板船身太小有风即不能出港狼镇所辖均系洋面近来甯钓沙船带有炮位枪械每以捕盗为名趁风行劫拟每营造大舢板二十号并造大船数号如红单拖罟式样多安炮位巡缉内洋以壮声威又拟造轮船数号分布狼山崇明等处于江海防务更资得力
第二十七条不准私设船亦不许水师干预盐务
船为江中利器然可以御暴亦可以为暴如准商民私造船则强盗亦可造船以行劫盐枭亦可造船以护私假名伪旗万难稽查此后既立长江经制水师应将民间私造船一概禁革虽文武官员亦不准私设船以杜奸民影射难于查察如有私立船不立时禀报者惟该汛之水师是问至巡缉私盐本以船为最便然亦只准于瓜洲汉阳两镇标下奏派战船若干号巡缉某处其未经奏派之战船概不准干预盐务尤不准包庇私盐如有包庇者由两江总督湖广总督严行参办
第二十八条建衙经费
长江水师提镇暨副参游驻扎之处均须设立衙署军装局其经费即取诸酌留厘卡一俟部议覆准即由臣等会同江楚总督长江提督派员勘估次第建造事竣核实报销
第二十九条沿江旧日水师改隶长江提督
江南之京口狼山等营江西之湖口营湖北之汉阳营湖南之岳州等营凡向有水师之名而无船之实者令各该处均立标营改从新章应悉归长江水师提督节制以昭画一其向无水师名目者不必更改
第三十条考粮考缺操演章程
水师以使船为第一义善放次之凡考桨粮须令一人驾一小划渡江一两次凡考粮须令连放五无走火迟钝等弊凡考应升应补之缺须令数船于无风之日荡桨逆行三十里验其迟速其哨官仍考试技艺以定等差至校各镇之优劣每年春季长江提督会同两湖总督调集岳州汉阳二标在于武昌江面或武汉各湖简阅一次秋季会同两江总督调集湖口太平瓜洲狼山四标在于黄天荡等处简阅一次阅毕会摺具奏优者酌量保奖劣者分别参办
　　长江水师营制二十四条　　　　　　
曾国藩
一岳州设立总兵设中军中营游击用船三十三号仿参将营之例分防自陈陵矶起至鹿角垒石泸陵潭湘阴一带
一沅江设立参将属岳州镇左营分防君山西湖及常德龙阳华容等河出湖之处但不进防内河其沅湘等水应由湖南另行设防
一荆州设立副将属岳州镇后营分防自荆州以下江面石首监利一带至荆河口止
一陆溪口设立游击属岳州镇前营分防自荆河口以下江面螺山新堤及倒口以内之黄湖
一簰洲设立参将属汉阳镇后营分防自倒口以下江面至沌口止兼防金口以内之斧头湖
一汉阳设立总兵设中军中营游击用船三十三号仿参将营之例分防自沌口以下江面至团风止并防省城两岸后湖青林等湖其汉水上通樊城一千余里及各支河汊湖应由湖北另行设防
一巴河设立游击属汉阳镇右营分防自团风以下江面黄州兰溪至道士洑止并防樊口以内之梁子湖
一田家镇设立副将属汉阳镇前营分防自道士洑以下江面湋源口蕲州武穴至陆家嘴止并防湋源口及隆坪以内之湖
一湖口设立总兵设中军中营游击分防自陆家嘴以下江面九江十八号至老洲头止
一吴城设立参将属湖口镇左营分防自湖口以内姑塘南康渚矶一带
一饶州设立参将属湖口镇后营分防都昌鄱阳康山一带其彭蠡湖东通广信乐平浮梁各河南通省城赣江均由江西另行设防
一华阳镇设立游击属湖口镇右营分防自老洲头以下彭泽香口至东流止并防吉水沟以内各湖
一安庆府设立副将属湖口镇前营分防自东流以下江面黄石矶李阳河一带至枞阳止并防北岸盐河及枞阳以内之湖南岸通殷家汇之河
一大通设立参将属提标后营分防自枞阳以下江面池州土桥一带至荻港止
一芜湖设立游击属提标右营分防自荻港以下江面至裕溪口止并防湾沚清戈江等内河
一裕溪口设立参将属提标左营分防江面东西梁山至金柱关止并防运漕巢县无为州各内河及巢湖百余里
一太平府设立提督衙署设中军中营副将分防金柱关以下江面至乌江止
一金陵草鞋夹设立参将属提标前营分防自乌江以下江面至通江集止并防江浦六合之内河
一瓜洲设立总兵设中军中营游击分防自通江集以下江面至焦山止并防内河至扬州止自扬州以上高邮宝应诸湖应由淮扬镇总兵另行设防
一孟河口设立游击属瓜洲镇右营分防南岸各夹江自焦山起至江阴口止其南岸各内河应由松江提标另行设防
一三江营设立游击属瓜洲镇左营分防北岸各夹江自焦山起至靖江口止其北岸各内河应由淮扬镇标另行设防
一江阴设立副将属瓜洲镇前营分防自江阴口以下江面至鹿苑港止及常阴寿兴等沙其鹿苑港以下由福山镇标接防
一狼山镇总兵即旧日所设者应添设两营水师兼隶长江水师提督管辖查狼山镇原统中左右三营盐捕扬州三江泰州泰兴掘港六营共九营今拟一切悉仍其旧惟于通州设一游击名曰绥通营分防自靖江八围港以下江面至通州止其船用长龙二号督阵舢板一号二十人之大舢板十号十四人之舢板十号仍酌添红单拖罟等船
一海门厅设立副将名曰绥海营分防由狼山至海门一带北岸江口海汊其船只用长龙二号督阵舢板二号大舢板二十号仍酌添火轮船并红单拖罟等船至崇明一带南岸海汊则归江南提督分防
以上新设岳州镇标四营汉阳镇标四营湖口镇标五营提标五营瓜洲镇标四营添设狼山镇标二营共二十四营内副将六营参将七营游击十一营
　　续陈长江水师未尽事宜疏附拟大衔借补小缺片并未尽事宜十条　　
曾国藩
窃长江水师营制事宜臣等会同定议于同治四年十二月二十八日具奏钦奉　谕旨敕下军机大臣会同该衙门妥议具奏嗣于五年八月初七日准兵部咨开逐条会议具奏奉　旨允准又于六年十一月初十日接准兵部咨催长江所设各缺均未奏补有人饬令迅速拣员请补以专责成而符定制等因先后行文到臣查各路水师以臣玉麟所部内江水师及前陕甘督臣杨岳斌所部外江水师阅时最久人数最多杨岳斌赴陕甘之任将水军调改陆路者居其大半留江人员为数已减此外又有黄翼升所部淮扬水师李朝斌所部太湖水师而江西湖南湖北三省水师中亦各有资格较深功绩较着之员臣等公同商酌以各军立营之先后分此次得缺之多寡遵照奏定章程以大衔借补小缺各加遴选开单咨送臣国藩臣玉麟复加稽核其岳州汉阳湖口瓜洲四镇总兵择其劳绩最着足膺阃寄者拟定四员请　旨简放其副参游三项营官二十四缺都守千把外委七百七十四缺拟定员名分析开单恭呈　御览伏查定例武职自守备以上选补各缺均须引　见补授此次设立长江水师百事创始分防汛地严定营规虽以久募之勇改为经制之兵似若易于就绪而裁撤各军以此营而归并彼营配补各缺以江境而互调楚境实觉头绪繁多非数月半年所能定局相应奏明请　旨暂缓引　见敕部先行颁给劄付以昭信守仍俟立营停妥各归本汛后由部中分年分起调取引　见乃可从容料理原奏所议事宜三十条经部臣核复允行立法已属周密惟创立水师造端宏大不厌详求兹将未尽事宜续议十条另开清单恭求　训诲溯查咸丰三年衡州试办水师之始初非有旧例之可循亦非能一办而即妥大抵屡试屡变渐推渐广前月所立之法后月觉其不备而又增之今岁所行之事明岁觉其不便而又改之即如因船中无主而始设哨官因栖止不便而始加雨篷因巨艇不甚灵活而全用舢板因弁勇不可陆居而另给座船若此之类皆履之而后知试之而后改逮规模之粗定遂习惯而成常新旧所拟事宜四十条皆就习惯者而着为令典在目下已不敢为立法之善将来时移事异更恐有窒碍难行之处且法待人而后举苟非其人则虽前贤良法犹或易启弊端况臣等才智短浅创议新章深虑弊窦之丛生致烦后人之讥议夙夜兢兢不胜祗惧所愿数十年后滨江之督抚提镇随时损益以补今日之阙遇事讲求以冀将材之辈出庶几有举不废历久常新则臣等所祷祀以求者也其请铸关防清单请裁各缺清单一并开例恭呈　御览请　旨敕下各衙门议复施行所有拟补长江水师各缺并续陈未尽事宜缘由谨会同湖广总督臣李鸿章漕运总督臣张之万江苏巡抚臣丁日昌署安徽巡抚臣吴坤修江西巡抚臣刘坤一护理湖北巡抚臣何璟湖南巡抚臣刘崑长江提督臣黄翼升恭摺具奏
再武职各官大衔借补小缺臣于六年五月十五日具奏钦奉　谕旨允准在案嗣准部咨以同一军营出力官职大者补缺之途太广官职小者补缺反致无期不足以服军心而作士气仍应照章议驳等因咨会前来臣等此次奏补长江水师各缺甚至以提督之衔而借补千把之缺未免骇人听闻然勇丁出身入营之资格极久列保之次数较多而家中贫寒如故情愿补一小缺为终身衣食之资此亦人之常情臣等既不忍拂其意而又取其入伍多年可收驾轻就熟之效伏乞　皇上敕下该部议准以从众愿仍遵照兵部原议将来此项人员用竣不准再行借补以示限制至陆营人员臣近来奏咨大衔借补小缺者均经兵部议驳在兵部之意一则恐衔缺悬殊名实不符或有碍于体制一则恐千把微员永无升阶或屈抑乎人才此等苦心臣亦能曲体而深亮之惟查军兴十余年凡绿营弁兵略有才力胆识无不奋迹行间但有侥幸优保者断无屈抑未保者是人才本无沉沦之患若虑末弁永无升阶则请暂于此二十年内准以大衔借补小缺截至同治二十七年为止以后仍照旧例按班序补亦即兵部所云此项人员用竣不再借补之意也至于名实不符有碍体制之说查崇阶而退居小缺在补缺者已觉得不偿失在奖功者尚恐赏不酬劳上下虽不满意究无损于政体若崇阶而永无补期则功绩最浅者转得各占实缺劳苦最久者反致长抱虚荣是觖望更深所损更大矣统计各省军营保至武职三品以上者不下数万人将来军事大定各路撤兵此项有阶无缺之员难保不滋生事端同治三年沈葆桢奏请安置此项人员自提镇至都守均照实缺之例给予俸银米石　谕旨颇以为然饬令臣等核议臣以糜费太钜未经议准若大衔借补小缺则毫无糜费虽不能安置多员而要可略安望缺者之心相应奏明请　旨将陆营借补小缺一案一并饬部核议如蒙议准臣等仍随时察看或每年将借补者酌补六七成序补者酌补三四成总期众志交孚不虞偏废
谨将长江水师前奏未尽事宜续行定拟开单恭呈　御览
第一条颁发关防条记
一请铸关防于官衔上均冠长江水师字样如四镇总兵岳州镇曰长江水师岳州镇总兵官关防汉阳镇曰长江水师汉阳镇总兵官关防湖口镇曰长江水师湖口镇总兵官关防瓜洲镇曰长江水师瓜洲镇总兵官关防狼山镇仍循其旧副参游都守等官请铸关防条记字样另开详细清单进呈　御览各营均用本汛地之名如荆州则曰荆州营陆溪口则曰陆溪营皆就府县口岸之名以为营名其草鞋夹地名太俗改名曰金陵营惟提标中营不刻汛地之名至原奏所拟之绥通营绥海营兹亦改名曰通州营海门营使人易晓其千把外委等官即由外刊刻钤记以昭信守
第二条酌留厘卡充饷
一原奏第十六条内户部议酌留沿江厘卡供给水师制造军火器械船以各处商货畅滞时地不同经收数目难以悬定多则中饱少则贻误饷需不可不豫杜其弊应如何酌盈剂虚俾垂久远妥筹章程奏明办理等因臣等查长江水师兼辖五省所需饷项合之则见多分之则见少应于五省各留厘卡一处湖南即留岳州一卡湖北即留汉口一卡江西即留湖口一卡安徽即留大通一卡江苏即留瓜洲一卡岳州汉口两卡所收之厘每年每卡各提十余万两解交湖北盐道衙门供支水师之用其余入款仍归两湖藩司收用湖口大通瓜洲三卡所收之厘每年每卡各提十余万两解交江甯盐道衙门供支水师之用其余入款仍归三江藩司收用归水师用者由江楚总督报销归藩司用者由该省巡抚报销俟水勇裁撤完毕经制水师立定之后此五处卡员即由江鄂两盐道会同该省藩司委员经收自此五卡之外各省厘卡俟军务大定本应全行裁撤倘有愿留一二卡添补永远经费者由各督抚体察专案奏办
第三条裁撤水勇日期
一原奏第二十三条内户部议江南军务大定所有各营勇丁自当陆续遣撤酌留水勇改为经制水师应令将遣撤勇丁数目何时撤尽粮额何时起支一并奏报等因臣等查长江水勇向分内江外江两军除留补缺额外所有内江一军水勇已经臣彭玉麟陆续遣撤其数目业经咨报兵部在案其外江水勇此次奏定补缺一案即将勇目次第裁撤俟撤尽再行咨报此外尚有淮扬水勇一军太湖水勇一军原议第五条内另设淮扬经制水师太湖经制水师现已将大概规模议定臣国藩拟于一两月内会奏定案俟经制水兵之案奏定后即将淮扬水勇太湖水勇遣撤陆续具报
第四条派船巡查私盐
一原奏第二十七条内户部议船为长江利器以之巡缉私盐固最便利而包庇私盐实难稽查若不严定章程将来弊窦丛生鹾政因此而坏营制即因此而弛关系实大应令提督会同江楚总督公同遴选师船奏派若干只另立旗帜字号仍令两淮盐运使及湖北盐道会同各营严密查访其未经奏派之哨船不准干预盐务如有包庇私盐官则参办兵则比照寻常私枭加等治罪其如何明定官兵处分罪名应令悉心酌拟奏明定案等因查前奏由汉阳瓜洲两镇标派船巡缉私盐兹定瓜洲镇派巡盐船三号一年一换归运司暨瓜栈委员稽查其饷即由瓜栈支发汉阳镇派巡盐船三号一年一换归湖北盐道暨督销局稽查其饷即由督销局支发所巡不过上下四十里不准太远以防流弊此外战船一概不准干预盐务至弁兵包庇私盐或失察或知情或受贿或通同兴贩各有本例将来应按照情节问拟毋庸另立处分罪名转启迁避之渐
第五条酌定械旗帜
一原奏第七条内工部议战船应配旗帜位等项应令查明各船应配何项位旗帜器械若干即将名目件数造册送部查核等因查长龙战船头二位系洋庄各重八百斤一千斤不等边四位洋庄各重七百斤梢一位洋庄重七百斤舢板战船头一位洋庄重七百斤八百斤不等梢一位洋庄重六百斤七百斤不等两边转珠小二位重四五十斤不等此外洋枪鸟枪刀矛之类随宜分配至战船旗帜悉以桅旗并梢旗为主凡桅上用方旗长龙船桅旗长一丈二尺宽七尺舢板战船桅旗长九尺宽六尺上半节俱用红色下半节俱用白色或画北斗或画太极图或画如意之类提镇各标各画一样以示区别船梢用尖角旗长龙梢旗长一丈一尺宽九尺舢板梢旗长九尺宽七尺均写明某标某营某哨字样此外各标各营哨或桅上添一小旗或船头设一立旗或写姓号为记颜色制度各听其便
第六条更换缺额官阶
一岳州汉阳湖口瓜洲四镇中军游击营制惟岳州汉阳两镇用船三十三号其湖口瓜洲两镇中军仅用船二十三号该两营地当冲要不敷分布瓜洲又有应派巡盐之船尤嫌其少查原奏第七条长江提镇例给座船外各给督阵舢板二号以守备为哨官本应设立守备十二缺兹将此十二缺裁去拨六缺归湖口中军营拨六缺归瓜洲中军营改为守备各一缺千总各二缺把总各三缺共成十二缺之数与原奏七百七十四哨总数相符而四镇中军船数亦不致多寡悬殊所有提镇督阵舢板之兵丁由中军派员管辖
第七条议裁旧日额缺
一原奏第二十九条京口狼山湖口汉阳岳州等营凡向有水师之名而无船之实者今各该处均立标营应改从新章悉归长江水师提督节制以昭画一其向无水师名目者不必更改等语查原议之意滨江旧设之水师仍不裁革不过改归长江提督节制而已近来细加讲求旧营断不能与新营相合旧制虽名水师而无船无官员各有衙署新章则水师专以船为主自都司以下即无衙署以船只为办公之所旧制水兵口粮不过月支一两至二两为止新章则水兵口粮月支二两七钱而官员之俸薪养廉船价亦与旧制迥别旧营水兵不习使船放等事新章则专重使船放若将旧营与新营并存则规制悬殊必生觖望若令旧官补新营之缺则舟居不惯必难得力再四筹思迄无善策惟有将滨江旧日水师酌量裁去如湖北原设之荆州参将营汉阳副将营湖南原设之洞庭水师营岳州水师营江西原设之鄱湖南湖九江水师营均应裁去所裁之缺副将参将游击都司等均请兵部另行调补陆营实缺守备千把外委等均由该省督抚另行调补陆营实缺其未经调补以前仍在原省支食本缺廉俸其兵丁则竟行裁去无庸另募兹将应裁各缺开单进呈　御览至长江水师西至荆州为止其自荆州以上泝江至宜昌巴东原奏事宜第五条声明另由湖北设防所有宜昌镇标水师三营应仍其旧但归湖北督抚提督统辖不归长江提督节制又如江南旧有京口水师副将三营及狼山以东各水师旧营现议将江苏水师认真整理或裁或改由臣国藩另案奏办
第八条各省督抚节制
一长江水师虽以提督为主而在五省境内应各归五省督抚节制调遣副参游以下归本境巡抚节制总兵并归总督节制即以湖南而论去太平府提督衙门甚远若该省有土匪窃发须用战船剿办者即由湖南巡抚檄调境内水师往剿岳州镇总兵接到咨檄立即发兵不可等候长江提督回文致误军机湖北江西苏皖四省巡抚皆然至总督调度辖境水营尤属通行之旧例平日无事之际督抚偶调水营操演一接檄文立即前往应操不可藉口等候长江提督回文致误操期盖立法虽密设或长江提督不得其人则法皆不行口粮既恐虚糜船亦恐废坏若督抚中有一省认真者则一省之水军不致废弛有两省勤操者则两省不致废弛自调兵调操两事而外凡水营政务各督抚仍商之长江提督听候主持
第九条核定防处分
一原奏第二十二条遇有劫盗案件即由长江提督专案参办而未将处分详细声明查武职防抢劫案件向例查明离汛里数分别参处有五里以内五里以外之分又有专汛协防兼辖统辖之别今长江水师分布江面自都司守备以下即以座船为衙署本应随时上下梭巡不能指定汛地五里之起讫确在在何处拟以哨官为专汛之官营官为本辖之官遇有抢劫案件专汛哨官系何职名应由该营官指出初参仍照定例四月限满题参防专汛官住俸本辖官罚俸六月二三四等参向例一年限期者酌量加重改为各予限八月二参限满专汛官降一级留任本辖官罚俸一年三参限满专汛官加重降二级留任四参限满专汛官加重降二级调用不准抵销如汛守内有一夜连劫数次情事仍照旧例俟三月限满犯无弋获即将专汛官降二级调用本辖官降二级留任无庸立协防外委名目亦毋庸议统辖官之处分倘能于限内获犯过半兼获盗首均准免其参处遵照原奏由提督查明随时专案参办如提督迟不开参即由督抚参奏以示江面劫案较陆路尤为慎重又有应酌议者水师处分既已加重则江中渔船应概归水师稽查管辖向来江中水盗均以渔船为窝藏出没之所嗣后鱼税仍归州县经收渔船则归水师编查以清盗源而一事权
第十条各营轮流更调
一水师所重者以船为家不准登岸居住若永远驻扎一处则经年累月战船全不移动必至废弛朽坏相率私造屋宇弃舟楫而住室庐不可不防其渐兹定江楚各营每逢半年更调一次副将与副将之营互调参将与参将之营互调游击与游击之营互调每营调居客汛二次驻扎一年又准调回本汛一次驻扎半年其互调之或远或近听提督随时斟酌总不令其废弛安逸依恋陆居而已惟哨官之有防处分者不准调动以杜规避
　　酌议江苏水师事宜疏同治七年　　
曾国藩
窃臣拟酌改江南外海水师营制业于本年四月初七日附片陈奏大概在案伏思厘定新章必须参稽旧制查中枢政考所载江南水师向分外海内河两支外海兵六千七百七十六名官一百一十八员内河兵八千零二十一名官一百三十三员其船数则无可稽考道光二十四年前督臣璧昌奏称江南旧例营船二百七十五只业已破废不堪另造舢板船一百三十五号大船十二号等语约而计之其船不过装载二千数百人额定之兵尚有万余人无船可载有水师之名无舟楫之实不能不大为变通讲求实际窃谓水师之多少宜以船只之多少为断无船则兵无用武之地官为虚设之员欲定水兵之额数必先筹口粮之入款兼筹修船之经费即如外海船只须用广艇红单拖罟之类每造一号动费数千金夹底者或万余金加以大小修整绳索摃具子药械所费更为不赀上而火轮兵船用款尤钜下而舢板小艇需费亦繁竭江苏之物力不过办船百余号装兵三千余人而止其不能不大裁旧制之兵酌减旧设之官者势也至于养兵之饷旧制水师亦照绿营之例有马粮战粮守粮等名目平日或小贸营生或手艺餬口尚不足以自存今既责令常住船上不得不稍从优厚故长江章程兵粮月支二两七钱或三两不等较战粮已加一倍较守粮几加二倍今议江苏水师亦宜仿照长江之例外海则尚须略增自军兴以来绿营之兵无功各省之勇着绩兵丁亦颇以平素饷薄为辞今欲一兵收一兵之用不能不酌增口分者亦势也惟既增出款即须筹画入款长江之饷五省各留厘卡一处系出于常赋之外臣尚以太多为虑江苏水师则经费出自司库断不能于正额之外添出无着之饷尤不可狃抽厘之说留一永远之卡溯查干隆四十七年增兵六万有奇其时大学士阿桂上疏陈论以为国家经费骤加不觉其多岁支则难为继臣国藩于咸丰元年在侍郎任内奏请裁兵即引伸其言叹为远虑今日整理水师岂肯尽背前言江苏水师嘉庆道光年间每岁用银若干苏省无案可稽此时约略计算总不欲使新章之银浮于旧制之外如其不敷更须酌裁陆兵以补救之不独江苏为然也即沿海各省整顿水师均须核算饷项如使新饷果浮于原数即应兼裁陆兵以酌济水饷盖水师久无战船非修造两三年不能集事陆路纵缺额兵苟募勇两三月即可成军陆路则有事招勇无事裁撤水路则制器于多年取用于一旦权衡缓急海疆似以水营为重其他省之但有陆兵并无水师者纵不遽议裁撤趁此中原大定之际亦可将出缺之弁兵缓至二十年后再议募补将来重募之日尽可仿浙江之例大减额兵酌加口粮此又因节省经费而兼筹陆营之计也谨议江苏水师事宜十四条营制十六条缮具清摺恭呈　御览伏乞　敕下各衙门详细会议归于至当凡疆臣奏事每畏部臣驳诘亦古来之恒情独至此等大政则不畏驳诘且惟恐其不驳惟恐其少驳目前多一诘难日后少一愆尤不特求部臣再三驳诘即江苏前后各任如协办大学士湖广督臣李鸿章在苏省用兵最久洞悉水陆情形两江督臣马新贻在浙江办理减兵事件讲求已熟江苏抚臣丁日昌素有扞御外洋之志并请　下李鸿章马新贻丁日昌各抒所见将江苏水师船政妥为核议务使外防与内盗并谋旧制与新章并顾臣虽离两江傥有所见仍当续行陈议期于利多弊少不特江苏为然即长江水师亦乞　敕下沿江五省督抚随时察看如有不妥之处三年以内尽可奏明斟酌损益臣断不因系初议之人稍存迥护之见臣之微意不过欲使中国兵勇以舟楫为室家以海洋为坦道庶几事以屡试而渐精人以押水而渐壮至于船式如何而后善营制如何而后强自当博采言不敢略执成见也一俟江苏水师定章后沿海闽粤各省均可参酌办理大局幸甚所有酌议江苏水师事宜缘由谨会同两江督臣马新贻江苏抚臣丁日昌恭摺具奏
　　酌议长江水师事宜疏　　　　　　
彭玉麟
窃臣奉　命查阅长江水师所有参劾各员及应补各缺业经会同各督抚随时具奏外臣戆直愚昧以一介书生随同前大学士臣曾国藩从事戎行十有余年自维才识迂疏生平未尝学问于古人驭将治兵之道未能窥见一二徒恃一味朴诚激励士卒以此稍得其力幸立战功兹奉　简命查阅长江仰维　圣虑实属整顿江防为东南久远之计而臣智虑短浅深恐无以上副　圣怀伏查长江上自荆湘下讫海澨以南北论之则天堑之险也以东西计之又建瓴之势也而水师一军据其要害可左顾右盼雄视四方惟是地面辽阔将卒贤否不齐为统帅者非有深沈大略而又出以兢业小心忠诚为　国则一时之利或为异时之害是以曾国藩无恙时每与臣论及水师即谓宜随时变通以防流弊不可株守成法实系确有所见臣此次简阅所至窃见此军改归经制甫及五年而弊端已伏不可不急谋整顿俾无失设军初义以仰副　圣上顾虑东南之至意管见所及约有四条用敢分晰胪举为　皇太后　皇上陈之
一曰将才宜慎选也长江水师管辖五千余里而提督一人为之统帅必其精神智力无所不及而刑赏号令实有不出户庭坐制远近之势乃为胜任非徒一年一巡循行故事而已也故将材极难其人臣窃谓能当其任者约有三等智识洪远天资忠亮其上也秉性刚方威克厥爱其次也操守清廉敬慎畏法又其次也前明武臣中如戚继光文臣中如王守仁者不独水师可用而实水师之奇才至技艺之精练情形之熟悉则微末而不足道矣此等人才若不预储于无事之时而仓卒以求之则必至于偾事卤莽以用之殆无异于弃师深可虑也今自军兴以来谋臣猛将以及中外文武大臣才守兼优为　皇上所真知灼见者自不乏人发纵指使惟上所用而臣以为尤宜责成统兵大臣及各省贤明督抚随时保举将才无论其现为将帅现为偏稗但视其志趣才略果与前三项略能相应即行密疏保奏　皇上再博加询问或遇事饬令来京召见果其所举不诬随时不次擢用而又假之以便宜之柄临之以不测之威务使有才者得以自尽其用不才者不得承乏其闲择将御将道无过此至于各营弁勇如有心地朴实智虑过人者即责成各镇将随时甄录上之提督及该管各督抚亦即随时察看视其可用者次第擢用以储异时统帅之材庶几人材日出而折冲御侮可以惟我指挥矣
一曰积习宜力除也　国家设立水师各营所为者杀伐之事所恃者勇敢之气所服者劳苦之役使其无勇而畏劳则将何以行杀伐乎臣每见前史所载凡在开创之初用兵不多战功独伟至于承平既久兵日益增而益不可用故粤逆之变至舍兵募勇者岂兵独弱而勇独强哉兵有习气而勇无习气故臣与曾国藩初起义旅湘军所向有功其时自将弁以至士卒大抵非书生即农夫也不知有衣服玩好之娱不知有功名势位之乐不知有趋跄应对之文当时湘军所以胜人不过两端曰朴曰勤乃十数年来时事渐平镇将则狃于富贵士卒则习为恬嬉于是朴者以渐而浇勤者以渐而惰是今日之勇又将化为昔日之兵矣岂不可虑然则居今而欲整顿水师亦在统帅之先去积习而已臣查阅所至所见镇将以下朴实者尚不乏人而亦有修饰厨传讲究应酬者均经臣随时戒饬甚者至于参劾颇闻每届巡阅议节繁缛沿途迎接开放大甚至合队排如攻大敌是但知声威之壮而不顾火药之虚糜矣业已由臣通饬禁止所到马头支搭五色棚帐鼓亭铙吹仪仗甚都是徒饰观瞻之美而不知摊派之难支也且此习一开则儇巧者必因此而见长椎鲁者必因此而见绌喜怒爱憎随之而转移即是非赏罚随之而颠倒其与承平年间绿营习气又何以异乎臣于摊派一节业已严札申禁其各营红白庆吊及祭祀祷赛时有万不得已之需商之湖广两江督臣略筹闲款俾资办公此后再有摊派名目应即照克扣军饷例从严参办所有无名费用徒饰外观而有损军实者应请　严旨饬下悬为厉禁务使上行下效无失朴诚之旧以养勇敢之风庶水师可以久远无弊
一曰军政宜实讲也臣所拟慎选将材既可以收贤者之用力除积习又可以儆不肖者之心而镇将以下中材居多则利弊所在必恃有成法以制之此军政之所以宜讲也查水师定例用人甚严原以风水沙线舟楫器械非熟悉江海情形难期得力长江水师原奏第十五条兵部议定水师缺出不得搀用别项水师人员是长江用人之法必须长江水师人员方可补用自曾国藩创立水师以来十有八年除已充营哨官外其勇目以战功保至参游都守千把外委者人数甚众现议改为经制额缺则该参游以下名虽为兵其实皆候补人员也臣前与提臣再三定议即以此等兵中之官作为水师候补遇有缺出择其人材可用者酌量拔补不得滥收外来人员乃此次查阅各营提标中军所收外来候补人员至二百七十余员之多各镇标或三四十员或五六十员询其来由在提标者皆曰自各处荐引在镇标者皆云由提督饬送迨按册点名则有向在水师各营因事撤革者有向在陆营仅于履历中声明曾在某水师效力者并有仅于册上注一衔名并无出身履历而点阅之时并无其人者可谓冒滥已极而一经收标即须津贴薪水糜费尤甚日复一日数年之后长江水师必尽杂出不伦而营制不可问矣惟此项人员收标既久一时难以尽遣臣拟限以定制提标只准留三四十员各镇只准留一二十员其有不安本分或别有嗜好者随时严加沙汰此次严定额数俟随时用竣以后即不准再收候补人员如有出缺专于长江水兵中拔补以免外来别项人员紊乱务使水师人材总归水师拔取以符定制其各营额兵以前类多游勇查各省水师兵丁向由本地招募实以生长其土情形较熟今拟凡在水师地面渔户水勇人等如有才力精壮心地朴实谙悉风水沙线者皆可酌量募补且使湘军土军主客并用以杜勾结妄为之弊于军政亦有裨益至原奏二十七条不准私设船所虑最为深远而近来民间位未能禁断其行劫巨案往往有假冒船之事长江各营船但有旗号并未援照沙船漕船定例于船梢两旁大书深刻标列字号盗船私船无可分别以致营船之揽私闯卡匪船之假冒行劫漫无稽查官民均被其害应饬令各营所有船均于船梢两旁大书某营某哨第几号船务使旗帜收卷之时犹可一目了然遇有揽私滋事即可按号查究则营船不敢妄为而盗船亦无从混迹矣
一曰体制宜复旧也查水陆各营设提督为总辖即设总兵为分辖提督固有节制各镇之权而总兵即有操纵一镇之责是以定制提镇相见用宾主礼文移往来一切平行盖重总兵即所以辅提督也兹查水师提督与所辖各镇公牍初拟用札既而改用照会经臣再三商论始用咨至各镇之于提督则用申文实非　国家旧制至提督出巡所到各总兵必须迎送出境挂刀谒见尤为礼所未见虽苟自卑屈类出于不肖之逢迎而妄为贵倨亦何以存方面之体统提督之体愈尊则总兵之权愈夺遇有大事能望其引义以诤乎用人失当能望其秉公弗阿乎又长江水师原奏十五条哨官出缺都守千把外委五项应全归提督主政原以专一事权委署一层未及分别声叙长沙分汛地段每哨所管汛地或二十里或三十里不等该汛官遇有事故出缺若必由提督委署则如湖南岳州镇标出缺提督适在江南太平江南瓜州镇标出缺提督适在湖南岳州上下数千里悬缺久待往返需时万一本汛出案势必无所责成邻汛出案亦将巧为诿卸关系军机实非浅鲜提镇皆系统兵大臣即皆有用人责任总兵用人失当提督秉公参劾可也岂宜总兵竟不预闻若补缺既由提督主政而总兵不得委署一缺则轻重过甚流弊颇多且亦非提督一人精力所及于营务尤有窒应请　饬下提镇体制仍遵　国家定例一切平行其各镇将弁出缺即由该总兵就近委署再行咨明提督请补其提督叙补非人各总兵即行咨明更正则提镇有相维之势即提镇有相济之功矣右臣所陈四条系就今日水师已见之弊而言而其弊之未形者防微杜渐尤赖随时整顿臣与曾国藩创立长江水师之意原以十数年苦战赖此一军夺据长江之险俾贼束手待毙而百战之士弃之可惜且东南有此军居腹心要害之地一旦有事可以无腹背受敌首尾损决之虞此微意之所在也
</div>
    <div class="pagination">
<a href="皇朝经世文续编-清-葛士浚_page58.html">上一页</a><span>...</span><a href="皇朝经世文续编-清-葛士浚_page54.html">54</a><a href="皇朝经世文续编-清-葛士浚_page55.html">55</a><a href="皇朝经世文续编-清-葛士浚_page56.html">56</a><a href="皇朝经世文续编-清-葛士浚_page57.html">57</a><a href="皇朝经世文续编-清-葛士浚_page58.html">58</a><span class="current-page">59</span><a href="皇朝经世文续编-清-葛士浚_page60.html">60</a><a href="皇朝经世文续编-清-葛士浚_page61.html">61</a><a href="皇朝经世文续编-清-葛士浚_page62.html">62</a><a href="皇朝经世文续编-清-葛士浚_page63.html">63</a><a href="皇朝经世文续编-清-葛士浚_page64.html">64</a><span>...</span><a href="皇朝经世文续编-清-葛士浚_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
