<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 162 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 162 页/共 287 页</h1>
    <div class="content">门绿政治　我党现拟遵门绿遗意伸明其理若有欧洲诸国侵略在美洲内我友邦友邦请我干涉时我国应速诺之是实我国之利权也欧西诸国现有版图在美洲内者我党固不与之生事然必不许藉端狡焉思启也意早晚必有欧洲诸国撤弃在美大陆版图使操英语国民任意作大合同之日也

古巴岛　西班牙政府现失去统治古巴岛之权现据日西条约明不能保护驻岛美国人之生命及资产我党现拟劝告西班牙政府使与该岛和而认其独立

扩张水师　我党现拟扩张水军全海岸及重要埠头以备不虞

侨寓客民限制　为保护美国人民平等权及维持美国贫民工价当严定限制凡外国不识字人侨寓本国者悉驱去

登庸官吏法　当行我党所定之登用官吏法且更谋扩充

扩充选举权　凡美国人民于举总统举官时人人皆有投票选举之权毫不为他人制限是我党所冀期也

废止林青格司　现有林青格司之称不依据法律以断莫须有狱若许杀人野蛮之例必宜禁止

调停局　现工人与雇工人每起争端我党现欲设调停局以持其平

奖劝小农法　我党旧议奖劝小农法曾经议院画诺今宜着为令

禁酒　当定酒禁之律以为进德之方

妇人政权　我党欲重尊妇人权利使有政权欲匡正合众党失政故望妇人协同加力

我党大旨　我党所执大旨及政策大略如斯循此大旨实施此政我党所志也请我合众国民各熟思而审定之兹发

政纲大旨并指定欲举之大统领望藉我国民赞助而成我党胜筭以增益我国民福利也

　　书华盛顿传后
民之初生负其血气咸有争心有圣人作辨之理之教之养之众乐其乐而利其利然后相率戴以为君深察君号意有五科曰元曰原曰权曰温曰群尤惟群义博深切明缅我东国元始有君唐虞以前竹帛寡纪季世既远厥详无闻或有野言杂见百氏自非张霸之伪书则是虞初之小说词不雅驯荐绅不言若乃素王制法以贻后圣书百篇托始二典春秋九旨乐道尧舜此其信而有征者也尧之让舜纳于大麓庶政既理乃授以位惟舜于禹则亦有然后之君子称述前世语不及此谓之躗言而自忧以来君天下者父子相继时日世及虽有射天矢日之主剖孕剒胫之辟众怨既沸或犹忍焉汤武至明圣而不能免德之嫌以臣凌君之谤设无孟氏雪之于前辕固辩之于后则且以方匡之称箸于独夫之首篡[弒](试)之谥加于哲后之躬呜呼君义之晦自先古而已然者矣故曰先圣殁微言绝经师丧大义亡上行是古之而下习干禄之术由是君则日尊臣则日贱觐事之礼比于天帝大神隔阂之敝甚于秦越异俗郡县小吏殁齿不乘舆狩巨礼群议以为不便[杜](度)塞耳目墨守一隅奉兹祖武愚诸黔首享国之久无踰乎四百传世之促或劣于二三自彼末叶并有盗臣智夺力攻术惟百幸而有济遂代南面如其不幸乃陷鼎烹博览先史寻讨本末二千年以来大要可也以是诸故遂生五病夫有鳏在下不耻就时晋重外乃知情伪何则欲握其原必循厥末岂有明明元首宛宛飞龙而生于深宫之中长于媚人之手麦未辨遂居明堂户牖不明焉论绝域此之薄植而统群生有或不亡则亦幸耳其病一也颛顼圣考是生放勋上哲而有丹朱是知贵可递袭贤不常传若其一姓相承否德忝位流毒四域播臭九关速则土崩瓦解诒庙社之忧缓则抱火积薪伏子孙之祸其病二也易称亢龙诗忌子卯故当革命之交必有亡国之惨绎绎原庙荡为烬员云员云子孙入于隶弇上之社长年之所悼心数之豪士于焉陨涕甚乃虑彼反侧加之剪庶昔为贵冑今也赤族其病三也且吾闻之盛阳用事不服大裘怒波在前驾四马理万古而不易法十稔则必更然而人主推孝治之思畏废旧之谤先朝之律虽已敝而惮新故府之书云既舛而不改或有深识进其狂言而易辙之说方陈不测之彳重至其病四也惟家之督若邑之长苟无与敌犹生侈心岂富有九洲尊无二上夸毗侍后奸回在侧欲不自大其势实难圣者知其然也故有封建之法有灾异之言灾异以示之威封建以树之敌皆将去若逸志生其惧心逮乎末流犹尚无忌矧乃守令既置无复五等之规推大明方议十辉之妄普天之下率土之滨凡隶版图悉为臣妾饵以虚爵遒以严刑故廉耻之风日衰而明通之材不作其病五也原此五病起于中古废君群之故训背揖攘之元风其于生民立君之意相去远矣何图百年之间三州之外异人出焉顺元元之公心申侃侃之至论荃宰有寄无过乎八年龙德代兴不私于一氏远符唐虞之轨中循仲尼之言近合董生之说尝试论之有四善焉幼习侧陋长通道术拥戴之意出自兆人徇齐之资由于明试自非盛德难可臻斯此一善也朝负斧依则政由不谷夕谢玉藻则退伍齐民宿臣无易姓之嫌庶人有顺则之乐此二善也凡国子弟咸兴闻政上者将专心壹意究经世之远犹次者亦慕道向义恶儇子之无行此三善也不力之争而德之战显贼民揭竿之祸隐销大盗移鼎之心此四善也且夫若人者何尝讽二典籀春秋慕稽古之同天识非常之异议哉然而先圣后圣不谋同司言自西而东其揆则一岂非上探天心下察人情虑继世之难贤念牧民之非易斤斤之心无二致欤独怪二千年来君吾土者次于书纪业垂统声施赫然重以通人大儒肩背相望顺考古道习熟雅言而迷缪不反暗于大道无有发明斯义以利苍生不亦大可哀乎是故学校不立智民不生议院不兴公义不出上务所以便己而不务爱民下务所以富贵而不务尊国乌乎其得失之悬绝抑何甚矣传曰末不亦乐乎尧舜之知君子也孟子曰民为贵社稷次之君为轻窃取其义以作是篇

　　美新总统麦见尼传　　　　　
日人阙名附

美国新总统麦见尼氏以千八百四十三年生于阿哈由州那儿一儿邑家本素贫父为铁工所监理眷族颇众移居于波兰多构木造屋简朴古风当此之时禁买黑奴之论喧嚣国中以差敛母邑为提唱宗风之地差敛母邑距波兰多二十英里当时名士架里耸披克氏马里牵里来多等常会于兹或演论说或藉新报以倡禁贩黑奴之议名声藉甚震动四邻麦氏年尚幼而侧耳于此异日遂为一国之领袖实基于此时也年甫十七入便司老班尔亚州亚里见尔大学未几罹病不卒业而退及病愈时家道益贫不能复入学乃为小学校教师执鞭朴训蒙童作青年度日之计然思前程远大抱千里之志而不能副徒郁郁于僻村陋巷之小学校其忧伤悲痛之情已可概见矣此小学校今尚存正面有二窗两侧面有三窗实僻邑之一小校也千八百六十一年值南北争战麦氏时年十八应征入阿哈由州兵第二十三联队执鎗提剑黾勉从事上官知其可用擢于卒伍为军曹出战数次历升太尉战役方罢拔选小佐当时耶是氏犹在军后为总统评之曰麦生虽年少颇敏于事务远出侪辈之上不论身在战与平居无事未尝懈怠又不以暴风病雨雪霰夜动人志操斯人性行可见一班矣千八百六十五年南北战役毕麦氏乃脱军服掷鎗剑归乡里修法律之学氏从征四载尝语人曰予在军中所得远胜于在学校矣余实以此际调养身体使之康健克去己私以成其爱国之志而已后在波兰多习法律学千八百六十七年考试律师得列高第遂迁居于广同美国地名以从事职业矣麦氏自幼之时左袒禁贩黑呶论后乃入共和党大主张其说千八百六十七年共和党发论许黑人有与议选举之权即所谓黑奴者麦氏此时始登坛论政直摅意见时年二十四听者以为辩才罕匹名声日隆千八百六十九年于阿哈由州推举检事总长而麦氏中选时年二十六越明年娶妻琴瑟极和生二子而皆夭夫人忧郁不娱旋得病麦氏百方慰谕至废其最爱之游猎年三十四当选入议院时给里氏为保护税主义首领保护税主义是美国共和党一派之说详第十册麦见尼论麦氏入院雄辩惊人给氏嘉其能遂倚赖之于是敌党疾视更甚欲排出诸院方多画策遂于第三次选举欲夺其选卒不可得然其执保护税之说未曾少衰焉当千八百九十四年选举之际演说三百六十七次或一日七次志气扬扬再选入院擢为阿哈由州知事者二次今已为总统综揽美国政权麦氏体躯虽不甚宏伟然颇壮健额广头大应接外人温雅慎重不嗜饮酒尝奉米所尔士得基督教中一派教

　　论暹王出游　　　　　
刘桢麟

昨阅西报载暹廷与法人将构兵复与美人龃龉悍敌交迫莫能为计暹王于是愤然出游欧洲将效俄皇彼得之事刘桢麟从而论之曰呜呼暹王其知所耻矣暹国其可不亡矣暹国自强之机在此矣孟子曰出则无敌国外患者国恒亡传曰殷忧所以启圣多难得以兴邦勾践辱于会稽遂以灭吴齐威败于楚魏卒以定霸燕昭困于平城终能报齐自古大有为之主必遭非常之变乃有非常之业美法诸邦其以是激暹之兴耶大地既通万国纵横互市立约曾未百年交涉繁颐危机起伏小之关乎强弱大之系乎存亡是故印度之亡不过一商局之构衅耳土耳其之削不过自杀其希腊教人耳波兰求俄以定乱乃见分于三国越南杀一商船水手乃卒并于法人缅甸与印度争界而英遂取其全土马达加斯加因商埔起衅而法乃夺其国权之六国者不欲闭关自固率其虚骄自大之智屏绝外人老死不相往来而卒不免于弱亡也然则六国者其亦自亡而非人之亡之矣今暹王激于强邻之逼挟而发愤自厉不忍屈辱不受阻挠不畏艰苦毅然即行将以游历采访归图自强其视六国之忍弱偷安坐以待亡者为何如耶且夫暹之始藩于中国也其与安南缅甸高丽岂有异哉自康熙十二年始来朝贡自是贡帆使表不绝于道雍正七年　世宗　御书天南乐国扁额以赐之乾隆十八年　高宗复　赐以炎服屏藩四字至五十一年封其酋郑华为暹罗国王其后或免其例贡或减其商税至嘉庆十年复一来朝请兵伐缅自斯以往而朝贡之未始有间也何图强邻猝迫趋向忽歧道光五年英人侵割暹土与之立约听使自立不复来藩由是冠带改梯航断而二百年之臣仆乃一旦离绝呜呼暹之不能庇大国之宇下岂暹之得已哉然而暹乃从此革旧政变西法延美人以主学校遣其俊彦肄业欧邦派使各国自制船械讲求矿务举一切宫室衣食靡不模习西式虽未克如日本之勃然兴起而界于英法两大之间乃岿然独存是孰谓暹之不可以自立耶今夫俄荒土僻陋之国耳不见齿于欧洲彼得耻之今乃雄驾宇内也今夫美英国之役属耳受箝辖之若华盛顿耻之今乃为西方乐国也今夫普日耳曼之小部耳为拿破仑所挫辱威廉第一耻之今乃复大仇霸中原也今夫日本区区三岛耳内受制于大将军外受创于俄英法睦仁耻之今乃来侮大邦驰驱欧美也孟子曰能治其国家谁敢侮之又曰地方百里可以王今暹以二十五万方里之地一千七十余万之户口其谷米不待耕而熟其矿产则五金并全地处温带人匪愚陋振而张之即普日之亚也又孰谓暹之不可以自立耶抑吾闻之风以激而成石以激而生火人以激而愧愤地球万国蒸蒸日上猜忌交并弱肉强食稍不自振灭亡随之是以争自愤励急起疾趋新法智巧竞相凌驾惧国力一蹶耻辱将不可言也

矧其积弱衰颓受侮已久寍能须臾不汲汲以图存也彼暹王者耻于美法之侮始激而为是将真弃国如敝屣哉吾有以知其不然矣虽然或谓暹当穷促之日强敌压境旦夕思启虽志图振兴而为效尚远恐耽耽者未必能吾待也岂知国不患人之侵迫而患己之不振法之败于普城下求盟偿八百兆割地至两省其病创不可谓不甚然不及十年乃侵中国并越南且瑞士小国能为万国公会之都丹墨俄能扼波罗的海之口亚卑仙能败意大利之兵希腊能抗英法德之命然则挫败非足惧小弱非足怯强暴非足慑而惟昏惰自是苟且因循则足以亡国为大可惧暹王其岂不有恸于是哉夫天下势变之积也地球动力之转也能变能动虽天地亦不能自限矧于为国而可以限之乎暹虽区区小邦而与于万国公法之例能守局外公断之约以视庞然大邦自主无权者相去已极相远矧复赫然振拔将举欧洲之新法新政新学新艺一一身历而涉阅之讲求其本原搜罗其条理厘订其序目归即从事次第推行风气丕变国势骤新吾恐英法之悍不敢争湄南河之两岸美虽自大将无奈滨角之都何也夫人主晏居深宫坐不垂堂清道乃出警跸乃行军国重谋一委枢府敌势外情毫厘莫解一旦事变仓皇失措莫能计每每任听奸臣之愚卖剖割削弱上下千百年间坐是以弱亡者不知凡几也余观暹王轻国君之尊涉万里之险委政于其后挈其聪颖之子弟以去其操志何其审虑何周其动作何速其成就岂可量哉然而世之浅识者犹为其无聊之自遣也噫是岂足与知暹王者乎昔日人之作万国史记也其论暹罗曰暹在东洋隐若一敌国呜呼亚洲甚大彼日人何取于暹而独重之畏之也

　　暹王游历记　　　　　
英人阙名附

暹王于西五月初六日行抵苏彝士河往欧洲游历该处地方官供张待王之坐船于初七日昧爽进河之口至意士美利亚苏彝士河北岸游览其城市既已即回船展轮至泊脱赛特埃及地苏彝[士]河北边岸是处地方官又备供张于初八日始驶往佛尼士意大利省会暹太子及随员于初七日自伦敦启行至折尼法瑞士国地与暹之亲王司法士帝索勃哈纳取齐同往佛尼士迎王东方君相游历我土我都人士视为新奇之事不若欧洲帝王之游历数见不鲜一则我视东方至今犹如海外神山云缥缈一则人心好奇厌故喜新德皇或法国伯理玺天德来游我国我惟恪恭欢迎而已忽有一可汗或一苏丹或一玛哈喇耶西人称印度土王之名或一李中堂来游彼如觉来自天外闻之心中别有一种境界如儿童之喜闻谈怪暹王此游其新奇不逊去年李中堂之来两人事业亦相伯仲盘根错节力图维新皆可谓识时务者英人欲知东方变法之难可自设想有一英人欲其国人遵从印度中国阿剌伯风俗无论如何美俗易乎然而暹王之事尚较易于李相其民顺柔易治且亦不若中国之守经抱史昂然自满所虑者其顺柔出于懦弱似易难实耳至于外交亦动辄为人凌逼暹罗如中国屡受外人侵侮所以不即糜烂者仅恃他国之亦有瞻顾挺身而出然暹王竟能不畏其难励精图治不特因时制宜电器与汽机并用且能取法西国律例之长以整顿其比中国土耳其尤獘之政治除去买奴恶习遣太子至欧洲游学以为倡率今且远自西游凡西国政治学问艺术向所习闻者躬亲而目之其游历坐船承其盛意请英水师官驾驶下月适我君之践祚后六十年之盛典甚愿王之来会然有一国最易启疑生王不能不虑王若欲得法国之欢以冀保全族类则法国必须先到矣六月底可至维也纳奥国京城至伦敦时约在七月之杪中间已历意法奥俄丹瑞瑙等国所排各国次序或有用意先游各大国而德国偏留最后其意似谓未游柏灵德国京城则别后追想犹形历历在目亚洲国君出游六月之久实属非易不在室鼠即跳梁犹不足以譬东方之君不在朝阴谋即起之险然此层暹王似坦然不虑托其朝政于后并心腹枢臣五人有与美国交涉一事暂置不交俟回国再理其新政之足纪者砵阁暹罗京城至勒铁路已筑至阿尤梯亚此路法人劳纳生六年前曾谓于湄江商务甚有关勒系中国与南暹罗中间一大商埠法久欲汇此务商于湄江下流而勒铁路则夺之以归砵阁现其至阿尤梯亚第一路尚无大利不过稍补就行地商所余七十六英里地形渐高筑造效难大约九十九年底方能竣工本拟接筑至南陔在湄江之第一湾头北纬十八度东经一百零二度五十分而一时未能见诸施行有法国公司拟筑铁路一条自砵阁至拔顿蓬暹王要其在砵阁注册为暹罗公司然后允准有鉴于前辙不能不先事预防以免别生枝节也为法国商务计自拔顿蓬筑一路至肯卜提亚越南地湄江西岸较为有益此次暹王之来必议及路事其何以暹路不直达西贡当徐闻其详亚洲国君权利独揽故此等事一定议及不若欧洲国君不能独断独行李中堂来游所谭乃枪机器税则等事暹王于雍容酬之间亦必谭及铁路等事惟愿王此次来游所见悉如所望凡可法可喜者咸记之以归回国后尚足以资卧游也

暹王于西本月十四日驶抵弗尼士岸上声致敬船中答如礼有折努亚公爵特至弗尼士迎王暹罗太子及公使亦由陆路来迓十六日午前十一点钟半折努亚公爵与地方官陪同暹王及其随从登岸有兵一队在车站之外手鎗排列站内有水师乐兵一班奏暹罗国乐王之坐车于十一点钟四十分开往弥伦在该处大礼拜堂游览一周即往克以亚索十七晚行抵折尼法瑞士地方官及驻札柏灵巴黎之暹罗两公使已在车站恭候其站用旗帜花草点缀可观瑞官致词以伸欢迎之意暹王操英语答之遂乘马车往非拿泼浪金旅邸已预备供张王即于旅邸中待各人西本月二十五或二十六王拟往奔纳瑞士京城晤其执政诸人再往折努亚及罗马然后北往圣得堡已在西七月初二日此处小住数日即往木斯科后仍折回圣得堡在俄时俄当竭地主之谊待游俄后即至士秃克霍耳末瑞典京城及克立士梯亚纳瑙威京城也

暹王既至瑞京瑞士国家设筵待伯理玺天德豆休在席间宣言曰王惠然肯来乃诚心相爱之实据我瑞士国有同心焉余望此后两国亲睦之谊蝉联不绝久而益笃暹王答曰贵国素为各国排难解纷东西诸国藉以敦盘晏然曷胜欣幸暹王又因豆休宣明友邦亲戚之意应之曰此后瑞暹亲睦之谊当日甚一日

西历本月初一日暹王自瑞士国之折尼法起程往意大利之梯吴林地方濒行致书申谢瑞士国优待之情是夕抵梯吴林意大利之折努亚奥斯达两公爵及诸大臣皆迎于车栈并令兵士列队相迓以申敬意折努亚公爵特设盛筵折简邀饮留暹王宿于其邸第初三日晨暹王及王子并扈从人员行抵罗马意大利王亨卜脱及其太子亦同于车栈相迎偕乘马车至意大利王宫暹王佩意王所赠星意王佩暹王所赠星各营健卒沿途分布如火如荼百姓之瞻仰威仪者沸渭汾沄充塞道路次日暹王迁居旅邸以便径至罗马教皇之宫谒教王免得由意宫前往所有谒教皇一切仪节悉遵德皇前见教皇之礼暹王之在意宫也太子妃及公主皆与相见政府诸大臣亦一一进见暹王以一剑赠意王饰以金玉珍贵无伦其余大小臣工亦各有赐赏德国日报接折尼佛访事人书谓暹王所带诸物至欧罗巴洲者殆数百箱其间约五十箱以铁盛贮各种金银珠玉器皿无算皆以备贻赠欧罗巴洲各国国君及诸显贵者数礼拜以前各物陈于旅邸王躬自检择棋布星罗几盈两室派兵护卫昼夜视者不绝沉沉者可谓伙矣昨闻暹太子至意大利迎王后仍折回伦敦于初三午行抵维多利亚车栈扈从暹官共十有八人代暹王庆贺英君主践祚六十年之大典也

西六月初四日清晨暹王至滂太盎罗马胜置花圈于名人维克讨爱梅纽爱而之墓午后王归旅邸王太子及扈从诸臣从寻王以车四辆与太子等盛服至教皇宫谒教皇车前后皆有意兵拥护仪仗所经之处意民夹道欢呼以致敬意王及太子与教皇周旋历二十分钟之久皇接待尽礼方王之至教皇御座前也皇为之起并延之坐移时皇与王至别室燕谈王觐皇于殿上时皇曰朕知在暹传教之士皆安乐一切得自由而蒙保卫朕心甚喜传语者为喀挨地纳而亚于教皇者司通纳觐毕王令扈从诸臣见教皇后王又谒喀挨地纳而兰剖拉遂归旅邸既归而以金制 具一赠教皇是晚意王开筵于宫内待暹王

翌日王至教皇宫内画院并登圣彼得堂高屋之顶王见小云石纪事碑一此碑之作所以记暹王之惠临而表意人之欣幸也碑中有数亚西亚名称译文乖错王为改之人言以异教之王而入觐教皇暹王实创其始

初六日为意人颁定宪法之期意王亨勃脱及其太子于是日太阅罗马守兵暹罗太子偕往王仪从赫有德国所派之第十三队马兵亦在其内德国派此队来献礼物也将士列队操演意后及乃泼尔斯公主与暹王凭轼而观之当意王出宫阅兵时沿途欢声大作事毕而归又作如前王及诸人皆欣然入夜大张灯意王眷属及暹王皆与其盛初七日暹王从罗马起程至弗老兰斯将由此赴奥京维也纳意王挈太子及折努公爵送至火车站初暹王拟至乃泼而斯供张已备而王意中变据意大利报名报称暹王及其大臣与法公使弼老脱面谈法使言将来暹王至法京巴黎一切已布置妥贴

英千总司密斯于暹王游历事着论甚佳大旨谓无论暹罗国家有何可訾之处而苟有志奋发莫可得而非之者其论暹罗振兴学校及女学綦详夫今日暹罗之所行乃萌耳蕃衍茂盛有望于他日也今由司密斯原论中摘出数节以供众览自暹王有欧罗巴之游而聪明才识经磨炼而日出他日丰功伟业胥于是基之矣夫暹王谨慎安详乃东方之明智而求益于西方者也西方之事其有能逃暹王之鉴察者亦鲜矣欧洲教化何者为纯何者为疵何者为关系要紧何者为无足轻重暹王已一一而明辨之虽然我英教化之国也而从事于不急之务者寔繁有徒凡此不急之务固在可有可无之列而足以炫人耳目暹王其将移我之风以入于彼国否乎则我不敢必也暹罗旧有庄奴尚未尽释然贫民亦不至有饥饿之忧其人情性大都朴愿易制匹偶之道暹人不明一人而有数妻视为常事然其妇女颇能恪守妇道虐待孩孺之事亦鲜有闻夫一眚之微或累大德庄奴之风不革匹偶之道不明譬犹加翳障于教化之上是可惜也

英国司坦达特报亦着一论以美暹王其曰王东方君主中之首出者也崛起于亚细亚边僻之地千百年来旧染之污王一举而涤除之于是周游列邦以资阅历跋涉之劳所不矣夫暹罗之精进虽不如日本而日皇欧洲之游定于西历一千九百年之后暹王寔先日皇是则暹王胜于日皇之处也所可惜者暹王所定到英日期英君主践祚六十年庆典已过然暹王满意欲观司辟脱黑特英国海口水操则届时或先到英未可知也暹王抵英英国君民必竭诚待良以暹王足以见重于人而英人之于暹罗有相爱之诚无相猜之意暹王之来英人之所喜也暹王之坚忍炼达经历试而已见三年前暹窘于法国势阽危等于累卵而暹王竟搘其间出万死之中复将堕之业是乃暹王之所以大过人者而我英国家即因此信重暹罗以其能自树立也暹王经此创巨痛深之后专心致志以革故而鼎新迄于今三年矣暹王信任欧人采取他国之长以兴国中郁而未发之利源其未离湄南河以前兴筑铁路至考喇脱此路既成凡暹国繁盛之区转输必更为灵便矣

暹王于西六月二十二日莅维也纳奥皇率诸亲王各文武大员迎于火车栈暹王遂与奥皇偕乘马车诣好夫勃克宫奥国士卒沿途列队相迎异常热不亚于曩日俄皇俄后游历至此情形到宫之时诸朝贵暨外部大臣均已在彼祗候二十三日往谒奥皇并至奥故太子罗道尔夫墓侧置一花圈而归

西六月二十六日暹王往奥皇与诸王子自维也纳而至亨葛里国京城菩达配斯脱奥国与亨葛里国共一君主奥皇即亨葛里之王犹英君主之为印度国皇也奥皇复躬送于车栈握手而别既抵菩达配斯脱城亨葛里首相倍恩勿爱男爵及文武大员俱迓于车栈亨相先致颂暹王亦致答颂毕遂乘马车至旅邸

目下暹王已抵俄京圣彼得堡想俄皇待必至优极渥逾于寻常俄皇前环游地球日记中曾谓所经之处以暹罗相待最为殷勤故度其必优礼以答之也闻暹王游俄京后且欲仰瞻俄国旧都木斯科方至瑞典国大约将由瑞典而至墨格林勃克许为灵国德国之一小国如中省之省会与该处公爵相见如英国计程约西六月下旬可抵伦敦英君主将特派御前大臣及銮仪卫大员以为护卫并供应一切且欲留暹王居于拔肯海姆宫而暹王性喜习静故拟在彼小住数日以见客即迁居于泰泼落考脱离宫闻在英约留一月余然后至荷兰至西班牙至日斯巴尼亚至葡萄牙埃及诸国暹王到英时英君主大加陈设以延大相见于哀尔坳富活爱脱海岛之离宫迎以己之坐船伦敦府尹亦预备供张以俟并闻暹王在英所欲游历之处均已一一布置矣

暹王天资明敏举止娴雅其幼时保母系英国妇人故能操英语甚习数年前曾令诸王子就傅于英诸王子皆惟日孜孜发奋读书是以学业日见精进其王次子名罢力泼脱者在英数年旋入德国扑此得姆武备学堂方其初入之时例应先行考试主试者阅其试卷甚佳以之进呈德皇德皇极口称美谕示皇子并谓之曰试卷固当如此其第三王子名爱勃哈尝入伦敦之葛力尼乞水师学堂学习自后即为水师中人矣暹王来时三王子即为王船中水师学生当渡苏彝士河由三王子驾驶该船管驾英水师官克明深叹服其驾驶之得法云

西七月初三日暹王自华萨俄地至丕透好夫该处接待暹王甚形赫方王之过克拉司挪西罗也御车缓缓向丕透好夫而行俄兵之避暑于夏营者移驻铁路旁以迎暹王既抵丕透好夫火车站高悬俄暹两国国徽自车站以至于皇宫考煞克侍卫骑兵夹道排列以示敬俄皇及诸上公外部大臣谋拉维蔼夫伯爵传递大臣恺而考夫亲王皆戎服与暹王相见于火车站旁俄皇与暹王互相抱持行接吻礼旋皇与王偕乘马车而去司滑司梯暨乞拉二亲王亦乘车从之车前后皆有考煞克骑兵护卫

初四日暹王谒俄皇眷属俄皇及其廷臣宴暹王于丕透好夫宫席间皇操英语宣言曰大王惠临敝地余心甚喜余至贵国时蒙大王殷殷垂爱今天假之缘得再觌面以致谢曷胜欣幸大王友爱之谊当永矢勿忘余今饮此酒愿大王多福暹王即操英语答之曰余得来上国以致敬于皇幸何如之皇之驻跸于[敝](蔽)国也忽忽若前日事敝国民庶追念皇临幸之日至今犹鼓舞欢忭谓皇德隆威盛乃我国诚信相孚缓急可恃之友也皇之所以待余者至优极渥铭感五中余今饮此酒愿皇万岁是日暹王启行赴木斯科俄皇与诸上公伴送至火车站

初五日午正暹王行抵圣彼得堡同行者某上公及司滑司梯乞拉二亲王也水师提督哀乃二君府尹某君及圣彼得堡提督出迎暹王相见礼毕王与某上公暨出迎诸人至圣彼得圣泡而二堡以暹王欲一瞻皇陵也既出王别诸人与某上公同至大彼得故宫瞻仰遗后王在冬宫午餐未正王接见各国公使酉初王归丕透好夫是晚至皇家戏园观剧

初七日王抵木斯科该处总督守奇曷司上公及文武各大僚皆来迎守奇曷司伴暹王至克兰末林木斯科故宫暹王下榻之处也是晚守奇曷司张盛筵以享暹王初八日特设跳舞会意暹王必为所挽留也

西七月初九日暹王离木斯科初十日回抵丕透好夫暹太子扈从于王王引之见俄皇及后前礼拜日晚有瑞典特派接王之船名剖利埃乃及凹司回司达者到王即乘之而行前往瑞京斯托克霍耳门俄皇伴送至克郎司太特脱俄国海口离圣亚透司卜不远王游瑞典毕即拟至丹国京城科烹海根谒其君后再与从臣二三十人乘暹王坐船抹黑埃郄克利赴抛刺毛乎司英国海口屈指是月二十八日可到王至其处驻泊司匹脱海特与抛刺毛乎司东西相对之师船当声迎王即于是日乘专车至伦敦午后可抵拔肯海姥留宫城中数日即赴泰泼落考脱离宫然后至海岛离宫恭谒英君主王在英国须过八月后始再作客于他国自西九月初一日起半月内王拟至和兰比利时两国和兰摄政君后预备王宫为暹王备驻跸之所比利时王亦已谕令预备供张云

闻西本月三十日暹王将重抵英国与耶克公爵英国皇太孙相见于司匹脱黑特后即驻跸泰泼落考脱离宫一二日然后诣梅亦特恩黑特英地在英约居三礼拜多则一月再赴德国所欲游历之德地均已预备供张矣并悉西十月间法总统福挨自俄回国后暹王拟由比利时启节游历巴黎斯京城不从德国前往到法而后法总统必殷勤待以上宾之礼惟暹王之行宫设于何处尚未择定以扈从者众非有渠渠屋不能容此多人也忆曩者法与暹罗因交涉之事彼此颇怀疑虑今得俄皇雅意为之排解而前嫌尽释和好如初故暹王有法国之行欲与法总统为两君之好也西历月之二十三日暹王莅丹麦国京城丹王克里斯亲率王储子诸王子暨在廷群臣迎于港口暹王登岸百姓皆扶老幼甡甡然欢呼忭舞相属于道滨晚丹王折简邀饮大宴于爱美灵保宫觥筹交错会者百人暹王居中丹后与公主卫儿带玛左右焉丹王执爵颂宾暹王答颂并颂丹后且以丹王与后优礼延接使暹王有宾至如归之乐称谢不已暹王眷属复蒙丹王后殷殷致问暹王亦代为申谢主洽尽欢而散王在京丹盘桓数日于二十六日乘舰首途前赴伦敦次日行经阿透那江口在丹麦国西南由卜尔剔克海而至亨卜葛渡开沙威灵阿德语称皇曰开沙以达英京舟至亨卜葛时该处署理水师统领奥尔特考泼并驻扎德国之暹罗领事官匹肯配克均往迎送焉

英国内务府大臣及暹罗驻英使臣以暹王将抵英国凡游车所至之处均一一开单预备供张王与王储子乘船准于三十日午初十一点钟可至英境海军衙门特命水师兵舰四艘驶往司匹脱黑特迎接俟暹王舟到鸣致敬英君主复谕皇大孙耶克公爵率水师各员乘兵舰代君主出迎并御前大臣哈里斯上驷院卿参将楷林登俱前往护卫及接待其扈从诸臣又有暹罗驻英公使玛哈耶塔侯爵暹储顾问参将休姆暹罗驻英使署参赞官浮乃诸员亦随同英皇太孙出境迎王王舟既临英皇太孙登舟谒见同诣抛刺毛乎司正午抵该处船坞官码头暹王即延英皇太孙在舟午膳毕以次接见英水师各员

三十日午后钟鸣三下暹王登岸乘英君主特派之火车至伦敦维多利亚车栈濒行时停泊之处大小兵舰声隆隆震撼山岳沿途列队者如熊如罴如虎如貔赳赳桓桓绵不绝旋闻乐声频作音韵和扬又见旌旄缜列光艳夺目皆英君主御前旗帜英皇太孙见火车将发躬诣火车栈相送英君主世子开姆勃利乞公爵则已先在伦敦车栈祗候令侍卫禁军荷鎗鹄立道旁英君主复遣御车迎王赴拔肯海姆宫所有暹官以及富商巨贾之在英者莫不济济跄跄恭候王车之

暹王及扈从诸臣由火车栈换乘马车至拔肯海姆宫共御车四辆槛槛而行车中系暹王御前大臣英国君主世子之护卫大臣上驷院卿参将派充暹王护卫大臣楷林登次则暹王书记官司理笔墨事者侯爵格立司提礼部大臣格拉司挨乞哀驻英使馆参赞官暹外部委员伯爵富脱乃可沙侍卫大臣男爵赛凌特阿又次则英国御前大臣哈里斯暹罗驻札伦敦公使吗哈耶搭侍卫大臣侯爵梯觉提督斯立雅来茄最后一车则英国两王世子与暹王暹储子乘之车至拔肯海姆宫时已五点三十分钟英内务府大臣与各爵大臣皆服大礼服迎见暹王遂为王前导入宫英君主派有羽林军在暹王宫内外日夜守卫并有苏格兰兵乐队伺候暹王出入时作乐

拔肯海姆宫中暹王所居之所其陈饰悉仿比利时式日夕后暹王拟接见数客闻英相沙力士勃雷拟即见翌日暹王将至哈卢书院视其诸子之肄业于是者且观书院肄业诸生午后还宫礼拜日游览植物院在立乞孟特英国名胜之地午餐下午往葛力尼乞天文台水师书院皆在是处

英君主定于八月四日与暹王相见于奥斯蓬英地名该处有一离宫是日考吴斯地名邻抛刺毛乎司适有赛船之举故邀暹王同往观焉暹王自伦敦乘专派之火车诣抛刺毛乎司登英君主御舟前往到时各船俱预备升炮英太子陪侍暹王乘御车至奥斯蓬离宫英君降阶相迎互行主礼毕献酬共饮日晡时暹王回伦敦闻在此尚有数日之留将考察各处紧要工作云

各报馆于暹王之游历皆津津乐道着为论说誉颂暹王并称其励精图治勇于变法第所述者皆众所已知之事无待赘言兹阅太晤士报所以载可见暹王之为人而暹国郅治之隆有由来矣爰特照录于后

暹王办事勤殷巨细必亲劳瘁不孜孜矻矻以为国人矜式举凡朝廷大政以至郡县庶务靡不周知裁断群臣章奏悉中肯要且复爱民如子乡民每当困苦无聊之际辄语人曰苟使吾王知之必不使我至此百姓之爱戴可知矣王之果尤非他人所能及知守旧之非而翻然改图绝无顾虑今而后望其蒸蒸日上矣虽然暹王善后之事尚多盘根错节办理亦殊非易易也

今暹王游历欧洲与各国君臣酬酢往来颇有应接不暇之势欧洲诸事之有益于其国者不知能否拨冗而考察之以不虚此行独是今日之暹罗犹百年前之欧洲设欲以欧洲今日之政事行于暹罗窃恐有所不能譬之植木宜于此土者未必宜于彼土王虽亟亟求治百度维新如汽电诸器已行于国中然欲追美泰西各国约而计之非挨之百年不为功亦时势使然也印度规模粗具粲然可观苟能降格以求则有造于暹罗不待蓍卜然暹王此行未必专意于是特以聘问各国藉敦和好耳

王之任用西人廷臣皆腹非之王则以暹人中难得操守廉洁老成练达之人而确信西人之有为有守尝遣诸王子至欧洲学习以资观感复以勖其群臣谆谆不倦现在政府中谙习西学者殊不乏人故其平昔所歆羡之西法流行之速不啻置邮传命惜也辅政诸臣大都矜躁之士不能慎举贤才偶不加察而尸位旷职者即滥于朝比者有鉴前失所举胥阅历有能之人虚糜廪禄之患当可从此绝矣

</div>
    <div class="pagination">
<a href="皇朝经世文统编_page161.html">上一页</a><span>...</span><a href="皇朝经世文统编_page157.html">157</a><a href="皇朝经世文统编_page158.html">158</a><a href="皇朝经世文统编_page159.html">159</a><a href="皇朝经世文统编_page160.html">160</a><a href="皇朝经世文统编_page161.html">161</a><span class="current-page">162</span><a href="皇朝经世文统编_page163.html">163</a><a href="皇朝经世文统编_page164.html">164</a><a href="皇朝经世文统编_page165.html">165</a><a href="皇朝经世文统编_page166.html">166</a><a href="皇朝经世文统编_page167.html">167</a><span>...</span><a href="皇朝经世文统编_page163.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
