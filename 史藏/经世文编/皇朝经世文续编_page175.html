<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 175 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 175 页/共 192 页
  </h1>
  <div class="content">
   一所挑整砖。有无工程堪以合用。至现报堪以堆积之所。日后如有主承认。应否给还地价。抑以附近无主之地换给。一并查明禀复。

一堆积之处。亦须因其形势。或孤独峙。或大山小山蜿蜒俯仰。不可随意堆填。有如残冈断堑。山顶蒙以浅土。便可栽桑种树。以备缓急之需。昔石曼卿以泥包裹桃核。抛掷崇。数年之后。满山锦绣。似可彷佛此意。

　　京口义渡征信录序　　　　　　　　　
方德骥

大江之有义渡也。自同治十年京口始也。先是滨江对渡。舟朽窳不中程。舟子游手无籍。惟多载是亟。计人索直。任意取盈。餍足乃已。或乘危而逞志焉。风涛激撞。浊浪山揭。洄漩震荡。倏忽十幻。一岁之中。陨身长往而莫可究诘者。籍其数以千百计。行路之难。生民之痛。至足伤已。余姚魏子勉斋。市隐是邦。澄观动念。慨然有造舟济渡之议。善气感召。应时景从。智者勰其谋。能者殚其力。事机草刱。民用大龢。既条其经画程序。白之守土吏。以上大府悉报可。时其阙乏而奖益之。遂乃庀村徒。奔走翔集。阅八月而渡船具。一岁而规制略定。又三年而补苴恢拓之功。粲然无不备。江天泬寥。帆容与。凡夫耕农贩夫徒手趁食颁白负担之伦。前者喁。后者于。晏然若履康庄而行户闼。于是京口义渡。盛传大江南北。夫事为众人大利之所在。无知愚贤不肖皆知之。京口当水陆之交。巨人硕德。冠盖相望。则夫悯斯人之惨酷。拊心蒿目。而欲为之计万全。图久远。度不止一人矣。而兹事利便之。故至今日而始昭然大着于众。何哉。乍见孺子将入于井。人人有怵惕恻隐之心。历时稍久。而心之存焉者寡矣。又况建议之初。疑众难。动色相戒。迨夫造端有绪。则又旁挠阴掣。百计以隳任事者之心。晚近偷薄。不乐成人之美。比比然已。魏子义渡之设。其始基于一念之诚耳。中更忧劳拂郁。疾疢危苦。凡可以瞀乱其心思。挫抑其志气者。岂少也哉。而乃百折不回。屡蹶屡起。濒九死历患难而卒底于成。以斯知天下事诚能立心专而用力勤。设诚以为之倡。自有以协人情之大同。必无中道之悔也。魏子讫事之明年。将排比其营建颠末。勒为成书。乞予一言弁诸端。予嘉其志行诚确。类乎学士大夫殷然民物者之所为。遂不辞而为之序。语曰。有其举之。莫敢废也。人之欲善。谁不如我。盖观于经始者之难。而益知持其后者之不可一日弛也。凡百君子尚体念之哉。

　　结筏顺清河记
陈锦

楩梓。自楚出也。庀材者麇集于汉。干嘉以前。闲岁易天坛灯干。构大材。不于藏。则于川。巨筏蔽江。名曰王木。庙工构料。遂袭其名。予诗所谓王木传闻惊水驿楚材声价重岩廊是也。然以是知木贾之立法也精矣。木无大小。无病而根杪具者入选。其中空外裂多节无皮短细曲肿蠹腐者不与焉。用篾画分寸。曰滩尺。任取一木。约距根尺有一把。量其围圆得若干尺寸为若干马。自围一尺马三分起至六尺止。每半寸则一进马。以次递进。尺五分以上。每进半分。尺四寸以上。每进一分。尺五寸五分以上。每进分半。尺八寸五分以上。每进二分。二尺五寸五分以上。每进五分。三尺五分以上。每进一钱。三尺五寸五分以上。每进二钱。四尺一寸以上。每进四钱。四尺五寸五分以上。每进八钱。五尺一寸以上。每进一两六钱。五尺五寸五分以上至六尺。每进三两二钱。统而计之。尺马三分。二尺而马且八分矣。三尺而马已一两三分矣。四尺则四两三分。五尺则十六两三分。六尺则六十四两三分矣。法用句股围径互乘方圆递积计。宽长得此倍蓰。是为龙泉马数。古人制作之精。百世而不可易者也。六尺以上曰飞马。言马不可限量也。尺半以下日钱马。言马不及一钱也。一尺以下曰不等。言马不列于等也。问值者按马计钱。名曰贯头。每马若干贯。则其值也。每马一两。每贯钱一千也。时予方奉檄赴袁江顺清河。接运曲阜庙工木值六万本。以缆结筏。为三十有七。四节。节四丈。广半之。厚当其广什之二。帆樯林立。塞满河矣。询之汉人。下长江仅二耳。为板屋其上家焉。其行动以岁计。顾大风浪作。而散人溺者屡矣。予以三月杪发杨庄。千夫击繵。日行数里。抵湖则堤没无繵道。乃以五舟十帆引一行。凡五阅月。始全抵济宁水次。一日次台庄。风雨大至。湖口坝水溢。下灌河。顷刻而涨且丈余。夜半风甚。人声鼎沸。则头大缆拔岸橛下驶。递撞次三。各缆俱断。时水已没桥。越桥石径去。人声渐远。不知所之。惟两岸民船。叫号不止。推篷骇瞩。天黑如漆。选健卒掉扁舟随之。则已过三。达黄林庄。片刻行数十里矣。筏木尽在。而人不伤。民船亦无撞没者。亦徼幸于万一也。既抵济。按照龙泉马数。售木归款。盖六年而毕云。

　
卷一百五　工政二河防一

　　九河既道解　　　
汪士铎

兖州九河既道。说者或以洁为一。以一为河之经流。然尔雅释水。明分为二。则当以雅训为正。汉沟洫志。成帝时。河堤都尉许商言。古说九河之名。有徒骇胡苏鬲津三河。今见在成平东光鬲界。尚书孔疏据许氏言。谓尔雅九河之次。从北而南。既知二河。则余马颊太史覆釜。在东光之北成平之南。洁钩盘。在东光之南鬲县之北。然汉世近古。止得其三。许氏所言徒骇许商云在成平。郭注尔雅同。汉地理志勃海郡成平下。注云。虖池河。民曰徒骇河。地理今释。今交河县。汉成平。东北六十里有徒骇河。是也。胡苏郭璞云。今东光有胡苏亭。地理志。勃海东光有胡苏亭。水经淇水注云。清河东至东光县。西南径胡苏亭。元和志。沧州饶安县胡苏河。在县西五十里。通典景州东光县。古胡苏河在北。舆地广记。沧州南皮县。隋开皇十六年。于胡苏亭置胡苏县。唐更名临津。齐乘云。沧州之南。有大连淀。西踰东光。东至海。鬲津。地理志。平原鬲县。平当以为鬲津。元和志。在安德南七十里。又云。鬲津至徒骇二百余里。今河虽移。不离此城也。又将陵县云。鬲津枯河。南去县二十里。寰宇记云。德州安德县鬲津枯河。在县西南七十里。将陵县云。鬲津枯河。在县北二十里。乐陵县云。鬲津枯河。在县西三里。地理今释。以为德州西南有鬲津河。东经吴桥宁津德平乐陵庆云诸县。至德丰大沽口入海。诗疏所谓徒骇最北。鬲津最南。是也。言事该。可为典要。无缘至唐遂得其七。通典云。钩盘在景城郡界。马颊覆釜在平原郡界。史记正义。在贝州历亭县。元和志。德州安德县。马颊河在县南五十里。平昌县。马颊河在县南十里。贞观元年开决。又曰新河。棣州阳信县。钩盘河。即九河之一。经县北四十里。后汉书袁绍传注。盘河在今德州昌平。入沧州乐陵。今名枯盘河。水经河水注。谓之笃马河。宋人又得其一。欧阳忞舆地广记云。洁在临津。金地理志因之。云南皮县南洁河。元人遂全得其九。于钦齐乘云。太史在东光北。成平南。又云。当在清沧二州之闲。明一统志。在南皮县北。夫郑氏谓齐桓塞其八流以自广。虽本纬书。春秋纬宝干图然可证汉世已无可考。世阅数千。禹迹忽全。稽古证今。殆非事实。蔡氏所谓新河载以旧名。一地互为两说。似是而非。无所依据。或一地偶指。展转相承。寰宇记谓马颊在安德南五十里。本李吉甫也。钩盘河在乐陵县东南五十里。本李贤也。九域志乐陵有钩盘河。又本乐史也。阳信县有钩盘河。本之李吉甫也。齐乘谓覆釜在东光北。明一统志谓覆釜自庆云经海丰入海。又蒋相国所本也。索骥既坚。指鹿不免。

善乎郑君之言曰。今河闲弓高以东。至平原鬲津。往往有其遗处。水经注云。沙邱堰以北。馆陶廮陶贝邱鬲般广川信都东光河闲乐成以东。城地并存。川渎多亡。班固以为自兹距汉。北亡八枝。是也。大约今平原恩德以北。河闲沧景东光南皮之闲。皆古九河遗道。乾隆府厅州县志。沧州九河故道。在州及南皮诸县境。又云。河闲宁津县土河。在县南二十五里。自山东陵县流入。东入乐陵界。相传笃马河。舆地记。以笃马马颊也。乾隆志又云。鬲津在宁津县西。又东光县胡苏河在县东南。献县图经。鬲津在县西二里。马颊在县东六十里。钩盘在县东南六十里。若确指某地以为某河。名从主人。决非信史。至程氏谓沧州之地。北接平州。禹之九河。当在其地。因从郦说指为沦海。则又非也。水经注引汉司空掾王璜语云。往者天常连雨。东北风。海水溢。西南出侵数百里。故张揖云。碣石在海中。盖沦于海也。此自指碣石而言。今天津海口离沧景尚五百余里。并无苞沦之实。则海所溢者碣石旁地。固与九河无涉也。或谓兖州下流。土地平衍。河流猖獗。播为九河。所以杀其势。此又非也。从古河不两行。两行之不可。何况于九。汉人至谓纵不得九。得其五六。亦可分杀水势。不知河流最浊。今高堰以惠济之闸。蓄全淮之水以敌黄。而两岸复有缕堤遥堤以制之。犹恐束水攻沙之不力。若禹时堤防不立。复分为九。水弱沙停。求其顺轨。恐属虚谈已。然则九河既道。何也。曰道者导也。九河皆巨川。禹因导之以入黄。借其清流。使之刷沙以入海。播为九河。言九河旁翼若播者然。非谓川流分为九股也。九河在兖。旧必自行入海。如虖池为徒骇。笃马为马颊。大连淀为胡苏。盘河为钩盘。原本故老。必有可征。其余或二漳之下流。或洺滏之异派。如今东西二泊。南北二淀之类。脉水寻原。自归渤碣。禹因导以入河。使之攻沙耳。禹导之使同为逆河。故海口鬯行。下流无壅。而上流普庆安澜也。曰。今逢河流盛涨。则就减坝为引河。以分其势。安知九河非其比也。曰。引河所以救一时之急。一俟河流归槽。则下埽坚筑以塞之。若九河显列大名。则非细流支津可比。岂引河随启随闭之类哉。

　　与叶耘圃论九河书　　　　　　　　　
吴兰修

承示九河论。大指谓九河必不可分。九河者。九曲之河。盖大伾以下。一曲为徒骇。再曲为太史。三曲为马颊。四曲为覆。五曲为扶苏。六曲为。七曲为絜。八曲为钩盘。九曲为鬲津。皆曲折回逆。故曰同为逆河也。博援旁证。可谓辨矣。顾审于经训有不合者四。请为足下陈之。足下据尔雅云。百里一小曲。以为曲河之证。谨按尔雅于河出昆仑虚至千里一曲一直下。总曰河曲。于徒骇太史至钩盘鬲津下。总曰九河。是河曲者。合全河而言。九河者。分末流而言也。此不合者一也。足下引考工记云。凡行奠水。磬折以参伍。欲为渊。则句于矩。以为曲防之证。谨按此行奠水之法也。郑司农读奠为停。谓行停水。沟形当如磬。直行三。折行五。以引水者疾焉。郑注。太曲则流转。流转则其下成渊。皆为停水言之也。又按考工记云。凡沟逆地阞。谓之不行。水属不理孙。谓之不行。郑注。阞。谓脉理。属读为注。孙。顺也。不行。谓决溢也。禹凿龙门。播九河。为此逆阞与不理孙也。由是推之。禹播九河。因地之阞。顺水之性。其不等于行奠水也亦明矣。此不合者二也。禹贡曰。九河既道。郑注。河水自上至此流盛。而地平无岸。故能分为九以衰其势。书疏诗周颂般疏引又曰。又北播为九河。郑注。播。散也。诗周颂般疏引史记夏本纪。北播九河。正义。播。布也。按说文广雅。并云。播布也。诗周颂笺。河自大陆之北。敷为九。敷布播。皆声义相通。转为训也。若如尊指。当云播折也。所未闻矣。此不合者三也。禹贡曰。同为逆河。郑注。同。合也。诗周颂般疏引下尾合名为逆河。言相向迎受也。书疏诗周颂般疏水经河水注引。按尔雅说文。并云逆迎也。自王介甫谓逆河者逆设之河。非并时分流也。罗泌本之。谓逆设九河以防暴涨。未至则不妨民耕。既至则不堕民舍。揆于经义。已所不安。今又为曲逆之训。无亦好异滋甚与。此不合者四也。胡渭曰。河之播为九也。势至此不得不分。非禹有意合之也。愚尝论之。河之性浊。浊则沙多而易淤。海之性咸。咸则沙沈而易坠。二者以力为进退者也。潮力胜则足以遏沙。河力胜则足以攻沙。禹于是为二百里之逆河。并全力而注之。内沙不停。外沙不入。此所以千载无患也。胡渭曰。自逆河变为渤海。而潮汐直抵九河之口。九河势分力弱。不足以攻沙。而河患自此始矣。由是观之。九河者。纵壑之势也。分之所以泄河之怒也。逆河者。归墟之道也。合之所以并河之力也。有逆河而九河可分。有九河而逆河不可不合。知此。则无疑于九河。而不必曲为之说矣。幸足下明以教之。

　　济为禹酾二渠之一说上　　　　　　　
罗汝怀

后儒之说二渠。谓其一即北行之故大河。既不若孟康所指于河之外分二道入海为确矣。然惟漯川致确。而所云出贝邱西南者。实大可疑。盖漯水本起于东武阳入海。禹不过自宿胥口酾渠。至东武阳入漯耳。若贝邱西南之渠。上承河水。而其委流不可得闻。岂竟以渠达海乎。抑中止乎。今由长寿津入之王莽河。乃周定王五年河徙由此。故其经由之道有可考。未可径以为渠之故道也。反复思之。窃谓其一渠实为济水。则征之禹贡及孟子而知之。禹贡兖州贡道。曰浮于济漯达于河。此济漯通河之证也。导沇水东流为济。结之曰又北东入于海。而孟子亦曰瀹济漯而注诸海。此济漯入海之证也。当时东南显有二道引河入海。而何事别为贝邱西南之渠乎。济溢为荥。后谓之荥泽。在荥阳县东。地虽近河。若不为渠。河何以达。故禹以渠通济于荥阳。与以渠通漯于东武阳。同为因势而利导。而通渠于济。与通渠于贝邱。孰难孰易。舍易而就难。无此不智之禹矣。水经注曰。济水当巩县北入河。与河合流。又东过成皋县。又北东过荥阳县北。又东至砾磎南。东出过荥阳北。此济分河东南流。即王景所修故渎也。渠流东注浚仪。故复谓之浚仪渠。又东径西广武城北。又东径东广武城北。又东径敖山北。又东合荥渎。渎首受河水。有石门。谓之荥口石门。而地形卑。盖故荥播所道。自此始也。郦元所见。虽为后代水道。而河之入济。汉时已然。无能言其所自始。则京璠所谓出河之济。与夫荥口荥渎。王景所修故渎。安知非禹耶。又郦元言昔大禹塞其淫水。而于荥阳下引河东南以通淮泗。又云。大禹塞荥泽。开蒗各本作荡。误。渠。以通淮泗。夫淮泗至开鸿沟而始通。禹时无通淮泗之事。当系通济之。然可见禹于荥阳通渠。当时固有此传闻之说矣。且淮上承泗。泗上承菏。而菏上承济。河不先通济。而何由通淮泗。如谓济系伏流。隐见不常。非有一定之道可循。然则菏何以至。汶何以会。海何以入。经文岂谩语哉。始虽无定。瀹而注之。则有定矣。要之禹贡及孟子。皆以济漯从称。证一。济行漯之南。而皆自河东分两道以入海。漯可引河。济独不可引河乎。证二。其受河在荥阳黎阳之闲。皆为大伾之西南。证三。而贝邱西南之说。绝无左证。孟康知其一为漯。而不思及于济。锥指主宋人说。以一渠即北行之故大河。而于孟康贝邱之说。绝不议及何耶。姑存鄙见。质之学者。

　　济为禹酾二渠之一说下　　　　　　　
罗汝怀

读苏文忠书传。而后知有先得我心者。然其说未晰。致招驳议。其言曰。自淮泗入河。必道于汴。世谓隋炀帝始通汴入泗。禹时无此水道。以疑禹贡之言。案汉书项羽与汉约。中分天下。割鸿沟云云。文颍注云。于荥阳下引河。东南为鸿沟。以通宋郑陈蔡曹。与济汝淮泗会。此出河渠书。及沟洫志。苏氏忘之耳。即今官渡水也。魏武与袁绍相持于官渡。盖自秦汉以来有之。安知非禹耶。禹贡九州岛之水。皆记入河水道。而淮泗独不能入河。帝都所在。理不应尔。意其必开此道以通之。其后或为鸿沟。或为官渡。或为汴。上下百里闲不可必。然皆引河水而注之淮泗也。故王浚伐吴。杜预与之书曰。当径取秣陵。自江入淮。逾于泗汴。泝河而上。振旅还都。又足见秦汉晋魏。皆有此水道。非炀帝刱开。吴王夫差开沟通水。与晋会于黄池。而江始有入淮之道。故禹贡曰。沿于江海。达于淮泗。明非自海入淮。则江无之淮之道。今直云浮于淮泗。达于河。不言自海。则鸿沟官渡汴水之类。自禹以来有之明矣。议之者曰。河渠书言禹功后有开鸿沟者。苏氏未审书中有自是之后四字耳。案谓淮泗达河则可。谓鸿沟为禹所开则不可。而禹时淮泗。亦不由汴入河。水经注。泗水又南径方舆县东。菏水从西来注之。说文则直谓泗受泲古济字水。以菏上承济故也。然则由泗入菏。由菏入济。由济入河矣。锥指引说文水经注黄公绍韵会。谓河乃菏字之误。古文作达于菏。未为不可。然达菏。而仍须达济以入河也。乃欲以此为泗不达河之证。而别为贡道。曰由菏入济。由济入漯。由漯入河。而济之通漯。则又无所据。而不能明指其地。见锥指兖州徐州下。总由泥经文溢为荥。则谓河济本不相通。东出于陶北。则谓显伏不常。贡道至此。必舍舟从陆。不知史家立文略。谓未导之先。济实如此。禹乃其为荥。复其至于陶。而因以导之耳。若任其隐伏。则直不成水矣。何以曰导。而水经注所叙济水原委历历。济自出耶。后人导之耶。是则后人之治水也胜于禹矣。此处一差。轇轕百出。或曰。济水出河之后。导于何始。曰始于荥泽。意当时溢出于此。如泉源然。从此导之至陶。于无之中求有。此禹之所以称神。又自河酾渠至荥口。因以引河亦以便贡。此禹之所以为智。曰。似也。惜刱而无征。曰济漯达河。淮泗达河。浮汶达济。达济。即达河也。经文如此。汉唐诸儒说如此。而通渠则水经注荥渎首受河水。旧有渠矣。非无征也。且漯之通河。亦经传所不载。今所据者。则亦孟康谓二渠一则漯川而已。孟康单辞可据而无疑于漯。而独有疑于济乎。使孟康当时谓一渠为济渎。则至今尊而信之矣。乃为贝邱西南之说。遂致史汉二书不明。且窒碍及于禹贡。致可憾也。曰。如此。则河已通淮泗矣。后之通鸿沟又胡为者。曰由淮入泗。则从极东之地。南折而北。由泗达济。又北折而西。道里迂远。其曲如弓。鸿沟在今开封。地势居中。开而直下。则其直如弦。且其意在欲通近鸿沟之宋郑陈蔡诸国耳。此皆春秋战国诸侯因利乘便之事。而为后世河决东南之病端也。与禹之通渠于济无与矣。

　　汉武塞河复禹故考　　　　　　　　
毕亨

史记河渠书。言孝武元光中。河决瓠子。东南注巨野。通淮泗。其后二十余年。始卒塞决河。筑宣防。于是导河北行二渠复禹故。汉沟洫志因之。考元光河决时。武帝命汲黯郑当时塞之。辄复坏。于时武安侯田蚡为相。蚡奉邑食鄃。鄃居河北。河南决。则鄃无水患。收入多。因言于帝。以为河未易以人力强塞。望气用数者亦以为然。于是止不塞。其后岁屡不登。梁楚益甚。帝乃命汲仁郭昌发卒数万人。塞瓠子。起龙渊宫。计自河始决时。已历二十余年所。始由故道。故云复故云。然史以此故为禹之故。则不然。汉司空掾王璜言周谱云。定王五年河徙。则今所行。非禹所穿也。时人或以见行水为禹之行水。故又以黎阳山为大伾。皆非是。考禹之导河。禹贡华阴以下皆言东。大伾以下皆言北。如以黎阳山为大伾。则是未及大伾。河已折而北矣。其不合一也。禹贡下文至于大陆。大陆即巨鹿。在今直隶平乡县界。黎阳则今浚县。在大陆东南。如所说。是河由黎阳更西北流。始至大陆。谬于地形。其不合二也。又河水东徙之文。着于周谱。如以汉时行水为禹行水。则定王五年之徙。又将徙于何所乎。其不合三也。河水未徙已前。殷王河亶甲居相祖乙居耿。皆傅河。若由成皋遂达于滑台黎阳。耿相岂得有河水。其不合四也。禹之行水。本由西山下北达。史所云北载之高地是也。若如汉行水。由成皋遂东北至滑台黎阳白马繁阳以达馆陶。皆平衍柔之地。曷云高地。其不合五也。又汉志。魏郡邺县。故大河在东北入海。此禹时故。由耿相径此以至大陆也。若如汉时行水。邺东安得有故大河。其不合六也。难者将曰。春秋宝干图云。齐吕填阏八流以自广。尚书中候同。故郑氏亦云。齐桓公塞之是也。今言自成皋北下。河水不及齐地。齐桓安得而塞之也。曰。此纬书。亦出汉人。其意以禹贡九河既道之文。隶于兖州。汉平原属青州。渤海河闲属冀州。惟东郡以南为兖州。故遂误疑九河当在齐地耳。考禹贡兖州土不止于此。传曰。两河闲曰冀州。河东曰兖州。谓自东河徒骇以南。如勃海河闲皆兖分。兖州土地污下。信都勃海清河河闲诸郡国皆污下。难役作。故经亦云。作十有三载乃同也。善乎郑志之荅赵商也。商曰。禹贡导河至于大陆。又北播为九河。然则大陆以南固未播也。在兖州安得有九。至何时复合为一。然后从大陆以北复播为九也。其意疑兖州在大陆直东。及东南不当有九河。亦据汉之兖州言之也。郑君荅曰。观子所言。似徒见今兖州之界。不及九河。而青冀分之。故疑之尔。既知今。亦当知古。所云今兖州之界不及九河。则齐地无九河明矣。所云青冀分之。则自渤海河闲以及平原。是青冀分九河之故也。所云既知今亦当知古。言既知汉之十三州。又当知禹贡九州岛土不同。不可据今以证古也。

要之九河之。当以许商所言为定。商言古记九河。有徒骇胡苏鬲津。今见在成平东光鬲界中。成平属勃海。其最南鬲县属平原。与郑君青冀之说合。其言审矣。难者又曰。汉代有二渠。其一为北渎。王莽时空竭。一则漯川。岂非禹之二渠乎。曰。此出孟康注。汉书郦元因之。亦以当时二渠为禹二渠。不及子长孟坚远矣。考河渠书沟洫志。述禹导河至大伾。始云。禹以为河所从来者高。水湍悍。难以行平地。数为败。乃酾二渠以引其河。北载之高地。实以成皋大伾以东。地夷坦难行水。于是因河流触于大伾之势。酾渠北流。阳嘉闲。司马登碑亦云。伊洛合注大河。南则缘山东过大伾。回流北岸。郁蒙涛怒。故禹因势以利导之也。其当在修武武德界中。非汉之二渠。河渠书沟洫志。于下始云。过绛水至大陆。则二渠又在绛水大陆之南明甚。何从及于北渎漯川乎。且所云酾二渠。引河载之高地。谓禹所以酾二渠者。为欲引之于高地也。若北渎漯川以下。当及于平原千乘勃海界中。谓之高地可乎。其舛谬之故。不待智者而后辨也。然则史云复禹故。何也。曰。武帝河决时。自元光迄于元封。历年久。又其时岁屡不登。梁楚地尤甚。为害大。帝既用事万里沙。还亲临河。湛白马玉璧。令臣从官自将军以下。皆负薪寘决河。又作瓠子歌以悼之。其情亦孔亟矣。于是功成。臣颂之。以为导河北行二渠。复禹故。此特出当时臣工颂美之辞为然。非实录也。马迁亲武帝时人。作史岂敢异辞。然其述禹酾二渠文自明。读者不加察耳。郦元注水经云。河水于济漯之北。别流注海。又云。今所辍流者。惟漯川耳。然则孟康以河所行即漯川亦少误。后之言河。诚能由成皋大伾回流之势。酾二渠引之。径西山下。过安阳邢台。以至大陆。然后复分衰之。同为逆河以注海。此功一立。复禹故。万世赖之。以视汉武之塞河。又不足言矣。

　　河工则例　　
凌江

查河工则例。于雍正年闲。拟定成规题奏。奉部刊行饬遵在案。近以料随时贵。购用价值。与报算不符。每静心思维。兼求舆论。有云法无百年不变者。有云生齿日繁有长无落者。有云宜核实更正者。有云部算守例外算从权者。有云照市价实数报销者。五者各据一说。似属可行。然衡之理势。有未敢诚服者。请逐条言之。若云法久必变。乃为法弊者而言。今料因时贵。是时弊也。时弊当救其弊。不当擅更其法。若云生齿日繁所致。古人生聚教养。遂致富强。今使繁者各治其生。则料出必多。河工果无人。则虚糜者少。料价将有落而无长矣。若云核实更正。则当照现在市价刊定。其闲有加一倍者。有加数倍者。此后贪利之徒。机巧转甚。再数十年。又将数倍矣。势必又请更正矣。扩而充之。有何既极。此人所易晓。特狃于目前。未思其流弊耳。若云部算守例。外算从权。则是即以越例之数。而欺其守例之人。将高下在心。浮冒日甚矣。若云照市价报销。乃无可奈何之一法也。市价作数。尤易售欺。数日之内。长落难齐。百里之闲。贵贱不一。文书上下。不胜其烦。使厅员初详。按照市价。院道减数驳查。而厅员遵所驳之数再详。方行批准。如此。是待驳减而后准行。若实报则被减而难办。则厅员势不得不舍实而从虚。预留所减之地步矣。差官巡查。转增其扰。将见事愈紧而愈虚。价愈查而愈贵。实非久远可行之策也。即以有司月报粮料价值。督抚报部之数。互相较核。似无弊端。然近来州县视河工为快捷方式。方欲身入其中。安形其所短。而督抚亦不过据其所报。转以报部而已。在执事者果求其料物致贵之源。自得贱而且多之道。盖柴之在荡。木石之在山。灰砖之在。禾草土之在地。苟非人为。不能致用。其道路之遥。舟车之费。全资人力。故料价之低昂。止看食用若何而为之准则也。年来陆处病水。近地失收。河口时淤。远粮难集。米麦翔贵。食用日增。皆加入料价之中。此致贵之一也。河工当先问用料之多少。再论价值之重轻。苟用数少。即贵亦何伤。若用数多。虽贱亦为害。河之溜势。既已旁趋。自生出新工以及口岸。每年料物。用者过多。而存者无几。则料缺而价愈昂。此致贵之二也。昔之购料。皆在农工甫毕。乃未雨绸缪。故价半而料倍。今则临时急用。始行采办。农事方殷。车牛无暇。故价十而料三。此致贵之三也。窃闻为政以制。立见理平。使黄河疏之有所归。塞之易为守。河心日深。虽盛涨之年。何忧其泛滥。农人得尽力于畎亩。自获稼穑丰饶。河口畅行。远粮易集。米麦从此日多。购柴则乘时积贮。荡柴则由厅转运。全数到工。桩埽合法。溜不旁趋。新工自稀。谅少口岸。每年料物。用者既少。而存者自多矣。庶几料积粮多。工无烦政。家给人足。官有余财。如此而料价不贱。无是理也。

　　河工料宜　　
凌江

工料之性。各有所宜。适其宜则用之均。收实济矣。惟海柴性。宜于埽坝。年久入土益深。工底益固。在水中者。虽百年仍然黄色。愈柔愈致。取起见风。甫行乌朽。此前贤谆以海柴为要也。秫做工。易于断裂。四五年之后。即成霉音梅苴音鲜。茅草三年。稻谷之草二年。水荭一年。便皆糟烂。可以暂时筑坝及盘做裹头之用。江柴廓硕。不可做工。清水尤难闭气。仅可用于无关紧要之处。其质硗虚。不能经久也。桩橛之木。务在匀直通梢。若大头蛇尾之形。取材不便。光缆务以石亚熟之柴绞做。熟则韧。又必须放长至十二丈足。方免两条充一之患。旧例长十丈。实得九丈。工用尺寸不敷。又结上一条。其结扣处。大加栲栳。其余截下者。随手零落。如有十二丈长。则无庸充结矣。河砖须将土筛细。坯要多盘数次。再入制模。火力匀足。质细而坚。则不致蚀裂。石料以山东台庄之花山石质最好。次之江宁之大小青龙山豆村龙潭。镇江之枣林。徐州之南山等处。皆可开山。所开皆系荒石。必须取六面见方。尺寸宽厚者发运。不可如近来祗图价贱。苟减了事。仅存一面见方而已。查乾隆十九年。东省金乡县办到协济石料。块块六面见方尺寸宽厚。可见认真办事。正不难也。此各料之大概准则。至海柴之派徐属者。旧例运至皁河总厂。分拨各厅。由黄河转运到工。后来一到王营。竟全行变卖。以海柴之价。购骆马湖之茸草及秫。聊以补码而已。此工段不能耐久之故也。积习虽深。何难转正。所望贤达为之耳。

　　河工桩埽　　
凌江

查康熙初年至乾隆闲。凡遇工程。随时增损。唯桩埽一条。仍遵古法。及五十一年。堵闭山安厅之汤工。时当冬月。水落归槽几于无溜。遂用软厢。乃乘机会之所宜。一时应变之法也。后人不识经权。一味偷减。率为常法。全用软厢。遂使口岸堵闭者。每败于垂成。费再二再三之帑。至岁修拆厢者。逾加有名无实。方于春月报竣验收。一至伏秋。接联塌陷。文武奔集。呼吸濒危。帑料皆糜。惊魂甫定。虽徼幸保全。亦云瘁矣。是所省者甚微。而所费者甚大也。且黄河机要颇类行军。军以定谋而制胜。必剿抚兼施。未闻徒资守御也。而况于让之乎。故前贤百计经营于逢湾迎溜之处。设立大埽长桩。与水相抗。其万里奔腾之势。一遇大埽。莫能动摇。则溜势下掣。抉沙而行。埽埽建功。人人奋志。溜走中道。河身日深。克奏肤功。民鲜昏垫。若曰。当其时亦闲有决口何也。则应之曰。此奉行者不力。偷减工料。致失机宜之故。非桩埽与水之咎也。迨乾隆三十年以后。忽创为让水之法。裁去大埽长桩。收弩末鲁缟之利。溜之怒势既解。遂纡缓优游。所挟之沙。随处停滞。渐久河底日高。上溜既下坐而迁。下溜自易辙而变。溜既坐湾。偏重对岸。必成大滩。旁趋之势成。而新生之工出矣。伪由此日长。事由此日多。数十年之河道不安。实阶于此。仅为不肖河员衣食之源。开销之地。其损耗帑项者犹有限制。傥一旦力不及御。致漂没万姓。漂荡田庐。城郭郡邑。俱受其厄。势必加以抚恤赈济。以及堵闭口岸之用。合而计之。或费至百余万。或费至数百万。此岂国家之利乎。今若于迎溜之处。乘冬月仍做大埽。较盛涨时水痕。高出数尺。多签长桩。坚帮坝台。宽留挂脚。鳞次屹立四五六座。俾挑开溜势。不致坐湾。其溜势不偏。则水力均一。沙随水去。中泓日深。河既承受有余。异涨亦无所害。埽惟修旧。工有余财。此转危为安之至计也。又必自下游行起。渐次而上。乃治尺得尺。步步收功之法。由安海而外。河次桃宿。而邳雎及铜沛而萧丰。推之以达乎青豫。如此行之二十年。较今日岁修。及另案开销一年之数。合而计之。孰费孰省。孰危孰安。如果有验。岂特可行于一时。且望行之于万世也。

　　河工例销流弊说　　　　　　　　　　
赵廷恺

事不审难易轻重缓急。徒守经而弃权。流弊必为天下患。甚矣。权之贵乎达也。朝廷因事定例。经也。不可易也。何敢遽言权。书吏钞胥成案。卒执此以舞弄颠倒。援引新旧之分。附会比照之说。随手高下。不可胜穷。而河工尤甚。夫水无常也。黄水愈无常。水之平险无常也。消长无常也。黄水之平险消长愈无常。使顺流归辙。历久不变。何难遵例守经。共循故制。其势固有不能。大溜时趋南而趋北。偶争上而争下。数年一易。或一年一易。概以例限之。则饱厅员之橐。而书役互相为奸。滥糜帑饷。架饰工程。于修守防导。毫无裨益关系之处。而动曰有例。实例非所例耳。惜乎达权之无其人也。河工置土石砖料。为岁修加增临险抢护之用。法至备矣。例定觔两方丈。即麻橛韦柳刀工。皆准估值。每年按价给领。是例价者。一定之规。以示止而不过之则。例领者。一定之需。以昭有备无患之意。然今观例价例领。全数发之。未必全如例办之。全数销之。未必全以例用之。窃以为按例领价则可。按年例销则不可。何也。物之远近贵贱。昔人酌其多寡盈缩。以例定价。可谓平允至矣。不必较核锱铢。致伤政体。俾奔走者亦乐于从事。而其所销。若以年分论。则此年值险。用砖石料至八九分。往年止用六七分五六分者。而何以一概全销也。以通工而论。则某厅值险。用砖石料八九分。而别厅止用六七分四五分不等。又何以一概全销也。且也防风埽有其名鲜其实矣。大吏境。厅员铺料百十束于巨河遥远之所。名曰防风。果使风可防。则全河皆有风。何必风止聚于一隅数十步之内。盖明知其事属浮冒。而姑云以为调剂焉。防险钱更仅留其名矣。向当大汛各堡。置大钱五十千。预待仓卒所取。其制最极周密。乃今游历两岸。二里一堡。毫厘未之焉。至于春之加厢。夏秋之抢厢。俱属缮列名色。近见所加厢者。不过敷衍而已。抢厢则因循怠慢。酿成巨险。不得已而始为之也。苟其春工着实。增修完固。何至夏秋有蛰走之虞。夏秋如溜紧。速抛砖石以卫之。何至有塌坝刷堤之患。大抵厅员无非欲节省之以为己有。而非欲节省之以为国有也。不然。何以一概例销也。

说者曰。非不愿从实节省也。悉今岁减之。来岁即据为例。后设生新工。请复其额。必烦驳议。无可如何。姑沿其旧。独不思　国家当经费支绌之时。苟能尽一毫人力。稍分宵旰之勤劳。是即人臣泥手涂足所不辞。众谤疑所不恤。而遑徇于积习隐忍。以听其浮靡乎。达权者常善用权。例领可也。按领之项。经画所销。辨其难易。敌水之力难。则上游挑溜力较易。捍堤之势难。则对坦切坡势较易。缓者徐图之。则物无昂涨之忧。急者豫储之。则事无掣肘之弊。一段吃重。则力以扼其要。他汛稍轻。则转运以济其功。相度机宜。总获节省。要非谓苟且以行权也。期于工坚用确。赏公罚明。以各厅之所领。核各厅之所销。必有参差不同。综而计之。每岁能节省若干。存归公库。岁岁积之。至积满一岁例领之数。则可请停领一年。不但此也。纵愈积愈多。亦能备其不虞。永资清晏。此所以按例领之。不至或益或损。致碍前规。而独不容例销。任全数以报竣也。试思今日淮盐改票。而颇征赢余。粤氛未靖。而尚筹飞挽。理财裕国。诚大要端。顾安得有治人出。权归至当。不为厅员所蒙惑。彼胥吏者。又何从售其欺哉。传曰。公家之利。知无不为。忠也。各秉良知。处脂膏而不润。则以公完公固忠。即以私存公亦忠。吾为一言蔽之曰。例领可也。例销则断断乎不可也。是即权也。

　　黄河海口日远运口日高图说　　　　　
阮元

黄河挟泥沙入海。一岁之中。泥沙多不可量。此泥沙积垫于海口。愈积愈多。愈垫愈远。拦门沙亦愈推愈远。盖必然之势也。乾隆初年之海口。非康熙初年之海口矣。嘉庆初年之海口。非乾隆初年之海口矣。盖远数百里矣。今又三十余年。而清黄交会通漕之处。则未尺寸移故地也。然则运口昔日清高于黄。今常黄高于清者。岂非海口日远之故乎。夫以愈久愈远之海口。行陕州以东之黄水。自中州至徐淮二府。逐里逐步。无不日加日高。低者填之使平。坳者填之使仰。此亦必然之势也。而湖水之堰。则不能再加高。此又一定之势也。如此而欲数千里平行之黄水。独在徐淮一带。独自刷使深而且低。再仰而出于海口。窃忧其难矣。譬如楼梯斜下十三层。梯脚占地一丈。如乾隆初海口如戊癸其第十层。离地高三尺。如运口乙今于梯脚接添三层为十六层。使梯势不。必多占二尺余地矣。如今海口如庚癸是其第十层离地者。必加高尺许矣。如今运口丁何也。梯脚占地远也。远之一字。今言河者皆未言及。私心揣测。聊为图以观之。道光七年记。

*附图未打。

　附河流合勾股弦记

　凡水行于山石不平之地。随地形为高低也。若黄河出陕州之后。由陕州以至海口。数千里之远。数百年之久。必平无高低。如弦之直矣。何也。地势本平。而沙填又久也。故自河南至淮南。海口则日垫日远。河身必日加日高。低者填之使平。坳者填之使仰。如弦之直。如准之平矣。加以屡次决口。屡次挑为引河。少有丈尺之高坳者。亦无不平矣。此合乎勾股弦矣。右图。癸庚。股也。甲癸。勾也。甲壬。弦也。股与弦同此日加日长。而独欲使丁之弦屈曲低落如丙乙之旧。使乙水仰出于庚。此断断不能之势也。此理易明。人所共晓。尺幅之闲。此理此数。数千里之远。亦同此理同此数也。盖测天测地未有勾股直而弦曲者。亦未有大股已加长改位而弦不加长改位者。如戊改庚。乙改丁

　　治黄运两河议
柳应墀

天下之水。善趋于东南者。其势也。而弱水独西。喜浮而柔顺者。其性也。而济水独沈。兼之者惟大河。大河势趋北。而性独刚也。刚不可以防。故鲧堙之而弗成。北不可以南。故元明治之而滋弊。古人因河以为运。不特禹之贡道也。即考汉唐转运之成可知。后人壅河以济运。非谓黄陵冈之役也。即会通河之开凿。亦为大变。虽曰都于幽燕之漕运使然。然亦不知顺其性与势之故。故治河则碍运。保运则妨河。非有旷然卓识之才。不狃于故常。亦恶知黄运不相悖之理哉。议曰。治黄而不必治运。上也。治黄而兼顾运者。次也。治黄而专顾运。甚且顾运不顾黄者。下也。河之通淮。始于汉。甚于今。武帝时。瓠子河口决。注巨野。通淮泗及宣房。元成时又屡徙。当时若亟用贾让之上策。亦何至遗患至今。王莽时。河徙由济南千乘以入海。东汉明帝命王景治之。自是无河害者八百余年。五代晋时。河决滑州。弥漫数百里。逮有宋而河北决者三。当时奸臣。必欲河之东。至南渡而大半由淮入海。然北流尚未绝也。元会通河成。虽为漕计。仍以海运为主。奈何明又疏之。为东南数布政长运计。而不虑河之日南也。其始借黄以济运。其终借淮以敌黄。黄其可敌乎。于是淮南抱鱼之忧。运航有沙淤之阻。则河失其势。而运不可保也明矣。然河究不南也。往往北决张秋以溃运。识者已知有穷则思返之意。而果也　国朝咸丰闲铜瓦箱之决。径由大清河以入海矣。大清河至利津口。为古济水道。即汉之千乘也。河既溃运。自安山至八里庙决口。艰于漕。可绕盐河行二百里以达张秋。张秋以上至开州境。有古大金堤可恃。以下抵利津。应加筑长堤。其南岸自安山以下多傍泰山麓。以上至曹州境为古巨野泽。当宽立堤防。俾河身不宽不狭。河傍筑石堤。借水刷沙。距河数里。相度形势。建遥堤以防涨。以机器随时疏浚。庶几河患可息。而运河之治。为功亦易。故曰治黄而不必治运者。上也。或曰。子以堙水为戒。而累言堤防。得毋矛盾。非也。时使然耳。昔禹时无人地之窒碍。故河得宽然而北。今则河之北有临清。中有济宁。南有徐州。皆转运之道。随在掣肘河势。邱仲深以谓非河不容人。人不容河耳。是非顺其势以曲为之防。恶乎可。曰。然则废运而专治河何如。亦非也。　国家虽改行海运。河运亦不可废。况江北之仍岁漕乎。无已。则惟治河而兼顾运。运河经山东千余里。岁时修堤司闸开浚之费。不使之缺。而又多开泉河厅所辖诸泉以济运。若虑其涸。独防黄以益之。则横决之忧必深。盖运河半资山东诸水。半资黄河。专藉河而河之性又拂。故曰治黄而兼顾运者。次也。河为纲而运为纪。纲举则纪整。若使治河而专顾运。甚且顾运而忘河。是纲纪倒置也。

元人排河入东北之道。微有存者。明徐有贞犹疏分水之渠。于濮汜闲自黄陵冈之筑。绝其北流。浚贾鲁旧河以分之。开新河七十余里。又筑长堤三百余里。役夫十万有奇。而张秋之决始塞。名为治河。实则治运。然而逼河南徙。刘大夏之所为。固知其不易也。及又虑河之壅运也。潘季驯于是创蓄淮敌黄束水攻沙之策。未几而清口淤矣。则河性之刚而不可敌也可知矣。夫顾运可也。顾运而致河之拂怒不可也。假令宗减黄清之说。洪泽湖全受黄水。微特迤北运道日涸。而河且挟淮入江合为一渎矣。然而前人深虑之而幸免者。非天也。亦河势使然也。故大清河之行。而河之势与性彰彰也。后之人若属有衡决之变。慎毋师刘潘之故智。使纲纪倒置。斯河不溃运。运不拂河矣。故曰治黄专顾运。甚且顾运而不顾黄者。下也。抑又闻之。引漳溉邺。史起之谋也。开渠灌田。贾让之策也。今河南一布政。河经者逾半。土脆而流浊。不可以渠。惟曹濮济阿闲。不妨多开支渠。如江南之潴泽支港。可岁获漕粟。可预制横流。至决口岁修之弊。顾炎武有正人心急于抑洪水之说。可考镜而知也。然则治河之大较可知矣。昔之河。有漯川屯氏津以分之。有巨野梁山泺以潴之。故其势顺。今之河。欲南而束于堰。欲北而阻于堤。又挽之以入运。掣之以入淮。故其性逆。孟子言禹功。曰疏瀹排决。诚取议之上者。而变通之。徐图之。岁时疏达之。则虽谓禹之复可也。虽谓黄运并行而不悖可也。

　　筹河篇上道光十二年　　　　　　　　
魏源

我生以来。河十数决。岂河难治。抑治河之拙。抑食河之餮。作筹河篇。但言防河。不言治河。故河成今日之患。但筹河用。不筹国用。故财成今日之匮。以今日之财额应今日之河患。虽管桑不能为计。由今日之河。无变今日之道。虽神禹不能为功。故今日筹河。而但问决口塞不塞。与塞口之开不开。此其人均不足与言治河者也。无论塞于南。难保不溃于北。塞于下。难保不溃于上。塞于今岁。难保不溃于来岁。即使一塞之后。十岁数十岁不溃决。而岁费五六百万。竭天下之财赋以事河。古今有此漏卮填壑之政乎。吾今将言改河。请先言今日病河病财之由。而后效其说。人知　国朝以来。无一岁不治河。抑知乾隆四十七年以后之河费。既数倍于　国初。而嘉庆十一年之河费。又大倍于乾隆。至今日而底高淤厚。日险一日。其费又浮于嘉庆。远在宗禄名粮民欠之上。其事有出于上者。有由于下者。何谓由上。　国初靳文襄承明季溃败决裂之河。八载修复。用帑不过数百万。康熙中堵合中牟杨桥大工。不过三十六万。其时全河岁修不过数十万金。盖由河槽深通。而又力役之征。沿河协贴。物料方价皆贱。工员实用实销。故工大而费省。乾隆元年。虽　　　诏豁各省海塘河堤派民之工十余万。而例价不敷者。尚摊征归款。至四十七年。兰阳青龙冈大工。三载堵闭。除动帑千余万外。尚有夫料加价银千有一百万。应分年摊征。其时帑藏充溢。破格豁免。而自后遂沿为例。摊征仅属空名。每逢决口。则沿河商民。且预囤柴苇。倍昂钱值。乘官急以取利。是为河费一大窦。然乾隆末大工。虽不派夫。而岁修抢修另案。两河尚不过二百万。及嘉庆十一年。大庾戴公督南河。奏请工料照时价开销。其所借口不过一二端。而摊及全局。于是岁修抢修顿倍。岁修增而另案从之。名为从实开销。而司农之度支益匮。是为河费二大窦。计自嘉庆十一年至今。凡三十八载。姑以岁增三百万计之。已浮旧额万万。况意外大工之费。自乾隆四十五年至今。更不可数计耶。此之谓费浮自上。其浮自下者。自靳文襄以后。河臣不治海口。而惟务泄涨。涨愈泄。溜愈缓。海口渐淤。河底亦渐高。则又惟事增堤。自下而上。自一二岁以至十岁数十岁。河高而堤与俱高。起海口至荥泽武陟。两堤亘二千余里。各增至五六丈。束水于堵。隆堤于天。试以每岁加堤丈尺案册计之。必有二三十丈。其实今堤不及十分之二。不曰汛水淤垫。则曰风日削剥。以盖其偷减。其实汛水仅能淤堤中之河身。不能淤堤外之官地。试以堤外平地高低丈尺诘之。则词穷矣。即此加堤之费。已不下三万万。河身既淤。大溜偶湾。即成新险。于是又增另案之费。河堤既高。清水不出。高堰石堤亦逐年加高。于是又增湖堰之费。亦不下三五万万。是以每汛必涨。每涨必险。无岁不称异涨。每岁两河另案岁修。南河计四五百万。东河二三百万。溃决堵合之费。人能知之。能患之。其不溃决而虚糜之费。则习以为常。且不知之。且不能患之也。

堤日增。工日险。一河督不能兼顾。于是分设东南两河。置两河督。增设各道各厅。康熙初。东河止四厅。南河止六厅者。今则东河十五厅。南河二十二厅。凡南岸北岸。皆析一为两。厅设而营从之。文武数百员。河兵万数千。皆数倍其旧。其不肖者。甚至以有险工有另案为己幸。若黎襄勤之石工。栗恭勤之砖工。即已有縻费罪小节省罪大之谤。此之谓费增自下。是以国家全盛财赋。四千万之出入。无异乾隆中叶之前。巡幸土木普免之费。且倍省于乾隆之旧。而昔则浩浩出之而不穷。今则斤斤撙之而不足。是夷者。民财之大漏卮。而河工者。国帑之大漏卮也。然则今日舍防河而言治河。可乎。惩糜费而言节用。可乎。曰。无及矣。南河十载前。淤垫尚不过安东上下百余里。今则自徐州归德以上无不淤。前此淤高于嘉庆以前之河丈有三四尺。故御黄坝不启。今则淤高二丈以外。前此议者尚拟改安东上下绕湾避淤。或拟接筑海口长堤。对坝偪溜。以期掣通上游之效。今则中满倒灌。愈坚愈厚愈长。两堤中闲。高于堤外四五丈。即使尽力海口。亦不能掣通千里长河于月之闲。下游固守。则溃于上。上游固守。则溃于下。故曰由今之河。无变今之道。虽神禹复生不能治。断非改道不为功。人力预改之者。上也。否则待天意自改之。虽非下士所敢议。而亦乌忍不议。

　　筹河篇中　　
魏源

河决南岸与决北岸孰胜。则必佥曰南决祸轻。北决祸重。北决而在上游。其祸尤重。决北岸上游者。若乾隆青龙冈之决。历时三载。用帑二千万。又改仪封考城而后塞。嘉庆封邱荆隆工之之决。历时六载。后因暴风而后塞。武陟之决。用帑千数百万。亦幸坝口壅淤而后塞。南岸则虽在上游。亦不过数百万可塞。是地势北岸下。而南岸高。河流北趋顺而南趋逆。故挽复故道。北难而南易。上游北决。则较下游。其挽回尤不易。问曰。然则河之北决。非就下之性乎。每上游豫省北决。必贯张秋运河。张秋。即今寿张县。趋大清河入海。非天然河槽乎。挽回南道既逆而难。何不因其就下之性。使顺而且易。奈何反难其易而易其难。祸其福而福其祸。则必曰。恐妨运道。呜乎。今之南运河。果能不灌塘而启坝通运乎。既可灌塘于南运河。独不可灌塘于北运河乎。明知顺逆难易。利害相百。乃必不舍逆而就顺。舍难而就易。岂地势水性使然乎。审地势水性如之何。曰。莫如南条行南。北条行北而已。近日黄河屡决。皆在南岸。诚为无益。即北决而仅在下游徐沛归德之闲亦无益。惟北决于开封以上则大益。何则。河济北渎也。而泰山之伏脉介其中。故自封邱以东。地势中隆高起。而运河分水龙王庙遏汶成湖。分流南北以济运。是河本在中干之北。自有天然归海之壑。强使冒干脊而南。其利北不利南者。势也。北条有二道。一为冀河故渎。史记所谓禹载之高地者。今不可用。上游即漳水。下游至天津静海县入海。皆禹河故道。其地亦高。故不可用。一为山东武定府之大清河。即济水。小清河。即漯水。皆绕泰山东北。起东阿经济南。至武定府利津县入海。即禹河为二渠。一行冀州。一行漯川者也。自周定王时。黄河失冀故道。即夺济入海。东行漯川。故后汉明帝永平中。王景治河。塞汴归济。筑堤修渠。自荥阳至千乘海口千余里。汉千乘。即今武定府利津县。行之千年。阅魏晋南北朝迨唐五代。犹无河患。是禹后一大治。盖不用禹冀州漳之故道。而用禹兖州漯川之故道。以地势。则上游在怀庆界。有广武山障其南。大伾山障其北。既出即奔直向东北。下游有泰山支麓界之。起兖州东阿以东。至青州入海。其道皆古不变不坏。其善一。以水性。则借至清沈驶之济。涤至浊淤之河。药对证而力相敌。非淮泗恒流不足刷黄者比。其善二。北宋河益北徙。几复故道。宋人恐河入契丹境。则南朝失险。故兴六塔二股河。欲挽之使东。又不知讲求漯川故道。其弊在于以河界敌。志不在治河也。及南宋绍熙金明昌之际。河遂自阳武而东至寿张。注梁山泺。分二派。北派由北清河入海。南派由南清河入海。南清河。即泗水入淮之道。今会通河。起汶上县至淮安府清河县。是也。北清河即济漯川。今大清河。自运河滚水坝。历东阿平阴济阳齐东武定青城滨州蒲台。至利津海口。其时金人以邻为壑。故纵河南下。与北清河并行。其弊又在于以河病敌。亦无志治河也。及元世祖至正中。开会通河。尽断北流。专以一淮受全河。而河患始亟。

元末至正中。又北决。贾鲁初献二策。一议修筑北堤以制横溃。其用功省。一议浚塞并举。挽河南行复故道。其功费甚大。脱脱竟用后议。挽之使南。其时畲阙即言河在宋之郊。地势南高于北。河之南徙难而北徙易。议者虑河之北。则碍会通之漕。不知河即北。而会通之漕不废。何则。漕以汶。不以黄也。贾鲁不能坚持初议。其识尚出畲阙之下。明以来如潘印川靳文襄。但用力于清口。而不知徙清口于兖豫。其所见又出贾鲁之下。诸臣修复之河。皆不数年十余年随决随塞。从无王景河千年无患之事。岂诸臣之才。皆不如景。何以所因之地势水性。皆不如景。其弊在于以河通漕。故不暇以河治河也。今日视康熙时之河。又不可道里计。海口旧深七八丈者。今不二三丈。河堤内外滩地相平者。今淤高三四五丈。而堤外平地。亦屡漫屡淤。如徐州开封城外地。今皆与雉堞等。则河底较　国初必淤至数丈以外。洪泽湖水。在康熙时。止有中泓一河。宽十余丈。深一丈外。即能畅出刷黄。今则汪洋数百里。蓄深至二丈余。尚不出口。何怪湖岁淹。河岁决。然自来决北岸者。其挽复之难。皆事倍功半。是河势利北不利南。明如星日。河之北决。必冲张秋贯运河归大清河入海。是大清河足容纳全河。又明如星日。使当时河臣明古今。审地势。移开渠塞决之费。为因势利导之谋。真千载一时之机会。乃河再三欲东入济。人必再三强使南入淮。强之而河不受制。则曰治河无善策。治河兼治运。尤无善策。呜乎。运河之贯黄河。南北一也。黄河之贯运河。亦南北一也。汶水自南旺湖北行百三十余里。至张秋入大清河。建瓴而下。是南岸通漕甚易。所宜筹惟北岸。但自寿张至临清二百余里。尽塞减水坝。倒塘济运。而筑石闸于寿张黄运之交。是北岸通运。亦视南河御黄坝倍易。何虞乎运道。且今日之河。亦不患其不改而北也。使南河尚有一之可治。十余岁之不决。尚可迁延日月。今则无岁不溃。无药可治。人力纵不改。河亦必自改之。然改之不可于南岸。亦不可于下游徐沛之北岸。何也。上游河身高于平地。仍可决而南也。惟一旦决上游北岸。夺溜入济。如兰阳封邱之已事。则大善。若更上游而决于武陟。则尤善之善。河已挽之不南。费又筹之无出。自非因败为功。计将安出。因败为功如之何。曰。乘冬水归壑之月。筑堤束河。导之东北。计张秋以西。上自阳武。中有沙河赵王河。经长垣东明二县。上承延津。下归运河。即汉唐旧河故道。但创遥堤以节制之。即天然河槽。张秋以东。下至利津。则就大清河两岸展宽。或开创遥堤。即如王景用钱百亿。共一千万贯。合银五百万两。尚不及兰阳武陟之半。河既由地中行。无高仰。自无冲决。即使盛涨偶溢。而堤内堤外相平。一堵即闭。不过如永定河塞决之费。一二十万而止。新河北不驾太行之脉。南不驾泰山之脉。介两脉之闲。所刷皆尘沙浮土。日益深通。且南岸有旧河淤身千余里。高五六丈。宽数百丈。以北岸为南岸。新河断不能再侵轶而南。
  </div>
  <div class="pagination">
   <a href="皇朝经世文续编_page174.html">
    上一页
   </a>
   <span>
    ...
   </span>
   <a href="皇朝经世文续编_page170.html">
    170
   </a>
   <a href="皇朝经世文续编_page171.html">
    171
   </a>
   <a href="皇朝经世文续编_page172.html">
    172
   </a>
   <a href="皇朝经世文续编_page173.html">
    173
   </a>
   <a href="皇朝经世文续编_page174.html">
    174
   </a>
   <span class="current-page">
    175
   </span>
   <a href="皇朝经世文续编_page176.html">
    176
   </a>
   <a href="皇朝经世文续编_page177.html">
    177
   </a>
   <a href="皇朝经世文续编_page178.html">
    178
   </a>
   <a href="皇朝经世文续编_page179.html">
    179
   </a>
   <a href="皇朝经世文续编_page180.html">
    180
   </a>
   <span>
    ...
   </span>
   <a href="皇朝经世文续编_page176.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
