<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 89 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 89 页/共 287 页</h1>
    <div class="content">
窃臣准甘肃学政臣许应骙咨开据巩昌府知府颜士璋称巩昌所属州县地亩荒芜急应广为招徕以资耕垦惟入籍应试年分若不稍为变通诚恐无人应募因就领地承粮之多寡分别入籍报考之次序开列条款呈请核办前来查该府所陈各情核与例载康熙十年题准安插垦荒武弁永驻入籍均准应试之例尚属相符等因咨行到臣当经饬行甘肃藩司核议去后兹据藩司崇保详称甘省自经兵燹通省田土率多荒芜节经饬令各属认真清厘广为招垦限年升科以符旧制今议将各厅州县招垦新户就所领之地扣算承粮在一石以上者即以领照之日作为入籍之年按册内注明之兄弟子侄准其一体应试领地承粮在四五石以上者按册照内注明之本户及子侄即于下次科试准其报考领地承粮在二三斗者按册照内注明之本户及子孙俟下次岁试准其报考并行文原籍扣考如无原籍可归及有违事故仍只准种地承粮不准应试俟地方规复仍照例非入籍二十年不准报考如此变通办理庶广招徕等情核与康熙十年题准安插垦荒武弁永驻入籍纳粮当差其子弟均准考试之例相符并称甘省如平庆泾固道属之各厅州县兰州道属之狄道河州金县渭源巩秦阶道属之陇西安定会宁秦安清水两当宁夏道属之宁灵灵州镇迪道属各州厅州县近来招徕垦荒之户除土著不计外尚有安插兵勇以及外省商贾流寓之民均应一体照办以昭公普等情详请具奏前来臣复核无异相应请　旨饬部议覆谨会同甘肃学政詹事府少詹事臣许应骙合词恭折具奏

　　晋省未垦荒地尚多请宽起征年限疏光绪八年　　　
山西巡抚张之洞

窃惟为　国家理财之道莫如核经赋足经赋之道莫如无旷土[无]旷土之道莫如养民力若视同秦越但急催科土著无力客民不至地之不毛赋于何有溯查光绪五年查勘荒地其时上司责令委员及州县草草蒇事属吏迎合意指往往以荒报熟其实真正新荒不止所报之数故至今纷纷呼吁种种棘手以后催征事体为难尚多至于当日办理招垦全不知稼穑艰难一味操切一味惜费有名无实现饬善后局查开已报之有主无主荒地未垦者共一万顷有奇缘曩年饿莩过半流亡不归比年虽稍稍来归而丁少工昂芜深赀薄复畏赋役之累契税之征相率观望查光绪六年三月原奏查明新荒地亩共二万二千七十六顷七十亩零有主者三年开征自光绪五年为始光绪七年为满无主者四年开征自光绪五年为始光绪八年为满窃思例定升科之条当以开垦之日起限原奏统自光绪五年为始不问其已垦与否但以三年四年为断一律升科办理殊未尽善此时若不亟为声明将从前奏有案各州县荒地吁请　特沛恩纶则小民怵于催征期迫必致仍前裹足数年以后寖为豪民隐占邻里侵没驯至如陕皖江浙已事清查之官吏无从清缺额之正赋终于缺臣博采议今日垦荒之道惟有先化无主为有主一法合无仰恳　天恩俯准民困苦开垦艰难明降谕旨所有阳曲等五十四州县荒地除已垦者仍照光绪五年奏案分别有主无主于光绪八年九年上忙开征外其未垦之一万一百八十三顷六十四亩零自此次奉　旨之日起无论有主无主荒地均以实在开垦之日起限三年后起征臣一面督饬善后局司道赶紧开造清册送部查核并严饬各该州县此等新开荒地升科以前概不得派及差徭其实在无力者明酌给牛种之资所有给发认垦执照纸笔印红等费由局发给不准需索一文将来该民人执此印照即作为管业契据无庸另给税契州县劝垦数多者优奖膜视荒芜者重惩如此缓其赋役杜其扰累资其物力小民灼见垦荒之有利无害必将踊跃争趋竞图占业一二年间可尽化无主之地为有主田土既有着落正赋自不终亏此则稍宽目前之追呼而实所以裕久长之本计者也其实系已产者仍当督饬藩司责成地方官认真稽查依限起征不容里长粮差私收匿报

　　论筹购机器以开垦荒田
中国自开辟以来至于今时无不以耕桑为首务故四民之列除士之外次则推农若为工商之业则皆谓为逐末此万世不易之规也三代以上国制井田授民耕之君但有其中百亩之田令同井八家之民通力合作以代君耕即为国家之赋税以供君上之岁用国君治国谓为首重耕桑者但求其使民以时不夺农时而已其它则非在上者之务也自秦废井田豪强兼有一家而兼有数百家之田者即有一家而尽无一二人之田者各据之以为世业在上者既不能计民之有无亦不能计年之丰歉也惟田有人耕在上者即向有人耕种之田以征其赋税焉余则尽听之于有田之家与耕田之人以自治之而在上者亦毫不为之区别筹划也故自两汉以后君能体恤农民者世即称为贤君官能为农兴利者且即称为良吏载之史乘勒之贞以传为美谈以着为后法也是以郑白诸公之开渠可以灌溉民间之良沃赵充国诸公之屯田可以供给营中之食用至今人犹称之　本朝道光以前各省皆欲创兴水利然议论多而成功少故均迄无成效惟民间亦以耕桑为首务其时天下承平人民富庶故少有可耕之处官虽未尝与闻民亦自知开垦若江海一有浮沙而民即能辟为膏腴山谷踪有荒废而民亦知复为肥美几致地无旷土矣咸丰以后兵燹之余民间壮丁伤损过半故致成熟之田尽为芜秽日前与无锡乡民谈及钱一事伊云无锡之田乱后至今已十有余年而田皆草莱无人耕作如此者尚有大半推求其故由于田多农少凡农一人终岁仅能数亩之田农忙时尚须雇人代作若雇一人每日即须工赀钱三百文尚须三餐且所最不便者一至忙时并无人可雇耳如此情形大抵二十年后田尚难望复原无锡如此他处想亦当然是以有用之田置之无用之地何怪一遇偏近即至无米可以运往接济去年荒并非甚厉以江皖两省计之被者不过淮北数处然民之来南者已将百万之众而江南之荒田未垦有米无多故觉难以支持惟荒田尽听其荒而不设法以耕之殊非中国贵农重粟之道也试思稼穑一事创自神农然书载后稷教稼何与由洪水八年田尽冲淤以致民不知农神禹既平水土故舜即命后稷教稼方今之事得毋相同但此时并非民不知耕亦非田不能耕特无人力以耕之耳前有人言西国耕种机器一具可当五百农民之力何不每处设法购买以代人耕虽创始之时不免太费然能使荒壤成良田所获不亦多乎若皆置之不议不论静候生齿日繁再行复旧则此一二十年之内人须食粟田又无粟其将何法以处之去岁仅有偏在上者筹办赈务已至如此艰难天道难知能保不再荒乎此余所以日夜思维欲救莫如开荒欲垦荒莫如购器是亦当今最急至要之先务也未识司民命者以为然否

　　移华佣以垦中土说
盖闻民为邦本本固邦宁食为民天食足民信故圣人治术加教养于既富之时贤主中兴筹安集于乱离之后从未有民既散而国可以强者亦未有食未足而民可以安者惟然则保庶之方中国宜亟讲求矣中国幅广户口繁庶甲于天下虽则发捻继起蹂躏几于中原水旱频仍流亡迭见于东北而南方各省元气未亏生齿日繁即就闽粤两省而言已有地狭人稠之患是以海禁既开而后闽粤之民多有乘长风破巨浪远涉重洋以谋生计乃近年以来美邦既令颁逐客澳洲又议限华佣而日里檀山各埠亦因时易势殊不复容华人之再至以致怀壮志者叹四方之靡骋谈时务者引人满以为忧即古巴领事采陈近日情形亦以筹集项移顺直灾民往古巴佣工为请几若舍此外洋则华人无可托足也者愚以为华人出洋果皆服贾牵车利操三倍则中国大受其益如祗充当贱工役同牛马力任耕锄则实为中国贫弱之渐而反开外人富强之基何则华人之不远万里甘为贱役徒为致富计耳然自通商以来华工之受佣出洋者不知几百万其得游愿克偿捆载荣归者能有几人屈指计之十仅一二而瘴雨蛮辗转沟壑骸留异域谁归穆伯之丧魂返故园徒入闺人之梦者当不止其半即或身体康强灾疾不侵而囊萧然盘川何措蓬飘靡定梓里难旋者当亦十之二三且所开之地皆为异国物业即使地利既兴土产饶裕亦皆为外人所据而华工所得仅月中辛金十数员是投荒万里徒出其死力而代人以侔利也傎孰甚焉夫中国东北各省地土不乏荒芜山川不少矿产而台湾新疆设省未几尤多荒旷抚垦之事正当筹办与其移民往外洋佣工不若移民往各省开垦倘能筹拨巨遴委干员会同闽粤各地方官设局招工如有愿往开垦者准其同家小赴局报明由官雇备舟车联载往为农为贾各从其志农则计口授田给以庐舍牛只耔种耕具及半载资粮三岁然后升科贾则自备资本官授以廛暂免征税倘或山川毓秀矿苗可采则由官给以矿具屋宇而设厂以收买矿泥使贫民亦得藉手开采由是民可安业国能保庶而利源亦因而日广较之驱赤子于外洋以受他人摧残者其利害为何如耶此事行之于新疆台湾尤为合宜其利有三盖新疆密迩强邻视耽欲逐台湾地多生番蠢动堪虞今迁民以实之农隙之余教以武事则外足以御寇仇内足以固疆圉其利一新台两省赋税歉薄官兵众多就地支销不敷甚巨故岁饷须由邻省济然千里馈粮士有饥色实时际升平亦觉未便倘烽告儆路途梗绝尤属堪虞今民既加多则课税所出亦以日增可省邻封助其利二此等穷民若移至外洋则困苦难归徒令老死异域若留在故乡又餬口无资难免流为盗贼今既得乐土宜家宜室十年生聚十年教训自可成都成邑是大有裨于民生其利三有此三利又何所惮而不为耶顾或者谓当此国帑奇绌项难筹焉能卒尔举办然新疆前已筹以安插军流之犯台湾亦已拨设局以办理抚垦事宜则已豫筹无容再为谋画倘或不敷何妨仿效外洋开埠之法招商出资雇工任其择地开垦官则征其地税而总其成如是则无须筹而利可以兴利国利民良非浅鲜秉国钧者曷不及早筹之耶

　　招客民垦荒利弊说
东南各省肃清后土旷人稀所以前年有招徕开垦之议也夫田地荒芜籍客耕种以兴地方者利之源也而客农强悍欺[土](十)着而酿祸端者弊之薮也古今利弊之相因多出于意计之外试先以招垦之利言之苏浙财赋甲天下兵燹克复以来三十余年矣荒田多未辟赋税多缺额土民本不甚繁而游惰者半逐末者半无怪其污莱日积也一自客民来垦草莱芟禾麦登田既不荒赋渐可复其利一征战冲繁之地蹂躏无遗黎山林深密之区烽难避徙以苏浙论前时常镇之兵荒重于苏属杭湖之兵荒重于嘉属职是之故一经大军戡定而百家数十家之村落或存五六廛焉或存二三庐焉瞻回故里搬住两难招到客民结茅为邻借室而处耕织不嫌孤寂豺虎不畏纵横其利二皖豫鄂湘之营勇遣散难以谋生温台通海之游民家乡本无恒产藉此垦荒度日作人弃我取之计仰有事而俯有蓄其利三田地不耕之处堆聚瓦砾者有之丛列荆棘者有之积荒已久地等不毛复熟无期田几如石客民承种数年业主可收租原户可取赎土客相安彼此两益而且市镇之店肆乡村之挑贩皆得因客民环绕沾什一之微息其利四然利既如此弊亦宜防试更以招垦之弊言之客民之欺土民者非必由于天性也有游勇盐枭杂处其间而客农之强暴者效其辙柔懦者畏其焰遂至联络一气以欺土为能事始则小忠小信假意殷勤继则予取予求强宾压主其弊一也客民罗列各乡外间之哥老会安清道友八卦党均入其中有煽惑客民入会者有胁制土民入党者以垦荒为借名以人众为有恃结盟约联羽翼而买物则赊欠不还种田则经界紊乱逢灾则聚众滋扬官长行保甲欲遣而无法可遣绅衿惧报复公怒而不敢公呈其弊二也忆光绪九年春浙之秀水桐乡交界处有一巨案连乡土民夤夜焚戮客民以百计咎在土民而咎不专在土民也浙西招垦之令下四方客民闻风集当局者不分良莠愈聚愈多鱼肉土著占住其房屋强耕其田亩掠财货掳妇女甚则捉人勒索紏伙为盗土民控案积二百余起县令某惟门丁之言是用客民贿赂门丁以致概置不论频遭荼毒多年之积忿难伸暗约梓乡聚歼阴谋猝发所以土民因此伏法者数十人破产者数十村雠仇者两害势必至此事定后官绅会议分别留遣其留者各帮设立客董督责之收钱漕查户口倘有不法惟客董是问近来秀水桐乡两县交界处颇安静而秀水之东邻嘉善北连吴江等处未设客董近年抢案迭出闻抢案之由于盐枭游勇者十之七由于客农者十之三除世家大族外商农逢盗并不县请缉盖明知无益而又加费小民何辜发捻之疮痍甫复客匪之凶横迭遭揆厥由来非引狼入室之遗害乎推而论之江浙别县土民之受害者岂少也哉其弊三也

余前奉差赴荆溪丹徒金坛溧阳等处见数县地方皆有客民好歹不一惟最为隐患者荆溪客民耳荆邑[西](四)接溧阳西南接建平广德东南接长兴乌程地邻三省境绕十峰客民之凶悍也借垦荒而招匪类既不完赋又不纳租犯命盗而避远方逃匿甚易查缉甚难同治初年额定客民耕种每亩完租钱五百文以备业主完赋客民阳奉阴违狡黠者将升科而预换别名桀者砌浮词而连类上控而且昼则赌博军器随身夜则抢穷檐吊打所谓哥老会八卦党者混入客农辨无可辨查无可查皆仗棚头为护庇其称棚头者即秀水桐乡之客董耳名虽异而实则同然秀桐之法官绅互商而择公正者充其选荆溪则由胥吏得规滥保数十棚头并无一二公正之人故客董由官绅公择彼即相助为理棚头由胥吏滥保彼即朋比为奸同一法也而善用之则治不善用之则乱古今往往如斯夫涓滴不绝流为江河有不酿成巨案者乎有不延及他府州县而反客作主乎其弊四也大抵利弊当权其轻重利重弊轻者以兴利为先弊重利轻者以除弊为急招客垦荒之举弊重而利轻者也与其多一客民而扰害乡闾何如多一荒田而由渐开垦方今华夷虽处时切怀若再土客相争更形棘手数十年休养生息安见各邑荒田不皆垦熟乎抗赋持强　国家未受垦荒之利而作奸犯科闾阎已受招客之弊又何取乎为今之计似宜分两种办法其客民之安分营生者无论垦荒小垦荒业儒者令其入籍而应试业农者准其给单为世产工商照此办理土客均各无嫌更晓谕以率土著天之大义相助相扶为理其客民之莠良并聚者良则慎选棚头各管各类莠则设法驱逐济猛济宽重则治以刑章轻则勒令回籍断不必复申前令招莱客农再于别省交界要害各地方会同邻封立武弁而添营弹压派文员而就近帮理以补汛县之疏虞以联土客之声气更及逐役购名捕清荒熟严保甲相辅并行则地不久荒民不受累可卜昌治久安之盛轨矣

　　论俄国移民垦荒
昨报述俄人以亚西亚之中旷地甚多现将设法开垦迁其本国之人民以居之议每人给以旷地三百亩使之种植各物拟将实六万人于其间画界分区已有头绪俄人之蓄意于富强有如此者按俄国在亚西亚洲内之东北境者曰西伯利亚西起乌拉岭东距大洋海北距北冰洋南抵外兴安岭界乎黑龙江索伦喀尔喀乌梁海蒙古哈萨克回部其长约有一万三千里宽约五千余里自前明中叶俄国有商舶至西伯利亚以洋货易皮归日渐稔熟愈自夸其富强西伯利亚之土人有率其户口前赴俄国者见其国都壮丽归向益诚咸贡方物为藩属俄国乃筑炮台于乌深河口又徙罪人供力役筑城以戍于是西伯利亚东西诸部咸为俄有而俄国遂寖以大矣然西伯利亚之地虽多为俄有而地土颇极荒寒竟有数百里无人者盖地广人稀荒芜不治则虽有壤地如同石田此俄人所以终不得志于亚洲今一旦奋发有为首先计及于此则富强之基即在乎此夫徙人民以实旷土古时中国亦所常有惟秦祖龙徙洛阳富人以实关中最为无道之尤其他如汉武之徙富民以实边武帝之徙户口于边历代以来指不胜屈大都以内地人民生聚日繁未免有人多地狭实不能容之势而边徼荒地广远苦无人为之垦辟乃有此徙民之举所谓因地制宜一转移间而两俱便益者也俄人此举深合我中国古先王之遗意吾知十年生聚十年教训俄之富国在此俄之强兵亦在此矣惟每人给以地三百亩则未免过多俄国家之意殆以荒寒之地人所视为畏途不有以厚给之恐被徙者不免有所怨咨夫所谓徙民以实边者非强勒使徙也亦非威胁以去也非可以刑驱而势迫之也必也招募人民有愿往者报明造册既满额数全数皆至则按名给以土地使之各自管业种植其法固至善也

按中国古制一夫受田不过百亩古之亩较今亩为大秦时已有古者以周尺八尺为步今以周尺六尺四寸为步古者百亩当今百二十四亩有奇之说然则逐减而小则今之亩直可较古半矣然而以周尺核之今尺则约止六折则是今之尺寸大于周者十之四是又今之田亩较古之田亩有多出几倍者矣英之里数每一里约中国之里六俄之计里若亦与英同则其计亩亦较中国为大三百亩地以中国之亩计之且不止以一倍六又岂一人之力所能种乎余尝询之老农一人而种田十亩则可以有余力如种至二十亩必有相助之人而后可否则惫矣故乡间佃户一家承种不过一二十亩断不能贪多一贪多则苟或照顾不周必雇长年短工以相助力而其所获者除去工食所余无几以故不敢贪多今以一人而得地三百亩则照顾安得而周即曰所谓一人者指一家而言一家之中以一人为之主家人妇子凡所谓余夫者皆可以效力然周制一夫受田百亩亦指一家而言所谓余夫二十五亩者则一家之余夫也然以余夫而耕二十五亩之地在今时视之已觉其多断非一人所能顾而一人给以三百亩则耕者不得三之一荒者将逾三之二名则曰六万人可以垦地至九百万亩不可谓之非美名也而其实则所垦者未必及半而荒者转不止一半俄人之意岂曰得寸则我之寸得尺则我之尺但得有人开垦则毕竟日有所辟于国家不无小补也夫荒寒之地人所裹足若不有以厚给之则安土重迁孰肯委身边徼俄国则固亦思之熟矣民人之被徙者但知有此多田筹不喜而趋之则今所此徙者六万人将来风声所树接踵而往者且将不止六万人则前人之所不暇顾及者安知后人不助而成之人民愈聚而愈多荒地日垦而日广俄人之计不亦深且远乎虽然俄之厚中之薄也为问中国之当道者亦曾一念及之否耶
 
卷二十六　地舆部十一　种植

　　请海疆禾棉兼种疏乾隆四十年　　　　　
两江总督高晋

窃照大江以南江宁镇江常州苏州府属地方土多沃壤民习耕种且能手艺营生衣食足资利赖惟松江府太仓州海门厅通州并所属之各县逼近海滨率以涨沙之地宜种棉花是以种花者多而种稻者少每年口食全赖客商贩运以致粮价常贵无所底止臣思衣食并重种棉花虽可织布成衣然而一日不再食则饥是饥之较寒则又食重于衣矣臣从前阅兵两次往来于松江太仓通州地方留心体察并询之地方府厅州县究其种棉而不种稻之故并非沙土不宜于稻缘种棉费力少而获利多种稻工本重而获利轻小民惟利是图积染成风官吏视以为常亦皆习而不察以现在各厅州县农田计之每村庄知务本种稻者不过十分之二三图利种棉者则有十分之七八又究其所以种稻多费工本之故则因田闲支河港淤塞者多艰于车水工本不无多费臣曾谆饬府厅州县劝谕地方绅士乡农照业食佃力之例将凡有淤塞沟洫次第开挖剀切出示使知食重于衣多种稻而少种棉官民固知为根本之计未尝不计及于此无如官无考成民惟图利奉行未免有名无实即如崇明一县向因本地多种棉花不种粮食准其招商赴上江有漕聚米之区采买运济乾隆二十年以前臣在安徽布政使任内核计崇商买米之数不过二十余万石近则递年加增已买至三十余万石此即生齿日繁本地粮食不足之明验矣臣再四思维于过苏时又与抚臣两司面为讲求临民之道固应好其所好而食为民天又不可不谋其久远之计各州县虽有常平社仓以备缓急而水旱无常一旦歉收本地既无积蓄仓粮有限又将何以为继此沿海沙地急应改棉种稻以裕民食者也但立法不善非特无益转恐累民惟有宽其限期善为化导使民自知务本渐臻饶裕以享　　盛世升平之福斯为尽善臣请嗣后以三年为限责成松江太仓海门通州各府厅州县地方官将应开沟渠淤塞支河汊港多方设法照业食佃力之例次第劝民开浚深通以收水利之益然后劝谕绅士百姓凡田土在一顷以下者应听其便若在一顷以上者只许种棉一半其余一半改种稻田士民之遵行者奖勉之抗违者教戒之府厅州县果能视民如子实心实力认真督办道府随时稽察如有成效详报督抚核实特疏保荐以奖循吏倘或虚应故事奉行不力甚至假手胥役藉端滋扰者以阘茸溺职纠参如此宽以限期则民无扰累官有责成将见本地之产粮日多不专藉于外来商贩似于海疆民食大有裨益矣

　　种棉说
天生万物以为人用草花虫壳可为衣被冰茧火蚕皆可为丝吉贝婆罗皆可为布然出产不常组织非易闾阎往难之求其取多用宏价廉工省贵贱咸宜贫富皆便者惟棉花为最上古未有棉汉后始入中国流传遂广世蒙其休我　　皇上念切民依留心耕织温饱之利遍于天下予尝北至幽燕南抵楚粤东游江淮西极秦陇足迹所经无不衣棉之人无不宜棉之土八口之家种棉一畦岁获百斤无忧号寒市肆所鬻每斤不逾百钱得之甚易服之无数妇子熙熙如登春台有由然也闽中地号炎海天气温暖土脉润最种植而棉花绝少出产购自江浙价常加倍又其甚者男子惟捕蜃蛤女子不解织寸丝尺布皆须外市苟非素封欲不叹无衣也得乎乾隆己卯予守福宁郡怪而问之或云土地非宜予疑之因于署内隙地试种岁入甚富及调福州屡试有效然后知闽地宜棉而不棉者非地之过也开先无人而种植之道不讲也谨为粗举其略俾谋生者取焉棉树挺生叶如苍耳高二三尺性喜燥恶湿宜种山坡沙碛间或地平则四面掘小沟以泄雨水水聚则叶虽茂不花即花亦鲜实或摇落无余每岁春三月取花子入土中数日即生非其种者锄而去之每株相离约尺许毋使太密锄三次长许即开黄花花谢结实如桃又十余日实开棉出拾而存之自下而上绵绵不绝自五六月至九十月方止有头花中花尾花之制故蜀中土俗以斫花柴为农功毕也花既得用车缴之去其子弹为棉纺线织布即可为被服夫使农民有佐种植之利而工商无衣贵布之累则未有如广兴木棉之得计者也民之欲自谋生与司牧之欲为民谋者其尚审而行之

　　种树说河南通志
余闻之百岁树德十岁树木故安邑千树枣燕秦千树栗渭川千亩竹其皆与千户侯等今豫州历经闯贼焚掠人希土旷虽蓊翳成林之处不可谓无然极目平原往往而是尝召土人问之椅桐梓漆无不具也桑柘榛栗无不宜也枣二岁而实五岁而得一石柿五岁而实十岁而得三石榆荚一岁而盈丈柳枝五岁而合围土壤之沃如此是此地树木之效尚不须十年也乃熟察四郊家无储积室鲜完庐岂此邦之民尽属蚩蚩抑有司无以导之也余尝注种树之效其利有八上之人不肯尽心者其獘有三下之人相视不前者其源有二也何谓八利一亩之地树谷得二石足矣一亩之地而树木所入不数十石乎其利一岁有水旱菽麦易伤榛栗柿枣不俱残也年丰贩易岁凶疗饥其利二贫人无薪至拾马粪掘草根种树则落其实而取其材何忧无樵苏之具其利三造屋无木工堑覆草久雨屋颓率多露处种树则上可建楼居下不同土隅其利四树少则生无以为器具死无以为棺椁种树则材木不可胜用其利五豫土不坚濒河善溃若栽柳列树根枝纠结护堤牢固何处可冲其利六五亩之宅树之以桑宅不毛者有里布今汴州四野之桑高大沃若若比户皆桑大讲蚕务其利七五行之用不克不生今树木稀少木不克土土性轻扬人物麤猛若树木繁多则土不飞腾人还秀饬其利八有此八利而上下恬熙玩日愒月则三弊不除而二源不扩也何谓三弊在上之人以簿书期会之不遑常恐因所缓而所急一也贪婪者每借事而生端谨慎者每常安而袭故二也凡民可与乐成难与虑始未蒙章甫之歌先致麛裘之谤三也至于民间或有广种之举工师求大木通国皆无而一家独有此祸之媒也一也右尽蓬蒿而果实离离虽折柳樊圃亦众射之的矣二也此所为二源不扩也此非上之人不顾三弊扩清二源则利不可得也一里之内而种树者止一家一邑之内而种树者止一里则利少而害多不得不顾虑也若尽一邑而悉种焉则利广矣尽一郡而悉种焉则利更广矣合省而悉种焉则其利为尤广矣而何虑祸之将锺乎合省者一邑之积也夫地道敏树最易者无如枣柿榆柳柳树宜于冬月枣柿与榆宜于三月枣柿之实可以备荒榆柳之本可以造屋枝条可以供薪使众邑之中各有贤令长下一令曰户无分上下一家种枣三十余株柿三十余株榆柳各百株能逾格多种及广栽杂树者旌之不如令者罚无赦阅三年之后人不告荒十年之后户皆宁处八利将无不见矣所虑者但申文告而不稽察其弊徒文具而无利济之实耳为邑长者下令之后常以时巡行郊野则人人惊动毋敢荒怠矣语曰树德莫如滋使数十百年之后诸父老食以得饱居以得安指此参天蔽日者以告子孙曰某树某树皆某令君之所视其灌溉者也其德不既滋乎故详具委曲申告诸公知不以余言为迂必为投袂而起矣

　　种杂粮广树植状
滇省地方跬步皆山沃壤原少而山确之区不能处处种植即低下之区亦不能年年种植总因小民狃于积习不知广积粪土不知栽植杂粮诚为可惜也节奉宪檄通饬各属劝民广种杂粮本司亦复再四指明开导以资民食前据罗次县任令以罗民不晓栽种旱粮任听地亩抛荒又不识酿粪之法情愿自备牛种将百姓所不种之田雇人耕种照工分麦又筑茅置棚于郊外圈牛以示酿粪之法庶使罗民见而仿效等情本司当以种植积粪事切农功应如所请并通行所属一体遵照此外如山岭土坯连草带土晒干火化拌入粪土皆可肥田又如通衢大路傍开小沟添入杂车树皮日受牛马践踏之水既便行人尤可积粪其余山箐岭洼村傍隙地均可照此行之至于载牛马往来打野之处旁挖小池就近将牛宿粪草扫入亦可积粪兹据罗次县知县张应均详称罗民从前亦知积粪种地但民性疲懒率多旷弃嗣经前任导以置设栏圈多蓄牛以便积粪之法百姓习之已久数年以来所种杂粮俱已勃然卑职到任仍复率由成规不时劝谕迩来罗邑旱地渐无旷土农人积粪总无遗弃瘦薄地土种无不收颇有成效转报查核等语是前详积粪之法颇有成效似应通行各属督率农民各就土宜广行积粪以裨种植者也抑本司更有请者滇南承平日久生齿浩繁加以在在厂井一人之耕不足以供数人之食非尽地力之已竭实由人力之未勤有水之处可以供稻谷无水之处可以种杂粮杂粮之中有春荍冬荍燕麦小麦蚕豆黄豆鼠豆青稞等物滇民终年所食皆资此物此外尚有董野菜萝卜蓣薯等物随处可以种植荒月亦可疗饥再滇中本系山区丛冈复菁草木繁茂柴薪自来充裕乃因井需柴厂局需炭旦旦而伐几于举目童山薪炭渐已艰贵即草根树皮几为民闲难得之物矣滇中四望山岭有不能种植粮食之地断无不能种植树木之处且原系崇林密箐今始斩伐殆尽正当复行栽种总由性耽疲玩仅计目前不图久远将来日复一日柴薪艰贵穷民之苦又在于兹凡此种植之法均宜与积粪并行不悖近已节奉　　旨通行然民情固难于图始地方官亦恒视为琐屑若非专其责成设法劝惩仍未必有益伏读　　上谕天下亲民之官莫如州县州县之事莫切于勤察民生而无教养之实政有事则在县辨理无事则巡历乡村所至之处询民疾苦课民农桑宣布教化崇本抑末善良者加之奖励顽梗者予以威惩遇有争角细事就地剖断以省差拘守候之苦如此从容岁月始可收循良之实效不愧为民之父母大哉　　王言其训迪夫州县者切期望夫州县者深而所以为民谋衣食之源者诚无微之不晰也今所议积粪种植实为滇民切要之务请通行各属于因公出入之便循行劝课之时就其地土情形劝以开沟积粪遇有闲旷地土即传所在居民询其所以历来不种植之由考其可以种植之物无水者寻水导流无种者借本代觅有主之地听其自种无主之地许其认种既种之后时为稽查毋使废弃阻挠偷窃者严加究处并责成老农乡保头人各于所管村寨日夕劝谕惰弃者量为惩处勤力者格外奖励并以所管村寨之种植多寡定老农乡保头人之功过年底分别劝惩但不必差役查拿至兹扰累地方官事实册内岁以为考务使已行未效者接续举行未行者亦复推广举行俾四境之土俗物宜时悬官长心目之间司牧之早作夜思不越小民身家之计月计虽云不足岁计自已有余可以破疲玩之积习即可以基无穷之乐利矣

　　遵　旨禁种莺粟请将查禁各员分别参撤疏附片
窃栽种莺粟非肥沃地亩不能滋长繁茂而愚民无知贪图重利遂将宜谷腴土栽种莺粟废嘉禾而植恶卉不但流毒无穷且乱后耕垦无多民食军粮尤虞不继臣宗棠入关度陇目睹情形深为忧虑迭次示禁并撰刻四字韵文颁行郡邑乡村广为劝诫数年以来稍为敛戢然乡村偏僻地亩偷种者尚多其杂植豆麦间图免查拔者尤复不少光绪二年十二月准吏部咨奏严禁莺粟明定考成案内由部酌定处分奏明奉　旨允准行令钦遵办理臣等复檄饬藩臬两司严督各府厅州县禁种莺粟文檄分驰并令各防营分途查拔布政使崇保按察使史念祖复遴委妥员四出会同印官周历乡村本管道府督同厅县营汛随时轻骑赴乡搜查月凡数至遇整段地亩一律翻灌水其杂种豆麦间者亦且锄且拔俾无遗于是已种莺粟之地花苗尽绝复种豆麦縻谷顿改前观矣据平庆泾固巩秦阶兰州西宁甘凉安肃各道府按月汇报及各厅州县具报相同惟宁夏一府沃土之民狃于恶习广种莺粟视为利源地方各官一加查禁则以钱粮无从交纳为词隐为抵制驯致宜谷之区广植妖卉较金积堡未复之前殆有甚焉缘回俗忌烟鸦片久悬戒律方逆势披猖时民心犹有所忌故种莺粟者少迨宁灵克复诸逆埽除招徕耕垦渐多而莺粟之潜滋暗长翻数倍从前矣上年陕西大旱成灾臣因兼筹陕赈檄行宁夏道府令民间悉出存粮供陕采运方谓该郡本产粮之区连获中稔储峙必多取其所有金谷互易事本非难乃迭据府厅州县禀报存粮堪以备粜者为数无几揆厥由来实因种莺粟过多宜谷腴地半已化为妖卉故出粮日见其少臣等与司道熟商通饬各府厅州切实查禁先之以文告继之以履验责之以乡约督之以防营而尤为注意于宁夏一府六属之地因思愚民贪种莺粟者贪其利耳则即以利动之凡宜莺粟之地最宜草棉棉之利与烟土相若时值大旱成灾粮价异常翔贵百谷之利亦略与烟土之利相等种谷与棉可以获利且不犯禁必遭查拔并将所图之利而亦失之民虽蚩蚩然利害相形较然可因其名而牖之尚易为力此劝戒之微意也开办以来至今臣等与司道一心贯注遇印委各员查拔不力者随时撤任撤委或从严申饬其趋事勤奋者随予存记以示激劝庶几并力一向克尽全功此督责之微权也

查得尽先题奏道宁夏府知府李宗宾在任已久于辖境广种莺粟漫无觉察迭次奉文查禁并不遵行且以积重难返为辞妄思抵饰业因另案撤任应请　旨暂行革职并案查办候补直隶州知州代理宁夏县知县胡韵兰辖境栽种莺粟最多未能切实查禁该员请补阶州宜隶州知州尚未接准部覆业经撤任应请　旨饬部撤销请补之案由外察看酌量另补灵州知州孙承弼卸署平罗县事两当县知县任懋修卸署中卫县事碾伯县知县邵杜三员均查禁不力均应另案撤任现饬并案查办宁朔县知县贺升运失察县境栽莺粟而民旗互杂地亩私种者尤多业经札饬撤任该员旋即周历四乡并随同宁夏副都统切实查拔净尽应请免其置议开缺另补现据藩臬两司会详宁夏一府阖境莺粟根株一律锄拔净绝又幸时雨沾普渠流畅注改种杂粮均极烦茂丰稔可期并据通省府厅州县及委查各员据寔结报前来臣等复核无异疵俗不变世宙一新但使此后地方有司时加申儆此患必可永除匪特闾阎储峙渐丰民食军粮均有攸赖而民生既厚民俗亦端长治久安之效其肇于此矣至陕西一省前经臣等会同抚臣谭锺麟出示禁查现各府厅州县报已着成效应由谭锺麟具奏合并声明再鸦片流毒最久从前议禁之初法令过峻势有难行不得已而议禁私种莺粟如其令行禁止则内地吸烟之徒日见减少庶可渐张其禁令于沿海埠头除此异患亦治源之一策也而禁莺粟较禁鸦片为易者鸦片一握兼金价重质微易于隐匿吸烟之徒闭居密室难于搜寻查办疏固无异于弛禁查办密又适开需索包庇之端未其效而苦其扰非若莺粟种于旷野为众目所共见由下种出苗开花结实以致劙果取浆需时甚久势难固匿深藏诬诈之弊易见也惟地方官狃于严禁莺粟难收钱粮之说各存一得过且过之心虽严檄频催而听之藐藐亦且无如之何甘肃所产之烟名为西土与广土南土并称宁夏擅渠河之利地本上腴所产之烟较通省尤多查禁之难较通省尤甚臣等此次遵　旨办理专以切实两字为谋吏与课心之要幸有成效可稽惟因地因时张其禁令按之部章实有未能一一符合者要之于官吏者不过撤任查办其已因案撤任者亦不过暂行革职与并案查办施之于民者不过杖责枷号缘非此不足以昭儆戒而肃官常挽颓风而收实效也

　　查禁晋省莺粟各项请分别劝惩疏光绪十年　　　
山西巡抚张之洞

窃维栽种莺粟耗民元气各省患之晋为尤甚欲振中国之贫弱必以此为大端臣于上年六月奏奉　谕旨严禁当经通饬各属实力奉行刊布告示开陈利害祸福行之以渐动之以诚与农民约今年不得再种即以栽种之有无定地方官之功过痛切告戒至再至三惟小民嗜利忘害狃于积习兼以从前示禁非朝令夕更旋禁旋辍即地方官吏贿庇优容以故官民习惯视为具文今欲革历年锢习非痛加拔除不可欲使通省廓清非首先攻坚不可查晋省种烟最盛之地南为交城北为代州交土代土之名闻于邻省而交城尤为之冠于是迭饬印委员弁先赴交城宪分查互勘穷数月之力历溪谷不避幽险其间东西壶卢地如其名素为种烟渊薮民俗较悍号称难治止复一茎不留其查代州亦如之各属民户以交城代州之多且难犹然禁断每有闻风自毁改种秋禾者各改令亦俱踊跃奉行顺流而下并令地方官各视土宜教之种桑种棉种麻种蓝种蓣种菜子种花生以敌其利其极苦贫民妇老无依者酌给粮种以济其穷其恃贿豪民刁顽之户绅庇兵包者严提责惩以儆其余其绅士社长劝导有方者匾额花红以旌其善屡次明察暗访考之绅商士民合通省计之南交北代一律净绝其余厅州县南滨黄河北抵边外或知其八九或知其六七通省多少牵算实已禁余十分之八查沿边各厘务外来药税较旺于前则以进货之多可知土产之少省城戒烟局就医购药纷释不绝则以吸之少可知禁除之多果能从此赓续而约大吏有司同心竭力持之不变三年以后可期此害永除尝考向来倡为莺粟不宜禁之说者不曰违抗滋事即曰钱粮难完甚则曰于民有益勿夺其利今臣行之一年但有偷延绝无梗抗但有官吏所不到绝无百姓之不从两忙钱粮输将如故至交城产烟最盛之乡经印委剀切开导乡民咸谓历年有烟无谷每村必有客民开设小铺转贩外杂粮以供本赊贷收浆以后尽数取偿且种易吸多系鸠鹄蓝缕利归外贩害中本乡此次禁除深知于众小民有益悔恨感发至于泣下可见民虽愚而可劝习虽久而可移所以向来不办者不过大吏畏难有司好利天下兴利除弊为难之通患大率类此现冬令又值曩时播种之候已由臣重颁告示严申厉禁以期逐渐廓清由勉强而驯至自然查督办重大事务出力例得奖晋省查禁莺粟乃奉　旨饬办之件关系通省民生风俗且力破锢习办理尤难不有劝惩何以责效除私受税亩之前署石楼县知县汪恩湛另案奏参外所有光绪九年分督查莺粟殚心竭力雁平道广荫应请　旨交部议叙其地方情形难办查禁尤为出力着有成效之交城县知县贾成霖河曲县知县徐永吉代理岢岚州知州马汝良应请　旨交部从优议其办理得法着有成效之署屯留县知县张建功署兴县知县艾绍濂阳曲县知县锡良署高平县知县李义铭朔州知州姚官澄应请　旨交部议其初办较缓经本管道督查旋经力禁之署代州直隶州知州余振芳应饬司记功一次其承办不力之永宁州知州贺树恩静乐县知县李风勷应请　旨摘去顶戴勒限明年认真禁断如再有遗即行严参报禁不实之垣曲县知县赵锡恩赵城县知县王耀章绛县知县刘斌失察丁役纵庇之五台县知县王步墀应请　旨撤任责令同各县查禁如仍不出力即行开缺其玩禁报办理不善之故支村巡检朱惟笃应请　旨即行革职其余次等出力及有疏懈各员由臣分别给予外奖饬司记功记过以示劝惩

　　请严禁种植莺粟片光绪八年　　　　　
山西巡抚张之洞

晋民好种莺粟最盛者二十余厅州县其余多少不等几于无县无之旷土伤农以致亩无栖粮家无储粟丁戊奇荒其祸实中于此然而覆辙相寻不知迷复议者或持不宜禁之说大率一由见小一由畏难然臣谓以地以时有不可不禁者四晋地硗瘠产粮无多早年本恃外省接济自为莺粟所夺盖藏益空即如前此大祲垣曲产烟最多饿毙亦最众近日种烟之利以交城为最盛昂贼民害稼确有明证此时若再不遏其流设有偏灾岂堪设想此必禁者一也晋省山农多水利少种植莺粟之功倍于蔬卉偶有山溪水浒可资灌溉悉以归之莺粟此物最耗地力数年之后更种他谷亦且不蕃仅有此区区难得之水利而养此毒民之物此必禁者二也晋省吸烟之癖官吏士民弁兵胥役以及妇人女子虽皆沾染大率乡僻居其十之六城市居其十之八人人羸家家晏起怠惰颓靡毫无朝气在官者不修其职食力者不勤其业循此不已贫者益贫弱者益弱数十年后晋其危乎惟种之多者故吸之便此必禁者三也洋药税为海关大宗今日方议重征藉禁外贩以为坊民正俗之谋若内地不禁听其蕃滋何以关远人之口此必禁者四也查晋省莺粟之所以不能者一由于上官之禁弛不一朝令夕更一原于官吏之视为利源图收亩税祛此二弊必有成效可观臣愚以为禁之有方行之有渐先膏腴而后硗硝先腹地而后边厅责之于乡保毋徒付之于吏胥遏之于播种之先毋徒毁之于扬华之后力禁苛扰严定考成感民以诚未有不动虽不能遽绝根株而少一畦之莺粟即多一口之余粮矣至于官生将卒臣已多方劝戒现仿李鸿章天津所设之戒烟局延医购药以冀广起属官中有嗜好废事分别撤任停委勒限戒断许令自新弁勇勒限戒断不悛者汰黜学校诸生由学臣随时董戒冀以渐摩观感徐收移风易俗之功

　　论日本早谷宜求其种饬令西北各省栽植以免旱事
中国之六谷曰稻梁粟麦黍稷种类不同故种植各异有宜于水田者有宜于干田者至于稻之种类亦有不同曰曰籼或早或晚惟种植之法均不宜于干田仅宜于水田而且喜雨水畏旱干则无异也故中国之艺稻者皆在于东南各省之水田若西北各省惟有濒于黄河与在著名各水之侧者始可开为水田以艺稻焉然尚恐遇亢旱之年少水之时必致颗粒无收人遭饥饿乃近日于日本国内觅得稻谷一种性不畏旱其种植之法惟须用铁锄松土置种于中以土盖之不须灌溉即能发生并可不必分秧再插又无旱稿之患此据日本农人所言如此现已令印度人如法种植若能与其地土相宜即令印度农人全行种植或可不至因旱复成巨人遭饥饿此英人所言也吁是亦足见造物之仁又足见造物之奇也惟恐世遭大旱地乏收成人至饥饿故特降此一种稻谷可以御旱灾而全人命天之待人可谓厚矣是以日本近年以来所产之米不可胜数乃英人因印度连年旱荒亦令将此谷种种植或者再遇旱魃为虐之年尚能获有千仓万箱之庆亦未可知也于以知外国上下之人虽重通商亦未尝轻视农事故均能留心于稼穑艰难稻粱籽种日本得此谷种故能常获丰稔印度效种此谷可望常免灾荒如此谷种岂非天地降生之至哉然惟有外国人方能取而种之者何也盖外国人每喜新奇之物一有所遇必欲屡试其能有用否也若华人则狃于故习不肯轻信新奇纵有所遇非熟视之若无即斥为怪诞不经不足听也否则中国西北各省本少水而又多旱兹又加以连年旱灾已至颗粒无收人经相食若能得此种谷西北各省一律播种何至犹有凶年饥岁时哉所可异者华人之在日本者百倍于英人与印度之人而日本有此美种竟无一人知觉乃英与印度之人在日本者虽不及华人之多而其留心于世务较之华人不啻霄壤故印度之人已取此种往种而华人不但无取种寄回者抑且并无言及者矣所有望者方今日本一国中国设有公使领事驻扎于彼可于采风问俗之余询访此项谷种多多购买寄回先令沿海各处如天津燕台午庄等地试行播种若果能符日人所言收获无讹日后再令西北各省一律栽种俾能岁岁有秋人人得饱无徒让美于日本印度矣岂非西北各省之幸哉又岂徒西北各省之幸哉

　　劝农家广种二麦以支来岁说
频年北省荒江浙闽粤川楚诸大路丰歉虽不齐而民间自食之外尚有余可以接济民去今两年区更广西至陕右东登莱北及燕赵南通中州几于大江之阴直达朔漠数千里之地无不哀鸿嗷泽矣幸在承平民能守死畏法不相率而为盗假当咸丰季年红巾之迹蔓延东南不通商贾田野荒秽安有谷米可活数省之人哉彼数省之人忍饥待赈愿望终虚饥而必死不如生而求饱乡间窃发四野应之中有机智权谋之人倡为先导尽领数十万之饥民越境以投贼呜呼北数省大事去矣天若善为调剂使于东南底定之后尝此味而又岁熟江浙楚粤之田令分粮以赡之在饥民得免沟壑之填而施者广市釜锺之惠何其幸也虽然天不悔灾荒歉频仍民困未纾善为继此岂可长者耶从井救人君子不为舍己芸人轻于自任圣贤之道无取乎此也春秋秦晋昏因之仇也因行救灾恤之义于是输粟然终春秋之世不过一二见此岂若今西北诸省之岁岁饥荒赖东南之人出所有以济之耶自来农田所出二麦秫及豆菽杂已耳北方土宜麦江浙川楚闽粤之民麦仅作小食而一日三餐惟谷是赖今出谷米以赈向来食麦之民在捐银者与售米者皆不知为东南之民计罄我所有益彼所无今岁输将明年转运在饥民固大沾实惠而东南米谷渐形空匮转瞬之间青黄不接吾恐欲救人而适以自馁矣今已隆冬初赈之举方兴未艾非至明岁二麦登而北地之民总不足以自活解东南绅富之囊以买东南民间之米其银尚流通于东南而以东南民间之米供西北灾黎之食其米已暗缺于东南农民终岁勤获此十石廿石之粮仰事俯畜而外有赢余莫不负粜一值米价腾贵之时更属踊跃且有不计己食以现在余粮博德钱而藏之者寍至己食告匮再出钱以易米此贪利之小民何足与语哉平时米价平减新谷初登时升值二十余钱耳民闲所藏陈米断无二年后尚留其余可知平时一岁之获通计市面及农家不过足一年半之食今无论新皆出而为赈饥之用以陈数抵之不足也陈数不足耗及新米则一年内之需必形拮据可知也宜乎今去秋收未几而米价之贵竟至于四元以外也就大势论之自今日以至春收尚有半年北地所产独麦最多未及登麦则捐赈之举不能半途而废且捐银者尚源源而来办赈者得不竭尽心力搜罗殆哉今已每石四元以外则来春必昂至六元而去秋收又尚有半年谓米虽昂而可以取之无穷全西北之民而不至于不自全其命吾窃忧其未可恃也江浙之地种晚稻者间植春花而早收之处必不及种且有恐种麦以后田力不肥有碍于稻因而空阡陌以待之者所以然者素食稻而以麦作小食故可种可不种耳今既值藏谷将空之际时又甚早秋获方过专待一年一收之利奚其可也江浙民闲虽有晚稻一种待麦收始可分秧然究之早稻之地多而晚种之地少苟尽改晚种而先于冬季种麦俾有四五月间之接济可以自食并可以补北省赈粮之数且储之以有待也山左右陕西中州今岁皆荒明岁未必皆熟苟何省仍须办赈即以收之麦售而赈之在己不缺明岁之而在彼又适食麦之性岂非两全乎然目下米价若是其昂农人贪利尽罄以售富人好名输赀以助是二者皆不计余粮之多少己食之有无苟令捐者自捐售者自售由今冬以至明夏而无人焉能见及日益昂贵存者无几势且不能自支而因预为有备无患之计我恐春收之时或北省大熟北民可以无饥而秋收之前江浙早已空虚民闲反将自毙矣故为此说以冀为民上者及早劝谕斯民广种二麦以资接济也

　　论区种
重农贵粟耕九余三自来尚矣故禹有九年之水汤有七年之旱而民不流亡者以积之多而策之善也近来各省一遇荒即饥不得食往往而死其故何也当丰稔之年仅敷一年之食瘠薄之区产米更少即有收尚赖封之接济商贩之远来即一二米多之处兵燹之后未免荒芜盖藏益鲜而生之者寡食之者众不无食贵之虞丰歉何常难期必稔然则当今天下之所重者粟亦其要焉乃但见价之昂益见粟之少民之所需日繁地之所收有限似非裕国足民之计然粟少之故未可尽诿诸天也何则地有余利民有余力生粟之土未尽垦游食之民未尽归农此昔人贵粟疏之所由作也尝考务本诸书汤之旱伊尹作为区田教民粪种负水灌禾随处皆宜所获数倍有灾无患后兖州刺史刘仁之于宅后十七步之地画为区田收粟三十六石雍正四年直隶巡抚李公维钧在保定城内尝试行之未能如法然一亩已得十六石道光八年苏州潘相国哲嗣于娄门外试种果获丰收其余验者尚多见于齐民要术各书可考而知窃谓田多之户仍宜照常耕种无事更张倘有余地余力以及未垦之土游食之民令其从事于此未始非足食备荒之一助第吾闻之农田必须水利伊尹之作区田想当水利大治之时虽雨泽稀少犹得负水灌禾而获倍收然则治区田亦非兴水利不可水利不兴即常田亦属无益况区田乎姑陈其法于后以俟夫留心农事者择焉　一每田一亩十五步每步五尺计七丈五尺每行一尺五寸该分五十行长十六步计八丈该分五十三行长总算通共二千六百五十区空一行种一行隔一区种一区可种六百五十区不种旁地以收地力　一区田画就每区挖深一尺将松土起出此就应种之六百五十区而言再起出松土寸许用熟粪一升与寸许土和匀归入区内将籽种均匀撒在上面用手按实使土与籽种相粘然后将起出之松土覆上且勿过厚谷芽探起时渐渐添上铺平以便灌浇耘锄一苗出时木去一寸半留一株区之边上多留一株每行十一株每区一百一十株只看粗壮好苗拣留总不可贪多收成时自然获利　一禾苗留足之后俟当锄之时制一小铁锄宽一寸长四寸所生野草务须加功勤锄一区田禾穟长大所结谷粒甚复位要下坠遇大风摇摆一经卧倒便恐伤损须于苗出有尺许长时即用土壅渐长渐壅遇大风不致吹倒矣　一凡田不论美恶总须粪以肥之区田总不择地未必皆属沃土粪壤最为要紧田亩岁岁种之土敝气衰生物不遂必储粪朽以粪之则地力常新而收获不减　一凡高原平丘陂及宅傍空隙地但以一尺五寸画区虽奇零尖斜横曲无不可种其区当于闲时渐渐开掘弗贪安逸致临时急促田多之户自宜照常耕种或量种数亩区田丰年固可倍收即大旱亦有区田所得足资日食田少之户尽可竭力行之以收水旱无虞之利

　　论欲富强宜讲求物产
处今日之天下而欲国之强则非富不可然处今日之天下而欲国之富则又非讲求物产不可盖财用之充足视乎物产之富饶物产日出而不穷则财用无时而或竭物无论巨细务使一物有一物之用一物收一物之利而后国可以富亦国可以强中国地大物博甲于五大洲而国反较泰西诸邦贫且弱者其故何欤盖有物产而不知讲求其用坐使可强可富之国因循苟且浸成为贫且弱焉噫可胜叹哉中国出口之货向以丝茶二项为一大宗余惟磁器亦可获利然已不若丝茶生意之巨历观往丝茶各业耗折滋多近今外洋各国亦有能讲求饲蚕缫丝以及种茶焙炒诸法虽其所出丝茶刻尚未能如我中国之佳然西人作事用力能久用心甚专精益求精密益加密安知数十年之后丝茶二项不可与我中国抗衡哉然则以丝茶为中国利权亦几几乎有不可终日之势矣去年茶业各商力矫积弊郑重从事生意稍有起色今届谷雨以后又值运茶之期各商始以倭事龃龉不免袖手观望今幸和局告成始能踊跃采办源源而来然其获利与否则尚未可预卜窃念我中国通商以来泰西各国垂以来捆载而归赢余之资不下数千万说者皆谓中国土地膏腴物产饶足非泰西诸国比而泰西之获利也如此中国之失利也如彼是岂无道以致此欤殆亦由于不善讲求物产以致利权尽为他人所得乎查各国物产英国则有绒纲铁竹布煤机器俄国则有谷麦粗细麻木料牛油羊毛各色皮货法国则有羊毛棉花麻牛皮新衣首饰古玩钟表德国则有铜铅铁钢煤美国则有棉花粉奥斯马加国则有谷粉机器丹国则有谷薏米粉牛羊牛奶油荷兰国则有白糖牛羊牛奶油葡萄牙国则有酒牛羊鐏枳榄油意大利国则有珊瑚榄油西班牙国则有铅瑞典国则有铁条木料麦挪华国则有木料羊毛瑞士国则有表秘鲁国则有金鸡纳古巴岛则有糖小吕宋岛则有麻安南西贡埠则有米安南东京则有肉桂印度西郎岛则有珍珠椰子印度国则有洋药亚齐小邦则有胡椒沙藤缅甸则有翡翠玉石美属旧金山则有金银粉抓伐岛则有燕窝英属新金山英属纽思兰岛英属威多利金山则均有金美属伦金山则亦有金英属雪梨金山则有金煤星加坡新埠则有椰子荳蔻日本国则有丝茶鲍鱼苏门答腊岛则有冰片丁香血竭沙藤文莱岛则有点铜海参燕窝胡椒檀香苏木凡此诸物产各国皆罗列于通商口岸以彼易此以有易无宜其商务之旺而获利之丰而我中国祗恃此区区磁器丝茶三者为出口之货磁器既无得利而丝茶二项又岌岌可危宜乎国之日以贫而日以弱也然则至此而欲谋富强之道则惟有讲求物产以与各国均分利权为第一要义若第言商务而不知商务之旺由于物产是犹舍其本而逐其末未足为扼要之举

考我中国丝则出自江浙茶则出自安徽福建湖南然中国各行省中何地无物苟能求之有道讲之得宜则随在足为致富自强之道即以矿产一项言之金银铜铁锡煤等矿中国悉备金银铜则出自云南四川煤则出自山西直隶四川云南诸省只须当轴者不徇私不用情实心行事涓滴归公毋使天生之利等诸无用废物则亦未始不可为弥缝补救之道即谓其余所产诸物或系出自中土无适于外洋之用竟不能与彼通商易市以分利益但使我之物我自用之则利亦不至于外溢试问目今中国之所用非大半取给于外洋乎巨者精者姑勿深论即以至纤至悉者言之如洋油进口而中国豆油菜油之利损矣洋布进口而中国丝绸木棉之利亦夺矣矧今倭人私订和约又欲于荆川沙市重庆苏州杭州等处任意设立机器局则将来洋货必至日盛而中国无物产之可出恐贫弱愈有不堪设想者夫我中国之人岂趋尽心喜洋货而必买之哉或我之物不及其制之精我之物不及其价之廉于是相率争买之若骛而我之财用乃暗受其朘削总之有一物取自外洋则即有一钱流于外洋故于此而欲谋富强必先讲求物产其制法之精非泰西各国所能及其物价之廉亦非泰西各国所能及心思愈出而愈灵货物愈出而愈众而后我之利不为人所夺且并可以夺人之利譬之平常人家一切食用诸物不能不取自外来而业农者务令丰其收业贾者务令赢其利如是则仰事俯蓄自然绰绰乎有余裕倘一切食用皆须取自外来而其家中并无生财之术有不立虞其穷蹙也几希然欲讲求物产则又非精研格致创设机器不为功也

　　论种植之利
天下之大有四大洲及海中无名小岛欲周其历境而备其土宜虽以火船通海轮车通陆穷人生数十年之日月亦不能然书纪所载耳闻所及虽未亲历亦知其详王者不巡狩而天下亦治儒生不出户而著书可传故格致之学为古今第一要务也中国三代以下实学尽废文章诗歌性理道学降而时文滥觞极矣上以取士下以弋名随时所尚舍此不讲此弊已历二千年今西国通商格致之学渐行于中土其大要有三曰天文曰地利曰器用而已试举地利中之一端言之夫水旱偏灾疫疠流行岁时所有诿诸气运别无他言有道之主减靡避殿以示节俭使民无怨咨贤能之官赈饥缓征以示循良使民免死亡而上下相戒又必节啬勤俭以有备无丰年多储蓄社仓官粟可以支一县半岁之粮饮食起居慎以自保壮年知调摄疫气时感不致酿夭札伤亡之祸二千年来所以为天流行计者不过此数者而已所谓尽人事以待天命也安有尽人力以挽天定者乎无他格致之学不明而风气相沿仅知目前之补救事后之谋度耳若创一议虽在至理至情而其效或至数十年数百年之后必不肯为且亦无人焉能见及此也昨有西友述及一端味玩其理实为古今所未发宇宙所必有者据言麻立色斯岛地方约二十二年之前年岁顺成民皆安居乐业后则天时降非大雨即亢旱居斯土者恒多疾病西士以天时地气两者参观前后欲求其故而不可得乃询一医士答曰从前此处树木成林森然茂密现尽伐作薪樵几如牛山濯濯树木原以吸水气使之上升今地底之水随流而下易于干涸故热甚而又无荫蔽旱灾所以易成于人常多疾及热甚而雨亦无树以吸其湿气故多潦于人亦易染病先是亚非利加洲之某处亦有此患也是故国家之务莫急于开媒煤多则民间用薪自少取栋梁椽板之材盖一房屋多历百年少亦数十年通合国内民居取材之用断不及旦昼炊爨之多则山林之中材木自留余地足以吸雨后之湿气为民居之荫蔽疾病自然不作此说原为近今格致家所得但未验其真有如此功用否查法国之南境亦以雨水不时补栽树木惟木未成林吸湿气尚浅又无参天拔地之观故未能试验然其理似非凿空不必远求但即一园一舍言之可以静观而得雨水之为患在春秋二令旱魃为虐惟伏暑之时今人造四五椽小屋外编竹篱或用短墙杂花满庭老树绕屋当春秋佳日晴霁固佳即淫霖浃辰滂沱不止苟居其中犹觉清爽迨雨点稍住半日之闲园内碎石砌路之处已渐干燥较之市肆之中列屋而居大雨数日潮蒸不堪即红日当头尚有泥涂数日者判若天堂地狱无他一有树木而一则无之也可知吸湿气之说非诬也

又或炎暑三伏雷无殷然之声日有暵其苦小园半亩佳木茏琴棋消遣竟体生凉苟入市中虽布棚高搭挥扇不停亦觉烦躁不可耐无他一有树木而一则无之可知为荫蔽之说非诬也人生居处日日亲历之境辄视为平常绝不留意故至二千年来无人即小见大以为尽人回天之事无怪旱潦频仍民多疫疠也开煤之利可以代樵采资制造固已而取煤矿有余之地力即可以养山林不足之地力此理尚无人深究今中国采煤之举已有权舆将来各处开采山中之木可留有余而北方沙漠之土与夫东南数省之海疆苟能补种成林纵不必专为旱潦减病计而藉此广阔之地培植有用之材或者百十年后煤矿之地力渐穷如近年泰西各国境内则停开挖之功而复樵苏之业亦未始非利益于民之事也而惜无人焉为此久远之计以流泽于后世已耳

　　论耕种各物宜采善法以收实效
西贡一地闻本安南属土后为法国所有亦不知其宽广何如但何以每年收米如此之多耶岂经法人管理始有如此收获抑或西贡一隅向为产米之乡耶然何为未归法国版宇以前又不闻西贡出米如此之富耶日本一国仅有海中三岛其地之宽广尚不能及中国三省之大而每年出口之米亦复接楫联樯暹罗一国之土地其宽广又不能及日本而其每年所产之米亦属千仓万箱故奔觉一处通商之轮舶帆船均系载米而出岂天地独厚于此三地故生之者众而能使有米如此盛之耶抑三地皆地广人希故食之者寡而能使余米如此之多耶抑又三地耕种之法较胜于他国之人故为之者疾而能使积米如此之数耶中国立国自神农氏作教民稼穑以来而民皆以耕稼为本宜乎其法当更胜于他国且中国疆域之宽广各国亦莫与京虽有不能种植稻米之区亦均植粟麦高粱玉粟等谷以供人食兼又禁止谷米不准出境似能如各省仓储皆充实矣然而一遇天灾即至饿殍相继此真令人不解也再丝茶二项向为出洋货物之大宗又为他国之所无故此二物之价值尚能敌进口鸦片之银数近岁屡见西报言及印度之茶意大利之丝以及日本之丝与茶皆能胜于中国之所产故各西国之饮茶贸丝者皆愿往彼三国购用不欲再买中国之货惟尚因三国之所出不能敷各西国之所用故尚不能不买中国之货若使日后三国之物足供各西国之用恐将来中国之丝茶必无各西商从而过问也夫三国之学种茶桑学治茶桑皆在通商以后不过十余年闲之事耳前此俱未之闻也何以三国之丝茶仅在十年左右而后来居上反能过于中国中国之丝将去万年不远中国之茶亦在千年以上而旧业让新反不能及三国岂三国之地气胜于中国耶抑三国之人功胜于中国耶抑三国之天眷胜于中国耶于此又见各外国之人皆能专心致志于有益之事有用之物故可以于他国之善法无不讲求以至精微不似中国之人皆有自是之见自足之心而于他国之善法皆视为不可为法也第中国古书所载天子五年必一巡狩四方巡狩所至之国必命太史陈诗以观民风以一统之尊主而至所统之属国尚有此等举动非饰为美观也亦欲实事求是周知各处之利弊而已后世天子巡狩之典不举观风之典不行于民闲利弊亦不周知何况耕种诸细务乎然米供人食丝供人衣茶供人饮皆人生不可无者也各外国既已有此致盛之法而暹罗西贡藩境路又不远何妨遣人一观其法至日本可令使臣查明印度意大利亦可令出使西国之人顺道往观若果各有善法不妨令中国之民效之庶几米谷丝茶不至让美于外国岂不善哉

　　兴种植宜审土性讲培壅说
工部候补郎中唐浩镇请令各省自辟利源以赡　国用上其书于堂宪淞大人空乞为代奏其源呈所称以广植物产为本一曰蚕桑二曰葡萄三曰种棉四曰种蔗五曰种竹六曰种樟七曰种橡八曰种与加非夫此八者本天地自然之利初非有所难行祗须辨土性之宜讲种植之法则其获利之厚自可如左券之操中国以树艺之事一若专属之五谷而其余各植物似皆无足重轻然中国亦未尝不讲国以民为本民以食为天不过以五谷为树艺之大宗而初非谓他项植物皆可恝置也自古以来如蚕桑之利之厚棉花之益之大未尝不择土性所宜广为种植迄今中国出口之货以丝为大宗盖禹贡桑土既蚕始于自州而流及于江浙等处其功足以被天下而其利亦为他物之所不如自非有夏而后历代人民皆讲究种桑育蚕之法乌能沿流以及于他省哉惟棉花一项相传为种出西番元时始入中国其实非也尝阅通鉴梁武帝时有送木棉皁帐事史照释文云木棉江南多有之土人以铁铤碾去其核取如棉竹者以为弓牵弦以弹棉令其匀细卷为筒就车纺之自然抽绪如缫丝状织以为布可知以棉织布其来亦尚矣其它如竹木果树诸植物中国亦未尝不讲求亦未尝不以为利特不以此为先务之急耳前者户部郎中陈织编缉续富国策一书内详载种树富民种桑育蚕葡萄造酒种竹造纸种樟熬脑种木成材种橡制胶种茶制茗种棉轧花种蔗制糖种及加非以供食用坊间曾刊行是书流播于世今唐部所陈蚕桑葡萄种棉种蔗种竹种樟种橡种及加非八利盖即续富国国策中之语固人人知有利益之可图也而各省卒未举行者非徒封疆大吏以及地方有司习故安常不能振兴大利半亦由于土性之不能辨恐卤莽从事卒至无成效之可收如前年广西巡抚马丕瑶令于桂省兴办蚕桑未及两年奏称桑秧蚕子靡有孑遗自非土性之有不宜必育养之未得其法是故欲广种植必先审土宜继讲培壅而后所植之物可卜其繁可收其利不必蚕桑也葡萄也棉也蔗也竹也樟也橡也烟与加非也八者始有利之可得而因物之性择地之宜凡诸树艺无在不可获利尝考英国挪佛一地硗确荒瘠不可以耕旋审得土性之所宜颇与萝卜相合而其草丰茂又宜牧羊乃于是地广种萝卜令民豢羊遍种肥草以资其食孳生繁息虽汉之卜式不如获利之丰无异膏腴沃壤是则土宜当审之一证也又有撤里司曰里一地者平原旷野土性硗薄异常植以各物类能长养乃搜取海岛所有之鸟粪以肥其地而一亩之间岁可收十倍之利是又培壅当讲之一证也若但知种植之利而不知审土宜讲培壅则亦终无实效之可收抑闻土拉美草一物者日本人以为得利甚厚备本创兴公司东京及大均有之其余静冈三河福冈等各地谋兴此等公司者尚未有已此草麻苎麻之属以之织造各物与蚕丝无甚分别栽培之法殊为简易虽原野不毛而亦可滋生繁殖盖其性不畏寒热故到处无不可种之地也惟须择轻松砂土方为佳耳种植之时春秋最宜故一岁可收获两次日本一反之地可树三千株而获利则至五千圆种植所已颁其种于国中令民种植将来日益增多大足振兴国利我　中国苟知此物之有益而亦仿而种之安在不可以图利哉要之天地生物无一物无用亦无一物之不可获利种植各物全恃乎土性之得宜培养之得法而后有利可图美国之富以农而养牛养鸡各业无不讲究民以是而富国亦以是而足兴利者固不可不知也

　　种植格致学　　　　　
英人阙名附

盖闻人皆相聚而言曰溯自六十年前农人种植之法殊有今昔不同之变矣皆由老农及学堂究心考察种植格致之新法故也目下种植失收者各有所因如能依格致新法留心种植成功易而收效捷可知格致新法实有大造于农人也今俄国印度美洲奥大利洲所有农人货物相通我英之市俱由在六十年前变法之故往昔各国商务不相往来因铁路轮船未通是以百货盈积难以转相贩运壅滞情形而百物弃遗者多但各农家欲知农务格致之法及种植成功之益须究心农务格致之书如能尽心考察今尚未晚也然世俗每视种植之事非为上等之业惟此工业为世闲一日不可缺之事我英国劝农种植之际业此农工之人约有一兆有奇倘农事不兴赋闲之辈更不止此计我英农事种植资本总共约一千兆圆有奇倘农家不举行新法是徒负格致师一场美意也现吾英农事虽蕃而犹有许多用物仰诸他国虽然创法善仍未能尽收其效由于农家未精用格致之法非格致新法之害农家也又有等老农老圃泥守旧法未能从事格致之书不独农家惟然而工艺家亦有此惫惟不信格致新法定然固执旧法不察土宜不究播种至培植虽培植虽多而竟功亦少嗟怨谁何然农圃亦是上等良民有功于世业种植之功虽则艰辛为世闲一日不可缓之事也业农一途亦有识力谅必多见多闻若加之以格致新法相助其成其利可胜道哉但农家虽有识力见闻亦广而忽格致新法而不讲舍土宜而不察虽老于农事终难收其捷效之功近日各老农渐知格致新法实有益于农事故学习土宜播种之法分类考之虽然英国常时考察种植之法而农人每受其损又不能并驾各外邦植法何也因不遵依练习格致新法而行之故假如外邦牛奶油及各面粉各植物至吾英市场但能取悦买家惟吾英植物不能望其踵背者皆由外邦用格致新法以种植是以百物驾乎吾英之上试思此六十年中皆依此新法施行若大路然是以外邦农家成功之效较胜于英也试观他国平日考察种植新法偶获一得立沛施行试释种植格致之义凡格致种植之法专心诚意不使外务纷驰为美假如一化学二植物之质三植物之体以上三事之内又分数十类考察之法非仅此三事而已近数年来英国家亦开设许多农务学堂专为考察农事而设于是英君主即位以来名播各国者因设此农务学堂考察种植新法之誉也初英设农务学堂专欲民闲洞悉种植新法收效之功惟农人通晓格致种植新法必须先事此一土质二养气三性物惟能晓此三事所宜在于考察物性为最要留心之事

物性之内又有数等学问在其间前一千七百余年有一德国人名希文斯时考察植物之性最喜水湿此学曾亲而验之曾将矾质小树两株其一以水植之其树秀茂其二以土植之亦茂盛水植之树权之加重土植之树权之不及水植者之重如此水植重于土植可知植物之性惟喜水湿也斯时世闲未知养气何如又将水植树枝及土植树枝每栽一枝测验惟水植者水汁多于土植者之汁可知植物藉水为养赖土为培焉当此之时化学一理各有未谙又将菩提子树藤剖而考之其藤吸引水养植物非水不生从此名人留意考植物之法也至植物一事非惟独水可生亦须藉数项以养之夫植物必赖阳光炭气而生凡树叶感仰阳光其叶内有细微之气管其管要用显微镜方能见之所以叶管仰吸炭气而入吐放生气而出是以茂盛夫然可知水土能生植物仍藉阳光炭气养气数种方能发生倘植物无此数种以生之如人类之无粮也此考察是前人名司呵特地疏沙所出倘若将植物之内梗以火燃之细心察阅煅之将尽其五金之质共聚其余烬之中惟前时有一老农据说云五金之质从土而来而土质由肥料而来自后各究心家诚意考察然后知五金之质确传入植物之体非农务化学难以助成考察之精于是一千八百零四年是以司阿特地沙出一新书名农务学之书后九年有英国侯爵名爹卫在国中王公学院演说化学种植之法嗣后将其议论刊印成书发售欲使举国之人皆知新法及至一千八百三十四年农务之学将次兴盛也又阅数年有一法国农学师名臣吉于是将各植物亲自考验及至五十年后国人知化学植物之益斯时英女主尚未嗣位惟初考植物新法学堂自农师臣吉始是时惜民闲尚未实心志向斯学又论国家欲设立学堂皆要取法农师臣吉之规模其中有化学种植学及各杂项格致之学另有旷地一使学者植物其闲及用各肥料轻重之法又兼牧畜其间以考察其何以蕃滋硕大惟此等学堂以德国为最多美国次之此等学堂之费由皇家谕各省国库发给每年约费英金三千镑亦有等民间善士自捐赀财兴设农务学堂以利农家至一千八百四十三年英女主嗣位之岁始兴农学又谕民间考察植物之肥料是时农民口碑载道咸颂英主劝农之善政现英国农家制出肥料每年约用一兆墩值二兆镑英金惟美国肥料局较多于吾英国云

　　种树富民说　　　　　
陈炽

古之帝王名山大泽不以封孟子曰五亩之宅树墙下以桑七十者可以衣帛矣又曰斧斤以时入山林材木不可胜用也传曰一年之计树谷十年之计树木百年之计树人三古遗规山泽必禁擅加片戈贼国有常刑诚知其本矣及秦政焚坑而种树之书尚逃劫火六朝五季武人秉政乃始焚林薙草濯濯童童呜呼惨矣今以一省计之林木蕃昌无不富者其少者无不贫以一地计之一村一镇林木蔚然无不富者否则贫甚矣林木之为功于人者至大且远也法兰西一国百年以前四境萧条林木稀少君民困苦劫掠为生后有人请其国君广行种树设官经理屋隙田间行栽种定片戈伐树株之禁比及十载民之贫者忽富莠者忽良地之瘠者忽腴荒者忽熟举国大富莫知其所由然乃以时入山林伐材木运售各国岁获数千万金又渐伐其无利者而改种葡萄等有利之树以故法国之丰富(送)遂冠欧洲德人花之安所著治国要务以种树为第一事以此耳近日西国化学师详求要理始知树木之本能吸土膏烂沙石故细根入地硗确可变膏腴树木之枝能收秽恶化洁清故绿荫宜人贫病顿成殷富且天气下降地气上升而万木之阴别浇润泽长林之内自致甘霖水旱偏灾不能为害有益于人有益于地并有益于天天壤之间更无他物可以相比其植物化学详考动植二物循环滋养互为始终动物之收入者养气也放出者炭气也植物之收入者炭气也放出者养气也地无植物则人与万物俱不能生又考察树身之皮肉筋肤指膏血膜皆与人形相似惟无知觉运动耳故凡人无故片戈伐树木其罪与无故害物无故杀人等斩伐一方之树木与片戈杀一地之人民无以异也天道好生皆上逆天心者也故西人严定伤损树木之禁于其本国广植树木所有属地及通商建埠之区亦日孳孳然以种树为当务之急以迓天和以培地以养人身富甲六洲比隆三古有由然矣中国古时山虞泽虞各有官守秦汉以后寖至废弛丰草长林厄于兵火无复而问者今日东南各省尚知爱护栽培西北诸方任意片戈贼以致千里赤地一望童山旱潦为灾风沙扑面其地则泉源枯竭硗确难耕其民则菜色流连饥寒垂毙或归之于人事或诿之于天灾而不知地瘠民贫其故皆由于无树也今宜责成郡守牧令总揽其成而以同知通判县丞主簿等闲官专任其事筹给经费岁岁增种树株自城而乡自近而远自郊而野自薮而泽自平地而高山先就土性所宜取其易活然后增种有利之树以辟利源有主之地民种之无主之地则官种之擅伐一株者责种两株富者罚钱千文以充公用丞倅诸官劝种三十万株以上点检得实立予保升故事奉行者加以罢黜地方官吏入之考成以种树之多寡为殿最如劝民广种有利之树如果木桑茶之类予以不次之升循名核寔持以十年而中国土地不肥人民不富者未之有也蜀之富也以竹木药材粤之富也以果品香木闽台之富也以茶荈樟脑江浙之富也以蚕桑考之中国则如此

法兰西之富也以葡萄意大利之富也以蚕桑美利坚之富也以木棉奥地利之富也以材木稽之外国又如彼虽肇兴大利各随土性所宜然其始也必有人焉劝而导之经而理之扩而充之后之人乃能整而齐之遵而守之继长增高享其成而食其福横古今达中外无二理也苟不揣其本而齐其末以烦苛为务以聚敛为能而于大利之源民事之要先王仁政之所先转漠然置之听其自生自灭恐天下之财止有此数横征暴敛无补困穷不能养民何能富国与古圣王生财之大道相去远矣中国不乏旷土牧民者其亦于此加之意乎企予望之

　　种果宜人说　　　　　
陈炽

中国之果木繁矣上林赋所称之卢橘夏熟黄甘橙楱枇杷橪柿亭奈厚朴梬枣杨梅樱桃蒲陶隐夫薁棣荅离支南都赋所称之丹橘余甘荔枝之林槟榔无柯椰叶无阴龙眼橄榄棎榴御霜之类皆侈语遐方异种而耳目近接如桃李梅栗苹果石榴木(虍旦)梨枣杏之属不与焉百产蕃昌可云富有西人考天下百果无若中国之全者亦无若中国之佳且美者绿地居温带寒暖适平草木花实生机畅遂偏南则天气炎歊化多实少偏北则风霜凛洌无实无花也西国天文家以全地球分为树带距赤道若干度为一带十五度以上果木始蕃五十度以上则绝无一花一果矣中国自广东距赤道十七八度起东北抵奉天西北抵甘肃皆在四十五六度之间天启中原为百花芳艳之园万果骈罗之府而乃薪蒸樵牧兵火摧残绝不一加惜是何心哉且即以土产言之固亦非常之大利也美国之苹果欧西之葡萄皆以轮舟铁路贩运五洲获利如恒河沙数中国广东之龙眼闽省之荔枝新会之橙温州福州之橘洞庭之柑江浙之枇杷杨梅山东之梨枣直隶之葡萄苹果每岁所获之利皆以数十万百万计苟能日月推广闾阎之富实何可胜言惜乎愚夫妇既鲜知能贤长官又不加劝导土宜物产消息盈虚亦惟有听其自生自灭已耳近日西国医家考求植物惟百果之鲜汁大益人身谓人生由少而壮而老其片戈伐寿命者皆由土性盐类为之此项盐类有从呼吸而入者有从所饮之水而入者有从日食之五谷鱼肉而入者其弊能使人肌肤骨干手足筋骸皆变坚顽不能灵活盖周身血管之血有土性盐类杂之则血行不速血管回曲之处尤易停烟年复一年管随闭塞而种种痿痹瘫痪半身不遂之症起矣凡人饮食诸品无不杂有土性盐类惟百果结于树杪得天地之清气而成无一毫土性盐质有人于十日之内禁食他物专餐水果周身所化之血清而不浊淡而不浓精神焕然血行愈速旧时淤塞之管一律疏通耳目聪明倍于平日盖瑕涤荡秽衰老变而少年水果之全功大用有如此者因考生人未有火食以前其年寿皆数百年多及千岁想巢居穴处皆以果品疗饥故能病延年多历寒暑自人知熟食而得食弥易得寿弥悭矣比来化学肇兴格物致知多能补前人之缺憾此后全地球如能广植果木人皆节减食物多进鲜果培养人身即不能希踪古人或者渣滓去而清光来不难使举世咸臻寿乎西医之言如此亦可谓仁心仁术矣中国之地气天时最宜果木而珍木佳果为人闲大利之所存复能寿世寿人使四海生民食德饮和咸登仁寿然则利源虽广物产虽多盈天地闲恐无他物可以相拟刻轮舟铁路达中区瞬息千程运载尤易地方官吏不少循良有能爱物人民思保我中邦亿万年之富庶者乎祗须劝谕民闲身先倡率各随土性植果成园读郭橐驼种树之书而已可以经营四海矣长驾远驭胡为哉

　　葡萄制酒说　　　　　
</div>
    <div class="pagination">
<a href="皇朝经世文统编_page88.html">上一页</a><span>...</span><a href="皇朝经世文统编_page84.html">84</a><a href="皇朝经世文统编_page85.html">85</a><a href="皇朝经世文统编_page86.html">86</a><a href="皇朝经世文统编_page87.html">87</a><a href="皇朝经世文统编_page88.html">88</a><span class="current-page">89</span><a href="皇朝经世文统编_page90.html">90</a><a href="皇朝经世文统编_page91.html">91</a><a href="皇朝经世文统编_page92.html">92</a><a href="皇朝经世文统编_page93.html">93</a><a href="皇朝经世文统编_page94.html">94</a><span>...</span><a href="皇朝经世文统编_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
