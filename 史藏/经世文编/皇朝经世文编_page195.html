<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 195 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 195 页/共 219 页
  </h1>
  <div class="content">
   靳辅

高家堰。　洪泽湖在山阳之西。南北距大河。东俯高宝诸壑。淮水远自豫省。复挟汝颍●涡汴川之水。汇而入焉。潆洄激荡。唯下之是趋。而其地东北为下。趋而北。则出清口而达于海。趋而东。则高宝诸壑滔天。而淮扬之民其鱼矣。汉末陈登为广陵守。大兴水利。首建高堰。障其东而使之北。淮南千余里。地无沮洳。后世治水者。皆守其旧而不变。自唐以来。南北通运。至宋。黄又徙而南。湖日宽广成巨浸。而是堰之所系愈重。庆历间。一修于发运使张伦。明初。再修于平江伯陈瑄。至万历间。河臣潘季驯复大修之。且砌以石者三千余丈。愈巩固焉。顾西南一带。自周桥至翟坝三十里。空之而弗堤。曰此处地形稍亢。天然减水坝也。但当时湖底深而能纳。虽不筑堤。湖水常低于岸面。惟遇霪潦异涨。始漫溢而出。故季驯又曰。周桥漫溢之水。为时不久。诸湖尚可容受也。迨黄流倒灌之后。湖底垫高。湖水亦因之而高。况决口九道。淌刷成河。地形愈陷。以愈高之湖。放愈陷之地。于是此三十里稍亢之区。昔所称漫溢不久者。今且终岁滔天。东注而不止。不特清口之力分。无以敌黄。而淮且反引黄水以俱东。二渎交腾。高宝诸湖。盈科而不受。此清水潭所以大决而不可塞。而下河七邑。遂同溟海也。臣奉　　命大修。将诸决尽塞。自清口至周桥。九十里旧堤。悉增筑高厚。并将周桥至翟坝三十里旧无堤之处。亦创建之。盖今日之地形水势。与明万历间大异。即使季驯而在今日。亦未有不堤者也。然仍留减水坝者六处。计二百丈。坝之而弗堤。何也。湖水之高于黄水者。常五六尺。若一任其建瓴而出。则所蓄无几。一逢亢旱。上源微细。既不足以济运。更恐黄水之乘其弱而入。故烂泥浅一带湖滩。昔人称之为门限。今不使尽辟。欲清水常留其有余。然设遇大雨连旬。洪波骤溢。清口一道之所出。不胜数百里全湖之涨。不有以减之。势必寻隙而四溃。故趋下之势必堤。以防之不虞之溢。复坝以减之。然后节宣有度。旱不至于阻运。而涝不至于伤堤也。虽然。洪泽周围三百余里。合阜陵泥墩万家诸湖而为一。又上受全淮之委。空蒙浩瀚。每西风一起。怒涛山涌。而以一线之长堤捍之。浪头之所及。土崩石卸。虽岁岁增高培薄。终不能御。窃思水。柔物也。惟激之则怒。茍顺之自平。顺之之法。莫如坦坡。乃多运土于堤外。每堤高一尺。填坦坡八尺。如堤高一丈。即填坦坡八丈。以填出水面为准。务令迤斜以渐高。俾来不拒而去不留。是年秋。黄水大涨。奇风猛浪。倍异寻常。而涌之势。一遇坦坡。而其怒自平。维有随波上下。而无所逞其冲突。始知坦坡之力。反有倍蓰于石工者。故障淮以会黄者功在堤。而保堤以障淮者功在坦坡也。维是填积坦坡以来。垂及十载。风涛之所汕刷。平铺卸去。离堤已四五十丈矣。若用帑填积。既所费不赀。又工程难见。应每年督河兵岁夫。逐渐加工。立为定制。每岁堤工一丈。填土二分。务使所增之数。适称所耗之数。则善矣。久而久之。离堤百丈之内。必渐垫而高。因丛植柳芦茭草之属。俟其根株交结。茂盛蔓延。则虽狂风动地。雪浪排空。不能越百余丈之茂林深草而溃堤矣。

永安河。　清水潭之决。历杨茂勋罗多王光裕三河臣经营堵塞。十有余年。前后费帑金五十余万。随筑随圮。终难底绩。其故何也。盖高宝诸湖。西南受泗盱天六诸山溪之水。西北又值高堰大溃。黄淮平注。南北交汇。涌滔天。方以下河为壑。而清水潭尤属卑洼。其势莫御。一难也。屡塞屡决。其势愈盛。宽至三百余丈。深至七八丈。旋澜飞沬。如雷如电。一遇风乍起。怒涛山涌。漕艘商船至此者。皆徘徊而不敢进。虽有椿杙。人力无所施。二难也。卷扫筑堤。全藉真正老土。然后工程坚固。可以永久。而决口地方。前后左右数百里内。非一望汪洋。即芦洲沮洳之区。无从取土。三难也。康熙十五年。尚书冀如锡等勘阅。所司估帑五十七万。而夫柳仍派之民间。犹未敢必其成功。臣受事后。周行阅视。曰是未可治也。清水潭以高宝诸湖为上源。诸湖西南所受泗盱天六之水。本等之水也。西北所受高堰东溃黄淮之水。无妄之水也。本等者不可去。但去其无妄者。而上流建瓴之水。其力必大杀。而后决可塞也。于是先堵高堰。凡三十四决口。筑堤建坝。令全淮尽出清口。然后专力以图清水潭。但决口既深阔异常。若徒下埽填土。则随下随流。以有限之金钱。委无穷之巨壑。是复蹈前人之辙也。窃思决口不患其宽也。而患其深。然决口虽深。而决之上下五六十丈之外未加深。其法当避深就浅。于决口上下退离五六十丈。为偃月形。抱决口两端而筑之。计所筑之堤。其长必数倍于决口。然较其浅深。必减七八九倍不止。况湖底平坦。则椿杙易施。湖面宽缓。则冲淌无患。因命于决口之上测之。果深不过六七尺也。然工程既大。老土难得。乃移咨漕督。令大江以南回空漕艘。随便带老土若干方。赴工交纳。选廉能官司之。计方给价。大抵梁王城之土居半。盖其土性胶而凝。绝胜他处之土。然去工所六百余里。非回空莫能运也。于是立标授工。就湖内越筑之。中下埽个。内钉排椿。外填坦坡。身宿工次。调度董率。筑成西堤一道。长九百二十一丈五尺。东堤一道。长六百零五丈。更挑绕西越河一道。长八百四十丈。凡一百八十有五日而工竣。改清水潭曰永安新河。连夫柳为费九万两有奇。省帑金四十八万余两。至今十余年。屹然巩固。运艘民船。永绝漂溺之苦焉。

南运口。　大江以南。各省漕运。自瓜仪而北。凡四百五十余里。至清江浦天妃闸。以入黄河。此明臣平江伯陈瑄之所开也。万历年间。河臣潘季驯以天妃闸直接黄河。故不免内灌。因移运口于新庄闸。以纳清而避黄。后亦以天妃名之。非其故矣。然其口距黄淮交会之处。不过二百丈。黄水仍复内灌。运河垫高。年年挑浚无已。兼以两河会合。潆洄激荡。重运出口。牵挽者每艘常七八百人。或至千人。鸣金合噪。穷日之力。出口不过二三十艘。而浊流奔赴。直至高宝城下。河水俱黄。居民至澄汲而余。于是建闸置坝。申启闭之条。严旨刻石。除重运回空。及贡鲜船只放行外。即闭坝拦黄。凡官民商艇。俱令盘坝往来。夫闭坝之制。不独不便于民。且空重往来之时。仍不能必黄流之不入。乃不得已之图。非不易之策也。盖因当时太山墩一带。及七里墩外。皆淼然巨浸。舍新庄闸之外。别无彼善于此之地。地形水势。实限之以不得不然耳。自黄河倒灌以来。西北自白洋河千家冈一带。直接泗州。东北自吴城张福口一带。直至武家墩。卑洼者悉变为高厚。其清口以内。裴家场帅家庄澜泥浅周围数十里。凡垫成平陆之处。臣挑引河四道。淮水仍出清口。是则黄流之灌。在当时诚大为运河之害。而在今则颇受其利矣。何也。清口两岸垫高。天然成堤。黄淮不得交漫。一利也。太山墩上下洪涛尽涸。而运河之地形。愈加完固。制闸建坝。可以惟我之所择。二利也。清口之内。横亘滩洲。淮盛则湖水滔滔北注。弱则湖水常有所蓄以济运。而不至于尽泄。即黄涨内乘。亦限于滩洲而不得纵。不久而淮水盛长。即便抵回。三利也。因而譬之。清口。全淮之口也。洪泽湖。其腹也。所挑裴家场帅家庄烂泥浅诸河。则其咽喉。而新庄闸河岸。则其唇吻也。夫以黄河之悍烈。而运口出于唇吻之间。宜其浅露而无庇。径直而受灌。济运之清淮。反为浊黄之所抵而不得入也。于是酌议拜疏。移运口于烂泥浅之上。自新庄闸之西南。挑河一道。至太平坝。又自文华寺永济河头起。挑河一道。引而南。经七里闸。复转而西南。亦接之太平坝。俱达烂泥浅之引河。内则两渠并行。互为月河。以舒急溜而备不虞。外则河渠离黄水交汇之处不下四五里。又有裴家场帅家庄二水。乘高迅注。以为之外捍。而烂泥浅一河分其十之二以济运。仍挟其十之八以射黄。运艘之出清口。譬若从咽喉而直吐。即伏秋暴涨。黄水不特不能内灌运河。并难抵运口。间遇东北风大作。累日不止。浊流乘之。而风回溜驶。不旬日而停沙一刷无遗矣。是以迩年以来。重运过淮。扬帆直上。如历坦途。运河永无淤垫之虞。淮民岁省挑浚之苦矣。虽然。旱涝不常。湖水设有时而浅涸。诸引河势不能畅注而俱出。则宁使裴家场之水断流。而烂泥浅一道。务须挑浚深宽以佐运。毋或缓此而顾彼。此则意外之虞。亦不得不预为之筹者也。

皂河。　明万历三十一年。总河李化龙开泇河行运。自夏镇达于直河口。不由徐昌二洪。避黄河之险者三百里。漕运利之。后直河口塞。改行董口。及董口复淤。遂取道于骆马湖。由汪洋湖面西北行四十里。始得沟河。又二十余里。至湾口而接泇。第骆马湖。本洼田也。因明季黄河漫溢。停积而成湖。夏秋水发。不碍行舟。至冬春水涸。其浅处不流束楚。且水面辽阔。纤缆无所施。每重运入口。即役兵夫数万。于湖中捞浚。浮送北上。而所捞之渠。不旋踵而汨没于风浪之中。年年畚锸。宿邑骚然苦之。况黄河复故。雨潦各有所归。湖水必致日涸。且捞浚无所施。实漕运咽喉之大虞矣。查宿邑西北四十里皂河集。其地沟渠断续。有旧淤河形一道。若挑新浚旧。因而通之。可以上接泇河之委。而下达于黄。但启土于沮洳之地。为力甚艰。又南患黄河之逼。北虞山左山之水。不有堤防。不可以行运。乃揆测规画。即取水中之土。以筑水中之堤。南起皂河口。北达温家沟。水深之处。挑水旱工共二千四百丈。两岸筑堤四千八百丈。凡邳宿两州县旧河内。一切漫流旁泄决口三十余处。尽行筑塞。又起自温沟。历湾。至邳境猫儿窝。计四十里。从无堤岸。每山泉暴涨。即一望滔天。复两岸筑堤二万七千丈。然儿窝一带。为徐兖诸水之所注。纳水太盛。则堤必伤。故建减水大坝三座以泄之。至如猫儿窝以上。地亢土坚。则空之而弗堤。又猫儿窝以西。至唐宋山三千余丈。乃霪霖暴涨之所从出入者。则堤之。自皂河而上者。无不治矣。惟是下口直截黄河。遇伏秋暴涨。不无内灌之虞。于是复加斟酌。相得皂河迤东二十余里张家庄。其地形卑于皂河口二尺余。而黄河上下水势。大抵每里高低一寸。自皂河至张家庄二十余里。黄水更低二尺余。内外水面。高低相准。乃复挑支河一道。自皂河历龙冈岔路口。达之张家庄出口。前此皂河出口。如丁字形。黄水自西而东。皂河水自北而南。两溜相抵而不相比。且黄强清弱。故易灌。今张家庄之出口。如人字形。黄水与张家庄之水。俱自西而东。两溜相比而不相抵。况又以皂河地高之水。下注于二十余里地卑之出口。其迅流更足以抵黄也。由是上则东省河流。滔滔奔注。常束本等之水于槽中。而泄暴涨之水于坝外。则运口常通。永无淤塞之虑矣。

　张庄运口为皂河之尾闾。东通骆马湖甚近。若不闭。则皂河之水与湖水。必半从此入黄。中河之水必弱矣。春初重运难行。闭之。则夏秋水发。又恐内涨伤堤。应将张庄口筑塞。于其东建分水闸二座以减之。犹恐异常霪潦。如康熙十九年三十四年之水。涌漫溢。今河臣王新命仿东省坎河口坝之制。堆积乱石为坝。诚为深虑。然尚虞宣泄不及。当再建一平水大坝。策方万全。但湖口一带。沙土松浮。须于宿迁治西马陵山址土坚处为之。更自张庄顺现行之河。开复河一道。经骆马湖。东至马陵山。接中河以行运。置现行之湖。以为月河泄水之地。则往来船只。行不经坝。可无掣肘之患。兼以远黄而备不虞。此亦善后之计。勿以为过虑而忽之也。

　皂河运道。自湾至吴家沟十余里。东西堤相去二三百丈。地极卑下。水一出岸。即浩瀚滔天。每东北风起。西堤冲塌殆尽。而西堤内外。皆湖河沮洳。无从取土。修筑甚难。又河形湾曲。一里数折。纤挽者苦之。当时因大工屡兴。请帑已数百万。又正值军兴旁午。故力图节省。但循河形而挑筑。以宽束河流故也。今应于冬春之后。坝湾口以上。放水东入骆马湖。使涸出河底。凡河道湾曲处。皆挑而直之。即以所挑之土。填筑岸堤。移西堤引近东堤。俾两岸相去不过五六十丈。则河形渐束。堤工无风浪之虞。且重运飞挽亦易前矣。

中河。　百川莫险于黄河。然南北通运以来。浮黄河而达者。凡五百余里。议者莫不以为治河即所以治漕。一似乎舍河别无所谓漕也。虽然。水性避高而就下。地为之。不可逆也。运道避险而就安。人为之。所虑者。为之或不当耳。有明一代。治河莫善于泇河之绩。然其议倡始于隆庆年间都御史翁大立。而傅希挚继之。再历舒应龙刘东星两河臣。屡兴屡阻。迨至万历三十一年。河臣李化龙实始通漕。卒避黄河三百里之险。至今赖之。嗣后直河口塞。董口淤。骆马湖又浅不行。臣因有开皂河之请。而泇河之尾闾复通。然自清口以达张庄运口。河道尚长二百里。重运泝黄而上。雇觅纤夫。艘不下二三十辈。蚁行蚊负。日不过数里。每艘费至四五十金。迟者或至两月有奇。方能进口。而漂失沉溺。往往不免。风涛激驶。固非人力所能胜也。康熙二十五年题覆词臣张鸿烈　　圣心爱民已极案内。加筑北岸遥堤。后复加筹酌。若于遥缕二堤之内。再挑中河一道。上接张庄运口。并骆马湖之清水。下历桃清山安入平旺河以达于海。而于清口对岸清河县西仲家庄。建大石闸一座。既可以泄山左诸山之水。而运道从此通行。避黄河之险溜。行有纤之稳途。大利也。乃决计题请。奉　　命兴工。至二十七年正月而工竣。连年重运。一出清口。即截黄而北。由仲家闸。进中河以入皂河。风涛无阻。纤拽有路。又避黄河之险二百里。抵通之期。较历年先一月不止。回空船只。亦无守冻之虞。在　国家岁免漂失漕米之患。在各运大则无沉溺之危。小则省纤夫之费。自吴开邗沟。隋开御河。历唐宋元明。漕东南以济西北者。无不仰藉黄河以为灌输。欲去其害。又欲收其利。故治河愈难。至康熙二十七年。而运道之历黄河者仅七里矣。或议于中河北岸。宿桃境内。建减水坝数座以泄涨者。臣曰不可。中河之水。但患其弱而不患其强。若北岸遥堤减坝一建。则清水弱而黄必有内灌之忧。河身立淤矣。今当大工屡兴之后。钱粮未敷。未敢轻议。若工帑稍充。再将遥堤加修高厚。更于中河之北。挑重河一道。即以挑河之土。筑成重堤。于西宁锡成两桥之间。建闸一座。既以分泄东省之异涨。又以灌溉宿桃清等七州县之田亩。即遇黄淮并涨。亦可分泄入中河。以并出平旺归海。真永赖之策。而臣初议挑河之举。原议如是。故有中河之名也。又运艘自清口入仲家庄闸。虽曰截流而北。然逆流而西者居多。若于清河治东陶家庄。再建一闸。重运则由陶庄而入。回空则由仲庄而出。则俱顺流矣。且两闸并建。用备不虞。尤为万全。统志之以俟来者。或曰潘季驯专筑堤以束水。然独宿迁北岸不筑堤。今既欲修遥堤、又筑重坝。不亦异乎。曰束水归槽。乃季驯终身治河之要旨。实亦万世不易之至言也。然其言曰。宿迁北岸。有马陵山及仓基侍邱等湖之限。此皆天然遥堤。故独空之而勿堤。若今日之地形水势。则大不然。黄河之底。与黄河之岸。较之明万历时。既高数丈。而仓基侍邱等湖。又皆淤为平陆。无尺寸潴水之地。河水一或出槽漫岸。不有堤防。必建瓴而四决。故臣独以修遥堤而筑重堤为必不可缓也。

　　治河余论　
靳辅

黄淮全势。　川之善溃莫如黄。蚁穴之漏。不终日而滔天。故防河最难。然有决而害小。有决而害大。沿河两岸数千里。无在不当防。尤必审其害之孰大孰小。而经施焉。决之害。北岸为大。何也。南亢而北下也。且开封南岸。从汴河可以达淮归徐邳而下。其地山陵。其堤归仁。其湖灵芝孟山洪泽。其去无路。久之而亦必复其故。又与运道无系也。然同一北岸。而其害又有大小之不同。若上自阌乡下迄荥泽六百里。大山抵多而土坚。不甚溃决。不具论。至安东以下。虽北岸。然与海近。不远漫。徐邳北岸即溃决。而冈阜四合。盘纡东下。贯皂河入骆马而并归中河。曹单溃决。或由鱼台上下以入运。或汇荆山口彭家河以入运。皆无夺河之患。若宿桃清河北岸。一有溃决。则运道首阻。而自海以南。马陵迤左。周围千里。渺然巨浸矣。开封北岸。一有溃决。则延津长垣东明曹州。三直省附近各邑胥溺。近则注张秋。由盐河而入海。远则直趋东昌德州而赴溟渤。而济宁上下无运道矣。且开封之境。地皆浮沙。河流汛驶。一经溃决。如奔马掣电。瞬息数百丈。工程必大。而下埽更难。故前代河决之患。此地常十居八九。自明臣刘大夏筑太行堤。西起黑羊山。东至曹州以及丰沛。高厚坚固。北岸恃以无恐。岁久不修。风雨之零。车马之蹂躏。残缺过半。臣任事十年。属以江南大工屡兴。未遑及也。宿桃清河境内。无山冈阻滞。其河流之迅驶亦如之。故其害之大亦等。国初封邱荆隆口大王庙之决。前河臣杨方兴塞之。工六七年而始竣。费帑者八十万。近则宿迁杨家庄之塞。亦三十二万。若萧家渡一工。止旁决非顶冲。然犹费帑十万两有奇。而徐家湾因在南岸。费仅三万。徐州花山之役。则以马陵山之阻。骆马湖之汇。费一万余而已。故曰决之害北岸为大。而北岸之害。莫大于开封及宿桃清一带。而曹单次之。徐邳又次之。若安东以下。非所忧也。然此则就黄言黄。未尝统两河南北之大势而言也。夫黄自荥泽以至云梯关海口。两岸堤工三千二百里。溃决之害。人人知之。淮自桐柏而至泗盱境八百里。自清口至海二百余里。上下千一百里。所堤防者止一高堰。而堰之固不固。未有能知其利与害者。知之者曰。淮地最下。平水者。谓淮城睥睨。与湖面等。堰不固。则淮其沼。而高宝七邑其鱼也。此知其一而未知其二者也。又有知之者曰。堰不固。则淮水东注。黄且蹑淮之后。而清口必淤。黄失长淮之援。无以刷沙。而海口亦必淤也。此知其二而未知其全者也。夫河决于上者。必淤于下。而淤于下者又必决于上。此一定之理。下口俱淤。势必以渐而决于上。从此而桃宿溃。徐邳溃。单曹开封溃。奔腾四溢。东省诸山泉。亦阻塞而不得畅。泛溢之势。更挟黄水而愈涨。而运道民生。不可复问矣。故高堰一堤。全淮系之。全黄亦系之。非特淮扬二郡与运口之害已也。此两河南北之大势也。然则如之何而可。曰。北固开封之障。增卑培薄。中慎宿桃清之守。筑中河两岸。南谨高堰之守岁。填坦坡以保之。苟大者无虞。则其它堤岸但遵四防二守之制。即有溃决。亦随决随塞。可跂足而治之矣。

黄淮交济。　黄淮二渎。敌也。然黄强之时多。淮强之时少。强则易溃。而河不两行。可减而不可分。弱则易夺。而自泗盱以东。淮无他河之会。惟即以黄济淮。使强者不独强。则二渎交得其平。而会同之势成。此减水各闸坝之最为得也。黄河莫窄于徐州。其至宽者。莫能过百丈。一遇秋伏大涨。奔腾激荡。必有冲突他溃之忧。淮水北出清口。每患为黄河之所抵。淮少弱。即不免乘虚而内灌。康熙二十三年冬。　　皇上南巡阅工。亲临清河运口。蒙　　上谕。今年黄水倒灌运口。须酌一至妥之策。俾永远无虞。钦遵之下。再三规画。思善后利运之图。惟有杀黄以济淮。而杀黄济淮之策无如闸坝。善建置闸坝之地。又无如徐州。上下善。乃经营相度。于黄河南岸。砀山毛城铺。徐州王家山十八里屯。睢宁山龙虎山等处。为减水闸坝共九座。其因山根冈址。凿为天然闸者。居其七。既以杀黄。且使所过水。各随地势。由睢溪口灵芝孟山等湖以入洪泽而助淮。如遇淮涨而黄消。则淮自足以敌黄。而闸坝亦无可过之水。如遇淮消而黄涨。则九闸坝所过之水分流而并至。即借黄助淮以御黄。而淮之消者亦涨。傥更遇黄淮俱涨。则彼此之势等。有中河以泄黄。周桥六坝以泄淮。亦不至偏强为害矣。夫减水莫善于闸坝。但建于运河则易。建于黄河则难。何也。黄河两岸。俱系浮沙。其基既不固。加以水势之排荡。溜头之紧驶。率不越岁而颓圮。今因天然之冈址。凿天然之闸座。虽惊涛动地。终不能迸山根而败之。真千载之利也。虽然。黄善淤。自古记之。引黄入湖。数年后。洪泽湖且淤而为平陆。奈何。曰不然。夫黄流急则挟沙而行。缓则停遏。闸坝之水。其流必缓、又越数百里。历诸湖而入。安能淤洪泽为平陆。大与宿桃清三邑南岸溃决逼近而能垫湖者不可同日语也。不惟是也。灵芝诸湖等处。地最卑洼。诚使黄水数年一过。流清而停浊。久之亦当如宿迁之侍邱仓基。安东之硕项等湖。沮洳悉变为沃壤。其利又不特杀黄助淮而已也。夫犹是黄也。闸坝未建之先。清口河流。黄常强而淮弱。自建有闸坝。即遇异涨。而上下六百里。递互灌输。回环平准。一似黄不得淮。即上无以泄其怒。而下无以作其势。淮不得黄。则孤独无援。而势不敌。二渎相须。齐驱而东骛。化仇敌而为好合。是直以黄淮为秦晋。而以各闸坝为蹇修也。

　或曰各闸坝之水数十年后诚不难淤灵芝诸湖为沃壤更数十年后将复谁淤耶且诸河淤则助淮之水路绝淮又将谁助耶曰不然各闸坝虽建必异涨方过水黄虽强非异涨亦不能灌淮诚异涨耶各闸坝减水入湖黄之强即淮之强矣夫黄已复故更数十年后黄底愈深水由地中行各闸坝尚安有可减之水不惟是也黄底愈深而洪泽湖底不加深则黄与淮高卑悬绝淮虽弱而建瓴之势自足以敌黄又奚求助之有或又曰归仁一堤专以遏睢黄之水使不得入洪泽而溃高堰也今反引黄以入湖则不如弗堤曰明代以泗洲祖陵之故归仁一堤修防最要使黄消则遏睢入黄以刷沙黄涨则以防不测今黄身日高归仁堤顶卑于河岸五尺即使黄消数尺亦不能遏睢入黄设一遇黄涨则建瓴而入湖在此堤不过一门限沙耳安能御哉况近者湖为黄淤容水甚浅力不足以注清口而敌黄故即以黄敌黄是即兵家所云因粮于敌者是也然将来河流顺轨则河底必日深不过数十年此数坝者亦终归于不用然则今日之黄淮交济者亦惟其时而已何可泥也

南岸遥堤。　中州黄河。两岸筑堤。多者至四五重。江南境内宿迁以下。北岸则缕堤之内。复筑遥堤。南岸则否。以南亢北下。南有湖淮之限。不致夺河。而北易夺故耳。然自徐州南岸。历灵睢宿桃。至清口裴家场。约五百里。除诸湖淮水外。别无分流之河。睢河虽通流。窄隘不能多受。砀徐邳睢一带闸坝所减之水。率漫滩四溢。民田悉被渰没。夫前此大兴经理之日。正值河道坏极之时。惟夺河阻运是惧。故堤防北岸。不遗余力。而南岸未遑及之。今两河复故。五六年无溃决之苦。则绸缪善后。更当为大害去而大利兴之图。南岸遥堤一工。其利有四。黄患不测。作重门之障。一也。束散漫之水。汇湖入黄。沮洳涸而为沃壤。二也。引黄入淤。岁久加高。即岸成堤。不烦再筑。三也。挑土筑堤。即开成小河一道。伏秋保险。运料便易。四也。统计此堤。约长八九万丈。自房村至山。有子缕二堤。今应将子堤为缕堤。而以缕堤为遥堤。自山至宿迁便民闸。旧有遥越堤。皆须量为加修。至吴城亦有见在之堤。不烦另筑。然此堤所束者。徐州以下之水。而萧砀以上。隔于山冈。尚未有所束者也。再于毛城铺起。筑堤一道。至王家山止。以束徐州以西砀山以东并十八里屯二闸之水。使悉由盐河归睢溪口入灵芝等湖。历归仁堤以汇于洪泽湖。则自砀山以及清河县境七百里。别无淫潦之虞矣。

北岸水利。　淮境黄河之北二百里。为河。即周礼职方氏所志青州其泽沂也。沂源于蒙阴。源于临朐沂山。并南流。沂经马陵山。西入运。经马陵山。东至郯城。贯山而西。世传大禹所凿。由海州涟河入海。其所经行地。较沂为长。而其流则较微焉。自入淮境。迫于山。折而左。大抵与黄河南北并驾而东以望洋者也。约计二河相夹之地。周可千里。凡宿桃清山安海赣各邑民田皆在其中。向受黄之患。一望汪洋。今黄已归故。尚苦东省诸山水。及不时霪潦无归。而其中旧有之河湖渠荡。久淤于黄。故旱则又无通川潴水之灌溉。每年正赋犹苦无出焉。臣于中河之北。已拟有重河重堤之议。若重河已成。于北堤每二十里建涵洞一座。即于洞口开通河一道。自南而北。通之于。东西三百里。计置洞十五座。开通河十五道。其河狭浅之处。再辟而浚之。俾其纵横贯注。宣泄有路。此工一成。涝则大小相承。河洞互引。民田无渰漫之忧。旱则沟洫可蓄。车戽得施。不过数年。此周围千里沮洳之地。当一变而尽为水田稻之乡。其饶且与江浙之苏松嘉湖等郡埒矣。

萧砀南河。　睢灵迤西之境。土地矌衍。无通行大河。睢溪亦微。虽有灵芝孟山等泽。为众水之汇。然皆漫涣渗溃而入。故民田率成沮洳。归郡等处商贾至淮者。又苦水道之阻塞。商与民交病焉。按砀萧南境。有故决河一道。今虽淤漫。而旧可寻。若疏其浅。浚其塞。开成大河。由砀山东南出符离桥。直达灵芝等湖。至归仁堤。酌地形高下。或南由泗境入洪泽。或北由桃境入洪泽。或历归仁堤之便民闸入遥堤内。从白洋河南出裴家场。其间有无旧堤。或加修。或创筑。即以挑河之土筑之。此河一成。则归郡一带。行潦各有所归。而民田尽出于久淤之地。其利十倍。且商旅通行。市集亦日兴。不过数年。变涂泥而为乐国。无难也。虽于河道无系。而于以通商惠民。其利顾不大哉。

邳州水患。　邳州。古下邳也。地形最卑。南濒黄河。时受水患。西北金乡鱼台十数邑之水。汇入微山湖。湖不能容。则又南溢而入邳。自明迄今。称泽国者二百年矣。然地形虽卑。但使外无溢入之水。内有流通之河。则泽不能锺。而久淤之土。其桑麻稻之利。必有反胜于高乡者。今黄河北岸。自镇口闸东至于皂河口。又自北而西抵于唐宋山。皆已筑堤。然自大谷山以迨镇口各闸坝减泄之水。及微山湖溢出之流。并徐州丰沛之行潦。南北交注。水患如故。计猫儿窝迤西。彭家河至荆山口约长一百三十里。颇通舟楫。但稍浅窄。冬春常涸。又近荆山口有伏石一带。约长二三百丈。尤浅狭。今可开凿宽数丈。深四五尺。令冬春亦可通流。其外河道。一律加浚。两岸无山之处。即以所挑之土堤之。再加修儿窝以上运河西堤。高之厚之。则历年久淹之地。必尽涸之为树艺之区矣。然运河受济兖之委。西受彭河之流。而沂州郯城诸山泉。半赴骆马湖。又半散漫趋徐塘口入运。夫以一运河。而纳三面之水。伏秋异涨。势不至于普溢而溃决不止也。其徐塘口必须开河一道。以纳沂郯之余波。使循运河而东。南至骆马湖口入中河。于以保运而泄渰。其功亦不少也。

骆马湖口。　自中河达皂河一带运道。除修堤建闸坝及重河重堤之外。遂无复遗虑乎。曰有。内河之水。虽高于外河。然河水之消长无常。今使清黄并涨。清自足以敌黄。设黄涨而清消。则骆马湖口。尚可为虑。何也。中皂二河。经行上下二百数十里。虽皆近黄。然犹外黄而内地。外堤虽两面皆水。然清水有直湍而无横突。独湖口则外黄而内湖。以一线之堤。而当两面横突之水。势必不支。先事而图善后之策。惟有筑逼水坝之法。计自河口而东。至宿治十余里。乃马陵山址也。凡黄河之溜大抵一折二三百丈。今于湖口之西筑一逼水坝。使回其溜而南向。南向而不得逞。必怒极而复北。则已五六百丈矣。再于湖口之东三百丈。又筑一堤。以使之再南而北。其下复如之。计河屡折之所向。且及于邑城。而马陵山址。皆冈土砂石。黄水虽悍。亦不能啮山址而崩陷之。保固湖口之法。无有善于此者也。

下河形势。　淮以南。扬以北。周围千百里。泽国也。运河贯其中。东西二堤夹之。西堤以西为上河。泽之所锺。旧有泛洸白马甓社邵伯等十七湖。东堤以东为下河。泽之所锺。旧有射阳广洋喜雀渌洋淤溪等三十六湖。上河西南。接滁泗天长诸山。危冈断陇。起伏相续。地形为高。水之所从发也。下河东北。与海为。地形为卑。水之所泄也。两河均受水患。而下河尤烈。何也。上河西南受滁泗天长诸山溪之水。东注之下河。下河受之。下河西受上河所注滔滔无穷之水。东注之海。而海不受。非不受也。海岸高而朝宗之路塞。故昔人譬之釜底也。然查下河以东。山阳则有庙湾。盐城则有天妃石●。兴化则有丁溪白驹。宝应则有朦胧喻口。其它盐场村镇。小渠不可悉记。皆所以通湖水之出海者也。沿海一带。长堤起于庙湾。蜿蜓三百余里。曰范公堤。宋臣范仲淹所筑。以障海潮之入湖者也。沿范堤之旁。南北有河一道。曰串场河。淮南诸商。借以运引盐之往来也。运河东堤中八十里曰平津。明初设立三十三浅。浅有浅夫。使之不时捞浚。运盐之堤曰东河塘。明初分为十塘。塘有塘夫。使之随时修筑。统计下河之地。不下三十万顷。为田者十之四。为湖者十之六。当时堤坚固。疏浚得宜。故水旱皆无虑也。

岁修永计。　昔人四防二守之制。皆以保堤也。然使岁修无法。则塌圮相寻。与无防无守同。今营兵之设。仅足以巡查堤防。及运料下椿卷埽栽柳之用。至于岁修加筑。其势有不能者何也。汛远而堤长也。计自砀山以下。黄运两岸。及归仁高堰至海口一带。缕遥月格等堤。统共四十五万四千丈。而河兵仅七千二百名。计丈分修。每兵当岁修六十六丈有奇。堤高一丈。顶宽倍之。增卑培薄。各坚土五寸。须下土七寸。以土方计之。每丈须土二方一分。是每兵常役之外。又当岁挑筑下土一百四十五方二分也。岂能也哉。臣前以河兵不足供岁修。拟令每兵许其召募丁四名。或其子弟家属。每丁给以堤内空地。俾耕种其中以自食。而课其岁修。已经题请。未及奉行。然臣深思河道善后之图。惟有岁修以保堤。而丁一议。实与河兵之设。表里为用者也。易夫役而设营兵。无召募往来之淹滞。无逃亡之虑。无雇倩老弱之弊。若丁之设。则其利有八。堤工高厚。永无溃决。其利一。授田力役。贫民有归。其利二。堤近民居。风雨可守。其利三。聚乐业。兵无逃窜。其利四。猝有河患。不烦召募。其利五。室庐相望。寇盗无警。其利六。深耕易耨。狐兔绝。其利七。刈获所余。秸充盈。其利八也。

　或难之曰。每兵一名。丁四名。骤增丁二万八千八百名。河岸安得如许闲田。若查隐估。则良民扰。若给额田。则正赋亏。何可行也。曰不然。黄河两岸。二千数百里。自十六年以前。非一望汪洋。即沮洳苇莽。此身所目者也。今两河复故。淤滩尽出。置之不问。则弃地。若听民私种。亦无益于国。将计亩起科。而滩岸之田。其粮甚微。不过数厘至二分。极矣。增丁二万八千八百名。每丁授田十五亩。应田四千三百余顷。所纳正赋从重科输。不过八九千金耳。今岁即减八九千金正赋之额田。而岁得二万八千八百名丁夫之用。以保四十五万四千丈之堤。岁加高厚。永无意外之虞。运道常通。民无害。其为利孰多而孰少。而况赋未必亩二分。所授不必尽额田也。难之者曰。河臣怨府也。督抚为　朝廷养民。而河臣劳之。督抚为　朝廷理财。而河臣糜之。故从来河臣得谤最多。得祸最易也。今既设河兵。又设丁。分田授宇。在河岸三千数百里之境。其中隐占必多。一经画地。怨讟滋作。且兵民并居。势必生衅。将来挑土修堤。围场植柳。哄讦告从而起。在督抚必左民而右兵。嫌猜内积。挑构外作。小则河属诸员受其祸。大则彼此交参。而河员不得一日安其位。夫为河堤图万全。而先置其身于不自全之地。何如循常守故。用帑岁修之无誉而无毁耶。臣应之曰不然。河臣与督抚。皆　　天子大臣也。河臣司水土以保运安民。督抚诸臣司政教以养民理财。职虽不同。同于为国也。夫今百姓之得以耕种贡赋降邱宅土者何也。皆以两河归故。堤岸坚固。而无溃决也。五代汉臣王章有言。无毛锥。则财赋安从而出。督抚即为国养民理财。自当返念民之何以得养。而财之何以得理。必不为一二奸民喋喋。而市恩邀誉。上失体国之忠。下失寅恭之义也。今使堤岸不固。溃决一生。则千里滔天。室庐为鱼鳖之居。膏腴皆荇藻之产。彼正赋之额田。且不能保而有之。尚得隐占夫非所固有也哉。且丁之法一行。亦必会同督抚。檄行地方有司。公同经理。立石分界。而后拨给。非冒昧为之也。如果有民田近堤者。亦可以空处闲田。互相换易。其家属有愿为丁者。即除其额田应纳之粮。亦无不可也。夫　朝廷设岁修之河帑。非不知循常守故为无誉无毁之良图。但汛远堤长。将来河患久弭。人情怠玩。既忘当日之艰危。司河者。或意在惜帑。狃于补苴旦夕之计。设或变生虑外。即有费数百万之金钱。竭数年之民力。尚恐不能奏功也。其如运道民生何。夫河道重任也。必图其大而毋惜其小。必计其远而毋筹其近。必忘私体国。而毋沽名市恩。以便其私图。否则碌碌者皆足以任之。夫岂　　圣天子畴咨而命之旨哉。

闸坝涵洞。　闸之底。深于岸。其宽不过二丈四尺至三丈而止。坝之宽。为丈者可以百。而其底则与岸平。若洞之径。仅三尺而已。其减水之用。大小不同。而其为减则一也。夫束水莫如堤。然堤有常。水之消长无常也。故堤以束之。又为闸坝涵洞以减之。而后堤可保也。今使上流河身。其广数里。而下流河身。或为山冈郡邑所逼限。其广也仅得其半。更或仅得其十之一二。势必滂薄奔驶。怒极而思逞。加以伏秋暴涨。非时霪雨。其不至于败坏城郭。漂荡室庐。溺人民而渰田亩者几希矣。今于黄河两岸。及运河上下高堰一带。凡遇河道险隘。及水势激荡之处。相度地形。建置闸坝涵洞。共若干座。其详分载各考下。务令随地分泄。上既有以杀之于未溢之先。下复有以消之于将溢之际。故自建闸坝以来。各堤得以保固而无冲决也。乃不知河道者。与怀怨而寻衅者。啧有烦言。夫闸坝高卑。各有规画。原以泄异涨。非所以泄平槽之水。且以堤御河。以闸坝保堤。诚使河不他溃。则河底日深。河底日深。则河水亦日低。行且置闸坝于不用矣。即黄河土松而水悍。不无损伤修葺之费。然较之堤工涨溃。普面漫溢。败坏城郭。漂荡室庐。溺人民而渰田亩。塞决挑淤。经年累月。为费不赀。其利害之大小何如乎。不惟是也。耕种之区。资减水而得灌溉。洼下之地。借减黄而得以淤高。久之而硗瘠沮洳。且悉变而为沃壤。一事而数利兴。故既有堤堰。必不可无闸坝涵洞也。

涵洞之用有三。一减水。二淤洼。三溉田。固矣。然神而明之。更以之挡水。以之卫闸。其用微妙。非久行河者不知也。夫闸坝所过之水。大抵伏秋异涨。澎湃之势。既足以撼闸之基。倾跌之力。又足以陷闸之底。而我以涵洞之水透入闸后。使之旋澜涌波。以护其基而承其底。则闸反若有所凭以固。而澎湃之势平。倾跌之力衰矣。其于坝也亦然。顾置洞必于堤内。地面相等。前所建涵洞。正值河身垫高之时。故所置皆高。今河底日深。前所建涵洞。非夏秋发水之时。不复过水。必须因河底之高下而高之下之。方得涵洞之用焉。

卷九十九工政五河防四

　　治淮黄通海口疏康熙十三年　
江苏布政使慕天颜

窃惟　国家今日之重计。孰有重于黄运河工哉。民生今日之灾困。熟有困于淮扬百姓哉。乃建议治河者。人人能言之。而莫能收其全效。良由急于近功。而缓于久计。故决堤旋塞旋开。河流变迁无定。其病止在黄淮之不交。海口之难泄耳。我　国家岁挽漕粮四百万石。以淮扬运道为咽喉。淮南亿万生灵。以河漕堤堰为屏障。惟赖全淮之水。与黄河交会。刷黄沙以东归于海。则黄运两利。自无昏垫之虞。淮渎导自桐柏。千溪万壑。汇为洪泽湖。注出清口。其水会黄入海者十之八。引资漕渠者十之二。惟清口无病。则湖水直泻而北。其势全盛。足以敌黄之强。而黄沙不致倒灌运道。惟海口无病。则黄水疾趋而东。其势迅急。自无淤垫之阻。而奔流不致横溃四决。此以清刷黄。用水治水。而亦顺水之性。千古不易之法也。其间用功。昔人几费经画。自徐邳以下。既筑缕堤遥堤。束黄以障其狂。又建减水四坝。分黄以杀其怒。宿桃之间。归仁堤一工。极其坚厚。惟恐黄水之溢。稍入洪泽湖。则泛滥东流。而淮南州县民人。必受其害。臣考河防一览。故明河臣潘季驯言之凿凿也。又有高家堰捍卫洪泽。蔽于淮城之南。迄西则连高良翟家坝。中设周桥闸。其地比高堰稍亢。故坝闸亦比高堰稍低。夏秋淮水盛发。洪涛冲斥。高堰必危。高堰危而淮地陆沉矣。故不使翟坝增高。正欲从坝滚水。出泛光白马高宝诸湖。不惟凤泗之涨潦可消。抑且高堰之筑工永固。及至水平坝面。闭闸不流。高宝增堤亦无伤害也。往昔之防河。如此周密。是以千百年水患偶逢。旋可亟图修治。今累年以来。黄运堤工。处处告决。淮扬属邑。岁岁告灾。止因康熙元年间。南河工部分司吴炜。擅开周桥。奸商利通私贩。往往盗决翟坝诸处。以致淮水湍下。昼夜不息。高宝诸湖。尽已盈满。及桃花水涨。湖不能容。浪击风摧。漕堤大坏。清水潭之决。所从来矣。湖水既东。黄蹑其后。浊流西泝。清口遂堙。清水渐微。黄力愈悍。灌入天妃闸。沙随水漫。而运道浅塞矣。黄淮相背。淤沙罔涤。云梯关入海之路。坐此浅狭。日垫日高。水行地上。势缓则沙停。沙停则河饱。下流哽咽。而上流四溃。必然之势也。于是桃源烟炖。最先决矣。安东茆良口。宿迁磨儿庄。继决矣。筑工未竣。而二铺邢家口复决矣。七里沟方合龙门。而新庄口又决矣。他如王家营罗家口等处。在在冲溢。正河自草湾以下。安东云梯关白沙一带。亘三四百里。中泓仅流一线。向之测深十余丈者。今止深数尺。开广十余里者。今不满数丈矣。向之设有五险工入套水者。今且一望沙滩。不知为河为岸矣。以数万里发源之黄河。竟无出海之河身。求其不怒决。固不可得。决而欲望筑塞之坚。恶可得哉。臣所谓受患之本源。止在黄淮之不交。海口之难泄者如此。伏思八九年来。黄溃而北。则邳宿桃清安海诸州县民胥沉溺。淮溢而东。则高宝兴盐山阳江都泰州田沉水底。幸我　　皇上蠲赈屡颁。残黎苟活。然淮黄未得安澜。漕运民生。何时复旧。总河臣躬宿河干。日夕经理。风涛雨雪。倍历艰辛。而次第修筑。以几成效。惟是新工可以告成。旧堤难保无恙。臣自念奉职无状。上致天灾。祸此一方。仰　　圣天子宵旰焦勤。涓埃莫报。亦尝搜讨治河故实。今臣入　　觐。经过淮扬。目睹情形最真且确。合之古法。询之土人。节节访求。若同符契。臣至清水潭。见新筑西堤。弃深就浅。湾入湖心。虽围绕丈尺。较长于直工。而浅处下埽。百不失一。将来闭口。可不当其汹涌。其费反省。东堤亦可避潭。测浅施工。此计深为得宜。臣随与南河部司臣勒德礼王自修面相商确。据云西堤计日克成。再建高宝分水各闸。就斯工而论。颇称尽善。但周桥翟坝。一日未闭。则洪泽湖春涛滔天浴日而来。新工虽坚。而旧堤危岌。断断如也。则是堵清水潭。必先修周桥翟坝。欲闭周桥翟坝。必先疏清口。若清口不畅。全淮难蓄于湖。必又危高堰而扼运戕民也。

有谓泗州之民田。不利于闭周桥筑翟坝者。此奸民黠商之说也。岂知有坝闸而后清口通。清口通而后入海顺。昔之治河诸臣。辩论之详且切乎。试问康熙元年以前。闸坝未坏之时。泗民何尝被渰没之患。闸坝之利泗而不害泗也明甚。又有谓高堰重加坚厚。翟坝始可兴修。湖水北指攻沙。清口可不疏而自达。臣又亲至清口。乘小舟探测。口阔虽有数十丈。而底浅流弱。即沟深之处。亦仅丈许。目见湖面高于黄河。湖水不能射出。实因淤积板沙。拦截难通。不得不加淘浚。且翟坝之坏。缺口甚多。水头东向。经今十年。若非清口畅泄。湖腹涨溜。工难施筑。是口一疏。又事半而功倍。然淮性素弱于黄。必使全力入河。方得涤沙归海。臣查运河建天妃闸。所以拒黄迎淮也。闸之上。原设有坝。漕艘出入则开之。运过则筑坝不启。五六月间。黄水不得阑入。关系甚重。今未闻有闭坝之时矣。议疏清口。莫若乘春运过淮之后。筑闭此坝。使全淮合并入海。又何忧水漫沙凝哉。况此坝一封。漕渠之浅处立见。更可大兴挑浚。一律深通。俟清口大畅。回空漕船临淮之日。即可启坝。嗣后每岁五六七月。照旧封闭。着为定例。运漕贡解船只。往还无碍。而伏秋可以永防。若客船当闭坝之时。提货过清江浦。亦属往例。非臣臆说。河防成书。疏议可稽。臣愚以为闭坝而疏清口。平修翟坝。实治淮之上策。治淮即以治黄。治漕兼尽其要矣。然而犹未也。黄淮既交。必使海口绝无壅滞。而后全河有利无害。今海口万顷黄沙。极目无际。涓流湾曲。遽难攻洗。且邢口二铺诸决。以及王家营罗家口泛溢之处。未议兴修。安东清河。田庐漂荡。尚无涸土。惟新庄口现在并力修筑。将次成功。但各口未塞。全河散漫。终难合一。臣又遍勘诸决。惟邢家口倒堤最长。为工艰巨。近幸于邢口之上。河沁淤沙。忽开一道。转达安东。而邢口二铺之水。淤出沙影。正可及时施工。为今之计。应从海口溯云梯关而上。逐节审视而疏治之。其沙回水迂之处。则直穿沙腹。挑阔数丈。务期深浚。俾水到径遂。速泻两边。洗刷不难宽广。其水淤沙浅之处。宜仿古法。用混江龙。铁扫帚。乘风鼓浪。搅起油沙。随流而去。亦不难深通。至于各决口。通盘估计。应时修筑。当为一劳永逸之图。斯可全功底绩。或谓海口广阔。凡二三十里。狭者亦十余里。从来无浚海之法。盍止用水攻之为愈。不知古之决与淤。不尽如今之甚。用古法而莫识变通。又胶柱刻舟矣。臣未尝不用水攻也。要亦引之使攻。其攻得力耳。决口既多。众流未合。遇纡则逆。难免冲。即七里沟已闭。旋决新庄口。其明验也。或创议河道迁徙靡常。纵其所之。别凿一道出海。殊不知新凿之人工。断不能如天造正河之宽广。今正河尚可淤。能保新凿不旋淤乎。即邢家口已决而自淤。又一明验也。或又议多辟支河。分黄下海。可免再决。更不知河患其不合也。古之所谓分黄者。设减水坝。防伏秋太漫。滚水以节之。而平坝则威减矣。原不欲使平时固有之河源强分为半也。然则疏筑二事。机有当乘。工难偏废。若先疏后筑。水散不归。若先筑后疏。水无去路。惟闭塞各口。似宜从下流缓处先合。倘上流先闭。水又盛下。而下口仍多费力。沧桑顷刻改观。尽人事以配天工。呼吸难待。伏望　　皇上假河臣以便宜之权。庶收功更易。臣愚以为开海口而筑诸决同时并兴。实治河之上策。治河即以利漕利民。兼尽其要矣。臣所谓归水之故道。惟任淮黄之交会。海口之通泄者如此。

　　议覆缓挑引河疏雍正四年　
河南副总河稽曾筠

本月臣谨具折恭进黄沁安澜图。本月臣赍折家人回。奉　　旨令于所指之处。或应开挑引河一道。若别处有形势类此者。俱应相机开河。钦此。臣当即率领河员。乘船相度。伏查黄河形势。东西畅流则势顺而安恬。南北斜冲则势横而激荡。今河身上自广武山而下。引河深通。尚能束行于两岸之中。而祥符以下。河势多曲。每遇扫湾转溜。即成南北斜冲。两岸险工。均坐此病。如南岸考城之司家道口等处。北岸仪封之三家庄。其最著者也。细阅河身。自仪封北岸之赵家寨迤西。湾环起势。直走正南。至考城之缕水堤迤北。环向正东。扫逼勾家寨淘作兜湾。每至水长之时。下行不畅。则横流注。汕成支河。分道南侵。此考城司家道口一带受病之源也。又自勾家寨斜趋西北。折行东北。经豫省之三家庄。东省之芝麻庄等处。绕道而南。至王家楼迤下。方斜流东注。此北岸两省险工受病之源也。今若将南北两湾从中挑断。引水直流。则改南北之形。而成东西之势。两岸工程诚有裨益。但从来开挑引河。必须河头有吸川之形。河尾有建瓴之势。方可期其必成。至于上下接挑。尤必上段之河尾与下段之河头吐纳相应。呼吸相通。方能一气贯注。今查仪考两邑之河滩。皆系平沙漫衍。并无西高东下之势。而两层首尾亦不能直接顺通。且河头接溜之处。去北岸较远。而离南堤较近。恐北岸之险虽去。而南岸之险复增。似难必其万全。臣两年以来。因仪考堤工告险。往来救护。舟楫频经。再三相度。缘未获因势利导之机宜。未敢冒昧陈请。今惟有督率各员。加紧保守。以防明岁汛水。倘河形迁改。机遇可乘。即当随时具奏开挑。断不敢因循贻误也。至于此外工程。则有祥符县南岸之陈家寨。兰阳县南岸之四水口。险工似应疏浚。而形势亦未敢轻议。伏念我　　皇上神功圣德。宵旰河防。费百万之帑金。垂两河之永利。而臣谬膺河务。所昼夜萦心者。惟期事出万全。功在必成。固不敢因工大而畏难。亦不敢因急功而轻举。是以逐细查勘。再三斟酌。兹河身甫渐刷深。若改挑引河。旧时深处变为淤浅。新挖河漕未必骤深。臣愚以为不如尽力保守两岸堤工。详看全河形势。倘有动移。即当因利乘便。估计开挑。以慰　　圣怀。

　　请开青龙冈引河疏雍正五年　
河南副总河稽曾筠

为乘机因势。开挑引河。以固大堤。窃惟黄河之水。湍悍变迁。其性多曲。每遇扫湾转溜。非斜趋而北。即直注而南。以致两岸堤工。或当大河之顶冲。或被支河之汕刷。签桩下扫。多方救护。始获保固平稳。此南北两岸。各工致险之源也。上年十月内。臣恭进黄沁安澜图。仰蒙　　圣慈。就图指示。就湾处挑直。堤工即可化险为平。　　谕臣查勘具奏。臣遵即来往河滨。详细审视。因河头俱无吸川之形。河尾又无建瓴之势。是以不敢冒昧议开。倘河流稍有动移。或遇可乘之机。即当随时入告。不敢因循贻误。当经奏明在案。今查得仪封县北岸。雷家寺一工。向因大河在南岸青龙冈迤下。由西南埽湾起势。直注西北。致将雷家寺上首之滩。刷开支河一道。沿堤走溜。经宋家营徐家堂曲家楼等处。直至三家庄出口。五十余里腾波涌浪。势同奔马。每遇汛水泛涨。上下抢护。救应不遑。该厅等曾将支河堵筑土坝拦截。以保大堤。而水力甚大。殊难抵御。臣经营筹度。乘舟亲往查勘。现今青龙冈迤下。水势潆洄纡折。将上湾淘作深兜。与下湾相对。止隔四百一十丈。上水河头已有吸川之形。下水河尾亦有建瓴之势。亟宜乘机因势开挖。引河导水东行。则河身顺直水不纡回。大河之流既畅。支河之势自缓。随筑坝拦截。可以经久捍御矣。引河既成。支河坝既筑。俾黄流全归正河。自当愈刷愈深。将来河滩。渐次淤高。不特北岸雷家寺迤东五十余里之埽工。可以渐次减省。而涸出之滩地。亦得广为耕种。实于运道民生。大有裨益。谨奏。

　　查办豫省泉源河道疏乾隆三十年　
南河总督李宏

窃臣勘核黄沁上南等厅工料。顺赴上游等处查勘。奏明在案。臣经历河南陕州。复由孟津渡河而北。至济源怀庆辉县各府州县。审察河势源流。并历年水浪大小。查得黄河发源星宿。自积石以下。至陕州之龙门砥柱。两岸崇山高岸。河不为患。砥柱以东。峭壁横河。水从石出。名曰三门。总而计之。宽不过七八十丈。关锁洪流。势甚湍急。至孟县。两岸渐无山冈。河面宽阔。约计数里。北岸之涉县。南岸之荥泽县。始有堤工防卫。北有丹沁两河。由涉县木滦店汇入黄河。南有伊洛瀍四河。由巩县洛口汇入黄河。源远流长。河面亦宽。每遇雨多水发。亦俱挟沙而行。势甚浩瀚。故南河厅属之胡家屯杨柳桥等处。溜势忽来忽去。最为紧要。迤下各厅河道。顺轨东流。惟因土性虚松。逢湾扫刷。究之临河工段有限。若黄河与沁洛之水先后长发。则大河尽可容纳。易于修防。若黄河与沁洛之水同时并涨。则大河漫滩。两岸工程节节均须防护。乾隆二十六年七月。沁洛等河。长水一二丈。水头甫至宁夏。又三次报长水丈余。同时并下。势若建瓴。两岸处处受险者。职此之故。本年夏间。伊洛等水。并未长发。六月初十日。宁夏长水至五尺二寸。已在沁河水发之后。维时三门以上。陕州城外临河之万锦滩。亦长水三尺五寸。而下游各厅。仅报长水数寸。至尺余不等。道远流微。又有三门关琐。是以水势递减。工程坚固。又其明证。此豫省黄河之情形也。臣伏思黄河来源。两岸山沟汊港。汇归入黄河之处众多。俱在三门以上。若三门以下。沁洛二支。伏秋水发。实增黄河水势之二三。是上游长落大小。实关工程平险。不可不一体留心。以资防卫。今查三门。系黄河出入之区。巩县城北洛口。为伊洛瀍入河总汇。臣已咨明抚臣。饬陕州巩县各立水志。每年桃汛日起。至霜降日止。水势长落尺寸。逐日查明登记。据实具报。其沁河水势。虽由黄沁同知查报。但水志不得其地。长落尺寸。恐难定准。并令该同知在于木滦店龙王庙前别立水志。按日查报。如伏秋汛内。各处水势。遇有陡长至二三尺以外。该厅州县。即迅速具报。并查宁夏之例。一并飞报江南总河。如此上下关会司河之员。咸知长水尺寸日期。相机修防。于工程有益。又查济渎在济源县城西北三里济渎庙后。泉出涓流不大。汇濞河之水。由孟县迤东以达黄河。岸高河低。有济无患。又大丹河发源于山西高平县。至河内县之丹谷口。筑有拦河碎石坝。遏大渠河之水。使由小丹河归卫济运。坝下设有九堰。分为十九堰。石隙泄下之水。听民灌田。名曰九道堰。乾隆二十四年。前河臣张师载。曾经奏明于碎石坝下丹河尾闾。附近沁河之处。岁筑土坝一道。拦遏水势。今臣细加察勘。碎石坝下十九河渠。错出分流甚众。并未全由大丹河归沁。下游土坝不能拦遏。徒费民力。无益于事。此后应停其修筑。每年春夏之时。惟将碎石坝培筑高厚。以防水冲坍卸。其坝底泄水较多之堰。用草土填塞严密。并将斗门以下小丹河。不时查看。遇有浅窄之处。随即疏浚深通。务与进水斗门一律。俾水畅达卫河。以收实益。又辉县之百泉。系卫河之源。苏门山下。众泉涌出。汇为巨浸。实漕运之要需。南流里许。建有斗门三座。中为官渠。专以济运。西为民渠。分灌田畴。向例重运抵临清日。封闭民渠。使泉流尽由官渠入卫。五月以后。民间插秧需水。二日济运。一日灌田。按期互相启闭。六七月间。听民自便。立法最善。官民并受其利。永当遵守章程。惟查民渠迤东石坝。稍有坍塌漏水之处。将来堵闭民渠。泉水未免泄。不能合入官渠之内。臣亦经谕令该管厅汛。即将坍石照旧修砌坚实。不使仍有漏水。所有臣查过豫省上游河道泉源。及办理情形。缮折绘图具奏。是否有当。伏乞　　皇上圣鉴训示。

　　河淮全势疏乾隆三年　
晏斯盛

窃惟恫瘝一体。怀保为心。省灾恤难。固刻不可缓。而至于气化之偏。时势之渐。有系于百万生灵之安否者。尤古人所深忧。而必谋其万全者也。今年春黄水溢砀山县之茅城铺。河南之永城。江南之宿灵虹盱泗五徐睢桃宿高宝兴盐等州县。均被水灾。荷蒙　　皇仁发帑发粟。赈救灾黎。东南户口。虽遭垫溺。俱赖安全。然补救尚属一时。而至于长久之图。则非总河淮之全而治之不为功。初。　　皇上闻茅城铺溢。即　　谕河臣议疏下流。因议开宿州之洪沟蒋沟。及萧县之天然闸引河。使水俱会徐溪口。由灵璧之五湖。尽趋泗州而下洪泽。又河南道御史常禄奏运河身高。淮扬危险。　　下部臣议。因请大浚运河。并下河臣议。因请严锁清口。二者不无裨益。语曰。急则治标。此为得之。虽然。未观其本而窥其全也。臣谨按禹贡。海岱及淮惟徐州。淮海惟扬州。是淮为东南诸水之经。至七国时。山东诸候。于荥阳下引河东南为鸿沟。通淮泗。迄汉元光三年。河决瓠子。注巨野。通淮泗。遂有淮患。山阳太守乃筑高家堰御之。然宣房之塞。已聚天下全力。虽决屯氏。泛清河。徙千乘。不甚相远。至周世宗时。浚汴通淮。宋元丰间。开龟山里河达淮。元至元间。夺涡入淮。明初。河决原武。全入于淮。其后河壅海口淮溢溃高堰。而黄灌清口。泛淮扬。淮病而黄亦病矣。时潘季驯六起治河。其筑归仁堤。修高家堰。置遥堤于徐睢邳宿桃清之两岸。功为尤着。我　朝河臣靳辅。治效所施。墨守潘法。其功多在上河。而下河之治。则河臣张鹏翮遵　　　圣祖仁皇帝方略。闭六埂。拆拦黄坝。大开海口。乃见成功。然则堤坝不修。决溢不免。上流不治。中梗可虞。下流不治。水无所归。欲睹安澜。必无幸也。查砀山之茅城铺。前此泄水无多。今年之溢。冲开口门。宽至百二十丈。大溜南奔。凤泗等属州县。处处受水。不得不开支河以泄之。然所泄之水。将安归乎。归洪泽耳。夫洪泽。非海也。又非若洞庭彭蠡之可以游荡自如也。淮河七十二溪之水。壅遏其间。岁久且淤。又举茅城铺之水而终委之。则淤且日甚。淮既上溢。不得已而一开尾闾。淮复下侵。又有甚者。河性善徙。倘桃伏大汛。急而走。茅城铺百余丈之口。夺河而南。则宿灵虹泗。必为水国。而洪泽一湖。尽属黄涛。一高堰。必不能支。高堰不支。则淮扬所属。俱不可问矣。运河身高于城。水色浑浊。则黄河之身渐淤而高。亦从可知。河身高则入海之口渐高。亦从可知矣。语曰。川壅而溃。所伤必多。苏辙有言。黄河之性。急则流通。缓则淤淀。既无东西皆急之势。安有两河并行之理。此茅城铺溢口之不防。下河海口之不疏。清黄不畅之不虑。而仅上开一二支河。下锁清口。所谓急治其标而未治其本。规其全也。且夫治标之计亦有未尽者。闻议者谓茅城铺泄下之水。俱以灵璧境内杨灵芝等湖为水柜。盈科后进。由宿迁小河下注。查此五湖年久淤垫。其最深者。仅二三尺。容水无几。若不挑浚深通。并疏下游支河。灵虹城邑。仍有可虞。此标之未治者一也。漕河自淮而南。高邮宝应江都间。沿堤所筑之滚水坝。既连二百余丈之广。泄水以东。田畴城邑相错。迤东横截而捍海者。则有范堤。然则滚坝下之水。何以行于地中。兴盐及诸湖之水。又何以达于范堤。范堤以下。从何道而出。范堤以外。经何沟而入于海。此标之当治者又一也。

然而治其本则标亦易治。臣闻茅城铺旧有滚水石坝。当黄水大涨。减其浮面之一二。而不使泛流。今宿州士民。俱称有坝则受水无多。不为大害。请仍旧贯。节制黄水。再将北岸新开引河。增修堤坝。不使滥行。更足以杀黄势而防睢宿。其下仍照河臣议。疏其支河。并五湖而并浚之。宿灵虹等州县。当有安堵。倘虑河水不能大泄。而徐州以下。恐有难支。则上流沁水。本归卫河。明天顺间。黄趋陈颍。而徐邳浅阻。乃开沁达徐。其后沁全入黄。故洪流益盛。请仍分沁入卫。而作滚坝于武陟境内以节宣之。黄势更可少减。再将徐邳等处遥缕各堤及太行堤。加修坚固。亦可无虑也。下河则请照部议。将云梯关海口。大开深浚。使黄水消落。而淮水得畅。则刷沙益利。而运河亦可以渐疏。倘谓黄流迅急。难于浚治。则请于安东之左右盐河入海之路。作坝而大浚之。河成而后使水行之。亦无不可。再于庙湾之北。作坝而深浚之。使黄水直趋而东。无所窒碍。必睹大效。倘谓浚运必须停漕。则请于高宝以下运河左。迄现河之下。开出新河。河成而后放水行之。新河水落。旧河堤成。可一举两得。再将六坝闭其半。而于高邮州北分二大支开浚。使北入运盐河。南入渌洋湖。会注于兴化下流之车路串场丁溪白涂等河入于海。则高宝兴盐等州县。亦见安堵矣。总之茅城铺滚坝修。则河不夺溜。海口开则淮水畅出。淮水畅出则盱泗凤临五河七十二溪之水赖有归宿。不致上行。淮扬高宝诸堤不致下溢。此皆本之当治者也。臣不揣冒昧。敬陈所见。如有可采。伏乞　　部议覆施行。

　　开清口浚下河疏乾隆八年　
奉恩将军宗室都隆额

一宣泄洪泽湖水口。宜加修整也。查洪泽湖与淮河之水。浩瀚亘数百里。而仅由清口流出。会黄河之水。归流入海。水势汹涌。则沙随水流。而海口得以深通。水势微弱。则黄水逆流。而运口遂至浅阻。其形势宜镇定而不宜分张。再天然坝原系防水盛涨而设。原属权变之道。不宜轻启。所以前人有言曰。水向东。海口通。水向西。天然闭。此二语。乃治淮河之要道也。若仅保护沿湖地方之工。逐年由两天然坝一启则水势分。湖水一分则清口之水势微弱。而黄水逆流矣。若不求治本塞源之道。惟将清口上下两堤保固。使清口之水。不得汹涌以御黄流。则由旁口向南宣泄愈多。而由正口向东宣泄愈少矣。清口之水本非微弱。因分其形势。故至于微弱。黄河之水本非逆流。因清口之水微弱。故至于逆流。去岁洪泽湖之水。正值盛涨之年。必须将水口修理宽阔。使淮河之水畅流。挟黄刷沙入海。始不失以水治水之道。但河臣等恐不能保守山阳安东海州等处工程。将清口东西两堤固守。此即如喉闭胀。由腰背破裂者也。是故沟之溃决。实由清口之水。不得畅流之所致。并非天然坝启与不启之故也。臣愚以为淮河之水。以清口为正。其东西两堤。乃雍正年间。前任河臣齐苏勒所建。两岸皆系柳苇扫修筑。故可损益。非砖石工程可比。淮河之关键在此。而治淮河之要道亦系乎此。臣请嗣后如遇湖水微弱之时。即为清口之西堤下扫。使蓄湖水以御黄流。如遇湖水盛涨之时。即将西堤拆毁。使之宽阔。宣泄清口之水。以刷黄河之沙。庶得以水治水之益。而两堤无固守之虞矣。至西堤迤下有陶庄引河。断不致水势甚大。有河身不能容纳之虞。再下游之水。悉皆流入海中。而所泄之水。又复过多。亦无宣泄不及之忧。惟俟水势减平之时。仍将西堤下扫束水。则蓄泄在人。损益由己。而黄河两淮之水。永庆安澜矣。至备办修防外河之山阳安东海州一带工程料物。及先事绸缪。皆系河臣之事。无庸臣议。若将淮河之正口置之不问。惟以修理旁口为务。则甫除一弊。旋又滋一弊。恐非万全之策也。

一湖河之水入江道路。宜加挑浚也。看得高邮宝应一带运河工程。湖水在西。下游之兴化盐城如皋泰州等州县在东。地势东高西下。全赖一线之堤。以资巩固。再沿海之所有范家堤。地势更高。下游州县。形如釜底。是以五堤开启。则下游地方。岁遭水患。五堤关闭。则上游堤岸单薄。不能堵御。运河浅狭。不能宣泄。如遇湖水盛涨。则上游堤岸。仍旧倾颓漫溢。以致下游州县。被水冲淹。若治之之道。必将入江道路多为开挑。方可得随势引泄之宜。前据督臣高斌等。钦承　　圣主指示谟猷。将入江道路。酌量增添之处。会同大学士陈世倌等议奏。内称邵伯迤南之金湾滚水坝下。添建滚水坝二座。自下游开挑河道。引入盐运河内。由石羊沟入江归海。将芒道沙尾加长开挑。令其畅流归江等因。又据会议奏称于高邮之三堤。并昭关之上下等处。添建石闸七座。宣泄水势。由爱陵等湖之东堤。流入海口等因。臣愚以修治高邮宝应邵伯等湖。保全下游州县。断无出乎添开入江道路之计者。　　圣训周详。至当不易。虽前经　钦差大臣等。将添建之处。钦遵酌量议奏。臣以入江道路尚少滚水坝。离河甚近。犹不能减泄各湖盛涨之水。相隔高邮宝应一带。堤工甚远。每宣泄不及。则于上游地方为患。无所裨益。至添建石闸分水入海之语。不能宣泄各湖盛涨之水。又与开设滚水坝无异。虽筑引河堤收水。亦不能越范公堤畅流。倘水势浮涨。直越范公堤入海。则下游州县。尽被水患。似非万全之计。至于入江道路。臣等筹度地宜。应于邵伯之上。高邮之下。再添建滚水坝二座。坝下开挑引河。将湖水分引归入盐运河内。其盐运对岸秦唐河附近之处。加挑引河。使水归江。则高邮宝应各湖之水。可以宣泄畅流。倘遇水势盛涨之年。将洪泽湖天然坝开启。下游各湖之水。时泄时收而无虑矣。河道通畅。上下相应。高邮宝应一带堤工运道。已永久无虑。而岸内下游地方。亦可以享升平之福矣。

　　通筹湖河情形疏嘉庆十四年　
吴璥

全河为　国计民生所赖。虽值积久难治之际。自须为设法补救之图。况臣受　　恩至深极重。尤应尽心矢报。惟是湖河全局。利病相因。必须通盘筹划。始能诸病全除。即如海口旁系探本之论。而大堤未坚。减涨无路。倘有寔溢。挑亦仍淤。蓄清原属扼要之策。而石堤未固。滚坝未修。蓄则必溃。是各要工。有一未备。即病不能除。且工巨事繁。钱粮倍宜节省。即使经费充余。而核之时日人工。亦断非克期所能并举。当此不可不治之时。又有断难急治之势。臣莅任以来。亲勘形势。博访舆论。深究病源。讲求治法。旬月以来。略有端绪。窃以黄水挟沙而行。溜急则沙去。溜缓则沙停。必须大溜全归正河。始能束水攻沙。向设分减各闸坝。俱用石底。过水本有限制。盛涨时始行启放。前河臣靳辅所谓分有余之水。不过减盛涨十之二三。正河仍系大溜奔腾。是以减涨而河并不淤。若漫口夺溜旁趋。则漫口以下。正河必淤。溯自丰工曹工邵工衡工漫溢频仍。漫口一次。即河淤一次。河身积受淤垫。以致海口高仰。受病已非一日。近年下游。又屡经失事。河底日益高。河底愈高。则倒灌更易。倒灌愈甚。则下游更淤。其害相因。积久倍难救治。此黄河受病之实在情形也。黄河受病既在于倒灌。一倒灌而百病皆出。则必不倒灌而百病始除。而究其所以倒灌之故。由于清水不能多蓄。海口不能通畅所致。是以考古证今。总以蓄清敌黄为第一要策。其次则减黄助清。尚属补救之一法。今闸坝无减泄之路。是黄宜减而转蓄之。五坝无节宣之方。是清宜蓄而转减之。倒灌之患。安能救治。而黄运湖河因之俱病。欲除倒灌之病。必须蓄清。欲筹蓄清之法。先在固堤。然海口不畅。河底日高。岂有将高堰石堤增培无已之理。是海口尤为釜底抽薪之策。而欲使海口深通。又必须数年无旁溢之事。河底方能渐次刷深。欲使河无旁溢。又必须大堤一律高巩。始能束水归墟。是堤埽闸坝等工。原皆为治淮治黄而设。即所以治海口。海口畅而清口自通。清口通而洪湖运河。亦皆顺轨。利运即在其内。理本一贯。效亦相因。但河势敝坏已久。现在通工皆病。若欲同时并治。不但钱粮万无如此多糜之理。即使源源应手。而工料人手。亦岂能敷用。且一交大汛。只能先将各处堤埽。尽力抢护。无暇再办他工。惟冬春两季。各工可以择要兴举。以时日计之。亦断非同时所能集事。惟有恪遵　　圣训。先其所急。次第徐图。以冀于万难设法之中。为尽心补救之计。断不敢稍有隐饰。亦断不能稍事因循。

　设方用药未见得手而言病则察矣

　　部议运河徒挑无益疏　
庆桂

查两淮盐政阿克当阿所奏挑挖运河一条。内称淮扬运河。亘三百余里。近年来迭次漫口。更加浅阻。若不及早挑挖。则运河不能通畅。尤恐为时过促。草率蒇工。旋挖旋淤。终归无益。必于九月内俟各省漕船过竣。即将清江头二三坝堵闭。筑坝断流。上自清江。下至瓜洲。分段挑挖。务尽今冬明正四月之力。催并完工。如此办理一二年。庶冀一律深通等语。臣等查近年来运河浅阻。由于迭次漫口。而漫口之故。则由于黄水倒灌。倒灌之故。则由于河底垫高。清水顶阻。不能不借黄水以济运。以致积淤溃决。百病丛生。是运河为受病之地。而实非致病之原。果使海口修复以后。河口淤垫顿除。清水得以畅出敌黄。并得分流济运。则运口以内。新淤不致停留。旧淤并可刷涤。即或道里长。水力不无渐弱。加以人力疏挑。自可事半功倍。设使河口之淤垫未及疏消。清水仍有顶阻。自应于喉吻要地。筹划机宜。为控制全局之计。若不除倒灌之根。而亟亟以挑挖运河为事。恐浊流内漾。旋挖旋淤。虽一时疏浚。深通亦殊无益。况黄水乘高而下。运河之挑挖逾深。则倒灌之势益猛。决堤吸溜。为患滋多。臣等公同商酌。以现在运河之应否大挑。当以黄水之是否倒灌为准。应请　　旨饬令尚书托津。顺天府尹初彭龄。会同督臣河臣。确勘情形。奏明核办。

　　覆奏黄河治淤情形疏嘉庆四年　
吴璥

蒙将御史马履奏条奏。发臣阅看。伏念黄河浩瀚奔腾。古称难治。而要之河深则势畅。势畅则河安。此一定之理。臣周历豫东两岸。查验堤工丈尺。已较前数年加增。复测量高出水面丈尺。仍与前数年相仿。淤垫显然。计自三四尺至六七尺不等。但河泓跌深。必自下而上。及至浅滩。亦必下垫上淤。豫东如此。江境更不待言。而所有受淤之故。其病安在。黄河宜合不宜分。合则溜急而沙随水去。分则溜缓而水过沙停。自昔河患。一年有事。须数年之力治之。而去病始尽。矧丰工曹工睢工迭经漫溢。势必淤垫益甚。迨睢工合龙。抽挑引渠。岂能如旧河之宽畅。且自睢汛至丰砀一带。路远工长。所费已属不赀。断不能再挑。至徐城以下。亦难逃　　圣明洞鉴。现查引河刷涤。渐已宽深。春汛水尚弱。伏秋时溜急力猛。自可大加淘刷。而遽云积年之患。一旦豁除。又臣所未敢轻议也。至于治河之策。不外疏浚堤防两事。疏浚以畅其流。堤防以束其力。二者本不可偏废。然凡遇浅阻处所。一律兴挑。不特需费浩繁。亦断无水中施工之理。且黄河斗水。沙居其六。溜一平缓。即深处亦顷刻澄淤。大溜遄行。即浅处亦立见荡涤。凡挑浚祇以引溜。其刷宽刷深。仍赖水力。而非尽人功也。是束水攻沙。诚为千古不易之论。以水攻沙。则必以堤束水。固知日渐培堤。计非尽善。而舍此更无束水之方。自豫东以迄江南。虽堤长一千数百里。亦非处处必须加培。致多耗费。惟应察其平险情形。分别缓急。节省可缓之埽坝。办理紧要之土功。不必责效于一时。自可收功于次第。　帑无多糜。堤皆巩固。河槽不患其不深。去路不患其不畅。既深既畅之后。自无须再议增堤。此即所谓以水治水。未始不可以下策为上策也。抑臣更有请者。淤垫之故。固由于节次漫口。而犹不尽然也。漫口之处其害立见。故显而易知。旁泄之途其患渐成。每伏于不觉。查豫东河宽。兼之土性沙松。向无泄水闸坝。江南河窄。至徐城而一束。势难容纳。是以建有毛城铺石坝。并天然闸。山四闸。及王营减坝等处。以备宣泄异涨之水。赖以保全者实多。但启闭之缓急。当日本定有章程。乾隆二十七年。毛城铺改于唐家湾筑坝。定以徐城水志。长至一丈一尺五寸。始准开放。四十二年。又定以唐家湾水志。长至九尺五寸。始行启坝。他如山天然等闸。俱有限制。非盛涨不开。亦非同时并启。故有减水之功。仍免停淤之虞。立法至善。防患至周。迨后偶因抢护险工。不能坚守定志。启放较早者有之。始而受淤尚少。继则渐垫渐高。近年丰砀曹单商虞一带。往往未届盛涨。水已到处盈堤。其势更不得不急于宣泄。甚且各闸坝并启。恣其分减。以免他虞。在一时济急权宜。固属出于不得已。而河身之受病日深矣。徐城河窄。已若咽喉。若宣泄过多。遂成中梗。上游奔赴之水至此一扼。求其不壅积为患也得乎。司河诸臣。非不深知。而急难救治。转至隐而不言。殊不知隐之愈久。则治之愈难。
  </div>
  <div class="pagination">
   <a href="皇朝经世文编_page194.html">
    上一页
   </a>
   <span>
    ...
   </span>
   <a href="皇朝经世文编_page190.html">
    190
   </a>
   <a href="皇朝经世文编_page191.html">
    191
   </a>
   <a href="皇朝经世文编_page192.html">
    192
   </a>
   <a href="皇朝经世文编_page193.html">
    193
   </a>
   <a href="皇朝经世文编_page194.html">
    194
   </a>
   <span class="current-page">
    195
   </span>
   <a href="皇朝经世文编_page196.html">
    196
   </a>
   <a href="皇朝经世文编_page197.html">
    197
   </a>
   <a href="皇朝经世文编_page198.html">
    198
   </a>
   <a href="皇朝经世文编_page199.html">
    199
   </a>
   <a href="皇朝经世文编_page200.html">
    200
   </a>
   <span>
    ...
   </span>
   <a href="皇朝经世文编_page196.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
