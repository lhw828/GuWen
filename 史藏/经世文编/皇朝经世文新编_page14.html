<!DOCTYPE html>
<html>
 <head>
  <meta charset="utf-8"/>
  <title>
   皇朝经世文新编 - 第 14 页/共 101 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文新编 - 第 14 页/共 101 页
  </h1>
  <div class="content">
   至于阜民富国之图则中国之治财赋者因于西洋最要之理财一学从未问津致一是云为自亏自损病民害国闇不自知其士大夫亦因于此理不明故出死力与铁路机器为难自遏利源如近日京师李福明一案尤足令人流涕太息者也不知是二事者乃中土真不容缓之图富强所基何言有损果其有损则东西二洋其贫弱而亡久矣淮南子曰栉者堕发而栉不至者为堕者少而利者多也彼唯有见于近而无见于远有察于寡而无察于多肉食者鄙端推此辈中国地大民众谁曰不然然地大在外国乃所以强在中国正所以弱民众在外国乃所以富在中国正所以贫救之之道非造铁道用机器不为功而造铁道用机器又非明西学格致必不可是则一言富国阜民则先后始终之间必皆有事于西学然则其事又曷可须臾缓哉约而论之西洋今日业无论兵农工商治无论家国天下蔑一事焉不资于学锡彭塞劝学篇尝言之矣继今以往将皆视物理之明昧为人事之废兴各国皆知此理故民不读书罪其父母日本年来立格致学校数千所以教其民而中国忍此终古二十年以往民之愚智益复相悬以与逐利争存必无幸矣记曰学然后知不足公等从事西学之后平心察理然后知中国从来政教之少是而多非即吾圣人之精意微言亦必既通西学之后以归求反观而后有以窥其精微而服其为不可易也夫中国以学为明善复初而西人以学为修身事帝意本同也唯西人谓修身事帝必以安生利用为基故凡遇中土旱干水溢饥馑流亡在吾人以为天流行何关人事而自彼而论则事事皆我人谋之不臧甚且谓吾罪之当伐而吾民之可吊而我尚傲然弗屑也可不谓大哀也哉嗟嗟处今日而言救亡非　圣祖复生莫能克矣　圣祖当本朝全盛之日贤将相比肩于朝则垂拱无为收视穆清宜莫　圣祖若矣而乃勤苦有用之学究察外国之事古莫如其所学之拉体诺即今之辣丁文西学文字之祖也至如天算兵法医药动植诸学无不讲亦蔑不精　庙谟所垂下莫出其右南齐侍从之班以洋人而被侍郎卿衔者不知凡几凡此皆以备　圣人顾问者也夫如是则圣者日圣其于奠隆基致太平也何难不独制艺八股之无用　圣祖早已知之即如从祀　文庙一端汉人所视为绝大政本者　圣祖且以为无关治体故不许满人得鼎甲亦不许满人从祀孔子庙廷其用意可谓远矣而其所以不废犹行者知汉人民智之卑革之不易特聊顺其欲而已然则　圣祖之精神默运直至二百年而遥而　有道曾孙处今日世变方殷不追　祖宗之活精神而守　祖宗之死法制不知不法　祖宗正所以深法　祖宗致文具空存邦基陧阢甚或庙社以屋种类以亡孝子慈孙岂愿见此曩己丑庚寅之间祈年殿与太和门数月连毁一所以事天一所以临民王者之大事也异至此可为寒心然安知非　祖宗在天灵爽默示深痌也哉总之驱夷之论既为天之所废而不可行则不容不通知外国事欲通知外国事自不容不以西学为要图此理不明丧心而已救亡之道在此自强之谋亦在此早一日变计早一日转机若尚因循行将无及彼日本非不深恶西洋也而于西学则痛心疾首卧薪尝胆求之知非此不独无以制人且将无以存国也而中国以恶其人遂以并废其学都不问利害是非此何殊见仇人操刀遂戒家人勿持寸铁见仇家积粟遂禁子弟不复力田呜呼其傎甚矣虽然吾与客皆过矣运会所趋岂斯人所能为力天下大势既已日趋混同中国民生既已日形狭隘而此日之人心世道真成否极之秋则穷变通久之图天已谆谆然命之矣继自今中法之必变变之而必强昭昭更无疑义此可知者也至变于谁氏之手强为何种之邦或成五裂四分抑或业归一姓此不可知者也吾与客茫茫大海飘飘两萍委心任运可耳又何必容心于鼠肝虫臂而为不祥之金也哉客言下大悟奋袖低昂而去

　　国朝六大可惜论　　　　　　　　　　　　　　　　
韩文举

无贤君而国萎瘁者有矣无贤臣而国萎瘁者有矣无其时无其势而国萎瘁者有矣士气不倡人民不慧而国萎瘁者亦有矣然皆不患此也其君则变法励治之英主也其臣则中兴自强之元勋也其士民则聪明智慧通变达时之翘秀也然而卒不免制于俄败于日束缚于英法德何哉不然则风俗蒙蒙愚鲁充也不然则奸佞纶纶据要津也不然则勇士殚智士残也不然则谋策多言风波也不然则巧宦滋章营营身家也不然则奸民谍伺以情输敌也不然则不务天时不治地利也不然则游民阗溢寇盗多有也不然堂上百里堂下千里门庭万里也不然商贾失计百工无艺农民困匮也不然文巧不禁游幕侵蠹胥吏盗权也不然士人蔀塞搢绅骄恣官吏婪悍也不然国自为国民自为民官自为官也有一于此不可为国数者兼备岂不痛乎岂不痛乎器械虽精无用也海军虽修无用也陆兵虽练无用也营垒虽固无用也城郭虽巩无用也不然何为其如是也

或曰西北回部一金顺而三月定矣发捻巨匪蹂躏十余省盘踞十余年曾左诸公接踵而出而犁其庭扫其巢矣谅山之战冯王诸将歼其丑类覆其全队矣信如子言得无诳乎曰恶是未达时势者言也中国水师奚与英比而商务无论也中国陆军奚与德俄比而舆地学校无论也中国繁富奚与美比而风俗技艺无论也中国制造奚与日比而振作无论也奚为而不衰奚为而不愚奚为而不弱奚为而不蹙而昧昧者不知也子未知国有六惜乎昔　世祖章皇帝时周朗上书请二十家选一长百家置一师男子十二至十七皆[令](今)习经十八至二十使修武授以书记图律训以军部舟骑上下男女咸令习医习经者五年有立言于司徒娴武者三年善艺升于司马若不成罢归乡里终身不得为宦大哉言乎设用其策人无不学民无不兵律无不解图无不精医无不良舟无不善扼南洋以制欧西辟西北以控强俄临高丽以迫日本俄虽强日虽兴英法虽悍黑龙江珲春缅甸安南高丽琉球奚得而陷失哉惜其言不用以至今日此可惜者一也

然犹曰汉家朝仪叔孙草定臣未集无暇兼筹　圣祖袭位聪明特起三藩乱而鸿博开矣西算重而律历改矣察天仪地球而知欧西智矣逐罗剎于黑龙江而知俄人患矣罢黜八股越至九年知举业无用矣惜昏愚之臣多而才知之臣少不能相与辅翼互为终始而无耻小人伺间而起　奏请复立悲夫当此之时俄王彼得游历欧洲各国强盛翻然易服水役则躬之铁匠则身之知旧法旧政旧艺不适于用也归而易之风俗一变耳目一新洵为古今英主哉寻而败拿破仑灭波兰折土耳其吞西北各部至今为天下雄嗟乎彼得变法骤然而　圣祖变法忽然而止天其运乎地其运乎不可知矣此可惜者二也

庚申之役英俄美法战舰环攻津沽一失险要俱开　圆明一炬化为灰烬伤心惨目有如是耶恭邸洞达时变议请词曹诸臣西算西语咸令改习信为恢复规模萌芽于此不意事蹶于垂成堤溃于蚁穴而倭文端一言遽尼　廷议办事何多解事何少此可惜者三也

逆匪扰扰民心惶惶曾文正廓定全图邦如新造国家积弊搂指可数人情思治如水如火如雨如云改弦易轨易于拉朽而竟不闻陈一策上一书力言变法者何哉津沽教案非不悉也马加理旧案非不知也西兵平乱非不也徐郭诸公日与讨习洋务非不谙时局尚格致也譒书有局非不通也令袭侯学数国语言非不达也然而不为变政之名臣遂为藏身之老子公乎私乎吾不敢言矣此可惜者四也

日本明治元年兆倡变法尼虚曼始之伊藤赞之三条实美成之延美人以训学延德人以练军男女杳杳师范学开乡里师师学校林立器艺过于英人民溢于法盛矣哉我　朝同光之间格致书院武备学堂水师学堂同文馆广方言海军衙门招商局船政厂相继兴立然能制器者有几人乎能译书者有几人乎能海战者有几人乎能熟习商情者有几人乎日本以相臣而兴中国以相臣而败日本以三十年而兴中国以三十年而败日本以锁国党而兴中国以守旧党而败一盈一绌一盛一衰何其殊也此可惜者五也

暨乎甲午中日兆衅旅顺威海相嗣沦陷三省既失四域震惊乞于英而英不拯援于德而德梗和贷于俄而俄要挟词臣滚滚弹劾权奸公交车彬彬上书陈计卒不能救台湾之割二万万之偿五口岸之通商岌岌乎殆哉虽然人心不死谁甘为囚虏谁甘为耻辱谁甘为刲割乎强学会兴耆贤萃京师发始沪上应之海内喁喁谓将振百年之弱矣规模未立而疑妒相乘议始闻而人相委去商子曰庸人难与虑始可与乐成其谓此乎此可惜者六也

呜呼与孟贲为不惮其勇非勇也与逄蒙为不惮其射非射也与公输为不惮其巧非巧也与离朱为不惮其明非明也与孙子为不惮其兵非兵也与商鞅为不惮[其]法非法也与老子为不惮其智非智也与惠子为不惮其辩非辩也与庆忌为不惮其捷非捷也与邹子为不惮其诞非诞也今迫我而惮者非国乎械而精锐舰而充塞而工巧商而繁溢民而饶富农而沃衍学而骈阗会而萃聚志而胶合而爱结报而充扬乌得不惮乎不惮非愚则妄愚则不量妄则不商时事不审形势不详徒召兵殃人反其道谁怨谁良时接今日孰筹其富孰筹其强

　　论中国之衰由于士气不振　　　　　　
康同薇原名薇君

重矣哉士之于国也强弱系焉兴废系焉教化系焉风俗系焉不知先王之道不穷天人之化不明政治之故不达诸教之理不审诸国之势不究物理之微不谙古今之变者非士也奸凶乱国王室凌迟兆庶涂炭四交逼上下穷困贼盗迭起社稷将亡而不疾首痛心握腕痛哭思振之者非士也圣教式微礼乐废坏外教纷布内民托庇人之视我为野番以我为无教而不深引愧耻痛自激励思捄之者尤非士也若夫士则仰观造化俯察宗教综览今古横审中外以圣人之学治天生之民故国家隆替视士气之昌微奸佞乘权因士气之衰靡盖士之是非众所绳准也岂不重哉夫历往古观来今兴废之迹得失之端未有不由士者诗曰济济多士文王以宁此文王以多士而兴者也逮乎始皇暴虐畏士清议乃禁诗书坑儒士禁偶语愚黔首而人士之口卒不可塞民庶之怨因日以殷不终二世而亡其天下东汉桓灵以庸弱之姿信谗邪之寺钞锢贤人害杀良士汉社遂虚宋之元佑庆元明之东林复社士气抑塞国运朽败此古用士不用士之效也夫才者国之基也士者才之宅也士盛则其国强士寡则其国殃近征外国莫不皆然美英德日今号强盛之国也然英日三岛之地也德三十余小国之一也比利时万余方里之小也崛然兴屹然盛左强右雄敌未敢片言侵犯岂非能自振则弱小不可轻哉土耳其波斯印度中国古称文明之都也土耳其屏藩内叛国权外失六大国欲分之久矣印度已隶于英矣波斯阴属于俄矣中国且有瓜分之说矣岂非不能自振则广大不足恃哉夫美以士立日以士强岂非士之可贵哉中国颓弱废病不振者久矣甲午之役以堂堂四千余万方里之国挫于区区三岛之众失东藩割台湾偿巨金开商埔盟城下立自缚之约失百世之威倾吾民之膏液戕吾民之财命使天下之民挢口咋舌震惊悚骇者何欤夫日本戊辰以前危困之状与今日中国等耳自天智至孝明千余载外戚擅权王纲解纽奉承鸿绪者尽皆藤原氏之甥位朝廷者无非藤原氏之族宗室削弱兆庶无告贿赂于朝廷田园布于天下而诸国吏治废弛叛亡蜂起令宰逃职豪武牧民原平二氏起自武功夺藤原履故迹专横之行日进不衰威福之状有加无已德川家康丰臣氏之雄藩也以权诈阴险之行坐持政柄二百有余年矣自昔藤原柄政相家执权保平乱国武门专肆大政移于关白全权归于幕府将军以世君如赘旒自公卿迄舆隶各分采邑以赡家族臣将军之臣民将军之民积弱相安不知有君此我中国从古所无即魏晋盗窃亦未尝如此之久而甚也当此之时内则抑压其民苛赋重敛公七民三富商豪农别有编派间或罹罪律无定式畸轻畸重唯刑吏之意含冤茹苦无可诉之门越分上请扳轩泣诉奏牍未上刀锯已加瞻仰君门如天如神积威力压制已极此又中国之所无也外则德美俄法奥荷见逼鲸吞虎视肆其雄之威弱肉强食任彼膏腴之取幕府则如鼷小识似犹卑畏难苟安唯命是听索偿巨金无勿予也要辟口岸无勿从也立约勿敢过问也曲直勿敢与判也敬其敌虐其赤取容一时偷安瞬息不知倾覆之近在旦夕此中国之同病可为痛息者也

德川晚好儒建孔子庙讲程朱学由是士知君臣之义民有勤王之心儒生源光国箸书首倡尊王之义藩主齐昭立说主持攘彝之议激动人心感发士气度边华等译西书新井君美傅雅兰学山县昌贞高山正之蒲生秀实等或箸书寓意或泣哭动人或演说劝化或面折权贵或刺主和之臣或袭外国之使其生徒故吏星繁云众发激甚多倾动天下故处士横议沸盈如风雷之相应乃至潜交公卿密连大藩以抗幕府于是公卿藩侯多主攘彝之说然尊攘之士褫官者十七人幕府方且厉其威棱大索严锢而人心益横士气益张伏萧斧触密网至不可胜数前者骈戮后者辈起一不顾视死如归用能使公卿悚变幕府危惧革八十国封建之积势收千余年已坠之神柄使神武坠绪亡而复存明治维新肇有端皆诸士之功也于是日本维新政治更正条约颁定宪以张国法开国会以伸民气变政仅二十余年而挫割四千余万方里四百余兆人民之中国威振海外名振英法推原所自岂非士气之振致之哉夫日本之士得中国学术之绪余而若此我中国之士受数千年之圣教师传未失而若彼岂不异哉尝独居深念穷思其故岂船不坚不利无以助强欤土地僻小不足自立物产薄劣不足自供无以致富欤草昧不辟无教之国无以称文明欤则皆非也士气之不振也苟安幸免心私志散以酿成此不痛不痒世界耳推吾中国之之士之意岂不曰势之强弱国运也事之成败朝臣也素位而行吾何预于国国宁赖于吾哉夫胚三王孕五帝聪秀开敏翘然而首于齐民者士也孔子一布衣耳车马栖栖斯人是与伊尹一耕夫耳先觉自任沟中己溺彼二圣者夫非犹是区区之士邪昔郅恽投竿范滂揽辔东撤上书东林攘臂请朝太上则帝车可牵廷议大礼则宫门可挽匹夫抗愤娆直斯行亦宁非中国之士邪虽然中国士气之不振抑有故焉汉初道杂黄老乱真发点之始痼毒既剧逮及晋世崇尚释道清谈之误因以亡国有唐继吉士节扫地奔走权门恬不为怪宋儒独善自谋既优流风所畅为害亦烈自明迄今士习之弊亦有数端贞逸自高者则绝世离山林深密也风流自命者则沈酣诗酒驰逐声歌也迂远事者则委于国运安于朝廷也考据之家则禽鱼草木嚼之愈甘贾马杜郑旋其下尤其下者皓首词章终老帖括举凡民生之疾苦郡国之利病种族之存亡宗教之兴替不啻楚弓得失渺不相关呜呼以此言士士气可知以此求士士才可数以此厉士士节可想矣此中国所以变法数十年而不强也更有无赖学子于中国之学懵然未尝问津于是彝其语西其服压人以气大于夜郎而英法之文率未上口格致之学犹未窥径猎其皮毛失其要其为士者又何如矣此中国所以变法数十年而益弱也即有一二志士热血捄世合大倡实学修圣道攘除耻辱天下乃大心未就而谣诼旋加锐气而前无聊而返岂不痛哉观火而闭门隐避者灾必自及里贫而厚藏自备者盗必横侵独不见印度乎隶英六十余年而议院不有印人之迹也非我族类其心必异种类之辨西人最严彼诚奚爱于吾哉若夫安其故常绝无振作好虚谈远实学贱农工恶商贾善藏畏事图自私自利之计就缚制艺无利民便国之事甘心为印人之续俯首就奴隶之贱殷鉴不远窃为天下贤士伤之夫天下事顾亦人为之耳公交车上书激动全国强学立会开发天下士气一振然景从已然之效也春秋之义责备贤者反不讨贼赵盾等于弒君邻国不救齐桓引为大耻以此律之则中国弱危之弊不能无咎于士君子也若夫斗筲之量无识之人斯固无与于责焉矣夫天下之士气乃心王事日美之所以兴隆也士与国离自私自利波斯[土](士)耳其印度之所以衰颓也宁孰乐焉吾也漆室抱忧投梭而起杞人之念益用拳拳天下士其同此衷否耶

　　论中国不能变法之由　　　　　　　　　　　　　　
张寿浯

今之薄海亿兆京垓之众夫非犹是方足横目之齐民也哉犹是民也同斯觉识同斯天性国家胡如此之敝官常胡如此之谬士习胡如此之坏民生胡如此之蹙林林总总日沦困败孱偷息不自振拔非脑智之僾塞也支体之痿痹也所谓躯体峙立首函清扬聪明不甚相远者均得有为之人也彼方握朘削之权享停年之利受推戴之奉不必复有为于人者无论矣彼疾首蹙頞黎累忧悲终不自得毫无生趣之人何莫不具有自新之质点而欲成其重心之力也夫一人者众体之积也一家者数人之积也一国天下者百千万亿兆京垓人庶之积也以百千万亿兆京垓人庶之众人人奋发人人濯磨人人维其振兴之力人人推其变通之效一人自求之众人自求之推而行省天下亦自求之新法之变虽驰传骛置当不若此之亟夫听善言便计愚者知说之称良法美意不肖者知慕之人情之所同若声之相应景之相附非鼗铎之足喻也故淮南曰移风易俗者其唯心行者乎兹是者未遽行审其机焉若寝关暴纩咸日冀于上者拳拳之忠也天下汲汲之势非唯兵衅既接名誉牿亡已也汨其所从来之性拘其为无益之业国俗如此虽名立无害众庶归已声施无穷然犹不以为可者民智之用不彰自私之见不去也乎曹恶者鲜不废也夫自私之弊岂止今日然哉自传贤之举废而一姓之事兴以为天下子孙万世帝王之业徒焦思厄虑以防他姓之弊王者于是私其天下矣自慎徽时之义废而资格停年之说起以为非矜慎守旧循行故事敷衍抵塞终身不跻显荣之位在官于是私其职守矣自辟门吁俊之典废而制艺帖括之令起以为挟其举业即足以幸进何必劳心他务而士夫于是私其学矣自贾正商盟之文废而贪粥兼营之萌起以为我得新法当以自利何故公之他人也而工商于是私其有矣富者贵者以为人之危急无与于我何必劳心以为人贫者贱者自安于一无可为驯至为游手为盗贼为无行而不止滔滔皆是诚呼吁之难也此皆自私之过也夫人之所欲得者名与利耳以今日罢敝羸弱莫究诘之际而能教而子弟扩而心智定一新法以济国脉得一新义以维天下发一新学以扩民智着一新学以扩民智着一新器以利民用充而智以敌外国悬而书以遗后世与仅习帖括而幸科第挟苦窳而坐困乏其得名为何如获利为何如不此之图坐令一人自私之见积成百千万亿兆京垓自私之见以终沦天下也岂不痛哉今能习知时务变法究求国家安危之所在者何处无其人也即摄赞之辈委蛇之徒吾亦断不敢谓有知时务变法究求国家安危之所在者必尽无其人也然于百十之众与四百兆光力未发质点未成之人加减而比例之其亦犹太仓之一粟沧海之一尘也庸足济乎以今日然自私之人行事相阻利弊相欺进止相挠艰阻相轧过相讦善相诬得相恶失相幸成功相忌同类相离如此即一二独立求治之士而欲天下尽袪其私也庸足济乎当此数千年之积习二十四行省之秕弊而进以中外参错之创局则所谓一二有志求治之士成其质点发其光力握简劝喻其亦犹一一之劳也庸足济乎

乎前此讲求新法而终不得其用至为旅进守旧者所借口诚数数矣海军新法也委诸敌国鎗新法也丧诸乌合轮船新法也没诸中饱和约新法也操诸强族关税新法也假诸异类织造局火药局新法也毁诸奸细船政局官书局新法也隳诸狡挟败诸谗间甚至民间日用琐屑奸伪之习均由新法而愈增其弊从不知非新法之弊实徒袭新法之名之人误之也斯其不能变法之所由者此也我　朝仁厚开基凡百庶政皆循成例廷臣枢辅类至耄耋纵欲有为精察靡继虽非苟安参迕迭兴忍逐外异观听攸重岂壮年之所为思报国亦无从也有志之士矢志实学限于耳目绌于愿力袪其常途终罔依蹈人莫不乐其所修而游不用之乡则竭智终鲜斯其不能变法之所由者又此也国家成务众庶悬隔人自为谋各私其利事权旁落充斥棼溷删繁汰冗整厘画一损彼私利失其事畜复拘闻见智浅识薄所居聆聆不知凡要绝斯冀幸终竟无用巢苕恋幕冀得苟安以故正获之问于监市履豨也每下愈斯其不能变法之所由者又此也推斯故也以至一二独立求治之士其势愈孤其机愈窒其情愈迫其言愈危欲施寿命傎倒怖虑匪智匪道罔规成就寂然以游悔蹉忽焉已邅回世变莫可殚论君子曰天下之不齐气类之积也气类之积皆自私之见也夫欲人皆泯其自私之见风同道一岂易言哉今以裹足之微八股之贱重以　天诏犹复不行斯民之气类不齐于此可概见矣周朗之书恭邸之疏言之痛切终尼成议岂烛照而坐遗诚知气类不齐情参贰终脞录而无成故涣而莫举也同光以来格致书院武备学堂同文馆广方言馆海军衙门招商局船政厂相继兴立终成无用非上之不得其道殆皆气类之私积成意见寻常怠忽实未尝一日设身为国家谋也气类之不齐于此又可概见也八股之科举虽不变曾未尝禁人言新学也工商之部虽不立曾未尝禁人言新艺也树艺畜牧格致之官虽不设曾未尝禁人言新法也夫以中国之事秕敝之多虽日中数谕谕中数千万言何能殚尽乎施之千百年来荏弱之民也王者之道尚驯贵简使夫诏令纷繁变端百出是非与民休息之道也天下之势自下而上传曰造端夫夫妇皋陶曰天聪明自我民聪明天明畏自我民明威吾故谓人袪其私则气类无不齐气类无不齐则法无不变法无不变则国无不治诚以积力之所举无不胜也众智之所为无不成也夫使气类不齐私见不去积重难返守旧纷仍徒欲以台简之论口舌之争吾知其必不能变也虽有尧舜无所措也载重而马羸虽造父不能以致远车轻而马良虽中工可使追速是故圣人之为道必因夫民也民之自新当若之何哉为士者耻其国为异族所凌而不汲汲于一第然弃其帖括取古今治乱之道泰西兴亡之故搜采翻译各立书会伏处而诵读之其为商者愤其利为外人所夺然合其心力联为声气设立公司商会无相虞诈究求利弊而共图之其它为农为工盛以讲习新法为事互相通济互相劝勉互相保卫视黄种之民如一家视同业之众如手足视本国之财为公物视五洲之地为咫尺有内诸夏之心有崇圣教之志气象丕变靡然向风如水附壑吾知所谓太平之世远近大小若一无隃此也涓涓江河其势日下吾愿有志于世者相与濯磨而溅涤之务使袪其私见齐其气类有相爱之意复加以行事相劝利弊相告进止相助艰阻相扶过相隐善相称得相贺失相矜成功相期同类相助开物成务天下事犹人为也先民云天下兴亡匹夫之贱与有责焉言天下至重也匹夫至也系天下于匹夫挠天下者匹夫进天下者当亦匪伊异人任也千钧之衡移于铢两歌哭之感何关切身而变国俗独妇人女子然哉谚曰秋霜降者草花落水泉动者万物作易垢次夬明乱生于治剥之不可遽尽也必受之以复是以君子日孳孳以爱力倡天下欲人自袪其私而以齐其气类者也邦人诸人同声相应某又乌得为宗周之嫠妇已也

　　论中国守旧党不如日本　　　　　　　　　　　　　
刘桢麟

壮矣哉日本之守旧党也孝明天皇时美英俄索十口通商幕府主和而德川齐昭之徒倡攘彝以忤幕府乃有戊午之狱死者百余人万延以后藩之处士益倡为尊王以攘彝之说乃有刺大老攻使馆杀朝臣之事前者仆后者继呜呼可谓坚矣奇矣哉日本之守旧党也明治初年大将军归政长萨士三藩始而削幕籍继而废封建继而争遣藩士留学外国继而大开外交尽变西法均一藩侯也均一处士也均一守旧党也前后十余年间顾相去悬绝如此呜呼殆人之性有异哉刘桢麟曰能因时者谓之俊杰执一意者谓之下愚日本三十年前其厌恶异族而诋击西学与中国同然不过强藩巨室浮浪处士痛于王权之不振思乘外交之间以覆幕府至于幕府已亡而知彝终不可攘遂幡然变计一意外交与幕府当年无异而其步趋西法易服色改正朔视幕府主和之事尤重过之然而国成中兴遂以有今日维新之治善乎黄君公度之言曰当时攘彝之论要其所归不在攘而在尊王尊王所以亡幕府耳呜呼此其所以为守旧党也此其所以为真守旧党也中国之守旧党多矣其见西人也畏而恶之闻西学也唾而詈之与谈朝事则以为不可救药论及新法则以为世风日下观其字字孤愤听其言言痛哭非不忠且悍也与日本之守旧党未有异也然而叩其所以能尊王能保国能御外侮能救天下于累卵之危者则与日本之守旧党何相反也虽然第以此而责若辈若辈必不伏受吾今且备举中国守旧之派推其所以守旧之故穷其所以守旧之弊以告天下虽质之斯人当亦无辞焉

其一为宋学之末流古人明哲保身之语最足为士夫藏身之计今之谈洋务者愤于已事视中国之政教术业几若无一当者而言之过激遂为此辈借口之媒其下者自顾经世之学一无所识乃托于用彝变夏之说诋诽西学甚至得一洋物见一洋人阴羡之而阳嫉之故为兢兢然以防其浼其上焉者乃清谈孔孟袭于尊王攘彝之迂论誓志与西学为仇否则洁身自好汲汲焉求自免于过几若一言不敢语一步不敢行其于富贵利达无所争而天下事遂无复感慨以为己任彼其托体甚尊自以为主持道俗之关键而世且号为君子遂使因循苟且养成今日不痛不痒自私自利之世界此固非宋儒之所及料也乃依于宋儒者之流弊也然此非吾之深文也中日之役主和者有人主战者有人洎夫马关定约讼者纷纷吾试问宋学诸公能有攘臂疾呼痛哭以争如朱子之三谏和议不得当则罢职去者乎有起以争者方詈为处士横议矣吾是以知诸公之必不能也宋学者曰今中国之弊由于人心之不正人心之不正由于见异思迁吾试问今日之中国不教不养而第衍诚意正心之虚论日执人而责之遂使国势可安风俗可治乎吾又以知诸公之必不能也然此尚曰已事请言其迫近者今日外交大开通商之口遍于内地拒之既不能置之复不可向使诸公身为疆吏当通商要区或衔　命办交涉事上迫公义下顾名位其能委而卸之乎不能委之其能我行我法挟强负固以驭西人乎偶一蹉跌外召侵侮内误国家将能不任其咎乎吾又以知诸公之必不能也孟子曰既不能令又不受命是绝物也天下势所不敌者理反为之屈我既不能与之角逐而彼之所恃以陵我者我正当师其所长以为伸雪之地顾日悻悻然羞之曰彝也彝也而不知拘迂自守俯首受侮以贻天下国家之害者其羞为更不可言耶此则可为太息者也

其一为自保权利之计中国今日政之不善教之不振虽騃竖蒙孩靡不知之然而同光之间始言变法矣而竟有法越之役法越之后益言变法矣而有中日之役中日以来殆今数年矣其倡言变法者如鳞如鲫项背相望而问所以果行变法之事则概乎未有见也且夫中国积弱之本原岂不在人才之乏绝哉然欲得人才必变学术欲变学术必尽举其旧学之蠹天下而弱中国者摧陷而廓清之乃可以为治则帖括考据词章之学其不可以复尊也明矣不可以复尊然今之号称士夫将以任中国变法之事者其不受治于帖括考据词章之内者曾有几人也帖括词章无论矣且言考据之事其咬文嚼字琐碎笺疏竭终身精力以从事于声音训诂之中方且自命通人忽然令屏而弃之其不忍割爱也容能已乎且利禄之路藉是以求如前说是必捐弃故技更受要道恐后来居上彼将长此废弃而不复用也呜呼其操心诚苦矣其虑患诚周矣虽然覆巢之下岂有完卵圮室之余必无全栋彼之固守旧学者今日尚不知其无用而哓哓然自为尊大是大愚也知其无用而犹欲坚忍保全之以坐视国家之不救而己亦同受其弊是不特愚且大不忠也夫变法者天下之公理万国之所同也我而不变人将变之必俟他人之来变而始然改计是犹远行失道不急问津姑冥心以直往其丧失而无归也必矣其一利害之见太明今之谈变法者习见乎西人已成之效以为前事可师直欲一蹴以几于治而通人才士且日日张论发世界之公理或不免有陈义之太高而迂闻隘见之徒偶一相闻鲜不惊而咋舌故每兴一新法则保持禄位者有恶不便己之嫌畏葸偷安者有言多成少之虑甚且明知其有益而诿于前事之败以为鉴如铸币开矿之事是也畏其难而不任则托于小民之不便以为辞如铁路小轮之议是也然此犹曰迟疑于先举行于后也若夫变科举此自强之本原也而以为碍于成法开学会诸学之植基也而以为大干例禁设议院上下之相通也而以为侵于君权凡此庶政更仆难数古人有言曰害不十不变法又曰利多而害少则为之今明知其利而必迟迟观望以流弊为防夫弊诚可防然天下事固有不防弊而弊不生愈防弊而弊愈多者曷不观西人文网宽弛与民同权而蒸蒸富强日不可遏乎中国之防弊诚密矣然国纪颓弛吏治墨黩民俗顽元广此其防弊与不防弊显殊而得利与得害之相差何颠错若斯之甚也今天下方病殆矣三年蓄艾唯恐不及千里求医靡或辞劳医既得矣方既具矣而主者犹斤斤驳诘以难之是固不可解也亡具甚矣其一习于世俗之见妄自尊大中国今日之人四百兆其未尝读书明理者无足数而其号称衿缨居四民之首者实亿兆有余然其中迂愚谬瞀者殆不可以数计何也夫人见识之高卑视其志趣之广狭今之所谓士者其目光心力虽极大不能出于身家之外故其持论发议常有令人不可向迩之势吾尝见有世家清裔俨然绅宦闻人谈西学不信裂奋争甚乃至于斗殴此其愚悍之质诚可笑而可悯然此犹谓不解事之人固应尔若夫讲席大师固居然学子之表率朝廷之备才也而犹复嚣然自大动曰八股之学必不可废彝狄之俗不能乱华其愚者乃更谓寡不敌众邪不敌正西人之炮械虽精吾中国终必有出而灭之者至于儒教之大宗已岌岌乎欲坠彼犹谓外国尊崇有建庙廷师之举吾教将以光大也盖天下之大而谈时务者此种人十居其五似守旧而实非守旧彼其慨谈时事盛气陵人初见者几或以为忠愤之可嘉然而西国之方名且未能辨中国之掌故亦未或闻而徒闻风臆揣信口乱道遂使谬种相传成为风气呜呼天下之事方急而此等非明非昧矜愚饰智之徒乃触目而皆是岂不恫哉然使其愤激国耻迫而为是慷慨不平之语斯犹可也然而廉耻不立徒为大言推其流弊小之倡为瞽说足以挠新法之行大之闹教抗官足以贻国家之害其甚者见利则逝见便则夺国家有败则因而挺之矣君上有患则立而观之矣有便吾身者则欺卖而利之耳呜呼其祸害可胜言欤

虽然是数端者亦不能尽为守旧党咎也天下之势以积而成诸天之积以诸星地球诸星地球之积以流质起点其积之也莫不以渐而其浸淫推衍遂铸就千万亿兆年之世界而莫知所自来匪特莫知所自来直以为有生自然之理耳中国之人心风气以今日而上等诸数百年及数千年岂不谓其迁变相去之远不可以道里计不知自其陈观之则然而推其究竟则固有未尽然者也何也中国今日之士习固非有人焉起而率之也而其不振也若此是岂人之性使然哉盖尝反复于其故矣孔子曰志士仁人有杀身以成仁无求生以害仁曾子曰士不以不弘毅任重而道远死而后已儒者立教之初其宗旨莫不以救天下为主而其责必属之于士盖士气者风俗之引而气节者又士气之起点起点之差引未有不失者也自老杨二氏之学出首倡为己之说老子一书皆为自私自利之学一则曰知其雄守其雌再则曰不敢为天下先而杨氏至于拔一毛以利天下不为此风一倡深入人心其流毒遂至于后世夫老杨之学儒者亦既辞而辟之矣吾何以谓流毒于后世也盖人生不能无欲有欲则不能不为己为己则虽极小如饮食细故虑无有舍其便而趋于不便者此固含质而生而亦人情所同也人既有是本质而老杨自私之学乃如人情而起故不待教而能而人之老于世故巧于藏身者得所师法更推广之深勘之以善其揣摩之术盖人之情顺者也儒者教之以为人是逆之矣老杨教之以为己是顺之矣逆之必难行顺之必乐就如水就下犹兽走圹故迁流所至虽以汉武时儒学昌明罢黜百家终不能断老杨之根孽而其教且以不传而愈大至于今日世变日亟种族难保而人心颓靡畏难苟安其稍上者阅历既久熟血销磨断不肯鬻身以殉世其下者则借口于不可为而乘藉便利但图饱其欲壑故天下之破败裂坐是以成者盖非一朝一夕之故而儒者遂以无用闻于天下而不知实老杨之学有以播之种而灌之毒也

不宁惟是中国二千年之政术皆为王者一家而设其措施经营之非有所特异而其箝制压抑之术实积重于隐微故后代沿前代之术后代又沿后代之术辗转相师变本愈厉而王者或知之或并不自知之至于服领衿缨之徒惟有喁喁沬沬于文网之中束手钳舌而不敢动盖势力之重积为风气风气之久成为义理童而习闻壮而率守虽举天下至小极之事虑无不自设一名分度量以圈限之至于今虽时变之已急国势之已殆仍日循循于圈限之中至于误国至于误天下至于自误而不肯稍变乃反嚣然自解曰义理固当如是也呜呼使起二千年造政术之王者而告之应无不哑然失笑且恨不能取而变之也又不独此也中国今日之不守旧者非不多矣内之有同文方言之馆外之有出洋学习之徒固国家储以待维新者也而昔年之役若此是其效既矣然第曰无效犹可也夫今之谓为西学者大抵于中国义理之学绝未讲求而一入洋即大更面目一则怵于西人富强之威而尽弃其所据直欲举中国二千年之儒教亦以彼中所尚者代之一则出洋肄习粗有所得而所得者亦不过语言文字之末乃轻藐中国肆口詈骂而于中国之政教术业实懵然未知也一则通西学借以贡媚西人为衣食之计既有所凭恃则欺压同类父母之邦且不顾惜至于中外有故则卖国以媚敌闻风而先遯呜呼中国而日言变法日言西学而所谓变法与西学者乃多出于此数种人嗜利无耻乱种蠹国是不特不足以强中国直可以亡中国而有余耳此何怪守旧者之抵其隙而执其口且发愤积怨痛诋西学为无用也

凡兹因缘其积渐或在数千年以前或在数十年之顷坐是锢于旧习惩于故辙坐危亡莫肯奋发士习日颓风气日堕其即有出而兴作者亦不过刚愎昏蹇之人或权术黠诈之辈其事既不能举而天下人亦重以新法为咎病呜呼是岂中国不可为哉中国之人真不日本若哉然欲救中国而无愧日本将何如则请为三言以断之曰以爱国为种核以士气为萌芽以合为培植夫日本当日之攘彝不过其处士忧国之心愤激而发而一夫提倡所在风靡至于膏萧斧触密网一往不顾视死如归故山县昌贞蒲生君平之流靡不悲愤著书歌泣国难而高山正之乃有泣癖之名语王室式微则泣闻边防有警则泣访南朝诸将之迹则泣谈忠臣孝节妇义仆之事则立此其慷慨义烈出于性生其爱国之殷士气之壮人心之固如此故其国浡然兴盛非无故也中国今日之不振士人实当坐其咎顾亭林所谓天下兴亡匹夫之贱与有责焉种族之华能无非类之惧君父之患寍非臣子之辱如其以存中国为心则虽倡言守旧吾不以责之也如不以存中国为心则虽日言变法日事西学适足为外人先路之导耳奚论守旧夫日本之退还辽东犹设立记念会以为千古未有之辱而堂堂中国二千年文明之教数十万衿之士乃腼然相视恬不知耻举数十年偿割地失权辱国之事漠然不思所以振涤之其谓之何哉孔子曰人而无耻不知其可立国而无耻乌可以为国也必使人人有破釜沉舟之志有卧薪尝胆之谋士气一倡人心自合天下之势散则必败合则必成书曰予有臣三千惟一心此武王所以诛纣也今与天下士言变法虽唇焦舌敝闻者非曰人微言轻则曰无权无勇诗曰邦人诸友莫肯念乱谁无父母呜呼伊川之发已充斥于门堂学校之林无所容于弦诵大势岌岌朝不及夕犹复委心任运人相委卸吾恐四百兆衣冠之种其不沦陷者几希矣

　　论中国之将强　　　　　　　　　　　　　　　　　
梁启超

西人之侮我甚矣西人之将灭人国也则必上之于议院下之于报章日日言其国政之败坏纲纪之紊乱官吏之苛黩其将灭人种也则必上之于议院下之于报章日日言其种族之犷悍教化之废坠风俗之縻烂使其本国之民士若国之民士闻其言也仁者愀然思革其政以拯其难鸷者狡焉思乘其敝以逞其志夫然后因众人之所欲一举再举而墟其国奴其种而瞷然犹以仁义之师自居斯道也昔施诸印度又施诸土耳其今彼中愤土责土唾骂土之言且日出而未有止也迭见近年万国公报时务报中余读西报其訾中国之国政纲纪官吏盖数十年以来矣岁去八九月以后乃更明目张胆昌言华种之野犷华民之愚诈华教之虚伪时务报中亦屡译之然其不敢译者尚不知凡几即如去年西历十二月廿四号上海某西报有一论言华民不徒已死并且臭烂其言真不堪入耳此外类此者尚多其意若谓苟不灭此朝食则为逆天为辱国为悖理一倡百和举国若狂日本人师其故智于其报章日言台湾之民顽恶刁狡不如生番之驯善西国罗马旧律凡与文教之国战争者皆有公法虽攻城入邑无得肆扰惟与野蛮战不在此论日人惟痛诋华民曾土番之不若故得屠戮淫掠惨无天日而他国鲜有以为非者非不知其非也彼其因利乘便狡焉思启思以此道行于吾十八行省者举欧洲诸国皆有同心也罗马旧律凡入野蛮之国者不由国门入筑桥踰城而进焉庚申之役英法之待我盖以此也去岁五六月间英人德人先后调其向驻非洲之公使来驻中国厥意谓之国也非以治非洲之道治之弗治也无端而逐工无端而拒使无端而索岛岸无端而揽铁路无端而涎矿产无端而干狱讼人之轻我贱我野蛮我奴隶我禽兽我尸居我其惨酷至于如此其极也

梁启超曰西人其毋尔中国非印度土耳其之比也印度见并已百数十载尔来英人设学校以教之其人才成就能与旅印之英人齐驱者盖绝焉愚智之相越远也土耳其受侮三十年而其君民上下委软薾敝无或思自振厉以卫国本徒知区别种族仇视其民今中国诚败矣然未至如百年以前之印度也且未至如三十年前之土耳其也今自和议以后虽朝贵大吏晏安犹昔而草茅之间风气大开其灼然有见于危亡之故振兴之道攘臂苦口思雪国耻者所在皆有虽喉舌之地尚多窒塞而各省封疆奋然兴作者盖不乏人虽乡曲学究枯守[眢](夗月)井侈言尊攘旧习未改而后起之秀年在弱冠以下者类多资禀绝特志气宏远才沈雄嗟乎谓天之不亡中国也则瓜分之约期以五年内讧之形不可终日虽讳言亡宁有幸也谓天之亡中国也则何必生此无数人才以膏兵刃而藉马足使之奴焉仆焉犬马焉于异类然后为快也

吾请与国之豪桀大声疾呼于天下曰中国无可亡之理而有必强之道约举其故都有三事而土地之腴矿脉之盛物产之衍犹不与焉今夫西人之所以强者则岂不以人才乎哉以今日蒙翳固陋窒闭之中国而欲与西方之人才较短长其奚不量虽然今微论他事以吾所闻向者所派学生游学美国者咸未及卒业中途撤归而至今卓然成就专门之业有声于西域者犹不乏人当其初达美境于彼中语文一无所识二三年后则咸可以入中学校每试焉辄冠其曹学中教师罔不鼓掌赞叹盖无论何国学堂苟有支那人在弟子籍者未有不翘然秀出于侪辈也今夫向者之游学生皆非必吾此间之上才也向者风气未开父兄所以诏勉其子弟者恒在科第大率量其才力不足以得科第乃遣之从事于此途非如日本之遴选俊异以承其乏也然所成就已若此然则以彼中上才与吾中才较而其短长高下固尚在不可知之数矣率吾四万万人中所谓聪明才智之士者而一一进之以实学练之以实事行之以实心十年之内何才不成彼夫印度之不昌限于种也凡黑色红色色之种人其血管中之微生物与其脑之角度皆视白人相去悬绝惟黄之与白殆不甚远故白人所能为之事黄人无不能者日人之规肖西法其明效也日本之种本出于我国而谓彼之所长必我之所短无是道也土耳其之不振也局于教也回民锢蔽窒塞残忍酷虐谓杀人者生天谓战死者成圣其教也盖野蛮之行也若夫吾教则精粗并举体用兼备虽久湮昧一经发明方且可以施及蛮貊莫不尊亲而何有于区区之神州也以种则若彼以教则若此呜呼是岂宜奴焉仆焉犬马焉于人者哉闻之有才千人国可以立有才万人国可以强今夫以中国之大种类之美教俗之善欲求于四万人中而得一人殆匪曰难也此其将强之道一也

今天下大较西国则君子多而野人少中国则君子少而野人多斯盖强弱之大原哉虽然福固祸所倚祸亦福所伏十年之后吾恐黄白两种之交涉必有因此而生非常之变者西国机器日盛工厂所容之人日伙而争工价争作工时刻抑胁厂立相率罢役之事岁数十见何也知学之人日以多谋生之道日以广苟其才力粗足以自养则恒乐为劳心而不乐为劳力此人情也以是操作辛工之人日少一日工人既日益减而所兴作之事所需工人日益增以希获贵于是执业愈贱愈苦者其所获之工价愈大工价既涨则所成物价亦涨一切物价既涨则一切人所执业之价亦涨互相增益无有已时故欧洲人谭时务者以工价一端为数十年绝大消息之事夫以今日白种作工之人应今日欧美工厂之用犹叹其少十年以后此益增而彼益减乎工价日增而作工时刻日减则厂主病厂主折阅工亦无依则工人亦病百物腾踊人心皇惑则举国皆病穷极思反必求工人多然后工价可以贱工价贱然后物价可以平此必然之情形矣今夫华民四万万其恃作工以谋食者过半而未有已也中国妇女恃粗工自养者亦过半而其操业最勤其费用最俭惟勤也故作工时刻可以倍增惟俭也故工价可以倍减丁彼时也用吾之所短以持西人之所长则华工之权力可以横绝于天下举天下之器物皆仰成于华民之手欲华种之无强不可得也今夫日本之民数视中国仅什一耳其操作之勤取值之寡视欧洲虽有闲其去中国则尚远甚也而近年以来犹以工艺雄于万国每岁手作之物售至美国者且值千百万西方诸国靡不睊睊畏之而于阗繁朴悫之中国乎彼美人之苛逐华民也固彼中巨室所大不欲而无如其力之不足以胜细民也彼细民之嫉我也盖亦有忌我畏我而无术以制我故宁冒天下之不韪而悍然出于此途然则我必有使人可忌可畏之道昭昭然也彼今日徒知嫉吾以自卫而不知隐微之间同受其病者已非一日十年以后患害大着上下共睹而吾华民之公利终莫得裁制而禁抑之也此其将强之道二也

欧洲何以强欧洲壤地最褊生齿最盛自四五百年前即忧人满于是哥仑波刱采新地辟阿墨利加大洲而印度非洲南洋澳岛相继垦殖徙欧民以实之莽莽五洲辙迹殆满是以白种之权利天下使欧人以丸泥自封闭关勿出今虽以瘠亡可也虽然殖民之政日本人称属地为殖民地盖人满则徙之他地以殖之也行之数百年矣其真能尽地利者今惟合众一国自余若印度若加拿大若澳洲若南洋诸岛近数十年锐意拓殖然犹未得其半若非洲若亚洲西北一带虽颇经营曾靡功焉此犹曰沙漠不毛之地为然也若夫南阿墨利加一洲若巴西若墨西哥其纬道在温热带之间与中国美国相等地质肥沃物产衍亦伯仲于两邦盖地球天府之壤未或过是也而欧人之力不能及之听其荒而不治而已彼非不涎之也强弩之末不穿鲁缟彼白人只有此数固不足以尽专天下之利且其君子多而野人少用以攫他人已有之成业则有余用以开千古未辟之地利则不足故千手亿目咸注东方而穰穰膏腴莫或厝意也夫全地人类祗有五种白种既已若是红种则湮灭将尽黑两种其人蠢而惰不能治生不乐作苦虽芸总犹昔然行尸走肉无所取材然则佃治草昧澄清全地者舍我黄人末由也今夫合众一国澳大一洲南洋一带苟微华人必不有今日今虽获免烹狗得鱼忘筌摈之逐之桎之梏之鱼之肉之奴之仆之然筚路篮缕之功在公论者终不没于天下顾徒为人作计曾未能得其丝毫之利虽由国势之不振亦由吾民于彼中情伪未悉恒以可得之权利晏然让诸人耳昔惟昧之是以弃之今惟察之是以得之消息甚轨轴甚大殆亦天之未绝黄种故留此一以俟剥极将复之后乃起而苏之也此其将强之道三也

吾闻师之言地运也大地之运起于昆仑最先兴印度迤西而波斯而巴比伦而埃及渡地中海而兴希腊沿海股而兴罗马意大利循大西洋海岸迤北兴西班牙葡萄牙又北而兴法兰西穿海峡而兴英吉利此千年以内地运极于欧土洋溢全洲其中原之地若荷兰若瑞士若德意志则咸随其运之所经而一一浡起百年以内运乃分达一入波罗的海迤东以兴俄一渡大西洋迤西以兴美三十年来西行之运循地球一转渡大东洋以兴日本日本与中国接壤运率甚速当渡黄海渤海兴中国而北有高丽南有台湾以为之过今运将及矣东行之运经西伯利亚达中国十年以后两运并交于是中国之盛强将甲于天下昔终始五德之学周秦儒者罔不道之其几甚其理可信此固非一孔之儒可以持目论而非毁之者也以人事言之则如彼以地势言之则如此呜呼彼西人虽欲犬马我奴隶我吾奚惧焉吾奚馁焉

问者曰瓜分之约期以五年内讧之形不可终日汲汲顾影日薄崦嵫死丧无日遑言盛强五尺之童知其无救甚矣吾子之至愚而病狂也不则故为大言以自以欺天下也释之曰不极剥者不速复不小往者不大来华盛顿八岁血战南北美频年交恶于美之强宁有害焉拿帝用兵杀人如草菅君民革政废置如奕棋于法之强宁有害焉俄德美三国盟海萨长土诸藩构衅内地于日本之强宁有害焉且而不闻乎殷忧所以启圣多难乃以兴国又曰置之死地而后生置之亡地而后存举天下人而安之斯获危矣举天下人而危之斯获安矣吾直惧夫吾国人于今日危亡之故知之者尚少也藉或知之则以为大局之患于我无与也亦既知之亦既忧之固知重泉之下即是天衢各怀衔石之心已无东海彼何德而天幸我何而天亡敬告我后及我大夫凡百君子吾侪小民忍大辱安大苦发大愿合大革大弊兴大利雪大耻报大定大难造大业成大同仁人志士其宁能无动于其心者乎其听其冥冥以沦胥也若夫夜郎之夫莫肯念乱徒摭余论益其嚣张则蒙有罪焉矣

　　地球大势公论总序　　　　　　　　　　　　　　　
徐勤

合百千万亿之星而成天界合凝流动静之质而成地球合铁石金土之物而成山岳合小河巨川之水而成沧海合古今中外之理而成圣人合智愚上下之人而成君主合都邑州县之地而成邦国合贵贱远近之货而成市肆合亲疏厚薄之杀而成宗族合父子夫妇之伦而成家室合孔佛耶回诸教之异黄白黑红色诸种之民欧亚非澳南北美洲之土而成一统此亦理之自然而势之必至者欤庄子曰自其大者视之则万物皆一也周子曰天下势而已故天下之势始于散而终于合始于塞而终于通始于争而终于让始于愚而[终]于智始于异而终于同古今远矣中外广矣要而论之其变有三洪水以前鸟兽相迫昆仑地顶人类自出黄帝之子孙散居于中土亚当之种族漫衍于欧东创文字作衣冠立君臣重世爵由大鸟大兽之世而变为土司之世其变一周秦之世地运顿变动力大作婆罗门九十六外道之教盛而佛氏集其大成诸子九流之术行而孔子集其大成希蜡七贤之学着而耶氏集其大成由土司之世而变为君主之世其变二百余年间智学竞开万国杂杳华盛顿出而民主之义定拿破仑兴而君主之运衰巴力门立而小民之权重由君主之世而变为民主之世其变三故结地球之旧俗者亚洲也开地球之新化者欧洲也成地球之美法者美洲也欲平天下之政定天下之制经天下之民易天下之俗而不审古今之变中外之势是犹治河而不知溯源理财而不谙会计医者而不辨状脉治兵而不识行阵者也中国讲求外学盖已久矣聚千百万之衿费五十年之时日费万亿兆之国帑而不能成一才制一器行一法救一民者其殆智愚之悬绝乎今举斯义目分为五所以开民智保种族存中国新地球使五洲之棼乱得所统宗亿兆之愚顽知斯趋化而已

　　总论亚洲　　　　　　　　　　　　　　　　　　　
徐勤

地运之转变也由混沌而文明人体之始生也由童弱而老壮圣人之立教也由据乱而太平士人之为学也由愚鲁而聪智地大而人类生合而才慧出历时而教化作天之理也环球五大洲列国五十余其幅员之辽远人类之鼻祖户口之伙繁教化之绵久可以迈轶诸国独绝于天壤者其惟亚洲乎考古今青史之册地球万国之志人类之生仅四千年昆仑之山实为地顶中有四池名为金龙一曰额尔齐斯河入于俄国二曰阿母新斯河入于波斯三曰印度河入于印度四曰黄河入于中国凡此四国号为四域开辟之始人类之先而天下诸国未有能比者也此人类之独绝者一也地大物博氓庶滋生制作文字创造政教上古之时中国有三代之盛印度有婆罗门之道巴勒斯坦有摩西之教波斯有造乐阿士堆之贤递夫中古人智愈开文教愈盛周穆王九年而佛教立于印度矣周灵王二十一年而孔教立于中国矣汉平帝元始元年而耶教立于犹太矣唐高祖武德五年而回教立于麦加矣凡地球称为声明文物之国聪明智慧之地欧美非澳之洲英俄德法之强于万斯年之久政教风俗之大语言文字之琐智愚贤否之民莫不步趋之率由之尊奉之而罔有违越者也此教化之独绝者二也土地之广一千七百三十万方里为地面四分之一人民之多八亿三千四百七十万七千口居地球人数之半欧洲之富庶美洲之广远皆不足望其肩背相与比伦者也此土地人民之独绝者三也有此三绝立于大地则以之言政何政不治以之言俗何俗不纯以之言国何国不强以之言教何教不立以之言民何民不智者乎何图千百年间今昔不侔形势顿改人有黑奴之惨地沦沙漠之忧中印波阿之旧咸作异墟暹缅韩越之腴悉成盗粮古昔之教不足恃亿兆之民不足多万里之地不足险千万年之古国不足贵呜呼是天命欤是地运欤抑人事之所至欤琉球之毛人俄国之特狄澳洲之矮奴美洲之红番非洲之黑种南北极之冰人中国之苗猺獞洞其愚至此犹可言也澳洲之荒僻非洲之炎苦美洲之寂寞太平洋南洋岛之芜秽其弱至此亦犹可言也然教化之美地球莫及也人民之秀地球莫比也土地之大地球莫有也而卒不免于削弱其土地灭亡其国家牛马其种类破坏其教旨者岂不异哉岂不异哉

难者曰美洲立国仅及百年而兴盛若此世变所迫开新是尚徒言守旧实至灭亡而已亚洲之弱立国太古之所至欤释之曰昔法兰西开国于刘汉之世至同治九年拿破仑被虏而有民主之变矣日本立国于战国之时至明治元年睦仁即位而有维新之政矣二国之立盖亦古矣而忽然兴也古国之民其何伤于振兴哉

难者曰列国并立则民智而国强国势一统则民愚而国弱亚洲诸国一统久矣君权甚尊压力甚大积弱之由其在斯乎释之曰周室衰而战国争罗马弱而诸国乱天下之势一统则易治割据则易争南美洲十余小国而无战争之患者美国统之也非洲黑种诸小邦而无杀夺之害者欧洲统之也诸国之衰不自强之故耳岂一统之势有以致之乎

难者曰美国以无教而治日本以无教而弱拿破仑以削教王之权而霸意大利以废教王之统而兴亚洲之弱其旧教以锢之欤释之曰书道政事易道阴阳春秋经世孔子之道盛水不漏凡泰西所谓合众议院之义教民民之法皆六经所咸备而不假外求者也佛氏之旨博大精深全藏之经半谈格致几何算理滥觞于印度泰西新法岂有过之新旧约之书欧美行之而富强远犹如此何有于犹太乎果兰墨铁加之经马哈麦及身行于天下昔犹如此何有于今日乎故无教而灭亡者有矣非澳岛诸种是也未有以有教而灭亡者也

从上诸说擅三绝之美无自弱之势既深切而着明矣其于富强何有哉抑吾闻之治尚麤觕之世以力胜治着升平之世以智胜治着大同之世以仁胜以智胜者强以仁胜者乐以力胜者愚而亡亚洲自洪水以来四千余年诸教并起皆能以智胜者也至宋元之闲成吉思汗之俗出而力胜之世复见矣考其谱系为匈奴愚悍之旧稽其疆域则为沙漠化外之邦其人以骑射游牧为业其兵以淫杀虏掠为功其君以残忍凶暴为道当是时也肆其蛮野之性逞其残酷之威北侵俄国东灭高丽西乱意法日土之国南夺中波印藏之地女子玉帛则淫之掠之诗书史策则焚之毁之宋汴之礼乐罗马之宗器埃及之典籍咸荡然无存零落殆尽呜呼天地反常山河尘斯文坠地诸教何辜千百圣人治之而不足一异类民贼败之而有余受毒之浅者则亡国而亡家受毒之深者则亡种而亡教其暴虐之事虽秦政隋炀所不及其残戮之惨虽亚力山大拿破仑所未至呜呼痛刘章之不作非种谁锄恨卜式之何存败未斥今大声疾呼暴扬罪状论其灭教之罪虽按以投有北投豺虎之律而不为苛正以杀人之辜虽科以屏诸远方不齿人类之条而不为虐请终军之缨不为不义借朱云之剑不为不忠凡吾同洲之国最古之民思保其教思保其类以免为成吉思汗之流害者其能无同心乎抑其甘受荼毒而弗悟耶

虽然抑之愈深则发之愈甚害之愈久则变之愈速水以相激而成波涛电以相摩而成灼火佛老盛于隋唐而宋儒出教王专于罗马而路德作佛学衰于像法而六祖兴世家之势盛而法国变大将军之权重而日酋夺天道循环物极必反时势人事相迫而来教虽坏矣犹可法也种虽绝矣犹可继也民虽愚矣犹可教也国虽亡矣犹可复也勿以恶俗锢其智勿以旧制枉其才勿以敌强动其心勿以压力馁其气则安知幅员之辽远人类之鼻祖户口之伙繁教化之绵久可称绝于昔者之不复称绝于今日哉独不见区区之日本汹汹之俄国乎其强盛若斯之甚也希脑之典章播流于欧土巴式之公法行布于全球开万年之化定五洲之局黜害教害民之事者其在亚洲乎有志之士竞共[勉](免)之

　　中国盛衰关于地球全局　　　　　　　　　　　　　
徐勤

今执老氏凡民老死不相往来之说以愚鲁其知觉推掣其才力瞽瞶其耳目禁锢其往来立海禁之例倡闭关之论绝外交之谊罢通商之约使之自生自灭自治自乱自存自亡自兴自败妇孺之奴隶之囚虏之牛马之赤县神州之地即苗猺洞獞之旧俗也冠带神明之种即非土印澳之土著也文献掌故之书即婆罗门马哈墨之蛊说也呜呼二千年之政治廿四朝之之制作汉唐宋明之臣庶百千万亿之衿其所以经纬天下范围百姓者其术不出于此故四万万之众不为寡矣十八行省之大不为小矣然问以古今之故中外之原行星之数五洲之地在昔欧亚诸国之争乱南北美洲之荒寂澳非二洲之顽蠢皆拑口结舌而不可以语人百余年间不沦于异类不亡于欧洲然孱卧岿然独存者岂非大幸欤

且夫深闭固拒之习压抑抵制之术晦盲否塞之世虚骄自大之志孤立无偶之势寡智浅识之族而能危而不亡弱而不灭者盖时使然也方今中外大启万国杳环球而国者五十余聚而居者十五万万凡所以强国体开民智通异域审外情者莫不竞相效不遗余力而新政新艺新学新理新例新法之事曾日出而不穷故知识之未开也则学校以教之人才之乏绝也则科举以求之上下之隔瘼也则议院以通之商务之不盛也则互市以广之诸国之不通也则使臣以通之山川之阻塞也则铁路以至之河海之辽远也则轮舶以达之掌故之未审也则翻译以明之地形之未谙也则地学会以参之时事之未知也则报馆以周之物产之未识也则博物院以考之器械之未精也则工艺厂以成之兵力之未足也则兵籍以厚之所以济千古之奇局御大地之奇变守自主之大权定均势之要义享同沾之利益齐平等之公法也

印度亚洲之名国也而削于英矣土耳其回部之大国也而制于六国矣澳非五洲之二也而或分于欧土或属于英矣其余若琉球若安南若南掌若缅甸若暹罗若高丽若波斯若阿富汗若俾路芝若马达加斯加及南洋岛者凡千数百计今或削或亡举地球衰弱之国无有能自存者矣我中国孱卧于雄之间鼾寝于火薪之上民患贫矣尤重税以困之士患不智矣尤制艺以愚之吏患不治矣尤薄禄以苦之上下患不通矣尤自尊以压抑之藩属失而不知内地割而不惜华工禁而不恤口岸通而不问呜呼其愚若此其虐若此其危若此不知是诚何心忍为此哉怀愍之蒙尘钦徽之被虏前明之覆辙地球之前鉴宁有幸乎夫以驯伏之羔而猛虎脆薄之卵而击坚石孱病之夫而当孟获猗顿之当而遇盗跖鲜有能免者矣欧州诸敌其奚爱焉若不亡吾将焉取之

置果于前则儿争矣藏宝于室则盗至矣鱼潜于渊则渔人取矣木修于林则荛往矣中国物产之繁殖矿质之精奇土地之膏腴人民之聪慧户口之众庶幅员之袤广海利之溥益天时之温暖盖大地万国靡有与京者也纵使非澳之洲无恙印度之古犹存安南暹罗高丽缅甸琉球臣属于东南波斯阿富汗俾路芝马达加斯加自立于西北而雄之倪视强敌之垂涎比诸国而尤甚也山河之固巩形势之险要未必有恃弗恐也人民之庶兵甲之众多未可藉以扞御也立约之与国保护之强不可遽为新信也环列之国既化为坵墟黑之民忽降为皂隶高加之种充斥于东球单于之酋系颈于欧土者乎吁四顾茫茫独立茕茕旧藩黯黯事变岌岌强邻迫矣国势孤矣上下瘁矣财用竭矣民力困矣人心去矣盗贼起矣尚何言哉尚何言哉此又有心人所为痛哭流涕剖心泣血而不能自已者矣

难者曰中国之危瓜分之局虽五尺之童子黄口之小儿莫不知之稔而闻之熟矣然以为动天下之兵乱全球之局者则未之信也美洲三百六十万二千二百九十方里科伦布得之华盛顿变之而全局无事也巴西二百二十八万七千九百六十三方里光绪十九年其君则逐之其政则易之而全局无事也印度一万三千一百八十九方里澳洲三百一十八万二千六百六十方里而英藩属之土耳其一十一万五千二百八十九方里非洲一千一百五十五万七十方里而欧洲削夺之而全局亦无事也所谓牵动全局者其亦计之深而虑之甚乎释之曰此人心之不同而时势之各异也美之变民主也天下之公义人心之同然不足以动全局也明矣巴西之邻于美也君主变为合众美国认其自立亦不足以动全局也明矣印度早亡于英而天下未及争也土国迫近于欧而诸国恐至乱也非洲之国其民太愚其地苦热全力争之亦欧洲所不不为也即是之故或自立或削弱或分拆而天下万国所以晏然伏处而无事也若今日则势变愈亟人心愈动各国独夫民贼之煽毒亦愈甚而与昔之曰美曰巴曰印曰土曰澳曰非之形势不可相提而论同日而语矣近者埃及有英法之争高丽有俄日之乱非洲有亚意之战委地有英美之嫌区区蕞尔犹复如此以二万里之沃土四万万之黔皂二十六万种之物产掷之于昆仑山之下弃之于太平洋之东而有不宰割之束缚之攘夺之者乎
  </div>
  <div class="pagination">
   <a href="皇朝经世文新编_page13.html">
    上一页
   </a>
   <span>
    ...
   </span>
   <a href="皇朝经世文新编_page9.html">
    9
   </a>
   <a href="皇朝经世文新编_page10.html">
    10
   </a>
   <a href="皇朝经世文新编_page11.html">
    11
   </a>
   <a href="皇朝经世文新编_page12.html">
    12
   </a>
   <a href="皇朝经世文新编_page13.html">
    13
   </a>
   <span class="current-page">
    14
   </span>
   <a href="皇朝经世文新编_page15.html">
    15
   </a>
   <a href="皇朝经世文新编_page16.html">
    16
   </a>
   <a href="皇朝经世文新编_page17.html">
    17
   </a>
   <a href="皇朝经世文新编_page18.html">
    18
   </a>
   <a href="皇朝经世文新编_page19.html">
    19
   </a>
   <span>
    ...
   </span>
   <a href="皇朝经世文新编_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
