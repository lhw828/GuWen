<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 49 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 49 页/共 103 页
  </h1>
  <div class="content">
   变通海运以及分别担私船私抽收课厘禀　　　
吴大廷
窃照闽省鹾纲倒疲已久自议改票运如倡绝学于举世不为之日幸沐宪恩假以便宜宽严并用甫逾数月上下游官商各帮竟能踊跃遵行征收日有起色惟整顿场务一事虽经酌拟章程禀呈宪鉴一面通饬各场实力奉行迄今仍未就绪交冬以来海运日形稀少帮地盐渐短缺若不早为变计将来必至有票无盐有岸无销此中关系良非浅鲜请将按场分配种种艰难为宪台详陈之夫整顿场务以到场截角为最要而到场截角则断非养收晒丰备仓储不可从前商本充足风灾养各有经费丁可不卖私而又请有场办随时收盐上仓是以海船引照到场随即拨装场员既无难分配海运亦不致稽迟本正清源法未有善于此者也其后海潮屡涨埕坎日坍兵革数兴商力益绌无以养则卖私既不能除仓已无存则储盐更不能预积渐因循遂至场员以到任为苦海商贩视到场为畏途一变而为上期再变而为便海数十年来场官几不知督配为何事商贩亦视分配为具文沿习既久恬不知非一旦欲恢复旧规当此商贩疲敝之际买票运盐已形吃力若欲责其养丁请场办备仓储实属力有未逮此其难一也既不能养收仓场盐即不能悉数归官是各商持票到场必须现买现配倘适值场产缺乏无盐可买非守株待兔浪掷金钱即往返空劳贻误课食此其难二也即使场产极旺可以随到随装而海船每装数千担按场捆配一船必三五场始能配齐往返数百里稽延数十日经费益多成本益重此犹就本额而言若西路县澳各代额竟有一票数场一场数引者每配一船几于周历各场琐屑繁冗于　国赋无甚裨益而于商运实有滞碍此其难三也况场产旺绌今昔不同十三场中近惟运河浔美产盐最多货色极白西路销数亦惟恃此二场所产方能畅旺所以莲浔之产数销数均较旧额多至倍蓰而他场则不及旧额者有之若必责令按场捆配势必至莲浔有盐而无销他场有销而无盐此其难四也又运票即属成本现今课厘并抽成本益重每装一船不下数千金目下海盗猖獗风汛靡常万一中途遇盗半路遭风此票一失资本全亏此其难五也夫知其难而姑任积弊之相沿不可也知其难而不思变通以尽利亦不可事至于蛊败坏极矣而易于蛊卦独详事治爰与局员商贩悉心讲求拟制道印护照由该商贩等到局买票时一并请领转给船户收执以凭持照到场采买场员验有护照即许装载局卡验有护照即许放行均不准需索留难以利输转至于盐筋之重轻关系课厘之多寡除东路帮七县由东冲口按担抽收课厘外其西路则有浦下漳龙各属则有石码泉永各属则有南水此三关者前人设立盐关专派大使验盘实为扼要之地拟俟盐船到关先将护照缴销其无护照者仍就职道详定章程分别究罚有护照者随即呈明贩单由各该关盘验截角按月造具场分引数清册并截存单角分别移送各场由各场员自行汇报以符旧制似此通融办理匪但可以免险阻亦可以别官私便商裕赋似亦未始非因势利导之一端也抑职道尤有请者闽省引盐以西路为大宗现在节节稽查私销似可尽绝而下府地势散漫偷漏仍多不免拟请分别担私船私酌量抽收盖担私皆近场穷民驭之太急必至别生事端且盐价最贱每筋仅值钱一二文若照章抽收课厘每筋约增钱六七文未免强人所难抑恐于事无济应请格外从宽由各局卡每担酌抽课厘钱一百文以示体恤其广浙两省海船最为走私大宗与其禁止而徒托空言不若征抽而有裨实用拟制道印三联运单发给莲浔各场海防局员遇有无照船只到场捆运或经过局卡即由该局概照西路章程酌加五分之一抽收课厘以卫帮地而裕　国课似此利归公家私枭不禁自绝然此皆因时变通补偏救弊之计若欲复归旧章必须军务敉平库款充裕商力渐纾概从根本着手方为美善
　　沥陈闽盐试行票运情形疏　　　
闽浙总督左宗棠
窃臣接准户部咨开议覆闽盐试行票运一摺同治四年九月十五日奉　旨依议钦此钦遵抄摺飞咨到臣窃维前奏福建试行票运一案实因鹾务积弊相承渐至不可收拾致　国家自有利源尽供中饱因检阅旧卷见咸丰元年户部有就场征课按包抽税之奏咸丰三年御史蔡征藩有修复收税旧章按照闽省现商完课数目改收场税关税之奏皆奉　敕下详悉妥议切实具陈维时督抚诸臣皆劫于浮言不敢独执其咎因循至今全纲颓坏良用慨然因与抚臣会商毅然有改行票运试办一年之请初不意遽有成效也旋查自本年闰五月起试行票运截至十月底止甫及半年盐库实支解司库暨臣营军饷已一十五万两一切照例杂支之款亦一万数千余两尚有各商在帮应完未收之一半课厘约计亦可十余万两查同治元年报收银二十一万两有奇实支解京饷及司库共祗八万两有奇二年报收银一十六万两有奇实支解京饷及司库共祗六万两有奇两相比较试行期内半年之久所收实解之款已抵前此一年及一年半之数此明效大验一览而知者臣初亦疑上有所益则下必有所损课厘并纳民或有食贵之虞乃询诸市价则无所增也赢绌相形商或有偏累之苦乃察之商情均以为便也臣方诧为始愿所不及即当创议之初腹诽而窃笑之者亦爽然若失不敢妄持异议兹阅部咨部臣亦知以闽鹾败坏为可虑亦不以票运为不可行而特以慎重更张预为诘责于是有四可虑之议如原奏云在前严定考成尚有挪移之弊此时免计分数能无侵蚀之虞又云现办各商一经裁撤万一新贩稀少课额亏短再欲复归旧章势有万难一节不知臣所以请免计分数考成者以闽鹾痼弊最深骤议改章难求速效是以援照两浙成案恳请试办从前考成虽严每届　奏销仅以五分塞责其中虚抵虚收尚复不少现在试办票运实收实解方且一洗从前挪移陋习从前解款半而今解款倍之其无侵蚀之事可见旧商只令照额认办分别买票帮销完缴课厘不准挂欠一切浮费则概行革除并未裁退旧商全招新贩向之疲滞口岸自试行新章渐有商贩认办视前此佥殷富充商以行盐为勒捐之计者不侔矣此不足虑者一也部议西路商帮额大课重招徕小贩力不能胜又苦陋规太多必致捆运无人则不但亏课而且病民夫陋规不除则由昔之道由今之道均一亏课病民岂有力求整饬而不革除陋规之理今西路世业大商仍任其认岸专办此外官运亦归一律而自臣衙门至大小盐务衙门规费一概革除计所裁之数每年不下七八万两又停收一切杂支之款是皆向之所谓以陋规太多为苦者一经厘革净尽情欣然如沈之释体方且于应完正课外输厘金捐牙帖开设官行一以弥补杂款一以接济军需无加额之名而有裕课之实此不足虑者二也部议闽场滨海民风强悍枭贩繁多抽厘更难措手师船弹压万一办理不善得不偿失臣查此次试办章程厘随课出皆取之买票商贩并未沿海散抽商贩既完厘课成本较重必须官为缉私销路乃畅卫商即所以顾课也数月以来并无私枭拒捕之案如果奸枭滋事则执法惩之岂有虑民强而废法之理乎至谓闽省从未报解盐厘遂谓无从措手则未知从前闽事之积玩有非意想所到者沿海州县多系县澳官帮平时包与户官但坐收课费以充私橐而报实银者寥寥正赋尚缺遑云抽厘今设局招徕不假丁胥之手新贩既认口岸与西路商帮无异无不交相感奋以冀畅销现在县澳各帮次第遵照新章完纳课厘该局随收随解并无蒂欠盖挈向时官吏私攫之款涓滴归之公家名虽取之于商实则变私费为公帑益上而不损下此不足虑者三也
部议闽盐积欠不下数百万两虽未能依限清完而军务肃清可期渐有起色一旦全议更张欠款未便置之不论如票运仅能保完课额前项已无着落现充各商一经裁撤责令如数完欠恐亦甚难臣查闽盐积欠已至四百余万两之多此非一朝一夕之事亦非始于军兴之时盖其积疲也久矣票运仅能保完课额前项固无着落然若不早议变通日复一日前项岂归有着乎即军务肃清顿如从前无事人物滋丰之时而利孔百出难行销日旺亦祗利归中饱于　国计有何裨益未改票运以前求保完课额而犹有未逮部臣不之责也甫试改票运力顾课额而部臣尚欲求多是举数十年所不能办者责望于一时恐管晏竭其才桑孔尽其术而亦有所不能譬如力举百钧者加以百钧之重责其负荷已觉不能日中其程若再累而增之其不致颠蹶者几何况现虽试行改票专顾课厘而旧欠仍未尝不按期催缴自四月至十月官欠商欠已收回银五万余两视前此百呼而不一应者亦觉迥异惟闽商赀本素微又值凋敝之后责其赶完课厘又责其清完陈欠恐陈欠未必能清而旧商日益倒罢是以请将积欠带输等银分别减免总期商力稍纾渐能照额买票赶运畅销或可以盈补绌此不足虑者四也至部议以先清埕坎次查户口出入兼权可得大概议臣原奏未之及一节窃谓清埕坎查户口本是盐务常谈非救时急务闽省官埕官坎倒废奚止百年所仅存者多系滨海穷民自行修整非次第清理不能挈私而还诸官若骤夺私修之埕坎而归之官事必有所难行必致如部臣所虑办理不善得不偿失翻不若抽厘之较为得实至户口星散稽核难周海滨掬水成盐人皆食盐之人即人皆盐之人必欲计口授食不但徒托空言转恐益滋烦扰故原奏未之及而但以抽厘榷其转贩之盐也部议务期毫无窒碍确有把握再议试办果如部臣所言臣能预知毫无窒碍确有把握则当径奏改票不必以试行为请试行云者原欲详察利弊决其可否斟酌行止以俟请　旨定夺今必谓试行亦须俟部议而后可则凡外吏遇有试行事件均必先咨部臣定议而后入　告亦似与定制不符从前部臣知闽鹾之日坏奏议改章若前任督臣肯不计身家利害毅然为　国家长久之计则现在新获之效早行之十余年以前计所获已不下二百余万两何至积欠至四百余万两之多乃从前积欠至四百万两不闻部臣参办责赔兹力排议　奏请试行而部臣转持苛论事关　国计臣安敢缄默不言总之任法不如任人人存而政斯举兴利不如除弊弊尽而利自生盐务为腥羶之场为奸弊之薮见效最难致谤则易苟无洁己奉公独立不惧之员即改行票运臣亦安能保其必无流弊惟据现在而论臣虽不肖断不敢计及身家利害重负　君父盐道吴大廷尚知自爱又正当感　恩图报之时断无背公营私之理试行期内虽部臣责臣与抚臣盐道以参赔并称如该督等不候　命下已竟撤商行票将来课额亏短全纲涣散部臣惟有从严参办并将亏短课款责成率详之盐道与率准之督抚分成赔缴以肃功令而重鹾政臣与吴大廷无所媿亦无所怯也若后此兼管盐政以及盐道不得其人则此时试行之章安知非从前相沿之弊是则非微臣所敢任而亦非部臣所能议者可否　饬下部臣将闽盐试改票运应止应行速议具　奏俾微臣得免意外吹求不胜感悚之至至盐政原督臣兼管与抚臣无涉盐道虽系专司之员然主行票运实微臣一时昧愚之见并叠次缄牍责令毋避嫌怨详议候核非盐道所能专似可一并无庸置议所有此次覆陈由臣单衔拜发之处合并声明
　　请免现商带输银两疏　　　
左宗棠
窃照闽省盐商历年积欠按限带输一款内除应归补司道库垫款银二十六万二千八百六十五两剔出照案依限带完外其余银两曾经臣等　奏请减免奉　旨饬部议覆嗣准部咨饬将此项请免银八十七万一千二百六十六两认真厘剔自定案后实在倒革无应于现商代完若干另造清册恳　恩豁免统以报部有案为凭方准列入册内其或新商认完旧商欠项旧商以馆埠器具盐包作抵此即与现商应完无异不得朦混列入其现商应完银若干两应仍照案依限带完不准再行请免以示限制等因臣等细绎部议重在分别造册准免退商仍追现商自系核实办理慎重款项之意然臣等前请减免带输原欲顾全现商非以庇脱倒商何也商既倒革必已产破家倾虽使追比频仍亦于　国课无补历　奏带输积之既久而为数过钜者姑弗具论即此八十七万余两之中退商约欠四十九万有零现商约欠三十八万有零自是现商欠少退商欠多而应归司道库垫银二十六万余两其中退商无均责现商匀完又是现商欠多退商欠少如照部指仍追现商则退商得邀　旷典而现商转抱向隅徒有豁免之名仍无豁免之实今行票之商多即昔时行引之商如此时易于追完则从前不至积欠从前既至积欠此时何能追完纵令勒比监追闲有完纳亦无非挪新赋以完旧欠带输一分旧欠即短征一分新赋是新赋无全缴之年旧课即无清完之日也上年甫议改票之时首先请免带输盖以轻旧逋即所以重新赋纾商困即所以保利源留商改票俾得专顾课厘庶几年清年款可为一劳永逸之计耳幸改票以来甫及期年成效大着使从此经理得人将来递年盈溢之数积微成钜即以后日之赢余偿从前之欠款亦尚绰然有余是各商既沾　逾格之恩　国家亦收无穷之利一时观之虽若见绌通盘计之实可取盈也若必谓新商带输不可尽豁则商力既未能纾恐票运翻多窒碍臣等督同司道再四熟筹若不一律请豁殊与全纲大局攸关合再沥情奏恳　天恩俯鉴愚忱　曲赐允准即将前项带输银两除应补司道库垫款银二十六万二千八百六十五两照案依限带完外其余银八十七万一千二百六十六两无分退商现商风一律豁免俾纾商力而顾课厘
　　会奏减免兼征帑息疏　　　
左宗棠　徐宗干
窃照闽省盐帮疲敝已近百年司鹾务者设法挽救不出缓征借帑两策究之缓征徒顾考成而带输每多拖欠借帑不无折扣而篷额仍属虚悬名为设法挽救实则暗肆侵欺如此而欲裕赋便商譬犹倒行以求前也夫闽商资本虽微但使完课办运亦何尝不收微利无如终岁经营半耗于陋规之需索半迫于帑息之虚驮商力几何其堪此层层朘削而不倒罢相踵乎上年试行票运臣等即督同该盐道吴大廷悉心稽察裁革陋规岁约八万余金故改票以来课厘并抽征额较前加重而数十年疲敝商贩尚能拮据趋公踊跃输纳兹届试办期满将欲　奏行票运着为定章而于虚驮之帑息仍事追求非惟不便于商抑实无益于事溯查各款帑息始于雍正年闲迄今已百数十载当领本之初虽或不无折扣而尚有现领之银可资周转且完息仅止一分不觉其为累也迨原商倒罢辗转流交现办之商未必皆领本之商而积欠帑息无不盈千累万商既倒歇岂尚有盈千累万现银交完欠息之事其所存抵者无非仓馆器具及未运之陈引且有并仓馆器具陈引而亦无之者新商接办不能不隐忍认赔即司鹾务者亦明知虚驮之帑息断难如数催征惟既无从取偿于倒歇之旧商不得不移累于接办之新商新商既不能不为认完即不得不挪动正课故帑息未见取盈而正课转因以大绌也频年短征数至四百万两之多受敝之由此居其一然未改票以前尚可执运陈引希冀夹带偷漏且可停引不领将二三年所得之钱缴元二年应完之款而　奏销仍展之又展责以缴完帑息彼尚无可藉词洎乎改票以后立将陈引截清不准执运积年影射夹带之弊一扫而空而按额科票课厘并抽计自上年五月二十二日设局试办起截至一年期满已收正杂各款五十余万两较之历届　奏销征完正溢课带输帑息等款现银十余万两已增三倍之多今日行票之商岂非即昔日行引之商乎何以昔绌今盈悬殊若此盖以改票之时首先剔除上下陋规继又请免带输并又将帑息项下应发之款设法筹垫不为无益之追呼纷其心志故各商始得专力于课厘旧累轻而新赋自裕耳于盐厘见正课之有余但使能裕库储即帑息暂不取盈可为以赢补绌之计于试运见票章之已效然非稍轻积累则商情难于持久仍多顾此失彼之虞臣等再四筹商不若将帑息银两分别缓免实未足以纾商力而顾课厘合无仰恳　天恩俯念商困未苏力难兼顾准将军标马价盘费钦工普育鳌峰等六款帑息历年官商欠完银一十二万六千二百余两概予豁除并请将年额息银一万四千八十九两零遇闰如增银一千一百七十四两零概予停止惟军马盘三息苦累虽较他款为钜但有关旗库支款难容全废应请量减三分之一此外钦工为支造战船之需普育则孤贫赖以养赡鳌则人才藉以作育准理度情均难偏废拟请按照每年支解实银数目在于盐厘项下提解支给于奏销时造册咨部查核至于各项帑本未便置之不论请俟商力稍纾察看情形援照风灾养之案责令各商完息作本陆续归还原款其风灾养二款经前督臣庆口于咸丰九年十二月闲　奏明停息五年之后完息作本扣至同治三年底止五年限满三年即应启征迄今屡加催追并无完缴皆因商力未纾难以兼顾请再展限五年照案饬令完息作本似此量为变通可以恤商艰可以顾票运而年额帑息亦较有落以视频年追缴徒为商累而于库款仍无丝毫之益者此固于分别减免之中转得实际矣
　　会奏票运一年期满征收课耗厘等项银数疏同治五年　　　
左宗棠　徐宗干
海葛士浚子源辑
　户政二十三盐课五
　　晋省官盐滞销私盐充斥请照旧章归官运疏　　　
邓庆麟
窃维山西亢旱成灾阖境钱粮蒙　恩概予蠲缓地方维正惟赖盐课为一大宗而山西各州县办理盐务未能画一有畅销之区亦有滞销之区因有私盐充斥而官盐于以滞销亦有领运官盐夹带余私过多充斥正盐以致引盐不能畅销此其弊在地方官招商办运不得其人故也查山西运盐旧章向归官运官销以济民食盖盐归官运则价酌其平必不肯与民争利致滋事端而额引有定地方官自顾考成万不肯任私盐充斥致正引销不足额此官运官销裕　国便民之最善也无如各州县履任后因政务殷烦势难兼顾往往招商领运官则坐拥虚名尽由商人把持舞弊而盐政于以大坏缘办运之商非地方刁绅劣监即市侩奸商凑集资本伙谋朋充勾结盐场各官联为一气渔利分肥弊端不胜枚举其承运正盐每引三万斤应加余盐三千斤以为销耗之费此定章也而盐商舞弄手眼每引加带余盐七八斤不止正引愈多余盐愈广其甚者余盐夹带较正盐则有三分之一盐商先卖余盐希图利己而正引之盐所售无几则谓之滞销此余盐充斥有碍正引之病官也每盐一斤制钱三十五文而盐秤始则十四两为一斤近则十二两为一斤加以泥水搀和实则不过六七两百姓忍气吞声无如之何此泥盐短斤以病民也闻近来山西州县中惟凤台县知县赖令到任即循定章官运官销干盐足秤不假商人之手百姓颂声载道亦无私盐充斥情弊又署阳城县知县胡令因绅士呈控盐商短斤泥盐出卖深为民害并查明领运正盐有夹带余盐等弊将盐商徐得璚惩责督令书差以干盐足秤售卖每日销盐不下万斤阖属感颂而额引于以畅销所谓有洽法尤贵有治人也夫巡缉私盐例有明文而各州县之私盐仍是盐场之官盐奸商设计取巧充斥正盐匿课肥己其弊伊于胡底相应请　旨饬下山西巡抚查照旧章仍归官运官销不准招商办盐庶引盐不致滞销私盐悉归正课而官民亦不至交困
　　沥陈川省盐务积弊疏　　　
署四川总督丁宝桢
川省盐务积滞引张之多积欠羡截之钜为他省所未有臣详细体察在同治七八年以前犹可藉口于黔边岸久未疏通迨同治九十年以后边岸既渐有转机而济楚引张定为五边一计销行亦畅何至引积羡县转甚于前十倍且厘金亦逐年递减推求其故始知前任四川盐茶道傅庆贻在任时创为拨厘作羡之法自此羡厘两项颇多含混以致收数愈形短绌随饬清查局司道督饬委员检查同治九十年以后盐署档案切实核办兹据详称傅庆贻任内创议拨厘作羡系于商人应完厘金项下准其每引一张拨出厘银二两抵作应完羡截二两收库计自同治十一年三月初一日傅庆贻定章拨收起至光绪三年冬间奏改官运停拨止前后五载有余仅收过拨厘作羡九七平九九色盐厘银一十四万七千三百七十一两零折实净收库平色银一十三万八千八百四十五两零复按引分算其各任欠收羡截银数自同治十一年三月初一日起截至光绪二年年底止除拨厘填羡外各商实共欠羡截银三十九万二千五百一十九两九钱零其光绪三年十一月以前短少银三万三千六十六两有零尚未并计在内综计自咸丰九年起至光绪四年止前后共积欠盐羡截银一百四十万一千一百八十五两六钱零该司道查近年奏销册籍比较各年欠数同治十一年以前未经拨厘作羡每年积欠羡截不过四五万两至同治十二年以后业经拨厘作羡每年积欠羡截转多至八九万两及光绪三四两年奏改官运停止拨羡每年盐道衙门计引积欠又不过三万数千余两此中得失较然可是傅庆贻创为此法名为拨厘作羡实则挪厘减羡耳且称拨厘之后解羡务令找清一似于厘无损而于羡且有益者一时朦混详准岂知商人趋利隐坏鹾纲不但应找羡银不肯找清且比上年解缴之数多寡悬绝即如富顺县因商人不完新征羡截续禀请将本年拨收之厘抵解本年新征之羡一案经傅庆贻严批申饬责其抓抄抵水一面详明严催拨厘之款原为弥补旧欠不准挪抵新征今若由县挪抵每届新征商人则专恃此项拨厘作抵新征之羡必难催收旧欠更何从筹补等语可见拨厘作羡傅庆贻早已洞悉如肯即时据实更正截然停止其时亏欠无多尚可设法弥补乃因循不改年复一年坐使　国家数十万之正供化为乌有实为可惜当日如果为恤商起见但将一切陋规浮费稍加裁减已足相抵何致挪减厘羡正款如谓减羡拨厘实出于万不得已则与其减羡二两不如减厘二两盖每引减厘二两不过二两而止其未减之数犹可照常征收也此厘拨收他引之羡又以此厘抵放所拨止一引之厘遂使两引之羡并归无着此傅庆贻续详时所已虑及者也至于已减之羡既经抽厘填补而未减之羡亦并藉厘搪塞拨一引之厘遂使一引之羡全归无此则傅庆贻所未虑及者也夫羡截固属正供而厘银亦关军饷同一库款原无彼此之分何必多此周折遂至得一亡十数年之内商欠羡截积至四十余万两减收之厘尚不在内盐务积弊至于无处不坏向非奏改官运则此拨厘作羡之弊亏欠正款尚不知伊于胡底
今计自开办官运以来边计税羡均由官运总局核入成本照数征收符先课后盐之意丝毫不能拖欠而边引应纳厘金又均滴滴归公无复挪此填彼之弊一年之中一出一入挽回正款不下十余万行之十年其数不下百十余万川省库款盈绌即此一端已可概见惟傅庆贻当日既知拨厘之举有碍正供并不据实更正停止以致亏欠厘羡各款如是之多实难置身事外现查咸丰元年起至同治十一年未经拨厘以前应收羡截欠款容查明官欠商欠引欠分别核追外至同治十一年三月初一日以后划拨填羡之厘一十三万有零至今无从还款积欠羡截三十九万有零至今亦无从征收据该司道等造册会详情核前来臣查傅庆贻创为拨厘填羡之举各为拨厘实系挪厘名为填羡实系减羡事后既明知其误又不急为更正以致频年羡厘两项短收愈甚其贻误要需傅庆贻亦无可置辨但此时若责令原办商人每引补缴羡截二两各州县商人必以遵照盐道从前定章办理并非私自拨填为词藉口不补且事隔多年商人歇业死亡者亦复不少追呼实觉无益查上年官运一办边岸之挪抵早停现在清查已届计岸之挪抵亦从此永禁以后别无可作弊合无仰恳　天恩准将各前道拨厘作羡之一十三万八千八百四十余两照数开除毋庸饬令再补用恤商力其历年积欠羡截银两仍由臣督饬新任盐道另行设法催缴以重公项至傅庆贻办事错谬败坏川省盐法既据该司道等查明具详何敢因其已经离省代为隐饰惟核其情节究与扶同商人作弊者实有区别可否恳　恩从宽予以革职免议之处伏候　圣裁
　　拟请仍照前奏　饬部铸颁关防疏　　　
丁宝桢
窃臣前因川省边岸盐局款钜事繁关涉数省责任綦重奏请由部颁发铜质关防俾昭信守嗣准部咨查无办过成案未便率准等因兹查泸州设立官运总局已逾三载始则创办黔省全岸嗣复添办滇岸并将毗连滇黔之各厅州县计岸及湖北例食川盐计岸共四十余厅州县一并请入官运统计黔滇川楚四省地界均饬该总局委员设立分卡颁移文告招募商人配发引张分收税羡严禁贩私明定界限时有禀移邻省督抚司道府县互商事件案牍之烦较盐道加至倍蓰而催提各分局税羡勇粮公费及批解数省协饷每年共百数十万两途长道险关系更形重大若仅用木质关防文书通行数省地面当盐案荒废年久之后事多创行沿途邮驿及隔省官民不免疑信参半虑有贻误而总局离省尚远若每办一事必俟移商盐道盖用印信则往返周折动形迟滞势实难行数年来详细体察该局事烦款钜规画久远现在奏销办三纲共收税厘等项三百数十万两实为西南数省另开大宗饷源以后但能恪守定章即成　国家久远之利迥非寻常公局止办一省一时之事可比不能不格外慎重木质关防摹刻甚易行之日久难保无以伪乱真之弊似未便泥于成案致废远图再四思维惟有仍照前议请　旨饬下部臣铸造铜质满汉篆文四川办理滇黔边计盐务局关防一颗颁发该局应用俾得永昭信守
　　现拟整顿盐厘片　　　
崇厚
查东三省自　国初至今从未办过盐课其中窒碍难行之处节经历任将军奏明在案所以同治六年原任将军都兴阿因力筹练饷奏请办盐厘亦未议及盐课今若按照各省配引征课诚如　圣谕奉省盐斤向未征收税课创办恐亦不易　饬令体察情形奴才悉心筹画当此练兵筹饷之时虽不能遽办盐课亦必须整顿盐厘查东三省及蒙古各王旗所有食盐均仰给于奉省沿海各盐滩是奉省产盐不为不多销盐亦不为不广第创办之始立法本未周密以致日久弊生偷漏侵渔均所不免且原定盐厘数目太微计盐六百斤为一石抽收东钱一吊文现以省城时价而论每石系售东钱十四吊四百文即使酌量加厘不致有碍民食当经奴才崇厚遴委妥员前赴各滩逐细详查酌核拟议现于省城设立筹饷总局并派旗民各员分往产盐各州县设局整理每盐一石抽收东钱二吊四百文仍以八成充公二成作为局员薪水以及滩长书手局丁巡役工食并心红纸张一切之需并准滩户每石加价东钱六百文以恤商力虽较之原定数目不无加增而核计每盐一斤所收盐厘仍不及制钱一文似此酌量变通于练饷既少有裨益即盐价亦不至骤昂惟从前虽有每石六百斤之说均系私斗私秤每石加至八九百斤不等实不均平现拟仍照原定六百斤为一石之数颁给官斗责成斗纪于售盐时按斗过量免滋流弊至严杜偷漏等事现已设立三连盐票盖用奉天总督关防发交局员无论何项买盐人等均令到局领票照数抽厘方准持票赴滩买盐并遴派得力员弁带兵巡查倘或无票运盐及盐票相离者一经查出即照私盐办理并令各滩户公举滩长以便随时验票发盐及按季将时价公议报官定明以免任意低昂藉昭公允现经拟议章程派员试办尚须随时体察情形酌度定议应俟办有成数再行报部查核以立定章而垂经久
　　辽海榷盐私议　　　
胡传
盐筴之谨始于管子历代因之遂为理财之大政我　朝每岁财赋所入盐课尤为大宗军兴以来天下产盐之省抽厘助饷莫不沛然而有余盐之利军国岂浅鲜哉然天下产盐之省如直隶山东山西两准两浙四川闽广莫不有课惟奉天沿海各州县处处产盐未尝有课非辽海之盐不可榷也金时上京东北二路食肇州盐速频路食海盐皆征其税元时北京路征收辽阳盐课立随车随引载盐之法史有明文我　朝以东三省为汤沐邑世世无所与所以恤旗民培根本也然吉林黑龙江之旗兵往者以精锐闻天下咸丰以后积弱不振俄罗斯无故败盟要割我黑龙江以北乌苏里江以东数千里之地不敢与校遂拱手而畀之甚且地方盗贼窃发亦不能剿捕其故何哉东三省赋税少兵饷皆给于　京师咸丰间内地兵事日亟军需浩繁户部之帑不能如额以给东三省兵丁乏饷饥疲虚弱故遂不复可恃同治以后内地之寇渐平于是加练饷以剿盗近年俄患迫切奉天设防则食河南之饷吉林设防则食户部之饷黑龙江为吉林北方屏蔽地尤紧要以饷无所出至今尚未设防夫东三省为　国家根本重地苟有外患即竭天下之财力以争之　朝廷固亦不惜然必海宇升平中原无事内地各行省之赋税以时贡于户部而后户部有帑以给东三省万一内地用兵户部乏帑则咸丰间之覆辙奉吉现设之防兵必复蹈之此事势之显而易见者也近年地方当事大员有鉴于此孳孳汲汲招民开垦间荒搜求百货厘税皆欲就地筹饷以给军食而独不知榷盐譬以一杯水救一车薪之火其无济于用也明矣夫山泽之利莫大于盐古之善理财者莫如刘晏其为盐铁使也初年岁入才四十余万缗至大历末六百余万缗天下之赋盐利居半夫晏之榷盐岂有他术哉加税而已矣考唐时盐价天宝至德间盐斗价只十钱晏领盐铁使时已加税十倍每斗为钱一百一十故经理得法一岁能增五百余万缗之多近时曾文正公之榷淮盐六百筋为一引自淮南运至湖广其初每引抽厘银十两三钱其后减定章程每引抽厘银六两三钱夫以六百筋之盐而抽厘银十两三钱是民间食盐一筋官收税银一分六厘有奇后减至一分有奇也今奉天沿海各州县之盐市价每筋不过制钱二文诚能远仿刘晏之法近援曾文正公榷盐之例奏请　朝廷设官于产盐之地以制钱二文收买辽盐加厘课钱十八文每斤为钱二十以鬻于商纵其所之辽东之盐运往承德以东南内地各厅州及吉林黑龙江等处辽西之盐由锦义运往蒙古各部落引地甚广销路必畅如每月能销盐百万斤便可得厘课钱一万八千千每月能销盐千万斤便可得厘课钱一十八万千榷辽海之盐以助奉吉黑设防之用使三省通力合作军储饶裕边防益固永纾　朝廷东北之忧匡时急务似莫切于此矣
第我　朝自开国以来辽海之盐未尝有课民情难以图始士大夫溺于政尚宽大之说视　国计之盈绌如秦人视越人之肥瘠漠然不关喜戚于其心闻榷盐之议必将斥为苛政诋为剥民恣腾谤讟冀阻其事或模棱两可请少加厘税先行试办者此皆迂之谈不知利害之轻重者也奉吉现虽设防常有地阔兵单之虑黑龙江尚未设防宜切绸缪未雨之思一旦有警欲分防则无兵欲添兵则无饷皆意中事也其宜就地筹添钜款以厚兵力不可缓也自今海宇升平中原无事　朝廷之财力尚难兼顾吉黑广设边防如内地有变俄夷亦乘机窃发当此之时中边交警饷必益绌军必虞饥亦意中事也其宜就地筹添钜款以蓄边储尤不可缓也此利害之在军　国者也民间食盐每人每月不过一斤以每斤加厘课钱十八文计之每人每岁不过多出钱二百一十六文民虽甚贫易为力也湖广江西安徽之食淮南盐市价每斤制钱六七十文辽盐现运吉林市价每斤十五六文运于甯古塔市价每斤二十三四文纵加厘课钱每斤十八文其价尚轻于湖广等处十之五十之三也此利害之在闾阎者也东三省旗地无赋民地之赋轻于东南各省数倍十数倍不等而东南盐之价又重取东南之财以供东三省之饷二百余年矣未闻东南之民怨及　朝廷以为苛虐也东三省之民沐　朝廷之深仁厚泽二百余年而不知感激图报吝此盐厘不亦自同化外哉凡事两利相较当取其重两害相较当取其轻居今日而为东三省深谋远虑非就地急筹钜款无济于事然则辽盐之榷即援淮引初章以定税则亦不为过从轻则哉如虑厘课既加官价较重小民嗜利贩私者众纵之则亏课严缉广捕则糜费办理不善正课所入仍不能多则清查各场每日产盐若干尽数官为收贾使民间无从得私以清其源如虑立法之始商贩恐官盐价重难以出售或裹足不前则仿刘晏常平盐之遗意及近时各省官运官销之成案先行官运民间不能淡食不得不市官盐数月以后价值画一官盐通行商贩亦可不招而自至辽盐章程既定吉之珲春三姓黑之艾辉盐有从俄界来者照各国通商不准带盐条约杜其入境可也因地制宜设卡抽收厘税亦可也要在当事之人主持大计实力举行以为东三省浚莫大之饷源而不为浮议所摇耳
　是议作于光绪七年冬月其时辽盐每车已加税东钱两吊四百文其后每车复加税两吊四百按东钱一吊仅得制钱一百六十文合前后两次加税并盐本计之每盐一斤已值制钱二文半矣自记
　　川引筋两过重请　饬部减川配淮疏光绪七年　　　
两江总督刘坤一
窃淮南盐务额重课烦盐产自场引销于岸全楚引地为淮纲命所系前督臣如曾国藩沈葆桢于淮鹾讨论最精着有成效屡次上疏请禁川复淮终梗于川楚迄今未行上年十一月臣接准部咨议覆四川督臣丁宝桢将济楚川盐按月酌定七八百引并以减运川盐徐图退步即当增运淮盐力争进步令照湖广督臣李瀚章原议由淮商提取净盐酌配引数运赴鄂省现分川销之五府一州试办并销限一个月专摺覆奏等因臣查川盐借销楚岸曩时连樯下驶累万盈千漫无稽考今既定以限制足为复淮张本惟治鹾以疏引为先而疏引以筹销为急川淮同此销路必须川盐能减一分始淮盐能进一分否则徒有减川之名而无销淮之实当经咨商鄂省拟由淮南派员前赴平善坝设立稽查川盐局每月除额销川引外余均作为私论以符部议严杜明减暗增之弊一面咨询川省月销川盐七八百引是否照淮南六百斤成引计算抑川省另有科则满冀川盐斤两与淮盐不相上下便可提盐配销即或赢于淮南但使所赢之数不甚过多亦尚能逐渐进步兹准四川督臣丁宝桢覆称川省　奏定章程每水一张配花盐五十包每包连皮计重二百二十六斤每引连皮共重一万一千三百斤等因以淮盐每引连卤耗包索六百八十八斤计之是川盐一引抵淮盐十六引四分有奇月销川盐即以七百引而论已抵淮盐一万一千四百九十余引每年共抵十三万七千余引川盐一引较之淮盐一引增至十六倍有余无怪淮商闻风裹足溯查湖北五府一州从前皆言每年可增淮盐十五万引系按六百筋正引计算臣连卤耗包索细加覆核并确查宜昌川盐总局历年呈报加税数目衰旺不一大致相司光绪六年分仅合淮盐十三万三千余引川省减定之数比实销之数已属有盈况绕越偷漏之弊尤难保其必无五府一州祗此销路已尽被川盐所占淮盐虽煞费经营既不获盈尺之地焉能图得寸之功即甘心亏本亦无路可销此数年以来所以绝无一商认运也部臣谓其中必有窒碍难行之处可谓洞见症结但楚岸引地上年臣两江后即派员前赴鄂省与李瀚章详细熟商一时仍难遽复而淮南场产日增岸盐日积若并此配销亦不能办不特无以慰众商云霓之望并有负李瀚章代淮筹运之初心丁宝桢抑川续淮之美意臣督同运司悉心妥筹淮南目前未敢遽存奢望但求每年实减川引若干淮盐得有销路无论路途之险成本之重总当责成鄂湘两局额内各商力任其难酌提净盐前赴鄂省五府一州及湘省沣州试销此项试销之引李瀚章原议虽令暂免摊派而川引既减鄂省月收川税未免稍绌且李瀚章来文业已允准设局所收前项课厘不敢留存丝毫拟即全贴鄂饷尽收尽解庶几川商不致骤行失业淮盐或可循序渐进鄂省饷需仍归有着合无仰恳　天恩　敕部查照楚省每年可销川盐合淮实数重加厘订酌减川引若干配销淮引若干行知各省恪遵部议和衷会办以仰副　朝廷郑重淮纲渐复旧规之至意
　　遵查部议指询各节据实覆陈疏光绪七年　　　
刘坤一
窃准部咨议覆给事中戈靖条陈淮南盐务指询各节行令详查覆奏等因臣伏查两淮鹾务甲于天下每年数百万两饷源每场数千垣命脉胥是赖焉果有当除之弊可兴之利臣亦何敢畏难苟安惟淮盐新章行之近二十年所收课厘逾六千万历次所捐钜款尚未在内而各商犹复黾勉从事以有余润可沾其裨益于公私不得谓非办有成效就臣历官兼管鹾务之处淮盐似较胜一筹该给事中竟称盐务之坏以两淮为最甚立论殊欠持平两月以来经臣督饬运司洪汝奎谘采舆情详稽案卷始知人言之有由来而所陈多不足信部议洞若观火实令外间官商佩服不忘除减川配淮业由臣专摺具奏外其余不外增新引包鄂饷疏岸销裁捐费四端谨就岸务商情悉心参酌为　皇太后　皇上缕晰陈之治鹾无他专重销之一字销果畅商虽少而转运亦灵销若疲商愈多而出售弥滞此一定不易之理而官销之畅滞则视私盐之多少淮南自被川盐久占鄂湘引地地皆私漫无稽考该给事中原奏亦谓川私山积淮南以现有之商运已认之引抵岸后已须守轮一年或半年之久查鄂岸现在请运丁丑上半年之引湘岸现尚请运丙子上半年之引而两局已存盐各十余万仪栈且有十七万余引之多上仓有费住日有费辛工官息又有费成本占搁乏术疏通旧引之积压如此若再另增新引其败可立而待譬之治水不问去路之通塞而专事浚源终虞决口治病不问病人虚实而漫言峻补必致伤身部臣不遽颁引而又许将窒碍情形据实陈覆可谓洞见症结此新引断难骤增之实情也包饷之议创自前督臣沈葆桢原奏许尽鄂湘原认之引永远循环不再另招新商以挠其权而夺其利旧商所得足偿所失故人人踊跃具结乃至取结达部其确有把握可知臣抵任后该旧商犹复禀催并无异说现在复淮尚无定局将来应否增引增商亦难悬揣今昔情形既不相同办法不能胶执臣愚以为鄂中不以引地归淮则已果以引地归淮无论旧引新引旧商新商鄂饷断可无虞短绌盖销川盐则完川税销淮盐则完淮厘但使盐有去路即是饷有来源鄂中每岁所收川税以钱合银均在九十万两左右有案可稽如以淮商包饷为不足凭式将鄂省向在川税项下筹解京外各饷奏请改拨两淮由臣督同运司妥筹解济鄂饷既归有着即复淮应亦有成一转移间鄂淮皆无所用其推诿至于入境川厘既停之后到岸川盐未尽之先所需鄂饷淮商自应兼顾应俟复淮定议由臣咨商楚督并饬司局设法筹维不至因此贻误此包饷系属可靠之实情也课厘之盈亏惟视销数之旺淡当此度支拮据首宜讲求疏销然查两淮盐色不如川粤之隹价不如川粤之贱疏销之法惟在缉私自湖北之荆宜等府州及湖南之沣州借销川盐两省门户尽失在在巡缉为难即使随处设局督销恐亦徒糜经费他如湖南之衡永宝三府方为粤私所占浸灌以下府州前督臣曾国藩与臣籍隶湖南明知该三府户口数百万淮盐片引不行而未尝委员前往设局督销者以该处山路纷歧民情困苦缉私不能严密设局亦属徒劳祗合留为籓篱以存限制至江西为臣久宦之区深悉粤盐一入赣甯四通八达堵截无从与湘鄂情形大略相似皆因私盐多而官引不行非为官引少而私盐始至否则即无官局商贩自可行销该给事中谓鄂西不多设局分销以致停滞者非也上年综核各岸销数惟皖岸与前届不相上下其湘鄂西三岸均属短销而湘岸为甚该给事中谓湘岸溢销至倍为鄂岸所不及者亦非也
夫盐务贵变通尽利尤贵斟酌合宜以两淮引地久为湘鄂所占以致淮引滞销讵可不图规复然非步步踏实必至有始无终有损无益现在湘鄂西三岸兢兢保守腹地各府州不使私盐搀入而于积惯行私之处逐渐经营以冀得尺则尺得寸则寸臣复督同运司力行重淋之法务期盐色干洁以敌川粤私盐而于局卡文武督缉之勤惰廉污分别撤留赏罚并添拨水陆精锐之勇以壮声威凡此目前整顿之方即为将来扩充之计至于淹销一节实为盐务一大弊端然自曾国藩设立章程课轻厘重不特补运之盐令完全厘即被淹之盐亦完半厘已属无可取巧又须州县履勘出结商人亦惮烦难臣严饬各局于报淹可疑之案立派亲信密查以杜虚捏此则疏销不敢稍懈之实情也派捐最属病商当此陈盐滞积积困未纾诚如部议必须休养商人以期渐复元气臣接据各商开呈清摺胪列现捐名目分札司栈各局务将一切冗费分别酌裁其中以局用为大宗鄂西等岸所以不欲多设分局者以此余则在局候委各员薪水为款亦钜臣通饬各局以后不得多收委员即系熟悉差务堪备差遣之员亦必遇有缺出方准派委至于地方善举必须察酌事宜量予限制不得一味见好滥应滥支此浮费现在裁汰之实情也臣查两淮盐务近来口舌纷纭无非为改章加引起见历考曩时盐法屡蹶屡振初立一章无不争先恐后不数年而良规中废大率前盐甫畅后引递增以为引增即课充多多益善不思增引而不增销年复一年积疲成困百病从此而生干隆嘉庆年间屡有统销带征之奏无非为积引难销力图补救究之挪新掩旧挹彼注兹于课项有何裨益前督臣陶澍创行淮北票盐意美法良初行尽善厥后加引至四十六万不特淮北销疲甚至侵销淮南边界而南鹾至道光末年几于不可收拾前事之失可为殷鉴曾国藩初定新章之际设局招商迨商认之引足符岸销遂有撤局停招与李鸿章商定循环转运之法嗣增湖南辰州盐二十四票轇轕不清久之始定又以协赈天津楚西加引四万岸商渐形支绌曾国藩颇歉于怀经前督臣李宗羲奏明有案以后从无增引之事至今楚西各岸销数虽滞而守轮待售尚有什一之获各商恃为恒业局外欲搀越而无从逐逐耽耽乃为把持垄断之说以撼旧商而请新引甚至本无办运之资亦无力运之志欲以新引转卖渔利始于运司继于盐政终于户部摭拾浮言更端尝试光绪三年曾有商民信成和等赴部递呈请增楚引十万道捐银四十万两淮南奉文日久并无一商来淮一钱缴库经沈葆桢奏驳在案兹由该给事中奏请由部颁引可见伎俩层出不穷祗知图利营私不顾搅乱鹾政臣闻此次若辈并力一举事在必行幸荷　圣明烛照如神部臣维持大体淮纲赖以保全否则大局一为动摇不堪设想矣臣职有专司责无旁贷深知曾国藩所定盐法一秉至公历久不敝故各前任莫不恪守旧章今该给事中以收引地加引票责臣不知二者可合而不可分如以荆沣等六府之地归入两淮或可酌增新引至于现在引地于现行引票尚未全销安得再增以速其败臣之区区但期裕课不敢存彼我之私但欲便民不敢有恩怨之见然复淮与增引则事在并行能复引地不必如沈葆桢所奏不增新引欲增新引则必如沈葆桢所请收回引地此外成规具在断不可轻涉纷更臣惟有督饬运司维持整顿以冀销路日畅仰慰　朝廷重念鹾政之盛心
　　为黔滇官运局还清原借帑项及四纲支存各款作为运本疏　　　
丁宝桢
窃查黔滇官运局自光绪三年开办后借拨藩库银五十万两嗣山东解到借款银八万两当由司库扣收银七万七千两总计官运局祗领到本省借拨盐本银五十万三千两原议分作八年归还前经奏报在案兹据官运局新授云南藩司唐炯详查官运局前借本省东省盐本银两已于光绪四年还过司库银六万两五年还过银十二万七千两七年还过银十五万两本年还过银九万三千两共计解还过司库银四十二万三千两又六年还过东省银二万两七年还过银二万两本年还过银四万两共计解还过东省银八万两所有官运局原借本省东省银五十万三千两均已悉数还清至丁戊己庚四纲征收税羡截厘各正款银两除每年拨解滇黔两省协解抵捐及北洋铁甲船价总共银八十六万四千七百五十两外实存银一百八十九万四千七百七十七两九钱零均经发厂购盐分运各岸引销惟查每纲额引边计各引并带销积引约共计引三万道每配一引盐价水脚须一百数十两不等以三万引而计约须银五百余万两总局盐本向系随发随收边岸途遥每年仅可周转一次计岸则可周转二三次通计每纲各岸局所解亦约有五百余万足敷购运固可无庸加多实亦不能减少辛巳纲以后所收正款除拨解滇黔两省银二十五万一千两奉拨接济藏中公费银一万二千两现又奉拨滇饷银二十万两尚可余银二十余万两应请将此款银一百八十九万四千七百七十七两九钱零永远存留局中作为运本嗣后所收税羡截厘各款除拨解滇黔两省外每年支存余款应存储听候拨用即自光绪元年为始按年照办再山东解到借款银八万两当由藩库扣收银七万七千两仍系在五十万之内未经列入拨用以免重复牵混等情详情奏咨立案前来臣查官运局拨借本省东省帑本原议分作八年归还现计四年之间即将所借原本悉数还清是该局此后即无官本而盐局仍须购运以利疏销所有丁戊己庚四纲征存正杂各款银一百八十九万四千七百七十七两九钱零自应永远存留在局作为运本以资购运而裕征收其自本年辛巳纲以后所收税羡截厘各款应妥为存储以备指拨而重帑项于盐务库储两有裨益
　　两淮议减济楚川盐引张事多窒碍难行疏光绪八年　　　
湖北巡抚彭祖贤
窃两江督臣左宗棠拟规复淮南引地禁止川盐入楚一案前经臣祖贤于兼署督篆任内缕晰奏明钦奉谕旨令臣等悉心会商妥议具奏等因当经恭录咨行钦遵办理即准两江督臣左宗棠咨以四川既允每月酌减一二百引以让淮销自应以川盐减退之处为淮盐渐进之处至湖北征收厘税本由湖北专主或仍照旧章或请交户部酌议两淮盐政毋庸参豫等因经臣宗瀛以减川增淮必应遵照部议先由两江咨四川督臣查封井数按引计盐并如何酌立限期每月减运若干引议定所减实在数目咨鄂备查方可照办然川盐既经减运则湖北短收厘课为数甚钜凡奉拨京协各饷以及本省满营水路防军各口粮向来取给于川课者骤少此款贻误堪虞鄂省岁入丁漕厘税皆各省一定出款别无生财之道若谓淮引可以加抽鄂厘而盐筋能否畅销尚难预计饷项必致虚悬不得不请两淮筹拨的饷按照鄂省减收川盐数目照章包贴解济要需咨请核示并将引销川盐实有益于国计民生情形详细声叙于九月初一日咨覆续准督臣左宗棠咨以准四川总督咨四川惟有每月减二百引之一法舍此无可再议查鄂省应议之处以饷项缉私二事为重川盐入楚抽厘岁入钜款若骤然议止无以应部拨协饷各项本系实在情形查四川拟减济楚川盐每月二百引照鄂章每筋抽厘钱十八文计算湖北每年应短收厘钱四十八万八千一百六十千文约合银三十万两但淮加引湖北亦有坐抽厘税银两此次拟于四川减二百引减至十二个月止由各局核算湖北于收获淮盐厘税若干除去此数再由湖北较上届抽收川税实短若干由两淮补解足数此后四川每年再减若干引即照此办理至盐务以疏销为贵疏销以缉私为先川盐入楚之平善坝一处拟设局稽查樊城沙市各要地拟添设督销缉私局武汉各属应由两江添拨勇丁协同湖北严缉应请查照核覆等因复经臣等会同商酌细加体察当以四川虽有每月允减二百引之说但煎盐井数曾否查明封禁并未议及伏查前奉部议减运之法必须先由川督查封井数按引计煎煎有定数而后运之源清今不限其煎运第恃四川减剩六百引之说为凭限其销数则限外之盐势必尽化为私等语此乃洞烛隐微诚为破的之论今不与川省议定煎运数而先议设局缉私是则不清其源而欲绝其流事多窒碍难行仍请咨商四川查明井能否封禁每月煎运济楚盐筋实计若干引咨鄂备查方免私枭充斥之患然后减引之举鄂省方可照办
宜昌川盐厘课为鄂饷大宗中外皆知兹承代为筹及感纫无既惟湖北取给于川厘各项要饷均系按月拨解不能稍迟时日今议四川月减二百引则宜局即短收二百引之课钱若俟减至十二个月止再行比较上届收数实短若干始由两淮补解则此年内每月应解应给各项紧饷先已贻误咎将谁归此系鄂中全局所关实不敢轻诺者也至所商设局督销缉私各节应请统俟四川封井减引定有准数两淮包贴鄂饷议有的实款项再当会议办理等因于九月初十日会衔咨覆在案乃十一日忽接督臣左宗棠咨开济楚川盐既准减二百引应请自本年十月起每月抵运六百引一年之后再减二百引每月抵运四百引以后每年每月照减二百引至第四年止截清济楚川盐除行湖南北督销局宜昌掣验局查照办理并咨覆四川总督暨会衔具奏外相应咨明查照等因前来臣披阅之余不胜诧异伏读钦奉光绪八年四月二十七日　寄谕川盐济楚行之已久此时议复淮引固为规复旧制起见等因钦此仰见　圣主明监万里钦佩莫名是此事必须三省会商意见胥同始能定议即以减引而论亦必先由四川查明井立限封禁按数煎运方无流弊今督臣左宗棠既不查照部章咨商四川封井限煎又不候臣等咨覆而于鄂省饷项要需亦尚未确筹遽定以本年十月起按年减运似此操之过蹙无论鄂省饷源所关万难照办即四川商民未见出示晓谕亦必相惊疑不肯遵行若强令每月祗运六百引则未运之盐势必尽化为私纵使在于湖北平善坝设局派兵堵缉而巫峡水流盐船顺流下驶瞬息百里人力难施兵少则力不能制多则又恐激成事端淮盐能否畅销事未可必而地方已先受其害此尤不可不防总之欲减川引非先从川省按引计煎不可川引既减非两淮包贴鄂饷不可左宗棠此次来咨臣等再四筹商诸多窒碍实难轻允抑臣等更有请者查淮盐旧章以六百筋为一引每引收场地钱粮及课厘共银六两九钱有奇川盐入楚每筋收厘课钱十八文照淮盐六百筋一引计算每引收钱十千零八百文以钱合银六两二钱六分四厘加以川省每引收银三两零六分一厘二毫两省并计每盐六百斤共收银九两三钱二分五厘三毫湖南花畹冈所收邻税尚不在内两相比较淮盐一引较川盐一引实少收银二两七分有奇是销川诚有益于　国计者也且两湖安襄郧荆宜五府及荆澧二州居民食惯川盐诚以川盐味鲜质美一斤约抵淮盐两斤之用淮盐色味俱劣故皆不愿买食小民好恶本有恒情势难以日用细故强所不欲若竟勒令舍川就淮必致闾阎骚扰民怨沸腾是销川亦有益于民生者也今若减川增淮不特下拂舆情抑且上亏　国帑徒争引地之虚名轻弃有着之实饷通盘筹画似属不值惟有仰恳　天恩饬下左宗棠循照向章将各场提净之盐酌配引数运赴襄郧等五府二州与川盐一体行销暂免缴厘不准在武汉黄德一带私行洒卖致侵正引淮盐果能讲求煎链色白味佳其价较川盐为轻民间自必乐于买食川盐价高难与相敌自可渐推渐广川盐将不禁而自绝矣即或必欲议减川引亦应遵照部议先咨四川查封井限定煎运斤数咨鄂备查一面将鄂省短收川课即由两淮筹备的饷按月如数拨解济用再由臣等体察情形办理缉私庶几饷需不致贻误商民亦可相安楚省幸甚
　　盐务积弊太深宜妥筹良法疏　　　
桂霖
窃维度支所入地丁而外盐课实为大宗　朝廷不惜繁费设官置吏督课缉奸良以大帑所关期于　国计有裨民生无扰而已自军兴以后纲紊商疲　国课亏敝近年各省盐政诸臣虽力求整顿而口岸轇轕枭匪抢攘大吏各持己见成效半属空谈及今若不亟思变通则积弊相沿不独维正之供日削且恐隐患所伏有不可胜言者谨就管见所及敬为　皇太后　皇上陈之夫私盐之禁法綦重矣然奸宄之徒之敢于抗明禁冒严法出死命而为之者以获利多也私贩之所以获利者以售价贱也私盐何以贱无官府之冗费也无吏胥之蠹蚀也取直轻而销路易即民间买食者亦多不利于官而利于私敝坏至此虽日执严刑峻法以督绳之无益也然则欲抉其弊道将奚由若悉裁盐务之官仿唐臣第五琦刘宴之法就山海井出盐之地置官收盐转鬻于商任其所之官不过问惟盗鬻者论以法其去盐乡较远之地则转官盐于彼以待不时之需或商绝盐贵则减价粜之使盐价常得其平官民两收其益无官私之杂糅无引岸之纠纷民食各就所宜商贩各安其业地无遗力人无幸心私枭之辈亦何乐于抗明禁冒严法出死命而为之乎如是则　国课丰收一善也匪徒解散二善也利归实际患弭无形岂非方今之亟务哉昔刘晏之榷盐也初岁入钱六十万缗末年所入乃逾十倍而人不厌苦天下之赋盐利居其大半　宫闱　服御军饷官禄皆取给焉盐法之善无以易此奴才亦知财利之说　圣朝不取更张之举事所难行然以　国计所关民生所系至愚一得不敢不详细披陈可否　饬下户部通盘筹画核议施行
　　粤省潮桥盐务废弛拟委潮郡守兼办片　　　
两广总督张之洞
两广盐运分司运同钱晋糊涂滥用欠课甚钜前经臣之同　奏奉　谕旨暂行革职留任勒限运销在案兹据署广东布政使萧韶署两广盐运使蒋泽春详称潮桥运同一缺引地行销广东之潮州嘉应福建之汀州江西之州甯都地联三省路隔千数百里额引八百二十一程场课饷项二十三万有奇自咸丰同治年间各省匪扰引地疲坏埠商倒歇每年　奏销约在七成以上其销路有大河小河之分行潮嘉汀州者为大河行甯者为小河大河官代商办小河商仍埠旧官办者晒价运脚悉出于官无重资不能周转商办者运脚旧商晒价由官亦非重资不能接济每年旺销全在于冬鱼盐菜盐百倍口食全在资本充裕于春秋天气朗晴之时将一年冬销预为晒储官运商运源源往来若既无余资又贷重息不及冬季场埠以少存盐鱼菜大宗半饱私贩且船户不加鼓舞挑贩无术招徕亦难一律疏畅流通往来盐务盛时运同印票商号极为珍贵以故借易息轻运速课足十数年来销之七成有余已形竭蹶至该运同钱晋不谙综核又多耗累因其亏欠日钜商号益复不肯通挪以致运则无费晒则无本虽有可销之路亦无可售之盐现查该运同自　奏参勒限以后仅将六年分　奏销正饷解足其七年课饷甫经破白未完尚多似此疲累日深必致亏帑无底应请将钱晋撤任勒限严追照例参办惟拣员接署实难其人各盐员深知此时难于措手无不视为畏途窃思此时欲筹补救之方惟有令潮州府知府兼署运同则晒价运脚尚能筹垫巡丁船户呼应亦灵必能自顾考成力清课项查潮州府知府朱丙寿公事稳练情形熟悉于上年八月委令协同该运同筹运督销尚能悉心考求陆续催解应即委该府朱丙寿兼署潮州盐运分司运同责令将以前滞引设法疏销并饬查明钱晋任内有无征课未解及存盐未销详覆核办庶免潮桥课饷愈久愈误等情详请具　奏前来臣等查潮桥分司为粤盐课饷之大枝其官商兼运章程于通纲大例之外自为风气去省遥远亦非运同之所能代课大率盐之晒运皆责于官销之旺歉惟视乎资本近年以来官本久未充裕加以钱晋之昏庸疲玩亏欠尤多若仅将该员参追而不另筹一变通之策必致潮纲大坏不可收拾虽任任参追无益于课该司等议令潮州府兼办实为因时补救之宜除檄饬遵照分别撤任严追督饬筹销外谨合词附片具　奏
　　致陈孝廉乔森书　　　
徐赓陛
天下之大利莫溥于盐州县之抚民莫大乎养孝经因地之利以顺天下书曰资富能训圣人策卫必富庶而后教古今循吏必从事于水利农田讼狱刑罚抑末矣赓陛谬摄县事年余矣窃见四乡盗如毛动陷刑法细察其故一由于民贫一由于士少民贫则爱生之念轻士少则濡染之习坏然而读书人少要皆因乎民贫是非广开利源终无以培原固本统一邑论之资渔者十四资农者十六从前产谷颇饶足以接济邻郡近则出口渐少农病矣犹赖花生蓣薯以补之然地皆坡岭并无河渠雨水常滋尚有利益亢阳二十日赤地无余人人作信天翁何可恃也然兴水利于康雍干嘉之际　国帑饶富得大吏一言吁恳　恩綍遂来其势易迄今军兴之余部司无蓄万无上请　国帑之理而筹诸贫瘠之民兴此大役无论以为厉己也即各踊跃输将亦属纤悉无济实用此水利之难复者也至于采海之徒刀剑以嬉争斗素习好勇疾贫之事已觉可虞况有以采海为名以劫掠为实乎惟盐田便民通商其利最溥东海业盐者亦有数村然不敢公然贩售并无巨贾远来一遇盘查则船盐两失商埠挟以行私必贱价以收买兵役挟以搜利必索费以放行其事既私其行不广不然电白水东诸大埠景物华好樯帆如云何以东山一墟萧索若此鄙意地呈其宝所当因以富民今拟通禀上游准令沿海人户有愿开垦盐田报官立案所出之盐准其运赴省河暨别埠销售与别埠官盐一体交饷并准各商到地采买价值比照电博两场如果此利一开采捕劳而晒盐逸居民竞趋乎盐则业渔者少而海盗亦稀利一东山为商贾往来有市舶之利则民间可佣船工可作担夫消无数之游惰利二市埠既开则银钱流通生理亦因起色利三既作官盐百姓可无兵役之扰累而价值亦得多增利四举数十里之间岁可获数万之银钱以资补苴民户渐可丰盈利五有此五利实足以转瘠为饶然须地方之人有倡率以开其先者则民趋若骛不烦诰诫而自来矣但利之所在弊亦滋焉尤必须计久远防远害以免民困乃可大而可久阁下生长于斯曾亦熟筹之而有说否愿赐教焉至官中如何禀陈试办如何隐恤民艰如何力杜流弊弟虽不敏敢自任之幸乞条议以示
皇朝经世文续编卷四十七
　户政二十四榷酤
　　罢关征议　　　
冯桂芬
谚云关无善政今验之而信过而不留散而无纪主关者不能一一临视之也即能之而丈量之不谙货值之不别隐匿转换之不可知虽视犹不视也于是乎寄耳目于一切之人自傔从而吏胥而差役而拉纤人等商吏不相识其居闲人曰拉纤千百辈之身家妻子攒食于一关矣闻粤海故事司阍二人月支薪水各八百两签押四人半之余执事及各小口长随以千数有差此固非他关所有然浮费之多莫甚于关亦可想见至完税之法试以所闻浒墅关一端言之运米百石者关吏教之报三十石验过则云实米四十石应倍罚作八十石仍少完二十石若实报百石所费且不止百石其弊如此大抵田赋之数民之所出者二三而国之所入者一关税之数民之所出者十而国之所入者一然而州县浮收往往滋事而关税则否者农心齐商心不齐也农不可他适不可徙业商可他适可徙业也农不能增其获以偿赋商能增其价以偿税也农之所谓二三者多加乎一之外商之所谓十者不甚加乎一之外也故关之弊不甚病商而转以蠹　国承平既久生齿益繁需用益多通商益广以理言之关税宜倍增乃数十年来征数日绌亏空日多转不及曩时所定户工二部四百六十万之额通商各口在外其咎安在尝阅英国财赋志略咸丰二年岁入四千八百余万内关税一千八百余万又云六年岁入七千余万不言关税若干一通事云七千余万中关税之增最多夫彼国通商增广固不止中华而中华实大宗彼增而我无增不惟无增而且益减何哉不实征不实解也夫彼之能实征实解者吾见之江海关矣货物进口彼鬼役持帐来易我单即凭单令我役运岸不闻运单中所无之一物亦不闻自运一物亦有奸商漏税当别论夫以今日之夷焰若以吾吏吾商处之必十漏七八我亦无如何而彼不为也于我关如此即于彼关可知往尝谓洋钱重七钱三分实纹六钱五分余铅八分中国行用辄当银八钱以上其中国仿造者虽无铅亦不行何则识其为夷制即可信其有实银六钱五分若彼杂以铜铅亦非我所能识别而彼决不为是以通行侯官林文忠公造银饼初亦便用未几即质杂市中析之为零银银饼遂废又今夷市我购彼货先银后货彼购我货先货后银甚有寄贩名目与货后辄扬帆西去一年为期赢缩惟彼所命者要之彼不能信我断不敢与之交易而通商之局散矣夫子曰言忠信虽蛮貊可行不谓蛮貊能信我乃为蛮貊所行可为太息今观于关务而益慨然于彼之能信我之不能信也夫我之不能信为隐微深痼之疾非一朝夕之故骤欲其洗心革面断有所不能莫若举各关而尽撤之京门则复讥而不征之法以税额入诸厘捐以代各关责成地方官会同绅董治之厘捐立法尚新依为蟊者宜少即亦散而无纪尚非过而不留脱有弊窦有踪迹可寻有人证可指比之关政犹彼善于此特不得多设卡栅招引关蠹无关之名有关之实而已且厘捐者市征也王制市廛而不征关讥而不征孟子言文王治岐关市讥而不征而周礼有关市之征是其法必始于殷之衰文王去之周公又行之春秋战国无改管子霸形篇关讥而不征市廛而不赋是管子亦尝云之孟子欲复文王之治以复古虽以周公之法而不谓然也即今制固亦有关征无市征也落地税以济关征之穷非市征增厘捐而关市并征矣厘捐之弊恐将如宋陈遘之经制钱翁彦国之总制钱流毒无穷择一而废之又曷可缓哉
　　重酒酤议　　　
冯桂芬
酒禁由来已古禹疏仪狄酒诰惩饮周官司虣禁以属游饮食于市者汉初饮者罚金武帝时桑宏羊始榷酒酤而酒禁废惟武侯治蜀禁酒严道无醉人余不闻焉王应麟谓榷酤之害甚于鲁之初税亩无他食为民天酒为食蠹统五谷约之以升粟成酒一斤有半为率统万民约之以十人而一饮饮亦一斤有半为率是十人而糜十一人之食也亿万众必有十分之一受其饥者如之何不禁然而不能禁也大凡民闲日用饮食起居贸易一切细故相沿已久习为故常者一旦欲反之虽临之以天子之尊威之以大辟之重亦终于不行不考古事不采近闻不达人情物理或任性或恃才皆不知其不可禁不知其不可禁而禁之适所以扰之而汔无以禁之雍正闲尝禁铜先定三品以上准用铜器嗣又改为一品干隆初尚书海望疏以禁铜不效请弛禁亦尝严酒禁乾隆初孙公嘉淦奏罢之疏中言直隶省一年中被系者千数百人不胜其株累而酿酤如故　世宗朝当鼎盛之时整齐严肃中外顒若宜可以令行禁止然而不能禁斯不能禁矣皆前事之师也又何论近年烟禁乎愚窃以为如酒者止宜重酤以困之厘捐本抽百分之一独酒可令顿酤十之零酤二十之舞弊倍其罚经三四厘捐而酒值倍矣使贫者不能不节饮尤贫者不能不止饮但得减酿一分即多若干米亦即多活若干人有利无弊者也至收捐有效宜量减五谷棉布之捐尤宜广戒饮之谕加酗酒之律宴飨之事为之节制沈湎之人勿登荐剡使天下晓然知　上意之所在庶其有瘳乎至孙疏有云不酿酒则粱粟弃地转以病民犹之言赌场妓馆贫民转移执事赖以得食成何议论邪是无足辨
　　酒课考　　　
陆心源
武帝天汉三年初作酒榷
唐德宗贞元二年每斗榷钱百五十
　按杜诗速宜相就饮一斗恰有三百青铜钱今榷百五十则十分抽五矣
宋至道二年两京诸州收榷课铜钱一百二十一万四千余贯铁钱一百五十六万五千余贯京城卖钱四十八万余贯
天禧末榷课增铜钱七百七十九万六千余贯铁钱增一百三十五万四千余贯卖增三十九万一千余贯
　按会要铁钱十当铜钱一
庆历二年闰九月二十四日初收增添盐酒课利钱每升添一文谓之王福部一文添酒钱
皇佑中岁课合缗钱一千四百九十八万六千九十六贯
熙甯五年正月四日令官务每升添一文
崇甯二年十月八日令官监酒务上色升添二文中下一文
四年十月量添二色酒价钱上色升五文次三文
政和五年十二月十一日令诸路依山东酒价升添二文
建炎四年十一月十二日曾纡申请权添酒钱每升上色四十二文次色十八文
绍兴元年令添酒钱每升上色二十文下色十文
三年四月八日令酒量添三十文作一百五十文足
　按自庆历至绍兴共增一百一文而曰作一百五十文足则旧课当得五十文矣
五年闰二月每升各增五文
六年二月权增升十文
八年六月令两浙诸路酒增添十文足并腊蒸酒增添六文足
九年以都督府申请权添十一文
又有发运使造舡添酒钱每升上色三文次二文提举司量添酒钱又以上下色升一文不知所始
　按酒之有课尚矣而获利之厚无过于宋南渡后四川一省岁收至六百余万贯故能以江南半壁支持强敌马腾士饱延百余年其生财之道善矣酒为嗜好之物而非日用所需不饮者虽强之而不能嗜饮者即禁之而不止故虽加价十倍亦不致有累于民较之加赋于田抽钱于丁相去不亦远哉
　　南宋浙江酒课考　　　
陆心源
杭今杭州府十务三十万贯以上
越今绍兴府十务
湖今湖州府六务
秀今嘉兴府七务
婺今金华府十务十万贯以上
明今甯波府五务
温今温州府七务
台今台州府八务
  </div>
  <div class="pagination">
   <a href="皇朝经世文续编-清-葛士浚_page48.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page44.html">
    44
   </a>
   <a href="皇朝经世文续编-清-葛士浚_page45.html">
    45
   </a>
   <a href="皇朝经世文续编-清-葛士浚_page46.html">
    46
   </a>
   <a href="皇朝经世文续编-清-葛士浚_page47.html">
    47
   </a>
   <a href="皇朝经世文续编-清-葛士浚_page48.html">
    48
   </a>
   <span class="current-page">
    49
   </span>
   <a href="皇朝经世文续编-清-葛士浚_page50.html">
    50
   </a>
   <a href="皇朝经世文续编-清-葛士浚_page51.html">
    51
   </a>
   <a href="皇朝经世文续编-清-葛士浚_page52.html">
    52
   </a>
   <a href="皇朝经世文续编-清-葛士浚_page53.html">
    53
   </a>
   <a href="皇朝经世文续编-清-葛士浚_page54.html">
    54
   </a>
   <span>
    ...
   </span>
   <a href="皇朝经世文续编-清-葛士浚_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
