<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 71 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 71 页/共 287 页
  </h1>
  <div class="content">
   董岭水东流者入宁国境西流者与南屿水会于梅溪绕安吉城东南邸阁溪北来之水合梅溪西来之水经长兴为荆溪其西白岘仓云诸水流为杨店梓方二涧汇为合溪东流为罨画溪折而南经吕山塘四安溪合石涧广德诸水东流入之其南余罂溪北流入之会于霅溪又名江子汇北流至含山塘入太湖罨画之下流为箬溪南曰上箬北曰下箬北连顾渚溪经明月峡北流为紫花涧出水口镇注包洋湖过夹浦入太湖虞翻川渎记云太湖东通淞江南通霅溪西通荆溪北通鬲湖东通韭溪以其通五水故亦名五湖也江子汇之水分一支出迎春门为运河又东流为官塘河经升山塘合乌镇水由浔溪通吴江入新城塘过石臼漾合穆溪水入嘉兴之漕河此浙西水道之源委也江以东有金川派金溪二源在门化一出马金岭一出百济岭经嵩阳源合而西流绕城经钟山下东南流声口溪入之龙山溪二源十二曲流至华埠入之始容小舟经常山北与私溪石硿溪合谓之三合水可胜三百斛舟下溪与文溪合文溪四源流经江山礼贤镇汇为一合鹿头染口二溪经西安溪为西溪折而北经溪鸣山下定阳溪出遂昌周公源东北流与之合亦名东溪东流为盈川经龙游为瀔溪溪南岸姑蔑故墟也灵山港出遂昌合赤真水东流入之金村源水出寿昌南流入之筑溪出松阳大方山合马报水北流入之过翠花岩下为团石潭此衢港也抵金华有双溪派一为东港一为南港东港出东阳大盆东山北流东白山水入之安定溪西流入之迤西横溪水入之折而南荆浦溪入之合为东阳港西流抵义乌鱼水出南山西流入之龙门山涧水西流入之华溪出云横山吴溪出杏溪合丹溪岘溪流至黄蒲潭入之五云溪合梅溪至成家渡入之汇于画坞山下为画溪东阳江之别名也经金华城南石碕岩下潜溪出南山三断水合梅花溪入之赤松涧水出金华山合徐公湖南流入之与南港合南港出缙云黄碧山流经永康花溪出密蒲山东南流入之仙溪出马岭北谷南流合义乌苏溪水入之北溪出石佛山南流入之合南溪为永康溪汤溪之秀芝小龙白砂诸溪水北流入之合大小铜川南流经武义入素溪出八素山南流入之妃水溪北流入之姬水溪西流入之遂昌之熟溪合大妃岭苦竹溪三断山白姥溪东南流入之经金华城下与东港合故曰双溪西流出五百滩言水迅驶挽舟四五百人此婺港也婺港西流衢港东北流汇于兰溪兰阴山下水纹如縠亦曰縠水三源水上曰鲍源中曰盛源下曰缪源南流入之骥溪出玉壶山入石溪出鸡窠岩龙门水出鸟蜀山俱南流入之社溪芝溪二水合为甘溪至湖步入之洞溪出洞岩山西流入之下流为香溪东北流与浦阳江合江水出深袅山合岩坑山水贝山步桥水由现浦入之私水出天目伏流一百六十里乃见东流入之经观山下龟川水入之蛇浦水曲流入之桥溪出白石山东流入之白麟溪出金芙蓉山西流入之义乌酥溪出青潭山深溪出龙祈山合于了口而北流入之与富阳江合

又有新安派新安江源出歙县一名青溪经安南云溪合梓桐水东流入之清平水合轩驻溪南流入之遂安武强溪合灵岩溪东北流入之寿昌过浴山出三泉一为周溪八艾溪一为协儒溪入淤堨溪一为五里溪入湖神溪合流至翠口又合竹溪交溪诸水入大同溪东北流入之经建德东圣水出乌龙山巅流为三湾九曲水秀泉出秀山流为西溪过杜桥入之马目溪过大小洋溪又合桐溪北流入之杜息溪出云岫山东流入之为胥口江一名建德江此歙港也三港之水合流而下为富春江经严陵山七里濑新城水由青山潭南流会葛溪三源合流至南新镇受分水之禾溪水东南流达派溪口受湘溪水经县南为鼍江绕百丈山东流至深浦入于江下流经萧山西为浙江一为钱塘江江中有罗[剎](乂木)石又名罗剎江江岸有定山海潮至山下即回亦名定江山又有东白派山跨三邑在嵊曰北白在东阳曰西白在浦阳曰东白其水出山之阴流入诸暨界分为二一为上东江合孝义开化二溪西北流会下濑溪为洪浦江一为上西江亦名丰江东北流合黄沙溪至了港口会东江流为浣江经诸暨南分为下东下西二江东江受鸟石溪高公湖泌湖诸水西江受五泄溪青山溪紫草溪诸水合于三港口经山阴之西江柯水出柯山北流入之余支溪二源一温一凉为镜湖别派镜湖古南湖也周三百五十八里受山会三十六源之水流为运水与西江合东北流出为斗门达三江闸入海西北流经萧山西潘水入之西流至临浦出西兴渡入钱塘江由龛赭两山出子门入于海此浙西浙东之水合流于江以入海者也其水出东白山之阳者流入嵊县南为剡溪其汇流有三一自青阳封山合太白山青阳冈五龙山诸派北流入之一自天台石桥出为东溪经新昌东南合石笥溪柘溪下长潭过彩山上碧溪东流入之一自奉化四明山有洲泉其流九曲为冽源溪至新昌为黄泽溪绕三十六渡北流汇于杜潭出浦口入之溪纡回五十余里越嶀嵊二山峡间东折而北入曹娥江亦名浦阳江又名上虞江又有姚江脉江源出太平山一称蕙江亦名舜江西流与上虞江合菁江合长冷河东北流入之五夫河受夏上妃白马诸湖之水东流入之夏湖在夏山下周一百里北枕大海南为白马湖周四十五里西为上妃湖周三十五里纳三十六涧之水为上虞巨浸江水又经会稽东南为小舜江亦名东小江若邪溪经铸浦山下北流入之东为酿沈川北为箪醪河又北为了溪越绝书云禹凿了溪人方宅土也北流过沥海所至三江口入海又有甬江派即鄞江南接奉化江一名北渡江台州宁海之白渚溪出白峤山东北流入之柏溪出镇亭山南溪出鲤湖山北溪出日岭西锦溪出华顶山双溪出杉木鲒碕二岭金溪出金山棠溪出白杜黄柑二岭俱分流由县溪入之西接慈溪江江源出太平山至丈亭渡分为二小支贯邑中大支由车浦抵城北合于鄞江它山大雷山诸水东流入之又东为管山江过桃花渡经镇海南为大夹江支流为小夹江受西北诸湖之水东流为黄崎江巾子侯涛二山对峙为屏障北流出虎蹲蛟门入大海此浙东水道之源委也

至温州一府之水不与浙江通而自入于海其大者有三曰永宁江曰安阳江曰横阳江永宁江在府城北门外水源有二派一出瑞安芳山乡为瞿溪东北流经岷冈山与雄溪合经阳与郭溪合汇为会昌湖唐会昌中郡守韦庸所浚分为南湖西湖中有韦公堤西过慈湖竹一出仙居山中为柟溪南流合城北六乡之水流为欓樟罗藤蓬珍小李八溪至潮漈合为永宁江一名蜃江亦名瓯江城西蜃川七曲合新河百里坊河东北流入之沿江有三洲十二浦乐清之象浦其一也东接馆头江合东溪西溪同入于海安阳江有二派一自福建政和县温洋南流至百丈口泰顺之仙居溪东流出焦湾至洪溪合葛溪水入之又会罗阳大洪莒江水为大溪一自处州青田木凳岭至陀溪合三坑水转至陶山南口为小溪二溪合流至瑞安县南安阳江旧名安固江吴时名罗阳江唐后名飞云渡永丰湖水出安仁乡东北流入之东湖北湖及城内水与城北帆游诸乡之水入之北湖一名锦湖又东仙岩河水入之东流入海横阳江在平阳县西二十五里旧名始阳江南则亲仁招顺金舟西乡诸水入焉北则归仁崇政宰清凤林东乡诸水入焉梅溪出竹山东流入之荪湖纳乌石诸山乡之水入之燥溪自宋兰洋分流入之东入于海处州十县如遂昌松阳缙云之水间有流入浙江者前已详之余水俱从温州入瓯海其大川南自龙泉之查田东北过县南留槎阁又东下二百里会云和之浮云溪水又五十里至堰头会松遂二县水又五十里过丽水之镜潭至三港口会宣平之黄村水又三里至苏埠会西溪水为大溪又名洄溪南过郡城三里与东溪合东溪即今好溪其东北自缙云大盘山西南九十里过县东会岭水下略九盘山至东渡又西五十里经府东突星濑过灵山为好溪又十里西南流与洞溪合东出佛头岭过石帆山会大水又南八十里会景宁之小溪水过青田经高江至温州永嘉县入海若温之泰顺虽山县而白溪之水绕城南流经镇南桥过文笔峰下抵福建寿宁界入海又一支为泗溪南流至东溪渡合焦溪水入石龙潭南下龙漩溪抵福建福安界入海而处之庆元地入闽界槎溪芸洲溪棘阑溪新溪诸水俱出县北流入于闽与他县之水归宿差别此温处二府水道之源委也夫水性润下资灌溉长禾稼通舟楫固万世之利也时或淫霖暴涨决田畴漂废舍亦未免为民害故善治水者不惟享其利兼宜防其害贵顺其性而使之流亦贵遏其势而使之止要而论之濒江海者利在堤塘陡门濒湖者利在疏浚规潴山涧溪壑之水利在堰埭陂闸前代所已举者复修之昔贤所未创者增益之先时而谋临事而慎俾蓄泄有方旱潦无恐皆为民牧所当悉心殚力者也至各府县虽形势不同而旧迹俱在详载于后以备参考

　　详陈浙江水利情形疏雍正三年　　　　　
浙江巡抚黄叔琳

臣等会查杭城地当省会附郭之县仁和在东北钱塘在西南自仁和而迤东则为海宁三县田亩数万顷全藉省城上下两塘河水灌溉而两河之水源则皆自西湖所流注者也湖居省城之西聚南北诸山之水汇七十二泉之源潴而为湖旧志周围三十余里水由涌金门入城纡回环曲而出于钱塘武林艮山诸门其出艮山门者入上塘河由临平而达于海宁出钱塘门者由三闸而至松木场桃花港与武林门之水共注响水闸凡湖墅支河与古荡西溪沿山十八里之田皆资其利有余之水归入下塘河而仁和北乡以及钱塘之下八乡寔沾荫焉此西湖水源出入之大概唐臣白居易所谓每放湖水一寸溉田十五顷每一复时可溉五十顷若蓄泄及时则濒湖千顷可无饥岁者此也然西湖之所以灌溉利溥者由湖界直接山沿湖诸山之水畅流入湖而无所壅遏一由山水所来要口俱设小闸以阻浮沙使之不能淤塞一由上塘五十里外临平镇之西南有东湖即古临平湖以为之停蓄故其来也有源其去也有归合泓蕴涵而无涸竭之患无泛滥之虞则西湖与上河东湖其利害寔相为表里者矣自明季来各闸废坏而沙土多淤继且并其淤者而听佃于民则山与湖隔绝而湖之源不能裕充上河淤浅东湖壅塞则水无容纳而西湖之流不能停蓄源流既损而湖利遂微三县之田旱不兼旬即忧枯槁由来久矣我　　皇上宵旰忧勤凡利益民生之事无一不　　圣怀况开浚水利所关甚大臣等奉　　命详慎查勘谨按西湖旧志三十余里有先被民人占为田荡于康熙三年丈入鱼鳞图册者计四百四十二亩零每年共征粮银二十两七钱零共征粮米一十五石五斗零其田埂内种植桑柏树共一万九千三百三株并荡内栽荷蓄鱼等项管业之家每年约收租息银三百四十四两零又未经丈入鱼鳞图册者计二百一十八亩若较额征之数每年亦止银两十余米七石余斗其田埂内种植桑柏树共八千四百二十七株并荡内栽荷蓄鱼等项管业之家每年约收租息钱一百二十三两零此项田地原官湖渐为民占在互塞湖心者固为妨碍水道即去湖较远者亦皆阻遏水源况所纳于官者每年仅银三十余两米二十余石即所利于民者每年亦止花息银四百九十三两零其为官民利益者甚微而所损于三县民田者寔不止于巨万所当仰请　　皇仁豁除粮额照西湖旧址尽行清出归湖去其梗塞开通水源以贻万世无穷之利其从前所种桑柏等树或移植于附近堤岸或移植他处以收花息各听民便至现存湖址二十二里四分有通计内外湖面一万一千三百一十五亩零淤浅硬沙葑滩共三千一百二十二亩应将浅涸者挑深淤塞者开浚芟除葑草以复故址而畅湖流其次序则先里湖而后外湖先硬土而后葑滩其深浅则或五六尺三四尺各就湖面形势分别挑浚其淤泥葑草则雇用小船搬运帮筑于旧堤之上加加高以坚堤址其保护则沿堤钉桩编竹不使淤泥坍入湖中里湖各桥建闸启闭不使沙土流入湖内其委任则令盐驿道率同府县佐贰寔心料理其工费则令布政司会同盐驿道将府县原估再加丈勘节省确估造册详送抚臣核明具题请　旨酌动海塘捐监银两于今年秋成后兴工抚臣就近不时查看督率侯工成之后即交于盐驿道每年查看照管俾永远不致淤塞如此则西湖之水无忧涸竭而仁钱海三县民田旱涝有备亿万小民受益无穷于　国计民生寔有裨益矣

至于杭郡城内之河共有数道一为中河一为东河一为小河而小河又有中西北之分前人设笕凿沟引西河之水自涌金水门及流福沟而入城北出武林水门南出正阳水门东南出候潮水门复由正阳候潮门外合流而趋永昌坝以供南榷之抽分通北榷之商货再进而入清泰水门落水于新埧以疏抽分之竹木又溢于会安埧而入艮山水门以通东路之粮食场灶之盐船其曲折出入凡三十里然后有桃花港水闸会流于上下两塘河以灌溉田亩是城河正所以通西湖之血脉而利益商民者无限城河淤塞则湖水无由出入两河亦隔绝不通今当相其淤浅处酌量开浚附入工费项内报销其城外上塘河一带由省城而直达海宁凡一百二十里沿河民田地荡数千顷各有闸坝旱则闭以蓄水潦则开以分入下塘寔为河之下流今河身支港亦多淤塞则下流不畅不能引河水而注之江海但地方甚为宽广应责成沿河各县劝谕有产沾利之家趁冬成农隙业主出给口粮佃户以身作工渐次开浚民分其任官董其成但加督率而不由闸役经手则众擎易举工可速成矣若东湖为仁和海宁二县分辖考之水志仁和载周围十里海宁载东西八里南北九里有旁有四闸古为潴蓄灌田之备又白居易石函记云自钱塘至盐官界应溉夹河官田须放西湖水入河从河入田西湖不足则决临平湖添注官河又郦道元水经注云灵隐山下有钱塘故县县侧有明圣湖又合临平湖经槎而注于海合之东湖则东湖寔西湖蓄水之地而上塘车戽之源利益寔相侔但自宋代以来从无议及开浚者臣等会勘湖址仅存六百余亩虽有湖形竟同陆地沿河尽为鱼荡田园清理既难工程复大非一时可以并举之事应俟西湖完工日再为确议具奏再查浙江省城至江南吴江县接界一带官塘运河臣等会同亲勘间有浅处而德清县辖之大麻镇起历石门县至桐乡县辖之王溪镇共四十里更为淤浅半月不雨舟即难行其支港亦多壅塞此河不特商旅往来抑且粮艘出入兼之田亩赖以车戽最关紧要急应疏浚以通运道再浙省各水乡居多民田所赖以灌溉　国赋所赖以充裕者全藉水道疏通蓄泄有备其现在一切支河港汊坝堰陡门等项俱关水利嗣后应落地方官亲身查勘劝谕业主出赀佃户出力每年于冬成农隙务必疏浚深通修整坚固以资次年春夏灌溉以备不时旱涝并责成粮储道督率各该管知府及水利厅不时巡视查看将每年农隙时修筑水利于次年正二月逐一告竣该道府据寔通报院司委官勘如有怠惰偷安荒废水利者即将该管各官以玩忽民事纠参处分庶水利渐可兴复以祈仰副　　皇上勤[恤](血)民隐之至意

　　湖北水利论湖北通志
古者大川之上必有涂焉后世浚河渠修堤防亦川涂之遗意顾漳于此者太过斯壑于彼者可虞其利害常相因也蜀江之水直下荆州而北溢于汉沔间其奔突冲决则湖北近南之地受之楚南群之水汇于洞庭至岳州北与江合逆流灌湖漫涌而上则南北滨水之地均受之　　皇上轸念民生大沛　恩膏　　特命动　帑金筑柁捍洲修沿江诸堤皆极高坚农商永赖耒耜舟楫之利溥矣

论三江总会堤防曰按湖广境连八省凡秦关巴蜀中原贵竹岭右诸水俱注之导为三江潴为七泽即禹贡江汉九江沱潜云梦之故区也发岷山抵巴东入荆襄流至岳阳与洞庭水合其受害者惟荆州一郡为甚汉发嶓冢抵上津入郧地流至汉阳与大江水合其受害者郧襄安汉四郡而襄安为尤甚九江乃沅渐元辰叙酉澧澬湘诸水合流入洞庭湖沿汇八百里经岳阳楼西南出湖口与江流合其害者常武岳阳二郡也三水总会于武昌其江身始直注而东以故武昌黄蕲之境无大水害大较堤防多在襄安常武荆岳间古七泽正其地也汉唐以来代苦水患至宋为荆南留屯之计多将湖渚开垦田亩复沿江筑堤以御水故七泽受水之地渐湮三江流水之道渐狭而隘其所筑之堤防亦渐溃塌明嘉靖庚申岁三江水泛异常沿江诸郡县荡没殆尽旧堤防存者十无二三而后来有司虽建议修筑然旋筑旋圯民私其力而财用赢绌之势异也

论川江堤防曰江陵城池东南倾陷故缘以金堤自灵溪始桓温令陈遵造之遵使人打鼓远听知地势高下依旁创筑略无差池江陵东北七十里有废田傍汉古堤坏决凡二处每夏为浸溢唐贞元八年节度使嗣曹王始命塞之得其下良田五千顷亩收一锺又规江南废洲为庐舍架为二桥宋汪叶倅江陵郡有三海八柜恃为险固豪右据以为田力复之又筑寸金堤以捍江按禹贡岷山道江东别为沱又东至于澧过九江至于东陵东迤北会于汇东为中江入于海今澧州巴陵正澧与九江东陵故地也江水方出三峡口势如建瓴夏秋一涨顷刻千里然夷陵而上山阜夹岸势不能溢嘉鱼而下江面浩阔顺流直注中闲郡县两岸俱平衍下隰水易漫流当江陵公安石首监利华容间自西而北而东而南势多纡回至岳阳自西南复转东北迸流而下故决害多在荆江夹江南北诸县县各沿岸为堤南岸自松滋至城陵矶堤凡长互六百余里北岸自当阳至茅埠堤凡长互七百余里咫尺不坚千里为壑且决口四通湖泊盗贼窜伏其间江陵之龙湾市监利之分监所公安石首澧州安乡之四水口嘉鱼之簰洲东江脑俱为盗贼薮以堤坊不修则津渡散漫盗可四出故也自元大德间决公安竹林港又决石首陈瓮港守土官每议筑堤竟无成绩始为开穴口之计按江陵旧有九穴十三口其所可开者惟郝穴赤剥杨林采穴调弦小岳六处余皆湮塞迨明初六穴复湮其五故堤防不时泛决然未甚也惟嘉靖三十九年决后殆无虚岁而荆岳之间几为巨泽矣

论汉江堤防曰按禹贡嶓冢导漾东流为汉又东为沧浪之水过三澨至于大别南入于江今考汉江图西自汉中流至汉阳大别山出汉口与江水合即汉水故道也水多泥沙自古迁徙不常但均阳以上山阜夹岸江身甚狭不能泛滥襄樊以下天门以上原隰平旷故多迁徙潜沔之间大半汇为湖潴复合流至干镇驿中分一由张池口出汉川一由竹筒河出刘家桥以故昔年安襄一带虽迁徙而无大患者由湖潴为之壑三流为之泻也明正德以来潜沔湖潴渐淤为平陆上流日以壅滞嘉靖初年安陆石城故道改徙沿江湾二十六年决荆门沙洋镇三十九年决红庙堤四十五年决襄阳老龙堤宣城故道改徙鸨潼新河而竹筒河复湮浅十余里下流又日沮故水患多在荆安陆潜沔间矣

论开穴口曰穴口所以分大江之流必下流有所注之壑中流有所经之道然后上流可以分江澜而杀其势楚有三大水惟川江独据中流故穴口在南者以澧江为所经道以洞庭为所注壑在北者以潜沔为所经道以汉口为所泻也故川江独有穴口然古有九穴十三口江水分流于穴口穴口注流于湖潴湖潴泄流于枝河枝河泻入于江海此古穴所以并开者势也今日生齿渐盛耕牧渐繁湖潴渐平枝河渐塞穴口故道皆为廛舍田亩他如章卜等穴故道无复旧迹矣此今日穴口所以多塞者亦势也虎渡流注澧江同入洞庭江南之溪水俱注之郝穴流出汉口与大江复合而江北之溪水俱注之众水会合则流行不绝注泻有河则水道不壅此二穴所以独存也穴口之枝流多湮则江水之正流易泛故荆南以开古穴口为上策然郝穴筑塞而议开旧口必先将枝堤修筑就绪然后开水门以受江流方无东西泛溢之患是穴口之有故道者尚且开浚之难况故道湮塞者乎元大德间曾开六穴郝穴赤剥杨林采穴调弦小岳之故道并开矣今祇存郝穴而他皆不可识焉此果人谋之疏略耶抑地水势之无常耶此所以知开穴之难抑亦势所不可行也然荆南人犹幸虎渡郝穴可以分大江南北之势但二穴枝河中多淤塞者使复湮如诸穴则荆南水患其能免哉

　　筹办湖北水利疏　　　　　
汪志伊

伏惟天下之大利莫如水天下之大害亦莫如水楚水之大者曰江曰汉江水自四川岷山发源至巴东县入楚境历归州东湖宜都枝江松滋江陵监利沔阳汉阳等九州岛县东出黄州境汉水自峡西嶓冢发源至郧县入楚境历均州光化谷城襄阳宜城锺祥荆门京山潜江天门沔阳汉川汉阳等十三州县出汉口与江水合江水自松滋以上汉水自锺祥以上两岸皆山素无水患自松滋锺祥以下地势平衍土性松浮军民田舍非堤塍不能捍卫非支河港汊不能宣泄自乾隆五十三年江水异常泛涨荆州府江陵县大江北岸万城堤溃决二十二处嘉庆七年六节工七节工又漫溃八十余丈再嘉庆元年九年监利县溃决狗头湾程公堤金库垸三口先后水推沙压以致江陵监利二县并潜江沔阳南乡支河港汊多为泥塞积水在田无路可出如盛盂频年大雨时行淹渍日甚其大江南岸之松滋公安石首等县亦因堤塍溃决间有积涝至若汉水自乾隆五十七年后天门沔阳汉川等邑堤垸即屡有漫溃又自嘉庆元年以至十一年上游则锺祥县下游则荆门州天门县沔阳州汉川县皆连年漫溃潜江县其所溃之口自数十丈至数百丈不等或直而被淹极重或横溢而备淹次重或倒漾而被淹稍轻历前任督抚臣奏荷　　皇恩[蠲](贝蜀)赈兼施而沙随水入水缘沙停港汊多淤积水更易于浸溃其汉阳应城云梦等县地处下游亦不免溢注漫溃之患此江汉二水节年溃淹各州县堤塍田亩之原由也臣饬据各该管府州并州县确查筹办陆续禀复并将各士民先后连民呈词二百五十六件查对形情大略相同核计荆门州被淹五十五垸潜江县被淹二十七垸天门县被淹一百十三垸沔阳州被淹二百四十八垸汉川县被淹一百二十垸江陵县被淹一百六十五垸监利县被淹一百九十二垸总共九百二十垸各垸大小不等其最大者周围二三十里最小者周围三四里其积水或深二三尺六七尺至丈余不等或已涸出五六分二三分不等其未全涸者较多该绅耆所请防堵疏消之处议论不一难以悬断臣随于查阅各营伍时道经被淹之州县即率同该地方官并传绅耆人等亲赴各处察看应堵应疏情形揣度地势参酌舆论其受害在上游者宜于堵其受害在下游者宜于疏或事疏消于防堵之先或借防堵于疏消之后通盘筹划不一乡一邑之私见使有此益彼损之虞

臣查滨临江水者江陵监利二县并沔阳潜江二州县南乡积淹田亩地极低洼嘉庆五年虽经前抚臣高杞奏准开挖姚家河黄土沟柴林河等处使水由澧口入江但止能消泄上游长湖择口二处夏秋所进泛涨之水所有各垸田积涝之水即冬春亦不能涸出臣于三月间勘有监利县之福田寺地方即古之水港口今横堵一堤丈量堤内杜废垸积水高于堤外白湖面水五尺二寸宜开堤建石闸一座又沔阳州所滨临江水之新堤地方即古之茅江口并前水港口系前明大学士张居正因有关于祖坟风水筑堤堵塞今丈量新堤内河之水高于外江水一丈二尺宜开堤建石闸一座并筹定启闭章程每年十月十五日先开新堤闸十月二十日次开福田闸计可疏消积水六七尺各垸田即可涸出十分之八九每年三月十五日先闭福田闸不以邻垸为壑三月二十日次闭新堤闸不使江水倒灌至姚家河以上之积水欲由太马河面达于闸必须于郑家废垸中开小河一道以通之其上下两闸间之淤塞处所亦应一律挑控深通俾水达洪湖由新堤石闸入江则江监潜沔四邑数百垸积涝之田可期涸出并将监利沔阳二州县境内刁民私筑之上均行拆毁俾无壅塞其白鹭湖柴林湖丰口土金口土地港上下各淤浅均行挑挖深通俾长湖泽口二处夏秋所进之水一由简家口呙都湾出青潭口入江一由土峰口澄沱湖出沌口入江则嗣后该四邑之堤垸方可免泛涨冲淹之大患其南岸之松滋公安石首等县虽间有积潦被害轻轻设法疏消尚易于为力惟江陵万城堤顶冲危险处所及各县沿江堤塍必须加筑坚固以防江水之患至若滨临汉水者自锺祥以下沿河皆赖堤塍保障该县地处下游工多险要溃口一开如顶灌足下游即全遭湮没各堤多单薄低矮一遇泛涨在在可危查该县境内堤工一万六千七百余丈除饬将伊家庙加筑之子埂并中修砌之石驳岸石里头挑水石坝赶紧完报外其余亦当一例加高培厚至于下游各州县应堵之处荆门州则有十三处京山县则有一处天门县二处汉川县三处云梦县五处皆须修筑完善其沔阳州之西北乡滨临汉水因天门汉川支河历年滨口水向内灌冲刷沿河堤身所有应行修筑之处更甚于他处如潭湾垸等处各号堤工缺口计长一千二百余丈洗塌堤身计长五千余丈若不修筑坚厚则天门汉阳沔阳三州县终不免漫溃淹浸之患其应疏之处荆门州则有十二处并江陵县刁民私筑土十三处潜江县则有荆河河泽口三处并谢家长安等八豆天门县则有牛蹄支河县河等处沔阳州则须开复陈公永奠二闸汉川县则有十处汉阳县则有漳河口等处以上河道积淤或数里或数十里至百余里不等若不一律开疏则去路不能通畅堤塍仍虞壅溃此各州县应堵应疏之情形也

惟是应堵应疏之处工程大小不一臣择其最关紧要而易为力者如天门汉川所之牛蹄支河积淤三十余里汉川所之垸堤三百余丈沔阳州所之各堤缺口二百余丈及支河缺口十余处潜江京山所之杨湖垸方家拐聂家滩三处顶冲危险及云梦所之陈袁溃口先后札饬藩司筹共提银二万二千九百二十余两发给委员协同地方官赶紧挑挖修筑完竣聊济目前之急其余工巨费繁现当大雨时行江汉水长之时难以施工必俟秋后水落方可丈量估计且积涝积淤之区有广狭浅深之不同尤宜逐渐疏消堵筑分别次第办理断非一年所能蒇事惟拟建福田新堤二闸必先预备采办石料乘此水涨时运至工所俟秋冬集匠建立业经遴委专员承办以专责成并饬藩司酌发银两以便办运石料此又臣于亲勘时权其缓急分别办理之情节也臣回省后复与抚臣章照悉心筹商湖北各垸田被江汉水害或已经二十年或十余年及数年不等各农民困苦已极必须遴选廉干多员会同地方官于秋冬分丈量确估寔心寔力赶紧妥办并遴派道员摠理其事俟工程报竣臣与抚臣亲往分途收务期工归寔用费不虚縻俾民咸登席倘查有减工克料情獘即行奏参严办以为玩视民瘼者戒至江汉二水出入支河港汊今昔形情不同必须度其东塌西涨之高低以为应堵应疏之准则如有应行开挖之处或系民田则估定价值发给业主另买以昭公允且将来堵浚之后涸出田亩必多仍照额征收钱粮倘有寔在形如釜底无法疏消不能涸出并被沙压及堤垸不能耕获者即委员查明顷粮亩钱确数奏请减豁以省有名无实之催科惟现在未及施工田亩尚沈水底小民失业多年赋无所出应恳　　天恩暂行缓征以纾民力俟涸出田亩有收再行分年带征至各卫所军田坐落各州县境内亦有被淹顷亩应请归案画一办理俾免向隅此又体穷民之事宜也再臣于途次接据锺祥江陵荆门潜江四州县士民等呈请开疏锺祥县之铁牛关狮子口等处古河以分汉水之势又据天门县士民呈请堵塞天门县之牛蹄支河口门俾口内堤垸不致漫溃各等情臣顺道亲赴各该处上下履勘查得牛关狮子口等处古河均在汉水北岸原通锺祥县境内沟永隆河及天门县城河出汉川县涢口仍与汉水合流至汉口入江自前明筑堤堵塞以来迄今数百年堤外河身日渐淤高堤内田塍颇多低矮若如所谓开疏不独道里长数百余里工程浩大并有碍于城池田庐即就水势而论锺祥地处上游固无浸淹大患而横溢者为京山直注者为天门潴聚者为汉川以及应城云孟等县必皆受其波及之害是欲分汉水以固堤工转先引汉水以灌堤内也该士民等或籍隶上游或托业南岸惟愿开疏古河则汉水北注可免漫淹彼处田亩之虞并省岁修堤塍之费全不顾北岸下游之天门汉川等县之为泽国所请寔不可行至天门县之牛蹄支河原以分汉水之势今若遽塞其口使汉水无从消纳必致溃漫正河之大堤查天门从前连年被淹者由于锺祥堤工屡溃而非牛蹄支河不塞之故今锺祥堤工溃口业已一律修筑坚寔即牛蹄支河淤浅处现亦动项开疏是害已去而利可兴乃该士民等反以堵塞支河为请其意不过一经堵塞口门可省培修支河堤垸之费并不念及正河大堤壅决之害所谓因噎废食亦不可行总之该士民等请开请堵之处皆在汉水北岸而其事有适相左者由于心存私见昧于大局惟知利己不愿壑邻设非详查确勘通盘筹划必致为其所除明白批驳毋许率逞私见私议致碍全局外合并奏明

　　湖南水利论湖广通志
论湘阴县堤防曰湘邑居洞庭之滨地势最卑其东北一带近水悉巨浸也而县治之西曰淮西其水势更甚今其地生聚日繁土田日广防遏不可不豫而围因以设焉分观其势各有塍堤统计其数则有十六南则沙田围逼近江与杨柳相间中隔樟湖岭阜由是而军民荆塘金盘湾斗韩湾等围垸堤虽间设各有塍限而东庄一围则居军民之东古塘塞梓二围又居韩湾湾斗等围之西北湘水蒸水汇流自西入长沙遶东而下至湘阴是南水也南水泛水自外入沙田一围之东寔当首险从此水田支港拥入杨柳军民等堤之近东南者皆受顶冲而东庄向南稍平余寔三面被激焉澬水沅水出而与湘水合达于洞庭是西水也西水泛水自内出兼之西南夹涌洪波浊浪纡回灌激在沙田一围之西首为出水之顶冲次及于杨柳围更次及于军民荆塘各围之近西北等堤而古塘塞梓二围界连沅邑为沅水之顶冲焉至北则有余家垸西北又有庄家围暨黄公鲁家买马葡萄等托滨临大湖地益旷而土益松其水自西而内出自南而外入者悉于是乎会归而湖浪遂于是迎冲一经水涨其势弥漫堤塍冲溃顷刻灌满统计各围之险处共有一万九千四百九十八丈至各围垸内出水积水之区或则有港或则有塘或则请建有闸或则疏通有沟向系民力岁修港则设之溷口塘则立有豆沟闸则因时启闭以资蓄泄以藉灌溉似可无烦疏浚者

论益阳县堤防曰益阳县在府治西北二百里西界安化南界宁乡西北龙阳东北沅江东南界连湘阴水曰资江自宝庆发源桃花江合流湍行直下数百余里至县前龟台山而分派焉其中为大河滨河一为千家洲大垸一为长洲小垸又北小河分汊经石梁桥沿河垸二处会入大河石梁桥地稍高自赵家围起至尹家山止为沿河垸皆明万历时旧址又北自甘溪河分汊入沅江白泥湖又大河直下经沙头塘之西北为合兴垸中洲垸又东南抵沅江毛角塘分汊入麻子河沅江界一由沅江瓦石矶塘出大麻子河湘阴界一入小河益阳塘此益阳东北之水也自龟台山而东为支河经长滩垸至河皮垸绕千家洲西南复会沙头塘而归大河一枫林河分汊经澜溪市直行添新桥河支流旋转凤皇湖回遶火田三垸旁及宋家垸曾埠垸入卢家江汇于烂泥湖分汊上入溪口下经龙打窖塘而归于湘阴焉盖益阳分上中下三乡自县北而东为下乡上承澬沅之水下连洞庭西汊左抵长沙大江一当湖水泛涨加以南水之弥漫上之来者滞而不去下之积者壅而上行近江滨湖之地常不免于淹浸有备无患惟在督理业户使之依时培修堤垸而已

论九江堤防曰按禹贡九江孔殷谓沅渐元辰酉澧澬湘九水会合汇为洞庭一湖是也今以郡县志考之辰常衡永枝河会流于洞庭者无虑数十水而其会众流而注之湖则有三焉曰沅湘澧而已沅发自牂牁经辰溪合麻阳诸溪洞水过常武出湖之北湘发自广西兴安海阳山至分水岭分为二派一为漓水一为湘水至永州潇水会焉至衔州烝水会焉过长沙出湖之南沣发自武陵古克县东流过武水口合焦溪如溪诸水经慈利石门至澧州出湖之西而渐元辰叙酉澬共合流而汇为洞庭以为之壑故衡宝永辰沅得免水患惟常武当沅江之下游岳澧值江湖之会合长沙之益阳湘阴上接澬湘下滨洞庭故岁遭浸溺堤防之设最宜急图者也

论修筑堤防曰近年深山穷谷石陵沙阜莫不芟辟耕耨然地既疏则沙砾易圯故每雨则山谷泥沙尽入江流而江身之浅诸湖之湮平职此之故欲尽心力以捍民患惟修筑堤防一事耳故备考古今可经久而通行者有十焉一曰审水势东洗者必西淤下者必上涌筑堤者审其势而为之址最难御者莫如直冲之势议者退为曲防故荆州虎渡穴口之堤先年愈退愈决而后直逼江口以遏水冲乃得无恙他如顺注之倾涯则堤势宜迂急湍之回沙则堤势宜峻二曰察土宜一遇决口必掘浮泥见根土乃筑堤基其所加挽者必用黄白壤三曰挽月堤洗在东涯则沙回而西淤在南塍则波湤而北故往往古堤反抱江流者为水所啮即临倾涯之上势甚孤悬必先勘要害之地而预筑重护之地四曰塞穴隙獾蝼蚁窠穴秋冬水涸察孔端极探其源而为之防五曰坚杵筑木杵不如石石不如牛轹六曰卷土埽塞决口为上护城堤次之法埽以萑苇为衣以杨柳为筋以黄壤为心以谷草为绋纚因决口之浅深水势之缓急而为长短大小者也若堤防初成土尚未寔必以杨柳枝为埽横栖于堤外则可以御波浪而堤无恙七曰植杨柳八曰培草鳞九曰用石甃当冲决之要处若非石堤必不能回水怒而障狂澜十曰立排桩将大木长丈余密排植于堤左右联以绋纚结以竹苇则风浪先及排椿而堤可恃以不伤也

论护守堤防曰决堤之故三有堤甚坚厚而立势稍低漫水一寸即流开水道而决者有堤形颇峻而横势稍薄涌水撼激即冲开水门而决者有堤虽高厚而中势不坚浸水渐透即平穿水隙而决者要皆修筑既疏而防守复怠故坐致此患耳故防范护守之计条议有四一曰立堤甲每千丈佥一堤老每五百丈佥一堤长每百丈佥一堤甲凡堤夫十人一应堤防事宜官守之而有垸处所亦设有垸长垸夫其法与堤甲同仍不论军屯官庄凡受利者各自分堤若干丈二曰豁重役凡堤老堤长堤甲及垸长垸甲人役各复其身每遇编审即与豁除别差则彼得一意于堤防三曰置铺舍查照漕河事例于堤上创置铺舍三间令堤长人役守之则往来栖止不患无所而防护事务亦庶几不至妨误矣四曰严禁令凡有奸徒盗决故决江汉堤防者即照依河南山东事律发遣揭示通衢以警偷俗

　　灌堰水利考四川通志
按蜀中诸水咸出岷山江源在地之列村所谓洋膊岭者分为二派一西南流为尖囊大渡河一正南入溢村至石纽过汶川历今灌县境与湔水合焉灌之上流有水出尤溪口又有水出白沙口同会于灌经灌县西南流者即禹所导岷江正流自秦李凿离堆引江水循灌城东注北折于是始以东南正流为南江经离堆薄灌城而东北注者为北江北江自宝瓶口穿三泊洞而北注者为外江自宝瓶口直东入五斗口而东北注者为内江北江折为二江并南江而三其北行入五陡口一支在南北二江之上故以内江别之外江北经崇宁彭县新繁汉州界会绵诸水出金堂峡内江东经郸县崇宁界下过府城北至城东会府城前江以趋于彭山界南江经崇庆新津东流至彭与府江合为江口其出金堂峡者由简资内江富顺会于泸州此都江一堰之源流也至于大渡碉雅诸水会于嘉定马湖诸水会于叙州嘉陵江经合州纳潼涪诸水会于重庆黔彭诸水会于涪州大都高山峻岭无堰可作如巡抚佟凤彩疏称东南北三道并无新旧大堰是已独李所凿离堆山立都江堰当岷江中流岁费工赀巨万宋元佑间差官修筑凡高下狭浅深以至灌溉顷亩夫役人等及监临官吏皆注于籍元至元元年廉访佥事吉当普建白用石包砌诸堰为石门以时启闭用万六千觔铸为大龟贯以柱而镇其源明初加意水利州县与军卫屯所共役人夫五千竹木工料计田均输修葺堰不得坏成化九年巡抚都御史夏埙以远人赴役不便将郸灌二县杂派科差均滩得永州县专备工料以供堰务宏治九年添设按察司佥事一员专一提督都江堰各府州水利于时灌县知县胡光伐石冶金即旧址甃砌为防贯以柱三各长一丈二尺使当湍势石堤中贯处固以油灰直长一十五丈高一丈三尺阔五尺首阔一丈二尺用铁三万二千二百余觔桐油五百觔麻线二百觔木二千五百根各色工役计二十五万三千二百有正德间水利佥事卢翊亲诣督理疏浚直抵铁板得泰人所书六字诀曰深淘滩低作堰大书灌澜亭上以昭永鉴先是每年修筑工役有不均之叹翊乃下令以粮三石派夫一名分八班每八年一周而蜀府每年一助青竹数万竿委官督织竹笼装石资筑明末献道之变都江堰冲决数百丈沙石填淤大异于秦碑所云矣　国朝顺治十六年缘李旧制修筑淘凿以开民利十八年巡抚佟凤彩令用水州县照种派夫每岁委官督修康熙四十五年夏霪雨人字堤三泊洞府河口俱冲决巡抚能泰倡捐修筑称为太平堤云旧例派夫修堰或照粮或照田不无畸轻畸重至雍正八年丈田事竣巡抚宪德题请用水州县区别迟早多寡计每均摊派银二千二百八十二两每岁征收完解以成都府同知为水州同知管辖其事民称便利

　　修浚滇省海口六河疏　　　　　
鄂尔太

窃以云南省会向称山富水饶而耕于山者不富滨于水者不饶则以水利之未讲或讲之而未尽其致斯不能受山水之利而徒以增其害也故筹水利莫急于滇而筹滇之水利莫急于滇池之海口其上流为昆明呈贡宁昆阳四州县下流为安宁富民二州县一水所经为六州县所系疏通则均受其利壅遏则均受其害故于滇最急滇池之源来于城北之盘龙江经城之东而流于南会呈贡宁之水潴而为池折而西流至昆阳州界复北折而倒流由石龙坝至于安宁富民之北而入于金沙江此滇池之形势也滇池即昆明池土人名之为海海之大周围三百余里环海之田资以灌溉号为膏腴者无虑数百万顷每五六月雨水暴涨海不能容所恃以宣泄者唯海口一河而两岸群山诸箐沙口齐下冲入海中填塞壅淤宣泄不及则沿海田禾半遭湮没明宏治时巡抚陈金开渠浚沙筑埧凿石民困以苏自此遂有岁修大修之例而不知海口之内有牛舌滩州二处梗塞其中致海口内外不能通畅万历初复兴修作亦只于牛舌州之左豹子山之下竭力疏浚其根未清故其患未息至今岁修岁壅殊非长策臣勘得海口一河南北两面皆山俱有箐水入河每雨水暴涨沙石冲积而受水处河身平衍易于壅淤如北有白塔每疏浚于农隙之时旋壅塞于雨水之后不挖则湮没堪虞开挖则人工徒费沿海人民时遭水患皆甚苦之行至平定哨一闸系云龙箐水归河之道正值水陡流急之处相度形势咨询舆情咸云闸南宜开子河一道引普安清水新村等闸诸水同至平定哨闸入河则泥沙石子不能停住一劳可以永逸复行至海口驾船循视见有旧埂一条沈埋横塞其中埂外龙王庙前有牛舌滩又侧而下有牛舌洲俱阻拦出水不能直泄询诸土人此从前筑埂以浚海口之遗基也其一滩一洲自古所有原未议修随于大海近处用竹竿试探水深八九尺出海口外于龙王庙左海门村仅深二尺五寸牛舌洲则止深九寸皆因三重壅塞不能畅达以阻海口出水之咽喉因应将此一滩一洲并前一埂尽行挖去则海口疏通沿海田地自无湮没之处臣复博访确查即分委昆明呈贡宁昆阳等四州县照议督修于雍正七八年农隙之时兴工所有海口河道壅淤处所悉已疏浚宽深涸出膏腴田亩甚广此在省河道之大宗也至于四境之内河道甚多条分派别各有源流而其最大者莫如盘龙江其次如金棱河又其次及银棱河其次如宝象河其次如海源河其次如马料河又次如明通河又马溺白沙二河以上各河共估银一万八百七十余两已于查出各项田地变价银内动用令及时办料兴工另疏题明外臣查海口六河并各支河皆足以资灌溉而备蓄泄独因淤塞日久开浚少难以致水不注海田仅通沟高地惟望雷鸣下区则忧雨积此稻粮丰歉之故寔人民苦乐所关如果山润以水水艮以山俾彼此相资互得其用则旱潦可为转移荒瘠旱施补救人力既尽天必垂怜此臣之所以由近及远历日积年务期通行成效勿敢怠忽勿敢遗忘者也惟是既兴工作宜定章程庶可以经久而不致废坠查云南府原有水利同知昆明海并六河以及各支河巡查浚修是其职分应请铸给关防重其考成其昆阳州为昆明下游距省百里同知难以兼顾请于昆阳州添设水利州同一员驻札海口至于通省各府州县皆有水利原无专责诿卸因循托辞借口若将同一通判州同州判经历吏目县丞典史等官加以水利职衔凡境内河道沟渠责令专理除仍令各该府查勘报各该道考察详明听督抚二臣核酌劝惩则二三年间将通省水利有兴无废而克济民生矣抑臣更有请者昆明之六河昆阳之海口及临安之三河所关尤巨岁修银两不可不酌定惟盐道衙门岁有合称银两请拨作岁修之用似于水利民生大有裨益

　　毗陵水利议　　　　　
邵长蘅

谈吴中水利者言人人殊大较宋人亟议复五堰复十四门治吴江岸明人亟议浚吴淞浚浏河导白茆港类皆租郏氏单谔诸书无系于毗陵利害故略弗论也夫水利之大曰转漕曰溉田毗陵北枕江东南凭太湖有二浸之利而无其害顾岁旱而旱岁潦而潦而漕渠之议浚议灌频岁见告得毋当事者虑有未究而经画之未详耶愚按地图志江自丹阳遶郡境一百八十余里西北支流道江者以十数孟渎最大稍东则小河港稍东则剩银港剩银以东烈塘最大益东东迤逦而北澡子港最大桃花以东入暨阳界则由港利港最大此渠皆可行舟宋元及明旧置闸其上引潮通漕有余则用溉民往往益股引之溉田数万计利至渥也自明嘉靖初筑城御倭而孟渎稍淤万历以后水政久弛浊泥乘潮日积而烈塘燥子诸港次第淤入我　国家惩己亥海孽之讧频江列戍卒起停燧支流通江者稍稍楗木石塞之自是潮绝不来矣潮不来则转漕艰阻小遇浅涩辄议疏浚人徒畚锸之劳水衡之金钱费亡虑千万计而西北诸乡时苦旱灾诚疏通孟渎烈塘诸港修复旧其利有三父老言潮来时试以萧苇留之苇高一寸潮留数寸使滨江诸潮至而启潮平悉闭引水注之漕渠巨舰通流不复虑涸一利也孟渎为江浙军饷快捷方式载在漕志秋冬军船空回脱遇京口阻滞径由大江抵常州空回既速则赴兑亦速二利也旁岸民田益得支引灌溉高硗舄卤之乡变为沃野三利也难者将曰国家废障流所以阻舟舰备非常又其上皆筑马道功费久远使尽复旧马道必废愚窃谓不然孟渎原宿有镇兵今距江置设天关燕尾令可通行巨艑其它支河门仅通小舟下置栅栏列戍之卒谨司其启闭又于门上平布巨木度可容数骑并驱亡患二难矣去二难就三利转漕溉田兼资最上策也次议复餫吕城奔牛旧制三宋陆游谓自创为餫河时兹已具矣顾毗陵以东又有五泻十二考宋史河渠志干道二年以两浙转运司及常州守臣言填筑五泻上下二锸修里堤岸防泄运水今无锡知县掌钥匣遇水深六尺方开当日慎重如是毗陵地势西仰东倾吕城奔牛仅可蓄奔牛以西之水济丹阳运惟五泻乃可蓄无锡以西之水济毗陵运今其迹虽久废宜于丁堰戚墅间特置一以时启闭常蓄水五六尺以上则运河免灌注挑浚之劳此专主漕者也次议疏百渎按旧志百渎在毗陵二十有六在荆溪二十有四所以泄西南众流入震泽而归于海者然稍湮塞矣宜鸠工于食利之民开茭芦浚淤淀令百渎故道十疏其六七涝则泄水入湖旱则引水灌溉而滨湖之地无凶年单锷所云百渎之岁水旱皆不可不开也次议筑围田次议浚沟渠陂塘下地惧水啮之围田所以防也高地利水潴之沟渠陂塘所以蓄也故农谚曰种田先岸种地先沟高乡不登以无沟故低乡不登以无岸故郡太常唐鹤征有言高田多为陂塘厚储深蓄勿使泄而溢之外低田多为圩堰渠穿股引无使溃而入于内陂塘深圩堰坚完高下两利岁可常稔三策皆专主溉者也夫苏松地卑下巨浸所汇有利亦有害故兴利难毗陵平壤蓄泄易施利多而害少故兴利易昔西门豹治邺漳水在旁豹不知用史起讥其不知今擅必兴之利操可济之策据易集之形而惩羹吹虀因循废坠重为史起所讥讵不惜哉愚更有说焉一邑犹一身然四乡其四肢也邑治其腹心也川渠通流则其崇卫血也吾邑前后市河惠明玉带诸河所在滇淤舟楫梗譬有人焉四肢无恙而心腹瘕结其人必病吾久忧夫吾邑之告病也

至于高家堰为二郡之保障及淮北各州县皆逼河工自有河臣坐镇不时督修又非独水利所关无俟臣渎江南自刘河白茆之外其为南北之津要者莫如镇江之漕河在丹徒界者四十五里在丹阳界者十里地势如建瓴虽有京口吕城奔牛诸闸藉以蓄水一至冬月漕河水浅挽运艰难每年挑浚随浚随淤岁以为常皆由河身浅狭及挑浚时又复苟且为一时之计所挑淤泥堆积两岸就近之处及大雨淋漓仍复卸入河且水浅之时漕船既不能行横截河内阻截民船无由飞渡以致起岸盘坝行旅艰苦公私交困此又江南河渠大獘亦不独水利所关也臣查此地实系杭嘉湖苏松常镇七府行漕之河而向例每岁挑浚独责之丹阳是丹阳之民独受其累更有奸胥蠹役地棍等人得以借名洒派役车夫驴户等人得以勒索高价而两头来船又得以卸装另载凡此奸徒皆因以为利故乐其堵塞不乐其疏通于是勾串夫役皆不肯实力疏浚使就深阔又且贿嘱漕船舵工水手故意排挤不余隙甚至多用小船填塞河缝以绝其往来行人到此忍气吞心不得不舍舟而陆臣深察其獘曾经亲勘严饬虽于雍正二年间料估公费公中疏浚然犹不能如式且附近各境凡有可比丹阳之练湖者皆应开通以助运河常使流注无穷不须复浚庶为一劳永逸之计至于各郡州县之内外城河并各镇市之河每被势豪侵占或填砌狭小或全行堵塞尤可痛恨应严饬有司尽行疏通不得少有徇庇如仍前因循不即挑浚清理者一经察出官参吏处势豪之家从重治罪其各支河港渎塘浦名类不一所在多有凡可裨益地方者应悉令查报酌量经理但河路甚多若必尽待帑金势难遍给臣窃斟酌条例凡挑浚官河者一切工费取给公帑其挑浚城河及镇市之河者则通计河身丈尺俾濒河两岸居民每户照其基址各浚其半其在港内不临河者量为助深浅宽窄各有定程寡孤独悉予优免至其间隙之地并无民居以及未挑之前先须筑坝戽水及挑之日或须拆屋砌岸者此等工费公同确估劝令绅衿富户典贾鹾商量力捐输无许勒派其各支河关系民田者高田挑浚借水之利低田圩岸驱水之害皆劝令通计合商彼此交济是官为经营民受惠益势豪奸不敢阻挠且自费者仍以自给凡有田之业主种田之佃户皆无不踊跃乐从而为利斯溥矣再城外运泥之法务令远置低洼之所不令高出地上城内运泥之法则暂令积之有障隔之空地俟水通日雇船运至城外亦置于低洼之所不令高出地上总须倡率有方调度有法一切因时度势之用惟恃乎其人又非臣言之所能尽也臣自任江南私心耿耿适蒙　　圣主轸念及此实千载一时故不揣愚昧越职陈奏

　　开泰淮通丹阳河议　　　　　
程京萼

朱子谓岷山之脉一支南出而东北尽于建康其自西折而北则起新安之黄山而南自积溪宁国广德建平溧阳北至金坛起芽山又北径丹阳句容至镇江西南向金陵以起钟山长山驹骊诸山之水皆东汇于丹阳之练湖茅山以东之水皆东汇于金坛之长荡湖而自句容以西则其水无不归金陵以西入大江山脉界于南北水源分自东西此天地之性自然之势也秦淮一水发源于句容之西而西北流入于江此自开辟以来未之有改今进言者曰秦淮本自句邑之三台合而东汇于丹阳之香草河又东北入江以西流之水为东逝之川历稽载籍未见所据若信有之则自茅山以至钟山其脉必皆能飞渡而后秦淮之洞贯穿穴乃无所不可有是理哉说者谓由三台阁之东二十五里至掘河此秦淮之旧又曰掘河者秦人之掘处也按郡志有掘河之名不详所自其字则不作掘而作堀郡志又作崛然则谓秦皇掘此以成河者其傅会鄙俚不待明者而后见矣且彼既曰秦淮之正流而又曰始皇之所掘自相矛盾在己固无定见为此说者但欲导秦淮于句容之东而诬以本自东流不知水可诬而人不可欺也建康志云秦淮水有二源一发句容之华山南流一发漂水之东庐山北流合于方山埭西经府城中至石头城注大江舆地志元和郡县志祥符图经并同皆无东汇之说按句容县志曰句容大水西归金陵又曰本邑随龙大水内小水俱汇于阁右绕元武向西归秦淮亦无东流之说也然则今之轻议开凿者不独有害于金陵亦非句邑之利也何则句容金陵之有河也皆以夏秋之间山水时至非若淮北之运道有昭阳骆马诸湖与济汶七十二泉之灌输也以地势论则句容高于丹阳十余丈高于金陵亦不下十丈当春水未生与霜降水落金陵之地有舟楫而无所施况邑乎十丈之高开未及半山水暴涨层堰累闸犹或通舟然不待霜降已先秦淮而涸矣若开之十丈与秦淮等其深亦屈秋冬而必竭矣是此河一岁之中通舟楫之日少而废舟楫之时多也又奚赖焉

或谓河开既深则东西皆得江潮之助按自金陵至丹徒内地之势俱高于江故镇江漕渠最易淤浅无岁不浚而金陵则河流视江水为消长大都河未枯而潮已缩故惟夏秋之际江涨潮盈乃能有资于河而谓东西达江则终岁可以通流亦未为明于事情者也即使深通则水性就下设夏秋之间山水四发河流弥漫外外狭江潮直下而流莫可止遏云阳毘陵以东地势尤卑必有陆沉之患而金陵句曲亦有竭泽之虞当此之时孰任其咎说者曰孙吴六朝尝开句容中道至云阳西域以避京江之险未之闻乎是前事之师也噫彼建都于此为偏安不得已之计固有然者方今天下一统梯航万里海不扬波乃惊畏险阻于门庭户牖之前何所见之不广也江自岷峨而下何在不险能于岸之左右悉开一河以避之乎迩来上自金陵下及京口百八十里之内洲渚丛生港汊错列在在可避风涛所谓黄天荡者半为葭苇之场江之不险又莫此为甚乎且此江东则直达海门西则控引荆楚南岸上自慈姥浦下至蜀港北岸上自浮沙石下至东沟滨江津要以数十计皆盗贼之所窥伺也墩台瞭望栉比鳞次以卫行舟而卖舟客航络绎往来互相警察今尽驱入内河则二百里之天堑必为萑符之薮其险之可畏于倍蓰于风涛者不是之察而犹自矜康济之略多见其不知量也说者曰水之泛溢民之昏垫是亦有心地方者所宜加之意也夫句容一邑凡溪之可名者无不归于绛岩湖以达秦淮绛岩自孙吴下及宋明代修堤堰置斗门蓄水近日居民乃悉占而为田湖之存者无几乎秦淮源远而受水众今乡间诸支河既为民田侵蚀日以湮没城中则正流浅挟而支河淀淤有夷为平陆者水潦为害职此之由今不知复绛岩疏秦淮以潴以泄而以通丹阳为得计犹人之病在脾胃而欲奏功于喉舌也岂不谬哉自隋唐以来千数百年未闻持此议者近乃有无知之商贾郊野之细民刱为是说而好事之徒从而和之乃于先贤则为[剌](刺)谬于古籍则为无征于事理则为乖舛详究终始无一可者况此千数百年之中岂无名世之君子奋然为民兴利考其所议惟在于修赤山之塘浚秦淮之支而不闻袭破冈上容之余智者何也彼固知此河之开而必废有捐于财而无益于民也书曰无稽之言勿听弗询之谋勿庸敢私议之以待采择

　　三吴水利赘言　　　　　
钱泳

徐贯曰太湖之水上流不浚无以开其源下流不浚无以导其归洵至言也今五堰既塞广通又废而吴江长桥一带亦淤垫几成平陆然上筑周行以通行旅下开堰洞以泄湍流似可以为万世之利矣而不知湍流不畅则不达于枝河枝河之水不达于三江三江之水不达于大海故遇旱则赤地千里水则一望汪洋而农田为之害农田日害而下民穷蹙下民穷蹙而赋无所出皆听命于天时而实非也

或有问于余曰太湖之水为长桥所塞致三吴有湮没之忧何不去之以复古之旧迹乎曰不可也从来治水治田两者相兼舟行陆行不能偏废且病积日久难以施功岂去一长桥而遂能为三吴之利耶只求斩其茭芦浚其淤积相其地宜顺其水性修其堰洞通其湍流而已矣

大凡治事必须通观全局不可执一而论昔人有专浚吴淞而舍刘河白茅者亦有专治刘河而舍吴淞白茅者是未察三吴水势也浙西诸州惟三吴为卑下数州之水惟太湖能潴蓄三吴与太湖相联络一经霖潦有不先成巨浸乎且太湖自西南而趋东北故必使吴淞入海以分东南之势又必使刘河白茅皆入扬子江以分东北之势使三江可并为一则大禹先并之矣何曰三江既入震泽底定也

广通坝者寔与五堰相表里所以障宣歙广德金陵诸水使之不入太湖也明永乐三年成祖迁都于燕京苏州民吴相伍以水为下流患引宋单锷书上奏改筑土坝设官吏佥同溧阳溧水两县民夫四十名守坝使宣歙诸水不入震泽正统二年周文襄又为重修增高土石奉有亲降版榜如有漏泄水利淹没苏松田禾者坝官吏皆斩夫充军如此其重也今之议论三江辄从下流开浚而无有言及五堰广通坝者是东坡所谓知其一不知其二也

五代钱氏不废汉唐治水之法自今之嘉兴松江沿海而东至于太仓常熟江阴武进凡一河一浦皆有堰闸使蓄泄以时旱潦无患而田自利其时岁丰人乐每米一石钱五十文范文正守三吴大兴水利斗米十钱至南宋农政不修水利不举三吴之田日渐隳坏则石米一贯矣以此推之兴水利则如此不兴水利则如彼

农人之利于湖也始则张捕鱼虾决破堤岸而取鱼虾之利继则遍放茭卢以引沙土而享茭芦之利既而沙土渐积乃挑筑成田而享稼穑之利既而衣食充足造为房屋而享安居之利既而筑土为坟植以松楸而享风水之利湖之淤塞浦之不通皆由于此一旦治水而欲正本清源复其故道怨者必多未为民便也或曰兴举水利正所以便民也譬如恶人不惩治病者无医药恐岁月寝久日渐填塞使水无所泄旱无所溉农民艰困赋税无由为三吴之大害当何如耶余则曰方将兴利以惠民何忍扰民以增害然单锷有言上流峻急则下水泥沙自然啮去今能以太湖之水通泄三江之口不淤则向之豪民占而为田为屋为墓者可十坍其五六此不待惩而自治不待医而自药也

范文正公曰三吴水利修围浚河置闸三者缺一不可余以为三江既浚建闸为急何也水利之盈虚全在乎节宣今诸江入海之处堈身既高而又有潮汐来往一日夜凡两至前人谓两潮积淤厚如一钱则一年已厚一二尺矣十年而一二丈矣故沿海通潮港浦历代设官置闸使江无淤淀湖无泛溢前人咸谓利便惟元至祯中有废闸之议闸者押也视水之盈缩所以押之以节宣也潮来则闭闸以澄江潮去则开闸以泄水其潮汐不及之水又筑堤岸而穿为斗门蓄泄启闭法亦如之安有不便乎

老农有云种田先做岸种地先做沟高地不稔无沟故也低地不稔无岸故也是池塘为高地之急务大约有田百亩必辟十亩之塘以蓄水而防旱堤岸为低地之急务大约有田百亩必筑三尺之圩以泄水而防潦夫圩者围也内以围田外以围水也

治水之法既不可执一泥于掌故亦不可妄意轻信人言地有高低流有缓急潴有浅深势有曲直非相度不得其情非咨询不穷其致是以必得躬历山川亲劳胼胝昔海忠介治河布袍缓带冒雨冲风往来于荒村野水之间亲给钱粮不扣一钱而随官人役亦未尝索多一钱必如是而后事可举也如好逸而恶劳计利而忘义远嫌而避怨则事不举而水利不兴矣

积荒田土在在有之江南四郡之中惟常镇两府为尤甚或以官逋为累或以水道不通或以古墓相连或以瓦砾杂种兹欲区区农民必其开垦而成熟之是亦难矣然亦有说焉一以赋负民逃而不垦一以粮重租多而不垦一以其地窵远难于照应而不垦一以小民穷困舍本逐末而不垦一以荒瘠之地日多而懒惰之民日积使膏腴成弃地粮税为积逋所以府库日亏而农民日困也惟有专官而治时时省察就近招徕轻其租赋劝其开垦勉其勤惰使民无弃地家有余粮而库无积欠矣亦协济之一法也

三吴圩田在在皆有农民习懈性成惟知种苗禾种豆麦蔬菜而已其有水者则弃之何也余以为水深三尺者种菱芡一二尺者种荷芰水不成尺者则种茭白茨茹荸荠芹菜之又能加之以勤俭虽陂湖亦田也试看杭嘉湖三府桑麻遍野菱芡纵横有弃地如苏松常镇四府者乎如此则民不偷惰而赋常足民不告劳而食不匮也亦协济之一法也多种茭荷菱芡以利民此专就陂湖潴水之区言之若江河渠港则又须禁种他物以致占塞水道也

　　请广淮北水利疏乾隆七年　　　　　
漕运总督顾琮

窃惟淮北郡县地居天下之冲襟带黄淮汇注湖荡土田广衍户口繁多第频年水旱饥馑荐臻以至土地荒芜民物凋弊连岁迭蒙　　皇恩蠲赈截漕近又　　特遣大臣抚绥赈恤更令加意讲求陂塘沟洫以期收益除害仰见　　圣主勤求民隐怀保惠鲜其所以欲措斯民于席者至周至备臣待罪总漕淮郡适当驻札之地又因历任已再其间风土民情知之颇悉近者督漕北上复沿堤相视按之地势访之土人而知淮北实有可兴之利诚能因势利导固有施功甚简为效甚巨者窃见淮安南北地之高下本相等乃田价悬绝至有相去仅数十里如淮南泾河上田每亩值银十余两淮北下地一顷仅值银七八两者考其所由淮南河堤多建涵洞灌注有资故堤外之田悉成上腴至淮北郡县地虽滨河而沟渠坡堰概未讲求故地之高者仅种二麦杂粮从未获未稻之利若遇一亢旱麦收亦阙竟同石田其卑下之区则又皆沮洳萑苇极目污莱积雨稍多即成巨浸是以夏旱秋潦年年告灾十室九空公私困竭臣初亦疑引河灌溉广设涵洞或止宜于淮南而淮北或有未宜近因舣舟清江迤北登堤履勘见五公桥旁近土田肥滋宿麦成熟秧苗长茂询之佃农并云此二十年前亦系荒瘠之地后有钱姓者以贱价买堤外瘠田于堤上即创设涵洞导流引灌遂成沃土夏麦秋禾岁得再熟故前次每亩三钱之价今已价十余两因益信蓄泄得宜地无南北可获其利臣窃见自清江以上运河两岸虽亦间有涵洞第向来止知束水济运未知借水灌田是以坐听万顷原泉竟未收涓滴灌溉之利遂使淮北之利与泾河田亩高下相悬昔魏史起之言曰魏氏之行田也以百亩邺独二百亩是田恶也漳水在其傍西门豹不知用是不智也知而不兴是不仁也因引漳水溉邺而河内以富今淮北诸河形势适相类此应请　　皇上特遣大臣一员总理相度会同督抚河臣详酌妥办估计兴工于两郡近河堤岸或建设涵洞或分筑坝堰开渠灌田至东西骆马微山渔滨徐塘诸河支分派别务各广引沟渠或筑圩岸以围田或弃洼地以潴水要使随地制宜克尽地力而止其需用帑项应就近在两淮运库动用更令即于河员内遴委谙练河务数人分司其任约一二年间水利兴而人力勤可尽使瘠土化为沃壤第恐议者疑其运河泄及诸河之水或于济运有妨不知各省粮艘道经淮徐每年五月上旬即可过竣稻田须水正在夏秋前此启闭以时运过始行倡导是祇借运河闭蓄之水用为民田灌溉之资漕运毫无所妨况清江左右所建涵洞成效彰彰推此仿行万无疑虑虽行事之初经费须出自　朝廷规画然与其惮于兴作而旱潦不除累岁　　赐复蠲租动以巨万穷黎究难普济国帑坐以虚縻何如力兴此工以因民之利尽地之力耶考之目前计之异日其利有五淮徐灾黎待哺嗷嗷半菽不饱若水利兴修即可寓工于赈其利一也两郡频岁被额赋既多蠲免赈济复发帑金当前既已周章后此更难为继若田功克举普获丰收从此正供可以不缺库帑可以节省其利二也淮徐常平匮之一遇凶年米价翔涌若沟渠既通则二麦禾稻岁获再收数年之间民免艰食食储有备其利三也两郡硗瘠既化为膏腴赋不加增收有倍获则流亡安辑匪僻自消其利四也运河为潮泉贯注亦多溜坝冲工今相视要害开引涵洞沟渠则水势既分险工自稳行之有成虽有此时开浚之劳可除永久修工之费截长补短去险就平其利五也利兴害除上可慰　　九重南顾之怀下可贻淮北百世之利一时　国家之所费有限而将来小民之获利无穷水旱有所节宣一劳得以永逸收益除害公私并济无过于此矣

　　覆奏淮海筑圩情形疏乾隆十六年　　　　　
高斌
  </div>
  <div class="pagination">
   <a href="皇朝经世文统编_page70.html">
    上一页
   </a>
   <span>
    ...
   </span>
   <a href="皇朝经世文统编_page66.html">
    66
   </a>
   <a href="皇朝经世文统编_page67.html">
    67
   </a>
   <a href="皇朝经世文统编_page68.html">
    68
   </a>
   <a href="皇朝经世文统编_page69.html">
    69
   </a>
   <a href="皇朝经世文统编_page70.html">
    70
   </a>
   <span class="current-page">
    71
   </span>
   <a href="皇朝经世文统编_page72.html">
    72
   </a>
   <a href="皇朝经世文统编_page73.html">
    73
   </a>
   <a href="皇朝经世文统编_page74.html">
    74
   </a>
   <a href="皇朝经世文统编_page75.html">
    75
   </a>
   <a href="皇朝经世文统编_page76.html">
    76
   </a>
   <span>
    ...
   </span>
   <a href="皇朝经世文统编_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
