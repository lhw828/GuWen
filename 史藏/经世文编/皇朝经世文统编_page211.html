<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 211 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 211 页/共 287 页</h1>
    <div class="content"> 
卷七十五　经武部六　选将

　　劝诫营官四条上而统领下而哨弁以此类推
　　　一曰禁骚扰以安民

所恶乎贼匪者以其掳焚杀扰民害民也所贵乎官兵者以其救民安民也若官兵扰害百姓则与贼匪无殊矣故带兵之道以禁止骚扰为第一义百姓最怕者惟强掳民夫强占民房二事掳夫则行者辛苦居者愁思占房则器物毁坏家口流离为营官者先禁此二事更于抢压买等事一一禁止则造福无穷矣

　　　二曰戒烟赌以儆惰

战守乃极劳苦之事全仗身体强壮精神完足方能敬慎不败洋赌博二者既费银钱又费精神不能早起不能守夜断无不误军事之理军事最喜朝气最忌暮气惰则皆暮气也洋瘾发之人涕洟交流身瘫软赌博劳夜之人神魂颠倒竟日痴迷全是一种暮气久骄而不败者容或有之久惰则立见败亡矣故欲保军士常新之气必自戒赌始

　　　三曰劝训练以御寇

训有二端一曰训营规二曰训家规练有二端一曰练技艺二曰练军法点名演操更放哨此将领教兵勇之营规也禁嫖赌戒游惰慎言语敬尊长此父兄教子弟之家规也为营官者待兵勇如子弟使人人学好个个成名则众勇感之矣练技艺者刀矛能保身能剌人枪能命中能及远练阵法者进则同进站则同站登山不乱越水不杂总不外一熟字技艺极熟则一人可敌数十人阵法极熟则千万人如一人

　　　四曰尚廉俭以服众

兵勇心目之中专从银钱上着意如营官于银钱不苟且则兵勇畏而且服若银钱苟且则兵勇心中不服口中讥议不特扣减口粮缺额截旷而后议之也即营官好多用亲戚本家好应酬上司朋友用营中之公钱谋一身之私事也算是虚縻银金向也难免兵勇讥议欲服军心必先尚廉介欲求廉介必先崇俭朴不妄花一钱则一身廉不私用一人则一营廉不独兵勇畏服亦且鬼神钦伏矣

一去年攻克无为运漕东关等处本可乘胜直捣巢县梁山进图金陵近日袁甲三一军攻克天长六合江浦口尤有直薄金陵之机方今东南糜烂臣等孰不思直捣老巢擒渠扫穴惟用兵之道可进而不可退算成必兼算败与其急进金陵师老无功而复退何如先清后路根已稳而后进所有进兵金陵之次第以臣愚计之多隆阿一军应俟攻克庐州而后进曾国荃一军应俟攻克巢县含山和州西梁山而后进袁甲三李世忠一军应俟会克庐州守定六合而后进都兴阿一军应俟守定扬州浦口而后进彭玉麟杨载福之水军应俟攻克裕溪口西梁山而后进欲拔本根先除枝叶仍须计算各路游击之师数倍于金陵围城之师庶几无撤回之虞拟即以臣议商之袁甲三都兴阿等是否有当恭候　训示遵行

一颍州围城之师闻系捻匪与苗党勾结志在必得颍都与寿州霍邱为犄角之势李续宜业经派成大吉萧庆衍两军赴颍救援据报于正月二十六日自霍山起程惟绕道固始计程四百七十里途次无米可买恐到颍不能迅速但求颍城坚守月余胜保救之于北成大吉等援之于南必可立解重围李续宜所部之兵留三支驻守湖北分防襄阳德安麻城等处以两支赴援颍州以一支防守六安此外亲兵带来安庆者亦无几矣

一谋浙之道保广信之粮路以守衢州保徽州之后路以攻严州舍此二者别无良策臣已两次具奏在案目下左宗棠驻开化境内正月十七日在篁岸获一胜仗二十日在马金岭等处获大捷一次即日进攻遂安等县系从严衢之间下手惟徽州歙绩二县又复贼聚我方图入浙境贼乃图犯江皖春夏间必战争不休湖州海久无信息鲍超围攻青阳未下不必遽及国之境又岂能遥通湖州之信昨奉　寄谕垂念赵景贤饬赴福建粮道之任　朝廷爱才之心薄海臣民闻之生感无如音问难通徒深忧灼

一江苏军务自奉贤南汇川沙失守后上海已岌岌可危至今月余岿然幸存盖发逆畏忌西洋不敢骤树大敌而目下情势舍借助洋兵亦别无良策臣于二十二日曾经附具奏上海僻处东隅论筹饷为要区论用兵则为绝路无洋人相助发匪以长围裹我官兵若少而弱则转瞬又成坐困之势若多而强则不宜置此无用之地再四思维不得所以保全保全之法拟仍借洋人之力开诚布公与敦和好共保人财将来果派何军协同防守之处应俟李鸿章到镇陈士杰到皖再行察看奏明办理

以上各条均系近日　谕旨上问之件有业经具奏者有未及详陈者理合一并胪举仰慰　慈

　　论将才　　　　　
美人雅各布柏架附

陆军书院之设所以作育人才使国家一旦有事将才不竭惟目下我国之陆军书院似未能如此也我国历代英贤皆喜国家常设劲旅足以扺御外人使强邻无敢觊觎华盛顿尤以此事为急务继其志者代不乏人无不愿国家有此恒力置此事为常典时设法讨训军实然既欲修军旅必先备良将若陆军书院不备良将从何出乎陆军书院初设贝梧顿氏序其事曰欲练兵当先教兵官兵官既足无论何时若军务旁午即可以招募新军稍加训练便成劲卒云云此策甚善惟国家未尝依行余不敏愿献菅见以补救所欠缺焉

窃思我国人民日众与外国交涉日繁而各国兵力日强万一有违言非用武而事不解则我国之边防宜修也前于一千八百一十二年陆军书院生徒定以二百六十名为额每年欲得成功之武员四五十名是时合国民数七兆半约三万人派生徒一名其法甚善倡始者之意必欲后世民数有增武备亦增陆军书院乃武备之关键自不得不增今我国之民数约有七十五兆十倍于八十年前惟国例所准者陆军书院生[徒](徙)之数仅得三百七十而非二千五百民数虽加十倍而生徒未尝加倍自开院以来每年考取之武员仍四十三名未尝稍改而现在之武员祗有一千七百五十名尽录用之犹未足以管带我国全军有老弱无用者有事之秋委士盘书院取之武员其能应命而出者未知能得一千五百人否按策而计不过一千三百健者耳然则初创武院之人其愿实未能偿也议院之所以不偿其初愿者诚非无故一欲节俭也马军一队训练之费与陆军书院经费等若欲省费必有不能一存妒忌也国中贤能不少独取委士盘书院出身者为统带由别途出身皆听指挥妒忌之人不甘为其下又其甚者委士盘书院已得拔取之人各怀私心不愿书院更增生徒之额恐防仕途壅塞自己不能据要职也此辈祗知有家而不顾国凡得进委士盘陆军书院者皆为爵禄而来此乃鼓励生徒之事院中教习谓无此鼓励则生徒怠惰成效难必故已得职带兵者不以此说为非然自有书院之后而国中武员精兵者益少更有言剪陋之人攀援躁进谬膺武职朝廷正欲思得善法而汰除之乃陆军学堂所栽培之人真才固少且每年取中之数不足更换可见该书院之所为非求国家之益乃求本书院之荣也尝史籍所载干戈大作之秋我国所欠缺者在将才不足而兵士骁勇皆堪强战苟未全败亦不逃亡别国之兵未有能出其右者曾有人着一书记南北交战大败之事读之者无不下泪是书表明一千八百六十一年至六十五年各次血战情形谓我国民壮大败死人无算古今罕见又谓有数次败仗本可以退避但无名将调度遂致覆没夫我国之民易受训练亦他国所不及若有良将训练新兵一月之久即成劲旅矣欲知兵官之优劣何如请将一千八百四十六千墨西哥之战与一千八百六十一年我国南北之战两相较量可得梗概矣一千八百六十四年士咳将军统带一万二千小军登墨西哥之岸敢以孤军深入重地所遇敌兵多二三倍卒能血战数十场直至墨都要以城下之盟而后反此一军也大小兵官皆深谙兵法自委士盘书院出身者居多如突治氏所云此军之中率皆干员深明兵法者为之指挥其兵勇亦是临战新募仓卒训练而勇于公战一如在院所选者当速收胜效不知者必疑敌兵不强今查是役每阵伤失者不少英才我国虽胜亦须四五年始成功今则势如破竹所向无敌诚不负书院育才之初心矣窃谓我国若以墨西哥之战为法则则我国兵力必不少减何也南方民叛之时应总统之诏而为兵者以亿兆计乃从学于委士盘书院者皆为众兵之长两相比较则兵多而官少于是随意受权带兵故全军不识兵法者不知凡几犹以瞽导瞽耳彼南方叛党情形亦同学识之人均受重任其初战一二时南北各有胜负血有成河步伐参差兵无法纪且此军未出彼军已回直须二三年之后我之兵官既谙练叛党亦觉纯熟两军相当始成阵势是时亦有新兵充募惟得宿将将之即能应敌故我兵之丧败于当年者不能归咎于兵实由书院出身之兵官不足也自南北大战至今不觉三十年矣二十年来亦仍旧贯日后事不蹈覆辄难矣当年身经百战之健将至今犹矍铄可用者不及数人乎以近世兵法而观我国本非能战之国既不预备战务又不使民人预备不虞我国人心大率谓凡事皆可凭理了结不知人心[叵](巨)测且政令每因民情而变纵或彼君臣无迫我之心而民间一时鼓噪遂成骑虎之势恐或两国违言凭公调处而不能解率至激成兵我将何以处此而拒诸强国乎且我之商务日推日广交涉亦易生事一旦裂决边防不备噬脐何及今我美人以为我国物产丰饶人民富庶谓藉此可以拒敌然富庶亦正以招敌也我国人常夸论我之内地辽敌人断不能深入内地忘目下情形若有三十万精兵先破我边岸则我之大地名镇多在海滨者如砧上肉或抢掠或讲和满其欲壑而后去丧师辱国须待兵力复振始能雪然已晚矣纵使上文所说言皆谎谬我国人民亦当各存忠悃上以报祖宗开国之功下以子孙守成之业熟察我国尚有何事未周外侮窥伺尚有何隙可乘善治家者常算及远地失火能株累己屋否我国人亦宜算及能免外侮相侵否既相侵能坚守而不败否国必自弱而后人攻虽战祸未必即开但试思旬日之间兵忽启或与头等次等强国争雄则必速发兵以守边以免敌人乘虚登岸能乎否乎且养兵之费亦非易事每年每兵约费饷一千圆如是养兵三十万至四十万则每日兵饷约一百万圆若兵官不精多战一日即多费一百万圆故今日亟宜栽培将才各通兵法也更有显然者凡由陆军书院出者当使姓名显著于一方与地方官习见由是授之以职任之事则彼之兵摄之有素矣又讲求善法务使归其部者虽下愚亦能造就华盛顿有言未受教之兵无异于不识纪律之凶徒空耗饷耳然则如何谓之精兵一进兵贵神速贵整齐长驱直进虽或饮食不充腹烹不得法不之顾也二安静闻乱不惊闻败不恐坚守阵营而不怨讪三进攻列队有条不乱首尾相应四追击凡有可胜之机急宜奋勇向前追讨五退兵凡敌太强料无胜机宜急退但仍须有序始能免败若一乱必致全军覆没六检点凡机宜有所差随时修改以上六者皆兵官素所娴熟练兵之时尤不可忽我国不养常额兵招募民壮以作额兵训练之使成劲旅南北相战之末年是时人皆操练甚力今后宜效法之我宜任用官员身躯雄壮号令严明能以顷刻练成军旅或有不遵不妨鞭挞勿避嫌怨兵凶战危不宜虚度时日也为兵官须知祗得旬日之间教兵无须臾能缓故凡由营伍出身久列戎行军法精通者亦可充兵官而教习新军以应大敌

我陆军书院造就而为兵官者如此若美国一旦有事则必募民壮而训练以应仓卒则陆军出身之人可为教习无疑也我国史籍并名人著作皆能表明此事委士盘书院出身之人未必俱能为大将军惟可为兵法教习者居多查委士盘陆军书院之所以较胜于别途书院者乃其馆规严肃生徒驯伏虽别国陆军书院非其比其苦练之功自初进书院为始至三阅月毫无放纵毫无姑息非教习好为苛刻乃由于旧班生徒自好勉励鼓舞实力奉行所致凡新入书院者必先受一番[折](拆)磨以练其性情彼以为若初无此箝制后断不能为兵试入营察之则见新生徒无一息不严受约束无论其操演时休息时困倦时行动举止坐作进退无不被前辈褒贬而指正之即以一无赖少年进军务书院苦练不三月间无不气象一新其快捷如此实出人意外至学战之时亦如前遵守规矩连每饭前后往复齐步之时每日新生共学四点钟之久及至第二年之学生即升作教习初年之学生归其教授此乃令其精熟教兵之法以免异日教兵差又各人自出勤敏争胜总教习可从此分别何人有教练之才第三班生徒有权训练新生而新生亦思奋力尽学其技以毕乃事不知学之无穷愈有进境愈见深奥四礼拜之后新生进境已如前后两人束装军衣手持军械气宇轩昂居然劲卒矣如是在书院常受约束四年之久习惯而成自然矣当其在书院时虽退居房中亦恒被人巡看其形状常榜于大堂如有故意忤逆即有人禀知总教习谴责院中罪案多由学生互相告发设有生徒敢作事假伪欺蒙教习者则起而攻之若再不悛则亦起而逐之矣如是可见其院规之严皆生徒自苦练非教习相强也在学诸生虽辛苦亦觉荣耀四年满期自然考起其驯伏其严肃其学问皆非我国别营练兵所能企及昔南北相战时兵法纯熟者亦无非委士盘书院所自出也委士盘书院生徒祗知恪守军法不得考问何故预临阵计也及其督兵也亦然祗要兵士恪遵不许反问缘故如兵士不从愿断送一死决不肯苟且尝有无兵官专以事悦兵心以固己战而图上进此则非委士盘书院生徒所知也又因其有刚毅不挠之见故临阵自无错误细考其益国之功效窃谓委士盘书院教学俱善而最善者又如莫驯伏严肃并诸生皆经历教授之事故由此书院出身之可羡也但为兵官之道必长于带兵若其生徒俱长于带兵则无可指摘矣然此书院已有试进一步之意出自书院实任值理之人意欲将为兵之道教至某度为限另教为兵官之道以备兵或谓在书院教法如前学成则出充入军营学带兵自能带兵之事不必书院改作不知此非计也尝有由书院出身者充入马兵或步兵营中每营两年祗能升起官兵一名如是书院出身者俱入彼兵营则须十人始派得一人能升起为兵官者且据纳皮亚之言此等少年充入兵营而后无人约束易于散荡其心无暇读书他日临阵之际才智必不足南人叛乱之时尝见许多大将以此法升官者每每致败由于知识不足虽极浅之事亦不知谨慎此辈亦有自委士盘书院出身者若其先学带兵而后出身则可免此差如天文力学之事亦宜熟识也

我国若有战务不能预应用兵官几何又不知委士盘书院应供几何查备兵录清单每十人有兵官一名若出战此数不宜减少须知同至战之官不止领兵之官另有多员或查册或传命或解粮或派饷皆有专司又有医生营治伤除此不计外每二十人必须兵官一名今举别国之强者与我比较英国陆军六十万俄国陆军五百万则我美国亦当有兵五十万除今之常额兵十余万有事尚须添兵四十万此乃我美国民籍每二十六人抽出一人为兵若二十五兵派官一名则四十万兵须用兵官一万六千名也夫南北之役至今三十一年矣十年前我陆军之力较强于今日因征战日久身列戎行者尚余多人譬如八百六十五年有兵官年二十四者至八百八十六年其人四十五岁尚可出战今则年逾五十五不堪临阵矣昔一千七百八十二年华盛顿举义变政之兵存至一千八百一十二年鲜有可用者又一千八百一十五年存下之雄兵至一千八百四十六年亦鲜有可用者八百六十四年我与墨西哥相战我之兵官非选自八百一十二年之宿将乃选自陆军书院考起之生徒也由此次美墨相战之胜而观尚可再仿其法今欲得兵官一万六千人以备开战时训练民壮四十万鄙见以为欲求实益于国者陆军书院考起之生徒至少须充其半其余一半或可从别书院或军营出身也南叛征讨之时人所以仰慕委士盘之生徒者非以其多正以其少而迈众故凡有大职事皆升此生徒为之尚嫌太寡而不徒用至于今日此书院之生徒拔起而可用者有一千四百人国家所需者八千人相较约少六倍故书院亦宜常有生徒六倍于今朝廷宜定例在此教授生徒至二千五百为额此数比较初设书院之原例为少是时民数七兆五亿生徒二百六十上文曾言之也且书院之额常不足生徒每有被屏出者又有告退者六人之中祗有五人到学故二千二百人实得一千八百人能卒业欲增此众生徒每年须增经费一百五十万圆此数亦不过我国每年太平兵费百分之一也忆昔年总统密地生倡议添设陆军书院二间委士盘陆军书院一则地方不足以容二千余人一则地位限于一方今宜在西鄙与南鄙各添一间共为陆军书院三间招集二千余生徒择地建院每院教工程一队小炮军一队马兵二队服役人等一队由委士盘调超等生徒一班到新院为教习课程一如委士盘逐年挑出超等者为教习限四年卒业又委士盘书院之大尚可加容数百生徒至收生徒之章程莫如照国家考选官吏之法现下章程有志入院肄业者凭两院议员许可尚有徇情之弊遂令善钻营者得志有风骨者心灰总统例得举荐新生十名于是幸进之徒奉承总统竟有用权势而求进院者若添增六倍生徒则其弊更不可言不如照选官之法而行之可免不公之弊宜得英俊子弟学此要业不论其门第惟年岁则宜有定例查国例凡人未及二十一岁者不许投营当兵故今可以二十四岁以下为限若过二十四岁概不准收昔南乱将平之际曾有此例二十四岁以上者不得充其生兵或谓每年如此人多出身防仕涂壅塞将何以置之乎此事亦须计及自八十七年至今共十年之中扯计每年拔取生徒五十七名若加六倍则变为三百四十名前时之中选生徒尽充入军营又如上文所说每年约添补新兵官十名又添补别项差使数名故军营共有缺七十人谓军营之缺太少尚未足容委士盘每年所出生徒之数此不过皮相耳究其实则前因朝廷由别途官吏之中派调多人掌兵故兵官之职无余每年陆军书院学成之生徒反须候补后见候补太难故改章程每军一队加副将一名为管带又工师每队加副将五名照今日国例每年加副将四百三十五名则三百四十名可得位置各副将受职满期或升为正名官或调作别途官吏则仕途不妨壅塞矣

又论陆军书院栽培之人尚有许多原有大才者为朝廷所弃乃考试不中选者也自美国陆军书院创设以至八百八十二年考试得选者三千一百七十三人不得选者而出院者二千九百四十一人其遗弃者无尽无才有才而可用者不止三分之一其所被黜者非因其懒于学习不守学规乃由于额不广故不能无割爱也此等人多在书院从学有年坐作进退之法皆已娴习临机应变未必逊于已选者但奇才异能偶因细故不为朝廷所录用良可惜也鄙见所及书院黜退之法未为妥善故军营之中凡有人或被革或自退必领取执照一纸注明其功过并所以被革或自退之故使其后或可再录用夫不中选而出书院之生徒亦当如是惟书院未尝及此被黜之生含辱而退无论其在书院有何长处卒无以自表白于人也故有兵法精通亦不愿投营报因嫌费唇舌难以表明其何以见黜皆裹足不前甘蠖屈者不知凡几窃谓书院宜改章程既有功之生徒被黜之外不宜增其屈辱被黜者每因一二科学问逊而出耳其余各科学问或极超卓亦被辞出故此辈出而逞其聪明才力卒登显秩毁谤旧院皆此等人为之无怪其反蜃相稽也欲免此事则凡辞退生徒之际宜将其功过才能一一注明于簿另给执照俾其得表白于人或他日朝廷需材亟即以此人补之于是见国家作人才无所不周焉

至陆军书院出身者若无败行固宜久于其职但稍有劣之人既经斥革者能改过自新留待后用此法宜施于四等人一陆军书院拔起出身者不论力于军营或当差吏如有过则革职仍给执照二军营出身之人转受别途官职者若有过被革亦给执照三凡在军营五年已考官衔而未受职或被革亦给执照四国家守备之官曾供职五年考得副将衔者被革亦给执照各执照均注明其功过才能共归一部五年一次考试令其有复升之望或至需人之际亦可择其优者复职故人争自濯磨无不思速奏奇功以湔雪前耻可知人无弃才亦在朝廷鼓励之而已

余作此论求朝廷增广陆军学堂之功者固为陆军起见惟陆军之外不无所益也水军书院与陆军书院二者并重皆拨国帑栽培如是各省拨设公家学堂朝廷拨设书院由陆军出身之人才不止能为兵将其它文武各职亦能胜任其多才多艺如格制律例文字诸学颇不出于别书院所出者故不必限于为陆军也故陆军书院之课程陶成大器其利不啻百倍其所教之学问四年则升堂入室同类之书院无出其右者此书院宜为通国人所钦仰祗有一端未能敷初创书院者之望其所望者乃每三万民籍宜有一名入院今则二十万人始派一名故此次倡议增广断无辞可驳节俭熟算利害宜忌等事皆已论明我美国如此广大军旅如此单薄非此法则不能强勿谓目下无事遂可怠惰岂不忆华盛顿总统之言曰太平时须预备争战诚哉是言也

　　论元帅
古之统兵大臣有大元帅都元帅之称此名号而非官职也元以前有都督州重事之号亦元帅也前明置总督抚或掌兼圻或管一路三司以下均不敢专每事必禀承于督抚督抚为之具奏而于军政尤有大权武员虽提督犹受总督节制虽总兵犹为巡抚管辖惟提督功高者可擢总督之任巡抚遇小省分无提督者即挂提督之印此为文武官兼摄统之例要之督抚总制一方实则以文臣任武事方之古元帅之名称殆无愧焉虽然此第平时率统之情若有事之际则某省有军务他省调遣之兵咸归节制是以督抚统天下之兵而无不可也其名称则或加经大臣字样自俗人视之俨然元帅矣　本朝二百余年凡遇用兵辄　特派大臣如康熙雍正间征服蒙藩回部以及嘉庆初川陕教匪之役知兵大员往往为钦差而督抚从中共事而已自是而降则道光念二年广东之役犹有靖逆将军扬威将军其人者兵柄不专归督抚也咸丰元年粤逆倡乱　特简林文忠为钦差大臣督办广西军务未至而卒而当时督抚无整军经武之才遂至全粤皆陷窜出荆湘其祸不可收拾金陵久占和张失机何桂清怯懦书生一败涂地流毒东南几无完土督抚不可恃而　特派督师者又难其人承平过久之故也然而收复粤匪之功终归于督抚也同治三年之捷盟府策勋固当首推胡文忠而曾彭李左继之之数公者固皆以督抚显者也曾督江南而江南以平李抚江苏而江苏以复左督闽浙而闽浙以治惟彭不受疆吏之头衔为异于数公洊升侍郎似以钦差督军务矣第彭固楚产练长江水师大收厥其与钦差之放自京师不习地利人情者相去远矣故观于近时军务之效乃知责成督抚实愈于特简钦差也捻发尽平西边继乱左侯移督陕甘经营十年克告大捷　朝廷任用督抚于收复东南之后又着奇效于是督抚之权愈重　朝廷之倚督抚者深而天下之系于督抚者大虽无元帅之名而以方诸元帅殆有过焉粤匪之荡平恃有诸路之师相与成功而左侯独当一面其难一也东南让地相接一郡收复而数处之贼自溃西塞地瘠而程甚远千里一城百里一堡孤军直前半途恒无驻处其攻克逆塞皆实力战杀从无虚恫喝闻风逃窜者其难二也粤匪乌合之众解散犹多权术回人死党相结骤难离心非歼尽丑类不能示威其难三也东南财赋之区贼虽扰累未空其储捐输协拨犹易为力大军所至随地可以有饷而左军仅恃一路之接济军行日远转运殊难十年以来岂无枵腹塞外之日抚之以恩激之以义所以厉勖将弁要约士卒非心力交瘁何能及此其难四也有是四者而后知咸同以来之军功惟西征为最大矣然而今日之势事正不特论其功之大也其所以系乎天下之安危而关乎中国之利害者亦于是在焉逆回之服力蹙计穷桀骛不驯终以梗化非以威望素着之人久于镇定则服亦易叛地方辽接错强俄觊觎之心无时或释而侵地未返口舌方争非威信虏敌者不足为岩疆之蔽军尽屯田士犹带甲操防间暇逸情潜生非恩威久孚者不能保众心之固　朝廷用人具有权衡边省大员往往久于其任正为此耳而于新疆乎现在左侯麾下文武大吏材能辈出从军日久名誉攸归固能守左侯之成而踵左侯之轨然四海倾心朝朝倚赖即妇孺无知亦莫不曰左中堂则此大元帅都元帅之任谁敢当之哉侧闻京朝官有议以左侯入阁典军机者不禁懦懦焉深恐此议之行故言之

　　论选将
何以谓之选将有大将有战将有善于凭城之将有善于野战之将有勇将有强将有忍辱负重之将有能谋善断之将固不一将也择其宜者而用之则全在乎选之得其法必欲如古人所云不知天文者不可以为将不知地理者不可以为将不知人情物理者不可以为将不知阴阳变化者不可以为将不知古今治理者不可以为将此则亦未免求之太苛近今来或未必有然如方伯谦之遇敌回船卫达三之在途哗溃此等将岂可用哉论者谓粤将可用闽将不可用如邓军门世昌林镇军国祥辈皆粤产故能舍身而死难林君虽未死而其志则固与邓君无异也邓军门当开足火机向倭国最大之铁甲兵轮直僮何尝尚有生还之望以为与倭势不两立以死殉事为将之道也迨船沉而身犹未死浮沉之际人有见而援之者则摇手谓义不独生遂自沉于海深处此则尤为不可多得义不独生一语足以动山岳而泣鬼神　圣天子知之特优其赐荣之身后为之易名邓君之死可以无憾矣然正非谓粤将皆勇而闽将皆怯特此时则畏死之方伯谦适为闽人死难之邓军门适为粤人耳又有谓选将必取老而不可取少少年喜事往往肇祸老成持重自有深谋泰西各国其将皆由行伍拔擢而起大都得为专阃必在五六十岁以外见事多而用兵久谙练者深而措施也当此正少不如老之证也然必身历行间由少而老乃可以称老将若非从行伍中磨练而出而但因其老成宿将而遽任之则恐前时壮志已随暮气而销且承平既久安享多年忽焉而令其出身以御敌保身顾家之念切而能公尔忘私国尔忘家者有几人哉前此马江之战中敌奸计以和为饵突然开炮轰我兵船我兵船束手待毁统兵之张成不复能设一策而扬武兵船有美国习学水师回华之学生五人燃船尾之炮击毙汤生等领港六人法师孤拔亦死于此即今日之邓林二君亦皆出洋之学生出身而量勇气大有可嘉由是观之老少之于选将犹是循资格之常套耳当此存亡危急之秋又岂可专以长套取人中国用人其最坏者即为循资格之一法纵有英雄豪杰与夫隐居求志之士往往限于资格而未由进身惟有月厄腕咨嗟裂愤懑虽欲进一辞陈一说而有所不能一任夫贪夫懦子焜耀于市朝言之可为痛心而资格之说卒牢不可破于斯时也虽有卧龙之才扛鼎之勇资格不到断不能用而事危势迫惟太息于当世之无人才岂真无人才也哉资格外有人才资格中无人才求将才而限于资格此大误也夫古昔之将不可得矣然天文理地与夫人情物理阴阳变化或者果难能至于军中之枪炮向背施放准头则岂有可以不知之理即地理一节又岂可以不知者而乃问以风涛沙线而不能对问以炮力轻重而不能答甚至有军中所用之枪不知为何名枪中所用之弹又不知为何等平时大率无事月领饷糈以肥家一有军务皆缩头而不敢出否则徒以大言欺人其尤异者此时招勇成军而欲为营官尚可以钻营谋干而得之有闻以五百金买一营官者岳武穆所谓文官不爱钱武官不惜死今皆反其道而行之而期欲中国之能自强也又可得乎论国事者动多忌讳此固君子居是邦不非其大夫之义然而因此而缄口不言则　朝廷又何由而知其积弊之所在而汲汲改弦而更张之书曰若药弗瞑眩厥疾弗瘳谚曰良药苦口利于病忠言逆耳利于行朝廷不能言野人言之言之而见听则天下事尚可为也言之而不见听则于野人之责为已尽于食毛践土之义庶无愧焉今日之事第一在乎选将而选将之法尤宜破除资格广求奇才异能以中国之大怀才不遇之大英雄豪杰其为资格所限而不能自显者夫岂少哉罗而致之此其时矣

　　论选将
自来有国者之所藉以御侮者在兵而兵之所藉以统率者则在将无常胜之兵而有常胜之将盖同一兵也以怯将统之而挫以猛将统之而锐兵之胜败全视乎将之勇怯故欲募兵必先选将将得其人自不患无可用之兵矣韩信一淮阴少年耳汉祖纳萧何荐拜为大将登台之顷一军皆惊此所谓拔之庸众之中置之俦人之上者也厥后光武中兴则有邓禹冯异诸人为之将下逮昭烈崎岖险阻卒成帝业得力于猛将者为多推之李郭同仇灵武于焉着绩范韩坐镇西夏不敢窥边伊古之来将欲除暴乱而奠生灵靖内变而杜外患未有不于将才是赖者顾有偏裨之将有统率之将所谓偏裨之将者或以勇悍胜或以武胜出万死不顾一生之计虽赴汤蹈火有所不辞若是者可使独当一面若统率之将则所部之兵悉归管辖平日驾驭有方抚绥有术则各营将士自无不奉令承教如子弟之听命于父兄洎乎争战之时动作进退离合策应悉听统将之调度夫而后千万人之耳目心思可以联为一气堂堂正正可也出奇制胜亦可也言守则固言战则胜取鲸鲵而封观京诚非难事近数十年来西国兵法精益求精几于月异而岁不同互相竞胜几有莫能相下之势日本区区一岛国耳步武西法仅得皮毛辄欲出而一试与中国为仇以中国造船制械费数十年之心力几千万之赀财在衮衮诸公岂不谓有此利器自可谈笑而郄兵戎即西人之所壁上观者亦谓日本兵单饷绌断非中国之敌即使交战之时华军或有挫败但使扼守险要使彼进无所逞退无所得不出一年彼必情见势绌力竭请成而后已即使日本仿效西法自以为能早有蔑视中国雄视东方之意然亦万不敢谓果能如愿以偿也乃自平壤失守以来日人之渡鸭绿江者据我凤凰城九连城金州岫岩州等处长驱内犯甚至旅顺口亦失守矣在日人亦初不料其得以猖獗至此嘻此岂彼有兵而我无兵与彼之军械犀利而我之军械不适于用与皆非也中国新募之兵皆自田间来应募之后仓卒成行固有不及训练者施放枪炮未能如法固在意计之中至若各路防兵素称劲旅者训练有年岂得谓未臻纯熟而何以临阵之际仓黄溃窜如狂澜之直泻如落叶之纷飞遂使坚垒名城不崇朝而尽为敌有言念及此未尝不令人瞋目直视拍案狂呼而不能自已也夫兵所以卫将而将实所以统兵至于兵不可用则为将者之责诚无可辞矣当其拥高牙建大纛出则高舆驷马后拥前呼入则俊仆骑童颐指气使岂不顾而乐之以为大丈夫当如是也犹以为未足则且连流于秦楼楚馆之中徜徉于六博弹棋之会夜以继日乐且忘忧挥霍金赀几如粪土而试问所从来腰缠十万无一不从扣军饷而来坐使军无足额兵有离心一有缓急则兵之与将亦如秦越人之相视将既畏敌如虎兵亦避寇若狼遂至战事不可复问此等贪庸怯懦之将虽寸磔以徇亦不足以谢天下今欲幡然一变必当严定赏不特卫汝贵一流人固当明正典刑即凡攀附势昏庸鄙劣未警先逃为万人所唾骂者亦不可不绳以军法使怯敌贪生者知所儆惧而不敢再蹈前至于选将之道则在平时考察自来名将往往有拔之卒伍中拔之书生中拔之负贩中工艺中中兴大帅如曾左胡诸公皆有知人之明其所识拔每自力戎行立功疆圉生则封彻侯死则庙食无穷遗烈丰功至今未泯今者战事方兴诚能慎择统率之将舁以专阃之权使之自择偏裨之将量材器使一秉公大情意相联势相应遇有指挥无不操纵自如譬犹身之使臂臂之使指也是则弱卒亦可化而为劲兵将见转弱为强转败为胜风驰电掣所向无前不特内犯陆地之日兵可以次第歼[灭](减)即高丽亦何难恢复哉日望之矣

　　选将以一众心论
我　朝以戡乱定天下武功之盛超迈前古自发捻回苗荡平而后闾阎晏然享升平之福者垂三十年虽往来熙攘日游于尧天舜日之中而父老把酒述当时用兵事犹觉历历在目诸少年好论兵者往往追寻陈洄溯前闻抵掌雄谈于当时战阵攻守历议其得失机要之所在固知风鹤之警去今未远初非民不知兵之可比　朝廷自迭更多故而后立志振兴整军经武不遗余力以陆防言之各省兵制各有定额兵力不可谓不厚搜乘有定时简阅有定期训练不可谓不勤平定粤匪之役得力于洋枪居多于是各处防营戈矛大刀而外悉数增设洋枪兼随时添购外洋新式枪炮以为投时利器军械不可谓不备陆防之可恃如此以海防言之自与泰西各国通商之后沿海要隘均仿西法建筑坚固炮台安置及远数十里之大炮分驻劲旅以资重镇设立海军衙门练习　师聘洋人为教授讲求洋海驾驶战阵之法兵轮铁甲蚊子鱼雷等船均购自西国名厂可以载重而攻远守已固见为有余制人未见不足海防之可恃又如此由此言之中国目前虽不能遽驰域外之观与泰西各国并驾称雄而外侮之来固已御之绰有余力尚何区区日本之足云哉日本蕞尔岛国地不加广兵不加强藐我上国侵我藩服法在必讨天戈所指自可大张挞伐期底定即或日本陆梁抗命不遵约束则移我海军并力东向飞渡蓬瀛直捣扶桑其王庭擒其渠魁然后受俘献功策勋饮至使称兵犯顺者俯首帖耳于　皇威之有赫而薄海内外罔不震慑于　圣明之一怒岂非今日之快事也哉若此者非好为夸张之辞徒以惊世骇俗而已也以中国土地之大人民之众与日本絜长度短比权量力固宜操此万全必胜之算而无贰无疑也孰意中日交兵以来一战而牙山失再战而平壤溃三战三北九连凤皇两城次第失守近且东守告急旅顺戒严惊报频闻捷书罕至人心惶恐若有岌岌不终日之势夫土地之大小若彼国计之贫富若彼民生之众寡若彼而兵机之利钝则若此诚有令人求其故而不可得者

或者为之解曰中国险阻之失凭也军械之不精也是皆不然险阻利于守军械利于战有险阻而不肯守有险与无险同有军械而不肯战虽精与不精同是乌足以论今日中日胜败之数哉窃尝深窥默察而得其要领之所在中国今日所以屡遭挫败不能迅奏肤功者非地利之不谙战阵之不习良由将不能用兵兵不为将用众心涣散不能齐一故也夫千人同心则有千人之力万人异心则无一人之用众心不一则彼此互诿进退疑贰敌人薄之前阵数顾后阵欲走虽百万之众竟亦何益三曰士众欲一司马法曰心闲气一孙武子曰齐勇若一六韬以一为独往独来之兵尉缭以一为独出独入之兵所谓独者谓使三军之众一心同力齐至死战也考一众之说为兵家所同方今兵心不一往往不战自溃虽更添重兵恐亦难收一击之功是故欲惩前车之失而救今日之弊必先以齐众志一众心为第一要义务使将之于兵兵之于将有身使臂指之助呼吸相通气相应履险如夷视死如归然后可以杀敌致果冲锋陷阵而无难矣诚如是则日本方且仓皇自救之不暇安能肆其猖獗哉虽然此非可以猝致也自古名将必以亲附士卒为先务饥寒困乏如以身尝疾病药医亲临视诊解衣推食恩逾骨肉卒虽最下得以情通三军未食将不先炊三军未次将不先幕军井未成将不先饮以父母之心行将帅之事故三军欣从万众悦服乐为致死而无二心当时拥大纛建虎牙者处承平之世惟知扣军饷私肥己狎妓娱宴乐全不知以恩逮下及一旦烽告警边陲多事而欲责帐下健儿舍身命以徇国家之难不乎其难哉此吾于警报之来未尝不叹息痛恨于诸将之辜恩溺职为不可恕也然直道自在天壤忠义自在人心谁非食毛谁非践土今之见虏而逃者岂尽不可用之众哉亦视将帅之何如耳从来三军勇怯恒视其将将畏缩而士气痿将强毅而士气张此必然之理无足疑者昔韩信拜大将则一军皆惊李光代郭汾阳则壁迭一新转移之道全在将帅之得人是故欲齐众志一众心尤必以选将才为第一要义古之良将拊循必厚激劝必勤号令必严赏罚必信三军之众既戴其恩而不能不一又畏其威而不敢不一夫果能万众一心则气愤风云志壮河山腥血渍战袍而愈厉枪炮落左右而不惊孤城捍强敌而神闲深入抵贼巢而不惧或攻或守或进或退皆可以惟我之所欲为而踌躇满志矣此选将以一众心实为中国今日制日之枢纽握要之图无踰于此身膺军国重任者慎勿以为老生之常谈而[忽](勿)视之也则所以见兔顾犬亡羊补牢者其在斯欤

　　储将才论
古之所谓将才者曰儒将曰大将曰才将曰战将乐毅羊祜诸葛亮谢安韦叡岳飞等儒将也韩信冯异王猛贺若弼李靖郭子仪曹彬徐达等大将也孙膑吴起白起耿弇杨素慕容绍宗李光弼马燧等才将也英布王霸张辽刘牢之曹景宗高敖曹周德威扩廓帖木儿等战将也史册所载代止数人若夫偏裨部曲之才难殚述矣且夫儒将大将才将战将皆将也韩信之对汉高祖曰臣善将兵惟陛下善将将故将才着于戎伍而储才则先储于朝廷君子听钟声则思武臣听磬声则思封疆之臣听鼓鼙则思将帅之臣故天下安注意相天下危注意将天生五材谁能去兵禁廷颇牧之思岂虚语哉小乱则小才生大乱则大才生前代之将才勿论已　国初海寇内犯而姚圣喻施琅蓝理李之芳之将才出三藩同叛而岳乐穆占赵良栋梁化凤王进之将才出准噶内闯而超勇亲王策凌之将才出回部庭而兆惠明瑞之将才出金川捣穴而阿桂海兰察之将才出川楚征剿而额勒登保德木（方）泰杨遇春杨芳之将才出发捻等逆纵横扰乱而向张江塔罗李诸帅之将才出天地之生才不易爪牙心膂得一二人足矣然而一夫善射百夫拾一人学战教成百人百人学战教成千人将将者道先储才安在不户穰吴而家起翦也乎且夫兵无强弱而时则异古今众无多寡而势则分中外今之战时非二十一史中战事所有也今之战术非孙吴中兵书战术可尽也大抵陆军之将才固难水师之将才尤难昔则曰斗智曰斗力今则曰斗器械斗船炮一管驾而船全之生死系焉一大炮而全营之安危赖焉一顷刻而两国之胜负决焉是真中国四千余年未有之战局也或曰习陆战则宜讲地营长堤之法习海战则宜知据风乘潮之利噫是末务耳为将之道智信仁勇严五字尽之知己知彼四字尽之运用之妙存乎一心不必泥古法更何必拘西法哉或又曰师西人之长以制其短夫中国之自有所长也非一日矣往者诸大帅战胜攻取克奏肤功所行者何尝非中国素习之军律所用者何尝非中国寻常之军械也哉然则西法之可参用而非可专用也明矣至于出奇用间避坚攻瑕胜算独操我中国将才固优为之然则储将才将如何曰在内求才于兵部在外取才于疆臣京师兵部主之各直省督抚主之特设一储才馆于武中员遴选入馆专授中国古名将兵书兵法所谓练胆练艺练阵练地练时者精究古法得失详神其变化购置　我朝开拓各边及平定各匪纪暨诸名臣奏议文集并近人所著舆图器械等书与我近年翻译欧洲各国撰述诸书示以　皇朝之武功谕以名臣之伟绩晓以良功之妙技作其忠义之心导以尊亲之实兵法攻心为上吾为储才者先攻其心而已矣至操鎗演炮挖沟筑墙及打靶泅水用力运刀炮队马队步队等事则已有武备水师学堂在然而储才之道犹有进也将才之难武夫力战而间或未明大文人读书而未易兼明兵法二者相訾其失维均科目正途聪明秀士留心时务者试其器识通明经史淹贯即令入储才馆试以骑射课以韬钤可以登船执桴可以乘风破浪陆兵则屯兵伏卒抄袭交攻安置炮位施放枪法临敌身先无难踊跃直前也对垒布置无难从容坐镇也海军则习海道识沙线风潮驾驶轮船无难亲自指点也开放枪炮无难亲自手挥也合文于武可以得智勇觇器识则诚堪为阃外重寄矣前明王守仁唐顺之韩雍谭纶熊廷弼卢象升诸文臣考其文集本传皆言其精于骑射前者扫平发捻诸帅多出巾舌帖章句诸儒庠序有通才即国家有将才矣然则储将才者将如何曰武臣习文文臣肄武战将才将儒将大将吾将拭目俟之

　　论练兵宜先核将材
国之有民国之本也兵者国之所以卫民也有国家者不能降万乘之尊一一而勤民事也于是乎设官以牧民官得其人而民无不良矣亦不能屈九五之贵一一而搜兵事也于是乎命将以督兵将得其人而兵无不精矣昔淮阴侯之对汉高祖曰陛下能将十万兵若臣则多多益善帝谓然则若何乎为我所禽信曰陛下虽不善将兵而善将将由斯以谭自古以来国家兵威之振讵不恃乎将材哉将不得人虽有兵而不能训练即能训练亦故事耳将将不得其道虽有将而不能建功绩以自效即有功绩非粉饰则侥幸耳中东一役以二三千年之望国二十二省之兵力而遽遭败虽陇右平回匪之乱川疆定詹对之叛尚不足收于桑榆遂使各省人心不静蠢蠢思动寇盗充斥缉捕为艰中国之兵不足以靖内匪何足以御外敌是岁糜数百万之饷以养通国数十万之兵而其实不啻无兵也且其患更甚于无兵观奉省依军宪所奏参哨弁领兵巡河误良为盗枪毙事主王革守一事及苏省近日金陵城外盗围某守备蠡里镇匪劫飞划营枪船二事是皆所谓藉寇兵而赍盗粮者也而蒙则以为其咎不在于兵而在于将盖由为将者祗知吞冒空粮役使兵丁恩不足以给人威不足以服人平日既不能合万众为一心何能临事而收身使臂臂使指之效至于无罔利营谋朘削之徒更不足论阃帅如此何责乎营官将备如此何责乎千把领统如此何责乎营带哨弁今各省既栽汰绿营兵额分设练军而吴淞自强一军已着成效将来逐渐推广庶几复振中国之兵威本报前日固已反复论之已而更有进于此者则宜以储备将才为急务刻下南北洋暨鄂省等处水师武备各学堂均法良意美将来二十年后人才蔚起必有可观然此辈即列戎行势不能以新间旧小加大迨积功至提镇总师于壁垒一新旌旗变色又须更阅十年则此三十年中旧有之将讵可听其自然不加陶汰溯自粤匪乱平已三十载中兴老将渐即雕零即有存者亦虞暮气廉颇健饭伏波矍铄当世能有几人哉后起诸将或以曩日偏裨接统湘淮劲旅虽无老成人尚有典型缓急亦或可恃此外循资按格论俸推升之将未闻有赫赫之功在人耳目徒以明资奥援暗纳贿赂洊至阃帅其故因同治以来大吏积功渐成外重之势其所倚任荐举　朝廷率可其请不为遥制以故督抚本标中衡副将或越总戎而跻军门提镇本标中参衡游或越副参而跻总镇各省副参游都守两班人员项领相望苦乐不均至千把末弁中非无出色人员欲转一阶期之数十年而不得英雄坐困抚髀兴嗟至于武科人员亦复壅积沉滞蒙意凡各标操防悉委文员监核提镇以下有无故而不躬亲其事者据实参奏去其劣存其优营官以下有武勇卓著廉明有守者登诸荐剡破格擢用凡遇地方盗匪窃发责成营员剿缉严定罚赏之格一切绿营陋规务必革除凈尽裨将之视兵如手足而后兵之视将如腹心将之视兵如子弟而后兵之视将如父母如此而兵制有不更兵威有不振者未之有也非然者知储后起之材而不汰目前之将行见灞上棘门如同儿戏将不得人虽有新法以练兵士其如临事之偾事何兹故踵前论而引伸其说如此

　　练兵宜先选将论
尝观古今之世局承平之世人不知兵自上而下皆安谋乐饱食暖衣以享太平之福而不知兵祸之伏即伏于太平之时一旦外敌内乘内盗即因而之迭起至防不胜防诛不胜诛人民流离偏地荆棘则必劳师糜饷竭数年之力以经营之而始得以安枕然国家一经惩创财竭民疲而强敌之窥伺于旁愈思乘隙而入此古今之常局为谋国之隐忧者也当夫既受其惩创又见其窥伺上下之人皆恍然于兵多者强兵少者弱兵精者强兵疲者弱兵不可以一日无势必藉兵以立国于是谋国之臣莫不欲为国家谋增兵之方求练兵之术与所谓承平之世人不知兵者回乎不同然则兵既增既练之后国遂可以强乎往往人不知兵而国弱人尽知兵而国仍未必强何也以知兵之有弊也有在上之弊有在下之弊何谓在上之弊知兵为急务召募以千万计而政令不一纪律不明朝聚暮撤既散复招无事之时仍以宴安为事营官则克扣军饷兵皆渐为虚额甚至贪忘之徒以带兵为利薮夤缘奔竞无所不为视兵之所当为者皆若具文于是器械不知磨砻营垒不知修筑士卒不知训导而在朝廷视之方以为费饷既如此之多用兵既如此之足武备固未尝废弛也岂料徒有其名一旦遇敌势必全不可恃带兵者既一筹莫展则何怪兵之弃甲而逃一溃而莫能禁止哉古语云养兵千日用在一朝养之于无事之时者所以备有事之急也故必于平日齐之以法律激之以忠义勤其操练汰其老弱明其赏罚严其号令虽在无事之日终日如临大敌庶几兵不虚养而可以应急矣否则徒有练兵之名而无练兵之实终日则虽排阵操演望之非不如火如荼旗帜鲜明步伐齐整以之克敌若可操券不知徒饰夫外观未齐其心志空演则易于整齐临敌则不难溃散此上不知兵而弊之在上者也何谓在下之弊上之所重既在于兵于是谈兵之士日多一日或谓某处宜设防某营宜改法或绘阵图之形或攻炮台之制著书立说人人自以为得兵家之秘致挟策干时之辈且欲借是途以进身殊不知兵无定形亦无定势两军相对瞬息千变斯时惟有众志成城听将令随机应变奋不顾身不必步伐之整齐旗帜之鲜明未始不可以取胜也岂能于枪林炮雨之中血肉横飞之候而犹待胶执成法从容布置哉故兵者不难于平时布置之而难于临时之应变断非纸上空谈所能得其妙者也孙武十三篇为兵家之祖后人往往有反其道以取胜者其下者乎故以兵助谈资者类皆虚矫之气不足为国家干城之选此弊之在下者也总之上下之弊类皆不得其人之故欲救其弊莫如选将选将之道在朴实耐劳贵忠义果敢贵沈毅有度贵精细能谋着有成效者勿乘之于半途未着成效者须渐以加造就周谘博访虚心体察试以实事勿慕虚勿以资格拘勿以中外限才能将千万人者畀之以千万人才能将百人者畀之以百人才能将十人者畀之以十人使千万人之将百人之将十人之将皆得其人而后已如此切实行之必有成效可观夫当临敌之时兵之耳目视乎将之指挥地之险要视乎将之去就军心之固与不固视乎将之激励感化故将不得其人虽有高地深池坚甲利兵而无所用虽有百万之师亦适以致败而资敌练兵惟将为本余皆其末倘上之人但知增兵不务选将选将但慕其名不务其实下之人但知谈兵博一己之名不于地形阨塞彼此之道潜心致力以待上之选则既舍其本而逐其末未有不遗其利而中其弊者今泰西各国几于通国皆兵兵得其用皆将得其人也现在既欲步武西人宜求选将之法以去其弊庶兵势可以日强乎
 
　 
卷七十六　经武部七　战具

　　论战具
朝廷近为安南　特派李傅相经营粤滇三省军政初闻有径赴南边之说继由天津邮述傅相仍须回北洋大臣之任乃观宪旌所指则知起节之后即往金陵小住再行回沪沪上已备有行辕官场传说谓傅相在沪当有月余句留大扺在金陵时因此次统军经三省海口各事本皆南洋所辖是以须与左侯相商酌然后来沪整办军务也盖上海为南北洋适中之地调募勇丁筹助粮饷以及某省当派兵会助某省当协济军需声息易通不难随时措置故择而居之且安南之事关系中外大局倘法人必欲大逞厥志弃好寻仇中国意在保泰持盈可已则已未必乐与之战则或者通商各国亦以中法失和有碍贸易之事甚不以法人为直从中调停庶使兵戈不举衅隙可弥傅相在沪则各国官商可以就近商办也然近日中国行事既已如此持论者或谓两国终出于和抑又谓中国必出于战此不过就法人之意言之盖不召回公使则前在总理衙门所议云南边界一节法廷似亦首肯但使法无违言则中朝必不构法人之衅此和之机也乃连日西报所传法廷聚议情形则竟似法人皆有一往直前之概务欲踏平安南侵夺滇境而后已且自视富强轻量中国大有齐桓陈师召陵骄示屈完之意然则法既欲战中国亦不能强之使和其必迫于不得已而与之决一战矣故欲战欲和事未可知也第和则不必有备而战则必须有备幸其终和不能不防其或战而目前中国所以为战之具者论者固难指其实也兵法知彼知己傅相统兵垂二十年岂肯轻举妄动者窃谓量敌而后进虑胜而后会今日之势量敌不难虑胜则难即傅相于此亦觉未有把握也或曰中国自同治以来所购之船炮多矣目前分布各海口不下数十艘当其向外洋购造也西人见之皆谓其精利无比与西国兵船战舰不相上下船上之炮亦均新式合用再以西国水师之法教练兵丁是今日沿海武备事事不出西国下以之言战何患不克即曰法人若与中国为难势必尽起精锐而来顾彼以是船我亦以是船彼以是我亦以是虽未必胜然亦安见其必败也战则战耳何多虑为噫斯言也何尝不足以壮中人之胆张中国之威顾吾所谓未有把握者其意盖别有在也夫器虽精兵虽锐就平时言之则然也器精而能用其器兵练而能用其兵则临时而始见也有事之与无事局阵大异即强弱众寡之势亦相悬殊中国购买船选择学生而教以西洋水师之法原非仅饰平时之观实欲以济临时之用而其时其势犹若有未及者则以有兵而无统兵之人也今一旦启衅强邻各海口所停泊之船自必调遣听用平时管带兵船之人固由学堂教习以成而管带以上则更无精熟之统领也管带一船止知一船之事然且赖洋人为之教师为之船主不敢以一船之关系轻付诸少不更事之人今至于战其谓以一人策一船而可以临敌耶自剿平粤捻以来宿将多材颇援未老势不能不召用之然试问昔之剿粤捻与今之敌外洋其事同耶异耶统曩日水陆之众以攻克内地城池若而人者足以见功固也海道未尝亲历轮船未尝亲驾机器之运动炮位之方向未尝亲临其事而以之为统领欲其建功于海上不亦难乎且也每船之中自管带以至兵丁教练既久自谓精熟而临以不知海上水师之统领必有轻易之心假令出战之时而号令不行其祸尚堪设想哉夫中国自有轮船以来未尝与他国一战船之所泊不过此数大口不但海外程途即南北万里口岸纷歧情形未悉苟有知兵之统领已逊他国一筹而况并无其人哉前年英将戈登条论中国诸事尝谓购船制炮不必一意求其上等倘无善用船炮之人一旦有事恐不待交绥而船炮适为敌人所用斯言也岂轻我中国哉亦深知我中国之病而欲医之也吾于今日亦窃窃焉以为忧矣

　　论选器
器也者兵之所用以杀敌致果者也自弧矢刀矛一变而为枪炮而杀人之器愈变愈厉至于今日外洋火器翻新出奇月异而岁不同以是横行于海外驯入中国中国知其利也乃亦购之习之仿而造之或自出新样以期驾而上之外洋之枪炮种种不一一国有一国之制度一厂有一厂之巧思中国之人见则爱之每种皆备故花样不可以胜纪炮则有所谓格林者有所谓阿姆斯脱即者有所谓克虏伯者有所谓田鸡炮者有所谓开花炮者其寔则开花之炮其式即不一其名即不可以枚举而有近有远用各不同前此闻法国陆军所用有霍斯盖斯炮又名机器炮一发五十弹上有指南针用针对准敌营一发可以使敌营尽毁惟相距三里许则能命中不可以及远以远及十五里之克虏伯炮轰击于十里之外则并机器炮而毁之矣至于枪则名色尤不可以指屈新旧毛瑟云者士林明敦此数种最为著名而新出之快枪与中国自制之快利枪则又不在此列所谓快利枪者乃近年来刘康侯观察自出之机杼前此委刘仁澍司马解赴天津试放颇为灵捷故以快利名其枪一发五排连环不断铜仍可收回一排五响可以连至二十响此种枪弹制之颇为费事故中国之兵不能人人皆用此快利枪而倭人所用之快枪则亦极为灵便闻每排可得十八响则其器亦未尝不利焉余于十余年前曾着论说谓中国枪炮宜用一律不可以杂乱无章盖一炮有一炮之药弹一枪有一枪之药弹近来枪炮皆用后膛不比从前只有火药铅弹可以随地施放今若以毛瑟枪之弹装入林明敦枪内则格格不相入或大或小或长或短或松或紧皆不适于用一有所误则有枪与无枪同有炮与无炮同是直有兵与无兵同外洋所有各种中国固皆宜有之然但当精选其一种或仿而制之或由自出心裁制成精锐之枪炮试之而果有足以制胜之处则即专门制此一种此外各种皆屏而不用即亦舍而不制而水陆各军悉令专习此一种枪炮若此则药弹与枪炮相习必无格格不入之虑兵士与枪炮相习必无不能施放之忧此选器之所以不容缓也且不独枪炮之宜选也即一切水雷碰雷地雷龙雷以及火箭火标凡所以为御敌之计者各器无一不宜精选即无一不宜专一水雷之种即已不一雷船足以毁敌人之铁舰地雷足以聚敌人而歼旃名目虽多大都不外乎水陆两种然水陆两处布置安放尤当慎益加慎而所尤为紧要者则不可有使多鱼之漏若内有奸细则我军如何布置所埋伏者在何处所安放者为何等利器敌人皆早已知之则避实击虚而我将反受其害矣此严防内间所以为兵家要着且不但防敌人之间而已我亦当用间于敌此必然之势凡稍知兵者当无不知之也惟中国军中所用之器则实有以不能一律而致偾事者外洋枪炮断无有用之逾十年者一种新式者出则旧式即为无用而中国则尚以为此其新式者也购而得之而不知其悉归无用如此而欲与外洋之利器相敌有不为之束手者哉吾则以为此时中国之兵士多系招募而来其于枪炮本非所习中国枪炮种数既有不同则当按籍分类某营令习某式之枪炮某营令领某种之药弹一一详记而慎其发给如此则每营皆专一门而于中国自制最佳之一种咸令习之以备后继之用可以不绝凡事专则必精器既精而胜算有不可操者哉迩者九连城被占倭人得我城中炮三十余尊又谓系百余年前废旧无用之炮试思此等废旧无用之炮列于城上将以吓鬼乎将以欺己乎恃此以为固其有不见敌而遁者乎故曰宜选器夫选器者本平时之事然而平时不之及及此时而苟能精选之犹可以图后效也夫

　　论火器近制
薛星使奏请妥置药局一折中言及火器宜精而未详言其制请得而申论之窃惟战阵之间莫先于利器克敌之具莫善于火攻然所谓利器者固非止一端所谓火攻者亦不止一法也尝考火器之制始于周礼其后楚针尹则制燧象齐单则纵火牛说者谓是即火攻之始至孙武著书备言火攻之法于是有五火之说然此但放火以焚敌耳周亮辅纂孙子作火队注云战时用火火牛火燕之类焚其队伍盖诸火器皆起于后世若孙武所云则但以草木苇荻束手无策而灌脂即如三国志赤壁烧兵之战第用以焚敌垒非若今之以攻敌营也然炮之为制初时但用石如唐太宗之围王世充李光弼之下太原周世宗之攻寿春其所用之炮乃飞石以磔敌人非火器也第观事物纪原所载则谓黄帝作炮吕望作铳惟汉以前无炮字至文选闲居赋炮石雷骇李善注则作炮沈约宋书又作碻均以石为之故炮字从石不从火迨宋初平江南抬造火炮取燔炮之炮以名之而音作匹孝切是即炮所由始也然火炮初作但用纸不用铁用铁之炮自震天雷始史称金人守汴用铁罐盛药以火然之炮发火起其声如雷故名之曰震天雷惟制炮之法不一有所谓慢炮盖会铳在边时所置也形圆如斗中藏机巧火至一二时才发外以五采饰之有所谓金汁炮者元伯颜兵次沙洋招守将王虎臣王大用不应日暮风大起伯颜命顺风掣金汁炮焚其庐舍是也自是厥后炮之制日巧炮之用愈神至于今则更易铁而铜易铜而钢由前膛而后膛由一晌而百晌而克敌之用固无有良于炮者矣惟炮必有弹弹之远近必因乎药之多寡尤在乎人之测量闲尝考西洋燃炮之法如三号大炮用弹三四斤重者平度击放其弹远可及四十步仰高一度其弹可及八百步高二度其弹可及一千四百步高三度其弹可及一千八百步高四度可及二千步高五度可及二千一百步高六度可及二千一百五十步若高至七度则发弹太高从上坠落反无力而不能远矣故凡放炮平仰度数之法准此可以类推至于二号大炮用弹六七斤重者平度击放其弹远可及七百步仰于上弹可及三千五百步头号大炮用弹八九斤重者平度击放其弹远可及二千步仰放其弹远可及五千步此皆发炮远近之度数约而计之大率类是若其顶尖为飞龙战炮用弹重二十斤平度击放则其弹远可及七八里仰放其弹远可及三十余里次炮用弹重十斤至四十斤者平度击放其弹远可及五百步仰放其弹远可及一千二百步以至五千步他如小炮狼机用弹重半斤至一二斤者平放可及三五百步仰放亦可及二三千步大炮狼机用弹重二斤至五斤者平放可及七八百步仰放可及三四千步至鸟机鸟枪用弹差小平放但及百余步即仰放亦仅及三百步而已凡此皆发炮之度数约可举者也究之炮膛有长短不同药性有缓急不等装发有松紧不一不能执泥定数神而明之存乎其人故虽有火器非时常演操不精也 

　　论购办军火宜察其弊
天下有防弊之法无绝弊之方然虽无绝弊之方而能使弊不生者则不恃防弊之法而恃察弊之人耳今天下无事可绝弊无一不有弊而其至要至紧者莫如军火自平定发捻以来筹办洋防不遗余力各省开局制造犹嫌其不足向各洋行购办若炮若枪若药弹岁不惜数百万金钱亦几有年矣然而一旦有事则向之所制如未制向之所购如未购犹曰中国疆圉辽阔防地太多虽陆续制办而不敷调拨此可说也乃用其炮而炮炸用其枪而枪钝用其药而药潮用其弹而弹敝临敌误事祸国殃民呜呼此何为者也尝考西人于军火一事精益求精而其中弊病亦殊百出非明于制造者徒见其外而不知其中则购买时鲜不为其诓骗即如西人制炮于未上油漆时必查其炮质之佳否及内外有无损裂然后加戳记于左炮耳如铁质未佳与内外大小伤损剔出之炮或压水及试火时有未妥处均分别作记如弊在试火时则印一火字在试水时则印一水字均印于厂名处倘有犯极危至险必须弃去之炮则敲坏一耳以免误用此西人制炮之严而寔用炮之精也彼其购出欧洲焉顾利害倘贩卖之人欺我不明以剔出之炮或磨其所印之字或补其敲坏之耳以混售于我一旦临用贻害岂不小哉是宜察者一也又如制弹亦皆查出有无缺损如缺处已有坭即弃去不用缺损之未者以钢丝量之深至十分寸之二分者亦不可用凡西人制弹处弃去之弹最多万一罔利之徒以之搀杂弹又非炮比不能一一检任其朦混以致临敌无济此害亦岂浅是宜察者二也再如制造火药查收时每桶必试每取三两半装洋铁管管有记号与桶同将药臼拭净先用药少许燃令干燥以铜丝塞固门眼臼口向上装入火药及弹然后量定四十五度取去铜丝穿药线燃放每种火药试放二次倘两次弹落远近差六十尺则再试第三次每试一次将臼擦拭试至八次用水洗之以药少许燃燥之其弹落近于七百五十尺者不为良药近于六百七十五尺者为无用之药凡炮内之药须远八百四十尺至九百尺细粒之药须远九百尺至九百六十尺凡久藏之药试之而近于五百四十尺者不可用于交战之时但用以操演而已夫西人造药如此之精故其上等之药每百磅值银三十余两今中国所购买者价俱不过十余两其无佳药可知而无用之药更保无不杂在内是宜察者三也夫器莫利于枪炮而枪炮之力在于弹其功用则在于药药不佳则弹无力而炮亦无用此事显而易见不待智者而能知比闻福州之役我国某兵轮之炮纔一响而即炸又法兵舰之至香港修理者取出所受之弹并不炸裂且中实瓦砾等物亦并无炸药在内而某炮台试炮时其药如置盐卤竟不能燃虽传闻之辞未必皆寔然窃谓军火至要而可以不加详察耶近来各省采办委员之来沪者大半假手于洋行之买办买办为我乎为西商乎为国乎为己乎固有难知其心地者为大吏者可不于收之日极力查察哉

　　论枪炮
谨案　皇朝龙兴辽渖顺天应人以武功混一区夏底定中原溯其初固未尝有火器也崇德元年明登州镇孔有德等航海归诚　上幸海城受降　赐以殊礼供帐室庐下王贝勒一等当时侍臣颇有以为疑者　上曰我国兵威震耀中原所乏者攻守利器耳闻有德队内有炮匠百人娴于鼓铸今兹来归殆天佑我大清也因赐新降之汉军为天佑兵旗用皂雕取水火既济之义次年在沈阳铸制胜将军炮无敌大将军炮遂入主中夏抚定南方皆天佑兵居中权攻则任炮战则用枪也在崇德五年定满蒙汉二十四固山另建火器专营汉军八旗掌之每旗炮匠十名世司其役勿得转授外人禁满蒙人不得习其技盖五兵之用火攻为最烈鎗炮行世其害至酷　大圣人仁育万物不欲扇扬厥流寓止戈于虐焰之中盖每见诸　历朝圣训中云抑尝考之同光之际学士殷公兆镛奏稿云　大清龙兴东土以骑射为绝技当时与明人交战明人有鸟枪大炮而我则无之与今日我之枪炮不敌西人鎗炮相同然明人有枪有炮往往不及施放而我之强弓怒马已至其前明兵率弃枪炮以逃由斯论之明人以有枪炮而败　国朝以无枪炮而胜明人以有枪炮反至无枪炮而国随以亡　国朝以无枪炮驯至有枪炮而国遂以兴小榄犹龙氏乃瞿然兴喟然叹曰吾始以枪炮为五洲九万里第一无用物也今试与言枪炮者胪举所知镕炼精工何国何厂最着乎曰普鲁士之别色麻为最水陆近攻何器乎曰德意志之气毯小炮水陆专防何器乎曰拏登非尔之格林炮陆路山行何器乎曰克鹿卜之小钢炮若美若普其炮之利于攻守也尤为泰西之冠洋枪一项则美之薄马地尼枪也俄之俾尔达呶枪也德之德来斯枪也法之派士枪也火药一项则德国之栗色药也英人之无药也新式火器层出不穷至于不可思拟怵目惊魂若测量枪炮百发百中尤以法兰西为独绝外国枪表炮表枪说炮说勒为成书班班可考也抑又思之外洋各国前三十年尚无铁舰即炮位药弹亦多前膛笨重之物论其昔年兵力物力非必能称雄海上也逮逐渐讲求日新月异铁甲厚至一尺有余更以一二尺之阴丁鲁泊如象皮胶者衬贴其里以故刚柔摩荡坚实异常更配以后膛巨炮电掣雷轰无坚不摧往者上海制造局所译克虏伯炮准心法及兵船海岸炮位架图说言之甚详明闻英国新制巨炮可受药弹一千余磅之重能洞穿五尺余厚之铁甲闻者咋舌而泰西人视之亦以为寻常也噫异矣日尝与精究枪炮者言也其言曰泰西炮厂林立当以法华士厂克虏伯厂安蒙士唐厂好雨莺厂四厂为最法克两厂炮身炮桶炮皆炼成全钢安蒙士唐厂筒用精铜身用熟铁好雨莺厂筒箍用精钢身用铸铁盖皆擅专长者也然半钢半铁制理虽减惟有用久裂缝之虞不如纯用全钢价虽贵而无弊参观之仍以德之克虏伯英之法华士作法为妙故中外各国用该二为最多云云噫吁嘻乎惨乎酷哉孟子曰矢人惟恐不伤人孔子曰作俑无后吾将持孔孟之理绳枪也无论四千余年锦绣河山四万万众神圣嗣续一旦荡为煨烬变作邱墟即凡圆头方足横目之伦畴非天地所生父母所育肉霖血雨破空而飞窃疑造物不仁亦不至此或曰是生民劫杀之极运也读普法战纪一书谈南北花旗大战之事项王坑秦卒二十万白起坑赵卒四十万何以加此哉

　　储买枪炮说
中国自遭粤匪以来向外国购买鎗炮几无虚日然购买之法皆由各省各营委员向上海各洋行购买故上海洋行有专为中国买鎗炮者姑无论所委不一人所买不一家鎗炮之式定难一律将来遇有缓急若此省调兵若干至彼听用一时药弹缺乏而彼省所造之药弹不能合此省兵丁之用是有兵与无兵同误事诚非浅鲜即使购买者皆一律式样而此等洋商与经手买办惟利是图前后所委员弁既无眼力又不能洁己奉公所买鎗炮或为各国所不欲买之货或为各国改用新式将旧日枪炮一概卖出之货或为不合用之货如南北花旗交战已毕其枪炮无所用处德与法战所获枪炮德国不合于用亦概行卖出凡此价值甚贱洋商买之专售于中国以为获利之计盖此等洋商屋宇衣服器皿无不华美饮食狗马之好无不充陈司事仆隶庖丁无不毕具遇有善于官话酬应便给之人不惜重聘请至以使在外钻干笼络生意其气象之阔大有十倍于华商者一日之费颇觉不赀苟不如此获利是必亏巨本而后止然则购买枪炮非中国之储武备实洋商之利薮耳中国独不可以变计乎试观去岁新关总税务司代购数艘兵船不独中国人视为坚固即外国人亦夸其极为灵快是亲向制造厂购买价既廉而器又美中国人当亦知之而何以购买鎗炮者从未闻有托新关代买之事盖虑新关之例凡有报销必由总税务司直达总署各衙门华官虽未有报销而其数目不能不与洋员同则浮冒之弊自杜苟托买鎗炮其价值亦概从真实报至总理户部各衙门王公大臣无不知买枪炮之价此后购买皆须涓滴归公耳今后中国购买枪炮务宜在北京设一军装公所在伦敦设一军装公所缘北京为根本重地政所由出伦敦又为各国往来适中之地设之最宜中国苟需何枪炮由北京公所知照伦敦公所储买凡两公所中各派中员三四人洋员一人伦敦公所则出洋公使随员及驻英税务司皆当与闻此事所有价值两有所报户兵两部公使随则报总理衙门驻英税务司则报总税务司使三处存帐互相核阅则中西委员虽欲作弊乌乎敢每岁底汇集成数刊行晓谕则天下人皆知枪炮之价而浮冒之弊无从生矣至鎗炮运到中国宜设两处栈房以为屯积之所上海天津本最相宜然离海口太近恐一有兵端易为敌人所夺转资敌人之用考中国地势北路宜在山东德州南路宜在江西赣州离海口既远而又皆有运道可通各海口转移自不致滞缓斯枪炮免参差之别而金钱无糜费之嗟并使外国人知中国之买枪炮隐合西法而非曩日之有名无实岂不善哉无如各大宪明知此法之善徒以事难创行资不易集因循隐忍以至流弊不可胜言余尝闻某司马云伊向某洋行购炮行主即私诘以欲买真炮乎抑买假炮乎盖炮同一律而价有多寡之分余又尝至某洋行见一买办与二委员争论据买办云某委员曾向行中定买洋鎗一千五百枝每枝银九两近日某委员因别行有一枝八两者欲悔前议惟闻某委员领价每枝给银十两倘竟悔议定行告知统带官以发其私余闻言揆度某委员情形实有不欲买之心而又有不敢不买之势呜呼弊至此可胜叹哉

　　战备宜精择枪炮说
国家可百年不用兵而不可一日无备经所以言有备无患也今之所谓有备无患者要不外慎海防训边防练士卒办军资此皆人所共知几于老生常谈海防边防姑勿具论练士卒云者亦不外选少壮汰老弱束队伍操行阵勤训练同甘苦抚伤病恤死亡恩宜宽令宜严赏必行必信功必举犯则惩结其心作其气如兵法所谓先练形次练心次练胆者近是然亦人所共知非知之艰行之维艰故有治法不可无治人也而善其事尤当利其器则军资之办宜讲求矣我闻在昔峙乃刍茭备乃弓矢锻乃戈矛砺乃锋刃惟事事乃其有备足以为后世法矣然时异事殊理同物异自车战废而弓矢易为干戈自马战废而干戈易为鎗炮近世专籍火攻而鎗炮之用乃益宏频年择仿西法而鎗炮之制乃益精则且专言办军资则更专言办枪炮查西国军资以火器为最良火器以钢炮为最良钢炮以德国克鹿卜炮为最良驰名六大洲中各国争向采办而式亦日精日多钢产以德国为最美练钢以克鹿卜厂为独精而其新制十二磅弹小钢炮为尤便炮体轻故陆行易于运动子路准故施放易于命中质坚故长用易于经久身长而膛有来复线力能逼子故放弹易于及远所用开花弹子系双层铁体外裹四铜者较寻常弹子之包铅者尤洁便而不损炮他弹仅炸四十余片此弹能炸百数十片以有双层铁体也炸片多则伤人自多约用火药一磅而力已及数十里之远较用洋鎗敌用人少伤敌众而及远又数倍之此陆路山行利器也又有新制气球小炮其式与抬枪同而长大过之其用与撘提同而灵便过之亦照后膛式而寔开花弹者放平则能击敌人侧上则能击气球故有是名体轻质坚命中及远与十二磅弹炮不相上下此水陆近攻利器也他如旧制四十磅弹八十磅弹百二磅弹以迄二百四百六百一千磅弹大小诸钢炮极其大至于七十一吨大率体质极坚表度极准装放便易迅猛殊常久推为炮械中极品但以炮身长炮体重运载不易祇足以供防守而不宜于攻战虽及远倍于小炮不若小炮之轻利然比之他国前膛炮则利钝之判大相径庭矣此又防守水陆利器也西国炮厂亦多炮式亦伙未便缕举名目显为轩轾然于斯三者首屈一指则见诸各国军报及中外之精于辨别者所论非一人之私见且有征可数也至洋枪之用十余年前各国多尚前膛枪如英之燕飞尔美之士迫冷非尔皆前膛制也自美国林明敦后膛来复鎗出每分钟可放十三子远及一千二百步而各国之用前膛枪者皆以为便利咸贱售所用前膛枪尽改后膛之制乃未几而德之马体呢枪英之马体呢亨利枪相继而起其名则异其制实同每分钟可放十六子远及一千二百迈当皆后膛来复式也而德国近又新出后膛茆塞枪装放更属便利每分钟可放二十子至二十二子远及一千九百迈当出奇争胜精益求精自当推为利器之冠他如法之沙赛瑞士意大利之屈得利拜晏之威而的而澳之委伦特尔俄之秘而丹比利时之阿耳彼呢巴伦地连荷兰秘鲁之保孟等后膛枪复有士乃德及奄士荡秘簿的等厂所制者非不夸多斗靡而坚致犀利命中及远要以茆塞为最马体次之林明敦又次之此亦信而有征者也且也施放小炮宜用小粒火药施放大炮宜用大粒火药施放水雷宜用棉花药固有各称其宜者而德之六角七星药尤为力猛而能耐久弹子则有开花钢弹开花生弹生子弹洋管散子弹之别而要以双层体外裹四铜者尤最猛鸷枪弹则皆用子药连属而外加铜托旁置引火者便于装放带而施放不误于迟久也近有换用纸托以图省工料者设遇潮湿即易霉坏带装放均不如铜托之便且捷徒欲节省工料无益也炮架及枪炮随带零件无论制造采买均宜多备一份设遇损失即可用而后膛炮之后门及火门管能多备一具尤佳盖攻敌时或遇失利即拔出后门及火门管去以免资敌敌纵得炮无所用之将来收复只将后门及火门管配合便可立即装放非如前膛炮之易为敌资即或毁塞火门则收复时又须大修断难及时应用也讲求军资者幸垂听焉如以为中国本有旧规胶执成例而不思因时制宜为善善从长之计则又迂妄之甚不足与言矣

　　论教习洋鎗
近年各省营伍废鸟鎗而教洋鎗每营兵丁核计若干名以其四五成五六成之精壮者习之初则沿海各省绿营水师实为之倡继而水陆各军无论内地边疆皆筹措军需选购外洋之鎗以教其兵而陆营之外即驻防满兵亦经各将军都统奏改旧章从前所恃以为利器之鸟鎗炮等几几不复用矣此盖深知泰西火器工料坚实用法灵捷殊胜于中国向用之鎗故不惜重费以仿习之亦足见中国整军经武未尝不精益求精也惟所难者在熟习洋鎗用法之人不可多得以故省会之军大吏郑重其事往往延请西国教师月送薪水不下数百金俾其督率营兵旦夕操演以期成效之速焉若省外各镇协则以经费不能充溢每营饷项照例支给无从请益而购置洋枪较之修造鸟鎗抬炮之费已须数倍既用洋枪必需洋药价又昂于内地所制移拨借支撙节动用虑无从开销若以延请教师之故而见增数百金镇将难于请督抚亦难于允矣是以教习洋鎗不能尽用西人也夫洋鎗之用法固与鸟枪不同然亦不外置药安弹扳机对靶数端前在浙省时居近城隅有游牧之甸地空旷数十顷抚中军杭协镇之兵常于其处操之每日侵晓闻其口号不能辨别一语乃出而观之初教不过以枪作势未尝装配药弹自排班整立至于放枪凡二三十势起落极迟约计每放一枪历时一刻半教师口授各兵齐应作势而所呼喝者皆西人语以为是西人也就近识之则固非西人询诸哨弁知华人之曾当洋枪队勇者也盖浙东于粤匪披猖时尝以西员带团勇听其教练归其部勒如寍波之花绿头者事平之后或充补营兵或在西国兵船为水手当时招集不下二三千人十余年来云散风流一旦需之尚肯身充其选而技艺果然不疏虽不如西教师而以教未尝学习之营兵譬如句读之师不会作文而以授四书章句于蒙童自然胜任也吾乃恍然于教习洋枪之不必西人也今中国于外洋器械更精于十年前矣从前延西师教习之兵丁今皆可以教人更不必延西师即使西国之鎗时有改式前式方经购齐后式已将更置其用法各不相袭顾同是鎗也后门者可以前门为标准双管者可由单管而类推火药而有棉花之别弹子而有鸡心之名不过大同小异一经指点无难变通耳然则能延西师固属至善绝妙之策既不延西师亦不必为学习者虑也乃有不可解者谓教洋鎗必用西人口号也夫口号者放鎗时之步趋次第也排队齐立息声静气举鎗作势左右前后操纵张弛足容之重手容之恭一一合式而后举而放之西语虽无文义而揣其意旨可以译为华言若西师教之固不能以华言今则教者亦中人习者亦中人则以华言号令其间耳有所听即心有所会吾知其手足灵捷更胜于听西语犹费揣摩也何以知其可也盖洋鎗者以其造自外洋而名之其实枪为华人用即无异于中国之枪何教与学者并无一西人在其列也前日有人述松郡新老两营吹号向用中国之式李军门将欲认真简阅饬令改用洋号吹号虽不同于口号窃意用中国之式亦无损于洋枪之名且无关于操练之熟不熟也若吹号必用洋式则口号亦必改西语何其拘迂若是耶中国仿学西法将及廿稔不知者以为军容甚盛成效可观而知者以为有名无实盖于实在处未尝讲求此等细微之故则务求其合矜虚声而鲜实济其积习不能忘也今于什伯庸众之中得一会西语识西文之人震惊其名而曰此才可以办洋务者是何异于学洋枪必用洋号之见也耶

　　论中国宜择用利鎗
古无所谓火枪也弓而已矣古无所谓药弹也矢而已矣弓矢之为用今日虽视为末技昔日实视为长技今日虽视为微能昔日实视为良能苟精于其艺则挽百钧穿七札或中肩而夹脰或贯毂而汰辀亦足耀武扬威杀敌致果是古之弓矢原为军中利器固与戈矛剑相辅而行者矣不谓人心愈趋而愈巧武具愈用而愈精降及后世竟易弓而为枪易矢而为弹力足以轰数十人势足以及数千尺噫杀人之器久而弥精此亦运会之所趋而造物不能自主者也溯枪之源流当北宋时中国已有其制咸平三年唐福尝献火毯火枪明永乐中大师南征交址又得神机枪厥后有铁枪佛机枪并称精妙是中国之有火枪由来久矣今西国枪制层出不穷由前膛变为后膛由一响变为数响其体既异其式各殊即其及远之功亦皆有判我中国除自造快枪外而于各国之枪亦尝择而用之集众人之长以为长似可敌而敌无不摧攻城而城无不破然而倭奴肇衅图并朝鲜平壤一役我军大溃论者谓倭人枪炮有及远命中之功而我军不逮遂至一败涂地东三省因此戒严是中国所用之鎗犹不足恃也予今岁应京兆试路遇神机营兵见其鸟枪皆系旧式并有敝坏不堪者以之捕盗尚虞不足何平倭为今之计允宜破除积习力图振作无论内外防兵一律择用利枪斯蕞尔倭奴不足虑矣予留心军火有年其中利弊得失亦颇窥其崖略爰述所知以备行军者采择焉查各国之枪莫精于德之毛瑟法之哈乞开司英之马梯尼亨利美之黎意及林明敦而其及远之数毛瑟计英尺六千一杪始速率一千四百三十四英尺哈乞开司及三千英尺一杪始速率一千四百零八英尺马梯尼亨利及四千八百英尺一杪始速率一千二百七十四英尺黎意及三千九百英尺一杪始速率一千四百零八英尺林明敦及三千三百英尺一杪始速率一千四百零八英尺此数者皆可参用虽马梯尼亨利林明敦不及毛瑟击力之远而土耳其向用马梯尼亨利瑞典埃及丹麦西班牙向均用林明敦则其枪制之善可知此外如俄之秘珍丹可及三千六百英尺一杪始速率一千二百四十八英尺比之克白来可及三千六百英尺一杪始速率一千三百六十六英尺奥之温德珍可及三千英尺一杪始速率一千二百四十八英尺法之沙赛可及三千九百英尺一杪始速率一千三百零三英尺又葛喇士可及六千英尺一杪始速率一千四百二十八英尺德之卫珍德可及四千六百英尺一杪始速率一千四百十五英尺英之司乃达可及三千英尺一杪始速率九百五十英尺瑞士之秘波斯地及屈得利均可及三千三百英尺一杪始速率一千四百二十五英尺凡此亦著名之枪今中国军营宜用毛瑟黎意为主以夺其所巧然尤须悉彼所长所长安在曰命中之法而已大扺洋枪皆有准头有表尺表尺之度数一目了然固可按图索骥然拋物线法尤为取准之方是更不可不晓盖枪子出口之路其初本直因地心吸力以致渐远渐曲不能循直线径行成为弧线是名拋物线其度低则弧少弹落度不能展远度高则弧多弹落度始能及远然其高度当以四十五度为准如过于四十五度则弧线变为椭圆如弹落角度又反近此乃一定之理即如毛瑟枪平放不过及一千二百英尺有零必昂至四十五度乃可及六千英尺过此又缩近矣至于远近差早晚差阴晴差风力差以及药之精粗轻重器之新旧美恶又有差是必训练兵士使之细心体察极力研究然后可悉其精微明其利害一旦与倭奴接仗庶几锤炉在手规矩从心不难如善射者之百发百中矣

</div>
    <div class="pagination">
<a href="皇朝经世文统编_page210.html">上一页</a><span>...</span><a href="皇朝经世文统编_page206.html">206</a><a href="皇朝经世文统编_page207.html">207</a><a href="皇朝经世文统编_page208.html">208</a><a href="皇朝经世文统编_page209.html">209</a><a href="皇朝经世文统编_page210.html">210</a><span class="current-page">211</span><a href="皇朝经世文统编_page212.html">212</a><a href="皇朝经世文统编_page213.html">213</a><a href="皇朝经世文统编_page214.html">214</a><a href="皇朝经世文统编_page215.html">215</a><a href="皇朝经世文统编_page216.html">216</a><span>...</span><a href="皇朝经世文统编_page212.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
