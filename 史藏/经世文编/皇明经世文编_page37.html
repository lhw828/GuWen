<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 37 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 37 页/共 172 页
  </h1>
  <div class="content">
   皇明经世文编卷之一百六
　　华亭徐孚远闇公　陈子龙卧子　宋征璧尚木　吴培昌坦公选辑
　　杨廷枢维斗参阅

　　梁端肃公奏议五（疏）
　　梁材
　　疏
　　议茶马事宜疏
　　议处茶运疏
　　议处通惠河仓疏
　　议茶马事宜疏【茶马事宜】
　　巡按陕西监察御史刘良卿题、切照国家设立三茶马司收茶易马、虽所以供边军征战之用、寔所以系番人归向之心、考之茶法、在　大明律曰、凡贩私茶者同私盐法论罪、葢行于腹里地方者然也、至于通番禁例在　太祖高皇帝曰、私茶出境者斩、关隘不觉察者、处以极刑、太宗文皇帝曰、透漏私茶出境者、犯人与把关头目、国初一驸马贩私茶即处以极刑葢立法之严如此俱各凌迟处死、家口迁化外、葢行于边方者然也、　祖宗好生之德、不嗜杀人之心、而私茶通番。辄以极刑凌迟论罪。其意之所在可知巳。葢西边之藩篱。莫切于诸番。诸番之饮食。莫切于吾茶。得之则生。不得则死。故严法以禁之。易马以酬之。禁之而使彼有所畏酬之而使彼有所慕此所以制番人之死命。壮中国之藩篱断匈奴之右臂者。其所系诚重且大。而非可以寻常处之也。故在当时茶法通行。而无阻滞之患。番马茂盛。岁至万余之多。又考之洪武初例。民间蓄茶不得过一月之用。嗣后至弘治年间。或召商中茶。以备赈济。或召商中茶。以备边储。然未尝禁腹里之民使不得食茶也行之既久。此意浸失减通番之罪。而止于充军。禁内郡之茶。而无所于食。遂使奸人窃肆。私茶盛行。番人一至。既要厚赏。复索高价。岁易马匹不过数千。甚至骄傲抗违。招之不至。括民间之马以充数者。夫岂　祖宗立法之意。果如是哉。姑以今日茶法言之。每年三茶马司。汉中府解纳课茶。洮州一万一百九十余斤。河州一万八千三百七十余斤。西宁二万五千六百余斤。其各商茶亦赴三茶马司抽分。又各数十万斤。官茶贮库商茶就彼发卖其各府卫州县衙门捉获私茶。又解各司贮库。是商私课茶皆聚于三边茶马司矣。其在腹里地方。凡有夹带茶斤。不论多寡。即以私贩论罪。是陕西一省皆不得食茶矣夫茶聚于茶司。则通番之弊易滋。茶严于内郡。则私贩之弊难究。何也。葢陕西通番之路有三。一曰阶岷。一曰临洮。一曰兰州。黄河为限。关隘为险。三路严守。则茶岂能飞入番境哉。今商私课茶。皆以文引渡河历关而至茶司矣。茶司地方。则皆与番为邻者也关隘少而岐路多。其相通固巳易矣、而茶司周环地方几何。人民几何。商人之茶动至数万。岂能尽卖而尽买哉。商人去家千里。既不得以速卖。势复难于久守。不得巳而賖寄居民。家积户蓄。塞屋充栋。夫番人欲之而不可得吾民积之而无所施往来之路。虽有关河之限。交通之利。不止三倍之多。且通番之罪犯则止于充军。又十不一犯焉。欲其不相通岂可得乎。故近日拏获通番人犯。若完忠则河州卫千户、而茶则商人赵文华者、李仕英河州之民、而茶则商人张纯者黄钦林森乃西宁之民、而茶则商人罗铭者、繇此观之。则通番者皆茶司地方之民皆商人抽分之茶固非腹里地方之民之茶也。葢既遗之以通番之资。又减之以通番之罪云尔。夫详于禁者犹有法外之遗奸。况疏其禁乎。此通番之弊易滋。而禁之之难也。茶盐皆所日用而不可缺者。茶法与盐法相同。然禁私盐矣而未尝不卖官盐也。今禁私茶矣。而官茶止行于诸边腹里八府。皆不得行。以人所必用之物。而禁之使不得行。使不得食。欲其不私买。岂可得乎。山人治茶。犹农之治菽粟。勤力经理。俯仰所资。今商茶之外。严禁私卖。又以茶多阻滞。商人不得多中。则将使小民终岁收获置。于何地。而衣食之资取办于何所耶。欲其不私卖。岂可得乎。食者欲买。中者欲卖。贫无生艺之民。欲其不乘机而私贩。又可得乎。故凡拏获茶徒。非饥寒困苦之穷民。则衣食无赖之园户。夫事有大小。法有轻重。茶法之禁。其要在于通番。非切切为吾民也。今使大奸巨恶。往往得以通番而漏网。闾阎小民。以数斤之茶囚禁囹圄。而致死者不可胜计焉。此不惟私贩之弊难究。而轻重缓急之间。亦未有当于人情者焉。况以三茶马司见贮之茶。计每岁易马之费。洮河可足三年之用。西宁可足二年之用。其商私课茶。又日增而月益之。以至积久腐烂。如近日监察御史刘希龙。所奏烧毁者三茶司共二千万二千余斤。以价计之。则不啻数万两之多。夫以民间有用之物。而禁民使不得用。积之以至于腐朽。而置之于烈焰之中。岂不诚可惜哉。茶法之弊有如此者。以今日马政言之。番地所产多马。吾之所易在马。私茶既行则番人无所利于官茶而马亦不肯至矣使番人有马而无所于市吾之茶有禁而无所于通其势必相求而制之之机在我矣。今者商茶皆在茶司。茶司居民。陆续窃易马匹。以待商人往来兴贩。岁无虚日。如臣上年四月至洮州、五月至西宁、差人访拏、一日之间、即得马六十余匹、西宁四十余匹、则寻常可知也、纵使番地多马、要之生产有限、兴贩无穷。及吾易马之时则不能多得也。固宜此兴贩番马之未禁也。每岁茶易马匹领军未至。皆寄派各卫军余餧养。夫边境之军。地方苦寒。生艺寡薄。平居之日。衣食固有所不赡。而复以养马责之。一有瘦损倒死。重则追赔本色。轻则追纳肉脏银两。家业不逮。鬻及男女。彼何辜哉。此寄养茶马之未平也。监苑牧马所以供军。臣初至安定苑点马。见有缚足而至者。道傍又有新死者。询其所以。皆平日牧军养马数多。不能收拾。撤放山野。遂使性如虎豹不可羁靮故必设法捉获。缚其一足。而后可以赴点。其死者皆因被縳急撞而死。夫养马以备用。而至于如此。将何以为用哉。及查操军倒死马匹之例。各照上中下户。则给椿朋地亩银两买补。银数不足。复累各军赔办。且槽下倒死者赔办可也。若追贼倒死。势非得已而亦使之赔办。情似不堪夫马多失养。而置于无用。马至倒死。而给银以买补。且累给贫军之赔办。是不亦两失耶。甘肃一镇、每岁领马一千九百匹、榆林宁夏、每年领马各一千匹洮州卫、每年二百匹、各卫地方切近虏地、传塘追贼劳役颇多、倒死马匹、时固有之、或亦未必岁有千数之甚也、今各镇卫所不论倒死有无多寡、每年槩给马共四千余匹、漫无稽考、冐领作弊、岂可谓之无耶、此牧马领马之未善也、马政之弊有如此者、夫调不鼓之琴、必有更张之术、理大坏之政、必有变通之道、臣罄一得之愚、条为六事、开坐于后、奉　圣旨该部知道、抄出送司案呈到部、看得巡按陕西监察御史刘良卿、条陈六事内除审处牧马、以便操牧一事、移咨兵部、径自查议外、所据量积边境之茶、以防私通等五事、相应议拟开立前件、伏乞　圣裁
　　一量积边境之茶以防私通、今后三茶马司积茶、止留二年之用、每年易马、计该若干、课茶之外、足以商茶、巩昌府盘验之时、扣除解司之数、收贮该府类总顾脚、给批差官、解至茶司交割、正茶之外。分毫不许夹带。如此则非惟通番者无所资而自止。将茶价涌贵。番人受制而良马、亦有不可胜用者矣。前件查得问刑条例内一款钦奉　宪宗皇帝圣旨、私茶有兴贩夹带五百斤的、照见行私盐例、押发充军、又为陈愚见以禆茶马以济军务事、该巡按御史刘希龙、题称官茶易马、先年招马之易。于今招马之难。葢以开中太滥。商茶数多。番人坐以得茶。不仰给于茶之难故欲少开中以便招易。该本部议照积茶易马。乃我朝备急防边御患之策。近年以来。法久弊生。私茶盛行。以致官茶阻滞。易马甚难。诚有如本官所奏者。相应依拟、转行接管巡茶御史、今后开茶之期、必先审有力商人方许报中、其樽节盈缩之数、并积新散旧之法、悉照本官所拟事理施行等因、已经通行钦遵去后、今御史刘良卿、题称今后三茶马司积茶、止留二年之用、每年易马、计该若干、正茶之外、分毫不许夹带、将来茶价涌贵、番人受制而良马不可胜用一节、与前御史刘希龙所奏、大略相同、相应议拟、欲候命下、转行陕西巡茶御史、再加斟酌、径自查照施行、
　　一通行内郡之茶、以息私贩、今后商人中茶、每年多开百万斤巩昌府盘验明除扣解茶司之外、其余悉听臣衙门酌量西凤等府地方广狭、分派各府对半抽分、照依时估、定以价值、商茶给商自卖、文引截角挂号、不得出所属州县之境、官茶并拏获茶、俱出给印票、分散铺行发卖、价银呈臣衙门计算、除养马解茶之费、余开巡抚衙门、以备军储其临洮所属河兰二州、巩昌所属阶岷州卫、系近番地方、仍旧禁卖、如此、则非惟私贩者无所利而自息、将来茶价充溢军储可免匮乏之忧矣、前件、看得巡按御史刘良卿题称一节、非无革弊裕边之意、相应议拟、合候命下本部、移咨巡抚陕西都御史黄臣、及转行陕西巡茶御史、再行会议、前项事宜、如果官商两便、有益军储、悉照本官所议施行、若有窒碍、另奏请定夺、
　　一严通番之刑以杜轻玩、今后通番道路、洮岷河州责之边备道、临洮兰州、责之分巡陇右道、西宁责之兵备道、务要选委勤慎官员、昼夜严加防守、拏获私茶、通番之徒、及防守官员、不行觉察者、仍照　祖宗旧例、处以极刑、边备分巡等道、不行严谨、致有私通者、事发听臣参劾、即以罢软罢黜、虽有他美不得论赎。如此则刑重而防守严。其谁肯舍身家之重而觅通番之利也。　前件大明律内一款、凡犯私茶者、同私盐法论罪、及查盐法内一款、凡犯私盐者杖一百徒三年、拒捕者斩、非应捕人告获者、就将所获私盐给付告人充赏、有能自首者免罪、一体给赏、及查得先为申明事例、禁约越境贩卖私茶通番事、该督理马政左佥都御史杨一清、奏称查得洪武三十年三月初八日、钦奉　太祖皇帝圣旨、陕西四川把截私茶处紧要、恁户部便差行人去陕西河州四川碉门利雅等处、省谕把隘口的头目、教他十分严加把截、不许私茶出境、如今这一遭说与他知道、以后每月一遭差人去说、直差到九月务要省谕他每把得停当、不致透漏、这等说与他了敢有放过私茶出口的拏来罪他、永乐六年十二月初九日、钦奉　太宗皇帝圣旨、陕西四川地方、多有通接生番径行关隘、与偏僻小路、洪武年间、十分守把严谨、不许放过叚疋布绢私茶青纸出境、违者处死、如今关隘上头目军士、多不用心守把巡捕、往往透漏叚疋私茶出境、恁户部再出榜去晓谕禁约、还差人说与都司布政司、着他勤勤的差的当人去各关上省会把关头目军士、今后务要用心守把、设法巡捕、不许私漏叚疋布绢私茶青纸出境、若有不听号令、仍前私贩出境、拏获到官、定将犯人与本处不用心把关头日俱各凌迟处死、家口迁化外、货物入官、如私贩之人、有能自首者免罪、给与重赏、俱经通行钦遵去后、但法久弊生、人心玩愒、所以本官具题前因、无非慎防守兴茶利易马筹边之意、相应申明、通行遵守、合候命下本部、转行陕西巡茶御史督严各该边备分巡兵备等道、悉如本官所拟、申明律例、严加防守、仍书大字告示。翻刊印刷。发仰各该把截地方。常川张挂。晓谕军民人等。如有兴贩私茶出境。及守把关隘人员通同透漏者。但云从重问拟则亦未必许行成祖圣旨事例矣难则申饬不过虚文而巳俱从重问拟、干碍应参人员、径自奏请定夺、
　　一严贩马之禁、以便招易、今后通番道路、如前所开者、责令各道防守等官、但有兴贩番马入境、拏获马匹入官。犯人以通番论亦照前例问罪。如此则番汉不得交通番马不得私贩息生既蕃。招易自广。云锦成群之盛。庶乎其可致矣。　前件一节、查有前例相应议拟、合候命下本部、移咨陕西巡茶御史、即行该道守巡官、督同守把关隘人员各申明律例、用心防守、如有仍行私贩者、拏获从重问拟、守把之人、知而故纵、及失于盘诘者依律问罪、
　　一公养茶马、以苏贫困、今后三茶司各择空闲地一区、动支茶法银两、建立马厂、积蓄草料、每年易马之时、选委指挥千百户等官、督同医兽人等、凡有易到马匹、攒槽餧养、秋夏随便牧放。冬寒给与草料。如有瘦损倒死者。官员医兽人等。各治以罪。夫医兽养马。则水草调而自无患病之虞。官给草料。则军士苏而可免负累之苦矣。　前件、查得前项易到马匹、设有陕西苑马寺、开城清平等七苑牧养、已是定规、今御史刘良卿题称三茶司、各择空闲地方、动支茶法银两、建立马厂积蓄草料、委官督同医兽餧养牧放以免贫民追赔之苦、不为无见、但事在彼中、未审中间有无窒碍、相应勘处、合候命下本部、移咨接管巡茶御史、将前项事宜、再加查议、如果相应、别无窒碍、明白奏请定夺、
　　议处茶运疏【议处茶运】
　　巡按陕西监察御史沈越、题据分巡关西道副使纪常、陇右道佥事江南、会呈蒙臣案验、先据汉中府呈称、本府所属金州西乡汉阴石泉紫阳五州县、岁办地亩课茶五万三千一百九十斤、共装一万八百四十四篦、每年西安汉中临洮巩昌平凉凤翔六府、每府编茶夫一百名、每名征价二两五钱、共该银一千五百两、内各除二十名夫价、存留府库听解私茶、其余八百名夫价、各类解汉中府收贮、各州县大户、解茶到府领银、自行雇脚、运至茶司交收、但各年解过夫银、本府所属六百八十七两、凤翔府五百六十二两、巩昌府九十九两五钱、平凉府七十五两五钱、西安临洮二府全未征解、每遇解茶不敷支给、屡经呈请、将茶法赃赎借支、嘉靖十四年、借过一千二百两、嘉靖十五年、借过四百七十两、嘉靖十六年、借过九百八十两、见今嘉靖十七年分运茶急紧、缺少脚价、呈乞催解、或再量借支用等因、除巳经批行陕西布政司通行严催外、今看得前项课茶、旧规自汉中府至徽州、过连云栈、俱繇逓运所转行、徽州至巩昌府中间经过骆駞巷、高桥伏羌宁远、各地方偏僻、原无衙门、添设四茶运所官吏管领、通计一十一站、每处设茶夫一百名、巩昌府至三茶司、复由逓运所三路分运计三十站、每处设茶夫三十名、其茶运所衙门、运茶日少。空闲日多。积习既久。夫役雇募重费不赀官吏无为、俸银冗滥、嘉靖十四年、该监察御史刘希龙题准、将前茶运所官吏查革、茶夫止留六百名于西安等六府征派除存留外、每岁该解银一千二百两、汉中府收贮、遇大户解到茶篦、往西宁者每篦一钱、洮河者每篦七分外、又各加添一分、以备风雨脚价支用、通不经由逓运所人役、为照前项裁革官吏、减去茶夫、固是节省、但自议革之后、不期夫价累征不完、致将茶法赃赎银两、逐年借支、其大户原领夫价、已是太多、复因路远、辄科盘费、每名不下百十余两、本役中途延滞、逾岁不能完纳、又复揭借私债、负累户族赔还、告扰追偿、乡民嗟怨、为今之计、莫若酌量道路远近照依商人运茶则例、依程定价、委官部运、自汉中府南郑县起。至略阳县止。陆路三百里。每篦给银一分二厘。共该银一百三十两一钱二分八厘、略阳县至白水江路。一百二十里。一船可容千篦。给银二厘。共该银二十一两六钱八分八厘。白水江下船陆路至徽州七十里。每篦给银三厘。共该银三十二两五钱三分二厘。通前汉中府至徽州俱属关南道地方。徽州至秦州陆路。每篦给银一分。共该银一百八两四钱四分。秦州至巩昌陆路。每篦给银九厘。共该银九十七两五钱九分六厘。通前自徽州至巩昌。俱属陇右道地方。又查得私茶惟汉中府独多。且经行道路。与前相同。每岁约用脚价六十两支给。通计止该银四百五十两二钱一分足用。巩昌府至茶司三路仍经逓运所转发。况各所牛车人夫俱便。不必议添夫役。较之往年、每岁该节省夫银一千五十两、其前项存留听解私茶银两、止是汉中府支取其余各府俱未及用、约该存银七百五十两、若将前拖欠并存留未用者、通行征完、该有三千余两可彀六年之用、合无行布政司、将茶夫六百名、暂免编佥仍行各府严并拖欠、在西凤汉者解汉中府、平临巩者解徽州、各收贮候运之时、俱差有职人员押解、先繇汉中府领价、分巡关南道验过、督发至徽州交割、次繇徽州领价、分巡陇右道验过、督发巩昌府交割、巩昌府照文验发逓运所、转运至三茶司交收、听候易马、候银数支尽之年、止行南郑县并徽州编征接续支用、不必征派别府、如此、则运茶在官。不在于民既无负累之弊又有节省之多。况官运催督程期有限虽欲迁延势有不能其西凤等府私茶、亦各通令繇逓运所转发、较之往岁、委实官民俱便经久可行等因、题奉　圣旨、到部送司、案查先该巡按陕西监察御史刘希龙、题称茶夫欲照旧例征银存省截解收贮量地雇役运茶、给与正贴脚价、及巡获私茶、亦照例运纳夫银、有余作正支销、并茶运所衙门官吏似应裁革、各州县驿逓茶夫、不必佥派等因、该本部议拟转行接管巡茶御史再行查议、勘处具奏准议、今该前因、案呈到部、看得巡按陕西监察御史沈越题称汉中府课茶、先因茶运衙门官吏夫役冗滥、题奉钦依裁革、今经五年、不期征解夫银累有拖欠、大户领价、浪费复多、且赍执官银、自行雇运官多人少。路远力疲、经年不到。有悞易马。要将各府原编茶夫价银、通行免编、止将累年拖欠、并存留夫价、着落守巡官严行催解汉中府、并徽州收贮、以后运茶、官为雇脚部解、候支尽之年、止行南郑县并徽州、各照前数编征、二州县另项差银、行布政司量为改除、其解茶人员、就令关南陇右二道、选委部运一节、无非节财救弊之意、相应依拟、合候　命下、转行陕西接管巡茶御史、再加详议、如果别无窒碍、径自查照施行、
　　议处通惠河仓疏【通惠河仓】
　　浙江等处承宣布政使司处州府知府吴仲奏、臣尝备员御史、建议开浚通惠闸河、浮言横议、塞耳填胷、虽臣亦不能自信也、节奉圣谕、有曰修浚闸河、委系转漕便利至计、近年屡议修复、皆为附近贪利之徒所阻、亦因大臣不肯任事、小官徒事虚文、见今东南民力困竭、漕运军士疲敝、苟有宽省之策、岂可因循不为、大事可成、则劳费不足计、国计有补、则浮言不必恤、若奸豪之人、恐防巳利、故为腾谤阻挠、听缉事衙门访拏究问、又曰修浚通惠河、乃前人遗迹、先朝成筭、近年屡议修复、辄为奸豪射利之徒所阻、今闸坝俱存、河渠无碍、原设官吏夫役见在、今所议处、尤为简易、合用钱粮不多、一应疏浚盘剥修闸造船等项事宜都依拟施行、未尽事情、听该本部、并各官从宜处置、事骵重大者、具奏定夺、务要同心竭力、共成大工、勿得偏执违拗、妨误经国大计、大哉　皇吉、一哉　皇心、岂凡庸所能测识哉、既而时方四月。费纔七千。而舳舻衔接于大通桥下。京城父老观者环堵。漕运官军。欢声动地。臣因窃叹　圣见之神明、　圣政之奇伟、一至此哉、臣闻先儒有言、禹之决江水也。民聚瓦砾、事巳成功、巳立为万世利、禹之所见者远也、而民莫之知、故民不可与虑始、而可与乐终、史起决漳水以灌邺田、邺民大怨、欲藉之起不敢出而避之、使他人遂为之、水巳行、民大得利又相与歌之、魏襄王可谓能决善矣、诚能决善、虽诅哗而不为变、故中主以汹汹也止善、贤主以汹汹也立功、斯河之举、若非　皇上操大禹之神、兼魏襄之决、岂惟河道无成、漕事不举、臣且以此获罪、不知其所矣、臣迩者前去到任、道经通惠河旁、追思往事、不觉惊心、第念好事难成而易败、谗言易兴而难遏、日远人非、无所于考、跧伏舟次、掇拾此河事迹、编成一书、名曰通惠河志、缮写进呈、伏乞燕闲之暇、特赐清览、勑下内阁看详增撰序文、仍命所司刊刻成书、或容臣捐俸锓梓、用纪中兴圣政之盛事、少备他日史氏之美谈、而臣亦得托名于不朽矣、但臣原奏之意、尚不止此、不敢避嫌隐默、复冐昧与　陛下陈之、臣当奉命穵运边储。因见密云等处。皆有间道可通。万一奸细为之向导。轻骑疾驰。旋日可至。若据仓廒而肆烧毁京师可以坐困。所以借盗兵资寇粮。古今大忌。先年土木之变。尚书于谦曾议烧通州仓廒。近年都御史汪鋐。亦会议包筑通州于城内。臣愚实与相同。仍乞勑下户部、备查于谦汪鋐并臣先今奏内事宜、会同廷臣从长议处、先尽京仓空廒。次于大通桥督储馆后。将逐年扣省脚价。葢造水次廒座。并搬剥船脚之费。凡遇大运未到。及空闲之月。陆续搬运来京。所谓不劳巳之力。不费巳之财。隐然潜消莫大之后患。亦何惮而不为哉。若曰恐夺通人之利则当全用旧日之官吏夫役一无所纷更于其间彼既不失其利。而我实未尝无不利也。机可乘时、虑当及远、遭遇　圣明、千载一时、不可不预为之所、而苟且因循于目前也、区区一得愚见、实有未尽、不知忌讳、再犯天威、下情无任拳拳恳诚之至等因、奉　圣旨、这所进通惠河志、送史馆采入会典、仍着工部刊行、奏内应行事宜、该部还会议停当来说、抄出送司、案呈到部、看得奏内粮运事宜、系户部掌行、拟合就行、为此合咨前去、钦遵会议、覆题施行、又于户科抄出广西道监察御史戴金、题为陈愚见以备会计粮储事、窃惟自古国家必据险以立基。积储以固本。所谓地利人事。相须以成。而人谋之臧。所关重大而垂远者。则当因地利之险阻远近。以为之熟计也。我　太宗文皇帝、定鼎燕畿、据有形胜、居重驭轻、诚万世不拔之洪基矣、而储畜一节、中间转运之方、出纳之审、安置之法、与夫除奸革弊、节冗省费、一切事宜、　列圣相承、迄我　皇上登极以来、凡事有更革损益、必集羣议以求至当、是固无容于议者矣、近以本年十月十六日、该户部送到会议揭帖、为记　圣政以摅愚荩事、奉　圣旨本部会议停当来说、臣窃详吴仲欲移通仓之储、以防意外之变、是其心未尝不忠、而其事或有未尽然者何哉、葢边方外寇、必自远以及近、而老成谋国、必制外以安内、我国家万年基业肇造如此、东关则有燕河营太平寨三屯营马兰谷密云黄花镇西关则有居庸紫荆倒马诸关镇。以为京师之藩屏。诸陵之护卫而通州附近京师。尤在肘腋之间。寇岂易至之哉。万不得巳。设有寇侵以上各边关镇攻围日久。粮饷不继历代仓廒不必尽入京仓亦有立于水次者况通州近于京师必发通州之仓以为救援之策此则　文皇帝置通仓不言之深意矣果如仲言。尽徙入于京中。至不得巳。则发京储以济边患。不惟往返费转运之艰而国之大体示弱于人亦甚有不便于事势者岂可因土木一时之变。以泥久远之见哉。故春秋之法。守在四夷葢四夷安。则藩屏固而国势自尊。若舍远而谋近。弃险而就夷。恐非善于谋国者矣。况　列圣陵寝。俱在天寿山。其黄花镇密云居庸一带。为防护深远之计。又岂少缓于京师哉。故都御史汪鋐不为徙粮之说。而有筑城之计。葢得　祖宗之意。而知通仓为不易之图矣。虽然疑二、虑当万全、臣尝见运粮之苦、思储畜之计、辄有一说、少便于国计民情者、为　陛下陈之、臣查得南京各卫所官军人等月粮、每遇各省运粮至日、临船兑支、军民甚称两便、及查大明会典开载成化二十年、河道浅阻、运粮迟滞、令所运粮巳到者、悉免晒扬、每石加收耗米四升、未到者令在京各卫所官军人等、于通州张家湾等处地方、临船预支三个月、每石加脚价三升、河西务七升、其所免粮、每石该耗米五升、并晒米四升、俱作正数支放、其兑支未尽者、俱于通仓上纳、臣谨据此备查得江南北诸省起运之数、至京通二仓者、大约每年不过四百万石、内该正兑米三百三十万石、京仓七分、通仓三分、改兑米七十万石、京仓四分、通仓六分、二项总计、每年京仓二百五十九万石、通仓一百四十一万石、其各卫所官军人等、每月该实支米该二十三万石、除两个月折色外。京通二仓、各支实米四个月、粟米一个月。此则每岁出入之数矣。以各省运粮之费计之。比如湖广浙江江西。每米一石。该三六轻赍。银一钱八分。作为沿途盘拨。并张家湾起运入仓之费合无查照成化二十年旧规。每年于湖广江西浙江三总内。临船兑支三个月。与各卫官军人等。以作京仓应支之数。共该米七十万石。每石仍照旧征免晒米四升。该积出入官二万八千石。轻赍银一钱八分。内除八分。与军士沿途盘拨之费。每石剩银一钱该积出入官银七万两。此则不费于民而利归于国者矣。至于支粮官军人等。亦照旧每石加脚价三升。河西务七升。则军士既有脚价又得预支将不嫌于远负而利于速得矣其运粮军士。又得免转运之苦、省无名之费。以为困苦之苏。实一举而三利存焉。备访人情、佥曰无不可为者矣、至于储积久远之计、通仓每年额数、不过四十万石、既临船兑支去三个月、余存不过七十万石。存积本镇。紧急备用、以收制外安内之功。斯则不失　祖宗初置仓廒之意。而于时宜变故。亦可无牵襟掣肘之患。又竟其终而备论之。行不过十年。可余积银七十万两。米二十八万石。欲大举兴作。如都御史汪鋐之议、以兴包筑之功。诚不假他求。而绰乎有余裕矣、臣闻自古经理财用以实国储。以戒戎作。必为之以预。持之以久不疾不徐。而功斯慰矣。仰惟　圣明御极百度维新、而储积邦本、尤所留意、故不惜浅陋之愚、以效芹曝之献、伏惟俯赐睿断、或下之廷臣、议其可否、请自　圣裁、奉　圣旨该部知道该户工二部、议拟题奉钦依、差委户部左侍郎王等、会同踏勘议处续该各官会勘、自新坝起、至庆丰闸止、旧迹具在、应该疏浚、合用工费、并各项事宜会处停当、及称通州京辅之地两城夹固、五卫防守、亦当蓄储以安人心、不宜过虑搬运、自起惊疑等因、今该前因、查得漕运志书、所载仓廒之政、永乐年间设通仓四大运西仓、大运南仓、俱在新城、共廒四百三十三座、大运中仓、大运东仓、俱在新城、共廒一百七十九座、至永乐十二年、该平江伯陈瑄、请于通惠河立法攒运、淮安至通州、各添葢仓廒接运、事下行在户部、该本部会议、题准北京行属官军并营造军夫岁用浩大、海运迟阻、将原坐太仓粮、苏松浙江改送淮安仓、镇江庐凤淮扬送徐州仓、徐州并山东兖州送济宁仓、河南山东送临清仓交收、添造二百料河船三千只、工部即差官催造完备、自永乐十三年为始、依拟将海运停止、退下官军、令于里河临清德州转运前项粮储至通州仓交卸、令天津并通州等卫官军、于通州接运至京、工部就于淮徐济宁临德通州添葢仓廒、仍将通州见在仓廒照依南京江北五卫事例、拨与通州五卫管领、委官拨军、分投收受、自后军民、就便免运、宣德八年、攒运粮五百余万石、通仓收二分。京仓收一分。正统二年。攒运粮四百五十万石。通仓收六分。京仓收四分。至成化六年以后。始以十分为率。兑运京仓七分。通仓三分。改兑京仓四分。通仓六分。支运俱通仓收。及查得景泰元年土木之寇未靖、京城戒严、兵部尚书于谦、议请操军士、缮兵器、分城守、护通州、埧上仓粮、在城中者不可捐弃、令在官诸人关支、准作月粮、京场草束、俱在城外堆积、及坝上养神马草料、亦置仓场于野外、乃分遣五城兵马司官、纵火焚烧、又卷查得先为乞恩处置浅阻粮运拯恤贫军事、该漕运总兵官平江伯陈锐等、题称天时亢旱、自仪真至宿迁、河道干浅船不能行、即今八月初旬、湖广等处粮船尚有二千六百余只未过济宁、若计完粮、须至十二月、必致冻阻、欲将见到河西务张家湾粮米、免其晒扬、加米二升、作急收受、其在后到仓者、扣筭一百余万石、量加脚米、临河兑与在京官军三个月俸粮等因、该本部查得该年粮米四百万石、即今九月将半、尚有一百二十八万余石、俱未运到、屡经催攒、虽因浅阻、然亦有极远粮船先到者、显是管运官员、惰废延迟、应合处置、合无将巳到京通二仓未收者、悉令照例免晒每石明加耗米、并今免晒米四升、作急收受、其未到京仓粮米、行令在京各卫所、将仓粮官军该支本年十月十一月十二月分俸粮月粮、造报关领勘合、委官带领前去通州地方、听本部委官监督、就船一并兑支、张家湾兑者、每石添与脚米三升、河西务兑者七升、就于该上京仓脚价米内支给、所兑粮米、每石兑粮收明、加耗米八升、支运改兑收兑收明、加耗米五升、免晒米四升、上京脚价米一斗、俱作正数放支脚米如无本色、每斗折银五分、余银送太仓银库交收、兑完出给通关付缴、空船随即行令回还、其余兑支不尽、并原该纳通仓粮米、及芦席板木俱令运赴通仓上纳、务在十月中旬完毕、来迟卫所把总等官、但在张家湾等处交兑者、难依常例、俱罚俸三个月、庶勤惰有别、将来知警、其总督漕运官员候粮完之日、奏请定夺等因、于成化二十年九月十五日、具题及奉　宪宗皇帝圣旨是通查案呈到部、臣等会议得国计重务、储蓄为先、事事有备、乃可无患、我　太宗文皇帝定鼎燕京、形势奠安西北。而财赋仰给东南。自淮徐临德以及天津通州。随在置仓。用广储蓄。以充军饷。使缓急有备。而内外相资。远虑宏谟。万世永赖。今知府吴仲、虑为先事之图、欲搬运通粮以杜危机、御史戴金深思储蓄之计、欲随宜预支以制盈缩、俱为思患预防、因时变通之意但即今通州密迩京师。城郭完固。加以五卫官兵军民安堵。先年土木之变。亦以该州有城。恃为无恐。而城外草束始议焚烧。且节攒运四百万石。分收京通二仓。依期方可完足。而内外轮月放支巳寓通融区处之意。成化年间虽曾临船交兑。实繇漕运稽迟。事变无形。必修内而后可以攘外。时难预定惟守经而后可以行权。合无候命下户部、行移总提督仓场侍郎等官、自嘉靖十年以后、将兑军攒运粮米、仍照节年议单、及题行事例、京通二仓、照数收放万一河道阻浅、粮船不能前进、恐误来年大运、听漕运衙门、临时具奏、本部查照前例、议请定夺、不许因而迁延、希图兑支、致亏国计、兵部行移顺天等府巡抚都御史、并蓟州总兵守备等官、各要申严号令、操练军马、谨饬关寨、修理城池于承平无事之时、慎安不忘危之计、则军威自振、而国势益张胡虏之患潜消、通仓储蓄、可以历万世而无弊矣、
　　皇明经世编卷之一百六终
　　皇明经世文编卷之一百七
　　华亭陈子龙卧子　宋征璧尚木　徐孚远闇公　李雯舒章选辑
　　茂苑许元溥孟宏参阅
　　柴司马奏疏（疏）
　　柴升
　　疏
　　题为陈言救时弊以弭寇盗事
　　题为陈言救时弊以弭寇盗事【南京积弊】
　　臣等切惟南京实　祖宗王业根本之地、财赋四通、水陆要会、六朝以之建国、群雄之所必趋、肆我　太祖高皇帝、奄甸中夏、定鼎于兹、暨我　太宗文皇帝、辑宁邦国、迁都于燕、分为两京、南北并峙、盖有见于皆可以据形胜而制六合也、迨今百数十年、虽宸极底定、而万方拱北、然而南都故基、宫阙具存、陵朝不改、百官庶府、依然布列、既择内外重臣、倚为守备、又简兵部尚书付以参赞、固所以不忘　祖宗根本之旧、亦所以寓居重驭轻、防微虑远之深意也、柰何承平日久、百度寝衰、宫阙虽具而备卫不严、城郭虽完而戍守不密、营卫虽设而卒伍不充。加以内府衙门宂员太盛、而筦榷纷纭、贪貭无厌、而利网滋繁、法禁废弛、而上下摧剥、以至差科频重、财力殚竭、军民困苦、工商失业、闾阎愁叹、怨诽日深、人心既危、国本何赖、况今四方远迩、寇盗充斥、边报旁午、日益纵横、虽蒙朝廷命将出师、未见殄除、臣等切恐四川之寇、酝酿日众。剿灭无期、万一溃出荆门、则江夏安陆、势不可遏、江西之寇、曾闻诱杀官军、几致败没、万一乘胜长驱、而彭蠡九江、瞬息可待、山东河南之贼、若抚捕无方、联成巨敌、恐有狂豕奔突、而庐凤淮扬、患不可测。前项地方。皆据南京江淮上流。水陆襟带。人心汹汹朝虑夕危、然以　天相皇家、根本盘固、　祖宗百年、恩泽在人、非常之变、岂所宜言、但臣等杞人之忧、虽在治平之世、而防御之策、若固不可以不讲也、然自恒常图之、御寇盗莫先于选将领、厉军威、固城守、修器械、此数者朝廷之上、庙堂之谋、纤悉具备、筭无遗策、无容议矣、然臣等切以为在今日所当急者、尤莫先于救时弊而收人心也、盖弊政不除、则人心不和、苟人心不和、则上下解体、虽有颇牧之将、而威信莫行、虽有熊罴百万、而莫肯用命、虽有金城汤池、而谁与守、虽有坚甲利兵、而徒以资敌、故吴广陈胜、足以乱秦、黄巾赤眉、足以乱汉黄巢王仙芝、足以乱唐、方腊足以乱宋、张士诚方国轸足以乱元、此皆乘人心之不和。而利于奸雄之所资。可不鉴哉。孟轲氏有曰。天时不如地利、地利不如人和、正谓此耳、臣等考古今兴衰成败之迹求国家理乱安危之本、而谓今日整棼弭盗之策、诚有见其当急焉、在于救时弊而收人心之不可缓也、然弊在天下者、固不可枚举、姑以积弊之在南京者言之、伏望圣明俯赐弘纳
　　计开
　　今南京守备内臣已定二员一南京守备内臣、旧设不过一二员、至成化年间以来、稍或增至三四员、议者往往犹以过多、近乃增至六七员、中间不免人品有贤否之殊、好尚有公私之别、凡遇集议、则发言盈庭、莫执其咎、凡有禀令、则政出多门、人难遵守、况各带领家人弟侄头目参从、各不下百十余员名、既各乘马从徒、而糜费廪支、又各私置庄田店舍、而侵并民利、役占日众、而营伍空虚、工作日繁、而军民疲惫、人心懔懔怨讟滋生、所谓一国三公、十羊九牧、若不别为裁处、非惟事体不便、亦地方可忧、如蒙乞敕司礼监、察其贤否、定其去留、少加减汰、复其旧规、就中择其稍知忧君爱国。约已裕人。秉公循理者。止用二三员、俾其恊心共理、保乂军民、永为定额、更不增减庶事体不紊而地方少安矣、
　　一南京适当东南水陆冲要、财赋总会之所、考之前代、及我朝创国之初、民物繁富、百货所萃、而丝绵材美之利、尤甲于天下、往年工商得以专业、而无官府侵渔之扰、贡纳率有常供、而无权豪迫夺之害、以故四方良工美利、自远而来、而都邑因以富庶、军民仰赖以安、夫何近年以来、朝廷赏赐糜费、织造繁兴、兼以频岁不时、差官提督织造、攒造　上用服色、并额外预备赏赐蟒衣等项、及又南京内府各监局并守备衙门、各往往指称进贡等项名色、经营织造、或占据机房、或拘拏人匠、或强买丝料、公私兼并、纷纭攘夺百方剥扰、匠艺为之失业商货为之不通、民生憔悴、而丝帛之利、大不如前、况今见敕守备太监张畅监督攒造卤簿大驾工程未毕、又闻钦差提督织造内臣二员前来、远近闻之、骚然不宁、都邑军民、蹙额而待、四外工匠、举思迯匿、贫难织户、谋弃机杼、其差来官员、未免多带积年堂长匠作、及投托跟从参随人役、或因公营私、矫权附势、浸润拨置生事害人、及未免役占军卒坐费廪饩、起派物料、重扰地方、侵损塩利、虚亏国课、人心嗟怨、或由以生、伏望圣明轸念四方水旱灾伤、民穷盗起、根本重地、宜切忧危、御服御器尤宜俭薄、乞将织造内臣、罢不差遣、如或已差、速令取回、以示躬行节俭、爱养民力、待后各处寇盗消除、年谷丰裕、再议举行、斯为庆幸、
　　一南京操江之设乃我　圣祖神宗、经国虑远、实为水战要务、防御上策迩来承平日久、每事因循轴轳旷朽、弓弩不弦、名号虚存、徒为故事、一向操船战卒。足不登舟。水势未习。倘遇警急。两失所措。而长江之险。束手付敌。根本之地。危可立待。群议及此、众所寒心、查得往来战船、仍有三百四十只、廵船仍有九十余只、近年以来、陆续损坏、战船在坞、堪以修用者、不及六七十只、廵舡堪用者、不及二十余只、两班操军、旧数二万员名、今据见在实操者止有一万九百员名、除老弱不堪选、其堪用者不及二三千人、中间迯亡事故虽有、而那移改差者亦多、年复一年、寖成减耗。以致船只虽是定有年例行移、工部修理、但修者无一二、而坏者常十百、年复一年、积成颓弊、及今若不大为整槊、　祖宗以来、战守防御之制、不可复救矣、乞敕兵工二部计议、合无将战廵船只、查照原额会计工价物料、逐一相勘、应改造者改造、应修理者修理、不拘年例、务要钉板坚密、修整完具、给与常操官军、分队领驾、用心看守操演、以后未及五年之上、辄有损坏、本船官军、自行修理、其原伍官军、若有迯故改那、及权豪占用、俱听该营照名行卫、逐一清补完足、其老弱残疾、无丁可补者、本卫另选别户精壮、或于大小教场内、选过操军项下抽换顶补、务要船皆壮丽、人皆骁勇、如法操演、庶备缓急、及照设有操江侯伯廵江都御史各一员、专一提督操江军务、迩来或有踵接故习、而惮于兴革、或以动因掣肘、而坐视废隳、又或展转不常、而才能靡究、更代去留、如适传舍、尚何望其展布振作、以为久安长治之计哉、乞敕吏兵二部、今后有缺务求谋勇风力、足任保障一方者、请旨选用、假以久任、责其成功、庶使觊觎奸究望风夺气、而根本地方屏蔽有赖矣、
　　一南京形胜、固以大江为险。尤以长滩为蔽要害实相唇齿。自北而南。强弱稍殊。故古人所谓保江必先于保淮。两淮巩固。所谓北门既钥。而长江之险有可凭矣。近来四方乌合之寇。往往在于徐兖淮泗地方。纵横聚结。盖此地既古芒砀丰沛之间。而楚汉所资以兴霸王之地。或者大奸巨盗亦有觊觎乎此。未知可也。故臣等以为兹地戌守不可以不重。备御不可以不严。况我朝并建两京而中间有此要害宜若于徐泗之间。设一重镇以保固皇图。但淮安既有漕运总兵都御史参将。而各付以带领镇守廵抚之寄。凤阳亦既设镇守内臣亦与各处方镇地方。事体不殊。柰何承平无事、董正欠严、各官但知以漕运为职。而未尝经营于防守之计。留心于茧丝之务。而不暇及于保障之谋。又未免一年一次攒运赴京。非惟不能为而亦不得为也。往往盗贼所过。州县城市门垣不固。守备不设。听其从横刼虏。如扫无人之境。万一把截江淮。阨绝运道。两京失险。可不寒心。乞敕户兵二部、从长计议、请敕申命漕运总兵都御史参将、使其不妨漕运之职、而尤委重以地方之寄。无事则专以督运为急。有事则当以居守为严。以后大河两淮地方。凡邻境接害要地。但有盗贼生发。或用都御史领运。而总兵参将则留以防御地方。或用都御史参将防御地方。而令总兵官督领粮运、今淮抚亦废每年赴京奏事之规矣其该年应议重大事件。领运官赍奏会计务在酌量事体缓急通融彼此恊心。两不妨废。如有推奸误事。责有所止帚。仍令廵按江北御史、遍历所属四府地方州县卫所、通将仓粮军士壮丁舍余、照册查出、除两班京操外、其余新差并空闲舍余、及先年奉例抽选民壮原数、逐一照册点选、内有迯亡事故、及老弱不堪、悉令佥补精壮完足、选委官操捕盗、委官严束管领、用心操练、不许私役别占、仍将选补过常操军余民壮、各造年貌花名籍册、送报镇廵衙门、以凭查考、及遇警有随宜调用、仍各严督各该守备兵备、防御盗贼、如有似前因袭、怠玩退怯失事、坐以军机重罪、俾江淮互为保障而两京赖以奠安矣、
　　一南京设立大小教场、并神机营操练官军、亦所以体例北京、拱护都城、而重　祖宗根本之地、近年以来、承平日久、人心玩安、营伍虽设、而士卒不充、操练虽举、而威武未振、号令作辍、而纪律欠严、抚驭无方、而恩威未立、夫以四十卫之全兵而不能充此三营之操练。老弱相半。队伍残缺。盖由豪门私占无名。公差贫富并损。迯亡日多、军旅之坏、莫甚于此、一旦遇警、敢望折冲、安不忘危、良可深惧、近日内外守备衙门奏奉钦依、颇加选阅、纪律军威、比前稍振、但分拨教演、尚欠精详、而处置疏略、未见次第、合无乞敕兵部计议、转行南京兵部、各行点军给事中御史、并本部该司属官、会同坐营官员、通将各营见在实操、并差拨各衙门占役做工等项、官军舍余督同把总管队官、眼同逐队抽选、年力精壮、体貌魁伟、武艺惯熟者为一等。年力精壮体貌稍次武艺略可者为二等。年力怯弱体貌鄙猥武艺未能者为三等。略仿依京营规模。定为三拨。分番操演。其头拨二拨者俱免做工杂差。令管操官专一加意提督用心操练武艺。养其锐气。以备警急调用、遇有杂差做工等项。俱于三拨内取用。其各营原操军数。内有迯亡事故、夤缘改差缺伍、通行查出、督并该卫所照名清查拨补、每月终、把总管队官将各该营队有无远近迯亡事故官军、按月开报南京兵部点军验差官处、以便查催清补、庶军旅至于颓弊、而缓急有资于战守矣、
　　一南京各监局军匠、洪武年间、俱有额数、后因　太宗文皇帝、迁都北京、大起营建、各项工程紧急、额外行取各色匠艺、名为撮造。工完之日。即发原该卫所当差、近年以来。原额迯亡者监局不候勾解正身、俱要卫所随即照名拨补、至于先年额外撮造之数、例可勾丁、间有迯亡、一例追补、卫所官员、畏惧捉拏、棰辱侵补、一名之缺、除将正军一名、又用余丁一二名帮贴、如无正军、辄用余丁四五名、朋合出钱、顶补军匠一名、军户消乏实多由此、其兵仗针工巾帽织染等局。近年俱各无甚紧急工程。往往索取撮造人役多占洗柜军士、此等军余卫所逃亡几空。官吏无从支吾。非于教场门禁权为摘拨则于运粮送舡。暂为借倩。捏故诡名。出彼入此。以图答用一时。实非久安长治之计也。以致差拨纷乱。奔走不宁。推剥征呼。纵横旁午。旧者未补。新者复添。以有限疲惫之军余。何以胜重迭无穷之勾扰。若不查处禁革。年复一年。京卫之军。迯亡殆尽。而军政衙门愈难支持。乞敕兵部计议、奏差南京科道官、会同南京兵部该司审差官各一员、通将内府各监局查照旧额军匠名数、见在若干、迯亡若干、通类造报原额迯亡之数、在内行各卫所、在外行令各该清军御史、并司府清军官员、着实清解应役、其查系额外撮工之数。见役者退还各卫。改当别差。迯亡者再不拘扰。不许仍前占怯及不许混将迯故军匠、不俟勾解正身、逼令卫所、另无那移拨补、以致差役重并、人心嗟怨、
　　一南京内府承运等库、收受布绢、旧制户部验看停当、封送该库会官收受、已有定规、正德四年九月内该都知监太监傅让等、奏要自正德五年为始、将各处解纳京库供应布绢、俱要紧密长阔、坐定丈尺、两头各要双道霞线钤使、该衙门印以便验收、如布绢纰松丈尺不足、两头如无霞线印信、不堪辩验者、收充贮库别用、不作正数、罚令原解另行解纳、今经一年之上、布绢少有解到、该库缺误放支、臣等访得各解闻有前例、逆料进纳烦难、使用浩大、逡廵畏却、恐限重征、或领批在家而迁延不行、或运载到京而仍复迯去、官府之催并虽急。而顽民之逋负亦多。本欲以实府库。而反成空虚。切惟此等之法。岂是朝廷公恕之政。皆奸臣刘瑾欺上罔下、速怨害民、所谓非所以宣圣德而致太和也。近来诸不便于民者、尽皆查革、独此未闻改正、况今苏松等处、频岁重灾、湖广江西、各处寇盗蠭起、若再加以朝廷重例科征、有司严刑催逼、诚恐奸顽转徙之民、尽驱为盗贼攻刼之党、不可不此之虑也、乞弛重征之禁、以复旧纳之矢见、仍令内外收受衙门、稍存宽裕以纾民力、毋致刻剥刁难、中间如有织造违式、及侵欺抵换。各明载侍例罪有所止帚、则人心不至迫促而钱粮易于完纳矣、
　　一南京工部、节该内外各衙门开报、各项修造处所、估计合用工料、动以万计、一岁如此、每岁可知、查照该部每年额征芦课银、虽有二万余两、中间迯亡拖欠追纳不敷、各处班匠止是湖广江西福建三布政司、近因各该地方或连年水旱、或寇盗侵扰、人民流移奔窜、到部者百无一二、财用之入、不能半于往岁、工役之兴、实有倍于昔年、取之库藏而库藏空虚、派之郡县而郡县停免、如遇紧急工程、暂派上元江宁、二县铺商借办、连年累及消乏、尚有各年賖过物料价银五万余两、宿负未偿、续派复继、人心怨离商贾远避、皆足以致叛违而启寇盗也、臣等议得如孝陵懿文陵、各享殿明楼等处、乃　祖宗陵寝为重、次及城垣楼铺、又京都门禁所关并后湖册库神机营墙垣太庙社稷坛祭器等项工程、皆属紧急、见行修造、其余不急工程、乞敕工部转行南京工部逐一查勘、何者当急、何者当缓、何者可已、逐一具奏上请定夺、务在暂罢不急、以纾军民困苦、待候年谷丰稔、财力饶裕、另议举行、
　　一南京内府各局库并皇城等城各门禁及龙江等关佥书管事守把内臣、先年俱有定额、员数不多、故体统不乱、事省人安、自成化年间以来、稍加增多、至弘治初年、悉加减汰、各监局亦不过五六员、库藏门关等处、不过三四员、自奸臣刘瑾专权之后、各衙门内臣内使长随等官、纳贿之衅一启、求利之门横开、纷纭投托、日益增多、各监局有增至一二十员者、各库有增至十三四员者、各城门与龙江等关有增至十七八员者、况南京内外衙门。比之北京辇毂之下。事各减省。钱粮不多。而增置内臣。数反加倍。则军卫之匠卒。有占役差并之烦。钱粮之出纳。有使用浩繁之叹关局之抽盘。有甚于抄捡。门禁之侵剥。何殊于抢夺。人愈众而害愈增。曷有纪极。又闻各关库于钱粮正额之外。复有钦赐茶菓之名。各城门上直把之军。亦有番纳网巾钱之例似此百端矫诬。钤制愚民。掯勒诛求。不胜荼苦。臣等体国分忧、宁忍坐视、查得先该守备南京司礼等监太监传容等奏、并南京吏部等衙门太子少保尚书倪岳等题、为修省事、内开南京龙江关、并内府承运库等、添设内官数多、宜量为裁减等因、奉　孝宗皇帝圣旨、守关管库内官、着南京守备太监查奏定夺、钦此钦遵、备查关库官员长随内使职役姓名开坐具节该奉圣旨、以后龙江关、只着三员名、承运库甲字丁字广惠库只着四员名、其余各库二员、各不许过多、钦此钦遵外、臣等又伏覩正德五年九月十八日诏书内一款、　祖宗成法自有定制、近因刘瑾专权、纳贿挟私、恣意纷更变乱、非止一端、已经各该衙门查革改正、其有未尽者、通行查革、务复旧规矢见、钦此钦遵、照得各该内外衙门、凡不便于事体民情者、悉已查革外、独此南京监局门禁关库、增添内官、以事体言。诚变乱之祸阶。以民情言。诚公私之大蠹。所当查革、所当改正之大者、莫先于此、
　　一南京以船八百八十余只每船一只、该小甲一名、以董其冈、军余十四名、随船帮驾、近年以来、差遣频繁、使用重大、在坞者窘于修理。在途者困于征求。往往弃船迯走经年不获。市鬻子女、失弃家业、一至告拆损、遂不可与、必须行卫改编、不胜骚扰、臣等切尝思之、南京四十卫。百万之众。富庶之家数千。岂不足以充千百船甲之用哉。柰何殷实富厚之家。虽有百金之产。二年可破。盖每船一遇差拨则公差内臣。并跟随家人伴当。及投托无籍之徒、便问甲夫逻要进见礼物。帮船银两。往来看船顾脚台轿柴米酒肉百般需索。俱于甲夫名下攒敛应用。稍有迟悞、凌辱绑打棰苦百端甚至拘拏该管官员、并累迫辱、彼则动以朝廷供用为重、谁与抗违、及至一船京差往回、动经费银四五十两、不勾花销、只得营谋矢见避、或投充牺牲所军役、或投充庙户或投充神帛堂、或充各监局匠役、或充内外守备军伴、资籍盘据、影射差役、卫所迫于势要、行拘不发、部司为之掣肘、难定编佥、以致贫难之家、二三朋名、四五帮贴、驾船不一二差以下、尸人之产、罄然一空、迯亡日继、勾补不停、十羊九牧诛求纷扰、日益负累、无可救药、夫以南京　祖宗根本之地。而俾我　太祖太宗百数十年休养生息之人。一至此极。甚非保固邦本之道也。乞敕该部计议今后编佥小甲、其牺牲所庙户及神帛堂匠役等项、除洪武永乐年间、选取应役者照旧外、若近日夤缘投充者、每名准与二名帮贴、其余空闲之数、俱从该部、并与在卫稍过之家、照例相兼编佥、更乞严禁内外公差进贡人员、不许威逼驾船夫甲、勒要帮船银两、庶贫者不至于偏累、而富者不至于消乏矣
　　一南京锦衣等卫快船、往来里河、公私之用、所费不赀、臣等尝以一船计之、每船夫甲一十五名、取于京储者、食米行粮、约有一百九十余石、取于沿途者、曳送夫役、约用二百余名、临差修理、并押运人员、百端需索、及南京至通州、军三民七、挑运柜扛之费、约用顾觅银三五十两、此皆出于随船甲余、并南京及通州两处军民之膏血通计一年一船之费、何止百金。一船如此。千船可知。况一年所用之船。又何止于千数。公私俱弊。军民两困。可为寒心。查得先年议定事例。鲜每船装十五扛。至二十扛止。扛柜每船装二十柜。至二十五柜止。竹木板枋。每船装五百八十根片块有零。其新鲜菓品等项。各有定数。大约一年用船。不过六七百只。近年以年。押运人员自定扛数。惟务多取。每将前项议定事例变更殆尽。进贡之物。由有可装十柜。而分拆二三十柜者。有该用五船十船。而多讨二十船者。每船该载二三十扛。而减作十四五扛者。其间附搭私货。或匿载私塩。及又贪图沿途官司。多取夫役。需索夫价。虽有验装科道等官。止是计算扛数。往往内有空柜。或填委他物。印封完固。莫可辩稽间或执法相犯。辄起忿争。彼则动以内厂声势。莫敢谁何。故一年所用之船较之往昔不止加倍军民困苦。道路疲所不忍堪。乞敕礼兵二部会官计议、通将南京内外衙门年例进贡、并钦取上用物件、查其何者紧急。何者可缓。何者可免。通将应该起运之物。逐一查照先年定拟则例参酌详悉。定其扛数船只。转行南京兵部永为遵守。临期仍令该部属官一员。会同科道等官。眼同装验斟酌是何物件。该用几柜。一运之柜。可用几船。柜须满盛。船须满载。不许虚添柜扛。多占船只。不惟夫甲困苦可苏、而沿途军民财力、亦可少纾万一矣、
　　一南京马快舡只。我　太祖高皇帝创业之初。设造此船。盖欲储备水战以防不虞防奸御侮之深谋。而为保障江淮之至计。岂为装运进贡而设及南北往来使臣之用也后暨我　太祖文皇帝营建北都以来。凡服食器用工料财物。无不取给于南。而此船装载运送之差、盖昉于此。尤为不得已而非泛然用之也。后至正统景泰年间。云贵两广征进。命将出师。动调官军装载军器赏赐等项。以此奏拨前项舡只。往来运送。此亦出于暂时紧急应用。而非不急之务也。自兹以来承平日久。法制凌夷。而于　祖宗防微虑远之意。渐渍差远、遂以此舡为接逓运送之常物。往往钦差镇守内外公干。往来官员及事故丧柩还乡家小之类。辄便乞恩奏讨此舡兵部查例拟奏。不复斟酌。或于顺便听守公差舡只。尽数拨给。及到南京又要照数兑换以致舡只前者未回。后者迸至。差使频繁。拨用不敷。夫甲迯窜。舡只捐失。连累卫所官员。经年住俸。接驾不回声苦呷冤莫此为累。若不量为撙节。恐后愈难支特。乞敕兵部计议、今后除南京内外衙门坐定年例进贡荐新进鲜及钦取上用器皿服御等物拨用此舡随驾外、凡有钦差镇守公差内外官员、及病故还乡丧柩家小、既有本等起关应付、有司坐船、并驿站等舡、不许一槩泛滥给与马快舡只、及将南京皇亲守备内府各监局官员、中间若有指称自已备办品物谢恩进贡等项舡只、骚扰地方、如此则人舡不至于极弊、而万一可备于缓急矣、
　　一南京锦衣卫乌龙潭等仓、总计见在粮米不过一百一十万石、每月官军支米一十三万石、一年大约共该支米一百五十六万石、内除四个月该支折银外、其余八个月仍该支本色米一百四万石、计其见在米数仅可勾一年支放、再无余积、先该总督南京粮储石副都御史夏昂题要将淮安等处钞关并芜湖杭州抽分厂、该收课程银两、量折粮米送南京仓交纳、以备支给、未蒙准拟、近又该总督漕运左副都御史陶琰、奏将淮安钞关课程两淮运司变卖官塩银两、俱准存留本处放支官军俸粮、并预军粮草应用况南京乃　祖宗根本重地、四十卫官军月粮、并南京文武官员俸米俱赖此仰给、其南直隶苏松等府、并湖广浙江等处、连年或水旱频仍而年谷未熟、或盗贼蹂践、而生民失业、或调集军马、而供亿疲、累年钱粮拖欠未完、正德五年六年、应纳钱粮、间或遇蒙恩例、多系免征之数、以后年分丰歉、未可逆料则前项仓粮、何从充实、百万官军月粮禄俸、何从仰给、此所必当预为经画措处、而不可兀坐以待乏也、况南京城中虽殷富之家、而素无石釜之储、倘一月缺粮、则米价翔涌。而人有菜色万一连月缺粮。则富商闭籴。而饥饿之军必致刼夺。此事理之或然为国家深长之虑、断不可谓无也、又况四方寇盗纵横、东补西溃、万一江淮有警。不得已而屯集调发。则枵腹之卒。未必肯用命也。乞敕户部计议、或请给内帑、或那移关市、或斟酌别项、或量度缓急、百方措置、务俾堂堂、都邑仅充二三年之储、庶稍可疗目前之急、而免腹心之患矣、
　　皇明经世编卷之一百七终
　　皇明经世文编卷之一百八
　　华亭陈子龙卧子　宋征璧尚木　徐孚远闇公　李雯舒章选辑
　　郁汝持子衡参阅
　　丛司马奏疏（疏）
　　丛兰
　　疏
　　论漕运积债之害
　　预防边患事
　　清查延绥条议
　　论漕运积债之害【漕运】
　　丛兰
　　江西把总王佐奏、切照缺军盗粮之害、多因积债所至、积债数多。则旗军月粮行粮。不彀分偿债主。经手官旗。畏债主逼讨。胆小者则不敢赴京交粮而抛弃船只逃回。胆大者盗卖正粮偿还债主。又且乘机作弊。所以致害至此。然积债之由。其目有五。或因漂流磕沉船粮。不得勘报开豁。借债买粮陪补一也。或因原兑粮米湿润。经过三伏。腐烂亏折。借债买粮陪补二也。或因使用不足收受。斛回重大以致挂欠筹斛。借债买粮陪补。三也。或因天雨泥泞。车驴脚贵。轻赍不足。借债陪补。四也。或因不才运官。营干巳事。假以雇脚买粮为由诓借债负遗累卫所偿还。五也。五害不除。借债积数多。则官军逃亡。盗卖粮米。乃理之必然者也。矧今积债已甚。所以官军逃亡。盗卖粮米。遗累见在运官。或自缢身死。如袁州卫百户王宗是也。或削发脱身。如东昌卫指挥王镛是也人情至此。诚可流涕。若不权宜区处。设法改捄。将来运政。臣不敢言。查得弘治年间。该漕运衙门会奏。亦因运军疲惫。每粮一石外加耗米五升。运军少苏。即今疲惫巳甚。有非加耗米所能救者也。盐法漕运相为表里则上下俱有弘利臣尝观古之漕运唐称刘晏。宋称李沆。刘晏之法。以盐雇佣。李沆运船。令载盐回所以称善也。今日漕政积债。遗害至此。再无别项银两接济。合无乞　敕廷臣从长计议。行移漕运衙门。查照在册。该还债负。并欠债官旗船数造册具奏户部。准令欠债船只。照依官价上纳长芦运司盐引各一百引。于空船回时。顺带取便变卖偿债。其上纳盐本。责令各债主自出上纳。暂借一行。以了积债。如此则军民无陪债加赋之苦。债主免坑陷资本之怨。其运军行粮月粮。各得以养家口。而运政自然清楚矣。等因查得成化二十一年间该廵按监察御史谢文等、题奏　准通行钦遵外、迄今年久因循废弛矧今漕运狼狈。军士困苦。又非先年之可比者。臣请以其故为我　陛下条陈之且在运所偿之物。军士在家有月粮也。一家老稚。藉此为生。近因各处灾免数多及有司官员缓于催征。恒有八九个月或二三十个月。甚至五六十个月。不得关支者军士经年在外。无由生理遗下父母妻子。啼饥号寒中间冻饿而死者。不知几何间得一月在家。逼取还债。人情何堪。此无从议处者。一也。军士在外。有行粮也。自水次以至京师。计其往还。近者五六个月。远者八九个月。所支米麦。多则三石。少则二石食用已不得敷。况每军十人领船一只。暑雨昼夜。无人更代。内有负累逃亡者仍又赖此顾人牵挽。中间忍饥输力者。不知几何。若此物夺取还债人情何堪此。无从议处者二也。军士交兑有轻赍也。户部议单正米之外。尚有本色折色加耗。本色所以备上仓明加耗米。及盘剥抛撒等项之数折色所以备顾不及进仓使用。并买席板等项之数。近来车脚大贵。使用颇增万口一嗣。悉称不敷正德十年户科户部。有见于兹。各有建白添差本部郎中并漕司把总官各一员。领敕处分以平之。车户脚价愈增而其事遂寝矣。迄今识者追思徒兴感叹。自兹以后谁能抑之。漕卒之类。尚可忍言今若又将此物夺而还债。人情何堪。此无从议处者三也。交兑之际。有补润也。各省军民交兑或因天时阴雨日久或因水乡地方窄狭无从晒扬。恐悞期限。议加数升。以补亏折之数。或因而在船蒸伤太甚。或因而到仓晒扬太重或以易换蓬篙索缆之需。得少费多。以致往往挂筹今若又将此物。取以还债。人情何堪。此无从议处者四也。官军北行有钞贯也。指挥八锭。千户卫镇抚各六锭。百户所镇抚各五锭。旗军各四锭。比先年间。钞贯值钱。尽彀买办柴薪蔬盐之用。即今一岁。所得不彀一饱之需。总若夺而还债。能还几何。此无从议处者五也。五者之外。再无分毫。所据加米一节。先年屡尝行之。虽宿债之多。不足以尽偿。一时之急可以少济。揆之事体。此亦相应。如蒙乞　敕户部计议、合无申明御史谢文等奏行事例行、移本部监督委官、公同廵仓御史、督同各该把总官员、侯今岁各卫所完粮之日、就将欠债旗军。一一审查根究。所借因何使用。果系粮米亏折。轻赍短少。迹已明着。事非由私。势不容巳。决然该借者。准其在运偿还。不分债负远近。止许加利三分。若有巳还原本。并三分之利。改约再增者。即便停止原券。对众烧毁、敢有隐匿、不行尽数报官私下议□仍蹈故辙者、许运官赴法司、或漕运衙门陈告、将经该官旗问罪革退原债、令其自还、若系总督提督等官、指以京中人事分派科敛或因把总卫总等官、营干私事、假公侵渔、以致累倩就便指实参奏以从重谴、以后每年运粮毕日、并听各官照前清查着为定例、
　　预防边患事【防边】
　　丛兰
　　窃照紫荆倒马龙泉三关。内护京畿。外邻边塞。俱为重地而紫荆关。逼近大同宣府。尤为紧要。臣初到本关之时。出城阅视形胜。看得本关北门外。大河一道。阔二十七八余丈名曰拒马自山西广蜀而来。经浮图峪城西北。及本关北门。出干河口。入腹里易州涞水县地方北河。北岸地名石岭。直抵北山。三里有余。内有大路数条。可通奇河峯东峪官座等口。亦至易州涞水县地方。夫水陆之道俱不经由本关径由腹里虽有此关其如无有何异又况此地平漫高亢。贼若据此俯视本关城内虚实。强弱一览无遗为兵家所忌访得正统十四年。虏贼犯顺。彼时本关守臣阮太监。孙都御史韩指挥等官。俱被害见有祠堂在于前地。及真定等处地方蹂躝剽掠。其惨尤甚。究其所以皆由此入。至今人言。无不寒栗。臣遵照　敕内事理严督守备等官设法整理查德得弘治十二年间。以廵抚保定六府兼提督紫荆等关右副都御史高铨、勘得本关河北岸前项地方相应添设堡城一座。堡城后至北山添稍墙一道巳经具题该兵部题奉　钦依、行令覆勘、节该廵抚经畧官、及内外守备把总千百户有识年老军人、各诣前地相勘、相应添设等因回奏、又经该部覆题　钦准修筑、今巳四五余年、未曾整理臣恐事有不测难以防御、随委本关守备官杜雄、督并官军舍余照依先年原计丈尺巳于八月十二日、兴工修筑外、但河流处所。空缺数多。人马犹可通行。昼夜思维。计无所出。又行督同守备等官议得新堡旧城近河又添接城垣一道临岸择取水不能犯处所。各立敌台一座上起敌楼三间两面对持每台并楼上可容百余人滚木迭石等项器具堆积于内中流处所。又添连环大木栅二层。两头俱用木椿砌入石墙中间止露铁环。木栅木桩。牵连一处水泛之时。卸于阜高去处。水小之时。仍旧布列于内万一贼虏冲突。我军据此敌台。矢石并下。两相夹击中有连环木栅。□不得以冲决马不得以驰骤。庶几可保无虞。及照本关迤西七十里浮图峪口。又为北关喉咽之地其城西北亦被此河畧破其险无可拦截胡马先年廵抚官、曾费数万银两骑河横砌石桥一座上起桥楼三间尽可保障。但山水暴发奔溃汹涌推石拔木。俱拥于此。以故朝焉告成暮即荡然。后又有经畧官亦用大松栢等木。乃于中流横立木层椿十层。每层四五十根。每根要铁钉数十余条。亦可保障不久乃被此水冲去。至今突缺。无法可处凡系水冲剧地皆可用此法但于截水师为□陆事则更酌地宜也数年以来。仰伏　天威边尘不起。所以无虞万一此辈觇知突然而来。不知何以御之。臣督同守备官王京委官知县吴堂再四相视、今次若再照前立桥立椿。徒费工力。终不能久。亦照紫荆关规模。仍于东河岸择取高处。添设敌台一座。上起楼台三间。台后设筑城垣一道。两面俱用垛口接连旧城河西逼近西山。就将山麓凿平。亦立敌台一座。上起敌楼三间。下半截铲石为梯。先是亦各堆积迭石滚木等物在上。中流亦列连环木栅二层。一遇有警。分令我军该东岸者自本城内入新城而登东楼该西岸者先登楼内抽梯于上各用□石滚木等物以高临下互相夹击虏贼虽众。自何而入。本处官军人等。无不以为经久有益。以此各处隘口。但系递年水冲城不可恃去处亦多类此。仍于城垣两头择取我军可登彼不能到。路必经由其下高险地方添筑敌台等项。今臣自龙泉关覆阅至此。前项工程十有七八可完除通行完、日另具丈尺数目、备细造册奏报、
　　清查延绥条议【延绥】
　　丛兰
　　一榆林官军、前所获功次、已经勘验、人皆翘首希赏今又遣都给事中叚豸覆勘、人多不安、况今边方多警、正悬赏待功之时、乞早为升赏、一陕西文武官员、罚米赔粮者、监禁亲属贸鬻产业、尚不能完、今地方有变、请亟除免一重赏之下、必有勇夫、今各路战守官军食且不给、何以作其锐气乎、请发银十余万遣科道给赏、则踊跃争用命矣、一往岁达虏入寇。沿边地土。多未耕种。人皆缺食。自救不瞻。而乃催征粮草。急如星火。是迫之逃窜也。宜将正德三年以前者。暂且停免。一武举中式者。分配陕西各镇。随伍操备。今孤处边方。已逾二年。衣食不给。又多有都指挥等官一旦与军为伍豪杰丧气、有病死者。请照原中等第推用。一黄河渡船尽为反贼所掠官军岂能飞渡。今都指挥保绩。潜令泅者复夺为我有请并其军士速加升赏。以励有功。一旧制在外官员、每三岁考察、人有固志、爱惜名节、今三岁之内。考察者巳三四次矣。妻子之往还。道路之供费。自非有定守者。孰不变易初志本欲止人之贪而反诱人以贪此为法之弊也。今后请仍照旧制一各营堡每岁会计粮草。不询地里缓急多寡止按旧额坐派以致应多者愈少应少者愈多如榆林东路黄甫川所积草。有十七八万。清水营有四十余万。又边墙完固。非虏所必犯。自弘治十五年至今。尚未放支。西路定边营草、止一万八千。清平堡止二万九千。而虏常出没。客兵留驻。岁常告乏。其它营堡。大率类此。今事势危迫、请多发官帑。仍令管粮官。斟酌多寡。通融坐派。一近年文武官有因事充军为民。流窜远方、禁锢牢狱。抄没产业者。皆由问刑衙门。妄引新例。鍜练成狱。以致无所控诉。今宁夏反贼。藉此为辞、摇动人心。莫甚于此。宜亟改正。今后止遵律例问拟庶人皆自安。反贼师出无名矣。一近来校尉遍行边塞。官吏军民。祸福在其掌握。凡所经历。声势熏灼。镇守重臣。出郊迎接。延之上坐。其中情弊、难以枚举。况所来之人未必皆真所访之事未。必皆实往来络绎。人不自保。自今大小事情。乞照旧委之镇廵校尉、可不必遣庶边方宁靖。人不疑惧。
　　皇明经世编卷之一百八终
　　皇明经世文编卷之一百九
　　华亭陈子龙卧子　宋征璧尚木　徐孚远闇公　夏允彝瑗公选辑
　　单恂质生参阅
　　王晋溪本兵敷奏一
　　王琼
　　京畿类序
　　蓟州类序
　　辽东类
　　宣府大同类
　　山西类序
　　京畿类序【京畿】
　　宋史云燕山之地。易州西北。乃金坡关昌平之西。乃居庸关顺州之北。乃古北关景州之北。乃松亭关平州之东。乃榆关。榆关之东。乃金人来路。凡此数关。天限番汉得之则燕境可保。然关内之地平滦营二州。自后唐为契丹阿保机所陷。以营滦隶平为平州路宋人得燕而不守以山后诸州不全入中国故也得燕而不得平州关内之地番汉杂处而燕为难保矣今紫荆关即宋金坡关。山海关即宋榆关。古北居庸俱仍旧。而松亭关未考。自永乐初迁都于燕。是为北京。不惟全有关内之地而东尽医无闾之境。北出上谷。西北至云中。皆为中国巨镇聚兵戍守。又岁漕东南粟数百万石于京师燕京形胜实足雄于历代食足兵强自昔以来未有盛于今日者也然正统巳巳、胡骑忽薄都城、正德辛未、羣盗纵横近郊、自后、　车驾廵幸南北、兵革繁兴、供输劳费、人情汹汹不安其为京畿防边御盗之术。岂不尤难矣乎。为陈肤见以裨时政事、
　　为修举近郊武备事
　　为议处土贼以靖畿甸事
　　△为修举近郊武备事【近郊武备】
　　臣等议得京师东西关隘、原巳设有总兵参将守备等官、又有都御史臧凤李瓒专一整饬、近又遣都督传凯张椿、都指挥李琮分路防守、颇为有备但郊畿近地、虽系臧凤李瓒兼领廵抚、见今各官专在沿边关口。往来廵历。顾理不周。今年七月十三日虏贼七万余骑离宣府城不远札营、纵贼四散、抢杀白羊口并西山斋堂等处去京不及一日之程俱报声息可见黠虏有轻视边镇之意。近闻虏营尚在近边住牧。未见远退。秋高马肥。大举深入。难保必无。近郊武备急宜修举。合无本部会官推举在京堂上素有才望着实干事官。请　简命二员。一员前去保定真定顺德大名广平五府。一员就在顺天并去永平河间二府。原设官以捍御其外新添官以守备其内专一整饬兵备。严督所在分守守备兵备府卫等官。除臧凤李瓒所管在关人马防守民壮。并保定参将卢英所领官军及卢镗等见选达官军。分疏最善不然反有牵制之患仍听臧凤等管束调用不必干预外。其各卫所官军舍余。并各府州县原有民兵。及平素应充快手等项。骁勇人役悉听选委谋勇官员。用心拣选。如法操练。地方有司任事较易若府卫州县掌印官内有才堪兼领武事者就令不妨原职兼管选练事尤易举其官军舍余、并民兵已经精选造定文册、仍令各在原卫所府州县操守。遇警刻期调集、方为省便若通州一带各马房地方。密迩古北口等处边关。真定边山州县。密迩龙泉关等处边关。应该相视要害屯聚官军民兵、以防不测。就便从长计议调集防守。中间置买什物、供给口粮等项、本部所拟、该载不尽、一应事宜、悉听本官便宜施行。应具奏者仍须奏请定夺。前项军余民兵。虽为专一防御虏寇。若遇地方盗贼窃发。乘机作乱。就便缉捕抚安干碍城池。亦听督修完固。凡有合行事宜。务须慎重详审既在武备。着实修举又须处置得宜民无扰害斯称委任如或卤莽从事。致有乖方。顾此失彼。逼民迯移。咎有所归。事宁具奏回京、正德十一年七月二十二日具题　得旨俱依议行
　　△为议处土贼以靖畿甸事【畿甸土贼】
　　看得廵抚顺天等府都御史张润、奏　廵历地方、见得浑河以东。往复六百余里。中间村镇。盗贼蟠据殊为巢穴番汉军民杂居控制颇为不易葢由汉达杂处军屯鳞列所以盗贼易起难安。欲于前项地方适中去处。建立衙门。摘拨通州涿州精兵。分番按伏。所属廵检司。量行那移。选委文臣一人、居中节制一节、查得本部原拟行廵抚官督捕盗贼、别有长策。火速具奏。今都御史张润议奏前因缘在京七十余卫屯田。俱坐落武清东安等处地方。虽有县官在彼其屯田军余不属管辖以此难于禁制。今要于适中去处。建设衙门。调拨通州涿州等卫官军前去按伏。选委文臣一人常川管理。诚为有见。但调拨别卫官军去彼。诚恐劳扰人情不顺。及添设文臣、有碍官制、俱擅难议拟、查得前项本部原委燕山左卫指挥佥事王瑾在屯廵捕、事有成效、人心归服、巳经奏奉　钦依见管廵捕、但该用应捕人役未经处置。即用屯田官役稽察庶屯务可兴人情亦顺及稽察屯堡强盗方法。亦未定立。又因王瑾与各卫管屯指挥、职分相等、难于行事、以此不能展布、合无本部移咨都御史张润、行令原委捕盗通判骆用卿、亲诣浑河以东地方、会同廵捕指挥王瑾从长勘议、就于相应屯堡。设立公馆一所。在彼住札。仍查勘各卫屯大小。并坐落远近又可藉以立军额各编立火甲互相管束就于各屯军余内点选精壮余丁充为应捕合用马匹器械。或听其自行备办。或别为处置。俱从宜议、处具呈廵抚都御史张润。查照定夺、务在人情顺便事体停当、方准施行、其指挥王瑾、许令以都指挥体统行事、各卫管屯官旗人等、俱听管束、候　命下之日、本部备将捕盗责任札付本官遵依行事、
　　蓟州类序【蓟州】
　　京师东至蓟州。又东至山海关其地北面山川险阨绵亘千余即古营平之地。　国家于蓟北设镇。以控制外夷。又于境外建朵颜泰宁福余三卫。以示羁縻。为中国藩篱。三卫夷人每岁入贡。处待有常规二者于内外事体备有方规不可因其挟求赏踰常格而启轻侮之心若入境寇掠。备御亦有常法不可轻议增兵而使百姓困于输挽此守蓟镇之道也
　　为紧急边情事
　　为边情参处通事
　　为紧急边情事
　　为防守边关事
　　为复召募以实军伍事
　　△为紧急边情事【边情】
　　再照朵颜福余泰宁三卫夷人、自我　太宗文皇帝安插在彼、授官降印、畜为藩篱、百余年来、坚守臣节、未闻悖逆、自去岁以来、此所谓挟虏要赏也奸夷造为小王子结亲之说、敢为要求之计、守臣轻信、张大其事、遂致本夷肆志、先要我以添贡、　朝廷俯念夷情艰难、暂从其请、曾令大通事谕、以祸福、令其效尔祖父永守臣节、毋起歹心、若倚北虏和亲。要求无厌。必调大兵。痛加剿杀。扫除巢穴。不许住牧。又曾俟其来朝、令礼兵二部堂上官督同大通事。夷人要挟通事恒导之于礼部明白宣谕。后该朵颜卫都督花当、奏要与本卫所镇抚失林孛罗不必赴京、就彼承袭祖职右都督职事、守臣又曲为奏请、准写　敕一道、交与蓟州镇廵官亲付失林孛罗收领、今年二月、礼部手本开称译出朵颜卫都督头目花当、奏称迤北达子伊并不知东西二处达子巳省谕了、并不作反、今廵抚都御史王倬奏称射死参将陈干等系花当男把儿孙等带领达贼拆墙入境、显是花当等外示效顺。中怀悖逆。以要求为得计。以犯边为长策。都指挥陈干之死。得宜轻率寡谋。虽其自取。但奉　敕将官。殒命于臣服小夷亏损甚大。况事当谨微。渐不可长。若复因循姑息。置之不问。诚恐　祖宗御夷法度。自此陵替。且以后三卫夷人难以处待。合无请　敕蓟州镇廵官从长计议选差通事。并有智识官员前去近边地方拘唤花当等。责问。　朝廷既节次施恩。抚待汝夷。因何面是背非。阴纵尔子把儿孙领人马到马兰谷抢掠。射死参将陈干。如果花当不知。就令花当将把儿孙捉拏解京。此言未可必行责令自行处治为妥或令自行处治偿命。姑赦其罪。如或通同故纵不问。再来犯边。　朝廷必要兴师问罪。将京营并通州蓟州天津保定等卫精徤步军选调三万。各执短兵火器。分路进入。犁庭扫穴再调辽东精兵二万攻其左。宣府精兵二万攻其右。汝失故巢。进退无门。追悔无及。通将责问过口词。会本具奏。再行议处。臣等愚见如此。
　　△为边情参处通事【边情】
　　看得三卫夷情、变诈反复、疑是彼处通事诱引欺诳、正欲究察其弊、各边小通事专以我情输属夷以为干没之计今御史张鳌山举奏通事程理等交通指引、侵犯边疆情繇、皆有指实、具见本官能发隐伏之奸、足以泄边人之愤、及奏要选差谨饬老成通事前去。着为定例。一年一换。通行各边体访查究。一体问革一节、尤为有理。合无本部移咨都察院、转行御史张鳌山、将通事程理聂勇交通诱引情弊提问明白、密切实封奏请定夺、本部行移礼部、令鸿胪寺署正大通事舍诚等、选委平日行止端庄、谙晓鞑靼夷语通事二员。应付廪给脚力前去喜峯等关口听用。近奉　敕旨责问花当等事情、就着新差去通事同委官责问奏报、通事在边既久与夷人相结若一年一替庶几情意未洽不致生弊端其通事一年满日。另行更替仍通行各边廵按御史。将原设通事。体访查究。如有前弊。一体问革。正德十年六月初十日具题、　得旨俱依拟行
　　△为紧急边情事【边情】
　　看得朵颜卫头目花当等、恃其诈力、敢肆侵凌、外示效顺、中怀悖逆、阴与通事程理等交结私通、窥瞰蓟州一镇、将官懦弱、边备废弛、遂敢捏造结亲北虏之言、以逞要求无厌之计、一面进贡、一面犯边自去年以来、侵犯边境、杀虏人民数十余次、因　朝廷宽容不问、以致黠虏之奸状、蒙蔽不露、势日猖獗、议者不思北虏小王子瓦剌等部落。世为中国边患。去年深入崞代。今年屡犯延宁。明其挟虏之言非事实也固不假朵颜等卫夷人和亲而后敢犯中国亦不必自蓟州一带边关进入而后可以内侵也蓟州一带。东西二路。见有食粮官军四万二千员名。本处将官若能严加督率。抚恤简练。俾纪律严明。烽堠谨饬。相机随宜。运筹划策。或设险拒守。或会合策应。虽不能大挫贼人之锋。亦岂至丧失我军之气。乃计不出此方议添兵增戍、临渴掘井、卒难施行、今花当男把儿孙等杀死参将陈干、罪恶既已显著、见今拥众分路侵犯、飞报屡闻、臣等先议待报发兵征剿、荷蒙　圣明特命都指挥桂勇统领人马操候、近该提督侍郎陈玉、并镇廵等官俱奏要调兵防御、兵科都给事中等官安金等、亦奏要本部速为议处发兵、廵关御史张鳌山极言夷虏侵侮之患、当以攻讨为急、臣等窃闻自古制御夷狄之道。固不可贪功以启衅。亦不可怯懦以求和。况今花当部落。紏合犬羊之众。分路内侵。而本镇将领非人。军不用命。万一边关失守。乘胜突入祸机之发。旦夕难测。臣等采集群言。度量事势。当此之时。　命将出师。声罪致讨。势不容巳。但兵戎重务、臣等未敢擅便、伏乞　圣明裁处、
　　△为防守边关事【边关防守】
　　查得奏内都御史李瓒要将李琮所统官军三千、尽数分派一十二处关口防守、未审李琮。令其统领何口官军为是。况镇廵等官、未曾与李琮会议停当、径自分派、以致李琮有词边隘虽不宜不守亦当预宿重兵策应截杀若尽分析各口则势弱不能抗御矣葢分据要害。固是守臣之意。而分兵势弱。又是游击之责。况蓟州一带边关。隘口甚多虏贼众寡及所入道路俱难逆料必须谋筭预定指授明白以坚壁固守责之主兵分主客最为分明以相机截杀付之游击庶几奇正相生。机变不失。苟昧变通之宜。执一偏之见。万一失守。战亦无施。合无本部行文蓟州镇廵官、及游击将军李琮、各要遵奉　敕旨、凡事必须会同计议停当、方许施行、不可各执巳见、致有误事、其李琮所统游兵三千。俱系有马。若果零碎分拨每口二百三百。专一防守。委有未宜。合依李琮所拟将所统兵马。于三路参将地方。每路委都指挥一员管领官军五百员名。与同彼处参将人马会合。随宜紧要关口防守。并力截杀。其余官军一千五百员名听李琮统领于遵化等处随便驻札。相机行事。若遇虏贼势众。一路拥入。亦听李琮将原领官军三千通调一处。并力冲杀。本处官军。亦要火速会合策应。不许自分彼此。逗遛畏缩。致误军机。其各关口。原设守把官军。如果数少不敷。别无纵放歇役情弊廵抚都御史、就便查照旧例。征调腹里操守军舍余丁。并附近州县民兵。委官管领。暂行赴口。恊力防守。瞭望之兵不须精锐但取不缺人而巳事宁即便放回不许指以不准分布游兵为繇。推托误事。
　　得旨防守事宜都依拟行
　　△为复召募以实军伍事【召募】
  </div>
  <div class="pagination">
   <a href="皇明经世文编_page36.html">
    上一页
   </a>
   <span>
    ...
   </span>
   <a href="皇明经世文编_page32.html">
    32
   </a>
   <a href="皇明经世文编_page33.html">
    33
   </a>
   <a href="皇明经世文编_page34.html">
    34
   </a>
   <a href="皇明经世文编_page35.html">
    35
   </a>
   <a href="皇明经世文编_page36.html">
    36
   </a>
   <span class="current-page">
    37
   </span>
   <a href="皇明经世文编_page38.html">
    38
   </a>
   <a href="皇明经世文编_page39.html">
    39
   </a>
   <a href="皇明经世文编_page40.html">
    40
   </a>
   <a href="皇明经世文编_page41.html">
    41
   </a>
   <a href="皇明经世文编_page42.html">
    42
   </a>
   <span>
    ...
   </span>
   <a href="皇明经世文编_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
