<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 213 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 213 页/共 219 页
  </h1>
  <div class="content">
   泾渠志论　
王太岳

谨按秦郑国汉白公宋丰利。及元之御史新渠。明之广惠。与今龙洞渠。泾阳新旧志。皆云名殊而实一。其说非也。郑渠东北行。合冶谷清谷浊谷及薄台石川诸水。径富平蒲城以达同州朝邑。史记所谓并北山东注洛。而徐广谓出冯翊怀德县者是。白渠东南行。循泾水。径高陵临潼。以注于渭。故汉书云尾入栎阳是。此两渠所径。本不同矣。郑渠在唐时仅有故道可考。而宋代遂云不可复。今更无遗迹矣。白渠虽至今不废。然自宋熙宁大观间。凿中山。引泾水。东南与小郑渠会。下流二十余里。乃与白渠合。则是古今所通号为白渠者。乃在三限口以下。而其引水出中山口者。了非当时故迹。则白渠亦废久矣。宋渠北移白渠口上五十余步。元渠又移上丰利渠北二百余步。明渠又上御史渠北里余。皆承前代废迹而更张焉。非因之也。今之龙洞。虽仍广惠之旧。然昔本引泾入渠。今乃即山瀹泉。昔以引泾为利。今更拒泾使不为害。制置既别。功用亦殊。安可混而同之。世之论者。不惟其是非利病是辨。而欲驱今就古以相傅会。太史公所谓无异以耳食者也。若夫穿渠之劳。可数而知矣。郑白之工。史不详其本末。然韩本谋罢秦。秦觉而至欲杀郑国。则是果足以罢之也。史记平准书。汉书食货志。皆言番系穿汾河渠。郑当时凿漕直渠。朔方亦作溉渠。作者各数万人。历二三期而功不就。费亦各以巨万数。白渠之工。讵下于此。宋之渠。以工大而罢者数矣。中间尝调发丁男万三千人。属孙冕督治。而不纪其成。其后丰利渠而成之。而工作已更三岁。元之御史渠。火焚水淬。凿石尺。直至金二两有半。积工十四万九千五百。然且三十余年而功未成。明之广惠渠。五县民更番供役。成之以十七年之久。而凿不甚阔。泥沙壅塞。虽成无用。是何用力多而成功少也。又况召匠贴役。系椿起堰。下至梢椿笆栈麻铁苫索。一切出之于民。民益萧然烦费矣。宋疑曰。造水堰。凡用梢椿万一千三百余。岁出于缘渠之民。夏潦堰坏。秋复率民葺之。数敛重困。无有止息。元史曰。奉元亢旱。五载失稔。人皆相食。流移疫死者十七八。今差夫又令就出用物。实不能办集。泾阳旧志曰。五县民八月治堰。九月毕工。截石伐木。掘泥挽土。入水置囤。下临不测。十月引水以达。来岁入秋始罢。已复作役。寒暑昼夜。不得少休。加以官府程督。条约禁限。琐屑尤甚。近年水脉艰涩。沾润益寡。民或上诉。愿弛其利。以免劬瘁。有司以故事恒规。不敢辄许。后志曰。自谷口入山。峭壁高岩。阴惨栗。绝少人居。宿顿无所。每夫分领一工。身入洞底。掇石爬泥。常须两三人在上。为之引緪转送。数人而食一工之食。岂能宿饱。五县相去或数十里或百余里。往返奔命。劳怨可知。嗟乎。穿渠本以利民也。而民之劳费至于如此。非以爱之。实以害之。朝廷本意亦岂如此乎。今之龙洞。则明之广惠故渠也。渠之水。则山下之散泉也。因其已成。不别事穿治矣。收其泛走。不更劳陂堰矣。于是决疏泥淤。完治堤岸。不过费县官钱数千计。而此数十泉者。固已冲瀜浩衍。以毕输于渠。而流润于四县。以视昔人凿山堰水。力愈勤而谋愈拙者。岂特事半功倍而已。若乃役由私雇。而无调发期会之烦。官自购材。而无料率抑配之扰。役兴而人不知。岂非万祀之永赖者乎。然是泉也。项襄毅实尝凿而出之。而龙洞以南。众泉并列。则尤非旦夕之所可得。

然而昔之人莫有为之计者何也。引泾之利熟于耳。而盘固于胸臆。虽有他便利至于倍蓰什伯。而莫与易焉。是故交臂而失之也。向使蚤知变计如今日。则将远引深闭。以拒泾而不暇。尚何穿山治堰。亟困其民而不已哉。是故古人之法。不善用之。或足以败。而善为理者。酌剂变通。虽其陈敝政。而常能因败以为功。虽然。今日之计。亦有当急者。曰谨视堤坝而已。堤之作。亦在项襄毅时。厚则七尺。崇止二尺。然更百数十年。而其功不坏。雍正时始增高二尺。亦数年无恙。乾隆二年。通判罗国楫请于台使。又增高五尺。未二年而泾水大至。堤竟毁。其后易知县唐秉刚继治之。以乾隆四年十月堤成。至八年六月又毁。是何也。堤崇二尺。至不高也。而七尺之径则已厚。其用但以障泉而不以捍泾。昔人比之布于地。水至则涌而过耳。后之增砌。至于九尺。而七尺之厚无所加。非独不加而已。层累之形。丰下而削上。比至其颠。纔有三尺。如是则形单地危。而其御大水也无力。而是水也。挟其暴盛之气。出于两崖之间。隘束急。无所发怒。适与堤遭。则囓抉掀豗。以图一逞。不幸而授以尺寸之隙。则崩溃遂不可止。势固然也。是故治堤之法。苟欲崇之。则必厚之。不然者毋宁卑。卑而泾水入焉。虽足以淤渠。待其过而搜剔爬梳。一日夜之力耳。高而不厚。则水之涨发无常。虽更增之寻丈。犹未能使泾不入也。而崩溃之患。其费必巨。又需之岁月而后完。使百姓坐失数时之利。故曰毋宁卑也。此有司之所宜知也。诸坝之制。惟洞口为非宜。闻之故老。顺治间。金汉鼎实始为此。乾隆二年之坝。特因之耳。金之始为渠。犹觊觎引泾。既而知其不可引也。而见洞中之泉。亦足以会众泉。资灌溉。于是始虑浊泾之败泉。而置坝以拒其入。顾犹低徊顾恋。侥幸于泾之万一可引。而姑洞口之迹。以不没其旧。此惑者见也。夫洞口之凿。欲引泾也。然而常时则泾不受引。比其涨盛而浊污。乃足以败泉。然则洞口者。揖盗入室之计也。自顺治时至于今。又百余年矣。泾流去渠口又益下矣。渠泉之为利较然明矣。此其与泾诚有不两存之势。尚何洞口故迹之足哉。谓宜毁撤此坝。以巨石坚塞洞口。视其损敝而时葺之。使浊泾不得涓滴入。洞泉不得涓滴出。则坝之北尚有泉二三孔。可以益渠。以大其利。所谓拔本塞源。计无有急于此矣。若大小退水槽。两闸水磨桥。大王桥庙前沟渠右各坝。皆清浊之要限。出入之巨防。并须官自检察。不以寒暑辍按行。不以细小废赏罚。持久不懈。功利滋多。此日计不足月计有余之道也。

　　泾渠志后序　
王太岳

沟洫废而后水利急。水利之为言。非古也。余观秦汉以来。言水利者。郑白渠最着。少时读司马迁班固所记。意甚伟之。已而见泾阳志。则二渠者坏废已久。后有继作。劳费尤巨。至乃农民呼号陈诉。愿弃利以弛役而不得者。何也。比年吏关中。尝一再至中山下。行求郑白之故迹。而观宋元明所穿凿。则夫成毁之繇。工拙之效。诚不待考而知。县志所言。皆有验不妄。然后叹古今相传。耀于其名而不察其实。徒见其利而不知其害者。何多也。迁固所记。自郑国白公郑当时外。尚有河东守番系请穿渠引汾溉皮氏汾阴下。引河溉汾阴蒲下。度可得五千顷。谷二百万石以上。天子发卒数万人作渠田。数岁河徙。渠不利。田者不能偿种。久之河东渠田废。其后又有庄熊罴请穿洛溉重泉以东万余顷故卤地。可令亩十石。于是为发卒万余人。穿渠凿井。深者四十余丈。往往为井。井下相通行水。水颓以绝。商颜东至山岭十余里。作之十余岁。渠颇通。犹未得其饶。由是观之。渠之难成。亦可知矣。两史具书其调发之众。兴作之久。言事者之无效。所以深致其意。以戒人之妄言兴利。何其婉而彰也。后之读史者。不能晓知古人著书之微旨。独好偏举一时之利。以相夸慕。于是郑白渠遂为喜事者之口实。而岂知天下之利。难成易毁。尚有出于史传之外者哉。曩者畿辅旱。部使者下令劝民穿井灌田。郡县官吏分出督视。往来趾错。吾乡胡氏独为大井甃者以十数。井值三万钱。既成。而灌利良沃。而他井皆穿土善崩。竟废无用。后皆督治之。而民以假贷穿井。前困久矣。及是相率乞免。乃止。夫井利人人知也。一乡之人非其知尽出胡氏下也。然而为之不成。则官事之与民事难易相百也。故为政者。举动不可不慎也。且夫利所在。虽立法禁限之。犹且不能止遏。若其熟视而莫肯趋者。苟非其土之所不宜。俗之所不习。则其力之所不胆焉耳。而上之人噭噭焉。朝下一令曰。力尔菑畬。莫下一令曰。勤尔蚕织。彼民者未见有丝发加益于吾事也。而徒见符檄之惊怛。召呼之促数。酒浆赠贿。日有百需。而百姓固已怨矣。若此者非徒不适于众情也。则又不度己力之所任。盖汉之时尝传循吏矣。农桑教化。其民亲之如父母。岂有他谬巧哉。恺悌出于性成。而经营之才。足以副之也。然亦幸其时去古不远。法令省约。讼狱稀少。吏得从容一意。以自亲于民。而周知其便利隐曲之事。又自丞尉以下。若曹掾书史驭吏亭长门干街卒游徼啬夫。皆以儒生学士为之。行可以备察举。而才可以至公卿大夫。以之分务宣化。而无壅阏挠抑之患。是故上之诚意足以及民。而民之奉令。无不晓然明白。以悦从其上。夫是以教易行而事办治也。后世不然。官政纷于簿领。吏能疲于听讼。州县之吏既不能日与百姓相见。凡所举事。一以文具相承接。而所任使。乃不出乎经承隶皁与乡里保甲之长。类皆闾里小人。悍黠嗜利。顽诟无耻。日同官府点佥。与其辈曹举手相庆。符纸一下。惊扰四起。如是而欲与之共民生之大计。则亦何泽之能究。何功之能集哉。是古之言清静宁一之治者曰。去其害人者而已。以为无害。斯所以利之也。又曰去其太甚。则虽祛害犹莫敢轻遽尔也。至于兴利。则曰利不百不变法。非恶利也。诚以利在而害将随之也。抑又以为生民日用之事。而恃以官符之法。则亦鲜有不害者。故慎之也。利民之事。诚无若郑白大也。司马班氏之书。与千载之口相传者甚着也。然而故迹之日非。与继作者之劳费。世未有知之者也。崩隤接于前。而钻凿寻续于后。大役频兴而困黔首。既尽其力。又耗其财。何其忍而不德也。至于渠堰必不可固。泾水必不可引。而三原有妄男子者。方且诣阙上书。亟以凿铫儿觜是请。向使其说果行。则亦不数年而又且议改矣。不务适水之宜。而亟移其地以事穿引。北山之石。庸可尽乎。

今夫龙洞非瓠口之故区乎。其视郑国白渠为之难易。利之暂久。岂不较然易见乎。然必待之今日。而后农民得释其劳费之苦。而安于灌溉之乐。而不知昔之人。实尝亲出此泉于手足之下。而莫能专收其用。是何也。狃于秦汉引泾之旧而不思变计也。此徇名而不求实。见利而不计害者故也。嗟乎。尽心民事。而孳孳兴利去害之是急。此宜非贤豪者不能。然而不知清静无扰之理。以不审于利害之数。弊常与俗吏等。而况挟其喜功好名之心。轻以民力为尝试。矫伐一时莫就之功。而贻他日无已之累。若明之项襄毅。此其可以为戒者也。呜呼。余于泾渠利害。论之详矣。后之君子。可以考焉。

　　修理郑白渠石堤檄　
陈宏谋

泾阳之龙洞渠。即秦时之郑渠。汉时之白渠也。当日原系将泾河浑流。引入渠内。由高而下。灌田甚多。迨后泾水激湍。河流日下。汉唐宋以及元明。遽于上流凿石引灌。明初渠口屡改。泾水不能仰注。水利渐微。成化间。始于王御史渠之上。从山根凿成一渠。深者百余尺。浅者五六十尺。历十有七年乃成。全仗沿山大小泉眼数十。从石缝喷涌而出。下注渠中。本朝于龙洞之后。筑堤截水。乃名曰龙洞渠。自此以后。不但田不能藉资泾水。并须处处防护泾水。不使入渠。方免冲塞。雍正乾隆年间。请动帑修筑石堤。挑浚渠身。无非防泾水入渠为患之计。自筑石堤以后。泾河水涨。仍有冲堤塞渠之患。危险堪虞。本部院亲临查勘。现在渠身。已非复郑白之旧。渠中一泓清水。与泾河浑流。仅隔一线。浑水一入渠中。清浊不敌。立见淤塞。为今之计。泾水不能引灌。毋庸计议。石岸之易于冲陷。首宜严防。现在石岸仅堪容足。有如筑墙堵水。高亦难免水漫。不但浑水有时内冲。渠中清水。尚且外渗入河。危险之形。宛然在目。倘此一线石堤。稍有疏失。源头阻塞。全渠即归无用。赵家桥之冲成深坑。亦将阻塞渠流。数千年之水利。相传至今。四州县之民田。久资灌溉。历年修筑。已费多金。前功尽弃。可惜可虑。查现在石岸外。尚有湾曲坦坡。又系乱石。形非陡立。势非顶冲。就势加筑。便可坚固。渠中泉眼。加以疏浚。渠身浅处。加以挑挖。则渠水尚可比前旺盛。点滴皆为民利。事关经久水利。难任因循坐废。仰司官吏遴委熟练之员。会同西安府暨水利厅。逐节查勘。细加相度。将石岸单薄之处。加帮宽厚。卑矮之处。加高数层。渠水渗漏之处。细加堵塞。泉眼所在。加以疏通。渠身污浅之处。再加挑浚。帮筑之处。或用石条。或用碎石。或加土筑。挑浚之处。或用民力。或动岁修。赵家桥作何镶护。逐一估计。绘图贴说。确切定议通详。以凭核夺请修。此时估定请项。秋冬之间。正可兴修。庶免临汛危险。四州县民田。又得早资灌溉。均毋勿视。

　　汉中修渠说　
严如熤

西北渠利。其为水田种稻。惟宁夏汉中。若秦之郑白渠。灌麦粟而已。今亦无存者。宁夏地极高寒。汉唐两渠所艺稻。洒种以利速成。收谷甚薄。汉中之渠。创之萧曹两相国。诸葛武侯宋吴武安王兄弟先后修治。法极精详。汉川周遭三百余里。渠田仅居其半。大渠三道。中渠十数道。小渠百余道。岁收稻常五六百万石。旱潦无所忧。古之有事中原者。常倚此为根本。屯数十万众。不事外求粮。其治渠之善。东南弗过也。尝讲求其故。一则在择水。稻田水宜清宜暖。浊不宜秋苗。冷则苗不长发而迟熟。汉中水汉江为大。然用之溉田者。则湑水水濂水乌龙江数水。皆注汉支河。汉流大而难用。支河小而易于堤防也。畿辅大河。桑干滹沱漳卫。发源山西塞外。至畿辅流已大。然各小河之委输大河者。支派繁多。凡山向阳者。水性不甚寒。泉脉从石隙出。其流必清。畿辅大山。阴面在山西塞外。本境为东南面。山皆迎日出。择其源旺脉清。得十数处。作渠数十道。可溉田数千亩顷。又沙河为沙中浸出之水。性亦不甚寒。淘出作渠。溉田甚可耐旱。汉中有南沙河响水子各渠。岁收稻不下十万石。其明验也。其一在择土。五方之土。黄壤白壤青黎黑坟赤埴。色各不同。性亦互异。种殖各有所宜。种稻则宜涂泥。沿海沮洳。固多涂泥。顺津保河之间。地多泉脉。涂泥亦自不少。大约种稻之土。泥壤为上。泥多带沙者次之。泥沙相半者次之。黄壤带沙。沙细杂少泥亦可用。若纯是黄壤白壤青壤亮沙。则决不可用。宜稻之地。沃野亩六七石。次亩四五石。不宜稻之土。岁丰不过一二石。渠修而土不宜稻。徒费工本。不可不慎也。其一在修渠身。垦田之地低。作渠之地高。高则可由上灌下。渠身择土性稍坚者治之。渠身一道。盘纡常百里数十里。择引水之地。尤必求泄水之地。引水之地得而渠有头。泄水之地得而渠有尾。所引之水。或即还本河。或径归大河。在相地势。通盘预为筹定。而后可兴工。如汉中湑濂各渠之水。有仍归湑濂。有径放汉江。要之所引之水。不可太迫。渠身往往行数里十数里。方始灌田。则可免灌沙冲筒之患。渠身宜广宜深。如溉田至五六万亩。则渠身须广三四丈。深一丈四五尺。进渠之水。常有二三尺。方可敷用。渠堤即用挖出土筑之。必须坚筑。其堤当在溉田一面。分水筒口。就渠底穴堤砌之。无田一面。空之以收野潦助溉。筑时遇对面有潦沟。尤须加功。一在分筒口。渠所灌溉。有近渠身之田。有隔渠身半里数里之田。凡大渠一道。必分堰口数十道。灌田数百亩千亩数千亩不等。堰渠一道。又必分筒口十数道。灌田十数亩数十亩百亩不等。堰口宽长各有尺寸。启闭各有日期。计所进之水足灌其田。不至干涸而止。灌田足用。余水●之下游。下游又作水田。雨多之岁。亦可有收。故凡●水田。于大渠工作。不派夫费。不入常额。堰筒分水。有周官川浍沟洫遗意。但彼以沟洫之细。泄之川浍以为蓄。此则以正渠之大。泄之堰筒而蓄之田。额田有余。●之余田。而仍归之河。井然不可乱。孟子所谓经界之必先正者此也。一在修龙门。渠与溪河相接。引水进渠处为龙门。乃一渠之咽喉。不能迎水。则水不入渠。迎水而太当溜。则涨发时有决冲之患。故作龙门。必得借小阜石确硬土为要。旁吸河流。以辟正溜。门须狭于渠。譬之门为口。渠为颊。口之所入。颊大始能容之。门两●岸。用灰土坚筑。炼成一气。各包十丈为上。用砖砌四五进亦可。砌石为下。石缝过大。剥落易于浸水。如河流过大。龙门下数十丈百余丈。作减水坝。则堤身不至冲塌。龙门得法。为旱为潦。有水之利。无水之害矣。一在作拦河。龙门既用旁吸。则水非直入。必于正河截之。水方能以进渠。则拦河为要。南中拦坝。往往用石。石砌断河中流。而萧曹遗制不然。用木椿长四五丈。纵横植水中。磊以乱石。似近乎疏。不知南中土薄。挖数尺即见根。连根砌灰石可坚。西北土厚。挖至数丈不见根。砌以灰石。水遏不得过。搜根冲湍石下。则空而必倾。不如磊以乱石。截其流之大者入渠。而仍听石隙之水下流。则势不急而无搜根之患。此似疏而实密。常法之可久也。至水涸之时。需水孔亟。则用板用席。令其点水不滴可也。或作拦河之处。而有湍激之势。则必用木圈竹龙盛石。椗以巨椿。工费所不可惜者。凡此六事。皆汉中作渠溉田。行之数千年。而有利无害者。西北可以相通。仿而行之。利济无穷矣。

　　汉中水利说　
严如熤

汉中山河大堰三道。拦乌龙江水作堰。乌龙江即让水也。头堰绕褒城城下至新集入汉。已久圮。第二堰由褒城之金华堰入南郑。经上汉卫高桥三皇川。激入汉川。环绕百余里。灌田八万余亩。第三堰在二堰下。五里至沙河下九真坝入汉。溉田二万余亩。相传为萧酇侯曹平阳侯所创。考史汉高祖元年四月至汉中。七月即由故道出取三秦。是时曹平阳侯从征。而酇侯于三秦既定。即以丞相镇抚关中。其在汉南。为时无几。兹往来堰上。查其堰身广六丈至三丈。深一丈七八尺。分水之堰。计数十处。大者亦广一丈有余。深至一丈。其由堰而灌田者。每堰又各有小渠数十道。类古川浍沟洫之制。至用拦河纵横钉巨木椿。磊以乱石。不不密。拦河收水。入大渠灌田。由下而上。下坝水远。一日灌至六日。上坝水近。七日灌至十日。下坝用水。将上坝各堰口封闭。水涨之时。则由各激口泄水。蓄泄均有成法。又有纠合以司其总。堰长分管三坝。小甲各管小渠。冬春鸠工。起沙培堤。上下三坝。各分段落。一应堰工事宜。井井有条。数千年来循之则治。失之则乱。虽酇侯元勋才大。恐亦仓卒不能定也。窃以商鞅废阡陌。汉中尚为楚地。至楚汉之际。犹有存者。劗侯因川浍沟洫之遗浚而为渠。故无事开凿之劳。而收灌溉之利。其后武侯武安。则又因酇侯之旧加以修治。汉中水利遂为东南堰渠所不能及。观此益叹先王立法之良也。

　　宝鸡县惠民渠记　
乔光烈

功莫便于因利。事莫患于畏难。不知其利而不能用。是为弃利。然知其利而不能用。则畏事之难而因以堕其功。非令长所以为民计也。予初宰宝鸡。至邑之李村。见其中民田数百顷皆平壤。然傍无水泽。唯资雨于天。设岁旱干。即尽为赤土。种无获者。私计县北邻汧阳。汧水自北而南。行六十余里。东流入渭。汧性甘而肥。农人引以溉田。利尤溥。思渠引以泽李村之人。顾滨汧西岸。皆崇冈峭壁。土石杂袭。若障若扞。势不可得。予以为凿石穿土。沟而深焉。水当遂可引。因集掾吏父老计其事。咸曰是诚甚善。然明时凤翔守常议请为渠矣。终以费烦辄止。今诚欲为之。恐从事甚艰。而效且难必。予告之曰。计者事之本也。需者事之贼也。故为者常成。行者常至。且吾所以不惮勤勤而规此者。诚见役虽烦而利实多。苟必以难为畏。是议阻于明时者。功复废于今。将听此数百顷者而长为槁壤。岂予所以为民计哉。乃召工徒。期日勇穿之。日任工六十人。顾费无所出。则取俸钱给其佣值。李村人闻之。亦大喜曰。县大夫为我如是。相率供其饮食焉。始乾隆庚申仲春。讫壬戌之冬。凡三年而渠竟成。其所开石渠。高五尺广三尺。石既尽。属于土渠。计石渠为丈八百。土渠高五尺广六尺。计土渠为丈一千三百余。合凡二千一百余丈。汧水之流大入以达乎李村。所为数百顷者。既悉溉且润。其傍田虽甚旱无恐。先是。功且半。凿石将尽。有石如夏屋。高出而状圆。号龙一头。盖土俗所名。李村傍居人。谓其里风水所属。争前相挠。予不欲与强。假言龙得水则活。于汝尤益。且凿之而汧流南迅。汝得置水磨其间。因以致利。不愈善乎。其人皆喜诺曰。唯邑大夫命。乃凿其左方。中空空然。更右凿之。试灌以水。水盈而溢。如瀑布下垂。声潺潺响山谷。观者以为奇。既而功大竣。以告于府太守罗公。钖其名惠民。李村人与邑缙绅父老咸谓不可以无记。夫是渠之穿。议始前世。然以其难而卒罢。而幸成于今。予岂敢因是自以为功。顾唯决于始而勿怠于终。不以劳自惜。而忘其艰且烦。以致民利。使岁不能灾。而耕者乐饱。则庶几予之所以为心。是役也。历时月凡三岁。任佣几数万人。而予所捐捧金。积算亦甚巨。其受事而往来董役者。益门司巡检徐廷杰。与有绩焉。因并书于石。

　　丹河难浚疏雍正十一年　
署陕西巡抚史贻直

本年八月。准户部咨湖广督臣迈柱。奏请疏浚荆子关至龙驹寨一带河道。经廷议。交臣相度情形。乘此冬月之时。估工动帑。以垂久远之计。以纾挽运之劳。臣遵即檄委潼商道商州知州等。前往龙驹寨荆子关一带河道。相视地形。详观水势。勘丈滩口。估计工程。随据该道等绘图缮册。详覆前来。臣细加查核。只就见在河身平浅之时。量为疏浚。计用夫匠三十五万一千六百九十工。合动帑银一万八千三百九十三两。臣仰体　　皇上利济民物之怀。建万世平成之绩。敢不悉心筹划。以为一劳永逸之图。但河道实有难于疏浚之处。敬为　　皇上陈之。伏查秦省商州所属之龙驹寨。至河南之荆子关。中间一水。名曰丹河。西源秦岭。南汇浙川。夹乎两山之间。乘其上流之势。纡回曲折。经途有三百七十里之遥。湍激奔腾。滩流有一百八十处之险。无旁支以蓄泄。无他道以疏通。其最险者危峦陡削。巨石星罗。飞瀑狂澜。冲沙走砾。工匠无驻足之地。斧斤无铲凿之方。次险者。水溜稍平。而污沙壅塞。山根稍远。而乱石纵横。欲将淤沙挑挖。则河泓一线。无隙地可以容沙。欲将乱石搬移。则壁立两崖。无平原可以迭石。若聚沙于山脚。则怒涛一刷。沙仍壅滞于水中。若积石于河干。则高浪千层。石复漂流于滩底。况夏秋之间。豫陕两省农民。均藉丹水灌田。各处筑堰蓄流。涓滴不容渗漏。唯余中泓一线。挽运实难。至若积雨之后。山水骤发。田间各堰尽开。百谷奔流。顷刻水高丈许。此时冲断纤路。人力难施。徒步者尚裹足而不前。操舟者益望洋而惊阻。所以自古迄今。丹河之水。听其自然。设有挽运之事。惟当随时疏浚。从无永远通利之方。在督臣迈柱此奏。原为运道民生起见。意非不善。奈伊远在楚疆。未能洞悉其形势。臣身当职守。岂敢昧冒以经营。访之土人。参之舆论。皆曰天定。人力难施。臣何敢罔恤民劳。虚糜国帑。再查督臣迈柱所奏。原为挽输楚米起见。但臣前因楚米水陆挽运。均属艰难。曾经奏请停运。并请于豫省之河南府及陕州沿河各属。积榖二三十万石。以为陕省源源接济之用。业经奉　　旨俞允。钦遵在案。是此后现有豫省积谷。可以就近挽输。不必再运楚省之粮。则疏浚此河。尤属可缓。伏祈　　皇上俯准停止兴工。则民力不至徒劳。而国帑亦可节省矣。

　　汾渭通船并募水手疏陕西通志　
鄂海

伏惟我　　皇上轸念民依。筹划地方。至详且悉。向因山陕不通河道。间遇荒歉。挽运艰难。去岁　　驾幸西安。路经晋豫。省方问俗之余。相度山川形势。以汾渭两河。直与黄河相通。而河南府居于各省之中。水路四达。截漕粮。积储备用。倘山陕需粮。即可修造船只。由黄挽运。若三门船不能上。亦可造船剥运。由汾渭以抵山陕。我　　皇上圣明洞照。睿略渊深。凡有可以利民生。筹积贮。无不处置尽善。纤悉无遗。所以创万年经久之模。而不为一时权宜之计也。除遵　　旨查勘三门情形。已经会疏题报外。臣考诸记载。渭河源流。绵长一千九百里。发源于临洮府渭源县之鸟鼠同穴山。不过山涧细流。直至凤翔府宝鸡县之到底地方。始成平川。自到底东流至华阴县之三河口。投入黄河。古所称秦川八百里者是也。向可通行船只。利济甚普。今皆湮废。但查咸阳以东。现在买卖煤米往来客船。而咸阳以西。船行绝少。恐有淤垫。臣仰体　　皇上疏通河道。裨益商民之至意。自会勘三门回署。即前赴宝鸡。则由陆路。自宝鸡回省。则水陆间行。一路查勘。惟宝鸡之郿县一百四十余里。虽河面甚宽。水势亦不甚溜。但水落之时。重载难行。而郿县以东。河深水平。行走重船。并无阻塞。臣查渭河西至凤翔。东至潼关。由渭入黄。由黄入汾。则可抵山西之平阳。即或三门水溜。客商不敢冒险。而汾渭两河。可通船只者几二千里。然往来之行旅商贾。多舍水路而就陆路者。皆因陕西之船方头平底。无柁无篷。而水手又不善于操舟。顺流尚可日行五六十里。逆流则挽拽而上。止可日行二三十里。舟行迟滞。多费时日。不如陆路利便。所以舟行者甚少。臣思河路行走。必船只快利。水手熟练。商民便于往来。方能疏通河路。臣同督臣博济。当酌量捐资。于江南等省雇觅造船良工并熟练水手。量水性以造船。装柁置篷。使本地匠人土民学习演试。如果利便可行。令民船亦照式修造。倘陕西收歉。需用河南积储粮石之时。即可将商民船只雇觅挽运。并可不必另行造船。且汾渭之河路疏通。渐次或可通黄。俾商旅人民。均沾利泽。以仰慰　　圣天子爱养元元之至意。

　　甘肃水道图说会典
甘肃省。以兰州府为省会。兰州府之南巩昌府。其东平凉府。其东北宁夏府。其西西宁府。其西北凉州府甘州府肃州。平凉府之东。庆阳府泾州。其西南秦州阶州。肃州之西。嘉峪关之外。安西州。其西北镇西府迪化州。黄河自青海东流入境。折东北流。经西宁府南。兰州府北。合乌兰河大夏河洮河大通河祖厉河。又经宁夏府。合清水河。又东北入鄂尔多斯右翼中旗境。洮河出巩昌府。东流合迭藏河。北流经兰州府。入于河。大通河自青海东流入境。经凉州府。又东南经西宁府。合湟河。入于河。祖厉河上源曰玉河。出巩昌府。西流经兰州府。合消河关川。入于河。渭河出兰州府。东南流经巩昌府。合漳河华川水。又东经秦州。合苦水河籍水东亭河。又东入陕西境。泾河出平凉府。合横河。东流经泾州。合潘云涧汭水阳晋水盘口河马连河。又东入陕西境。西汉水出秦州。合长道河。东南流经巩昌府。东南及阶州。合黑峪江。又南入四川境。为嘉陵江。白水江自四川南流入境。经阶州。合白龙江清江毛沟河。又南亦入四川境。黑水河出泾州。东流入陕西境。沙河出凉州府。五水合北流。出长城。潴为鱼海。其东曰古浪河。亦北流出长城。潴为白海。其西曰水磨川。亦北流出长城。潴为昌宁湖。坤都伦河二源。东曰额济纳河。一曰山丹河。出甘州府。合黑水河。西流至肃州。合沙河。北流出长城。西源滔赖河。出肃州。西合清水江。北流出边会焉。曰坤都伦河。又北入额济纳旧土尔扈特旗境。布隆吉河。一曰苏赖河。出安西州北流。其东北出一支津。潴为达巴逊泊。又北折而西。合党河。潴为哈拉泊。哈密河出镇西府之哈密厅。西南流。潴为南湖。呼图壁河。玛纳斯河。俱出迪化州。北流合而西。潴为苇湖。托克逊河出迪化州。南流入于沙。凡镇西府迪化州诸河。出天山南者俱南流。出天山北者俱北流。俱入于沙。色尔腾海。小色尔腾海。在安西州。图尔库尔泊。巴尔库尔泊罗布泊俱在镇西府东。东至陕西及四川界。东北至鄂尔多斯右翼中旗。阿拉善额济纳二旗。及喀尔喀扎萨克图汗部。西南至青海。迤西为大戈壁。西北至科布多及伊犁。

　　上汪稼门方伯论渠工书　
周锡溥

宁夏水利同知一缺。奉檄委锡溥兼署。并札询渠工利病各事宜。锡溥在职年久。颇能悉其本末。请得以书陈之。宁夏古朔方地。汉武逐白羊楼烦。创置此郡。开渠灌田。以至于今。所仰者河流一耳。有河然后有渠。有渠然后有田。有田然后民得以生。官吏得以治。向无河渠之利。则沙碛耳。泽耳。民逐飞走而役属贤屠耳。与郡西北之阿兰鄯。东南之鄂尔多斯。何以异哉。中外藩篱。相距无几。而此一州四县。独比于内地者。恃有此利也。郡属皆有渠。而同知所辖。惟夏朔平三邑。所以然者。灵中民自为渠。其利私。夏朔平三邑。同渠而灌。其利公。办之自民。则民私其田。办之自令。则令私其民。故巡道总理。而同知专办。其利病亦往往由此。请言其制。河水自青铜峡入宁朔县界。酾为四大渠。曰唐来。曰汉延。曰大清。曰惠农。唐渠长径三百余里。汉惠次之。清渠又次之。河水始入之地曰渠口。口随河势以为翕张。宜宽深。使迎而不哕。吞而不噎。犹食自口入。而后传于胃肾脊也。水入既畅。而设闸坝。即古所谓水门。而旁设退水闸。以杀其始入之暴。水小则闭。自是始入正闸。闸六空或二四空。水小全启。水大不全启。犹门堂设扉。而时其左右开阖也。渠口之下。正闸以上。置防以约水之入。曰迎水●。土音摆犹堤也亦曰内●。其偪近迎水之处。而湍怒难制者。则筑垒以抗之。曰外●。左氏传云。我若受秦。秦则宾也。不受寇也。故内●之肃水若宾。而外●之扞水若寇。受与不受之异也。石工惟闸坝数处。渠口至正闸。疏浚工也。内外●。筑作工也。此近河要害之处。工大而重。正闸以下至稍渠之经流。铲淤滞。皆疏浚工。补缀墀身。皆筑作工。地势平衍。工小而轻。虽轻而多。外此支渠数百。经纬绣错。皆有旁闸。有墀。则其地受水之民自为。不在官修之数。虽然有厄于天。有厄于地。有厄于政。何谓厄于天。河流汛洑无常。有时水涸。入闸仅若绠縻。不足以资灌溉而民病。夏秋暴涨。漫口溃●。以及民田。公私劳敝。而民又病。是之谓厄于天。何谓厄于地。泾水一石。其泥数斗。以溉为粪也。郡河冲沙而行。随挑随壅。久即为患。又古有竹楗石翣木龙水匮等法。所以固堤。宁夏沙塞无土。根空不可着。其筑●也。束累万。寸寸结之。臿土其中。水浊沙浮。以浮裹浮。如然。水盛侵●如●。不固则漂去。此之谓厄于地。若夫厄于政者。又有三焉。查唐汉渠。征草皆十二万以上。惠渠八万七十余束。清渠二万五千余束。桩称是。皆计亩起科。同知十月开征后。花户赴渠运送。辘轳不绝。而监兑之书役。浮收折收。尽操其手。外此有本官供亿费。巡道同知家丁行查费。巡道渠书差查费。皆出于草束。名曰收草。实纵之卖草。明春堵筑。草方大屈。民不敢言。●之不固。抑有由矣。厄一。岁清明日修筑起至立夏日止。工一月竣。四渠几二万人。同知主修。监督官十余人。排列各渠闸前后。正闸下则分段疏浚。工重者。简习事生监督之。曰工员。轻者。以其地渠长督之。而官亦有分段者。夏朔二令。则视上官所至。供张行厨。廪其傔人。同知自食其所征。折色钱仍分赉委员。非不赡也。常例官与民均劳。单骑减从。视工段夫役多寡勤怠。以定工员渠长赏罚。而比来官之行查。喜怒皆家丁主之。牵率若傀儡。名曰查夫。实纵之卖夫。官查一度。则夫减一分。刳浮鏺浅。随力苟完。厄二。春修既毕。择日开水。于是有封水之例。大渠稍远。而支渠稍亦有绝远者。不封则为口民所遏。稍不得至。每大渠。同知差役十数人。支渠一二人。或三四人。若辈得票。视犹己物。羊狠狼饕。恣其咀吐。名曰封水。实纵之卖水。锡溥尝因稍民噭诉。行水至丰登丰盈等堡。则应封之口。皆已大开。上潦而下渴。侦其迹。方啸聚富室。饮啖淋漓。乃絷而搒之。如此非一。然其爪距四布。究何所补。厄三。嗟乎。渠之有政。非以节宣天地之过不及哉。藉是三者不受厄于吏厮之手。草足于廥。以之筑作必固。夫足于鼛。以之疏浚必深。水足于灌。以之树艺必博。厄于天厄于地者。政足以济之。厄于政者。天地无如何也。

锡溥治朔五载。窃见每年春修后。一转瞥间。渠警至。征夫调草。电掣风驰。老壮疲于邪许。刍粮尽于板干。即其幸而得水。幸而有年。完破补敝。得不偿失。况不得水之民耶。然自渠干多故。为邑令者。果能出其身以扞百姓。犹可随宜补苴。不然。一役兴。又皆挟官为买卖具矣。故政虽有专管。非令所当谢也。宁夏农田硗瘠。春初发。皱面如霜。开渠水浇一过。名曰淌田。淌犹荡也。谓涤其咸潮也。又风沙起。则压陇成潬。岁收。气薄而沙少者。亩可一石。重沙积。苗稚而夭。豆釜不登。而额赋以亩斗二升为率。耗羡如例。银有地丁。草有额征采买。此外则皆渠赋。百亩之家。口食常乏。下户春耕。即贷粪种。腰镰甫毕。瓶无斗储。是以家有逃丁。国悬逋赋。前史言水利者。如郑白二渠芍陂鸿隙离堆六辅之利。颂美前古。然皆土膏厚。堤阏坚。难创易因。有成无毁。宁郡则穴天于荒。争地于险。瀹泲于咸。撇波于碛。用力多而成功少。重以渠政不节。日朘月削。一勺之水。岁抵销金之锅。是以他郡之渠害不敌利。宁郡之渠利不敌害。然自汉以来。民生于此。官治于此。而俗又有小江南之目。谓渠非利。必且目瞋色变以为妄言。岂知空名为累。役烦赋重。有甚于瓮敝而瓦裂者哉。又乾隆四十五九等年。大修渠工。借动帑项九万余两。摊渠户还。展限至今。三停征一。查此项实修之费。不及三万。余皆前官瓜分冒销。今事在十年前。无凭爬剔。征比累民。考成累官。此尤政之大蠹。足动仁人君子恻然之感。锡溥一介末吏。材驽质下。素无所以噢咻于民。唯是数年来疏浚筑作封●事宜。既尝亲与其劳。而于家丁书役弊端。亦间有纠正。窃谓同知一官。独有水利。所隶书役之多。亦专为渠而设。如前所陈三弊之显然者。非尽不知。民怨所丛。亦非尽无发觉。但吏厮皆城舍依倚。而官或无廉明素望。足以镇压其邪心。遂至上下相蒙。以成百年不可治之痼疾。主是事者。独有自清其心耳。心清则有以格于上下之交而坚明约束。虽未即清廓一旦。其弊当为之衰止。惟进而教之。幸甚。

　　上巡抚言渠务状甘肃通志　
王全臣

唐汉两渠。宁夏民命攸关。康熙四十八年。蒙饬水利都司王应龙。尽力春工。而令职赞理其事。幸成效。兹蒙以各渠情形及修浚利弊询。谨详陈之。宁夏古朔方也。黄河遶于东。贺兰峙于西。相距或四五十里。远者亦不过百余里。南至唐坝堡之分守岭。北至威镇堡之边墙。仅二百七十五里。延袤不甚宽广。而所属宁夏卫。并左右二卫。及平罗所共辖五十二堡。约计田地九千八百二十九顷有余。其正供除麦馔等项。纳银二千六百五十两有零外。田土之赋。计纳粮九万八千三百八十余石。纳七斤谷草。并年例秋青草。共三十八万三百余束零。纳坝草六十一万零。纳地亩银八百六十余两。其湖滩又纳潮银一千五百九十两。赋亦綦重矣。况地大半尽属沙。必得河水乃润。必得浊泥乃沃。古人于黄河西岸。浚唐汉两渠。诚万世利也。四十七年春。职任时。值春工方兴。亲诣各渠细勘。窃查黄河自南而北。其入宁夏之处。两岸俱系石山。名曰硖口。河初向东北流入硖。不一二里出硖。硖之尽处。有观音堂石山。昔人于其麓开唐渠一道。至明代。宁夏道汪文辉于右卫之唐坝堡。距渠口二十里。建石闸一座。闸之外建石退水闸四座。正闸下入渠之水。以五寸为一分。止以十分为率。水小则闭塞退水各闸。。使水入渠。水大则开退水以泄其势。其正闸系六空。西四空为唐渠。两空为贴渠。每空各宽一丈。唐渠自闸以下。分为八段。合计共长三百二十三里。其贴渠一道。宽三丈五尺。深六尺。至郭家寺地方。分为两稍。一至汉坝堡稍止。长四十里。名曰旧贴渠。一至蒋鼎稍止。长五十里。名曰新贴渠。此因唐渠正闸之东岸。地土甚高。故别此渠。虽闸分两派。而实与唐渠同口。盖唐渠之附庸也。渠两岸之堤。及堵水之坝。俱名日●。沿●居民。挖小渠以引水入田。名曰枝渠。大者或百余里。小者或数十里。及七八里不一。各于●上建小木闸。以便蓄泄。名曰陡口。唐渠东西两岸。共陡口四百三十六道。旧例有田一分者。岁出夫一名。计力役三十日。又纳草一分。计四十八束。又纳柳桩十五根。此输将定额也。其或需用红柳白茨席萁。则于草内折收。名曰颜料。或石灰亦于草内折银烧造。其草曰坝草。以备于险要处和土筑●。及启闭各闸。堵迭渠口也。桩曰沙桩。或钉闸底。或钉●岸。使土坚固也。渠内水冲之处。必用土草筑一墩以逼水。而外用红柳白茨护之。更钉以沙桩。名曰马头。席萁则绳缆之具也。或修理闸底。亦必用红柳白茨铺垫。而以沙桩钉之。乃以石条。使无冲动之患也。每岁河冻之时。将渠口用草闭塞。名曰卷埽。至清明日。派拨夫役。赴渠挑浚。各官分段督催。以一月为期。名曰春工。至立夏日。掣去所卷之埽。放水入渠。名曰开水。开水之后。田地浇灌。其法先委官闭塞上流各陡口。以逼水至稍。其名曰封。封之际。于各陡口仍酌量水一二分。其名曰俵。迨水已至稍。乃开上流各稍口。任其浇灌。既足。又令至稍。封与俵周而复始。上流下稍。皆浇灌及时也。唐渠贴渠。原灌宁夏左右三卫及平罗所。共三十四堡。田地六千二顷有余。卫所各官。分段封俵。一岁须轮灌数次。乃获丰收。至于汉渠。在唐渠之下左卫陈俊堡四道河口地方。距唐渠口三十里。地形低洼。直迎河流。水势易入。其渠口宽三十一丈。深七尺五寸。明汪文辉于汉坝堡距渠口十二里。建石闸一座。计四空。每空宽一丈。闸外建石退水闸三座。分上中下三段。共长二百三十八里。渠之东西两岸。共陡口三百六十九道。原灌溉宁夏左右三卫所属十八堡田地共三千八百二十七顷有余。后因开导西河。水势变迁。何忠堡竟隔在河中。各自开引小渠。灌田三十余顷。今汉渠止灌溉十七堡田地共三千七百九十七顷有余。其挑挖封俵。与唐渠一例。此渠得水甚易。而又稍短田少。所以通利如故。比年以来。唯唐渠淤塞过甚。滨于废弃。居民虽纷纷借助于汉渠。不过稍分余沥。地之高者。竟屡年荒芜。而汉渠亦因以受困。

职细按唐渠之大病有三。一苦于渠口之不能受水也。相传先年唐渠口下河中有一石子沙滩。障水之势以入渠。厥后滩渐消没。河流偏注于东。而渠口竟与河相背。其入渠者。不过旁溢之水耳。水之入渠无力。遂往往有澄淤之患。一苦于地渠之不能通水也。唐坝以下。自杜家嘴至玉泉营。尽系淤沙。每大风起。辄行堆积。唐渠经由于此。实为咽喉。向者以风沙不时。旋去旋积。遂相与名曰地渠。因两岸无●。与平地等。故名之也。此处自来不在挑浚之例。因循既久。竟致渠底与两岸田地齐平。甚有渠底高于岸地者。较唐坝闸底约高三四尺。河水泛涨时。入渠之水。非不有余。乃自入闸以来。至此阻梗。由是旁灌月牙倒沙两湖。迨两湖既满。然后溢于渠内。徐徐前行。不知费几许水力。经几许时日。乃得过玉泉桥也。况有此阻梗。水势纡回。水未前行。而挟入之浊泥。已淤积闸底数尺矣。一苦于渠身之过远也。水之入口者。原自无多。而又苦于咽喉之不利。以有限之水。流三百余里。供数百陡口之分泄。其势自难以遍给。若遇河水减落。则束手无策矣。唐渠有此三大病。而又加以年年挑浚之法。积弊多端。如渠夫渠草除绅衿优免外。豪衿地棍。及奸胥猾吏。肆意侵蚀。每将百姓应纳草束沙桩。折收银钱。代为买备输纳。名曰包纳。草则多系朽烂。桩则尽属短小。又巧立名色。隐财规避。若桥梁。若陡口。倘有损坏。俱属官修。乃藉称须人看守。每处免夫草一二分。名曰看丁。又曰坐免。甚至徒杠亦有坐免。有力尽为看丁。即曰陡口须人启闭。未闻天下桥梁。俱须人看守也。是渠夫渠草。只为奸棍之利窟。而渠工已受病实多矣。每年兴工之时。并不查明某处淤塞。某处阻梗。量度工程之轻重。酌用夫役之多寡。唐渠自口至稍。止分三工五段。汉渠自口至稍。止分两工三段。如某工旧例用夫五百名。年年拨给五百。某段旧例用夫三百名。年年拨给三百。工轻之处。夫多怠玩。工重之处。夫寔短少。且催纳颜料之役。必故为迟延。及时至工迫。各段督工者。即令挑渠之夫役采取颜料。两岸园林庄柳。任其砍[伐](代)。微论止半供渠工。半充私橐。额征颜料。尽被干没。而所拨三百五百之夫。亦止虚有其数而已。渠道湾曲之处。东岸高者西必低。西岸厚者东必薄。以高厚者力逼水势。刷洗对岸也。每年挑浚之法。如夫一百名。止有三四十名在渠内取土。余五六十名。俱排列高厚岸上。递相转运。一锹之土。经七八人之手。而对面低薄之岸。必不肯加帮尺寸。谓低薄岸底。必有刷洗深沟。恐因加帮撒土填塞。以致高厚者愈增。低薄者愈减。是以每年有冲崩之虞。或水由●底钻溃。或水由●上漫倒。皆不肯加帮低薄所致也。至渠夫。则止由卫所经承派拨。名曰安渠。赃嘱者。派之路近而工轻。贫穷者。派之路远而工重。且将一段之夫。杂派数十堡之人。听其自赴工所。管工者莫知谁何。中有逃者。报官查册拘提。往返动至半月。而一堡之夫。又派数处。必远至百里或二百里以外。使之奔走不遑。更将拨夫单内。故意填写错乱。使之赴各段自行查问。总欲令民不得不致迟误。以便定取罚工。又各段设立委管渠长等役。俱系用贿钻营者。一到工所。每人包折夫役一二十名不等。更有豪衿地棍。指称旁枝小渠。请讨人夫数十名。官必如数拨给。实无一名赴彼所请之处。伊等竟折钱分肥。是以额夫虽一万一千有零。而在渠挑浚者仅可得半。又率以老弱充数。官司查渠。止走大路。委管渠长人等探知。即雇沿途庄农应名。点后即散。甚且预知官司到来。令人夫于渠内挖土。堆积如形。以堆土之高。诈为挑挖之深。使高低莫辨。官司去后。夫役仍将所堆之土。摊平渠内。其运上高岸者。不过数十锹。其官司必由之处。或挑挖数里。其僻远不到之处。亦夫役足迹之所不到也。

总因两渠分为八段。每段至数十里。无一定之责成。无一定之程序。而奸棍折去。夫役因循。延至一月。遂相率而散。其未经挑挖者。虽有十之六七。袛谓工多夫少。付之无可如何。渠道之淤塞。实由于此。职莅任之初。巡视渠工。见汉渠口之上。有一小渠。名曰贺兰渠。宽数尺。长十余里。乃前任宁夏道管竭忠。据居民所请开浚者。别引黄河之水。灌田数顷。职上下相度。见河水直冲渠口。而第苦于口低身小。导引不得其方。莫能远达。乃请于本道。欲借此渠形势。另开一渠。以助汉唐水力之所不逮。本道谓此渠曾据士民呈请。上宪委员勘验形势。甚有裨益。后以工程浩大。约计用夫万余。一月尚不能竣。又虑修理闸坝。需费不赀。遂尔中止。职谓用夫不得其法。虽数里亦觉艰巨。若量土以计工。量工以计夫。此数十里之渠计日可成。渠若告成。闸坝自易易也。本道乃令职与都司。役用额夫。距旧贺兰渠口之上三里许。直迎水势。另开一口。至马家庄地方。引入旧渠。而扩之使宽。行三四里。至陈俊汉坝两堡之交。即弃旧渠。而西引水由高处行。以达于唐渠。虽远至数十里。而庄园坟墓。皆绕以避之。毫无所伤。其所损田亩。尽为除厥差徭。居民莫不欢忻乐役。凡兴工仅七日而渠成。不崇朝而注田间。自来高亢之地。一旦水盈阡陌。妇女孩童。咸出聚观。惊喜之状。若有意外之获。其渠口上距唐渠口二十五里。下距汉渠口五里。乃右卫唐坝堡所属。东西共陡口一百六十七道。灌溉九堡田地。共一千二百二十三顷。至宋澄堡仍汇入唐渠。本道以此渠阅十数年道旁之筑者。今告成于七日。且相度形势。较王惠民向所勘验。引水更易。不觉喜形于色。谓移此用夫之法以修唐汉两渠不难。坐令各渠疏通也。于是于四十八年。竟以此渠闻之宪台。倡捐俸资。于陈俊堡建石闸一座。计两空。每空宽一丈。闸外建石退水闸三座。工既成。蒙命其闸曰大清闸。渠曰大清渠。其规模竟与汉唐两坝鼎峙矣。此建闸之处。乃旧贴渠经由之地。贴渠较清渠高六尺有余。竟为清渠截断。职乃造木笕置诸闸后两旁石墙之上。中更有大木架之。傍桥房之栏。以渡贴渠之水。自西而东。笕宽四尺。长三丈。名曰过水。此不特贴渠无伤。而闸上闸下。水流交错。波声互应。风景大可观也。彼陈俊等九堡田地。乃素用唐渠之水者。清渠既成。则不须唐渠灌溉。其入唐渠之水。可使之直趋而下。而所省灌溉九堡之水。实足以补唐渠水利之不足。不患渠身之过远矣。况清渠余水汇入唐渠者。又能大助其势耶。而唐渠之病去其一。至于唐渠口。则于黄河内筑迎水●一道。用柳囤数千。内贮石子。排列两行。中间用石块柴草填塞。上复用石草加迭。过于水面。更用大石块衬其根基。其●宽一二丈。高一丈六七尺不等。自观音堂起至石灰止。共长四百五十余丈。逆流而上。直入硖内。中劈黄河五分之一。以为渠口。口宽至二十余丈。较旧渠口约高数尺。挽河流东注之势。逼令西折入渠。是迎水●之力。已能逆水使之高。束水使之急。吞噬洪流。势若建瓴。不患澄淤矣。而口又加宽。受水实多。渠内之水。赖以倍增。而唐渠之病又去其一。历年不挑之地渠则多用夫役挑浚。使之低于闸底。以通水路。两旁复立高厚●岸。使渠流至此。得以疾趋。不致绕道于湖。水行既疾。则沙随水走。莫能淤积。而唐渠之病又去其一。由是口内洋溢。咽喉无阻。向之唐渠。以有限之水。灌溉三十四堡田地。常虑不足者。今以有余之水。又省九堡之分泄。止灌溉二十五堡。自无不充裕矣。不须借助于汉渠。而汉渠亦并受其益矣。

至若奉委协助都司挑浚各渠。则革尽从前积弊。唯以新渠用夫之法为例。于清明兴工前一月。将汉唐各渠。自口至稍。逐细查丈。更用水平量其高低。如某处渠道淤塞。应挖深宽若干。某处●岸低薄。应筑高厚若干。某处工重工轻。应用夫若干。预造一工程册。于是量土派夫。每夫一口。以挖方一丈深三尺为率。夫数既定。乃自下而上。挨堡顺序。至分界处。即用彼堡之夫接工。各照界限挑挖。其夫即用本堡长督率。挑挖之土。俱令加迭低薄。●岸高厚之处。不许妄排多人。致妨正工。其枝渠之大者。往岁于各堡中混派。今则止令受水之民。自行挑挖。夫数或稍减于旧额。而用工则不啻数倍。至余里及三五里之小枝渠。即算入正渠工程之内。一并挑挖。不另拨夫役。以杜隐射包折之弊。职复每日于渠身内往返巡查。如挑挖不合法者。即责究堡长。工程无包折之弊。夫役无远涉之劳。而逐段皆有责成。皆有程序。自相率尽力。不敢怠玩。又廉察坝草六十一万。不无侵渔。特对半减免三十万有余。民间有田一分。旧例纳草四十八束者。今止纳二十四束。以是宁民踊跃趋事。争先恐后。各渠疏通无阻。●岸又极坚固。所以立夏开水之日。黄河水不加增。而每年开水月余。水不能到稍者。今不过四五日。稍末即浇灌足矣。镇城以北。往年不沾涓滴者。今且种稻稗矣。宁镇各渠之情形。及修浚之利弊如此。此皆差员王捷所目击者也。独是职革弊太尽。立法太严。委管渠长。尽遭革除。豪衿地棍。势难包折。隐射之弊。俱为清出。枝渠之夫。不能分肥。而奸胥滑吏。岁岁恃渠工以填溪壑者。今且无所施其巧。是数万生灵。虽云受利。而积年奸宄。未免侧目矣。窃思古人之于渠务。额设有夫。力役有期。物料有备。分五工八段。使各尽其力。立法何尝不善。迄于今。非徒无益。而又害之。总皆趋利之辈作弊于所忽。坏法于不觉。职何人斯。安保其所立之法不即坏于旋踵耶。伏乞严饬司水利者。每年以去岁春工为例。而再为神明变通于其间。不使已效之法复致更张。已通之渠复致淤塞。则宪恩直与河流并永矣。

　　饬修渠道以广水利檄乾隆二十年　
陈宏谋

河西之凉甘肃等处。历来夏间少雨。全仗南山积雪。入夏融化。流至山下。分渠导引。自南而北。由高而下。溉田之外。节节水磨。处处获利。凡渠水所到。树木荫翳。烟村胪列。否则一望沙碛。四无人烟。此乃天造地设。年年积雪。永供灌汲。资万民之生计。普美利于不言。较之他省。浚泉开井。有时而涸者。其利更溥。其法更便也。本部院往还经过。熟视相度。既为此地民人庆渠利之自然。而渠身未尽通顺。堤岸多所坍卸。渠水泛溢道路。不但有用难得之水。漫流可惜。而道路阻滞。亦有碍于行人。此由民情勤惰不一。心力不齐。止图目前。不为远计。官司又以向系民修。漫无督率。以致遇缺水之岁。则各争截灌。遇水旺之年。则随意挖泄。何无长计远虑如此耶。况此一带渠流。或归于镇番之柳湖林。或归于口外之毛目城。现在屯田皆望渠水灌溉。多多益善。上游引灌已足。正可灌下游。断不应听其到处冲漫。散流于荒郊断港之区者也。查甘省宁夏府渠利甚大。每年修葺。专官督率。合力公修。通郡利赖。号称殷富。河西各属有渠者。似可照行。仰即查明境内所有大小水渠。名目里数。造册通报。向后责成该州县。农隙时督率近渠得利之民。分段计里。合力公修。或筑渠堤。或浚渠身。或开支渠。或增木石木槽。或筑坝蓄泄。务使水归渠中。顺流分灌。水少之年。涓滴俱归农田。水旺之年。下游均得其利。不可再听散漫荒郊。冲陷道路。而水深之渠。则架桥以便行人。其平时如何分力合作。及至需水。如何按日分灌。或设水老渠长专司其事之处。务令公同定议。永远遵行。该府每年于雪水将化之前。亲往查勘。通报查考。即以修渠之勤惰。定州县之功过。遇有保举。将如何修渠。造入事实册内。以表实在政迹。不可视为无关紧要之末务。试思各处旧渠。创自前人将雪水引载高地。绵亘环绕。深心大力。利赖至今。今日就势修理。另开支渠。其势较顺。其力较省。况河西在在皆可垦之田。因渠水不到。废弃不耕者不少。多修尺寸之渠。多灌数亩之地。即可养活数户农民。地方官以牧民为职。此而不为经理。所司何事。毋再视为民间自修之渠。于官无涉也。河东各属有渠者。皆照此办理。

　　惠农渠碑记甘肃通志　
工部侍郎通智

黄河发源于昆仑。历积石。经银川。由石觜而北。绕鄂尔多斯六部落。入黄甫川。逾潼关。会泗沂。合淮归海。源远流长。而朔方一带。导引灌溉。厚享其利焉。独查汉托护地方。沃野膏壤。因汉唐二渠余波所不及。遂旷为牧野。我　　皇上轸念宁夏。为边陲重镇。建新城。设将军。领兵驻防。　　特命侍郎臣通智。会同督臣岳锺琪。详细踏勘。嗣　　命臣通智偕侍郎臣单畴书。专董是役。复拣选在部道府州县十五员。　　命赴工所。分司其事。又奏请调取守备官弁武举等十有二人。共勷厥工。乃相土宜。度形势。以陶家觜南花家湾为进水口。近在叶升堡之东南也。黄流自青铜硖口而下。支派分流。至此而滔滔汨汨。顺流远引。足溉数万顷之田。其渠口石子层累。底岸维坚。由此而东北。遍历大滩。择地脉崇阜处。开大渠三百里。口宽十三丈。至尾收为四五丈。底深丈一二尺以至五六尺不等。高者洼之。卑者培之。引入西河尾。并归于黄。建进水正闸一。曰惠农闸。建退水闸三。曰永护。曰恒通。曰万全。节宣吐纳。进退无虞。设永泓永固暗洞二。以通上下之交流。设汇暗洞一。以接汉渠之余水。正口加帮石囤。头闸坚造石桥。则渠源不患冲决。特建尾闸以蓄泄之。外累石节以巩固之。则渠稍可以永赖。大渠口以东。俱引灌大渠水。其田势高处。刳木凿石为槽。以飞渡汉枝渠之水而东之。仍不失其已然之。西渠尾以南。直抵渠口。其西岸不能归暗洞之小退水。特獾洞。放之大渠一带出之。亦绝无涨漫之患。任春叶升二堡。为往来孔道。于正闸复造桥房。旁列数楹。可为守者居。兼为行者憩。建龙王庙。立碑亭以记工程。并壮观瞻。沿渠之桥二十有二。西河之桥十六。行旅往来。赖以普济。其枝渠四达。长七八里以至三四十里者百余道。均作陡口飞槽。而户口人民。沿渠又各制小陡口小獾洞千余道。以相引灌。自此沟塍绣错。二万余顷良田。无不沾足。于渠之东。循大河涯筑长堤三百二十余里。以障黄流泛溢。于渠之西。疏通西河旧淤三百五十余里。以泻汉唐两渠。诸河减水各闸。旁建水手房四十二所。以司启闭。遍置塘房三十七处。稽察边汛。而大渠长堤以至西河。兼恃防护。渠堤二岸。俱夹植垂杨十万余本。其盘根可以固●岸。其取材亦可以供岁修。至于东北隅一带。其地尤广。其土尤沃。改六洋河为渠。一百一十余里。以佐大渠所不及。奏请建县城二。其一在田州塔南为新渠县。其一在省嵬城西为宝丰县。立县令以膺民社。设通判以司水利。建学校以育人材。置营弁以备防汛。移市口于石觜。汉夷皆便。建城堡于山后。守御相资。兹役也。蒙　　皇上特颁帑银十六万两。以为工匠车船一切物料之用。纤微不累于民。肇始于丙午之孟秋。工竣于己酉之仲夏。向之旷土。今为乐郊。复蒙　　皇恩广被。又颁帑银十五万两。以为招徕户口恒产耕种之资。由是亿兆欢呼。争先趋附。辟田园。葺庐舍。云遍野。麦浪盈畴。勤耕凿者歌　　帝力。安陇亩者颂高深。奏之　　九重。锡以嘉名。曰惠农渠。遐陬赤子。尽戴光天。边塞黎民。欣逢化日。诚　国家万年之基。而民生世享之业也。爰立石而为之记。

　　茹公渠记　
梁份

秦塞之远出三千里为河西。极西地环毳幕。东通仅一者。惟肃州为然。关则嘉峪。通西域贡道。顺则以宾来庭。逆则以绝交关路。用捍全秦。而释西顾忧者。亦惟肃州为然。肃之为肃。既孤悬天末。而又系中外之安危。则为之计者。必地加辟。粟加多。而民加众。甲河西五郡。使之为乐土以固苞桑而后可。余尝读禹贡至声教被流沙。西戎即。叹唐虞治化之远。乃在弱水既西。厥土黄壤。田上上之后。今流沙在哈密地。而合黎弱水在肃东境上。然则肃当唐虞之世。固已奏成平。不自汉武开五郡置酒泉始矣。国家抚驭万方。而肃则自哈喇灰之祸。虽休养生聚。于今六十年。迩来增置大镇。而民生起色。犹且远逊甘凉。兵备茹公来肃。兼理屯田水利。甫临即下教条。劝课开垦。夫肃当祁连弱水间。广二百七十里。袤不及百里。山泽居其半。地狭民希。而塞云荒草。弥望萧条者。火耕水种。擐甲荷戈。一民而百役也。岂非屯田水利之不讲。则民物不殷阜之过与。余尝问于肃州辛成用曰。今之肃何不古若。辛生曰。祁连雪溶。则讨来河水可灌。废久迹湮。今因故渠而疏凿之。自临水至双井。东西六十里。南北二十里。垦田五千亩。增国赋。利民生。辟荒芜。而田上上矣。先是吾侪六十四家。分地八区。仿八卦也。八家任一区。仿一卦为八。又八家同井也。舆论同而合力为此。此吾侪六十四家之幸。尤吾肃百年之利也。然非渠之先疏不至此。而留心民事。相原隰。授方略。非茹公其谁实为之。于是命是渠曰茹公渠。志不忘也。不宁惟是。今红水坝开东洞子渠二十里。溉田千亩计。皆公躬督率成之。以次而及。将肃无不治之水。则无不耕之地。必无不庶之民。若夫汉之屯湟中。归美赵充国。唐凉州粟麦。一缣数十斛。史称郭元振之功。以视公今日又何不古若之有。余曰。有是哉。用是策于塞上。则中外治平可立效。区区秦中。兵农兼事。务一而两得者。又何足云。用次生言以为之记。公讳仪凤。字子庭。宛平人。

　

卷一百十五工政二十一各省水利二

　　河南水道图说会典
河南省以开封府为省会。开封府之东归德府。其北怀庆府卫辉府彰德府。其南陈州府许州。又南汝宁府光州。许州之西汝州。又西河南府陕州。河南府之南南阳府。黄河自陕西东流入境。经陕州合宏农河干头河青龙河。又经河南府北怀庆府南。北合溴河猪龙河广济河沁河。南合洛河汜水。又经卫辉府南开封府归德府北。入江苏界。济水出怀庆府。东南流分二派。东通广济河。南通溴河。俱达于黄河。沁河自山西南流入境。至怀庆府。合大丹河注黄河。丹河亦自山西南流入境。经怀庆府。分二派。南合沁河者曰大丹河。东经卫辉府者曰小丹河。又曰卫河。合百泉水淇河。又经彰德府。合汤河洹河。入直隶界。淇河自山西东流入境。至卫辉府。注卫河。清漳河自山西南流入境。浊漳河亦自山西东流入境。经彰德府。合东流入直隶界。洛河自陕西东流入境。经陕州。至河南府。合涧河瀍河伊河。注黄河。淮河出南阳府。东流经汝宁府。合明港河浉河小黄河。又经光州。合小潢河汝河曲河史河入安徽界。汝河出汝宁府。合斗河小沙河吴寨河洪河东流。至光州。注淮河。沙河上源亦曰汝河。出汝州。东流经许州。合沙河。遂名沙河。又合颍河。经陈州府。合贾鲁河。分二派。往南者曰濄河。合汾河。正渠合东蔡河西蔡河。东流入安徽界。颍河出河南府。东流至许州。合渚河。遂名渚河。注沙河。贾鲁河上源曰索河。出开封府。合京河东京河磨河栾河双洎河。南流至陈州府。注沙河。浍河二源。曰北沙河。曰南沙河。俱出归德府。合东流。入安徽界。洪沟河巴沟河。亦出归德府。东流入江苏界。涡河亦出归德府。南出一支渠曰芡河。正渠东流合惠济河。俱入安徽界。惠济河出开封府。东流至归德府。合旧黄河。注涡河。丹河自湖北东流入境。经南阳府。合浙河滔河黄水河。复入湖北界。滔河亦自湖北东流入境。至南阳府。注丹河。白河出南阳府。合鸡子河。南流分二派。东派曰溧河。通唐河。正渠合湍河刁河。南流入湖北界。唐河三源。曰赵河曰泌河曰卢家河。俱出南阳府。南流。北合溧河。亦入湖北界。南至湖北界。东南至安徽界。北至山西界。东北至直隶山东界。东至江苏界。西至陕西界。

　　田渠说豫乘识小录　
朱云锦

农桑要诀有曰。陆田者命悬于天。人力虽修。水旱不时。则一年功废。水田制之由人。人力苟尽。则地利可兴。旨哉其言也。然江淮之间。熟于水利。官陂官塘。处处有之。民间所自为溪堰水荡。大可灌田数百顷。小可灌田数十亩。至民间买卖田地。先问塘之有无大小。且岁时修葺。固之使无渫。凿之使有归。田间似有弃地。而实地无余利矣。惟西北高亢之地。多置水利于不讲。雨潦之年。但受水害而已。其实如关西之郑国白公六辅。关外之严熊龙首诸渠。何尝不以灌溉称沃壤。况豫州河内有史起十二渠。南阳有召信臣钳卢陂。颍川有鸿隙陂。陈蔡之间。有邓艾枣祇等屯田遏颍水。所作诸陂。俱可化平畴为陆海。生稻粱于斥卤。然凡民可与乐成。难与图始。昔西门豹凿漳渠。邑民苦之。豹曰。当令百岁后父老子孙思我耳。然又苦经画者之泥古而强为。而不知顺水之性。夫苟通其性而熟其法。则山泉可用。平地之泉亦可用。大川可用。积潦亦可用。明徐伯继西北水议云。制水之法。高则开渠。卑则筑围。急则激取。缓则疏引。此即周礼稻人蓄水止水荡水均水舍水泻水之遗意也。中州水利。如贾待诏所谓即河水穿渠灌田。以杀水势。史公西门堰漳流而富邺下。今河则重堤矗立。尚虞其冲决。漳流悍疾。且时有迁徙。此万无可议者。开封归德陈州。数为河决沙淤。故渠堙没。故但有泄水沟渠。以求水不为害而已。西南一带。山溪下注。势如建瓴。间有平衍渟蓄之处。引水灌田。为数甚寡。其以水利著者。西北则怀庆各属。东南则光固等州县。光固之间与吴楚近。其民既习于陂堰塘泊等务。而史曲诸河。交贯其中。稻之利。通省仰给。河内济源等处。则分济渎丹沁之余润。而胜国河内令袁公应泰所建之广济渠为着。渠即古枋口。晋司马孚易以石。晋之沁水。至是入豫境。古址久堙。袁公令河内。相度水势。凿石山为洞。置闸司启闭。引水出洞口东南流。历济河温武四县界。又数分支流以资傍润。其自着广济渠申详条碑记。详着其用水护堰诸法甚晰。见省志艺文类然其创始之艰。用力之勤。亦可概见。百泉之水。亦可广溉灌之利。特卫水用以济运。设立斗门石堰。定例自三月朔至五月中旬。三日济运。一日塞口灌田。其余日但资竹络坝。涓涓之流。虽无妨于农业。而亢旱之时。不无嗷嗷。此亦不能两顾之势也。当事者如慨然以斯事为己任。无难檄下郡邑。饬将境内有无川泽。及建渠引灌。系用何水。与某郡县连接。某渠灌田若干顷亩。坝长闸头若何分日用水。并治内有无古堰堪以兴复。有无源泉可以挹注。绘图详说。使观者于宜修宜创之故。了如指掌。则全局在握。遇疏浚之工。指据有方。或以争渠致讼。亦可按图立断。洵不无小补也。兹将通志所载灌田之渠。列之别方。其有古渠今湮者。亦间着之。以待留心者之咨访云。

　　贾鲁河说豫乘识小录　
朱云锦

贾鲁河。汴河之南支也。汴本作汳。即浚仪渠。又名莨荡渠。源出荥阳大周山下。受西南诸山溪京须索郑之水。东流至中牟县北。与沙水同流。东至浚仪即祥符而分。南注一支为沙。东注一支为汴。汉平帝时。黄河南奔冲汴。明帝永平中。命王景修汴堤渠。自荥阳东分疏河汴二水。令黄河东北流入海。汴河东南流入泗。隋大业元年开通济渠。自板渚在荥泽引河。历荥泽入汴。又自大梁之东。引汴入泗达于淮。渠广四十步。渠旁皆筑御道。树以柳。名曰隋堤。又曰汴堤。宋定都汴梁。引汴水穿城中。有上水门下水门。岁漕江淮浙湖之粟六百万石达京师。常至决溢。设官司之。至元时至元二十七年。黄河决。始淤塞东流一支。今止存南注一支。以曾经元臣贾鲁疏浚。故又名贾鲁河。又名小黄河。仍上受京须索郑诸水。经朱仙镇距省东南四十五里王家潭。至扶沟东北。受双泊河水。以溱洧合流得名又东南入西华境。城西北东三面。又东南经李方口西。又东南合颍汝二河入商水境。经周家口。又东受清水及柳庄河水为白马沟。其南为颍岐口。沙水东流。颍水东南流。经南顿镇。又东南经项城。北受瀫水汾水。又东入沈邱境。至颍州复与沙合。沙东经槐坊店。折而东南。受枯河水。又东经纸店界首集。入江南太和县。东由颍州。北合注于淮。按隋自板渚引河入汴。河浊汴清。且汴流颇微。安能胜河之浊。如今洪湖水弱。亦有借黄济运之时。然河身因是更形高仰。是其明验。宋仍汴渠不闻引河之说。则在隋时河汴暂通必未久即行隔绝。特未审何时耳。又按宋都汴时。开四渠通漕。曰汴水。曰蔡水。即惠民河。曰五丈河。即广济河。曰金水河。汴以通江淮浙湖之运。惠民至归德鹿邑。以通东方之运。五丈金水。通曹郓诸州之运。及西北商旅。因黄流数徙决。今皆湮。惟汴河仅存东南支流。藉通江淮舟楫。然近来源弱流微。故朱仙向为商贩辐辏之区。今亦大减于昔云。

　　衢州知府杨公传　
杨椿
  </div>
  <div class="pagination">
   <a href="皇朝经世文编_page212.html">
    上一页
   </a>
   <span>
    ...
   </span>
   <a href="皇朝经世文编_page208.html">
    208
   </a>
   <a href="皇朝经世文编_page209.html">
    209
   </a>
   <a href="皇朝经世文编_page210.html">
    210
   </a>
   <a href="皇朝经世文编_page211.html">
    211
   </a>
   <a href="皇朝经世文编_page212.html">
    212
   </a>
   <span class="current-page">
    213
   </span>
   <a href="皇朝经世文编_page214.html">
    214
   </a>
   <a href="皇朝经世文编_page215.html">
    215
   </a>
   <a href="皇朝经世文编_page216.html">
    216
   </a>
   <a href="皇朝经世文编_page217.html">
    217
   </a>
   <a href="皇朝经世文编_page218.html">
    218
   </a>
   <span>
    ...
   </span>
   <a href="皇朝经世文编_page214.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
