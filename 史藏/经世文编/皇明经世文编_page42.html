<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 42 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 42 页/共 172 页</h1>
    <div class="content">　　柬西涯先生【套虏】
　　连得手书、穷边寥落中、不胜慰藉、知近来柬札所及、如仆者仅一人耳、顾仆何以堪此、感愧感愧、比事想宁帖、冬闻套中贼情、决不敢保、恐非书生所能独当、况陜西武备废弛之甚、极力料理、只办得二三分、而武安债帅、拥虚位、失人心巳久、奈何为处、今亦不敢不勉、凡百以身任之、利害进退、皆所不暇顾、六月十四日、贼到兰州金城关下、若无前奏留官军、其害不可言也、今虽无杀获之捷幸不失利、仆七月初九日至兰州、庄浪、炮火不绝、道路阻塞、却再不曾犯兰州盖彼亦知我有备故耳。靖虏边防。颇区画停当。今冬想无虞、姑未敢言及、盖士夫方恶闻修边之说。此事当为即为。以佚道使民。无所不可。不然。今贼势如此既不敢保其全胜。则慎封疆守要害。设险自固。以逸待劳。斯得策也。又避而不为。然则若之何其可哉。大抵今人止可与乐成。不但凡民为然耳。此中曲折。难尽难尽募土人使自为战。一节。事体相宜。人心乐从文襄自是明于见事非如所谓招募籍民为兵者也冬间贼果内侵必获此事之用。今亦未敢尽言、
　　柬内阁吏兵二部诸公【防虏】
　　某经略无状、不能保固边境、致贼深入抄掠、以廑　九重西顾之忧、无所逃罪、顾受命以来、修筑边防、料理储饷、选将练兵、实亦未敢自怠、仰荷国是清明、易置主将、增设游击、一方守备、号为得人、假以岁时、事当就绪、今主将初至、游兵未集、不意骤罹虏变、烽火方举、贼骑巳满山谷、陜西固靖环兰。所守千数百里处处通贼。无所不备。无所不寡。彼合而强。我分而弱。理势则然。贼始至豫望城指挥任玺御之。至镇戎所游击陈善指挥郭遡御之。虽不能遏其初来之锋。幸不亏折。贼至固原地方。野无所获。遂缀我边兵。拥众南入至静宁。势将东下平凤。新任将官提数百之兵。冒险而进。某约束土民。拒守隆德。贼闻引而西。数日搜集腹里官兵。贼不分散者畏我也贼亦不复分散。方部署官军。及招募土人。计截归路。但彼声势联络。未敢必其成功。而延绥游奇兵屡调不至。往者先事预防之疏。竟托空言。所谓中路邀击者。未知能中机要否。尝观近日虏态。较之夙昔不同。昔无盔甲而今有盔甲。昔无余马而今有余马。行成营阵。居有瞭守。所向如熟路。皆我逋逃有以使之而所谓奸细者实不可谓无也。度今旹近新春。迁延不出。或者天厌其恶。而将毙之邪。不然。则潜伏套中。兵连祸结。陜西之人。其何以堪。内有大荒。外有大寇。时势之难。无逾此者。盖自今春以来。地不时震。殆其征与。窃谓京军决不须发。若总制之设似不可巳。廷臣可当是任者固多。鄙见以为兵侍许公。新蒙起用。离陜伊迩。易于赴镇。且其才识足以济事。风采足以动人。诚宜之重权。使大为经理。以弭将来之患。某辈不过听受指麾而巳。非敢以艰虞之际委劳于人。盖经略陜西。不若经略宁夏。今花马池一带。边备虽有如无。藩篱不固。寇至堂室。似难为处。况陜西各卫所正军俱在边戍。而腹里所守大半抽选。招募之余。安能支此大敌。及征调边兵。又缓不及事。如今日者。此某所以不得不极言之也。
　　柬阁部诸公【防虏】
　　虏贼频年入套。其志不在边疆。而在腹里若不为腹里居民深长久大之图。则为边将计者。不过婴城自保而巳此腹里失衷边将得以为霸者也在边固无所掠也今经理宁夏边防。盖不为宁夏谋。为腹里谋耳。计不出此。而恤目前之近怨。避众人之浮言。则他日陜西用兵。殆无虚岁。驱虏屠割之惨。馈饷转输之劳。其何以堪。民穷盗起。势所必至。仆既深知流祸至此。安忍不为朝廷陈之此修浚墙堑。添设卫所。经理灵夏。整饬韦州诸务。所以不能巳于言也。仰荷庙堂采纳。悉见施行。如新春套内无贼。当次第从事。此志获终。二年之后。边患可少弭。腹里人民有息肩之望矣。颇闻陜之士夫。犹若有异议者。盖未尝深究利害。习于任耳者之见。大抵为仆身谋则甚不利。为国家谋。为地方谋。则一劳永逸百世之利也。前此修边。如余肃敏尚不免于腾口。况万万不及肃敏者。招怨贻谤。固其所也。亦何暇顾哉。套贼烟火不绝。而未尝近边。高家堡稍有侵犯旋即遁去。立春尚远。恐有潜形匿迹。乘间如往年大举入寇。亦未可知。但往年我边兵寡备。多顾此失彼。仆今冬将沿边至腹里。分为四路。兵虽不多声势颇联络奇正互合。首尾相应。以逸待劳。法曰。百里而趋利者。蹶上将军。彼千里超利亦安能善其归耶。人便附此不尽区区、
　　柬东山先生【防虏】
　　翰教勤恳、极感至意、北虏入套巳久。未尝侵犯。东见于高家堡。西见于宁夏河东墩台者数亦不多。而沿边一带。瞭见烟火。无处无之。欲分兵势乘瑕而入耳此其奸谋尚未可测仆十月间、大阅镇兵于固原。十一月、大阅边兵于花马池。皆号数万。先声伐谋之意也。兵聚而即散。分布诸要害。声势相接。如贼犯某城堡地方。所至为正兵。某兵出其左。此诸葛武侯八阵之遗也某兵出其右。为两奇以应之某兵继其后为援。随处皆然。联络如贯珠。又多藏兵于素所无兵之地至则出其不意易于取胜。大要避之于沿边广远之地。而图之于乡野村寨阨塞之区。贼诚似往年深入。恐难以善其归。顾此贼今不窥我之西。而潜寇我之东。若解此机者。然。延绥东路兵马精强。无足为虑。况又不能深入。不过觊觎近边而巳。向者兵机一疏以去年曾有此机而失之。故先事预图。欲待其千里深入。有机可乘而为攻其所必救之计耳。非敢轻挑强胡。无故启衅。奏疏中亦巳明白。不敢不慎。承谕使人以器之说、愚意正与此合、贱目积劳与热、旧患大作、余情不及缕缕、
　　与陆提督都宪书【流寇】
　　不意流贼之变、骤及江乡、上则南都根本之地、下则东南财贼之区、关系至重、鄙怀不胜悬切、不独同室被发缨冠之义而巳去年巳尝虑及此、屡言之诸老本兵。以事势未及。未有所处。亦尝致书廵抚廵江及敝处府卫、使知此意。早为设备、不知曾留意否、而今果如所料矣、计此贼百战之余、虽甚勇黠、顾本不习水战制之宜无难。第恐得我逋降。驱彼迫胁。怵之以刀兵。啖之以财货。幸而贼不善用此辈于今亦然自是国家之福则我滨江盐徒游食。鼠窃狗盗辈。皆彼乡导皆彼精兵也。不早扑灭。则根本为之动摇。贡饷为之阻隔。其祸有不可胜言者。正意当此危急之秋、诚得如执事才识威望、而又习知江南事宜者往领安攘之寄、必无不济、方谋议间、忽得来翰、毅然请行、闻者称快、本兵即如所拟、但愿以拯溺救焚为念、星驰前去、量带西北劲兵数千人。半驻江北。以为声援。半渡江南。以备截杀。彭提督仇总兵人马亦于南都以东。随便屯住防遏一以壮金陵之保障。一以为瓜真二埧之防有急易于征调。至于召募乡兵。求间谍。悬重赏以待之。术取计破。用收不战之功。又执事之所稔知者。不赘言。此穷寇也、譬之困兽、不宜急鬪、镇江以脆弱不练之兵、婴其初至之锋、取败固宜而志则可取、较之闭门畏缩者不同、是宜怜其志、姑贷其罪、以责其后功、则人知自奋矣、指挥孔涌素以骁勇闻、杨能又出京营、二人号为出色、今皆丧败、倘不见弃绝、或可收之桑榆、掌印指挥陈章、廉静不扰爱养士卒、以固人心、无出于此、且镇江蕞尔之郡、骤屯重兵。外而防御贼寇。内而承应上司。劳惫可知。可役其力。不可征其财。文襄时移家此中故为桑土之筭独切二者并征。则驱之为盗耳。当于它郡县。多方区画钱粮。输送前来。以备供应。严有司科派需索之弊。此止盗上策也。况镇江卫官军粮饷经年不得支结。屡奏有行。未闻区画。怨声载道。怨极生变难保必无不可不虑。又思此贼。出没无常。闻大军之来。或奔淮扬通海二州。以趋山东。彼之计常掩夫不备。而我之患。常生于所忽。故淮凤之兵。不可尽撤。山东之地。不宜全虚、詧之图之、
　　奉内阁吏兵诸公书【剿虏】
　　某经理宁夏事务几两月、粗有次第、付之镇廵、遂西出广武、抵于中卫、简阅士马、申明号令、遵草地而南、八月初六日至靖虏卫、窃见黄河以西。无处无寇。时出抄掠。居人既不得耕牧。过客复不敢经行。甘凉重镇俨然成一外境。食乏兵寡。守臣仅仅自保。虏横而骄。无复忌惮。甚非好消息、河冻之后、变态难测、此某节制中事、不得不系怀抱、欲增兵防守。正堕无所不备之戒。师老财匮。卒恐无成。必得大举一番。用袪生人患害。此田中之禽利以抟执而无咎者也但仓廪一空。仓卒无下手处事在河东者。一面区处。河西饷道阻塞。不知彼处镇廵。何以为计。及今不图。将来非惟客兵不可调。虽主兵亦难枵腹待毙。季孙之忧又不专在戎狄间、他日必有任其咎者矣、详具奏牍、惟主张国是者裁之、所论事恐命下之后、粮草未办、或逼近冬寒、亦难轻举、鄙见第谓先事题有成命、则可以相机、而动、必待临期取旨、往来须两阅月、机会间不容发、奈何奈何、若庙堂别有高见、明以指授、使有所依据而行他日勿谓夷简不进言、斗胆亦复云尔、千万加詧、
　　记
　　朱宪副平贼图记
　　体国堂记
　　朱宪副平贼图记【平秦蜀叛寇】
　　弘治庚戌夏六月、抚治郧阳、都察院右副都御史浮梁戴公珊、上言、　皇明抚世、普天率土、陶然太和、天炎海、雕题左袵、往古声教所不及之区、皆梯航纳琛贡蠢斯逆贼野王刚者、啸聚不逞、初起蜀之夔州新宁、往来东乡大宁大昌诸邑、肆行刼掠、守土者莫能禁、遂入湖广竹山竹溪、近又扰我汉中金州平利西乡诸郡县、　皇上弘天地之量、不即加诛、彼昏不知、稔恶益甚、请　勑四川湖广陜西三省守臣调兵讨之、　帝曰兪、无养患、无助变、无延及平民、于是大司马承旨议设方畧、移檄三省廵抚宪臣、调兵率属、刻期进讨、维时陜西按察副使高安朱公汉、职在抚民兼分廵汉中、乃承戴公檄、躬督陕西官兵、洎民兵万余人、分道并进、贼闻风奔溃、乃约会川湖官兵、深入贼巢麻柳埧、所向克捷、势如破竹、贼莫能支、是岁十一月元恶授首、余党悉平、疏闻、　上降勑奖励、给赏赉有差、朱公获拜白金文绮之赐、汉中之民、相顾而言曰、始闻寇至、吾侪子女、几无生聚之望、寇平乱息、伊谁之功、嗟我朱公、维我父母、其为吏与士者、亦相聚言曰、贼至不早扑灭、民将动摇、岂惟吏之尤、亦士之忧、今居民安堵、吏奉其职、士安其业、惟兹懋绩寔戴我公乃属善绘者、貌其平贼之状、绘为图、予得观焉替宋真宗时。张咏知益州。四郊多垒。咏得贼不诛。悉令归农、业。仁宗至和中。蜀人传言有寇至。野无居人。京师震惊。张方平被简为蜀帅。至则归屯军。撤守备。蜀竟无事。公之平寇。不免杀伐。若异是者。盖益州之贼。初苦于侵苛。假息其乡。无他志。至和御变于未然。所谓有乱之萌。无乱之形者。故得以安之而无患。若野王刚者、自成化乙巳遘乱五六年有奇。蔓延数千里。攻我城邑。戕伤我兵民。其鸱张跋扈。非文告所可招。而弥天之恶。不可以恩结。不可以赦原。其势不得不加兵。顾兵凶器、战危事、将非其人、兵虽强不能必胜、玩旹愒日糜谷费财、借曰胜之、所损已不赀矣、若公以文臣统师旅、不请益兵、不重费转输、笑谈尊俎、安如平旹、坐运筹筴、指麾诸将、月三匝而成功、视二张所为。虽有用兵不用兵之殊。其止乱安民。功则一也。图之以诏后世、岂徒系人之思、朝廷遏乱之武、励臣之仁、诸大夫宣力之忠、并于是可见、而谓文儒不谙军旅、其过言哉、汉中固秦地倡乱者蜀人古称蜀人多变习使然也。后之治蜀者。变之未形当如二张不得已前引二张雅意在此而至于用兵。必若公所为。苍生其不重困巳乎。予雅知公、又嘉汉中之人之义、遂为之记、
　　体国堂记【马政】
　　臣一清以南京太常寺卿、被　简命为都察院左副都御史督理陜西马政、驿召诣阙、授　勑以行、臣伏读勑辞有曰夫废坠既久之事、更新兴举、责任实重且艰、朝廷以尔才望素优、志存体国、特兹简命、臣拜稽首、自念以虗名承乏、重辱温旨褒嘉省躬增惕、如临深谷、惟上端居穆清、知周万物、欲修邦政、用济时艰、乃诏本兵大臣、讲求牧马故典、粤稽牧马之政、大备于周官监牧之制、昉于唐、历代因之、有衰有盛、而迄无善政、顾以为病焉、我　祖宗稽古、设太仆寺于两京、山陜辽东甘肃、又有行太仆寺苑马寺之设、承平之余、任随势轻。官因人废。顷属三边多警、戎厩告乏、上烦官帑、编户督课下困民力、用廑宵旰之念、以陜西监牧之利独优、至遣风宪重臣督理、得承制以便宜从事、无前之典、寔自　今日始、睿谟渊深、不独为多马故也、方议之兴。众皆替其决。而秪忧其难。及议之定。人或迂其事。而遽虞其弊。纷纭喧嚣、莫之适从、然臣于体国之谕、得所以自处之道矣、大抵鼓不调之瑟、必费更张之力、而筑道旁之舍、决无可成之理、故凡兴废补敝、镇躁举剧、安常习怠者不能为、瞻前顾后者不敢为、有见于体国之义知有国而不知有家、则无不可为之事矣、初督理之任、本为监牧、继而有兼理茶马、及提调三边戎马之命、其为役知劳而未知逸。其于人多怨而寡惠。其为効害日去而利未兴。然要其成功。未始不为它日一劳永佚惠且利之地也。亦姑自目前之所当为者尽心马尔矣出位逾分、以为其所不得为喜功好大、而为其所不必为皆非臣之志也、非体国之义也、或者未尝深究。若以马政与民事为二道。不思朝廷修举牧事。非供驰骋田猎之欲。捍外卫内。正坐民故。夫天下未有无弊之法。利害之相乘。古今以为恒患。顾轻重缓急之宜何如耳。诚重且急。则小损而大益可也。暂废而大蠲可也事在得已。无大损益。而徒为扰烦。则宁止勿为。虽付之无可奈何可也。若其心惴焉惟浮议之及巳是惧、居其位弗事其事、因陋就简、以塞厚责、又安用是赘员为哉、臣惧　德意之弗宣于下、且恐任事之心、或因以自怠也、敢取体国二字、揭诸督理之堂、书此以为之记、
　　杂记
　　演习营阵事
　　放演火器事
　　着演阵行兵事宜
　　演习营阵事【营阵】
　　灵州边堡壁间有诗云、堪笑书生无勇畧、演营习阵日纷纷、问之乃总制才尚书所作、后闻诸边将云、才公见予下操军令、及行营阵图、笑曰、此皆古本子何足法、边兵自能杀贼、若得骁勇将官、贼来驱之使战有进无退、有进无退四字此用兵者之大忌才公之丧衄宜也何功不成安用营阵为哉、未几闻虏在边檄陜西宁夏两镇总兵、自兴武营出塞促之使前、直捣贼营、而亲率轻骑百余人、徐踵其后、贼数十骑、自沙窝突出、百余骑皆溃散才中矢坠马身被数刃、而死、出不两逾时竟以尸还兴武、恸哉、予诚书生、不谙军旅、尝以古人行谨哨探。止修战备为法。每谕诸将曰、无事常如有事时堤防有事还如无事时镇静。又念武侯李靖未尝废营阵。世无岳武穆岂可恃野战以为能哉。才之死固出不幸。而后之易其言。轻进贪功者可以鉴矣。
　　放演火器事【火器】
　　中国制御夷狄、惟火器最长、顾今所造鎗炮、不能致远兼不善用、不能多中、近年虏人不甚畏之、惟大将军二将军三将军诸铳力大而猛、然边城久不用、予昔在定边营教场、取而试之、总兵张安辈皆惧谓恐伤人、予曰、然则遂为长物耶。询诸军中。必有能用者。西安指挥杨宏应曰、某曩在陜城教场、见用此器、越三日、花马池下操、宏请先取二将军试之、乃自装药举火。却立十余步以俟声如迅雷。远及三百步。营中皆震慑。宏神色不动、予喜曰、破大虏无逾此矣。钦降者不敢用何谓耶盖以俟大敌耳然以钦降者不敢轻用、乃市铁募工于固原铸造、如二将军式、分发边城营堡各数枚、俟贼大举入寇、攻城札营、以此击之、当不战而退、后边城所在肄习。用以为常。至是花马池参将阎纲告予曰、前岁达贼拥众出城下、用公所发铁铳击之、所伤甚多、贼遂遁去、又此器众云止可用之守城。予谓行营亦不可无。乃议令二骡驾一铳凡用八骡可驾四器出御之时。置之中军。如此言乃知所以用之矣遇有危急。刼营溃围。不过数壮士之劳而可当千万夫之力矣。因思往年宣府张穆二游击被虏围之数重经二三宿。使营中有此岂至全军覆没哉
　　着演阵行兵事宜【兵法】
　　各边演习营阵、止按旧规而行、不知变动、予谓地利有险易。贼势有强弱。人马有多寡。若不知活变。遇警安能济用。乃参酌旧规。间出新意。令随机应变。如冲三迭阵毕。再冲旋阵。下一条边营毕。变三才营。又变五行营。又合为四门斗底营。当分而分。当合而合。分而不缺。合而不乱。或人马方行。骤报贼至。仓卒之间。就于脚下站立拒敌。务使彼此人马相迎。盘旋拒捺。以决胜负。凡坐作进退。应援追截。悉视中军旗鼓指挥。以类而推。随意生发。如下棊局局皆新。如此操演使人人知兵初虽甚难久则有益
　　今之下营布阵。或知此法是为真较阅也或太稠密。或太空疏。太疏恐敌人乘隙而入太密则旋转之间。人马挤塞。贼来冲击。无所措其手足。乃教之按古兵法。止则为营。行则为阵。阵中容阵。队间容队。营中有营。有正有奇。有常有变。布列有广狭。回转离合。无相夺伦。部分有疏密。左右救援。不致淆乱。卒有外寇侵轶。坚整全备。莫可动摇。
　　演阵下营。务使人人常存戒心。就如贼在目前。军器什物。常防遗落。马匹常防奔逸。毋容外人得入。恐系姧人刺客。如一面受敌三面皆当堤防。敌来无惧色敌去无惰容。久久惯熟。临敌不过如此。妆塘夜不收军人务寻达衣达帽。妆作真达贼形状。若无真达衣只翻穿皮袄。乘风拍马。直冲营阵。腥臊难闻。声势凶恶使我马惯见遇贼自然不惊是不但习人亦且习马。其冲击方向。悉听管塘马官。临期驱使、或东或西。或来或去。或冲其前倏击其后。使官军应接不暇。以上皆予总戎务旹军令。才尚书之见嗤者。以此。知兵者或以为然。姑识其槩以俟后之君子、
　　将领三军司命、安危所系、苟非其人、则急去之、在其位、则不可忽且侮、子在制府、虽卫所庶僚、平居未尝妄笞轻詈一人、有足重者、必改容礼之、苟奸法干纪。则亦未尝假贷。故解任之后。遗爱恒多。才公尝怪参将阎纲游击陈善都指挥郭遡不能杀贼褫其衣冠、加之巾帼妇服、令周游营阵、三人皆有时名。坐是诸将解体。出塞之役。心知其非。无一争者。比闻其败。各按兵不救。且甘心焉。是时变起仓卒。虽救无益。而人情向背可知巳。
　　法曰、兵无选锋曰北。凡官军一队之中。勇怯能否。必须区别。若混为一途。非惟人心懈怠。兵势不扬。且临敌接战。怯者先逃羣众被其动摇壮勇亦为所累。故选锋为兵家第一义。然人才难得。舍短取长。皆有可用。大将之门。兼收并蓄。庶无遗才。予先年总制、通行各边大小将官。各于该管卫所城堡官军夜不收内。逐一试验、拣选弓马出众。膂力兼人。有胆气有智略、四事兼备。或三事兼优者。定为第一等。四者之中二事可取者。为第二等。一事可取或二事粗可观者为第三等。若四事俱无足取。但不系羸弱疾病者为第四等。其老弱幼小疾病者。定为第五等。一等选备奇兵。二等三等选备正兵。四等专备守城守堡杂差拨用。第五等不堪之人。责令选勾精壮户丁代补。骑射之外各采所长。如善御兵车者。善放铳炮者。熟于弩弹牌刀骨朵者。善用钩鎗斧金戊鞭挝者。但一艺精熟皆可备二等三等之选。此外仍须广询博访。有知天文善占候者。识地利山川道路远近险易者。善书算者。攻巫医者。自虏中来习知虏事者。善胡语者。脚徤善走者。眼明善瞭者。形影诡谲善窥探者。有虽无他长赋性直戆决烈不顾生死者。以至百工技艺之人。苟有一长。俱令开报。阅视无异。各造册登籍。定与操习条约。立为赏罚规格。随宜器使。各得其用。行之一年。自觉人心奋励、精采一新。后予解任南归此事旋废。今部曲犹能道之。方图举行。而召命下矣。姑识之。古之善将兵者。不独选人。亦兼选马。盖马身首有大小。行步有疾迟。筋力有强弱。平居之际。先为选别。出战之时。量力驰用。庶几人马相当。战功可立若平时漫不挑选。用之征战。人强马弱人欲进而马不前马强人弱马可前而人惧怯虽有猛将。安能成功。予行令各将官。将所部马队官军骑坐马匹逐一慎选。精别等第。身力高大。驰骤迅疾者。选作第一等。身力虽小。颇能驰骤者。作第二等。身力虽大。行步迟钝者。作第三等。若身首短小。又不善行。及疮疵肉老瘦者。作第四等。一等二等。专备骑征。三等以备杂差。四等责令易换。中间若有跳荡超越之材。上山下坂。足力不倦驻坡蓦涧。如履坦途者。及有十分调良驯熟羣马动而不嘶。金鼓喧而不惊者。亦要查出开报以备将官遇急取用。今敢战之兵。随处皆有。练兵之将。十无一二。兵不练而强之应敌。其不败者幸也。选兵之说。已多不能知。不能行。而令其选别战马。其不呀然惊。冁然笑者几希矣
　　皇明经世编卷之一百十八终
　　皇明经世文编卷之一百十九
　　华亭陈子龙卧子　徐孚远闇公　宋征璧尚木　周立勋勒卣选辑
　　何刚悫人参阅
　　杨石淙纶扉奏畧（疏）
　　杨一清
　　疏
　　灾异修省疏
　　条陈修省事宜
　　论明堂
　　奏留卜云
　　团营疏
　　祭礼议
　　论甘肃事宜
　　花马池边墙
　　条处云南土夷疏
　　王府疏
　　灾异修省疏【修省实政】
　　近观礼部所奏今年灾异、如辽东山陜江浙湖广地震、不下二十余次、各处雹灾伤稼殪人、南北直隶江浙诸处、亢旱为虐、山东丰沛、洪水泛滥、辽东有雷雨之变、贵州有山崩之警、至于江南之人疴江西之虎恠、勋阳之牛祸、层见迭出、尤为奇恠、岂唯近岁未有、抑亦载籍罕闻、稽诸传记、考其证验、皆阴阳失常、阴盛阳衰所致、请推理论之、以上下言则君道为阳。臣道为阴。岂干纲下移。而威柄或不自上出欤。以人品言。则君子为阳。小人为阴。岂直道难容。而君子在野邪佞易亲而小人在列与。以天下言。则中国为阳。四夷为阴。岂兵政废弛。而内治不修。夷狄侵陵而外攘无方与。以治道言、则德教为阳。刑法为阴。岂恩泽壅于下流。而民无实惠。法令沮于幸门而人无惩戒与。臣伏覩　陛下有虞舜之聪明。而视听不能无壅蔽有成汤之勇智。而用舍不能无二三有覆载含弘之量而未翕受于众情。有视民如伤之心。而未沦洽于天下。靡文盛而实事微。上下暌而情意窒。九卿之执奏。多闻报罢。台谏之进言。或遭谴斥。窃恐日积月累。蒙蔽渐深。阴凝坚。寖不可长。此臣所以终夜静思窃叹而深惜者也　陛下端拱九重委任臣下。将以为百僚供职、庶绩咸熙、然谛观之。则因循玩愒之弊多。精明振励之功少。故所用者未必才。才者未必用。所闻未必实。实者未必闻。所见未必真。真者未必见所行未必当。当者未必行是朝廷且未必正。况百官乎。万民乎。今礼部所奏、荷蒙　圣明采纳、窃观朕心惊惕之语、仰见　陛下畏天之诚、会官议拟之文、欲启臣下进言之志、化灾为祥、转祸为福、端在此举、臣愿　陛下益严敬畏、常存此心、总览干纲。以防欺蔽。之奸。延接大臣。以资辅导之益。览诸司之章奏。则天下之事。得以周知。辨臣下之忠邪。则听断之间。不为所惑仍戒饬诸司、官守修职、言责纳忠、凡朝廷政事之缺失。当汲汲修改者几事。天下生民之疾苦。亦当汲汲救援者几事。至于遗贤之未甄举。忠直之未收录。谗慝之未殄除。幽滞之未昭雪。明白开陈。悉心敷对。勿事因循。勿怀顾忌。　陛下廓纳善如流之量。弘改过不吝之勇。慨然听受。毅然施行。大要以恤民固本为主。民心悦则天道和。岂惟灾变可消。抑且祯祥可致。此老臣垂尽之年。感恩图报之愚悃也第辅导之官。论道为职。公孤之任。弘化所关。古之人君多因灾异策免公卿。今在廷大臣、无如臣老惫、亦无如臣不职者、遇灾策免、实在所宜、伏望　皇上赐臣罢斥以警庶官、然后委任忠良、恊心匡济、庶几　天意可回、而灾变可弭、
　　条陈修省事宜【修省实政】
　　一祭告以竭修省之诚、古人致斋、欲使百工齐其念虑、一其心志、以交于神明、庶获感通耳、今新春在迩、郊祭期逼、宜于大祀之后、择日斋戒、遣官祭告　天地　社稷宗庙山川、引咎自责。以彰遇灾而惧之诚至于名山大川。及灾变所出地方。就令彼处官司祭告。此葢为民祈福。非他淫祀之比也。
　　一宽恤以宣修省之泽、今天下之民困穷极矣。其原多由于刑罚冤滥。赋敛紧急所致。伏愿特降德音。覃及天下。先令各衙门斟酌事宜。开具条件。请旨采择行之。使囹圄少清。冤滞少雪。以体天地发生之仁以广　朝廷好生之德。至于嘉靖三年以前、拖欠内外仓库钱粮、亦望大霈恩泽、其在小民名下未征者、即与开豁、若大户侵欺、监追年久、果无抵业者、亦与蠲除、其余宜量许折征、仍视其年分之远近。以为折价之多寡、
　　一听言以尽修省之实、六部科道等官、奉诏条陈利弊兴革、　陛下择其切当可行者、依拟施行惠及斯民多矣、其间实有迂泛不切、窒碍难行者、　陛下权度报罢固宜、但其间亦有一二关系民情。有益治道者。伏愿采而行之。若兵部所言复职任、如浙江镇守市舶太监、请改敕书、兼管地方、所宜改正、吏部所言录放弃、兵部所言悯遣发、都察院所言释幽滞、葢言近年放谪诸臣以言得罪、及公务连累者、除议礼奉有明旨、姑未敢言、其余充军者放回原籍为民冠带闲住。可用者仍旧录用则　圣德愈光。各官进言。与陛下求言之意皆无负矣。
　　一用人以资修省之益。吏部用人。专以资格。夫课功核实固足以奔走庶官。而激懦廉顽。恐无以风励天下。宜令吏部以资格待常流以不次拔英异。在京在外官员。知取人不嫌于名果有才行超卓名系时望者不必拘以常格。量为超拔。以警动后人。至于高蹈恬退之人。屈抑沉滞之士、可以镇雅俗。济时艰者。从公搜访。具奏起用。至于庶官之贤否。吏部不能尽知。必寄耳目于抚按。抚按不能真知。而课绩于催科之间。程能于趋走之末。故悃愊无华。则以为拙且懦。圆转便给。则以为才且贤。况上之取人。多重于甲科。其在进士。甫及三年。即有超擢。举人纵有异绩多不得旌举。而岁贡较之举人。尤为难矣今抚按之荐举。吏部之推擢。无得偏重。以至府县佐贰官。其有才守可观者。亦宜量为荐擢。近年以来。将官之体貌太轻。法吏之推求过甚。而况是非或得之传闻毁誉多生于爱恶。以寸牒不明而罗织骁勇之将。搜远年旧事。而废弃统驭之才。老成惯战者。置散投闲而新进未试者。超登将领宜通行各处抚按、将境内大小将官。广询博访。务得其真。至于平居体貌。当循旧矢见。不可任情摧抑仍令在京三品以上大臣及科道等官。在外廵抚廵按各从公推举。堪任大将者几人。偏将者几人。各举所知。不厌其同。
　　一革弊以祛修省之害、户部所言慎惜京储、国家命脉、仰系京储、乞　敕谕内府各衙门、今后匠官匠作军人、除已传升招添外、不许再行奏乞、其腾骧四卫勇士旗军、仍令兵部查照嘉靖元年清查册籍、果系存留有名人数、准令替补、已经裁革者、仍旧裁革、其迯故缺役、止照常勾补、免令选收工部所言处借支例银、陜西织造羊绒袍服、因本省赃罚银不敷、欲借支本部开纳事例银五千两、今照营建　仁寿宫事体、尢为紧急、工料尤为浩繁、乞采纳工部所奏、择其紧要者、如法织造蠲其不急者、暂为停止、借支例银、解部应用、
　　论明堂【明堂之制】
　　臣按明堂之制。始于黄帝祀上帝于明堂。唐虞之五府。夏之世室。殷之重屋多主祀上帝而言。周人则谓之明堂。乃王者所居以出政治之所。其矢见法井田。随四时方向。坐以朝诸侯施政令。东曰青阳。南曰明堂。西曰总章。北曰玄堂。两旁二室。谓之左个右个。总谓之明堂。虗其中为太庙太室。然曰宗祀文王于明堂。以配上帝。则大祀以祖宗配焉。亦在其中矣。故谓之太庙。西汉明堂之论甚多而皆主享祀。东汉光武初营明堂辟雍灵台。至明帝祀五帝于明堂。以光武配。乃颁时令。勑羣后。遂登灵台望云气。羣僚藩辅宗室子孙。众郡奉计。九夷八蛮。皆有陪位乃颂养老之令于辟雍。命诸生讲经书。古今侈为美谈。魏晋以下。至于唐宋。皆有祀明堂。登灵台。望云物之文。纷纷不一。宋仁宗以明堂为王者布政之宫。诏以朝天殿为明堂。合祀天地始此。其后因之。其后立大享殿以比□堂臣窃谓明堂即今之奉天殿也灵台即今之司天台也辟雍即今之国学也我朝享祀施政。望气养士。皆有成法。卓冠古今。矢见模宏远矣。
　　奏留卜云【延绥将官】
　　近者延绥游击将军刘渊致仕、大同尚书王宪暂委延绥都指挥卜云代领其军、云防守固原时、大虏入寇、奋勇力战、斩获虏首七十五级、夺达马器物甚多、且云之骁勇、臣所素知、顷兵部以陜西都指挥李佐充延绥游击将军、佐虽素习兵畧、然体肥迟重。不任劳苦。宰相明于将才若此以为守将则可使统游兵未宜且云功成未赏。一旦夺其兵以与他人。而置之闲散。非但使边将丧气。亦重失边人之心矣乞将卜云量升职级充延绥游击将军。李佐听候别用。至于延绥官兵。不时调遣。未尝休息。较之他镇。尤为困苦。都指挥杨时、统游兵往大同、巳蒙赏赉、其副总兵赵瑛及云、所领奇游兵、宜一体加赏、以作其气
　　团营疏【京营事宜】
　　国初京城立五军神机三千三大营、于谦因正统巳巳之变、选其精锐、分立十营团操、是为团营、成化间又增营为十二、分布益严、今久不搜选戎政大坏、　陛下之念及此、社稷之福也、谨陈六事于后、一曰慎简提督文臣、兵部尚书。职重事繁。不应兼掌营务。乞专设都御史为提督。令大臣举素负才望。谙晓兵政。试有成绩者充之。二曰择将领、将非其人、兵虽众不足恃、今所任多膏梁纨绔。苦不闲军旅。宜推举各边空闲将官。曾经战阵者。或令坐府。或令坐营。无缺则令充恊赞。付以搜选教练之任。庶克有济。三曰慎选战锋官军孙子云、兵无选锋曰北、葢出兵御敌。必使锋锐者当先。任其冲突。坚立不动。俟其少却。奋以乘之。今每营所辖万人。少者不下七八千人。宜大简阅分为等第。选其勇徤者三千人。为第一等。就中又选其胆力过人。武艺精熟者一千人。以为战锋。专备征调、稍次者为第二等。以备防守。其羸弱者。退更之。四曰严训练以求实用。军士操练。相袭旧矢见。虽有可观。然其所谓号令。不过把总等官知之而巳。其余军士逐羣聚散。全不能知。徒应故事。操演何益。营中军务令熟知号令。目熟旌旗之色。耳熟金鼓之节。足熟进退之度。手熟击刺之法。与之讲解通晓。号令既熟则节奏不差。又宜简其熟于刀箭鎗牌及铳者。各一二人为师。听其教习责以成效。吴起所谓一人学战。教成十人。十人学战。教成百人。葢广教成三军者也。五曰禁科刻以作士气。今营军强壮殷实者、多出钱办、或营求走干、又闻各官多占而私役之、在营操练。多系贫乏者。及有征发。包办走役者不与焉。贫军安得不生愤怨。况朝廷养军。月给米一石。岁杪又赐衣布。非不优厚。而管队等官。科敛多端。所存无几。军士安得不贫乞明降德音、将已往者俱从宽贷、自后各官占役者。悉退出营操。诸首领不许假借科索违者以军法痛惩之。六曰查处京营马匹。今马政之弊极矣民间养马。非壮大者。太仆寺不以之给军。军士亦不之领。然给过数月旋即羸弱。死者后先相继。取之民者甚难。而给之军者不恤。以故军民俱困。宜立法稽其倒失之数。核其椿朋之银。纵不能追其既往。犹可责之将来。然营马多瘠。固系失养亦由军士贫难。人食不足。而暇顾其马乎。访得各军一年全支草料者凡三月。余月折银。所折不足以供。立以待毙。宜谕户部量增其数。以恤贫军。而重惩其失养者。则被罚者无辞矣。
　　祭礼议【三殿祭礼】
　　陛下一身、乃　天地　宗庙　社稷百神万姓之主、诚宜重惜以养天和、以绥多福、窃闻每日而起、可见　世宗孝德行礼于　奉先　奉慈　崇先三殿之前、出入门枨、上下阶级、巳不胜其劳旋即视朝听讲退而亲览章奏一日万几、向非　圣聪天启、　睿体神护、何以堪此、切惟　三殿之建。本以义起非庙也。即如为庙。亦唯清静。斯神有依。周颂清庙。鲁颂閟宫。未闻有每日瞻拜之礼。　太宗文皇帝正以　太庙在外、凡朔望荐新、忌日行礼未便、故建　奉先殿于宫内、本以节劳、而今反致劳、是未得初建之意矣、祭不欲数。数则烦。烦则不敬。祭不欲疏。疏则怠。怠则忘。此固言在庙之礼也。今　太庙　世庙。巳备四时之祭。三殿岂得复为繁缛之礼乎臣等参酌礼仪、自今第宜每日令内侍焚香、朔望及四时节候、　圣躬亲往各殿行一拜三叩头礼。如常朝臣子见君父之仪。则不疏以怠。不数以烦。起居有节。而烦劳可省矣。至于忌辰。古礼迁主祭每止于其所当忌。而不他及。如有事　皇祖考。但宜及　皇祖妣。有事　皇祖妣。则不宜及　皇祖考。礼曰、尊可及卑。卑不可援尊也。臣等所见如此、惟　圣明采择、
　　论甘肃事宜【修举屯政】
　　臣出入中外几四十年。而在陜西最久。初见甘肃一镇。自兰州渡河所辖诸卫、绵亘二千余里。番虏夹于南北一线之路。其中肃州嘉峪关外。夷羗杂处。寇盗无时。自昔号为难守。而今日事势又有异者。亦卜剌阿尔秃斯二贼。窃伏西海、始而残害诸番。今则与番联合。窥我庄凉又犯我河洮之境矣。西域土鲁番。踵恶数世。先年独残破哈密。后则沿边王子庄等处。赤斤罕东等番卫俱被蹂践。遂敢称兵叩关。犯我肃州。困我甘州镇城矣。为今之计。既未能奉辞远讨。则先事预防之虑。胡可旦夕忘也、臣闻御戎之策。自治为上。自治之道。兵食为急。今各卫所行伍空虗。士卒疲惫战守之具。徒支目前。若不于迯亡者设法勾补。见存者加意抚恤。脱有边警。何以待之。河西粮储匮乏士有饥色、马多廋损。内地所派。既不足外供。　朝廷间发内帑给之亦不过即籴所在之粟入所在仓廪而已而境内布种不广。别无辇致。虽有官银。无从籴入。以故谷价腾踊。日异月殊。所司往往以银散之卫所军余。令市买纳官。责限督并。众口嗷嗷。怨声载道。夫处积边储。不过籴买召商二事。今籴买既有弊。惟。召商为最便之法宜自今定制。凡开中塩引、务令商人上纳本色。边储银两商积粟以较丰歉征贵贱为利除量留以备丰岁折放亦当召商籴粟。稍优其直、而不苛其收。则应者自众矣、然欲以本土之所出供本土之所需非广兴屯种不可。今者遣官清查塞田。授军耕作。此诚探本之策而其故亦不可不讲也。何则正军充伍。余丁拨屯、例也。但其中有有军无余者。有有军余而无力不能播种者故屯地多侵没于将领豪右之家。以致屯军终岁陪粮。有贫丁以田假佃于人者。有田隔远硗瘠。无人愿假不得已终岁佣身以输粮而不足者。管屯之官。至计十岁以下幼男报充屯丁。参两朋合。谓之抬粮。屯事至此。边人之困。尚忍言哉。故欲广兴屯种。非先补助屯丁不可按军士三守城七屯田。例也。不大为区处而徒言屯种必无益今各卫征操之外。有乘墩守堡伏塘等役。即守城且苦之矣。其何有于屯宜令清军查理各卫军户。应继者俱选解徤丁。仍加带军余一人。户大族众者。二人。与俱诣边以补屯卒。使其来则有亲属以为侣。至则有田业以为家。庶乎生理相依。而迯亡者鲜矣不然。亦可仿古募民实塞之意。召募陇右关西之民。以屯塞下。授地之外。任其开垦。俟三稔。乃征其租。一切徭役皆复之。如此。则利可资身。人争向募矣。又考先年屯政修举之时。牛具种子。皆为官物。凡屯军以年老。或选伍代去者。例以牛具种子若干。随田还官。今尽废矣。宜仿其法、以万金买牛及田器。审屯丁系贫窭者。及清解召募初至者。人给牛牝牡各一只。犂铧各一具。种子五石。每年所获自输租外。即偿原价种子。以备春作更给。至于屯地之埋没者。则听人首告。占种于官豪者。谕令吐退而不追其往可也。或有以虏警为虑者。臣谓春种秋获。各不过一二旬耳。设令各该守臣。先期晓谕。约日并作大发卒为之守望。寇至举烽。即可收保。且虏入寇亦有时。垄亩连云。禾稼蔽野虏马亦安能尽残之乎。管屯之官。尤必委任得人。贪婪侵克者罚无赦。三年以上。屯粮无负及有嬴积者。荐举擢用。今日修举屯政。大要不过如此。若徒以清查催纳为名。而鲜实心经理之方。臣恐于边备终无益也。
　　花马池边墙【修墙】
　　近者言官建议、修筑宁夏花马池以至灵州一带边墙、此本发自愚臣、中遭沮止、自后屡议修筑、竟不果行者、由不得任事之臣故也。今荷　圣朝允行、又命部臣会推才望大臣、专理其事、边防幸甚但所用之人、必年力精壮、乃能任劳、必器度宏裕、乃能计远、资浅而优其官秩。使无躁进之心。才充而重其事权使藉可为之势。令其督同镇廵等官。亲历边城。相度事势。合用钱谷器具。先期措备。遣谍套内无贼二月兴工。五月停止。八月兴工。十月停止顺时量势以为缓急。期以五年。大工必就墙堑高深。广阔丈尺。如臣所画。套中故有伏虏。其势不过千人。不可以此借口兴武诸营。各有守将。架梁防护。乃其责任宁夏中路参将镇城游击。可至期调取。使之就近防守。仍稍取宁夏兵车数百辆。于兴工之所。布列成营。使丁夫有所栖避。待大边既成。则以其余力于延绥定边营以东。至宁塞营。宁夏横城以北。至黑山营。坍塌边墙。一切修补。
　　条处云南土夷疏【制驭云南土夷】
　　近者云南土夷安铨等构乱、仰廑　圣怀、兼设总制督储大臣、且责镇廵失驭、命御史纪功、集四镇之兵。以剿一隅之寇、庙谟神筭、已无遗策、顾兵凶战危、事变难测、扑之不早、则有兵连祸结之忧、窃以云南荒服、前代不入版籍、　太祖高皇帝始命西平侯沐英克服之、又以诸夷杂处、易动难驯、故因其酋长有功者、设立为土官、各令统其所部夷人、子孙世袭、而命西平侯子孙今袭黔国公者、世镇其地、以控制之、如身之使臂、臂之使指、凡所调遣莫敢不服、盗贼生发、责在土官、遣一介之使临之、实时奏功、此以夷制夷之术。汉兵不过壮声势以固根本焉耳。数十年来土官病故、子孙应承袭者、皆贪官虗诈土官之故官司不肯保结、上司往覆驳勘、有二三十年不得袭职者。止令土舍管事。下人不畏。强陵众暴。无所不为。黔国公虽有总兵之名。不得自专、凡事必与太监抚按三司会议、然后得行、积之既久。土官以上官为不足凭恃。亦复慢令玩法。无所忌惮。待其罪大恶极。然后动兵征剿。以致军民日困。地方日坏。谁之过欤。臣等切思云南各处土官夷兵。人马众多。丽江景东之外。如沅江邓川北胜姚安鹤庆宁州罗次亦佐蒙化姚州之类。俱有官兵。若肯听调用命。殄灭二贼不难。不烦他省兵力。但中间多系不得承袭之人。亦有缘事见在提问之数者。怀怨畏罪。难保必无。彼闻大兵压境。致生疑惧。阴助党逆。恐二患未平。又生他患。故今日急务宜先收土官之心阴破从逆之党提督大臣二三月方到云南。调取各镇兵马。必数月方能聚集。使其疑心不释。贼党益坚。我势自弱伐谋之策宜先差在京官强干有精力谙晓夷情者请敕一道。并赍执　圣旨榜文令其星驰前去限其四十日到彼。令镇廵官差能言知事者。分投传谕各该土官人等。宣示　朝廷恩威。晓以二贼目作凶孽。法不可赦。尔等土人。皆世受　国恩。享有土地人民。宜殚忠摅诚。天兵到日。各出兵马恊心讨贼。一体先行厚赏。有应承袭而不得起送者。有功听提督官具奏。就彼袭职。免令赴京。有罪未结者。除谋逆外。悉从赦宥。若大军未到之先。有能剿杀二项逆贼。加倍赏劳。其擒拏首恶者赏银千两。于本职级外加升二级。其余官军人等擒斩首恶并余贼功次。依兵部所拟升赏条格施行。二贼部下有能自相解散。或赴官投首者。悉宥其罪。若将二贼擒献。照常人例给赏。如此行之。贤于用数万兵矣。夫兵固有先声后实者若无动调大兵之声以先之则此策行之无益今大臣既遣。大兵既调。先夺其气。后慑其心。用力少而成功多矣。其差去官员。仍留在彼与廵按御史恊同纪功。仍请勑镇守太监杜唐、总兵官沐绍勋、责其既往之失。勉立将来之功。并抚按官申严号令。将调到、土汉兵马。分布防御。相机抚剿。不可倚称提督大臣将至。迁延推委。其合行事宜。谨条列上请。乞敕兵部查议奏覆。并行差去大臣。遵照施行。
　　一夷民虽悍。最重者信近年官司处之。往往失信借其力而夺其功夷人所最愤有事。则招之使来事毕则绳之以法土人所以自生疑沮。不为我用也。宜待贼平之时。差去大臣。仍留一员。与镇廵三司等官。将该袭土官土舍。催勘应袭。具结呈缴。吏部照例袭职任事。不必展转驳勘。
　　一省城仓廪所积岁入不足岁用。加以动调客兵。将何支给。附近迤西州县。贼亦经行军民迯避。无粮可买。其迤东州县。未经残毁。可以籴买者。宜令督饷大臣委官分投买运。仍设官领兵廵逻道路。护送车脚。其价比之时估。量增数分使积谷者有利。籴运者无虞。然险阻艰难之秋。官买终难收效。宜照尚书王骥征南事例。榜示各都司卫所官。有纳粮百石者升一级袭一辈。多者逓加升级许袭至三辈而止。定拟矢见格。仍给札付千余道。交付督储大臣。收掌填给。送部铨授。此外如承差吏农散官等例。亦宜查照举行。
　　一近访得云南都司。止有都指挥一员。宜令镇廵官访举都指挥数员。择其尤者。以备军政奏请铨注。
　　一云南附近州县、多被残害、迤西人民、皆逃入省城、弃其室庐、即今城郭丘墟传闻夷方。益长其轻侮桀骜之气。宜量发官兵居守。令各民复业。仍验其被伤轻重。量为周济。
　　一省城迤东、如沾益州土官安慰一族、贵州镇雄四川东州等处地方要害、且与安铨连姻、今安慰已死未袭、提督官至曲靖、即宜召其酋长、量加赏劳、令所司早为保勘袭替。使可统摄、土人仍戒谕不许通贼指引。自取罪责。曲靖宜宿重兵断贼奔路。
　　一贵州威清等处兵备所统辖。皆三省蛮夷出没之地。宜谕吏部推用老成慎重。精力强干者为之。庶接境地方。有所倚赖
　　王府疏【王府官升迁】
　　部覆以左右布政亦系二品官与尚书埒苟有才能亦可自尽此制遂不复改今则天潢之族有为侍从者无论王亲矣
　　王府婚姻、不得除授京职、我　祖宗初无此例、惟宣德间、有旨、汉府亲戚不许选京官、然亦止为汉府而言、天顺以后、始有倡议以汉府为例者然布政雍泰得以秦府之亲、升廵抚都御史、至弘治十三年、三法司遂以入问刑条例中、沿袭至今、遂为定例、以故诗礼故家。衣冠世冑。俱不愿与王府结亲惟闾井白丁。扳援宗戚转相诱引。奸宄不禁。弊实坐此。且百年以来。宗室构逆。如寘鐇宸濠者亦何尝借亲戚京官之力哉今乃因一子女之故。并其族属俱不通籍京朝。疑忌不已深乎又今王府官僚。任满不得考绩株守终身。故铨司取庸琐裒惫之人充之而人亦甘心自弃。臣伏覩　皇明祖训有云、凡王国文官、朝廷精选任用、盖　圣祖惇宗睦族之意拳拳如此、至于考第殿最。转移无常。如杨士奇以审理副。选任翰林院编修。周忱亦自长史累升至尚书。臣愚谓畧如国初之制。今后长史纪善等官。务选有学行者任之。每九年一考绩。如例黜陟有差、庶人知自重、以图进取。而王国可保无事矣。
　　皇明经世文编卷之一百十九终
　　皇明经世文编卷之一百二十
　　华亭徐孚远闇公　宋征璧尚木　陈子龙卧子　夏允彝瑗公选辑
　　宋存标子建参阅
　　王文恪公文集（疏　议　书　序　碑　杂着）
　　王鏊
　　疏
　　时事疏
　　上边议八事
　　时事疏　【时事】
　　臣伏见国家自　太祖扫胡元之乱、创造海宇、及今百四十年、海内晏然、正承平极盛之时也、　陛下即位其亦有乐于此乎臣愚窃以为可忧。未可以为乐也。盛衰治乱、自古相寻于无穷、况今天下、名为治平、而实有可忧者、即如往者、恒星昼见、太白经天、近日风雷之变、拔木折关、正在郊坛之内、　皇城之间、此灾异之可忧者也、所在府库空虗、公私扫地赤立、一有水旱、不免人民流离、盗贼敓攘、意外之变、何以支梧、此。民情之可忧者也。孽胡跳梁、今虽潜遁、而聛聣往来、恐其志不止虏掠、边方兵备单弱、将帅之中、未见隐然有能为国长城者、此外患之可忧者也。上无核实之政、下多朋比之风、有功不必赏、赏者不必有功、甚者一人之身或以为贤。或以为佞。或以为功。或以为罪。此国是之可忧者也。臣故曰、可以为忧、未可以为乐也。比奉　诏旨、仰见　陛下恐惧修省之心矣、然愚以为有恐惧修省之心、必有恐惧修省之寔。所谓实者有四焉。一曰急讲学之为务。二曰急延下之为务。三曰急用人之为务。四曰急节用之为务。　陛下昔在青宫、臣幸以经学入侍、窃见　圣质高明、于凡经书、读不三四、即皆上口、此天假　陛下圣明之资也、自登大宝、万几日繁、旧学得无少辍乎、昔传说之告高宗曰、学于古训、乃有获、事不师古以克永世、非说攸闻、或谓贵为天子矣、尚何事于学、殊不知庶人之学与不学、系一家之兴废、人主之学与不学、系天下之安危。夫天人性命之理、古今治乱、是非得失成败、皆具于书、未有不读而能知者。自古圣帝明王。未有不由学者也。尧学于君畴、禹学于西王国、汤学于伊尹、高宗学于甘盘、文王学于吕望、况后世乎、陛下春秋之间、每月三御经筵、大臣俨然侍列、讲官依文解义、顷刻而退、上下太严、情义莫洽、唯日讲最为亲切、上可以赐问下可以献忠、而寒暑之间、又皆罢歇、一年之内、唯春秋数月、一月之内、召见不过数日、一日之内、进对不过片时、所谓一日暴之十日寒之、一人植之、十人拔之、欲学之成得乎、窃见　仁宗皇帝时、别建弘文阁于思善门之右召文学之士日直其中。　仁宗时至阁中。讲论古今经史。臣愚愿仿弘文阁故事。命侍从文学之臣。更番入直。或召天下名能文学恬退者一二人。如先朝用陈继王进故事陛下听政之暇。游息之间。时至阁中。略去威严。从容访问。或讲经书。或论古今成败。有暇则至。不必拘其时。有疑则问。不必严其礼。如是。则　圣学缉熙。义理纯熟。凡百玩好。自不暇及。而所召必皆一时之闻人。则亦可以收拾天下之遗才。耸动天下之视听。知　陛下之好学。有如此者。此最当今之所急也。君臣不相接久矣。　先皇帝在御日久。明习国家事。或于午门亲决讼狱。或于便殿召见大臣。如刘大夏戴珊。皆得时时召见。延访政事。当时天下竦然。争相传诵。以为近世君臣所未有也。古者君臣一体。如家人父子。唯诺一堂之上。降至后世。堂陛尊严。而君臣之分隔礼节繁多。而上下之情疏。谗说殄行。始得行乎其间。在易上下交为泰。不交为否。治乱之迹。昭然可□。臣愿　陛下继　先帝故事。朝退之时。每于便殿延召内阁。与六部大臣。问以时政得失。或左右献替之臣。或廵抚方岳之属。皆可因事而见。询访四方之风俗。生民之休戚。则人情世故、可以周知。而人才之高下。亦因是可察。此亦当今之所急也国家以经学取士。其名最正。其途最专。往往名臣皆出其中。得人之效不可诬矣。然天下之才。自非一途之所能尽。故前代用人。其科不一。其途似杂。而网罗豪杰。不至遗漏。天下固有瓌奇超卓之材不能事科举之学者往往遗之故以天下之大。每有乏才之叹或坐此也。臣愚欲于科贡之外略仿前代制科。或博学宏词之类。以待非常之士。使别设数科而人必不应也以非时所贵而名又太重不可居耳或通五经。或博极子史。或善诗赋。兼工书札。不论有官无官。皆得投进。每六年一举。所取不过十余人。其翘然出类者。储之翰林或以簉庶吉士之选。次以备科。次以备道。又次以备部属。中书等官。先有官者。视所宜而加其秩。庶可以网罗遗才。数年之后。天下学者。必将争自磨洗。以通经学古为高。脱去謏闻之陋矣。武臣亦然。或骁勇绝人。或骑射出众。或谋略着闻。皆选置边将幕下。待其有功。不次拔擢。庶缓急之际。不至乏才。而或者以为此非祖宗故事。臣愚以为是故事也。　太祖用人。固非一途。　太宗之时常因考满、官到部召试之拔其优者不次量用如胡俨以桐城令召试称旨擢在翰林位至太子宾客吴讷起于医士位至都御史此亦当今之所急也臣闻天下之大。不患无财也。以天下之大。而患无财。则必有耗之者矣。今置漏巵于此。虽竭江湖。不能满也。用财而无节。亦何异于漏巵者乎。宜乎天下之大。犹以为不足也。近者诏集廷臣议足国之长策、臣思之踰月、卒未有得。葢今天下取民之法尽矣至矣、山林关市、靡不有征、竹木茶盐、靡不有税、虽使弘羊辈复生、亦何以加、故臣之愚、以为取财之路、不可复广、唯有节用、是为长策今中外冗官、既去旋留、不急之作、无名之赏、所费不赀、此亦何异于漏巵乎、昔汉文帝欲作露台、惜百金而中止韩昭侯有弊袴藏之以待有功史臣书之以为美谈、臣愿　陛下一意惜财、将有兴作、则思文帝露台之言。将有赏赐、则思昭侯弊袴之事。并　敕左右近习、同心忧国。凡不急之役、无名之赏、一切罢去、中外冗官、复有由幸途求进者、痛惩治之、仍　命户部考天下一岁所入几何。所出几何。大约务令所出寡于所入。积以为羡余。如一年而储十万。则十年可知也。二十年四五十年。亦可知也。何患国用之不充乎。此亦当今之所急也、今天下之事可言者多矣。而斯四者为重。能行斯四者、其余可以次而理矣。今　陛下春秋鼎盛。宜及此时。日亲道德文学之臣。熏陶涵养以成国家亿万年之治。伐狐击兔以伤盛德也而乃蜀犬从左右驰射为娱。恐天下闻之。为之解体也。然以驰射谏者多矣。谏者不休、　陛下不止。岂以勇者。圣人之所不废。且三边时有风尘之警。亦不忘武备之一事也。夫勇固圣人所不废。然蜀犬无以孟轲氏所谓大勇。告　陛下者乎。一怒而安天下。此文王之勇也。夫岂区区于驰射之间哉。唯　陛下留神先其大者焉。
　　上边议八事【御虏方畧】
　　臣比奉　诏旨、令廷臣再会议御虏方畧者、窃见会议之际、言人人殊、心之所见、口或不能尽言。言之所陈、疏或不能备载。且军国大务、岂立谈之顷、所能尽耶、臣故忘其愚陋、上稽典籍、下采羣言、条陈八事、以当会议、唯　陛下采择其可者行之、
　　一曰定庙算。所谓定庙算者、何也、臣窃见北虏猖獗屡寇边陲、　陛下为之宵旰不宁、命将出师、而沿边诸将、狃于久安、视虏入寇、皆婴城自守、无有一人敢当其锋。时大同之势、危于倒悬、幸而天诱虏衷。使自解去故大同之民。得以息肩。正宜乘此机会。日夜选将练兵而中外泰然。便若无事。古之帝王。无事则深忧有事则不惧夫无事而忧者所以为有事之不惧也今虏一入寇。则中外忧惶。以为患在不测。一旦稍缓。则泰然以为无事。无乃与古之帝王异乎。臣观火筛、虽号桀黠、然此古之冐顿元昊之流、犹不足方其万一、但以中国久安、武备渐弛、故使此虏得以跳梁于边境、使吾之将帅严。士卒练。又何畏于彼哉。今日之可畏在中国。不在夷狄故火筛小王子不足畏而嬖幸乱政功赏不明深可畏也委而不专。法令不行。将不用命深可畏也边圉空虗民不见德深可畏也夫在虏者、或非中国所能为、在中国者、　陛下一转移之间耳、其何惮而不为耶、然自北虏入寇、　陛下劳于求将、固巳久矣、而武臣之中、素蓍勋略、可当阃外之寄者、谁欤非唯　陛下求之不得虽臣等在下百方访之亦不可得也岂以天下之大。而遂无一人乎。亦或不善用之耳。夫将兵者。将帅之事也。将将者。天子之事也。古之帝王。如汉武帝、唐太宗、有意武畧则一时谋臣猛将、无不入其驾驭。臣不敢远谕。即如我　太祖起于淮甸。南征北伐。则有若中山王徐达开平王常遇春。宁河王邓愈。东瓯王汤和。越国公胡大海。取云南则有黔宁王沐英。沐英养子耳。取。四川则有颕国公傅友德。友德降囚耳。诸将之中。最少者又有李文忠总兵北伐穷追绝漠俘其名王而还文忠　帝甥也。然则上能驾驭之。则贵介可将。降囚。厮养可将。岂今天下之大。而遂无人乎。顾所以驾驭之何如耳。驾驭之术无他。赏罚而巳赏一人而人人皆劝。然赏不为劝。而反为沮者有矣。赏不当功也。罚一人而人人皆惧。然罚不为惧。而反为怨者有矣。罚不当罪也。赏罚如此。虽有名将。亦安得而用之。比年边臣报功次。皆得升赏。而败军夫律者。往往使之戴罪杀贼。此人心之所以日懈。边备之所以日弛。近者诏擢张俊。起为主将。则人知劝矣。马升秦恭等拟斩罪。则人知惧矣。然拥兵不进者。有如副总兵姚信者又得以迯其罪罪同罚异此人心之所以不平。士气之所以不振也。伏望　陛下赫然大奋干刚。誓灭此虏。固当列之于屏风时召大臣咨询边事。边将之中。某为勇。某为怯。某为可用。某为不可用。皆洞然于　圣心。有罪必罚不以近幸而免。有功必赏。不以疏远而遗。如此。则将帅协力。不患无人。士卒生气。不患不克。而丑虏不足灭矣
　　二曰重主将、所谓重主将者、何也、臣闻将权贵专、将位贵殊、位不殊则混无统、权不专则散而不一、今边方之重者、曰大同、曰宣府、曰延绥榆林、其在边将之任。内臣则有太监、武臣则有总兵、文臣则有都御史都御史欲调兵、总兵不可而止者有矣。总兵欲出兵。太监不可而止者有矣。大同有急。欲调宣府之兵而不能。延绥有急。欲调大同之兵而不可。权分于将多。威夺于位埒。欲望成功难矣。故廷议之际。佥以立总制为急。而难其人。闻致任南京户部尚书秦纮。谙练兵务。素有威望又尝廵抚前项地方。边人至今思之。虽老尚可用也。　陛下如不以为然。即请下廷议。如以为可。乞依祖宗时用王翱马昂故事。起取本官。加以总制之名。沿边诸将。悉听节制。庶事权归一。无或沮挠。命出则出。命止则止。大同有急。宣府不得不援。延绥有急。大同不得不赴。号令严肃。声势增重。隐然有万里长城之势矣。然议者以为今提督既有右都御史史琳。复立总制。似为重复。臣以为势有缓急。权有分合。今边务不可无人。而京军未可轻出。史琳且宜坐镇京营遥为声援一切边务。先委总制措置。俟边事有绪。虏贼不至大举入寇。则京军亦可以无出矣。
　　三曰严法令。所谓严法令者、何也、臣闻君不赏罚其将。与无将同。将不赏罚其兵。与无兵同。生死在前。不有死焉以驱之于后。孰肯向前而趋死哉。故进则有死。退则有生。士无不退者矣。进则或生。退则必死。士无不进者矣。昔者穰苴斩庄贾、则晋师自遁、狄青斩陈曙、则侬智高旋平、李光弼河阳之战、郝廷王稍退命左右取其首、怀恩稍退、又命取其首、二人殊死力战、遂能大败思明、再造唐室、此岂非重将权之明验欤臣以为既立总制、阃外之权、悉以付之、平时不用命、临阵退缩者、即斩首以徇、臣非敢赞　朝廷以杀人也。杀一人而生者亿千万人矣。
　　四曰恤边民。所谓恤边民者、何也、驭军之法、法以齐之、恩以结之、法以驱之于战陈。恩以结之于平时。古之名将、李牧在边、日椎牛享士、士皆踊跃求战、今沿边之民、终年守障、辛苦万状、而上之人、又百方诛求、虽有屯田、而子粒不得入其口。虽有月粮而升斗不得入其家。上虽有赏赐而或不得给。战虽有首级。而不得为巳功。今者又遭虏寇残破。父不得保其子、夫不得保其妻、兄不、得保其弟、肝脑涂于郊原、哭声遍于城市、为将者尚不知恤、又从而朘削、其心安得而不离乎。故闻边人颇有苦所司之诛求。思虏中之佚乐者。其心如此。尚望其效死而趋战乎。况远近惊疑人心摇动。非细故也。臣愚以为当此之时、　陛下当以内帑之金、命官载之大同等处。验死事之家、一一抚慰。量为给赏。录其子孙。其被虏之地。亦宜放免税役一二年。庶人无内顾之忧。家有望外之喜晓然知朝廷不忘边人如此然后可用。议者以为方一府库且不足。安得为此无名之赏臣以为今朝廷中外无功、食禄者无限、近者徒以造一冠服。传奉升官者六十余人。此等比之边人。其事孰劳。其功孰大。而独吝于此乎。臣以为宜辍传奉之禄。以禄边将。节无名之费以赏边军。边人得赏赐之恩。国人保安平之乐。以此相易。未为非计也。
　　五曰广召募。所谓广召募者、何也、臣闻当今所患者、无兵也、无将也、臣以为二者皆有之、行伍之中、有知勇过人者不次而拔之、则不患无将矣。边人之壮勇者、召募而善抚之、不患于无兵矣、葢土兵生长边方。骁勇骑射。往往绝人。山川险易。其素所谙。风寒冰雪。其素所耐。于虏有父子兄弟之雠。于内有室家庐墓之恋。驱之使战人自护其家。家自报其雠。若夫京军。山川非所谙也。寒暑非所习也此二语曲画未见敌则先去以为民望人有功则攘夺以为巳有其弊岂唯无益。固亦有所扰也。古人云征兵满万、不如召募千、人近者闻边方召募、亦巳稍集、但恐为将者、不加抚御。则不肯効力。其余亦不肯应募。臣愚以为宜给之兵械。豊其粮饷。厚其赏赐。其官舍应募。有功即加以官。且许其并功论赏。事巳兵休。许以复业还农。不着其名于籍。则应募者必众。先加之恩。而后齐之以法。则人人皆胜兵矣。
　　六曰用间。所谓用间者。何也、臣闻上兵伐谋、其次伐交、闻火筛本小王子部曲。素称跋扈。今乌合而来外今之奴闻亦有内隙可间也虽相合内实相忌此其有间之可乘者也中国不知用之则巳过矣。今宜榜于边曰。有能得火筛之首者。赏千金。爵至某官。小王子旧赏入贡。宜遣通事。责以大义。若与通好然者。如此。则使之互相嫌隙。然闻廷臣亦尝有建此策者。众笑以为迂。臣以为非迂也。三军之事。莫重于间。汉购项羽之首千金。岂亦迂也。葢纵未能得其首。亦可使之相疑相忌。而携其党矣。
</div>
    <div class="pagination">
<a href="皇明经世文编_page41.html">上一页</a><span>...</span><a href="皇明经世文编_page37.html">37</a><a href="皇明经世文编_page38.html">38</a><a href="皇明经世文编_page39.html">39</a><a href="皇明经世文编_page40.html">40</a><a href="皇明经世文编_page41.html">41</a><span class="current-page">42</span><a href="皇明经世文编_page43.html">43</a><a href="皇明经世文编_page44.html">44</a><a href="皇明经世文编_page45.html">45</a><a href="皇明经世文编_page46.html">46</a><a href="皇明经世文编_page47.html">47</a><span>...</span><a href="皇明经世文编_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
