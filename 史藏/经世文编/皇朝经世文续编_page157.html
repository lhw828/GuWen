<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 157 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 157 页/共 192 页
  </h1>
  <div class="content">
   一苗人祭鬼宜申严禁以正风俗也。查苗人向有椎牛祭鬼之习。每聚众持刀。将牛打毙。视牛首所向。以占吉凶。不惟每岁残杀耕牛无算。而且集聚多人。时虞滋事。嘉庆初年业经禁止。近闻此风复起。宜责成苗弁分寨查禁。如有不遵。送官究治。若苗弁徇隐不报。一经查出。从重责革。

一黔楚交界宜遇事商办以息争端也。查凤凰永绥二厅。与黔省接壤。苗地处处可通。兼之苗人或为旧时姻娅。或因集场交易。势不能禁其不相往来。其闲偶有嫌隙。因而互相讦控者有之。又或因钱债细故。彼此强牵牛只。或拏人勒索。抗不退还。告官关提。亦不到案。应随时会同黔省松桃厅妥为查办。秉公断结。不许滋生事端。

一书院义馆宜实心迪牖以广教化也。查苗疆各厅县。皆设有书院一所。又设有屯馆五十所。苗馆五十所。其束修膏火。俱取给于官赎田租项下。原欲使该厅县生童及屯苗子弟。一体读书。咸知义理。乃近闻各处书院。有以官亲滥居师席者。有坐支束修终年不到馆者。其屯苗义馆教读之人。向由辰沅永靖道考取充当。近则或由屯长保送。与之坐分束修。而义馆亦为虚设。是宜选择端人。实心教读。剔除前项情弊。以收化民成俗之效。

以上数条。应请　旨饬下湖广总督湖南巡抚督令辰沅永靖道实力整顿。无任废弛。以则保卫民生。永绥边圉。总之苗疆一切屯防教养训练储备事宜。胥归巡道经管。巡道得其人。则深思远虑。未来之阴雨尚切绸缪。不得其人。则利己营私。已立之章程犹将废坠。臣为慎重边防起见。是否有当。伏乞　　皇上训示。

　　查办黔省汉苗情弊疏道光十九年　　　
贺长龄

奏为遵　旨查禁汉奸盘剥苗民。及衙蠹索诈讼棍教唆等弊。并就原奏所未及。推广查办。以杜滋扰而靖边疆。恭折奏祈　圣鉴事。道光十八年十二月初七日。承准军机大臣字寄。奉　　上谕。有人奏滇黔两省外来客民流民盘剥苗人土司田产请饬查禁等语川楚粤各省穷苦之民前赴滇黔租种苗人田地与之贸易诱以酒食衣饰俾入不敷出乃重利借与银两将田典质继而加价作抵而苗人所与佃种之地悉归客民流民至土司遇有互争案件客民为之包揽词讼借贷银两皆以田土抵债种种情弊如果属实不得不严行查禁着伊里布颜伯焘贺长龄即将折内所指各情节悉心体访严饬各地方官随时查察认真禁止除客民流民已经置买田产不计外傥有狡黠客民人等侵占苗人土地及擅买土司田产即将田地断还本人管业追价入官仍照例治罪至田地案件如有汉人霸占苗业及夷苗诬控平民务当公平听断治以应得之罪毋得任听胥役诈索客民唆讼以杜侵越而靖边陲原折着钞给阅看将此各谕令知之钦此。遵　旨寄信前来。臣等细绎原奏之意。盖以前抚臣嵩溥筹办苗疆保甲。将客民一体编查。外来流民渐少。又以苗俗本俭。因佃种苗地之客民。诱以纷华。渐致入不敷出。盘剥准折。苗产半归客民。其尤甚者。土司与汉民每有田土互争之案。辄被胥役勒索。客民从而包揽教唆。借贷银两。动以田土抵偿。应示以限制。方可保全苗业。预弭争端。臣等伏查前抚臣嵩溥查办苗疆保甲之后。所有续增流民续置苗产。以及棚户占垦盘剥准折等弊。均经奏明饬禁。至今遵办。但须实力奉行。不必更设科条。徒繁案牍。惟查原奏流民渐少之说。自今观之。盖未尝少。其势亦难强行禁止。即所称苗民习染纷华。生计渐蹙。亦不尽由客民之诱煽。奚以明其然也。人情莫不重去其乡。计无复之。乃相率而转徙。方宜导以生路。岂可转行遏绝。黔省固多客民。兴义府尤其渊薮。自嘉庆年闲平定苗匪之后。地旷人稀。每有黔省下游及四川湖广客民携眷而来。租垦荒山。俱系极贫之户。终岁竭。仅足餬口。其力不能盘剥苗人。且山土瘠薄。垦种二三年后。雨水冲刷。倍形硗确。仍复迁徙他往。又他省客民。往来滇粤两省。每由兴义经过。中途资斧匮乏。留滞乡场城市者。亦复不少。前抚臣嵩溥折内已详陈之。自臣到黔以来。兴义各属。已无不垦之山。而四川客民及本省遵义思南等处之人。仍多搬住。终岁络绎不绝。亦尝出示饬属严禁而不能止。细求其故。则以四川遵义人稠地贵。而兴义地贱也。思南地利太薄。兴义虽瘠犹胜思南也。然而地多烟瘴。新徙之民。不服水土。辄多死亡。故虽地不加广。来者日多。曾无人满之患。此种情形。实堪悯恻。而原奏乃谓客民获利甚丰。半皆广田亩而峻墙宇。毋乃偶见一二。遂以概之千百。若使目击流民之苦。必不忍为是言也。

黔不产盐。布疋又贵。类皆挹注于他省。苗民错居岩洞。所饶者杂粮材木耳。非得客民与之交易。则盐布无所资。即杂粮材木。亦无由销售。分余利以供日用。是客民未尝不有益于苗。且苗民务耕作而不知贸易。客民耐劳而俭用。多就谷贱之地以为家。是亦未尝不两有益。若谓纷华靡丽。皆由客民导之以至穷乏。则汉人中昔称富户。今为贫民者。正复不少。又将谁咎。盈虚消息。物理之常。即无客民。固不能保苗民之常富也。访闻黎平之苗。率多富实。固资山木之利。亦由善自经营。岂无客民往来。何以不能盘剥。然则苗民贫富之无常。犹之汉人耳。臣等更即原奏所未及。细察汉苗之情形。尚有数条。敢陈　　圣鉴。一则苗民实为汉民害也。黔本荒服。皆猺獞犵狫之所居。自元置宣尉使都元帅府。始有贵州之名。官职既建。乃有汉人。经今五百余年。仍是苗多于汉。查黔省上游猓苗为多。下游狆苗青苗为多。苗民固近朴。而狆苗则凶悍难驯。系五代时马殷自邕管迁来。其种有三。一曰补笼。一曰卡尤。一曰青狆。贵阳定番广顺皆青狆。安顺镇宁则补笼卡尤也。其俗以偷盗劫掠为事。不但客民不能盘剥。即土著汉民犹畏之。他如台拱清江黄平等处之苗。亦多沿路行劫。滋扰客民。控制弹压。均非易易。一则苗民自为害也。汉苗固多争控。即苗与苗。或因口角。或因争佃。亦复互控不休。甚至苗唆苗以控苗。且勾串汉匪以控苗。颠倒簸弄。从中分肥。刁诈殆难言状。一则土目土司之为苗民害也。黔省上游多土目。下游多土司。土司多系江西湖广山陕江南等处之人。土目则系从前土著及由滇蜀拨入之人。苗民佃种土目土司之田。岁上牛羊鸡以为年例年租。其土目土司之强而暴。辄虐使其苗。又于年例年租之外。多方科派之。苦累殊甚。一则苗民之为土司土目害也。缘民苗亦多奸狡。或将佃种之田当与汉人。土目土司所管地面甚宽。无由察知。久且转相盗当。辄至迷失。又历来苗民应上条银。皆由土司交地方官转解藩库。近则以土司浮收。纷纷控省。求改归地方官征收。及准理饬办。苗民又相率抗粮。地方官传案不到。仍责成土司。土司不得不为之代垫。若欲催科归款。则又以事归地方。该土司需索不遂。藉端重征具控。其诪张为幻。不必尽由汉奸。亦有苗民无异于汉人而不相害者。　国家声教四讫。椎结侏。渐移旧俗。其中殷实之户。亦多勤事诗书。况苗学屡经添设。掇科出仕。正不乏人。衣冠之族。联门闬而重婚姻。此等即不当仍以苗民视之。更有苗民绝异于汉人而不能相害者。熟苗之外。另有生苗。多在深山穷谷之中。性情嗜好。饮食居处。皆与人殊。汉民既不能入。生苗亦复稀出。虽有狡黠客民。无所施其伎俩。以上各情。皆原奏所未及。臣等惟恪遵　谕旨通饬各属。悉心访查。惩盘剥之习。警包揽之风。杜侵占之渐。加以殷勤告诫。使之归真反朴。不务奢华。冀以锄汉奸而苏苗困。而又将苗民之凶悍劫掠者。严行究办。其诬控平民之案。照例治罪。则苗民之为汉人害者亦去。

苗民互控。勾串唆使。诡诈百端。若能速迅听断。不令胥役客民得售其奸。则苗民之自为害者亦去。土司无违例科派之事。苗民无借端挟制之心。则土司与苗民互相为害者亦去。至于诗礼之家。苗民亦同于汉。生苗一种。原不与汉人为缘。固无庸议及者也。又原奏内所称胥役诈索刁徒唆讼各情形。此二弊。实生民之大蠹。不独有害苗民。臣到黔之后。查办衙蠹一百一十四名。业经具奏在案。又查办教唆词讼匪徒二十八名。凶恶棍徒一百六十四名。锁系铁杆五百五十九名。均经达部有案。诚以黔省在在苗疆。若非随时随事严示惩创。何以除暴安良。年来察看情形。宵小尚为敛。汉苗亦各相安。复以各属控案细加比对。较之从前已减十之四五。惟是黔省山多田少。民苗耕作。已形不足。又有递年寻常军流人犯。现已积至一千七百三十余名。新疆改发人犯。又积至一千二百四十余名。此等人犯。或挈眷偕来。或遇赦愿留。生齿日繁。皆与客民无异。虽向例各犯止准居住城内。不许私住各乡。而生计维艰。亦未便概行禁约。稽查防范。耳目恒苦难周。臣等仍按照前抚臣嵩溥奏定章程。不敢稍涉松懈。亦不敢过事拘泥。惟有谆饬各属实心实力。设法查办。以仰副　　圣主绥靖苗疆预弭争端之至意。所有遵　旨饬禁推广查办各缘由。理合会折缕陈。伏祈　　皇上圣鉴训示。

　　急筹黔省善后事宜疏同治十二年　　　
谭钧培

窃贵州自春闲全省肃清后。一切善后地方。大吏宜如何体察情形。认真筹办。乃臣前读邸钞。见曾璧光周达武防勇索饷滋事。兹复闻古州一带苗民乘隙蠢动。虽旋就扑灭。然不急为规画。傥一再窃发。灾黎实不胜其苦。今臣就管见所及。谨拟六事。为我　　皇上敬陈之。一筹饷需以固军心也。饷不足以赡兵。无论召募之师。其情易涣。即有制之卒。其心亦易离。查各省协拨贵州之饷。虽每月有十九万八千两。其实均未完解。而提臣周达武所部兵勇。尚有七八十营之多。当此大功告成。曷可稍形掣肘。致误全局。应请　饬下抚臣曾璧光速行咨催。总须埽数解清。毋得推诿。其陆续解到并本省厘金局捐输局所入之款。亦应与提臣会商。并饬藩臬两司源源接济。务使无功者不得冒领。出力者不致向隅。庶士饱马腾。军无哗溃。则饷需之宜筹此其急。一建碉堡以备战守也。苗之种类不能绝。苗之叛服恒无定。其地万山丛杂。险隘尤多。值新复之余。而图久安之计。莫如湖南前兵备道傅鼐碉堡之法。应请　饬下抚臣转饬各府州县。规其制度。速饬各营所募兵勇修之。碉以石。堡以土。留孔以枪。掘濠以防。始于城郭附近之地以固其本。渐于山林险要之处以扼其吭。成一碉。守一碉。成一堡。守一堡。犄角相望。节次而前。费至省而工易佣。其为利也。碉以资守望。堡以聚室家。矢不入。火不焚。盗不踰。而且据苗之要害。则山溪之险失。妨苗之出入。则趫捷之能失。觇苗之动静。则狙诈之谋失。绝其为恶之萌。乃可驱于向善之路。不如是而借口于易服薙发。谓革面即可革心。保官职。同学校。谓受恩即知感德。恐施之太骤。转堕降苗之术。而叛不旋踵矣。则碉堡之宜建此其急。一设屯田以赡勇丁也。库款之出入有常。勇丁之饷糈甚巨。峻边防而不省　国用。则帑金之消耗。亦属可虞。查贵州自兵燹后。苗疆之叛产绝业甚多。与其听贪婪无厌之苗。为叛逆反为巨富。何如使骁健无业之勇。为战士亦为耕氓。应请　饬下抚臣速委廉明道府。亲履其乡。丈明其地。除田主实系善良。执有契据。准其呈领。并插花地段。悉行更正外。余概设为屯田。即以碉堡之勇丁实之。并选所保之武弁训之。而统辖于兵备道。以严其巡察。寓兵于农。散勇之策。无踰于此。不如是而贸贸然以遣之。或散而为贼。聚而为叛。以致匪苗从而生心。是又重　朝廷之忧。贻疆吏之咎矣。则屯田之宜设此其急。一宽赋税以广招徕也。贵州苗叛十有余年。人民既已逃亡。田亩皆生荆棘。此时应急招徕。归耕旧业。然不将旧欠新征量加宽免。在正供之所入无几。而不肖官吏转得假公以济其私。旧欠未完。迫以新征。新征已收。又索旧欠。辗转追偪。额外加征。彼水火余黎。有不闻而裹足乎。伏溯同治八年贵州初定。城池之克复尚少。而被灾之处。经臣奏请。已蒙　特沛恩施。今幸全黔收复。允宜　　皇仁共被。可否吁请　加恩。准将九年后新复各府州县。所积旧欠。概予豁免。其本年新征。亦　饬下抚臣查明荒熟。酌量征收。并刊布誊黄。行晓谕。将见　丝纶沛。官吏不敢欺侵。踊跃来归。小民日滋生聚矣。则赋税之宜宽此其急。

一增州县以资控驭也。贵州理苗之官。虽经改土归流。而土司之未尽裁者。恒得恃其世守之职。鱼肉苗民。故苗每由此而构衅。且自鄂尔泰开辟苗疆后。苗民之生齿日繁。今复苗屯杂处。尤不可不裁土司以杜纷扰。增州县以重威权。查麻哈州东北五十余里。有下司一隅。为新疆之门户。当匀江之要津。上控百蛮。下通三楚。可否　饬下抚臣度其形胜。建筑城池。或置县令。或设州牧。统苗与屯之词讼。胥得而理之。其台拱清江等处理苗厅。亦力加整顿。庶控驭之权尊。而苗不敢萌异志矣。则州县之宜增此其急。一肃官方以立治本也。治承平之民。不可有酷吏。治乱后之民。尤不可无良吏。盖元气未复。匪特休养生息。宜委任得人。即碉堡屯田。不得其人以实力举行。亦属无济。应请　饬下抚臣破除情面。毋稍瞻徇。其人果属贤明。于地方大有裨益。则多任数年以尽其设施。更请奖厉以激其余。若属不肖。即严行参处。立予罢斥。盖黔中吏治。自军兴以来。流品益杂。不严辨其人品心术。补署概循资格。则贪污者一出其闲。即为生民之病。未浚其源。而欲其流之清。不可得也。则官方之宜肃此其急。以上六条。臣愚昧之见。是否有当。伏乞　　圣鉴。

　　劝化苗民改装颇有成效疏　　　　　　
林肇元

窃黔省苗民。以贵东道所辖六厅为最多。散布于上下游各属者次之。服食语言。自为风气。不知文字礼义为何物。其习椎鲁。其气慓悍。自安于异类。人亦以异类欺之。以故汉奸盘剥之而乱生。汉官治之不以道而乱亦生。不究其原。动委之数十年一乱运数使然。其亦忍谬之尤者也。此次苗乱。自咸丰四年迄同治十一年。仰承　　　庙算皇威。竭数省之兵之饟。剿抚兼施。久而始定。而余波蠢尔。至光绪四年后而始无。甚矣。绥靖之难如此。臣自蒙任黔官。始终其事。窃有儆于致乱之由。欲有得于久安之术。似非兴学校通之于文字以革其心。改汉装习之于礼仪以革其面不可。是以光绪二年七月十六日。臣陛辞请训。蒙我　　　皇太后垂询贵州情形。臣曾以化苗宜兴学校。改汉装。湖南三厅是其成效。敬谨奏对。暨臣回任藩司。荷权抚篆。或赞襄原任抚臣黎培敬前任抚臣岑毓英。皆以此二事为格苗要政。设义学。使苗民子弟读书。以为兴学校之端。乃狃于固陋。视读书之苦。等于差徭。竟有今年上学。明年求免之事。其愚诚为可悯。至于改装。益惑于薙发遭瘟。衣衽短命。获罪祖宗之说。故改装视上学为尤难。臣处心积虑。不得其效。窃以为此非刑势所得而驱也。亦非条教所得而喻也。必久习苗疆之人。相与口授指画。宣　朝廷一视同仁之泽。于变时雍之化。始能使之说服信从。查统带台拱清江丹江各营练军记名提督前甘肃提督陶茂林。久驻苗疆。素习苗性。办事向极细心。臣上年令之来省。面属以劝苗改装。并商以劝之之道。必推诚布公。明白开导。毋勉强。毋操切。约会地方官实心劝办。严禁兵役分毫需索。盖苗民多疑而重利。非如是不足以动之也。陶茂林回防以后。传集各苗寨头目。详细劝喻。使之转相告述。遴派营弁朴诚耐苦者。并地方官老练差役。自备资粮。与之偕往。于是往返周遭。批却导窾。即以湖南三厅苗皆化汉。为之鼓舞歆动。该苗民等亦遂各率家人子妇欣然乐从。自上年六月劝导起。至十二月止。由台拱以及清江丹江镇远施秉黄平清平凯里等属。计苗民五百四十六寨。二万七千八百六十四户。男女共七万四千三百九十四名口。悉改从汉装。本年二月。陶茂林会同地方官造具改装户册。亲送来省。据述苗民男女向风慕化。去其椎髻桶裙之习。类皆出于至诚。绝无勉强等语。臣查苗俗袭讹踵陋。数千年不知善变。今深沐　　皇上德教诞敷。一旦幡然从风。亟应因势利导。以期愈推愈广。渐臻大同。当更出具浅白告示。剀切劝导。分檄各地方官会同陶茂林接续办理。并一面谕劝上学苗民。向有供给地方官衙门柴草陋规。今令有就学读书者即予优免。诱之于有利而为。庶或相趋向。如此二事互为推行。入之于渐。要之于久。俾苗民观感兴起。革面革心。将来设立六厅苗学。使之出身有路。争自濯磨。则统兹异俗异服之凡俦。胥陶化于同轨同文之　盛世。益之地方官抚绥得宜。苗民可长治而无乱。此臣迂愚之见。所希冀以观效万一者。是否有当。伏乞　　圣鉴训示。

　　上乔见齐中丞用迁书　　　　　　　　
胡林翼

镇远一郡。水火盗贼。事事可虑。水火限于地利。旦夕难以图功。盗贼以黄平台拱为最多。施秉天柱亦甚不靖。高山革夷山丙沙邦四寨。其最著者也。其旁村若黎树卡榜白洗梭衣坡亮摆桃树榜牌坊寨老鼠寨瓮谷陇毛栗坪新寨黑寨青冈窝小米山楼梯坪冷水冲等处。皆盗势滋蔓。革夷分上中下三寨。共七百户。不尽皆盗。现已分别良莠。密册登记。高山五十八户。祗三户不为盗。其余各寨。良民尚多。莠民十之二三。其倩状或分或合。忽聚忽止。剿办一层。无论兵不得力。将不得人。必致偾事。且官甫出而盗先逃。官甫归而盗仍聚。轻去则损威。空归则玩寇。窃恐于事无济。即使幸而剿杀。亦恐良莠不分。既伤于仁。奸恶幸免。复伤于义。盖杀人而不当其罪。不惟不知感。尤不知畏也。况林翼密察地图。革夷三寨。势甚延。箐林幽险。深入既恐失机。围擒恐难周。高山孤耸。峭厉高逾数里。力不能上攻。人力不能几及。而苗人滚山蓦。则处处可通。近日官心兵心。人人浮动。一人受挫。万队先奔。地利人和。两无可恃。又何敢轻言兵剿邪。身历其境。始知其难。计惟有以民卫民。而使贼之无可入。以盗捕盗。而使盗之自相疑。添卡哨以巡防。购眼以追捕。信赏必罚。威信两明。其团练招募。虽有流弊。而势偪处此。不能不行。天下盖无无弊之政。惟有随时补救。随时策厉耳。

　　条陈剿苗匪启
胡林翼

道光二十九年十二月晦日。率师讨苗匪。用兵千七百人。营于险要。令其毋擅动。毋挑战。用革夷附近之团练万七千人。环而集之。捣其巢穴。复以计诱之。赖同事文武士民之力。得盗颇多。卑府于二月十七日。又往黎平堵楚匪矣。三十年十月。逸盗二十余人。杀寨头阿贾以逞。阿贾者。即是年春助官缚盗之革夷寨苗也。颇知大义。识汉文。于是镇远黄平台拱清江清平丹江凯里施秉各官吏。再会于岩门。成事以图续剿。自三十年十月。至于元年三月乃蒇事。而盗固逃窜于荒山密箐中。正犯无一获也。然则契舟可求乎。胶柱可鼓瑟乎。必当知所变计矣。近日台拱清江丹江施秉之盗。又稍纵矣。约而言之。昔年之事。利用围攻。今日之事。利用追剿。昔年之事。贼可饵诱。今日之事。当以力擒。昌黎韩子。慷慨有大志。陈说十四条。至为精当。谨另录以呈。复思其节目之未备者。附呈十三条。惟密采而留意焉。

一办盗先须宽吏议也。王夫之言。自古盗贼之多。无若东汉。光武先后所降几至二千万。其通鉴论宋论津津其言之。考汉史建武十六年。郡国盗。处处并起。郡县追讨。到则解散。去复屯聚。乃诏遣使者下郡国。听盗自相纠擿。五人共斩一人者。除其罪。吏虽逗留回避。听以擒讨为效。但取获贼多少为殿最。惟蔽匿者乃罪之。夫上之用意严而用法密。则下之避罪巧而贻害乃愈深。傥能捐弃一切特参之条。宽以时日。责其擒讨。在下者感宽大之恩惠。而不必用其欺。在上者有切实之事功。而不烦虞其诈。如此而后事无窒碍。督捕之员。亦不致贻同官之罪戾。否则上下相蒙。终归讳饰而已矣。

一捕盗莫善于雕剿也。黔盗裹巾扛。情罪与逆匪无异。以不选不练之兵练剿之。则盗必拒。兵必溃。以精兵精练剿之。则盗必窜矣。然则当从窜处着议矣。田山姜黔书。历陈平苗之往事。以分而胜。以合而败。不惟深明兵法。亦且洞悉苗情。窃计用兵练五百。饬委干员。将黎平之精练挑去百名。于都匀镇远两府标式招募二百名。必于其地招募者。即庆郑所谓生其水土。服习其道也。于营兵标式招募百名。或二百名。古州镇远贵阳各镇协营中。每处十人。或三五人。或竟无人。可缺而不可滥。其兼用营兵者。营兵固怯。然百人之怯。岂无一人之勇。虞允文收集溃卒。致功于采石。胜国逃溃之兵。入　本朝而为龙兴劲旅。即此意也。且事后不烦安插。即不虞后患。

一标式以选精锐。不可专用火器也。宜长短相闲。长兵者。枪弓箭是也。短兵者。刀矛挡棍是也。叔世人心怯懦。偏重火器。谓可杀贼于百步内外。无跳荡搏击之危。非特贼刃难加我身。并贼血亦不得污我衣。何便如之。且隐计于百步内外开。若见势头不好。丢弃枪逃去。贼追不及。又何便如之。兵因火器强。亦因火器弱。诚然诚然。明季偏重火器而兵益弱。议者欲改其制。而庄烈不允。遂亡于流贼。自海邦入犯中国。见其以火器胜我。亦遂因而偏重之。每营刀矛手少。火器手多。刀矛手自大操三跳之外。未有练习者。所练习不过火器而已。然十余日或数月始一操。一操只打三枪。命中者十不得一。是有偏重之名。究无偏重之实也。以此毫无可恃之技临阵。未见贼。气已馁矣。既开仗。心益惶。手益战矣。于是或装药忘却下子。或先下子而后装药。或装药下子而忘却发药。或开放于百步外。一二枪不中。则相与弃枪反走。又何怪每仗必败乎。昔冉子用矛入齐师。孔子称其义。为其奋勇直前。舍生以合事宜也。乌枝鸣用剑败华氏。谓用少莫如齐致死。齐致死莫如去备。此二事。乃兵家之秘。后世得其秘者。岳忠武之背嵬军五百人。　本朝岳威信之马兵三十六人。杨昭武长枪手百人皆是也。迩来军威不振极矣。总以火器不可当为词。司兵柄者。亟宜变计矣。大约火器手宜四成三成。刀矛手宜六成七成。每日操练以备战。火器当前。刀矛继之。火器精可壮刀矛之先声。刀矛精则火器有恃无恐。精火器之人。尤须并精刀矛。则胆气愈雄。神气愈定。而打放不空。果能打放不空。胜已七八矣。况又以精悍刀矛冲出。如雨骤至。贼焉得不奔溃哉。故今日标式。以火器四三成。刀矛六七成为要。

一用兵贵审形势也。委员选兵募练于二府之地。兼可留意地舆。度其险要。酇侯以图志而知阨塞之要。亚夫因赵涉而搜殽黾之盗。自古将帅类然。此行兵之至要也。

一多用委员不如兼用士民也。肉食者鄙。未能远谋。曹刿乡氓。功成长勺。此用士用民之说也。用都游以上。不如用千总以下。智勇困于所溺。仕宦怠于已成。此都游以上之说也。能与士卒比饮食。可得士卒之死力。能耐饥渴奔走。然后能与盗相追逐。此千总以下之说也。鹰之在也。饥则为人用。饱则不为人用。夫中人之性。亦若是焉已矣。惟士民武弁。功劳不可掩没。不得以与例不合而舍是。昔王文成之征南赣征粤西。所用皆门下学究书生。功绩甚伟。然死必有。功必有赏。是可法也。

一雕剿宜实行保甲团练也。韩子可主征讨之任。然任于此。不能分于彼。保甲团练。不精不严。不切实认真如一身一家之事。则征讨之事亦穷。投戈而混入寨中。则如人入羊。见羊而不见人。畏我而匿于荒谷幽箐。则如以骥捕鼠于井之际。反不若跛猫矣。滥杀之不可。稍纵之即逝。故必精保甲团练。然后可以收雕剿之功。

一保甲团练须用士用民也。近年保甲团练。人人言之。亦人人行之。然文告徒烦。实政无补。牌籍空设。良莠不分。其交给土司差役分发各乡者。徒资讹索。尤为浮伪。夫十室之邑。必有忠信。三人同行。必有我师。一邑之中。岂无二三明白正派之绅士。虚心访之。实心求之。委令下乡。带同册籍。每到一村。先于此村访彼村之正人才人。有衣食有顶戴人。到村又访前村后村之人。廉得其实。加以委任。官为给札。注名于册。责以保固乡里之议。谕以分别良莠之机。付以防捕救援之法。隆之以礼。尤必须董之以威。虽欲不肩其任。不可得矣。彼乡正团长。到城缴簿。一册存官。一册存乡。预属家人门丁随时传入。不得稽延。其册中良莠。密加访察。密为记载。不可即为施行。视其言者何如。其所请防捕救援事宜。分别可否。立即施行。不使羁候于城中。其怯懦退诱者。实时斥责。其迂阔不晓事者。反复开导。委曲求全。其公正明白者。侍坐赐茶食。即椎髻之苗。草屩之民。侍立于侧。切实讲求。苟有知大义者。即不必苛以寻常官礼。其下乡委员绅士所带书差。官为给赀。扰及分文者。杖之不赦。如此而后保甲团练之事。十得三四。然犹不敢谓其已成也。而奈何易言之也。

一保甲团练须官为士民作主也。贾子言治天下至纤至悉。其保团之谓矣。监司以上大宪。可示其教。而势不能理其事。理其事者。其牧令乎。然而才具各有所宜。不必尽能其事。亦不必实行其事。无已。其择州县朴实精明讲求此道者。由大宪札委。或专司其事。或随知府督办。予以赀财。宽以岁月。务求访察至精。奉行至实。或有济乎。然择官专办。或系在省候补而久劳于外。或有本实缺而夺其所有。均非俗情所能堪。亦恐室人之交谪。凡委员之督战与办保团者。月给私费百金。便为至厚。酌半亦可。计委员不过数人。委任不过一年。恤其内顾之忧。而彼乃不能纾大宪之忧。忍乎敢乎。

一保团缚送之贼非速审速赏不可也。贼到而不立审。则乡民如重负在身。方以送盗为厉己矣。粗审而不细切。则必不速赏。赏迟而民气怠矣。不计功。不谋利。非可责之蚩蚩之民。使其送贼而在城守候。至于一日二日之久。其愁怨当何如邪。何以劝后。故贵速审。贵速赏。

一审盗贵专精也。委员捕获之盗。及乡民捆送之盗。到案即详讯。其案情多寡。行止聚散。一饮一食。至微至陋之处。并其同伙行踪年貌。逐一笔之于书。隔一日再审。三五日又审。其不留意处。其细缕处。一一符合。则盗真矣。凡盗供之狡赖者。无同伙之众供以指其瑕。且官亦无隙以发其私。故善讯者不恃刑求。凡被诬而妄认者。受人教诱。许以钱物。彼意不知钱之不可得。怵以乱刑。加以恐喝。凡猾胥教供冒赏。往往以此。兵丁亦然。竟有自认不讳。随口妄攀他人。详悉笔之于书。异日再讯。即其直认处。必有自相矛盾之隐可得闲矣。此事惟黔苗受害最多。其愚过人也。故审案贵精。在外委员将犯供逐一禀之臬宪。尤须委能干朴实之员。于臬署设局。最为要着。辰入酉出。交供呈核。譬如风檐扃试。白卷者少。否则酬应征逐。日复一日。抑且年复一年。案以久而不了。犯以狡而愈疑。故审案贵专。

一提解斩杀可便宜也。凡盗就获。除委员格伤格杀外。令其逐一详讯。开列同伙年貌案犯日期。无论远年近年。已报未报。多获少获。概不为罪。以申文露申。而实供则密禀臬宪。即将正犯就近交地方官押解。从某处至省城止。均系沿途文员亲自派押。递交臬宪。复讯后。请令正法。续获再正法。汇至事竣始入奏。则法网既无窒碍。限期亦属从容。可以实尽心力矣。

一经费宜宽筹也。精兵精练五百人。约每人日食一钱。月须一千五百两。加以委员绅士薪水。与夫价差盘药锅帐夫役。又加侦探眼。此最要。费不可惜。大约用闲谍差探。总须五十人。或百人可。月费总在三四千金。一年肃清。则四五万两可以足用。惟须由大宪派二人。专司其事。期于核实不欺而已。

一委任宜专也。委员如韩子者。腹有诗书。岂至以声色加人。私欲求人。然以卑官办他境之事。非克伐怨欲不行之地方官。不能同心协力。越境攻盗之难。曩固疑之。今日验矣。然使大宪深信无猜。则事必有济。近日人心怯馁。中无所有。即使谣诼播于都会。蜚语传于京师。而明镜在空。流言自止。毅然付余玠以汴师。委陶鲁以峒贼。权之所属。威望重焉。不待斩庄贾。戮扬干。然后令行禁止也。虎帅以听。谁能犯子。而东里因得志于郑国。非明征欤。

以上各条。卑之无甚高论。愚陋之识。知无不言。大抵常人之情。当厝火未然。则讳言兵。及赤眉黄巾安史闯献起。则曰此乃天数。非人力所能挽回。然亦思樊崇张角等。果天殛之乎。抑人殄之乎。究是几个有志之人将狂氛扫尽耳。而谋国者又动以无财为说。窃念郑畋守凤陇。韦皋镇川蜀。皆值国步艰难。物力不足之时。而劲敌当前。屡索敝赋。何不闻以匮乏挠大计。又况明季国穷。守都城兵。至于米薪不继。乃　本朝定鼎之初。天下入版图输租税者。仅三分之二。何以用兵数十年。不致告匮。不闻往辽东飞刍挽粟。不闻议推广秀才举人之例。此无他。天下之财本无不足。视其政事何如耳。如蒙采择。天下幸甚。黔中幸甚。

　　条陈剿苗匪说
韩超

经书何儒不读。用以为文。好丑各殊者。切题与不切题也。古方何医不记。用以疗疾。生死不同者。切证与不切证也。兵法何将不知。用以临敌。胜负各歧者。切时势与不切时势也。方今会匪鸱张。土寇蜂起。粤楚杌陧不安。而黔地恶苗。遂亦欲因风纵火。非速加惩创。祸固不可胜言。非妥为安排。乱又乌知所底。是在即贼与我之时势。熟筹而审处焉耳。苗耐饥渴。劳苦寒暑。无所畏避。行止轻便。无行李。背负饭包。大可供数日食。上下峻。捷若猿猱。又习用火器。从禽逐兽。日以为常。曲左臂架枪。其发多中。此其所长也。性多疑忌贪利。无阵法。疑则易误以多方。忌则易诳以鬼神巫师。贪则易钓以饵。乌合而无阵法。则易制以节制之师。此其所短也。至我员弁兵练。胆薄技疏。不谙战阵。遇敌则退后。论功则争先。有短而无长。方诸乾隆嘉庆闲。已远不相及。何论　国初。然则当此之时。处此之势。将剿苗匪。其何道之从乎。谨即管见。胪陈十四条。敬陈左右。

一明赏罚。有功而不赏。有罪而不罚。固非。有功而使无功者受其赏。有罪而使无罪者受其罚。尤非。甚至有功而反受罚。有罪而反受赏。是非颠倒。更不足以服人心。惟赏罚当乎功罪。则赏一人而三军劝。罚一人而三军畏。乃知所趋避焉耳。

一谨约信。鼓之而弗前。金之而莫退。呼之而不至。限之而故违。虽韩白孙吴。不能操算矣。夫收信之效在临事。而致信之效在平时。平时不轻下令。有令则不更。不苟相期。有期则必践。古人千金徙木。三日去原。约信不爽毫厘。三军所以用命也。

一勤操练。近今弁兵怯懦。见贼即逃。虽有不逃。亦未闻直前杀贼。此固由志卑气弱。亦自顾无保身杀敌之能。不得不苟且图免耳。则操练安可不勤乎。然尤贵因地制宜也。昔秦再雄铁甲渡水。傅重庵提重登山。皆度地练兵。所向无敌。今将剿匪于黔省多山之地。我兵技艺行阵。必切多山之地为之。方有实用。荦确之径难登。故身宜轻也。峦巘之闲多碍。故阵宜疏也。如此则将勇兵强。战胜攻取矣。

一趫捷。苗跋山如履平地。汉人弗若也。一旦相角逐。则彼急我迟。彼暇我忙。优绌分而雄雌判矣。此宜用沙囊之法。练习升高陟远。其趫捷者别为一军。或用以邀击。或用以跟追。或用以绕道别出。此剿苗匪之必不可少者。

一选员弁。一将岂能独理。则协理之文员武弁在所必需。虽然。软熟者不可用。谄谀者不可用。胸无实际大言欺人者更不可用。选其反乎此者。则庶乎其近焉已。

一择士民。官来自远。于苗境之山川风土。未克周知。岂若士民之生于斯长于此哉。此宜择其有才能。而心地可靠者。不分汉夷。使之效力军前。以供指臂之用。

一严保团。保甲团练。最为守御之规。近年大宪已三令五申。特患奉行不力耳。严以督之。未行者咸能遵依。已行者益加振作。村村自守。不独难于裹胁。从贼者稀。抑且积以糗粮。呼庚者易。况能各出乡兵。随处截杀。其有裨于剿匪。更为何如哉。

一精闲谍。善用兵者。凡敌境之险夷。敌众之多寡。敌意之趋避。敌党之离合。敌将之性情嗜好。莫不灼知。故能批却导窾。应手而解。然而甚难其人也。必其沈密勇敢。又有妻拏之系。然后予以厚赀。俾混入贼中。以察悉其纤微。若能不用汉而用苗。不用民而用贼。则言语相通。气类相投。更为得力耳。

一务分攻。苗性迟疑不决。我分兵以乱其耳目。则方寸益淆。苗性专一不歧。我分兵以致其纷纭。则气力必懈。至于力不能支。或且溃围四处。集散亡以再肆狂氛。又当空阙一方。层层密伏。使之聚而歼旃也。

一防伏劫。自来苗匪跳梁。其兵法有二。埋伏与夤夜斫营而已。我军行走。宜翼以搜伏之军。战胜追逐。宜用戚南塘防伏之法。至每夜伏路与瞭望者。尤宜加意。

一勿妄杀。为贼者诛。余人不问。若波及无辜。甚或欲绝其种类。奸人得以煽动。必至蔓延。

一勿轻抚。人心思乱已久。加以迩来粤楚不靖。更思效尤。其真正为贼者。未至十分穷蹙。而遽抚之。以博好生之名。且或以为易了之计。则祸心未死。转瞬复张。此宜痛剿靡遗。方足杜萌芽而昭鉴戒。

一急捕亡。剿办得手之余。其著名恶匪。必有漏网逃匿者。傥以党与既散。了然无复可虞。窃恐不数月闲。又将招集其徒。再图举事。此宜迅速搜穷。罪人斯得。而后不虑其复然也。

一缓撤兵。兵事费用浩繁。早撤一日。则省俭一日。所以一得胜仗。便思抽撤。贼势将次平靖。便思全撤。后来之熄而复炽。军需益不赀。未之计也。试思一篑未成。乃不及时竣工。致令全山颓圮。再思平地为之。果孰逸孰劳。孰省孰费乎。此其宜于缓撤也审矣。
  </div>
  <div class="pagination">
   <a href="皇朝经世文续编_page156.html">
    上一页
   </a>
   <span>
    ...
   </span>
   <a href="皇朝经世文续编_page152.html">
    152
   </a>
   <a href="皇朝经世文续编_page153.html">
    153
   </a>
   <a href="皇朝经世文续编_page154.html">
    154
   </a>
   <a href="皇朝经世文续编_page155.html">
    155
   </a>
   <a href="皇朝经世文续编_page156.html">
    156
   </a>
   <span class="current-page">
    157
   </span>
   <a href="皇朝经世文续编_page158.html">
    158
   </a>
   <a href="皇朝经世文续编_page159.html">
    159
   </a>
   <a href="皇朝经世文续编_page160.html">
    160
   </a>
   <a href="皇朝经世文续编_page161.html">
    161
   </a>
   <a href="皇朝经世文续编_page162.html">
    162
   </a>
   <span>
    ...
   </span>
   <a href="皇朝经世文续编_page158.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
