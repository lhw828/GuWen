<!DOCTYPE html>
<html>
<head>
    <meta charset="UTF-8">
    <title>皇朝经世文统编 - 第 80 页/共 287 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文统编 - 第 80 页/共 287 页</h1>
    <div class="content">
凡筑堤之事工之不能不分于夫役者势也夫役之各分为界者情也以夫役之众有别界之心两界之际彼此交诿事毕而合之补缀有痕虽丝发皆隙强加硪力又震发前筑激湍砅冲豁然开矣此又不可不知也

地性不同为土为沙土者粘沙者散多沙之堤风扬之雨坍之既剥既削必卑必薄虽臻人工未为美善故辇土无畏远封无过薄勿俭半尺硪数四此沙堤之固也

凡平地数经人迹外结皮联以新土若粉傅然草之芊眠其根如织遽覆新坏必抗不入待腐而隙生焉上下割判此大患也故硪旧土者欲其龃龉成齿与生者交也土勿块者恐其玲珑而不附也铲草木者附内间也择润土者恐其燥而抵硪又恐逐水成隙也虚土寸之八可实寸之五硪必三加而后定从是迭加固如铸矣然后播以卉种叶丝披如蓑根蟠结如甲如蓑则惊风骤雨不濡也如甲则飞瀑昧溅不穿也

凡增高培厚能合一乎旧堤可附能勿捍乎故逸者劳之占也旧者新之媒也法当视如平地而筑之则不远焉行硪同也铲草树同也切坡成各广尺犬牙制伏新旧吐吞旧颠寸有奇覆以新土而筑之而高之则补接化其不裂者以此

　　河决篇
水无情而有性其性下故以下为道而智者顺之难之者曰顺其性则水流益下今河水高于平地决则四出如归挽而上焉逆也古去其害用顺今享其利用逆是大不然何也防之过不及而决焉奔腾下注非其质也当是时水怒激而苦浅人版筑而苦深人之力非水之敌也明矣而逆杜之水甘听乎角不已而变生焉旷日积月杜愈难而河全病害至渥也善救者不与水争而与水让会地之形控水之驰循次行之而水斯不逞任公子之钓何以加兹

有杜顶冲决口之法顶冲者水之故道折如屋角堤横筑以转水水直下以穿堤水劲堤开遂成口门飞流直入而故道淤故道淤而口门水亦愈驶夫水行正猛怒宜杀也水力正锐首勿击也道在用绝薪止火之法而开掘引河以分其势第直河大溜必走中泓对岸近所开掘而上游初转之处不无引河河头则仍于对岸远寻以开之而杜合亦无过骤先护故埽先裹决口俟引河将成而进埽束溜至十之三溜急则埽下难方通引河以减大溜或引河撤水半者是口门之水仍半也而口门之水业不可远回以就引则相其大势无更即如故卷下不然则于引河河头下对岸有崖可凭者建大挑水坝抑或崖岸无凭则于口门之下觅开小引河事难豫谋临难制胜岂直为兵顺哉

有杜埽湾决口之法顶角方埽湾角圆方则大溜射口门中泓圆则大溜或在口门左右冲射中泓者大势全入而故道将淤溜不定左右者性尚游移而故道未绝故智者审之凡水之游移者虽所趋不专然既可破埽而为门则斜射之力亦健斜射既入则力亦渐专而或成顶冲夫水之健不可犯而斜射之势则可相而制之喜治水者知斜射之势可制也则勿撄其中泓而以斜治斜以斜治斜则水之劲者可柔急者可缓既柔且缓则口门可以进埽而立杜无难或请其说曰无他也择大溜之左右去口门数十丈或百丈据上游而建挑水大坝而已矣其无崖岸可就者既接大堤建堤用顺埽保护挑水归槽而已矣其变顶冲者则于初变时急接长堤挑坝堤高上游埽台而已矣至开掘引河治同顶是又事不豫谋轻疾变重万不获已者

若夫井穿獾洞或堤工日久循视稍疏因涨与溃势极汹涌犹行漫滩此惟急下裹头俊汛退流缓而杜之无足难者惟堤下旧有支河随汛归溜杜合斯难则宜及汛水未落预杜以防变此又疏防决口之杜法也凡此三者掺纵宜也趋避得也水不试强人不逞力以视逆而遏之者劳耶逸耶得耶失耶智者辨旃

埽以止水台以下埽埽台得势则免周章是必相决口而为之所其水行中泓宜左右平受无龃龉无高低双峰岩如埽工铺如无偏无倚是于顶冲宜如溜或偏左则左宜出埽逼水中行故埽台宜左近右远远或至八九丈俟左下二三埽大溜稍直则右依序进埽大抵斜射之水既有坝堤以挑之则埽台亦不可无情故宜高右三四尺斜迎大溜以旁要之是谓得势而右受水既重则于杜合八九之后暂停左埽使右埽独进长短如一受水均同虽至合龙而猝患可免漏偏所谓裹头者决口开必裹以防但决处下埽惟暮秋水弱宜至伏秋大汛水势劲激裹益紧则水益急故缩决堤十余丈断堤入地二尺以下埽椓桩镶压必周上下水各下顺埽十余丈水虽至无反

杜至合龙则水扽少不周而崩且溃矣故近口十余丈则益检各埽之揪头滚肚暨桩橛又于龙门十丈两埧台积土数十方始稍稍进埽一二襄既固方合以萝卜埽椓之襄之填之近口各埽如之溜断而止然后通压厚五尺凡埽长十丈两端襄草而中压以土埽重以固旁无揭下无陷

缺口既合大溜自退而近埽之处必有河形水长而分流则漱外口沙也埽腐遇变患必奢故必视裹口跌塘其深者如外口下顺埽数十丈以为护浅则建贴心坝为内戗更筑里越故功保而后患捐凡黄河冲决全河必病南北两岸长沙冲支移溜是必不免三年内且有大决是故明者慎之详稽而筑之疏之

　　塞支篇
今有明险于此汛水暴至惊浪匒合决堤而奔埽入跕跕是则可畏乎今有暗险于此河水时至旁溢支流盘涡滩地贴漱堤根是则可玩乎古人谓明者易防暗者难御故发之迟者祸恒巨何以明其然也夫明险之难难在暴迅然建堤坝开引河或捍之或挽之虽强敌亦必释憾而降以相从支河之患当分流而已有夺河之势迨涾迤迤延则嘘吸众川冲堤啮岸而不可潜凡支河之患非一时一地澜汗道里浸日时一汛未平一汛至河头荡以日朘堤根涤而日孤虽择要险估抢防风而长堤千里庸埽以遍凡支河之患大河上流旁泄下河必致停沙大河沙塞支河行地水日高堤日卑一遇异涨泛滥四出势必然也今欲使正河归流法在毋使停沙而沙不可去则急杜支河使合流以攻水急沙行河归故道则河高地卑之患捐如也是以障为疏之道也

以障为疏何也支河自大河分流之处为河头盘旋滩地数十百里而仍归大河者为河尾夫黄河滩地临河者高倚堤者低由筑堤夫役任土畏远又刮堤根以速高而河之冲荡复沙外出以是日愈高日愈低一旦河头外出则径奔堤根以就下愚之夫于滩地河身内筑坝以横断之夫既外高内低水必飞坝而过骇水鼓怒更相触搏越一坝必一坝非徒不能遏也反激使胶戾盘转而喷射大堤善治水者毋争其末流而制其初发毋挽其已下之水使归上游而制其未泄之水使无下注则去大河百丈或数十丈择河头高阜有崖岸者坚筑大坦土坝外襄防风裹头以防其出其滩内河身择其浅隘相去里所间筑束水小坝以制其驰其坝形如石闸留门数尺以通其流而避其怒然则河头分流之水坝闭其气坝外无本之水数日可淤纵使逢涌四出越坝而过而逐段小坝亦具磬控纵送之力外者可涸内者不来荡荡成滩何俟历伏徂秋哉

　　开引篇
黄河埽湾之对岸必有滩焉似匏似耳似足之瘦其似包圆而缩口宛在中央逼怒河溜溜之负沙而出者澎湃喷激将冲崖触堤其绕滩而旋盘盘而如圆石者怀浅脊深又刮漱堤根而日就险故滩北则南堤险滩南则北堤险而滩又非岩岩矗起其隐隐漫漫而上者斜以坦自半没已伏根治之者不争上游而决垦相浚强以成功溜终抗而不归且削迹遗根开放之际余沙荡漾停必为淤故作挑坝水者短不能挑溜归河长亦恐下流扼于坝对岸阻以沙势必萦回坝激为回溜倒岸冲堤百出其变明者知之既建矶嘴下下护扫创筑里月矣犹于开引之道兢兢慎之凡开引之道有八一曰河头远觅河头者匏之蒂耳之根足之包之口也凡河头取其透崖下大而唇既兜且吸毋泄毋漱河尾取其宽顺以椎亦喷亦泻有建瓴之势谋定而后计广狭使其张口外吞腹大尾顺开时束水俾冲荡有力缓急有情而新河可辟二曰经营必审夫自头迄尾道里不可揣也绵邈沙滩高低未易以臆也毋遽定宽流恐高者深阻而低者淤也是以高则深且广宜低则浅且狭宜应掘者定封土志之次于封土上标以竹遥而企如鴈行之横斜灭也如率然之阵荷戈森森也或少龃龉必移以齐夫后量以水平书其高低算工方核财赋庶终事而素不愆三曰分工得人河之首尾关系非鲜且河性善变消长无常苟素不更事而躁以经汛涛必倾坍内注前工乌有矣故必谨择练才任以首尾使其宽留滩地至于百丈而多积薪材以为备四曰发帑有方凡佣工之费毋损上毋累下必通计掘土如干方佣直如干数发其十之四而合计夫役之道里每夫先给银二钱以为率如一丈地计土六十方方直银八分六八四两八钱则先发一两六钱募九夫为役除以阴雨停工一夫日掘土七分九夫掘土六方余直续发斯夫无苦累而帑不亏五曰初工无躁沙滩之阻逼水旁击其急开引河以分其势者惟寐忘之然取土不先计则已掘者仍为河患故夫役虽鸠勿言开掘责令夫头如分土二百丈者先使四百夫于两岸十五丈外顺长掘沟广四尺深二尺自首通尾无间而桥以板掘出之土沟外远堆必顺以长使绳绳相续高无减四尺禁弃土河边夫如是则窃土填岸之弊已杜纵有坍岸土少水多自排不使留而无患于壅未成无忧暴涨霖雨亦可宣泄此防之豫也六曰挨掘必忌河工稽日阴雨不免淹没泥溓之患总由挨掘今除河头留滩一百丈外再于夫役所分段内留一百丈间二百丈而掘之则水有所容而无没淹矣即所间之二百丈既掘而每百丈之间犹留土五尺以为界则虽有霖雨无衔矣七曰迎送有备河头必迎溜而溜或不归河河尾必泄水而水或不顺下则先于河头筑接水埽坝河尾筑顺水埽坝对河筑挑水埽坝或捍之或延之首尾相生呼吸相应水虽无情踊跃必赴八曰开放有时全河既掘止留首尾下观水势上候风色果水势飞涨而下飘风抵口而吸时乎时乎间不及谋备夫役整器具牲以告神以齐众则先掘河尾次掘河头于斯之时骇浪暴洒惊波飞喷激逸势以全驱或鼓怒而作涛浩浩荡荡直抵大河汛滥不止何愁吾人哉

　　埽工篇
凡先险而埽于旱者曰等险而挑漕下者曰搂崖堤根初下者曰肚埽外亲水曰面埽没而复者曰套不满五尺者曰埽由襄填新土俱曰襄垫堤根数尺外掘深漕平其掘土以卷埽曰埽台埽似鼠尾似萝卜皆以名故迎下水者恒大上水二三尺面埽独当水余埽以次藏之如鱼鳞之比如鸟翼之相生则水无可乘溜水劲激不掀初下埽专恃锹头滚肚以挽者既月则腐故长桩椓埽毋违五尺迎溜顶冲倍之凡铺埽必相地势量宽袤杙长绳二以为度也五尺一行绳以为束也牵约铺弦卷绾埽心扫花毕始从两头铺之量埽之大小以为厚薄凡埽之为物骨以柳肉以草柳多则重以淤也无草则瘦疏以漱也故先草后柳柳少代以秫铺既平齐夫役会行绳既备而鸣金齐力金奏夫号两拽收其大头然后齐号并收则不廉挫且肥约可绾以小绳防绳劲结急而退缓也钩以小柳名曰埽挠鼻绳头于内防伤触而解也以是铺埽埽必坚

凡埽将下留绳后揪悬勿落如虎之耽如檐之临而留夫首既号酌以下挨必紧且密以杜洞穿水溃堤埽沈未实守其揪头钩之橛毋过松恐无力也毋过急恐揭橛也襄勿多土恐挤埽外出而缝也埽附泥既遍杙以长桩必迎上水向岸毋直所以固而抱之埽虽外欹而触之有力也埽将蛰先以巨绳盘桩层襄骑马埽身挑水挂角之空多补以桩多备襄材防守勿懈斯垂成不败凡下埽搂头兜藏不实虚悬串水内必汇牵引他埽以险则掘其裂埽填以嫩草急于进水所多杙大桩而襄压之斯埽实水出汇堤过半者贴内戗嫩襄必速汇崖之空毋补以土以土是充其外埽也故明者忌之凡埽初下水宽溜缓为力易因以急下则折陷张裂走漏之病起何者揪头滚肚不守则无以为收放也杙橛不稳是可拔而走也埽愈进而远溜必急而不支也前埽不实无以根后埽也故必严防诸害俟埽溓深淖而不动始压土加襄杙桩下橛检绳缆尖桩以进故埽下而不弃埽必附地而溜急水深乌乎知之或视揪头松急矣但地有凸凹稍支架则松而虚悬在也虚悬之孔既漩澴营瀯再逼以埽则激而益劲夫埽集众材而桩专一木其探既深斯其声可听吾以耳附桩椓以试之其颤而声大乎是虚悬多也其稳而水声存乎是犹有虚悬也则压以土捄之度之务止其喘或格格作哽咽声皆埽附地之也

其杜合埽工已八九而一以水深溜急进埽龃龉则龙不合夫埽病下冲宜堤而上则下十丈顺埽两路于水急溜深之门上即于顺埽上另出埽台对彼岸而进埽故深溜在下龙门对而易合

埽工至四分以上水势急必视急者力之故上水冲埽者则埽先上水守揪头而及下水压土椓桩如之回溜倒冲者反是是攻必先强之道先攻其强则弱者伏

是故一揪头一滚肚必有一橛椓橛而绳之似无虑也然埽恃绳绳恃橛橛孤而折揭驷不及矣复以橛则前橛绊也

至埽下压土谁则独否而薨薨其度埽眼内塞是外挤也明者必度其埽狭而无积者则篓必签而绳以系之凡埽未沈眼未襄而通压土者大忌之

埽半沈而襄压揪头滚肚不知所属则收放不应故标以楔虽已襄压属埽可指故缓急易为力

故埽工走漏者四无溜而流自要者桩錞也溜窄不漩者压土离裆也漩大而违埽远者埽未沈也漩近溜大者埽压深坎水入坎而自埽尾出也掘漏至三四尺尖其桩而之则要不流漏处加襄守揪头而土压之则溜息加襄且压远漩如失上水下边埽至十丈二十丈两路襄压椓桩于漏处而折之俾附底草卷上埽填其深坎溜断而止则漩之近者杜矣此埽工救败之善者

　算埽之法向用一三五七九递加虽便未捷不若高以高自乘再以一八之数乘之为尤捷但其中亦有不同如高一尺至高五尺并高一丈一尺至高二丈者只用高以高自乘以一八之数乘之便得为高丈尺至高一丈者其中有长一丈二丈三丈之别须以高乘长再以高自乘然后以一八乘之

　　坝工篇
凡水之性直者顺或涣而弱故遇曲喜激曲者劲或郁而漩故逢直必涨是以黄河奔驰千里漭沆乍合乍散亦呼亦吸其性然也明者遂于曲直之间而以坝妙其机凡坝之名有八曰挑水曰鸡嘴曰扇面曰鱼鳞曰拦河曰减水曰滚水曰束水凡坝者拦以留之挑以顺之要使激之束以缓之闭以聚之挽以复之分以泄之其用不同因时制变者善

凡坝既立必埽以边之形如雁翅以顺上流以护埽之顶而免水揭凡下水雁翅视上水三分加之酌斜长多寡而卷下之坚以填之水没埽者加套埽或襄填之必坚缕堤或远接筑格堤虽异涨有备挑大溜不远者去埧数丈建重斯水力不支而避两坝之间藏头搂崖顺埽必下以周二坝之下同之至缓溜而止斯回溜不生坝至二三而水不挑者必掘引河凡此数者皆筑坝之切务也

挑水坝宜于埽湾上游水势初湾之所自河岸迄大溜半以为长其溜急水深者自岸至溜皆埽度门埽之长而递次加丈至肚埽遂倍根广门狭则虽有激水不撼此鸡嘴之制也其溜缓水浅者则扫无参差而挑水专名如坝长一丈门广十丈方分大溜半者近岸一埽必高一丈长二十丈依埽丈减至门适广十丈水没埽者加套埽或止襄填必坚

埽湾之先顶冲直下由堤岸前阻面埽故埽湾上游滩必嫩坝不可建而迫就大溜之湾又恐对岸沙嘴逼大挑而郁溜为回故制为扇面长者使挑也圆者磨去觚棱以无激水怒也扇面象形即以名也鱼鳞坝用于绞边拖溜直河或搂崖顺埽间以用之相去十丈至二十丈遥遥迭迭接如鳞砌或以御顶埽湾则小名拦河者上生沙嘴逼溜旁趋引河需时而堤日即险故拦河之道乘正河未涸以趋时择正溜初分以据地乘时则地不而牵水如归也据地则岐途念消而趋正专也遂接大堤筑抵水际形如牛马之饮河然后筑台进埽埽至半溜则支河不畅正河益深支埽益进一阖一辟使水激以回如驶谚之言曰支正分流之间有龙舌焉言高地也故治河者或因堤违既远而建埧支下仍必顺循水势开断龙舌庶入袖之水可下也正河深广生险悉平拦河坝之妙尽矣又何有未归之水漱荡堤根上游沙滩岂不随水散哉凡河之变必由积沙沙积之由必始水分而溜缓故河宜合忌分宜急忌缓而减坝似无容言但伏秋大汛涨水尽蓄则或冲击淹漫出槽汛散则正泓反缓减坝者固大堤也去余水使专力送沙也是未可废也减坝与滚坝不同齐地者减过水多出地者滚过水少减坝上设河之南滚坝兼设河之北缘南岸自河南至江南内有淮更萧砀而东又多湖荡均归淮河下抵清口且淮弱黄强黄涨淮不敌则倒灌清口而运阻今以所减上游之水还济下流敌黄之用是谓两利也惟是建造不同则病息壤而滞飞挽故必择内有旧河不远即有湖荡外滩违大河毋二十里毋高毋下坚土平地以为基左右毋浮百丈内外毋俭百寻砥以坚之建堤头似石闸既砌金门及迎水分水尔乃于上口迎水平地依度排比六七口桩下口分水亦依度排比八九桩桩内筑三合土以为坝冬敷土三四寸虽疑寒不裂三合土法以熟矿灰洁之细之和以黄土二分泡莺樟叶水熬糯作薄粥共合捣匀乘润敷手勿重试以水宿不渗者坚

　　训练篇
官不习夫与无夫同夫不习器与无同无夫则无以收指臂之效也无则无以为筑朘之备也故训练急训者耳提而面命也练者按期而考试也月朔集夫役于公所而问之曰埽有名件尔知之乎高丈长丈之埽需材若何也卷下之法何似也曰不知也为告之曰干柳四十斤者千八百束草七斤者千八百束约二百套缆二百套头绳五斤者七十滚肚绳五十斤者六揪头绳五十斤者四穿心绳五十斤者一桩十橛二十卷捆埽心必圆紧以抱毋豕腹膨月亭各绳必稳留橛后必倚橛必冒战绳以结埽心钩绳以搂埽外守绳务慎松急听号既下之后限必襄柳三百束草三束桩勿錞斯蓬架撒材之险无患也既诺

又问曰工有险必豫也水沟井穿何以御之洞何以塞渗何以补獾宜捕鼠宜捉法若何也曰不知也则告之曰筑堤不时冻土玲珑硪不及而翘搁百虫土复焉遇雨井穿深或四五尺水涨必决宜尽之浮土仍旁搜四五寸至泊而止密杵之使声如土杵之细土墁之覆及旧堤庶雨不演填水沟亦如之住獾之处熏以陈绵大椒猎犬捕之或网之捉鼠则地弓铁签无不可者既诺

又问曰埽名几坝名几堤名几何谓三汛四防何说守何有二曰不知也则告之曰扫之名等搂肚面套由坝之名挑水鸡嘴扇面鱼鳞拦河减水滚水束水堤之名缕遥格越戗三汛者桃伏秋也四防者风雨昼夜也二守者官民也风防汕削为龙尾小埽遇风雨而系于附堤水上卫之雨补冲淋则备蓑笠夜防盗决张灯鸣金而巡之官者河兵堡夫也民者近堤百姓也兵夫以防平时百姓以备异涨也既诺

又问曰黄河扫工有修防有救险有新生险尔能相机行乎曰不能则告之曰霜降水消密察旧扫倾者陷者卑矮者朽者补襄必周椓以大桩仍依大汛涨痕高数尺下顺埽薄傅土蛰定而下丁头扫是谓修防将危陷而扫未去则临河添压大扫椓以长桩去旧埽浮土软填之仍椓杙旁之稳扫是谓救险若抢险工程乃顶冲扫湾扫全去堤不保须相其缓急毋轻下埽毋误椓桩始足济绝险而不意新生险工则旧埽上大溜冲至旧堤坍卸必下扫至于开溜之所大凡压土太厚反至欹斜黄水一入扫中停沙故也谚曰下扫无法全凭上压乃为清水河言也既诺

然后按日考诘其应变之法试其卷下之能明功过勤劳由是士识官意官识士心猝遇险要应接如环善乎家令之言兵也一曰得地形二曰卒服习三曰器用利微乎微乎神乎神乎是亦治河之要道也

　　治河工程　　　　　
靳辅

自禹之后治水之人多矣而不详其所治之法详所治之法者自欧阳元至正河防记始也夫治水非徒法也因乎地形察乎水势而加之以精思神用焉然规矩备而娄之明输之巧不更加乎河防一览备矣臣不才督河十有余年治防事宜不能希附前人然河流变迁运道改易宜于今者或不必胶于古故凡见之施行者亦不敢不录而存之以备后此刍荛之采其繁且大者辞不厌详焉

一曰大兴经理凡大工之兴先审其全势全势既审必以全力为之未有畏其大且难而曰吾姑以纾目前之急已也康熙十六年以前淮溃于东黄决于北运涸于中而半壁淮南与云梯海口且沧桑互易此时若不将两河上下之全势统行规画源流并治疏塞俱施而但为补苴旦夕之谋势必溃败决裂而不可收拾臣受事之始正值军兴旁午筹饷维艰而经理河工八疏所计工程极大请帑至数百万计而廷臣不无其难其慎而我　　皇上睿谋独断不惜大费悉准施行此两河之得以复故也

二曰首严处分天下事莫不成于明作而败于因循但人情当积疲之后委靡不振无论贤不肖皆狃以为固然非有以大震动之则贤者无以劝而不肖者无以惧自两河失故十有余年夙弊相沿废弛日甚司道委之府佐府佐委之州县州县委之佐杂而府州县之正印则袖手观办物料则累月经年计夫役则有名无实核工程则苟且支吾惩不胜惩虽河臣亦无如之何康熙十六年题请嗣后凡黄运堤岸修筑各定年限其汛地冲决及催夫不发办料不前推卸迟误并不行转催不行确查具题之上司增定新例较昔弥严其荐举大计等典凡有河地方之道府州县正印佐贰等官俱将河工一并考成从此人知儆惕举千数百里之大工屈指限期以告竣焉

三曰改增官守两河襟带数千里全在大小有司赞襄戮力必使人如臂指而后其令行必使人无观望而后其心一必使人知惩劝而后其力殚往时河官之制设分司四员以部郎领其事三年一易以为常夫部郎之亲民也视郡邑有间举事率多格滞且以年之有限也往往履任之初皆迂及车轻路熟又以瓜期去故请撤部郎而归之监司郡丞监司郡丞之于郡邑呼吸一气事易集且可遴选其谙练者以名闻又其岁月责其成功是以吏习民安而政克举然大工庞杂又非数郡丞可理故又分设监理分理者画疆任责俾各专其事展其长以课其殿最而黜陟行焉而河工无不效力之员矣

四曰设立河营旧制沿河堤岸额设河夫以供修防之役然有司按籍签点必假手于吏胥由吏胥而及之乡长里甲大都冒张虚数临时倩应老弱故名存实亡而功以堕也今改设河兵八营营领以守备递为千把总一以军政部署之令其亡故除补有报逐日力作有程各画疆而守计工而作视其勤惰而赏罚行焉有事则东西并力彼此相援无事则索绹艺柳巡视狐獾窟穴较额夫旧制有条而不紊有实而可核矣然守弁惟以督率兴作为务至于钱粮出入稽查商搉非文职不可故有一备即有一厅员监之然后文武相资而事易集焉

五曰挑浚引河塞决之方必先杀其势平其怒而后人力得施焉则莫如引河之善也引河之用有三一曰分流以缓冲也河一决则全流尽趋决口奔腾激荡桩埽无所施应于对岸上流别开一河以引之则决口缓矣一曰预浚以迎溜也河身既淤为平陆即异日黄流归故必涨溢而他溃故必预开一渠以迎之务使水至归渠遂其湍迅之势则刷沙有力而后无旁出之虞一曰挽险以保堤也河性猛烈方其顺流而下也则藉其猛以刷沙当其横突而至也则挟其猛以崩岸故当其忽激射之时宜酌左右之中急开一渠以挽所冲之溜头引入中流以夺其势而后危堤可保故曰其用有三也至于度土地高卑之数以定挑挖之浅深土性淤松之殊以酌渠路之去取又在任事者之尽心焉挑河之法固宜相土地之淤松以施浚然亦有本无松土不得不于淤处挑挖者后水到之时不比浮沙易刷此等水中之淤最难施力必须初开之时分外加深乃可

六曰开辟海口云梯关者不知名自何时乃黄淮二渎所由以入海者也往时关外即海自宋神宗十年黄河南徙距今仅七百年而关外洲滩远至一百二十里大抵日淤一寸海滨父老言更历千年便可策马而上云台山理容有之此皆黄河出海之余沙也自河道内溃会同之势弱下流不能畅注出海而海口之沙日淤海口日淤而上流愈壅以致漫决频仍内讧而不之止故凡议河事者莫不力言挑浚而不知其势有必不可者何也挑浚之口最狭浅亦宽至里深及丈方可通流以土方之算授工计万夫三日之力不及里之一分且渐近海滨人难驻足加以滔天之潮汐一日再至不特随浚随淤尤恐内水未及出而潮水先从之而入矣夫海口之高皆因关外原属坪厂漫滩以故出关之水亦随地散涣散涣则无力无力则沙停耳禹贡纪河之入海曰同为逆河入于海夫河也而以逆名海涌而上河流而下两相敌而后入故逆也既播之为九又曷为而同之不同则力不一力不一则不能逆海而入也禹贡圣人之书其言不可易也又考河防一览潘季驯有言曰海无可浚之理惟有导河以归之海然河非可以人力导惟有善治堤防俾无旁溢则水由地中沙随水去也季驯近世之能臣其言固不当易也今日之云梯关外是即今日之逆河也而不堤以求莫同不同以求其入海也得乎爰是自清口以下至云梯关三百余里挑引河江导其流于关外两岸筑堤一万八千余丈凡出关散涣之水咸逼束于中涓滴不得外溢从此二渎就轨一往急湍冲沙有力海口之壅积不浚而自辟矣

七曰塞决先后河水当泛滥奔溢之时其决口必非一处或大或小或上或下议塞者莫不先大而后小先上而后下而不知其理有不然者大口难塞非踰旬累月不能竣迨大口工竣而小口又复汕刷而成大虽用裹头套护之法第能使之不阔不能使之不深然亦未有中泓既深而两端不塌陷者则是所塞之工处处皆大口矣夫大口既宽阔至于成河止矣必不至更刷而大急将诸小口尽行堵塞而后以全力施之大者至于先下而后上从事乎其所易其理亦然截其尾毋撄其锋下口既截后以全力施其上或挑引河或筑拦水坝或中流筑越坝审势置宜大者小者无有受治矣

八曰量水减泄至柔莫如水然苟不得其平则虽天下之至刚者不能御平水之法奈何曰量入为出而已今使上流河身至宽至深而下流河身不敌其半或更减而半之势必怀山襄陵而溃决之患生夫河面窄狭之处或城镇山冈不可开辟我则于其上下流相度地形多建滚水闸坝及涵洞放入通水之沟渠以测土方之法移而测水务使所泄之数适称所溢之数则其怒平矣至其下或复宽阔如故又恐其力弱而流缓流缓而沙停则仍引上流所流所泄之水归之正河以一其力如是则虽以洪河之浩瀚而盈虚消长之权操之自我不难择便利而疏导之矣

九曰防守险工防河之要惟有守险工而已黄河之易决莫如中州其地土松而沙多每一坍陷辄至数百丈然其地宽旷不与水争地其筑堤甚远至近者亦三五里此堤不守复筑一堤以守之河流去堤身既远则游波宽缓亦不能深入势必复引而他去而淤滩仍为平陆故虽险而易守也江南自徐邳而下大抵皆城郭室庐村镇繁庶不得不画地戒严亦其势然矣守险之方有三一曰埽二曰逼水坝三曰引河三者之用各有其宜当风抵溜其埽必柳七而草三何也柳多则重而入底然无草则又疏而漏故必骨以柳而肉以草也御冰凌之埽必丁头而无横何也坚锋利横下埽则小擦而靡大磕必折也然埽湾之处则丁头埽又兜溜而易冲必用顺埽鱼鳞栉比而下之然后可以抵溜而固堤至十分危急搜根刷底上堤而下坐埽不能御则急于上流筑逼水灞回其溜而注之对岸或一二三道若止一道恐河流悍烈坝一摧而堤即不可救也若开引河则其费甚巨又必酌地形而为之若正河之身迤而曲如弓之背引河之身径而直如弓之弦则河流自必舍弓背而趋弓弦险可立平若曲折远近不甚相悬河虽开无益也诸如此者殆如御敌然埽之用是固其城垣者也坝之用捍之于郊外者也引河之用援师至近开营而延敌者也夫吾既修其内备而外又或捍之或延之敌虽强未有不迁怒而改图者保险之法尽矣自徐邳以至海口千有余里险工甚多有昔险而今平者亦有昔平而今险者河道变迁冲刷不常之所致也前代河患在北其险多在开封大名河间东兖间今河患在南开封所惟荥泽北门一险当岁加埽工以防之东省曹县傅家集一险向挑引河一道尚未成此河一成便可变险为平若江南则自徐邳以下险工之不可屈指今举其最者凡四十有六详记之冀后此司河事者加之意焉

十曰坚筑河堤防河之法首在于堤然堤太逼则易决远则有容而水不能溢故险要之处缕堤之外又筑遥堤以备异涨堤稍瑕即溃与无堤同必选择淤土每覆土一尺即夯硪三回筑毕用铁锥杵孔沃以水水不渗漏为度然亦有纯淤土而渗漏者则其土必太坚锥不易入其捍水尤有力且土必龟坼为堤之高卑因地势而低昂之用水平打量毋一概以丈尺为凭以水面为准筑堤之法陡则易圯如堤根六丈顶止二丈俾马可上下堤面及根必多种茸草以之草能柔水性能庇雨淋而坦坡又可杀风浪之怒也其取土宜于十五丈之外切忌旁堤挖取以致积水成河刷损堤根然取土有远近难易之辨故其工植之多寡视其远近难易而增减之又土方之数有虚实上下之辨故其功值之多寡复视其虚实上下而差等之堤成之后必密栽柳苇茭草使其茁衍丛布根株纠结则虽遇风大作总不能鼓浪冲突此护堤之最要策也

十一曰堵口诸要河决之始如用埽裹头以防汕刷筑逼水坝开引河签桩必深钉入底以防悬空误事河防一览所载备矣至于沈系埽个全在揪头绳索其力尤重于桩必多而壮埽必重而后沈当柳七而草三填土之后倘埽工之外忽起翻花大浪急于堤内下埽填土昼夜压截其翻花浪起于数十丈之内尤易若起百丈之外则危矣其堤工若但坍陷而平下犹可填土加埽若一悬空则危矣若内外倾欹亦不可救此河防所不载堵决者不可不知也

十二曰就水筑堤于水中筑堤取土最远或至数十里外工费不赀者当用水中取土之法其法先定堤基随用船装远土于水中筑成围埂其埂出水二尺中三十丈长五十丈围埂既成用草纠防护随将埂内之水车干然后于离堤基十五丈之外起土挑至堤基之上密加夯硪筑成大堤其堤如应阔顶一丈底宽十丈高一丈六尺每堤一丈用土九十六方连船装筑埂之土并戽水防埂一切工夫器具料物以及阴雨食米等项每方约需银二钱六分较之寻常就远取土之费约省过半

</div>
    <div class="pagination">
<a href="皇朝经世文统编_page79.html">上一页</a><span>...</span><a href="皇朝经世文统编_page75.html">75</a><a href="皇朝经世文统编_page76.html">76</a><a href="皇朝经世文统编_page77.html">77</a><a href="皇朝经世文统编_page78.html">78</a><a href="皇朝经世文统编_page79.html">79</a><span class="current-page">80</span><a href="皇朝经世文统编_page81.html">81</a><a href="皇朝经世文统编_page82.html">82</a><a href="皇朝经世文统编_page83.html">83</a><a href="皇朝经世文统编_page84.html">84</a><a href="皇朝经世文统编_page85.html">85</a><span>...</span><a href="皇朝经世文统编_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
