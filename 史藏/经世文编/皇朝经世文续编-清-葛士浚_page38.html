<!DOCTYPE html>
<html>
<head>
    <meta charset="UTF-8">
    <title>皇朝经世文续编-清-葛士浚 - 第 38 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编-清-葛士浚 - 第 38 页/共 103 页</h1>
    <div class="content">皇朝经世文续编卷二十七
　户政四养民
　　收贫民议　　　
冯桂芬
法苟不善虽古先吾斥之法苟善虽蛮貊吾师之尝博览夷书而得二事焉不可以夷故而弃之也一荷兰国有养贫教贫二局途有乞人官若绅辄收之老幼残病入养局廪之而已少壮入教局有严师又绝有力量其所能为而日与之程不中程者痛责之中程而后已国人子弟有不率者辄曰逐汝汝且入教贫局子弟辄讋为之改行以是国无游民无饥民一瑞颠国设小书院无数不入院者官必强之有不入书院之刑有父兄纵子弟不入书院之刑以是国无不识字之民二事皆见米人褘理哲所着地球说略中余又属及门管生嗣复询之夷士益得其详于乎善哉所谓礼失而求诸野者其是之谓乎以三代圣人之法言之宗族有不足资之之法州党有相賙相救之谊国家有振穷恤贫之令乞人之名见于春秋以后文武成康之世安所得乞人而收之又党庠术序于郊陬野人士女咸知学问安所得不学之人而刑之二国之事犹操其末而未探其本也然就后世而言则可谓知本也已今浙江等省颇有善堂义学义庄之设而未制亦未尽善他省或无之另议推广义庄更宜饬郡县普建善堂与义庄相辅而行官为定制择绅领其事立养老室恤嫠室育婴室读书室严教室一如义庄法以补无力义庄之不逮严教室教之耕田治圃及凡技艺严朴作教刑之法以制其顽梗凡民闲子弟不率教族正不能制者赌博殴窃贼初犯未入罪者入罪而遇赦若期满回籍者皆入焉三年改行族正愿保领者释之别设化良局专收妓女择老妇诚朴者教之纺织三年保释亦如之期于境无游民无饥民无妓女乃已夫民穷为匪亦不教不养使然耳及陷于刑辟治之者尽法而止不复过问而为匪者如故也坐窃贼以流徙即为远地之窃贼逐娼妓使出境即为邻县之娼妓何如养之教之使不窃不妓之为尽善也堂堂礼义文物之邦曾夷法之不若可慨也已至官强民入塾中国所难行惟责成族正稽察族人有十五以下不读书十五以上不习业者称其有无而罚之仍令入善堂读书习业亦善法也或曰贫民且麇至何以给之是不然此举实禁锢耳衣食之瑟缩使令之苛暴所不待言其人至瑟缩苛暴之不畏可怜悯孰甚正仁人君子所不忍弃也且吾知其为数之必不甚多矣
　　书李寅庵大令育婴堂碑记　　　
邓瑶
邑旧有育婴局内江李侯春暄之来宰也以邑多溺女筹裕局中赀费令民闲生女不能举者畀局育之意至厚虽然瑶以为侯兹举但能育贫家女不能禁富家之不举女也何以言之贫家固多不举女然乡俗恒自幼抱养于人今又增育婴赀是贫家溺女之风当少息至富家之民侯虽设百育婴局无济也富家之所以溺女者非育之艰乃嫁之艰耳乡俗嫁赀日侈从厚恒至罄产不厚则为夫家厌薄且有因之弃其妇者妇人之见以为异日使其女不见重于夫家或至郁郁以死不若即死于堕地之初为尤得也坐是相习成风往往富家尤甚吾故曰侯兹举但能育贫家之女不能禁富家之不举女也然则如之何而后可则惟有令富民嫁娶从俭定以准式使之无所踰耳周礼凡嫁女娶子八币纯帛无过五两宋范忠宣公娶妇赀送丰备公命毁于庭曰无坏吾家法孙觉知福州其俗厚于婚葬费无艺觉裁为中法使赀装无得过百千令下嫁娶以百数夫民闲之习为奢侈岂其本性哉亦病于习俗相沿不能以一人矫之耳有贤守令循礼立制严为之禁无论贫富必皆鼓舞乐从所谓下令如流水之源顺民心故也侯悯吾邑溺女者众既募赀以育贫家之女矣诚大召邑人于庭而谕之曰嫁女无得过侈且定其制为三等稍富无得过百缗次富无得过二百缗极富亦不过三百缗违令则以所过之资入书院为生徒膏火着为例娶妇之家有争论资财者乡党勿齿讼之官罚无赦如是则嫁娶从侈必止而溺女恶习可不禁自息矣不佞因李侯孜孜好善之心推广言之以复于侯且以谂邦人君子庶几思所以广好生之德而无狃于妇人女子之鄙见因以绝其残忍之习欤昔马融有言曰丧葬之礼约则终者掩藏矣嫁娶之礼俭则婚者以时矣夫嫁娶之礼俭岂但婚者以时哉且以免母子相残逆天违道之孽居上者顾何惮而不令于下为下者又何所忌而不从其令哉
　　乡民来局求赎酌拟情节申请赈抚总局转饬办理乞通饬请示由　　　
金福曾
窃汴城代赎局近日乡民纷纷来局求赎者甚多拟由卑局择尤申请赈抚总局转行各地方官核办业经面禀宪鉴在案伏查灾荒以后夫卖其妇父母卖其子女者所在皆是如系出于彼此情愿本无别项枝节者断难准其回赎致启纷更滋扰之端惟有非本夫及父母所卖者或被旁人拐带或为贩棍转卖又如逃荒窘迫受人数斗粮食或欠房饭未清随将妇女扣留一家骨肉顿作路人饮恨吞声仳离莫诉更有父母年老或孤孀无依或贫难再娶只生一子饥困之余得钱无几将子抵卖与人在得之者不过添一佣奴在失之者遂致绝其宗祀言之实可痛心又有幼年闺女早经许配夫家流离颠沛之中或以欠钱被入掯留或因贫急将女再卖此在主婚者原有应得之咎其女如年长失身自属无可追逭倘在十四五岁以下则异日前夫执词具控深恐又滋案牍之繁以上各节大致均遵宪颁章程妇女不愿相从一条为准卑局现于乡民求赎之中择其事理确直而情尤可悯者逐起申请赈抚总局酌核转饬各州县办理由局酌给该乡民等川资饭食分赴各地方官衙门听候传讯惟事属灾民情应轸恤非寻常词讼可比拟请酌定限期速讯速结庶免乡民守候劳费之难再现在归德周家口两局均撤乡民求赎之案各处皆有倘蒙核定准行可否乞通饬各州县遇有乡民求赎者一体遵照参酌办理以恤穷黎而完骨肉
　　办理收养幼孩片　　　
山西巡抚曾国荃
晋省上年被旱成灾哀鸿野省垣五方杂处饥民过众南北关外分设饭厂三处力图赈救第大祲之后疠疫盛行染病倒毙者比屋皆然所遗子女多失怙恃抚育无人如将及成丁赴厂领饭尚能苟延残喘而乳哺赤婴犹可收入育婴堂抚养不致夭殇其年在十二岁以下四岁以上之男女幼孩既不能令其赴厂就食又不获收入育婴堂孤苦零丁毫无依倚非乞食于街衢即呻吟于破屋目击情形深堪悯恻若不设法拯救转瞬同作饿殍现在省城设立收养公局一所议定章程派委候补知府谢仁溥并遴委佐杂十员分定段落梭织稽查遇有此等幼孩无论男女凡查系父母俱亡又无本族戚友可依者一律询明住址收养局内每幼孩十名雇派老妪一人看管月给工赀钱一千文日给米五合以作口食幼孩每日给米二合五勺以收养之多寡酌雇饭夫专司炊爨惟恐老妪饭夫有扣饭食情弊添派佐杂二员常川驻局查照定章认真稽察以杜弊窦而专责成所有局中一切经费及委员薪水均在捐输项下动用已于七月初七日开局收养俟年谷丰登再行查看情形酌请停止等情由捐输局司道会详请奏前来臣覆核无异除饬该委员等认真经理固不得膜视民依亦不准虚糜赈款务使实惠及民以期仰副　朝廷惠鲜保赤之至意
　　咨行沿海各省招工章程总署王大臣
南洋大臣咨准总理衙门咨查英法两国续增条约内均载有招工出洋一款本衙门现与英法两国驻京公使公同酌定章程二十二款均各画押盖印于同治五年正月二十六日具奏恭录　谕旨抄录原奏并附录章程二十二款咨行查照希即转行各省督抚大吏并饬各口该管各员遵照严密稽查如非通商口岸一体不准受雇出洋如有华民私诱民人逼胁承工一经查出立即正法等因查招工出洋一事现在既经续定章程应先抄录转饬南洋长江各关照办仍由江南海关将此项续定约章照会刊刻成本呈送本大臣盖印以便通行各省及分送各国领事一体遵守同治五年四月　　日咨沿海各省
　　第一款
一中国通商口岸凡有商民欲请准设公所开办招工既拟与该工人何以立约所内华工何以治理各等节应将合同底稿并在公所治理工人章程各纸禀请领事官查阅又因各国搭船之例不同必有该商已经按例遵办实据领事官始能查明
　　第二款
一该商禀请前来领事官查其实属殷实妥当之人即将所呈合同章程各纸查该酌情删改方可转移该管地方官查阅俱属妥协立给印牒准设招工公所领事官即将印牒及合同等件一并在本所抄录存案
　　第三款
一印牒既出不能无故注销其有故者必须地方官与领事官会议如果意见相同该所方可关闭罢招该商自不准追请赔偿
　　第四款
一合同章程等件该商须于招工公所门外房中书写悬挂以便工人均可知其详细合同章程等件及经地方官暨领事官查明准办该商嗣欲删改均可禀明施行惟各该官尚未批准不可专自擅行至于该商或欲遣人代承工准将合同章程各件抄单禀请领事官及地方官用印发给执照方准遣人分赴该省乡镇等处代为宣布
　　第五款
一招工各商既立合同与该华工定议务须按期逐款尽守凡有负约之处惟该商是问俱按伊国之例传案究审
　　第六款
一招工各商欲遣华民代觅承工此项承遣者必由地方官先给盖印准单方可前往后或干例无论故违误犯惟本人是问俱归地方官传案究审
　　第七款
一凡有招工事务中国专派委员协同监理华民有欲承工任便赴所该商眼同委员注写姓名于簿注毕该工任听回家或在公所候搭便船出洋
　　第八款
一华民承工出洋或系独身一人或系同家眷所立合同字样必须逐款开载一指定何国何处承工年限多寡一限满回国计其人口约保水路费若干一在彼作工预定日期时刻一在彼承工应受衣物工食并各等利益一遇有疾病医治医药不用该人工值一只身出洋或有眷口留在中华意欲按年计月拨给养家之费应扣若干一所有今定章程第八九十以及十四二十二等款尽须开列以上七节之外不准更加形似工人容免全行之条倘有擅加理应置勿庸议
　　第九款
一合同所定承工年限不准逾于五年期满如欲回国彼处必将合同所注水路费若干按数备全交付便船送回中华如或限满不欲回国其法有二一则听凭该处官宪准否留住准时即将合同原定路费一项全数付给便用一则听其复行承工另立合同即将原约所定银数付给一半听其自用而此次合同仍不过五年为期期满仍照前次合同原数付船送回设若华工至彼处后患病不能作工该处不俟限满先行按数给钱送回否则准其赴官禀请申诉
　　第十款
一承工工作日期时刻定准七日之内必得休息一日一日之内作工不过四时六刻即外国九点钟零二刻也如足所定日期之数不准强其工作过时至于休息时日之闲如果正工之外该工力能别有操作抑或另承工课准向本主酌定酬值惟牧畜以及日用常事仍属正工不必因系休息时格外议酬
　　第十一款
一华民年不及二十者或欲承工出洋必须取具本身父母准往凭单盖用地方官印信方准承招如或无从取其父母确据亦应取具地方官盖印凭单如无此单不准前往
　　第十二款
一所有华工姓名既已注簿自是日起至少扣至四日方准在监理委员面前将合同念与该工听明问其是否愿往伊实愿去立即令其画押
　　第十三款
一合同既已画押该工自应总由招工商人准否离所不能擅自出入将次下船之日监理委员亲至公所各该华商当面认明画押合同是实领事官即将合同抄存备查该船未出口之前一日海关监督暨领事官或行亲往或派委员赴船将华工按数点明核对清楚将单缴到监督领事官各署分别画押抄录存案点明以后华工内有变约知不肯前往即准查明住居公所之日每日追出饭食之银一钱如该工无款归偿应交该管官按例治罪
　　第十四款
一华工未完之先该商如有预交银钱皆应以为承招赏需之用不准追还惟因支用安家之费准商预支每月扣还一元以清欠款其数亦不准过六月工值此项银两该领事官必须设法实令安家不得别用其余支借各项一概不准又以华工或在船上之时或在彼处之后曾借银钱等物约明期满后作工找还一并严禁如至期满将欲回国之时或有债主伸诉藉此情节请为扣留华工亦必不准因此拦阻
　　第十五款
一所有招工公所其中如何办理领事官与地方官既经会议定章华民承工居住总须遵照奉行
　　第十六款
一华工居住公所或有滋事各等情弊立即锁禁俟地方官委员查收按例审办所有商伙人等不准擅行治办
　　第十七款
一所有该口招工公所俱准两国委员随时任便出入传问华工所中房间均归该员等查管以期分拨华工眷属人口得以团聚免其杂混又以各房必须治理精洁方足怡养精神秉公画押合同以及下船之时该委员等亦当在场监视如见所下之船似不妥协恐碍于人准令华工暂免下船俟觅医生抑或熟识船只之人勘明裁夺船内华工内有现患传染症人即刻令其离船上岸
　　第十八款
一华工下船委员点明开单该商按照所招之工每名出银三元交付海关银号收存以备监理委员经费
　　第十九款
一犯法华民或在逃或越狱承工地方官查出照会领事官交出领官事立饬移付地方官计期该犯居住所中之日除将每日偿银一钱以补该商亏欠外所有所中簿上注明付给该犯银钱衣物等项亦应一体偿还
　　第二十款
一各国运载客民之船所有布置客寓舱房预备火食保其整洁俱有定例招工之商欲将华工运往外洋先须禀明领事官查核实有符于定例方准运往惟于领事官既经批准或有委员以该船尚有不妥情节禀明地方官以为不宜出口海关暂准不发红牌俟能确切详查转报该国大臣会议后定夺
　　第二十一款
一华工下船点名开单应备两本分别存留带往该船到前指定某国口岸该船主先将副本边沿注明华工在途或已死亡疾病各等情节呈上伊国领事官并该处地方官等请为分别画押以备送回俟该单至中　国之时招工商人必呈领事官即令转移地方官查核
　　第二十二款
一华工出洋到彼夫妇不能分派两处作工幼儿不及十五岁者不准令离父母至于华人在彼承人招工不分铺户庄田其后铺田转付他人该工亦当奉为招主如或原主仍在铺田或因别故欲使另投他主该工自愿方可否则不准强行更换
　以上各款公同酌定之外又经言明除华民不待承招自行出洋中国官宪毫不拦阻外若有意图招工不遵章程另行设法招致华民承约出洋作工此为例所严禁查出另行重办更有华民不肯离国有人敢私行骗往勉强胁从即照刑部奏定新章立予正法且以招工事务既经明定章程通商各口均准设所仍须地方官与领事官会议监理方为按例兴办设若某口内外名官无从会理该商理应不准开所招工等语以上三节核定存案中外官民应与前项二十二条同一遵守奉行今于同治五年正月十九日将章程等件各缮三分盖印画押以昭信守再查澳门一处多有内地奸民拐骗抑勒承工沿海附近民人深受其害该处现在尚未设有中国官员驻扎实属无人照料所有澳门一处未便遽准华民由彼承工出海应请贵大臣于转谕各商此件章程一并谕知各商不准在彼承工并贵国商船亦不准在彼装载承工华民出洋以期周密是为至要
　　戒粤民出洋谋生示　　　
两广总督张树声
照得粤省贫民多有搭船出洋自谋生业如果本人情愿出外并无别情原可听其自便但定章民人出洋必须自备川资者其中用意民间未必深知今特为尔等一详言之查民人由粤出洋道途窵远盘川在所必需现在每有华商洋船搭客至檀香山埠凡华商租船之费用即出自搭客之川资若尔等果能将应给川资备足交清然后上船出外则抵埠后我　朝设有领事官一切下情不难赴愬即佣趁营生均可自由己便不致受制于人倘不能自备川资因向租船之华商立单借贷约期以偿在尔等以为到埠后设法图维即可清还借项不思尔等在中国梓桑之地尚无力自备川资岂远涉外洋数万里之遥人地生疏转能筹偿欠项势必受人挟制逼令当工写立合同分年还欠又将人作押转揭银两扣还所借川资尔等远适异邦身难自主或听其转卖他处或被其勒当苦工虽有中国领事官无从查悉必将异地稽留痛室家之远隔甚且终身沦落归乡国以无期去就死生皆难逆料矣是以定章民人出洋川资必须自备者职是故也近日省城有等奸商租赁外国船只搭客出洋往往借与川资议立期单于到埠后当工偿欠又虑稽查委员查询究出弊端则诱令搭客混认川资系由自备愚民无识往往堕其术中该奸商等譸张狡谲各搭客因为所欺即外国洋船之船主人等亦只知其租船搭客不知其以搭客影射招工此等奸商设陷愚民实属罪无可逭本部堂已札饬地方官严拿究办以警将来至华民出洋向章应由各铺户出具保结声明各搭客均系自备川资并无被人拐骗情事并不许滥保匪人各该铺户人等如果访查明确各搭客委系自备川资情愿前往并非被人招诱拐骗平日亦属安分之人自可仍照向章出具保结不致无端波累受株连倘该铺户等并未查明辄将借贷川资之搭客及不安分之匪人率行滥保一经告发或被查出定即一并查究决不姑宽
　　酌裁糯米杂粮厘捐片光绪元年　　　
江苏巡抚吴元炳
地方兵燹之余以培养民气为要臣察看江苏各州县凋敝太甚户鲜盖藏肃清已逾十年而元气未能尽复推原其故良以厘金之重甲于他省物用无不翔贵民间生计因此日艰但筹饷抽厘事非得已目前支应浩繁岂能骤然易辙惟有酌量裁停以冀稍纾民力查百货厘金内籼米谷业经前抚臣张树声奏明停收卡捐在案臣思民为国本食为民天籼既已停捐而糯米杂粮同关民食为数究属不多且杂粮各种又系穷苦小民凑饱充饥之需若仍照常抽取未免偏枯臣与厘局司道通盘筹计内惟黄豆一项本省所产无几大半运至关东山东专为碾取豆油之用其豆饼亦系培壅种植所需似与民食关系稍轻而捐数较钜仍令暂行照章办理外其余糯米杂粮每年所入本非大宗自应援案一律停免以昭平允此外厘捐各项臣当督饬在局承办之员随事随时核实抽收悉心厘剔总期宽纾一分民力即培养一分民气以仰副　圣主子惠元元之至意除将前项停捐日期檄饬苏沪两厘局通行苏松常镇太仓五府州属各局卡一体遵照外理合附片具陈
　　津郡创设广仁堂收恤妇孺分别教养疏光绪八年　　　
直隶总督李鸿章
窃天津河间等属地瘠民贫迭遭灾歉孤儿嫠妇往往无以自存情甚可悯必须创设善堂兼筹教养前于光绪四年旱灾后据南省劝赈绅士前署陕西藩司王承基候选道郑官应主事经元善等集捐洋银一万元经臣商属前督办河间赈务今太仆寺卿吴大澂候选知府李金镛先于津郡东门外南斜街暂设广仁堂收养天津河间两府属遗弃子女贫苦节妇一面倡劝捐资多多益善饬道员盛宣怀等督同绅董筹经久之策嗣因经费集有成数遂于西门外太平庄卜地建堂共盖屋二百八十余间将南斜街原收妇孺归并太平庄于堂中分设六所一曰慈幼所收养男孩初收则为涤拆治病继则分拨各所授事二曰蒙养所设义塾整齐择聪俊者延师课读三曰力田所于堂之左右购置地亩种植木棉稻黍菜蔬择麤笨者雇老农教习四曰工艺所择不能耕读者令习编藤织蓆刻字印书俟年长业成听其出堂自谋衣食五曰敬节所收养青年节妇及无依幼女无家可归俟长成为之择配六曰戒烟所广延良医妥置方药疗治鸦片瘾病俾吸烟者有自新之路庶烟禁不致徒设各所均派诚实司事专管其敬节所系妇女终日扃锁以慎关防饭食等项悉由转桶出入公举年高有德之节妇在内管束俟守节年例相符由在堂绅董出结移县转请　旌表现计开办三年屋宇一律竣工章程亦皆妥定耕读纺织成效昭然而戒烟除瘾者亦有二千余人实于风俗人心大有裨助嗣后应责成绅董遵照定章实心经理以垂永久溯查道光年闲保定省城创设全节堂其时只收养妇女五十名今津郡广仁堂宅额七百五十名之多各所收养穷民亦众岁需教养费用生息之款无几诚恐未能持久除督官绅随时设法幕捐接济外查上年京城仿照津章新设广仁堂经顺天府尹奏奉　谕旨每年赏给米三百石钦遵在案津郡创设广仁堂实为北省赈抚善后一大义举与京城善堂情事相同相应奏明　部立案并援案吁恳　天恩准自本年起每年赏给南米三百石于江苏海运漕粮项下在津就近拨领以广　皇仁
　　请严禁种植莺粟片光绪八年　　　
山西巡抚张之洞
晋民好种莺粟最盛者二十余厅州县其余多少不等几于无县无之旷土伤农以致亩无栖粮家无储粟丁戊奇荒其祸实中于此然而覆辙相寻不知迷复议者或持不宜禁之说大率一由见小一由畏难然臣谓以地以时有不可不禁者四晋地硗瘠产粮无多早年本恃外省接济自为莺粟所夺盖藏益空即如前此大祲垣曲产烟最多饿毙亦最众近日种烟之利以交城为最盛而粮价亦以交城为最昂贼民害稼确有明证此时若再不遏其流设有偏灾岂堪设想此必禁者一也晋省山农多水利少种植莺粟之功倍于蔬卉偶有山溪水浒可资灌溉悉以归之莺粟此物最耗地力数年之后更种他谷亦且不蕃仅有此区区难得之水利而养此毒民之物此必禁者二也晋省吸烟之癖官吏士民弁兵胥役以及妇人女子虽皆沾染大率乡僻居其十之六城市居其十之八人人羸家家晏起怠惰颓靡毫无朝气在官者不修其职食力者不勤其业循此不已贫者益贫弱者益弱数十年后晋其危乎惟种之多者故吸之便此必禁者三也洋药税为海关大宗今日方议重征藉禁外贩以为坊民正俗之谋若内地不禁听其蕃滋何以关远人之口此必禁者四也查晋省莺粟之所以不能禁者一由于上官之禁弛不一朝令夕改一由于官吏之视为利源图收亩税祛此二弊必有成效可观臣愚以为禁之有方行之有渐先膏谀而后硗硝先腹地而后边厅责之于乡保母徒付之于吏胥遏之于播种之先毋徒毁之于扬华之后力禁苛扰严定考成感民以诚未有不动虽不能遽绝根株而少一畦之莺粟即多一口之余粮矣至于官生将卒臣已多方劝戒现仿李鸿章天津所设之戒烟局延医购药以冀广起沉属官中有嗜好废事分别撤任停委勒限戒断许令自新弁勇勒限戒断不悛者汰黜学校诸生由学臣随时董戒冀以渐摩观感徐收移风易俗之功

皇朝经世文续编卷二十八
　户政五疆域上
　　兴安州升府疏　　　
毕沅
奏为陕省兴汉二属暨终南山一带地方险要请改设官属以资控制以重稽防事窃照陕西兴安直隶州滨临汉水背负终南为秦属之关键亦荆襄之门户万山重叠实系四塞奥区形势最为险要该州管辖平利洵阳白河紫阳石泉汉阴六县通计地方四千余里从前俱是荒山僻壤土着无多自干隆三十七八年以后因川楚间有歉收处所穷民就食前来旋即栖谷依崖开垦度日而河南江西安徽等处贫民亦多带家室来此认地开荒络绎不绝是以近年户口骤增至十数余万五方杂处良莠错居迩来风俗刁悍讼狱繁兴命盗案件甲于通省兼有外来无业匪徒因地方僻远易于匿迹潜踪出没无定兼之该州向有总兵同城驻劄近复添设重兵号为钜镇兵民交错庶务殷繁旧设知州一员臣细察情形并与司道等详加商酌该州品秩稍卑办理恐形掣肘必须将兴安州升为兴安府治改设知府方足以资弹压至现有之州吏目即改为府照磨兼管司狱事务原设州学正改为府教授训导改为府训导又府城内应设知县一员即将州属之汉阴县改为附府首县查兴安系古安康郡地应请即名为安康县将州辖地方归并管理其原设汉阴县典史移为安康县典史原设汉阴训导改为安康教谕至汉阴旧治在兴安迤西一百八十里未便乏员应另设兴安府通判一员驻劄其地专司捕盗缉匪及查拏地方私贩盐茶私宰私烧赌博挞降等事再兴安境内西南平地方距州二百四十里楚蜀人民杂处实为要隘此地将来归并安康首县管辖应另设分防县丞一员又兴安所属紫阳县西南之二州距县一百八十里与川省太平县连界平利县东南之镇坪距县四百八十里与川省太平大甯等县及楚省竹谿县连界壤境犬牙相错箐密林深两地均属紧要应于二州垭添设主簿一员即将西安府知事裁改移驻镇坪添设巡检一员同坪所设县丞俱令专司缉捕再查汉中府属之西乡县南之大池坝距县三百里与川省通江县连界又褒城县南之黄官岭距县一百三十里与川省南江县连界该处俱山路荒僻最易藏奸应请于大池坝添驻分防县丞一员黄官岭添驻巡检一员俱令就近盘缉奸匪其黄官岭之巡检即将该县之青桥驿驿丞裁汰改移此兴安汉中应行改设官属以资镇压防范之情形也
至省城递南之终南一山绵西安凤兴各府州属周围约计数千余里崇山峻岭俱系鸟道羊肠路径阻绝先时不过土着居民樵采为活近来四川湖广等省之人陆续前来开垦荒出久而益众处处俱成村落而远方游手无藉之辈亦借以杂插其间即如去年川楚嘓匪每有窜入汉兴沿山境地扰害村氓虽经堵截严拏不敢再至但溪山重绕烟户零星距各该本管州县本城近则三四百里远至七八百里不等地方官见闻阻隔难以防范稽查万一滋生事端未免往返需时鞭长莫及甚为可虑臣再四筹酌必须于山中要害处所添设丞倅等官分管山内地方就近治理专司防缉事宜方为妥协查山以东自咸甯县之太乙峪由药王堂旧县关南至兴安州北境约计七百里而旧县迤西地名孝义川为扼要之地应添驻西安府分防同知一员至山以西自长安县子午谷由江口西南至五郎关直抵汉中府此境约计七百余里其五郎关为扼要之地应将西安府水利通判改为西安府分防通判移驻五郎关照从前汉中府属之凤县地方分隶留坝厅之例将山以内向隶咸甯之地方烟户俱归移驻之通判管理所有各分管境内凡人命盗窃及一切案件俱令该同知通办审解民赋钱粮亦皆划归征解请于同知通判各驻劄之地添设巡检兼管司狱事务各一员如此则东西两路声势联络一切防奸缉匪稽查易周实为一劳永逸之举此终南山以内应行添设官员以资钤辖捕缉之情形也以上改设之知府同知通判县丞主簿巡检等官内查兴安州本系繁疲难三项要缺今应仍为在外拣选陞调之缺其新设首邑之安康县亦足为疲繁难三项要缺与添设同知通判以下各员均定为要缺在外拣选陞调以资治理惟查定例地方职官止许改调不许增添但今陕右各属惟西安水利通判青桥驿驿丞及西安府知事等员可以移驻裁改此外尚缺同知通判各一员县丞二员巡检一员巡检兼管司狱事二员缘陕右各属幅最为辽阔向来丞倅佐杂等官额设无多嗣复节次裁汰移驻新疆是以现在约系紧要地方再无冗员可供裁汰臣仰荷　圣恩简任巡抚先后十年于地方一切因革事宜随时悉心体察此事明知有费更张但今昔情形迥然大异而山川扼要形势阻深不得不为未雨绸缪之计断不敢因循拘泥惜有限之费以致异日贻误地方臣复与督臣李往返札商意见俱属相同谨合词恭摺具奏绘兴汉及南山一带地图将各州县境内要隘处所应行添官驻劄各地方详细贴说恭呈　御览
　　绘地图议　　　
冯桂芬
周官大司徒掌建邦之土地之图周知九州之地域广轮之数职方氏掌天下之图固王政之先务也史记萧何传汉王所以具知天下厄塞户口多少强弱之处民所疾苦者以何具得秦图书也宋史袁燮传燮为江阴尉常平使令每保画一图田畴山水道路悉载之合保为都合都为乡合乡为县征发争讼追胥披图可立决此言都图之始嘉定县志图即里也以每图册籍首列一图故名曰图都图之宜有图旧矣今江南州县有鱼鳞册犹沿其制惟有明以前绘图不知计里开方之法图与地不能密合无甚足用大抵不审乎偏东西经度北极高下纬度不可以绘千里万里之大图不审乎罗经三百六十度方位及弓步丈尺不可以绘百里十里之小图而绘小图视绘大图更难以无显然之天度可据全在辨方正位量度丈尺设有差忒便不能钩心角阳湖李氏兆洛制定向尺一十八枚图绘颇准犹嫌其繁重今定一简易之法如后请下之各直省州县如法绘画任取本州县一城门左旁立一石柱为主柱即为起数之根依此作子午卯酉纵横以一里三百六十步为度各立一柱令四柱之内为一图容田五百四十亩各图中干坤艮巽四隅皆有一柱而以艮隅之柱为本柱以千字文为号勒于其上柱径一尺高一丈埋露各半其露者尺寸有识适当山水市舍则省之或向西或向南退行若干步补之绘图则用约方二尺之纸十步为一格纵横各三十六格则一里内阡陌庐舍纤悉可毕具如是而地之广袤着矣更用水平测量高下即以主柱所傍城门之石槛为地平起数之根以絜各图石柱而得各图立柱之地高下于城槛之数又测本柱前后左右四里之高下而得四里内高下于本图之数又测东西南北毗连州县城槛之高下而得各城槛高下于本城槛之数以之入图则以着色为识别凡高下于城槛在一尺内者不着色其余分数色以一尺为一色至若干尺以上则概为一色高山土阜又别为一色仍识若干尺于上如是而地之高下亦明矣此图既成为用甚大一用以均赋税一用以稽旱潦一用以兴水利一用以改河道详后议
　　附绘地图法
　法造反罗经如下式分二十四字七十二向两空隙亦可作一看是七十二向实得一百四十四向之用不必更分三百六十度转易舛混○一向分六向一子正一子兼癸少一子兼癸太一子癸一癸兼子太一癸兼子少余仿此二十四向共成一百四十四向每向二度半又造定向尺如界尺式首用圆盘即正罗经边分若干与反罗经相准中作十字以取子午正中中心用钉合于尺上仍令活动可以旋转尺上作中如甲乙尺边任刻细分如丙丁又造图纸用朱丝作正方格格之大小准定向尺细分任以十分或二十分为一格量地之法用反罗经居子向午对所欲量之地视鍼头所指即知何向此用反罗经之巧用软步弓量定若干尺至转湾处止即簿录某向共若干步是为一节嗣转他向皆如之凡一转为一节清丈田亩逐圯四面皆用此法驭之其简法又有三一曰人行计步先较准本人行步若干当弓步丈尺若干即计行步之数为准一曰车行计轮先量准轮周若干尺任于轮之一幅作识但以轮行若干周计之三法中此为最的一曰舟行计橹先较准行若干橹当若干步惟风水顺逆所差甚多宜随时消息之此法止能御直不能御弧遇弧形之地宜于弧旁标识作直纵横成句股形入以算术此不具载大抵止绘地图三法已足清丈田亩则必以弓步实量得数始密至画图之法先于图纸上占位作一定点为起手之地复于定向尺首盘圆上取所记某向移指中甲乙并将尺边丙位移就定点上仍审上层十字上子下午地图本上北下南与纸格勿稍偏斜乃循尺边于定点上丙位起按分绘画甲乙为向丙丁既与甲乙平行亦即向矣是为一节续绘次节即于前之末接起后以下皆如之即图成矣
图片资料：反罗经式、定向尺式
　　论贵州境插花情形启　　　
胡林翼
窃以贵州境内地多插花安顺尤甚林翼妄不自揣思欲逐一察清妥拟章程彼此移易归于至当谨先陈愚管仰祈训示如蒙允准再行缕析绘图陈说呈恳咨部改拨以正经界以便官民查贵州所谓插花地者其情形约略有三种如府州厅县治所在此而所辖壤土乃隔越他界或百里而遥或数百里之外即古所谓华离之地也又如二壤本属一邑中间为他境参错仅有一相连即古所谓犬牙之地也又如一之地插入他境既断而复续已续而又绝延延至百十里之遥即古所谓瓯脱之地也而贵州所以多插花者其故又有三贵州之郡县一因乎明之卫所一因于元明之土司一因于剿抚蛮苗所得之土田明之卫所本以屯田为实壤而屯田亦有星散四出之地　国初诸公徒取其城治相近者即为一邑未暇一一清厘所以州县地多插花其弊一也土司之壤或承自唐宋或刱于元明历世既久彼此侵夺本非画一之规及其献土也则举其所有而归之于州县不暇一一为之分析所以州县又多插花其弊二也征讨之法或用雕剿则平一姓而兼平数姓之人招降之利必联族类则降一寨而兼降数寨之人当其创制州县辄以一时所获田土归之一邑所以插花愈多其弊三也三者之弊皆因戡定乱略之时未暇深考而其流弊乃百出而不穷姑即弊之切近者言之插花地有离本治二三百里而离他治未百里数十里者民之输将也不于其近而于其远期会不时资斧既竭远来负米劳费可矜士之应试其弊亦然命案藉远地而迟延盗案因交界而推诿姑无论矣即寻常词讼牵连他属者十之四五辗转关移百无一应官之所谓小事即百姓之所谓大事候日久既无以恤其赀财证佐不齐又无以剖其曲直历数年而不见一官历数官而不得一审往往酿成大案此其不便于民也肘腋之下皆他境之民卧榻之旁悉他人之地其所应教诲应整饬应修明应捕逐者皆远在数百里之外府厅州县号为亲民之官欲其出入可见咨询易及耳乃所亲者在远而所不亲者在近纵有留心民瘼之良吏亦限于闻见而莫可如何追呼不便公事掣肘此其不便于官也然亦有所甚便者则刁劣之生监与扰害之棍徒耳而盗贼为尤甚盗贼成结党必于插花之地纠察之所不及摘发苦于所难吏胥以别境为搪塞之词州县以关移为迁延之计即有任事之员遵奉道光二十一年申明　圣训不分畛域而平日之耳目不习即临时之呼应不灵户口厄塞非其所知乡约寨头非其所辖则越境捕盗之难也其狡黠大盗甚则结交各属吏役此邑见捕归于他邑捏情希脱贿弊多方漠不关心者既涉因循因以为利者更虞袒纵是又公文关移之无益也凡此各弊相沿已久而不敢轻言更张者则恐吏胥之因缘为奸更恐州县之肥瘠不定耳然使官不扰民自为经理就疆域之形便而截长补短即钱粮之会计而益寡裒多不更易州县之名不增减粮赋之数则民情当必帖然而吏治实为大便姑即安顺而论之安顺领二州三县而知府及同知通判皆有分地是名为五属实八属也八属之中插花无虑数十处其最多者又莫如安平镇甯安平居府城之东少北镇甯居府城之西中隔府属及普定形势本不相连而此二州县之壤割裂交错几无整段略而言之盖二邑各离而为三其与安平城治相近者则为五所及柔东三排五所者明代平坝卫之故地也柔东三排者明代柔远所东偏之故地也五所三排联聚一处东西相距九十里南北相距八十里东北一接清镇之芦荻哨西南一接普定之石板房为驿道近旁之地而环其南北者皆镇甯插花地此安平之正壤一也柔西三排在安平之西北七十里北负思腊河河之南数里有齐伯房城即明柔远所之故城也三排所亦即明代柔远西偏之故地也其地东西相距二十五里南北相距三十里东南西三面多为镇甯插花地所环北又贵筑羊鹊塘茅草寨及大河十三寨环之自柔西至安平必出镇甯插花之境此安平隔越在西北之壤二也
又有西堡十二枝者本西堡土司之故地原属普定康熙五十五年始改属安平其地在安平西北二百里东西相距七十里南北相距六十里跨沙家大河之南北二枝在河北十枝在河南沙家大河者即思腊河之上流也是河自郎岱之黄沙渡流入西堡之六骂枝为阴骘渡贯十二枝之北境行三十里至乐东渡出西堡境又隔二百里至邱哨渡始入柔西之境复为安平地其间盖为郎岱普定镇甯平远之地所隔越也若自西堡入安平必假道普定之定南里及镇甯之蒙楚诸枝此安平西北绝越之插花三也至若镇甯州之三壤则附州城诸枝一也安平以北诸枝二也安平以南诸枝三也镇甯附州城之地为东屯枝为西屯枝为郎洞枝东西相距约五六十里南北亦然此为镇甯之正壤又有木冈浆水阿破三枝在其北东接普定之定南里西接郎岱之罗别汛虽为普定之腰铺水母塘所隔而阿破枝之北古寨越在沙家大河之北毗连平远以其大致尚与镇甯治所相接续即可谓为镇甯之正壤此其一齐伯房枝居安平柔西之东而公具蒙楚二枝又居其西其南三枝大势环接然在普定定南里之东不与州北之三枝相连又横梗安平柔西之中为镇宁隔越在东之地此其二上九枝中九枝下九枝居广顺州之东安平之南而南联归化厅西则本州之陇革枝东则本州之华楚枝诸枝大势相联团聚一处为镇甯隔越在东南之极境此其三大抵二邑之六壤或数寨旁出或半枝隔绝非亲履周询不能缕析也其他若府属之与普定则府属之五起十三枝与普定之五里五枝往往交错大约县境居北及西南而府境在东及南县境自城而北直属于三岔河则本明定南里之故地又自城而西南直接乎归化则五枝之地本甯谷司所改也其四里居驿道之旁者则普定卫之故地也大势尚相连接然又有东出二百余里远在镇甯华楚枝之旁而介乎贵筑广顺之间者则为克坐场府属之五起本为安顺旧州之地其余十三枝则安顺旧军民府之地也十三枝参错匀布自东而南而西薄乎县属之甯谷五枝而止然又有水西庄在镇甯之西南三十里蜡蓬寨错出安平堡唐基堡之东钱唐堡错出安平猪槽堡之东亦府属之插花地也郎岱归化二厅地颇连属盖画疆在雍干之际其时司事者留心疆域故无遗议清镇虽并聚在东北一隅而贵筑之谷上谷下二里袤六七里广且百余里又有羊鹊塘旧人寨茅草寨若绝若续与之横其中居二谷之北者为镇里安里明故镇西卫之地居二谷之南者为清里定里明故威清卫之地永甯虽聚处于西南之一隅而其地本偏远州城及打罕一马沙营顶营募役三司六保阿果二枝皆居北盘江之东乐运乐坝乐举八大朵万播西邕便邕田八十石石湾寨下募役十一马寨又在白水河之东惟江外金井之地则居北盘江之西外界贞丰地复荒广为盗贼聚萃之区凡此皆诸属插花之情形也又考西堡去安平远而去镇甯近齐伯房公具蒙楚上九中九下九陇革华楚八枝去安平近而去镇甯远若举以相易实为两便他若谷上谷下之当归清镇江外之宜并贞丰则又事关外郡不敢轻议也又查齐伯房之应纳正银凡九十二两八钱七分七厘原粮八十石七斗四升八合三勺公具枝之正银二百四十八两一钱一分三厘原粮一百九十二石零九升蒙楚枝正银二百一十一两三钱九分二厘原粮一百六十三石六斗五升二勺上九正银二十五两九钱八分五厘原粮四百九十一石一斗中九正银二十九两四钱五分八厘原粮五百七十石二斗九升六合下九正银二十两九钱三分原粮四百零二石一斗七升陇革正银一百七十三两五钱四分三厘原粮一百三十四石三斗四升三合华楚枝正银三百八十二两一钱九分五厘原粮三百零二石八斗一升五合统计八枝共银一千一百八十四两四钱九分三厘粮二千三百三十七石二斗一升四合三勺又查西堡秋粮米共四百十二石七斗一升七合三勺又诸色银共七十两六钱二分九厘七枝之米多西堡且六倍银多西堡十五倍此为不侔之数而实则西堡肥而七枝瘠二邑恐不能从也仍当察核地界酌其相宜一一比较方为惬当此林翼所为欲逐一察清妥议章程者也
　　请琅筑城设官疏同治十三年十二月　　　
沈葆桢
窃臣等于本年十二月初五日将台地招垦开禁情形奏明在案臣葆桢前患咳逆调治稍愈遂于十三日带同台湾府知府周懋琦前署台湾镇曾元福由郡登程十四日抵凤山阅淮军城西八营城东三营结构精严上垛下濠周方四角突起垒分哨扼守外了旷如内平砥若屹然伟观入营接见统领营官各加奖勖并躬奠其病殁将士之坟而去十五日南行宿东港十六日宿枋簝地本瘠壤道光间有凤山令曹瑾者开水圳以通泉派遂为膏腴至今民食其利时已残冬麦穗秧针黄绿相间则内地四月间景象也该处尚为凤山壤则之区过此以往则皆番社居民寥寥矣十七日过刺桐脚乡民泣诉先后为狮头社番戕者五人而王开俊营长夫过者番疑为民亦毙其二论起衅之根番直而民曲及其仇杀断难纵番以殃民且营夫又何罪也夕宿风港适王开俊移营至臣葆桢即令派汛弁郭占鳌至社饬交凶犯惩办如敢违抗则不能不示以威风港倭营俱在四无墙壁草屋数十高仅及肩王开俊嫌其散不可守拟合扎而加墙濠焉十八日抵琅宿车城为前大学士福康安征林爽文驻兵之处接见夏献纶刘璈知已勘定车城南十五里之猴洞可为县治臣葆桢亲往履勘所见相同盖自枋簝南至琅民居俱背山面海外无屏障至猴洞忽山势回环其主山由左迤趋海岸而右中廓平埔周可二十余里似为全台收局从海上望之一山横隔虽有巨力无所施建城无踰于此刘璈素习堪舆家言经画审详现令专办筑城建邑诸事惟该处不产巨杉且无陶瓦屋材甓必须内地转运而来匠石亦宜远致城地所用已垦成田不能不给价以贫民未免繁费惟有嘱委员等核实估计不得虚糜县名谨拟曰恒春可否之处伏候　钦定如蒙　允准拟先设知县一员审理词讼俾民番有所凭依畀之亲勇一旗以资号召其余武员学官佐贰且置为缓图以一事权而节糜费车城外西南地曰后湾者倭人旧营之址也滨海当风水泉又恶当时彼族居之病亡相继且船上弹可及故淮军之至弃而不处一营扎车城附近以卫民居一营扎统领埔以扼牡丹各社出入之道淮勇与番众均属相安惟倭人旧营虽只系草屋然交收后不数月今无一存或云火焚或云风坏四顾荡然现已饬查实在情形禀覆当臣葆桢自猴洞回车城时适洋将博郎哥嘉吉德韩德喜等四人到车城据称赫德嘱于龟仔角左近创建灯楼随饬周懋琦与之同往相度俟归后定议臣葆桢遂同夏献纶刘璈等于二十日坐轮船归郡辰下岁暮暂且缓工开春刘璈当赴琅督办营建诸务夏献纶当赴中路主办开山事宜臣葆桢思船政累年动费数百万方饬办报销又为台事所搁乘此稍旷之时拟于本月二十四日由轮船内渡句稽大数具奏事毕再至台湾续行经理兹先将履勘琅择地建城各情由合词恭摺由轮船赴沪交上海县付驿六百里驰奏
　　台北拟建一府三县疏光绪元年六月　　　
沈葆桢
窃惟台湾始不过海外荒岛耳自康熙年间收入版图乃设府治领台湾凤山诸罗三县诸罗即今之嘉义嘉义以北未设官也郡南北各一百余里控制绰乎有余厥后北壤渐辟雍正元年拓彰化一县并设淡水同知主北路捕务与彰化知县同城盖明知非一县政令之所能周特以创建城池筹费维艰姑权宜从事焉巳耳雍正九年割大甲以北刑名钱谷诸务归淡水同知改治竹堑自大甲溪起至三貂岭下之远望坑止计地三百四十五里有奇嘉庆十五年复以远望坑迤北而东至苏澳止计地一百三十里设噶玛兰通判则人事随天时地利为转移欲因陋就简而不可复得矣然由噶玛兰上抵郡城十三日始达由淡水上抵郡城亦七日始达而政令皆统于台湾府当淡水设厅之初不特淡水三貂等处榛莽四塞即淡南各社亦土旷人稀今则村社毗连荒埔日辟旧志称东西相距仅十有七里今则或五六十里或七八十里不等兰厅建治以后由三貂岭绕至远望坑复增地数十里有奇其土壤之日辟不同有如此者台北海岸前仅八里坌一口来往社船不过数只其余叉港支河仅堪渔捕今则八里坌淤塞新添各港口曰大安曰后曰香山曰沪尾曰鸡笼而鸡笼沪尾港门宏敞舟楫尤多年来夹板轮船帆樯林立洋楼客栈闤闠喧嚣其口岸之歧出不同有如此者前者台北幅虽广新垦之地土着既少流万亦稀百余年来休养生息前年统计户口除噶玛兰外已四十二万有奇近与各国通商华洋杂处睚眦之怨即启衅端而八里坌一带从教者渐多防范稽查尤非易易其民人之生聚不同有如此者台地所产以靛煤茶叶樟脑为大宗而皆出于淡北比年荒山穷谷栽种愈盛开采愈繁洋船盘运客民丛集风气浮动嗜好互殊淡南大甲一带与彰化毗连习尤犷悍同知半年驻竹堑衙门半年驻艋舺公所相去百二十里因奔驰而旷废势所必然由竹堑而南至大甲尚百余里由艋舺而北至沪尾鸡笼尚各数十里命盗等案层见迭出往往方急北辕旋忧南顾分身无术枝节横生公事之积压巨案之讳饰均所不免督抚知其缺之难必择循吏能吏以膺是选而到任后往往贤声顿减不副所望则地为之也其驾驭之难周又有如此者
淡兰文风为全台之冠乃岁科童试厅考时淡属六七百人兰属四五百人而赴道考者不及三分之一无非路途险远寒士难于资斧裹足不前而词讼一端则四民均受其害刁健者词穷而遁捏情控府一奉准提累月穷年被诬者纵昭雪有期家已为之破矫其弊者因噎废食不准提则厅案为胥吏所把持便无可控诉而械之萌蘖乎其中至徒流以上罪名定谳后解郡勘转需费繁多淹滞岁月赔累不赀则消弭不得不巧官苦之民尤苦之其政教之难齐又有如此者所以前者台湾道夏献纶有改淡水同知为直隶州改噶玛兰为知县添一县于竹堑之请臣鹤年臣凯泰等正饬议试办台事旋起因之暂停台南骚动之时即有潜窥台北之患经夏献纶驰往该处预拔机牙狡谋乃息海防洋务瞬息万变恐州牧尚不足以当之况去年以来自噶玛兰之苏澳起经提臣罗大春抚番开路至新城二百里有奇至秀姑峦又百里有奇倘山前之布置尚未周详则山后之经营何从藉手故就今日台北之形势策之非区三县而分治之则无以专其责成非设知府以统辖之则无以挈其纲领伏查艋舺当笼龟仑两大山之间沃壤平原两溪环抱村落衢市蔚成大观西至海口三十里直达八里坌沪尾两口并有观音山大屯山以为屏障且与省城五虎门遥对非特淡兰扼要之区实全台北门之管拟于该处创建府治名之曰台北府自彰化以北直达后山胥归控制仍隶于台湾兵备道其附府一县南划中枥以上至头重溪为界计五十里而遥北划远望坑为界计一百二十五里而近东西相距五六十里不等方围折算百里有余拟名之曰淡水县自头重溪以南至彰化界之大甲溪止南北相距百五十里其间之竹堑即淡水厅旧治也拟裁淡水同知改设一县名之曰新竹县自远望坑迤北而东仍噶玛兰厅之旧治疆域拟设一县名之曰宜兰县惟笼一区以建县治则其地不足而通商以后竟成都会且煤务方兴末技之民四集海防既重讼事尤繁该处向未设官亦非佐杂微员所能镇压若事事受成于艋舺则又官与民交困应请改噶玛兰通判为台北府分防通判移驻笼以治之臣等为外防内治因时制宜起见是否有当伏恳　天恩饬部议覆俾有遵循其建设城署清查田赋及教佐营汛应裁应改应增容俟奉　旨允准后再由台湾道议详核奏期臻周密至苏澳以至歧莱现恃营堡为固将来田亩开垦商民辐辏应否设官容臣等随时察看情形请　旨定夺
　　酌改土司夹片光绪元年　　　
广西巡抚刘长佑
土田州岑鋐麻景翠等匪纠党肆行劫杀经臣咨行左江镇道及统领防军候补道赵沃就近酌拨营勇应援并委补用道梧州府知府徐延旭前往督同各营会商署思恩府知府柳增秀分别剿抚于上年十一月十五日奏报声明如应改土归流臣与司道及在事文武悉心商议随时具奏钦奉　谕旨着即督饬徐延旭等设法剿办毋任贻害地方俟剿抚事竣再行体查情形妥筹具奏钦此钦遵在案臣维土田州在思恩府境内西界云南土富州地广俗悍械成风世袭土知州岑氏系宋时随征有功承袭土官世守其祀自前明以来叛服无常明臣王守仁讨平仍以岑氏为土吏目后复升为土知州颁给铜印其命盗等案归百色同知承审乃岑氏族众支分争袭仇层见迭出嘉庆年间岑勳两次争袭至咸丰五年土知州岑乃青病故无子争端又起于是岑裕基争袭岑钜岑铉又争袭官族结党构祸土目乘势殃民犷悍性成终难丕变署土知州岑森又与岑鋐结党仇杀土民流离转徙日不聊生当以岑森不职撤任而岑鋐等招党未散仍复肆行劫杀自徐延旭等前往督勇剿抚岑鋐慑于兵威与其党麻景翠潜逃檄饬东兰州文武在凤山一带兜缉无纵余匪亦纷然逃散第土民横被焚掠其困苦情形视遭贼最久之区为尤甚臣谕饬徐延旭宣布　朝廷德意随地抚恤该土民等得见汉官凡军行所到秋毫无扰遂陆续接踵来营泣诉苦状均愿归汉官管辖不愿复为岑氏土民其望切改流甚避水火自应及早定计以救民生迭据徐延旭及该管道府禀呈情形臣与藩臬两司悉心筹商土州既迭起争端互相仇自岑乃青病故后又无近支合例应袭之人如立远支一人即可无争亦何乐岑氏失其世守但一岑立诸岑必争土民不免仍罹于难其祸乱将相寻不已现据体察舆情禀请改流自是拔本塞源之计查土田州地方内外共分十里每里分三都每都分四图每图之广十里二十里不等多与百色厅奉议州紧相毗连今请改流拟于燕峒险要之地设立知县一员作为苗疆冲繁调缺俾令整饬化导一洗从前土官科派陋习其余各里附近百色者拨归百色管辖将百色同知升为苗疆直隶厅以新设之县属之附近奉议者拨归奉议管辖即将奉议州州判升为简缺知州以资控制至岑氏一族其构祸逃亡者现饬密拏惩办余皆远之族应如何处置俾免迁徙失所及此外添设官员建立学校移添营汛弁兵修建城垣衙署与夫清查田亩地粮编查烟户各事宜应檄饬徐延旭等就近悉心确查禀呈次第筹办据藩司文格署臬司严树森先将拟请改流大情形会详请奏前来臣维粤西庆远府属之东兰州镇安府属之小镇安通判思恩府属之那马通判均因地方多故承袭不得其人先后改土归流今土田州争袭构地方糜烂甚于他处而查其亲支又实无堪袭之人自可援案办理以安黎庶除仍饬严缉岑鋐麻景翠及附势助虐之人务获分别惩办外相应请　旨将土田州知州革去世袭其地改设苗疆知县一缺并将百色同知奉议州判二缺酌量升为苗疆直隶厅简缺知州就近分拨其地以资治理
</div>
    <div class="pagination">
<a href="皇朝经世文续编-清-葛士浚_page37.html">上一页</a><span>...</span><a href="皇朝经世文续编-清-葛士浚_page33.html">33</a><a href="皇朝经世文续编-清-葛士浚_page34.html">34</a><a href="皇朝经世文续编-清-葛士浚_page35.html">35</a><a href="皇朝经世文续编-清-葛士浚_page36.html">36</a><a href="皇朝经世文续编-清-葛士浚_page37.html">37</a><span class="current-page">38</span><a href="皇朝经世文续编-清-葛士浚_page39.html">39</a><a href="皇朝经世文续编-清-葛士浚_page40.html">40</a><a href="皇朝经世文续编-清-葛士浚_page41.html">41</a><a href="皇朝经世文续编-清-葛士浚_page42.html">42</a><a href="皇朝经世文续编-清-葛士浚_page43.html">43</a><span>...</span><a href="皇朝经世文续编-清-葛士浚_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
