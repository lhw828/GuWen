<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 139 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 139 页/共 172 页
  </h1>
  <div class="content">
   序 
　　奉贺大中丞石汀殷公平古田序
　　奉贺大中丞石汀殷公平古田序【讨平古田】 
　　今皇帝御极之五年、登用耆硕、采摭明智、相与毕力谋议、究意安攘、惟时德泽流畅、威燀旁达、普天之下、莫不抟心戢志、北虏首欵塞称贡、暨吐蕃诸酋长咸望风继踵、皆愿内附、乞封号。输职贡永永作西陲卫、天子乃稍纡西北忧、顾岭表诸土猺、犹时跳梁弗靖、皇上轸念南顾、至分命重臣、开府握符、期尽扑灭乃巳、于是中丞石汀殷公、实专征我西粤、公先是尝视学两江、时出行部郡县。即相视贼所出入险巇道。间走谍知其虗实。贼素慑公威名。巳拜命、则夙夜殚虑毕谋。鸠师旅。储饷糗。一战。竟捣其穴而覆之。葢不三阅月。而巨功屹成矣。夫西粤即秦所置桂林郡。固交广之间一都会也。乃古田又隶省邑。去郡不百里。宋元时多闻人。彬彬称奥区焉。其后民猺错居。始犷悍不可制。往者尝抗王师。殪主将。稍蚕食临桂义宁诸县。迩乃至掠省帑、歼藩臣、闯靖邸、势益嚣骜不可御。弘治正德间、尝命两将讨之、聚兵数十万、所靡饩犒亦不下数十万、师比压境、率惮险、逗挠不进、仅听招抚、示羁縻而巳、迄未有能大创之者、葢其地连亘荔永。迂回融洽。多陡崖深箐。我兵莫可侧足。又其生而烙跖跣跃。跳踉巉削。如兔兴乌集。莫可俟其出没。以故贼数得据险扼隘。而我军声息。顾动为贼所觏。不坚壁以俟我。则设伏以邀我。我且环视莫发。未几而师老财匮逡廵阻郄、贼以是益轻中国、谓莫且谁何、若是者非独其天性然也、乃其地势则然矣、惟我殷公、以英爽桓毅之才、运博大通方之智、始至结其土著、假之侦视、巳熟察其险要、则分道竞进、经隘搜伏、纡路驻守、贼相顾错愕、无所用其技、公乃鼓行前驱、再战再破、先后计斩首七千余级、所破栅数十百。获其魁韦银豹献之朝、葢自庚午十一月朔迄辛未之春、仅三月而百年之逋寇、一旦荡平之矣、公之功顾不伟欤、昔我先臣襄毅韩公。新建王公。尝帅永保田州之旅。讨平修荔八塞。谈者至今美之。余谓两公即用兵神矣。其时江广土汉之兵。调者几何。所馈饷当几何。即克有功矣。其为日又几何。乃公所征师及军兴费。率不逾十万。而成功之速复过之。则公之功。固无论弘正中用兵诸臣。即两公者。且瞠乎后矣。公既上其绩、　天子嘉之、退复疏所以安粤事宜、即其地为永安州、割义宁永福属之、而铜鼓富禄长安三镇悉立之土司、俾世世守而勿失、夫公既巳出奇制胜、销累世所不拔之憝、而复振其长策远驭、贻西土以永奠之利、则是役也、公不惟上弭　天子南顾之忧而耀我一统之威灵、解我生民之怨毒、则四夷且益辑而万邦且用休、所以绥　国家无疆之祚者将在兹矣、诗曰有严有翼、共武之服、共武之服、以匡王国者、公其有焉、
　　议 
　　治河议 
　　治河议【治河】 
　　黄河为中国患久矣、自神禹治之、而汜滥之害、不闻于中国者、垂千七百年、至周定之时、河徙砱砾、始改其故道、自是历汉历唐、其决无常时、而治之之人率随时为计亦无定术、五代入宋。河始南决。其一东北流即今会通河也其一东南流。由彭城合汴泗以入淮即今所藉以为运道者也大要自汉而后。治河者率资以浸溉。故其利害每参半。而我朝则专资以馈饷。故不复计其利。而束扼壅激。惴惴焉。不惧其溃而东奔。则惧其溢而北移。于是乎河之患日亟。而言治河者。日纷纷而卒不得其要也。愚从南方来、尝逆河行。历窥其险。窃妄计以为河自西北极高之地。建瓴而下。以万里转折之势。而乘以雨水交集。百川灌盈之盛。而惟一淮以为之委。其势无所容。不得不奔溃四出。以泄其湍悍之怒。尝观之禹治水。自积石凿龙门。历华阴。下抵柱。抵孟津洛汭。至于大伾。澌为二渠。过洚水。至于大陆。播为九河葢方大伾以下河始出峻而就平地则析而为二此治之于上流也自大陆以下地平疏水益善溃则播而为九此治之于下流也。以今日之势言之。河自孟津经中州平坦之地。迤逦而东泄于徐沛之间。土杂泥沙。善崩易决。故往岁一决于徐之飞云浦。逆流而上。横冲运河。鱼台谷亭而下。壅阏百里。再决于房村之下。稍折而南。径出小河口。下邳之道。夷为平陆。粮艘陷没者。几四十万石、庐舍漂溺。田亩荡齿者。亘七十余里。而小河之水。悬峭涌急篙师水工。过者惴怖失色。况水势漫淼。牵挽之力。既不可施。而沉石暗桩。舟行遇之。应手破漏。以致粮米浥损者。赔偿罄产。风信愆留者。稽缓积日。失今不治。其害将有不可测者。故当事诸臣亟议修复。疏既淤之沙。塞诸决之口。目今且有成绩矣。然愚以为既疏之后。不能保其不复淤。既塞之后不能保其不复决。譬如人病在心腹。其宿沴积毒。必发于四肢。不善治者。逐四肢而疗之。旋复旋起。病未必巳。而腹心之患。且日益矣。抑河自经汴而东流分五道。一自长垣曹郓过阳榖出。一自曹州双河至塌场口出。一自仪封至徐州小浮桥出。一自沛县之南飞云桥出。一自徐州之中境山之北留沟出。皆入漕而总南纳于淮。今巳堙没其四。止存秦沟一股。论上下流水势如镜见上流之势既无所分则横溢于下必不能免目今茶城之塞。议者欲于梁山开一新河。旁分其势是也。然挑浚之工。非有堤坝以约拦。则无所施力。而既有堤坝。则其水又别无所受。即茶城一道。其难如此。又况旁及其它乎愚以为河流分则势小而易防河流合则势大而难治况茶城又黄济二流交会之所。黄水暴涨。则济水不得下趋。而泥沙必致停滞。黄水伏流。则济水反得下冲而泥沙亦致激壅。故议者欲别求一路。斥远出水之口为计虽善。而为力则难。固莫若因黄河巳失之道。相其便利。如原出怀远宿迁二道。及小浮溜沟二道。开浚其一。使茶城之流稍分。则新河之工易就。曹单诸堤。亦不致有溃坏。而南阳鲁桥一带。可免淤塞之患矣。此治之上流者所当议也。若河既经徐吕二洪之阨。其奔放特甚。河身狭小。而沿河诸镇。民居迫岸。时下椿石。以防颓塌。水又遏而不得逞。每遇扫湾之处。其流迅急。而洄溜之沙。辄复停聚。故今邳州之塞。大率类此。今治之法。宜宽立堤防。当河流转曲处所更加浚阔。仍行徧谕居民稍远内徙。尽弃河壖地使直达而无碍。所谓不与水争地也。而又自曲头集至直河。旧无河堤。今亦宜相地增筑。以防复决。其新冲河口。不下数处。今欲槩为补塞。议者佥谓河性急则通流。缓则淤淀。既无皆急之势。必无两行之理。是固然矣。然今所决处地形。视邳更下。况冲荡既久。渐巳成渠。第宜据坚地。作石堤。增高水口。如贾让之说因而存之。使夏秋淫潦注溢之时。由此以泄。不至散漫旁突。而冬春归漕之候。水复安流于邳宿之下。如是。则不以合流而致溃。亦不以分流而致壅。未必非计也此治之于下流者所当议也夫　国家仰给东南。漕舟货舰。云翔鳞次。皆待济于一河。故故今日议新河。明日又议决河。役大众费。累巨万。自丙寅之决。迨今迄无宁岁。而河之迁徙不常。有不可以人力制者。安能保其不去彼而趋此。葢自禹至今。河之存者有几。而必欲取济于一途。要非计之得也。愚闻山东胶州旧有河一道、先年宪臣亦尝开凿、垂成而罢、即今淮扬舟楫、悉腠胶河、惟自陈村以北亭口以南、尚未经疏、今宜计其道里远近、多役人夫、增浚深广、则淮舟可自麻湾北以达天津、万一漕河有梗、吾取道于此、亦可恃以无恐、此一策也、又闻汴城北陈桥原有黄河故道、其河北自长垣巨野、出会通河、达临清、每秋水时至、亦能浮舟、惟以陈桥迤西浅狭者数十里不能通流、若于此广拓水境、则可引河沁二水、以通运河而江淮民船、自徐州小浮桥抵陈桥以至临清、亦可以免济宁诸闸挨挤之苦、亦一策也、又考汴河旧自荥阳合蔡水东注泗州入于淮、今蔡河久湮、而虹县泗州之境、故堤犹有存者、若能循其故迹、使淮运由泗以入汴、仍寻正统间阳武巳塞之路、更为开掘、北通卫河、此又一策也、夫善救时者、不拘于一途、而善复古者、不泥于陈迹、今亦岂无相时识势之人、能规奇策、以纾目前之患、第豪强狥利之徒。乘之以徼利。庸俗执常之夫。因之以起谤。是以当事者。未免畏及首尾。而不敢竟其说耳。故与其役淮徐既困之民。尽气竭力。以取必于一河。而不能保其必无溃败之势。则孰若均其役于齐梁未役之民。使吾有他道之可济。而不惴惴然于一河之通塞。斯万世之利也。虽然。山川经络。苟非目睹身历。而欲据文字以定之。鲜有不失者。然盲者之拟日、聋者之语音、即不得其真、亦庶乎影响之似、故曰狂夫之言、圣人择焉、
　　皇明经世文编卷之三百九十七终
　　皇明经世文编卷之三百九十八
　　华亭徐孚远闇公　陈子龙卧子　宋征璧尚木　周立勋勒卣选辑
　　王元玄默公参阅
　　徐尚宝集（疏　议） 
　　徐贞明
　　疏
　　亟修水利以预储蓄酌议军班以停勾补疏
　　亟修水利以预储蓄酌议军班以停勾补疏
　　此疏止言其大纲详则在二水客谈而徐文定评语又有同异二公经济大手须细察其经营所在
　　臣惟神京巩据上游、以御六合、兵食厥惟重务、宜近取诸几甸而自足、乃食则转漕。兵则清勾。若皆取给于东南。不可一日缺者。岂西北古称富强之地不足以裕食而简兵乎夫赋税所出。括民脂膏。而军船之费。夫役之烦。常以数石而转一召。东南之力竭矣。而河流多变。运道时梗。忠于谋国者。镜胜国之往事。以虑变于将来。窃有隐忧焉。是竭东南之力。而不能保国计于无虞。此西北水利所当亟修者也。军丁遣戍。虽有骨肉。而军装出于户丁。帮解出于里逓。每军不下百金。东南之民困。而军非土著。志不久安。辄赂卫官以私回。卫官利其初见之赂。又可以顶军而冐粮也。辄纵之而使回。又皆冐支存恤月粮是困东南之民。而不能使军政之有赖。此东南军勾所当议停者也。臣待罪该科。水利修举、职掌攸关、先任山阴时、于军勾之苦、又尝目击敢竭愚□、为　皇上陈之、西北之地。夙号沃壤。皆可耕而食也。惟水利不修。则旱潦无备。旱潦无备。则田里日荒遂使千里沃壤。莽然弥望。徒枵腹以待江南。非策之全也。臣闻陕西河南故渠废堰。在在有之。山东诸泉。可引水成田者甚多。今且不暇远论。即如都城之外。与畿辅诸郡邑。或支河所经。或涧泉所出。皆可引之成田。北人未习水利。惟苦水害。而水害之未除者。正以水利之未修也。葢水聚之则为害。而散之则为利。今顺天真定河间等处。地方乘麻之区。半为沮洳之场。拨厥所由。以上流十五河之水。而泄于猫儿一湾。欲其不泛滥而壅。塞势不能也。今诚于上流疏渠浚沟。引之成田。以杀水势下流多开支河。以泄横流。其淀之最下者。留以潴水。淀之稍高者。皆如南人圩岸之制。则水利兴而水患亦除矣。此畿内之水利所宜修也。臣又尝考元史学上虞集建议、欲于京东濒海地方、如浙人筑塘捍水成田。惜其议中格、及末年、海运不继、始有海口万户之设、巳无救于元事矣、臣尝临文叹惋、恨集言不蚤售于当时、今自永平滦州以抵沧州庆云之境。地皆雈苇。土寔膏腴。集议断然可行。当全盛之时。河漕岁通。而思患预防。纷然献议。独于集议。尚废焉未讲。若仿其意。招抚南人。筑塘捍水。虽北起辽海。南滨青齐。皆可成田。有不烦转漕于江南而自足者。其思患预防之深意。又不止于开河通漕而巳。此濒海之水利所宜修也。议者或以水利久废。骤而行之。必役重而民扰。势逆而功难。臣以为不然、葢施为缓急。在当时酌而行之耳欲行营屯须戒勾清民所素业者姑置勿问而荒芜不治人所共弃者从而经畧其端则不弃者羣起以效力矣功力难施者姑置勿问而势顺费省功力易成者从而经畧其端则难成者以渐而就绪矣顺民之情。因地之势亦何惮而不为哉。伏乞敕下工部、酌议覆请、特命宪臣、实心为国为民者、假以事权、不沮浮议、需以岁月、不求近功、将畿辅诸郡、及京东濒海水利、相度土宜、率先修举、或抚穷民而给其牛种、或任富室而缓其科税、或选徤卒、而分建屯营、或招南人、而许其占籍、诸凡招徕劝相、俱许便宜行事、俟行之稍有成绩、次及山东河南陕西私处地方、将江南岁运酌量改折、助其费而究其功、东南之岁运渐减。西北之储蓄常裕。公南人也为此言意疑私其□里所以□言易入事不成而贬去矣不惟民力可纾。而国计永保于无虞矣。东南之民。素称柔脆。本不宜于远戍也。勾补无用。莫不知之。而军伍日渐虗耗。又不能举其法而尽废。今徒致严于勾补之中。而不议处于勾补之外。非计之得也。各处军户。除户绝法当除豁。及户内消耗。止有老弱不堪。法当纪录外。其有应解军户丁田众多。不愿远戍者。如匠班事例。量征军班行。分其户为三等。而上下其班。行上户若干。中户若干。下户若干。俱解赴应戍之所。以资召募。班行既定。可免岁岁清勾。军户无远戍之苦。里逓免解送之劳。此班行之有益于民。所当议者也。岁征班行。或类解京师。或转发该卫。就便召募土著。则可拣择壮丁。不至老弱充数。得备御之实用。土著安居。永无逃亡之患。存恤月粮。又可裁革。并资召募。此班行之有益于国。所当议者也。议者或以清勾则解丁永戍。班行则每岁诛求似于军政有碍臣以为不然。夫所裨于军政者。不当眩于勾补之虗数。当求召募之实用耳。今军班岁出不甚多然积数岁以通募。则一军之班。虽募两军可也。军户畏于军补。渐脱户而隐丁。若止征班银。军户必无隐脱。则一时之召募。遂为经制可也。较之清勾有虗数而无实用所得不又倍哉。伏乞敕下兵部、酌议覆请、查照先年匠班事例、将应解军丁、免其解补、每年量征班行、以资召募、将存恤月粮裁革、以杜虗冐、使南北之勾补永罢、西北之行伍渐充、不惟民困获苏、而军政坐见其有赖矣、又照畿内诸郡邑统辖既分、事多牵制、先因亟拯民溺、以奠内地事宜、议欲专遣宪臣一员、竟以畿内差多、未经允行、臣以为水利重务。必专其事权。方克有济。各省清军、先有专差、近浙江南直隶云贵四川、因先差御史养病升任停差、令各廵按御史兼摄、惟湖广广东广西江西福建、当有专差、是以政体未一、乞敕下都察院、酌议覆请专差老成宪臣一员、经畧畿内水利、如畿内差多、则裁减别差并归水利亦便、将前各省清军御史、取回别差、俱令廵按御史兼摄则水利之事权专清军之政体一矣
　　议 
　　西北水利议 
　　西北水利议【西北水利】 
　　此系徐文定公评定即详载评语以精当不可易也
　　徐子征入谏垣、居无何、以罪逐、客有唁于潞水之湄者、见徐子屏居野寺中、读书意适、无怼色、则数徐子曰、子以外吏、一朝列侍从之班际　圣明在上、固希世之遘也曾不能卑节驯行、效尺寸以图报塞、乃抱衅而往、将自弃于明时、且子尝欲乞身以奉菽水、使子亟成其志、宁有今日哉、奔走窜逐间负国恩而违亲养、忠孝两无当也、予窃为子悲之、徐子闻言零泪缘缨、坐客而与之语曰、客之数予、予则悲矣、客亦恶知予哉、予始待罪垣中首疏西北水利事、何人哉而为水衡噫予误矣如此人者安得不为水衡水衡当事者迂其言置不省、予乃抚膺而叹曰、当今经国吁谟。其大且急。孰有过于西北水利者乎。虽然、槩而行之则效远而难臻。骤而行之。则事骇而未信葢西北皆可行也。盍先之于畿辅。畿辅诸郡皆可行也。盍先之于京东永平之地京东永平之地皆可行也。盍先之于近山濒海之地。近山濒海之地皆可行也。盍先之数井以示可行之端。则效近而易臻。事狎而人信。又恐其难于遥度也则又褁粮属二三解事者。走永平濒海近山之境。相度而经畧之。既得其水土之宜。疆理之详。始信其事之必可行。而犹冀其言之获售也。欲再疏以请、草具将上适与罪会、使予得罪稍缓、则疏必再上、或庶几其言之获售、使予不欲再疏、以售其言、则乞养以日久当在始疏报罢之时、宁濡忍以及罪谴、负国恩而违亲养、诚如客言、予则悲矣、客亦恶知予哉、客曰、予闻天下事、谏官皆得言之、今　天子锐意化理、子职谏数月、即水利报罢、崇论竑议而中当事之指乎宁无崇论谹议、可以动听而中当事者之指、乃諰諰焉惟冀水利之复行亦左矣、且子谓经国吁谟、其大且急、莫有过于西北水利、则又予之所未解也、徐子曰、禹功茂矣。而浚亩距川。乃其尽力而终身者。驺孟谈王。田里树蓄。厥惟先务。客恶得以水利而左之。予将为客悉其利、夫雨旸在天。而时其蓄泄。以待旱潦者。人也。乃西北之地。旱则赤地千里。潦则洪流万顷。惟寄命于天以幸其雨旸时若。庶几乐岁无饥耳。此可以常恃哉。惟水利兴而后旱潦有备。其利一也。神京北巩。财赋取给于东南。忠于谋国者。镜胜国之往事。怀杞人之隐忧。尚有出于河流外者。惟兴水利。以劝农功。使王畿常裕。视东南为外府可也。中人之治生。必有附居常稔之田。始可以安土而伙饥。乃国家全盛之势。据上游以控六合。独待哺于东南。近废可耕之田。远资难继之饷。岂计之全哉。今运蚤而积久。储蓄信有赖矣。然运蚤而收之。不及其熟。有浥损之患。久积而散之。恒过其期。有红腐之忧。水利既兴、则田畴之间。要皆仓庾之积。其利二也。此条西北人所讳也慎勿言之东南转输。每以数石而致一石。民力竭矣。而国计所赖。欲暂纾之而未能也。惟西北有一石之入。则东南省数石之输。所入渐富则所省渐多。先则改折之法可行。久则蠲租之诏可下东南民力。庶几复苏、其利三也。昔禹播河注海。而沟洫之修。尤尽力焉固以利民亦以分杀支流而不以助河之虐河之无患沟洫其本也周定王以后。沟洫渐废。而河患种种矣。今河自关中以入中原。合泾渭漆沮汾泌伊洛瀍涧。及丹沁诸川。数千里之水。当夏秋霖潦之时。诸川所经。无一沟一浍。可以停注。旷野洪流。尽入诸川。其势既盛。而诸川又会入于河流。则河流安得不盛。流盛则其性自悍急。性悍则迁徙自不常。固势所必至也。今诚自沿河诸郡邑。访求古人故渠废堰师其意。不泥其迹。疏为沟浍。引纳支流。使霖潦不致泛溢于诸川。则并河居民。得利水成田。而河流渐杀。河患可弥矣。其利四也。古人之画地而国也。曰我疆我理南东其亩。既顺土而宜民。亦设险而御侮也。晋之邀齐也。必曰尽东其亩。以为戎车之利。晋之利。齐之害也。今西北之地。平原千里。寇骑得以长驱若使沟浍尽举则田野之间。皆金汤之险而田间植以榆柳枣栗既资民用又可以设伏而避敌其利五也。往者刘六刘七之乱。持竿一呼。从者数万。则游惰归之也。葢业农者縻其田里。惟游惰之民。轻去乡土。而易于为乱。今西北之境。土旷而民游。识者常惴惴焉。诚使水利兴。则旷土可垦。而游民有所归。消衅弥乱。深且远矣。其利六也。东南之境。生齿日繁。地苦不胜其民。而民皆不安其土。乃西北蓬蒿之野。常疾耕而不能徧。苏子谓聚则争于不足之中。散则弃于有余之外。其不均固如此也。今若招抚南人。修水利以耕西。北之田。则民均而田亦均矣。其利七也。东南多漏役之民。而西北罹重繇之苦。则以南之赋繁而役减。北之赋省而繇重也。不必言只言众轻易举可耳使田垦而民聚。民聚则赋增。而北繇可轻。其利八也。沿边诸境有转输不能至者。招商以代输。葢有数顷之田。困于一。遂弃业以他徙。其有曲避转输之苦者。则私以折色兑军商得苟安军无宿储即承平勿论。设有烽警。何以待之。惟近边田垦。转输不烦。其利九也。屯田之成熟者。多属隐占。只要谷多而贱便是长策久则难稽矣。然亦不必稽也。西北非无田之为患而不垦之为患彼既垦而熟矣。何必归官。始为国家之利哉。惟自其荒芜不理者。召募垦之。则新屯固种种也。兵之壮悍者。既心耻于负锄。而其嬴弱者。又力疲于荷戈。驱兵为农。势固难行不必言简只是人众便可召募其自为保聚者听可也今边人但足□食则招为家丁此将官之诈局惟募之为农而简之为兵则心安而力奋屯政无不举矣。今天下浮户依富家以为佃客者何限。募而集之。可立致也。募农以修水利修水利以举屯政。其利十也。塞上之卒土著者少。不得巳而有募军。则居行给饷。为费不赀。又不得巳而有班军。则春秋逓往疲于奔命。又不得巳而按籍勾补。解檄方登。逃亡旋报。闾阎重困。行伍又虗。若近塞水利既修。屯政大举田垦而人聚人聚而兵足可以省远募之费。可以苏班戍之劳。可以停勾补之苦。其利十有一也。宗禄势将难继咸切忧之。而莫肯任其议。将以难遗后人而后之难更有甚于今日此不可不亟为之图也。世有勇于建议者。则曰裁其禄。弛其禁而巳。夫不资之以谋生。而徒曰裁其禄。则饥寒者孰恤。不定之以安居。而徒曰弛其禁。则流离者孰依。我　圣天子睦族展亲之仁。必不忍其至是也。昔范文正以两府禄入。尚能广义田以廪族人。矧以国家之大。而不能使天潢之泒。皆饱食而安居乎。此必然之画舍是更无策矣而议者曰无田但使孺东持筹余得助其下风岂患无田哉今西北之地。旷土弥望。于其间。择人所弃者。官为垦辟。分井而田。如中尉以下。量岁禄之意。授田若干。使得安居而食其土。其后支庶渐繁田不再授葢既授之以田。开其治生之端。彼知田不再授。则皆及其始授之时。勤俭明农于其间。以岁食之余。渐垦田而扩产为长子孙之计。其雄桀者不失为富家翁。即庸拙者亦可以依田力穑。其与坐食多馁。散处失所者。相去远矣。其利十有二也。昔之有志者。尝欲仿井田之遗意。授民之产。而惜其时之不可。痛豪强之兼并。限民之田。而恨其势之难行。今若于西北空闲之地。修举水利。但□治田即是井田之法舍此无别法故但实有意为民民田自均不必限民屯田且令之举正须得豪强之力而先限之田可平则仿古井田亦可也。限民名田亦可也。古昔养民之政。以渐可举。其利十有三也。古者以井画地度地居民。比闾族党。井自为界。民不可多得尺寸之地。而地亦不可多得一介之民。民与地适相均也。今通都大邑之民。踵接肩摩。而争繁习靡。多梗化而败俗。其争少习朴者。惟寥廓之乡为然。今若画井居民。裒益其多寡。使民与地均。如古比闾族党之意。则教化可兴。而俗尚自美。其利十有四也。客曰、信如子言、水之利溥矣、西北皆可行、独先于京东者何居、徐子曰、京东辅郡。而蓟又重镇。固股肱神京。缓急所必须者。矧今地负山控海。负山则泉□而土泽。控海则潮淤而壤沃。利水尤易易也。予所属二三解事者。葢遍历山海之境。阅两月而返。披图出示。如指诸掌也。上人谓之□泉彼中随地可得寻觅但大小异耳为言诸州邑泉。从地涌一决而通。水与田平一引而至比比皆然。姑摘其土膏腴而人旷弃。即可修举以兆其端者。自西历东。如密云县之燕乐庄。平峪县之水峪寺。及龙家务庄。三河县之唐会庄顺庆屯地。皆其著者。蓟州城北。则有黄营。城西则有白马泉。镇国庄。城东则有马伸桥。夹林河而下。城南则有别山铺及夹阴流河而下。至于阴流淀疏渠皆田也。遵化西南平安城。夹运河而下。及沙河铺地方。又铁厂涌珠湖以下。至韭菜沟。上素河下素河。百余里夹河。皆可成田。迁安县北。徐流营山下涌出。五泉合流。入桃林河。又三里桥涌泉流出滦河。迁安萟桑甚盛故宜有蚕姑庙耶然闻其人萟桑者皆剥皮造纸恐是昔曾治蚕而后来中废耳又蚕姑庙涌泉成河。与滦河相接。夹河皆可田之地。卢龙县燕河营涌泉成河。及营东五泉。涌漫四出。至张家庄抚宁县西台头营。河流亦自燕河营涌泉而来皆可田。自西以东。如丰润县。怀柔县之髽髻山下可作水田百顷南则大寨及剌榆坨史家河大王庄之地。东则榛子镇西则鸦洪桥夹河五十余里。皆可田。玉田县清庄坞导河可田。后湖庄疏湖可田。三里屯及大泉小泉引泉可田。其间有民所不业之地。有屯地。有牧马草地。屯草之地属于官。官为辟其芜。而收其利。不难也。至于民不业者。召民业之。官为助其力。何至连阡以弃。鞠为茂草乎。至于濒海可田。则自水道沽关黑崖子墩起。此田成则东南一大郡也宝坻静海皆如是至开平卫南宋家营之地。东西度之百余里南北度之百八十里。皆隶丰润。其地与吴越濒海之沃区相等。静海之葛沽高地今巳田双江稍下巳田余可作者甚多今萑苇弥望。而系名于势族。然苇之利微。即势族亦无厚入于其间也。若如吴越人田而耕之。则利十倍于苇。即捐其一以与势族。使不失其旧入。势家亦何憾焉。昔虞文靖公之议。东极辽海。南滨青徐。濒海皆可田之地。何处不可先徐公偶得此耳今丰润实其中境欲举其议而行之。兹非其先当致力者乎。葢先之京东数处以兆其端。而京东之地皆可渐而行也先之京东以兆其端。而畿内而列郡皆可渐而行也。先之畿内列郡。而西北之地皆可渐而行也。在边陲则先之蓟镇。而诸镇皆可渐而行也。至于濒海。则先之丰润。而辽海以东。青徐以南。皆可渐而行也。夫事有小用则宜。大则局而不通。大用则宜。小则窘而难布。兹其试之一井。究之天下无不利者。事有旦夕计功。而远猷不存。积久考成。而近效难覩。兹其暂之岁。收。久之永赖。无不利者。特端之于京东数处。因而推之西北。一岁开其始。十年究其成。而万世席其利矣。客曰、西北之人、岁苦水害、柰何利之且彼宿苦其害、而子骤言其利、其不信亦何异乎、徐子曰、嗟乎、水在天壤间。本以利人。非以害之也。惟不利斯为害矣。人实贻之而咎水可乎。葢聚之则害而散之则利。弃之则害。而用之则利。如血之在人身。流贯于肢节。而润泽其肌肤一有壅注。则上而为痈。下而为痔。又或溢出于口鼻而因以戕其躯。遂曰血之于人害也。亦舛矣。今之咎水之害者。即山川之委原未悉。胡不引人身观之也古昔盛时。列国分布。画井而田。甽达于沟。沟达于洫。洫达于浍。浍达于川。纵横因其地势。以取利于水。今西北皆其故疆也。岂古以为利。而今以为害乎。且东南之民。争涓流于尺寸之间。何者。彼固利之也。谓水利于南。而独为□害。此必无之理也。客曰、南北均利水矣、而北之视南、亦有难易乎、徐子曰、北易。客乃咤曰、子固好奇、甚言北之利于水耳、乌得而称北易也徐子曰、客何异于言哉、南方之民。披蓑而耕。抱湿而获。葢恒与雨相值也。长夏苖将立稿。则讼风伯而祝雨师。盻盻焉以一沾濡为快。乃西北之雨。多于长夏。而耕获之时少雨。其易于南。天时则然也。西北地旷而水夷。稍一疏引。水即为利。东南之地。高下相悬。有转水于数仞之深者。再日不雨。则桔槔之声。彻于郊原。竭人力以资灌溉。苦且难。地势使然也。考之古昔甽深尺许。遂深二尺。沟深四尺。洫深八尺。浍深二仞而已。未有如东南转水于数仞之深者。至如京东山之涌泉、此真东南所少溢地而出。河之支流。等地而平。其于西北尤为易易也。东南濒海。岁多潮患。葢海之势。趍于东南也。辽海以及青徐。有海之饶。而鲜潮之患。其难易又彰彰矣。柰何目为萑苇之场、而弃之不田乎、予谓北易、葢亦有据而言之也、客曰、南北水利、修废顿殊、亦有由乎、徐子曰、水利修废。由于人之聚散。而旋转之机。上实握之。西北在三代盛时。沟洫时修。农功毕举。厥后魏史起引漳水溉邺。邺以富。秦开郑国渠溉舄卤之地。四万余顷。关中为沃野。秦以富强。至汉文翁溉灌繁田千七百顷。而蜀饶。白公穿渠引泾水溉田四千五百余顷、而民以饶富。马援引洮水种秔稻而狄道并塞之民得以乐业。虞诩复三郡激河浚渠为屯田。而省内郡之费葢三代之时。沟洫遍于列国。水之为利也宏。魏秦国擅其利。文翁以下诸子。人兴其利。水之为利也专。然皆在西北之境。若东南称水利者。在汉以前。惟马臻开鉴湖而已。他未有闻也。及五胡之乱。中原生齿渐耗。从晋室而东徙者谓之侨人久则安其土而乐其生。西北民散。而东南利兴。非细故也。即如东南之饶三吴称最在禹贡扬州之域。厥土涂泥。厥田下下而己。汉之时亦一泽国耳。惟晋室既东。民日聚而利渐兴。然其财赋。亦未至于今日之盛也。至五代时。钱镠窃据以称饶。及南宋偏安以致富。靖康之乱北人南来者更则民益聚。利益兴。而财赋遂甲于天下矣。尝考宋绝兴五年、屯田郎中樊宾言、荆湖江南。与两浙膏腴之田。弥亘数千里。无人可耕。则地有遗利。中原士民扶携南渡。几千万人。则人有余力。若使流寓失业之人。尽田荒闲不耕之田。则地无遗利。人无遗力。以资中兴。由此观之。则宋室方南之时东南尚有旷弃之田。及其季年。人多而田少。豪右擅陂湖以自殖、地利尽而民不聊生者。聚故也。东南地利尽。而西北旷废厥有由哉。南宋以东南支军国之用故其民穷然其正赋止如今五分之一耳今国家当全盛之时。兵戈不试者。二百余年。西北生齿日渐繁伙。而东南之民。争附于辇毂之下。诚劳来安集于其间。则民聚而利无不兴矣。即画井而沟洫之。亦不难也。矧秦汉以下。其兴利而足民者。独不能寻其迹师其意。而行之乎。何至待哺于江南也。彼其窃据称饶。偏安致富者。亦不得已耳。乃今国家奚赖焉。其机固在一旋转间也。客曰西北利水。吾固知其旧矣。然吾闻怀庆纪守、尝因丹沁支流疏渠成田、民颇利之、纪去而田亦随废、又如真定杨中丞之家居也、亦尝募南人缘水垦田、岁入甚饶、及滹沱旁决桑田之变、祗瞬息间耳、岂久废之余、固难卒举者乎、徐子曰、是所谓废食于噎、非通论也、夫利水之法。高则开渠卑则筑围急则激取缓则疏引其最下者。遂以为受水之区。因其势不可强也。然其致力当先于水之源。源则流微而易御。田渐成则水渐杀水无汛溢之虞。田无冲激之患。彼怀庆当丹沁之下流。而真定尤滹沱所必冲者也。安能久而无患哉。葢不先于其源之故也。尝考桑干水发于浑源州。经保安之境。则自怀来夹山而下。至卢沟桥狼窝地方。不在原□在要原恒流委恒□故无骤干骤溢之患若非原非委在其中流者亦必恒流不绝不溢故绝而可引溢而可捍者冲溢为患、漫至彰义门。先朝屡经修筑。为费不赀。今保安境上。闻有用土牛逼水成田者。恐亦不能久而无患也。若督责有人。多方招募。使桑干上流。皆引成田则岂惟保安之田。恃以无患。而怀来以十。水患亦杀矣。予又尝物色瀛海之间。如元城洼罗家湾洼郝家庄洼高桥铺洼章家桥洼。皆连阡黑壤。废为水区。非不可田。顾以下流受黑洋等九河之水。西北之水一开浚遂可无患而其大要在浚上流入洵浚下流入流而巳非先致力于水源。未可徼利旦夕。而终贻水患也。客曰、子论甚悉然世之疑而不遽行者、亦有说焉、一难于得人、二惮于费财、三畏于劳民、四忌于任怨、五狃于变习、子亦不可不察也徐子曰、微子言、予亦筹之、夫畏事者既因循而不理、喜事者又轻率罔功、固矣得人之难也、是必有经畧之功、而无纷更之扰、使利兴而民不知、则善矣、世固有能任之者、亦不如宋人专以劝农之名、亦不如今制责以水利之职、葢劝农而兴水利牧养斯民之首务也、今若另设劝农、而水利又有专职、则若于牧养斯民之外。增劝农水利一事。彼之号为牧养斯民者。又将何为耶。今之开府持节。与藩臬守令。皆以牧养斯民也。劝农水利。责将谁诿。惟于开府持节者得人。以择藩臬。以择守令。久任而责成之殿最系焉。利兴而民不知者可坐而致也。世之言费者、吾惑焉、夫捐数万金之费于春。而收数万石之获于秋费于帑而偿于田此庸人操十一之利者。尚甘心焉曾谓善于谋国者。而顾以费为惮乎。且始为而获。继是有兴。即以所获者为资。渐而广焉。不烦再费也。畏于劳民。虽苏文忠公尝有是论。文忠公之言曰、天下久平、民物滋息、四方遗利、皆畧尽矣、今欲凿空寻访水利、所谓即鹿无虞、岂惟徒劳、必大烦扰、所在追集老少、相视可否、吏卒所过、鸡犬一空、审如文忠公之言、民信劳矣、予谓不必于牧养斯民之外。专设劝农水利者。亦恐其喜事劳民。如文忠公之言也。诚得牧养斯民者。择其势顺而功省之处。暂出官帑募愿就之民。经畧其端。以示倡率之机。使民灼然知水利可兴。则必有竞劝而争先者。庶令不烦而事自集。若槩以水利役民、使贫民苦于追呼、妨其生业、而富家反擅其利、予尝见水利使者、檄下诸邑、阅治水利、辄饱吏书之橐、而害及闾左、此文忠公所以极论而深叹也、怨生有二、妨小民之业。怨隐而害深。夺豪右之利。怨显而谤速。既不槩以水利役民、民无追呼之扰、怨不丛于小民矣、而豪右之利、亦国家之利也、何必夺之、周礼使世禄地主之有力者、与其广潴巨野之可以利民者、曰主以利得民、曰薮以富得民、彼小民欲自利、而力有所不逮、官为倡率、豪右从而兢劝于其间、则借豪右之力。以广小民之利。固主与薮之遗意也。方欲藉之矧曰夺乎此何以任怨为也。北之治田也。逸。南之治田也劳。彼其以惰心而乘之以逸习。卒而驱之。宜有未从者。然彼之卤莽而耕。亦卤莽而获。所入固微也。以南之劳。治北之田。则一亩之入。北之治□独有田者安于故□□其力作之人何尝不劳苦乎葢其劳不下□人而淡漙过之矣倍于数亩而旱潦可以无忧诚一驱之其嗜利之心必潜易其好逸之习且相率而为逸者。以其习之故。然比闾族党皆然也。官为倡率。有能争先力田者。稍优异之。则皆耻于逸而趋于劳矣。昔张全义起于羣盗、其尹河南也、当丧乱之后、白骨蔽地、荆棘弥望、居民不满百户、全义择人以修屯政、招徕农户、流民渐归、远近趋之如市全义为政宽简、出见田畴美者、辄下马与僚佐共。观之、召田主劳以酒食、有蚕麦善收者、或亲至其家、悉呼出老幼、赐以茶彩衣物、民间言张公不喜声伎。见之未尝笑。独见佳麦良蚕则笑耳。有田荒芜者。则集众杖之。或诉以乏人牛。则召邻里责之曰。彼乏人牛。何不助之。由是邻里相助。比户有积蓄。在洛四十年。遂成富庶。葢其劝农力本。生聚教诲。变荒墟为富壤。非偶然也。诚使西北牧养斯民者。能以全义之心为心。未有狃于故习而不变者。不一曰倡率而遂曰习之难变。可乎。夫得人而任。捐公帑以募就役之民。宜怨讟不生。惰习可变。而田功毕举矣。乃若不费公帑。不烦募民而田功自举者。予又得而熟筹焉。边地屯田以饷军也。其道有三。倡力耕之机。定赏功之典。广世职之法而巳。内地垦田以阜民也。其道有三。优复业之人。立力田之科。开赎罪之条而巳。葢大将固偏裨卒伍所望而趋也。今诸边沃土。多大将养廉之地。使大将肯以其地画井以田。以率偏裨卒伍。无不响应而竞耕者。昔郭子仪因河中军尝乏食。乃自耕一亩。将较以是为差。于是士卒皆不劝而耕。是岁河中野无旷土。军有余粮。昔宋廖给事中刚亦尝首陈是说也。将卒捐生而赴敌者。冀以功而获赏也。今若计田行赏。又如廖给事所谓执耒之安。方之操戈之危。岂不特易。此赏一行。万顷不难得者信然矣。今富民得纳赀以列武弁。职冗而军政无裨也。若仿虞文靖公之意。听富民欲得官者。能以万夫耕。则为万夫之长。千夫百夫亦如之。先试以虗衔。缓其征科。俟其田入既饶。积蓄渐充。则命以官而量征其税。就所征者给以禄。佩之印绶。得世其官。练集其耕夫。以寓兵于其间。真良法也。民之流离。弃其业而畏不敢复。葢疮痍未起。科督又严。甚则举其宿负者而取盈焉。此宜上有以招徕之。蠲其负。宽其征。时其赈贷。则流离兢复。寓兵于农此是古人不及今人处往往以为美而欲効之可谓习而不察也平居听其教习以防御盗贼则可荒芜渐垦矣。汉之盛时。孝悌力田同科。葢务本重农。以寓劝率之微权也。今若定为之制。有能于荒芜之乡。垦田而井者。田得自业。而输其税于官。官因税而稽田。因田而定等。上者如纳粟待铨。次者遥授散职。又其次者补胥吏而役于官。则力田者兢起矣。赎罪有条。借贪墨以行私者何限也。使令罪而有力者。捐赀垦田。官课其垦田之费。与赎罪相当。则归其田而收其税。即无力宜远配者。亦得近属于田亩之间。以力垦田。而赎其罪。此固法行而人亦乐从也。倘举数者而行之。屯田可兴。垦田可多。又何必费出公帑。而役烦募民哉。客曰、就子数说、尚有可疑者、捐生而获边赏、积汗马之勋、而获世职、欲以田亩之劳并之可乎、力田赎罪、田固彼之田也、税入几何、恐无以足经费、而佐司农之急、谈何容易、子更筹之、徐子曰、审时度势、各有攸当也、敌刅既接、军功为先、边烽稍宁、屯政急矣、倘屯政举而边地垦。食足兵强。虏来而应之有胜筭。虏去而守之有长策。又何军功之足羡乎。若徒尚军功。则忽内修而启外衅。非国家之福也。且边人之剽悍者。勇于赴敌。其椎鲁者。愚意欲以世爵诱人则虞文靖之意而稍斟酌之非鬻爵而使之治事也此二策相去远矣若今之军有名无寔则以田作当摆站差操甚善又律文流罪欲徙民以实空虗也营田之法行可以复行流罪之法乐于力田各以其长邀上之赏又何妨焉今边地久芜。师不宿饱。非悬殊格。亦何望屯政之修乎即兵兴之时转饷勤劳亦得与对垒者论功客何疑之至于世职之法所系于今日之边务者尤非小也。今之武弁。能因世阀以树功名者。固亦有之。然其间困乏孱弱存者种种矣。惟其先世汗马之劳。不忍遽废则可耳。欲藉以练卒而应敌。必不能也。彼富民欲得官者。能以万夫耕。则其财力智识。巳出于万人之上。能以千百人耕者。亦出于千百人之上。其财力智识既足以为主帅之倚用。使之部耕夫以为胜卒。又皆其衣食赡养者。心附而力倍。其与今之武弁。困乏孱弱。剥羸卒以自肥。固天壤悬也。子孙席其世业。亦不至于遽替。即有替者。又必有财力智识之人。代其业而继其官。边圉之间。转弱为强。兹其大端矣。濒海之地。　国初皆设墩台。分戍瞭守。以备南倭。今草头沽关。及水道沽关。以至于新桥海口赤洋海口等处。遗址尚存。日渐圮废。遐想　国初设墩分戍。固将备倭。亦以南北势悬。使濒海墩戍。连络于其间。则内地有梗。此路可通。又防微虑远之深意也。惟其初设墩戍稀少。冀后续增。然无田可耕。则墩戍渐废。势必至也。其中更多委曲须议今若于濒海辟田以世职之法屯驻于其间久之田益辟而人益聚。则海上为乐土。濒海有通道。即内地有梗。南北不至悬隔。于　国初设墩分戍之意。固相成也。　国家分兵而屯。授之以田。统于卫所之官。法非不详。然久则田隐占。而屯亦渐废。葢田授于官。兵非已业也如此胜于封建封建者生杀爵禄自制也今予之空名不得治事理民其法更便矣惟富民得官屯驻则其田固巳业子孙相承。稽核自详。无隐占之患。葢井田而寓封建之意也。夫富民捐巳之赀。辟荒区以输税。养耕夫以寓兵。其利于国者多矣。就其所入给以禄。朝廷御之以虗名。使之世其职而守其业。有增课之饶。无养兵之费。又何靳而不与乎。彼即汗马之勋者。禄入兵费。皆仰给于县官。岁縻而无补。安可以此例论也。今民间子弟入冑监者。例得输三百五十金。若使力田者。于荒芜之野。垦田三百五十亩。得比输三百五十金者。而同科则国家一时虽未得三百五十金之入。而岁收三百五十亩之税。岁岁积之。其得更倍。谚谓千镪而家藏。不若铢两而时入。此尤易晓也。田少而杀。与赎罪而入者。即是可推也。若恐力田可同于输金。则必有伪增田亩以欺上。或始而垦。旋而废。难以一一稽之。则又不然。夫民间始系名于冑监。距其入铨得官之时。多者三十年。少亦不下二十年。所垦之田。岁入官税。总而计之。当不止于三百五十金。彼既垦田。岁以其田之入而输官。不难也。亦何乐于伪田增税。岁以厉巳乎。即有田伪而税负者。有司将时稽而除其名。彼亦何利焉。若谓国用方诎。经费之内。岁少三之一。必赖开纳以纾其急。不能徐徐以待岁税之入。则亦思之未详也。葢经费之广。由于各边主客兵饷所费为多。若各边屯政渐举。则经费自省。况力田者得以田自利。而岁税又取足于田之所入。其从之固易。则以力田而应者。比今输金之人。必且数倍。其愿输金者仍输金。不因此而废。若从吾计五年而事例可渐革也方今之世不尽革事例必不可以为政彼二者并行。国用又何患焉行之积久。田辟而税广。费省而用足。则力田之科。与输金者。皆可渐罢。又不必商盈诎于财贿。酌多寡于开纳也。客曰胜国都燕且百年。虞文靖公之议。格焉未行。我　国家定鼎于兹。又二百年矣。通漕理财。纷然建议。而西北水利。未闻举其议而行者。子何惓惓于今日也。徐子曰、胜国往事巳无足论。虞文靖公之言。既不获售于泰定可为之时。及季年东南有梗。思其言。仿其意。设海口万户。巳无救于元事矣。可胜慨哉。今　国家承平既久。竭东南之力。尚不足以裕西北之储。幸外夷之欵贡。修内地之水利。千载一时。不可失也。若骇然而图之。其将及乎。此予之所以惓惓也。客曰、时信可行矣、然子方以罪逐、宜引咎缄晦、庶几补过、乃又鼓舌谈　国家之大计、非所谓位卑而言高者乎、是益其罪也、徐子愀然曰、子何言、葵藿在崖谷之阴、见日则倾矣、植性之定也、人臣居江湖之远、忧时益切者、秉义之常也、苟裨国计、即闾阎尚得言之、矧予固　圣天子所尝置诸左右、而责以献纳者、安敢以一出遂自远哉、且与客谈而私识焉、又何罪也、客于是起而叹曰、嗟乎、子去矣、其有味于子之言而冀其复行者、予日望之、徐子日、是非予所敢知也、然予曩上疏报罢、大司马谭公惜予言未行、自言久历塞上、深知其必可行也、王开府寓书于予、旨身任其事、戚元戎欲减南兵之愿农者、惟开府是用、葢往时塞上少南人今南人应募而至者成市其方待募而未收与募退而不愿还者皆可驱之为农即数千人呼吸而集也。夫开府抱济时之畧。而元戎有销兵之心。乃大司马公。又握石画于其间。即予去二三同志多是予言。倘有再疏以请者。西北水利庶其兴乎。北方之可为水田者少可为旱田者多徐公只言水田耳而不言旱田不知北人之未解种旱田也惟国是裨。奚必言之自予也。予曩冀言行、迟回未去、适罹兹罪、客谓负国恩、而违亲养、予亦何以自解、倘人有举其言而行者、予因得以効其区区、又或予之罪状、久而稍纾、将陈情以遂其私、力耕以奉老亲歌咏太平、窃比于击壤之遗民、岂不幸与、客意良厚予将黾勉于　君亲间、以无忘客之大赐、谈巳客散徐子拏舟南去、
　　皇明经世文编卷之三百九十八终
　　皇明经世文编卷之三百九十九
　　华亭陈子龙卧子　徐孚远闇公　宋征璧尚木　李雯舒章选辑
　　董云申士开参阅
　　管东溟奏议（奏疏）
　　管志道
　　奏疏
　　直陈紧切重大机务疏
　　直陈紧切重大机务疏【紧切机务】 
　　臣窃观今之时势、多以末流事例为纲纪。而不究法之所从来。以牵合世情为中庸。而不虞弊之所底止。骎骎乎极重而不可反矣、及今不拯、后必难图、臣甚忧之、故撮其紧切重大者、为九条以　献删去第九条以论乡试事□令不切、　一曰复议政之规、　太祖既革丞相、而以事权分属九卿、每日羣臣奏事、即于　御前面决可否、取　旨奉行、其时　殿阁大学士尚未预机务也。永乐洪熙中、始以阁臣解缙等预机务矣。然面奏取一旨。仍洪武之旧。未尝有票　旨批发之事也。宣德中、始令阁臣杨士奇等、尚书蹇义等、票　旨以进矣。然每遇大政。犹命诸大臣面议处分。不尽从中批发也。惟正统初　英宗以冲年而践祚、三杨以　顾命老臣而当国、因创权制、每日早　朝止许言事八件、阁臣预先处分以白于　上、临奏传而行之、盖辅导冲圣之道宜尔也、然自此法一行、　天子鲜御午　朝。九卿不奉面议。与　国初之制渐远矣。臣尝总而论之。面奏处分。开国之令典也。必　圣虑精明之甚。而后能亲决万几。调　旨批发。　近代之便宜也。必辅臣公明之极。而后能常持国是。于斯二者而酌其中。其唯密谋于　内阁而公议于外庭乎故臣以为早午二朝之制。不可不复也。　此论午朝之制最为详剀但恐辅政者不便行祖宗时多御午　朝。于左右顺门。大班既退。羣臣更进言事。辄至夜分以故幽隐毕达。今纵不能如　祖宗之一日两　朝。亦宜仿其意而行之。如三六九日早　朝。则一四七日午　朝。夫早　朝自有常仪矣而午　朝则不必文武百僚齐集。唯　内阁辅臣与六部都察院通政司大理寺詹事府翰林院五军都督府各堂上掌印官俱造　御前。其部院卿贰督府佥书以及太常等寺诸卿。则分日轮流以参谋议。其翰林院讲读各部郎中六科十三道中书舍人等官。每日或轮二员。或轮四员六员。分班侍直。以备纪录传行参驳等事。而起居注常不离左右。以纪言动。其余大小臣工。虽不在轮班侍直之列。而欲径至　御前建白者。亦听其随班挨奏。不致壅遏。朝廷凡有大政事。该会议者。令该衙门先具事由送御。次日午朝。公同面议。取自　上裁。又次日补本存照。至于中外章奏。必须一一经自　圣览。嘿察是非。或预令辅臣分票　旨以进。而出与九卿面决。或间付九卿各拟　旨以进。而授与辅臣裁定。务求至当。不嫌异同。其有事机戒于泄漏者。不妨密札之往来。又或羣言难以剖决者。自行　平台之特讯。盖不以公议废密谋亦不以密谋遗公议庶天下洞然知　上意之所向。而大臣之恩怨亦潜消矣。臣又查　先朝入阁之臣不皆尚书侍郎尊官。亦不专用翰林一途。洪武中阁臣无所表见不暇述矣。姑就永乐以后、嘉靖以前、诸阁臣论之、如黄淮则起自中书舍人、杨士奇则起自王府审理、金幼孜起于给事中、胡俨起于知县、薛瑄以御史见推、李贤以郎中简拔、杨一清以边方总制而召入、张璁以南京主事而超迁、俱为一时名辅、岂以今日而遂无若人乎、臣谓自今宜着为令、倘内阁员缺、精选各衙门之德望隆重、才识超羣者、与翰林参用、如内阁二员、则一用翰林、一用别衙门、如内阁三员、则翰林居二、别衙门居一葢翰林明习国家典故。而民务未尝身亲。别衙门剔历中外事情。而　经筵未尝习熟。参而用之、正盐梅相资、水火交济之谊、所虑者词臣缘此少滞。或锺怨于汲引之人。而别衙门一膺旷典。此亦所当虑人将责望太重窥伺太深而浮议遂乘其后是在　陛下以公听并观之心主之。以包容激观之法行之而巳。　二曰务　讲筵之实、臣惟　天子必深明义理、而后能裁决机务、故经筵日讲、所系甚重、而行之则有文有实、　二祖及洪熙宣德之世。日与羣臣论政。稍暇即延儒臣讨论经史。商确古今。从容辨问。至漏下数刻不知倦。此诚用其实。兼其文者。若但组织讲章。循行故事。则虽咫尺　天颜。何异万里。正统初考功郎中李茂弘所以有　经筵文具之叹也。　陛下试思今日之　经筵文欤实欤。臣备员刑曹、因未获覩　经筵之盛、然窃闻讲官讲毕而出。未尝献一箴规。　圣驾听毕而入。未尝发一疑问。恐文之浮于实也。臣查得弘治初少詹事杨守陈、进讲学听政疏、其言谓大小　经筵、必择端介博雅之儒臣、侍班进讲、　陛下听讲之余、凡有未明、辄赐　清问、凡圣贤之旨、帝王之道、人臣之孰为忠邪、政事之孰为得失、天下何因而治乱、历代何因而兴亡、皆一一讲明之、必使　圣心洞然而后巳、凡四书五经、　祖宗典训、及历代诸史、百官题奏、皆当聚之文华殿后。日轮内阁大臣一员。讲官二员使居　前殿之右厢。　陛下一日之间。居　文华殿之时多处　干清宫之时少。则欲寡而心清。惑少而理明。斯言也。正今日之所当亟行者也。又查得嘉靖初。詹事霍韬奏札劝　世宗首召户部问　祖宗朝岁计赋税所入几何。内府需费几何。百官廪禄几何。军士粮饷几何。三边供亿几何。藩封禄米几何。较之今日岁计所增几何。然后从而思之曰、赋税所入犹大昔也。所费所出。不有倍蓰于昔者乎。年代愈深。流弊愈极。盍有以处之乎。次召吏部问中外文职几何次召兵部问天下军职几何。次召礼部问宗藩内臣几何。次召工部问各监局岁费物料几何。各以　祖宗额数。较之今日。加增几何。命六部皆具大数揭帖朝夕观览。则所以恐惧樽节之心自不能巳。斯言也亦今日之所当细究者也。葢人主之心。必有所系。不系于经史世故。则必系于声色玩好。二者意向稍殊而理乱安危之机实判于此　陛下试寻　先朝二臣之言以追　祖宗勤学之实、始或稍有不便、久而圣虑日精、机务日熟、将有快然乐意、而不自知者矣臣又惟今日之编检等官、及庶吉士、又他日之　经筵官也　二祖始选庶吉士、皆令肄业文渊阁、读中秘书常亲自校试、验其进修、务在通达国体、熏托德性、以储异日之用、自正统以后、抡选多非出自　圣意、而从阁臣议请举行、亦不得读中秘书。而以唐诗正声、文章正宗为日课。不知将来所以备　顾问。赞机密者。果用此糟粕否乎。事固有以　祖宗宏深之美意。而翻成末流偏重之敝习者。此举是也。臣谓自今以后。如复选庶吉士则当求　二祖作养之初意。若止如今日之所教所习。今庶常之选巳停别衙门改入者巳多则莫若停止此途。一二十年。翰林员缺。亦如　先朝将各衙门之有器识者。对品改入。假以岁月。明习典章。何患侍　经筵典　制诰、及纂修校士之乏人哉。嘉靖中、曾旷十余年弗选、圣虑良远、且今以偏重而暂止、后以　特旨而复开、尤善法　祖宗鼓舞豪杰之便计也　三曰辟进言之路、　国初言路甚广而复专其责于科道、使之封驳诸司、风闻言事、凡以防壅蔽而遏祸源也、其始以三途类选、给事中、等于中书舍人、而御史多升各部主事。待之若不甚重。台谏品职实卑于部郎所以轻其官而责其效也如今日迁转法则台谏巳甚贵矣失祖宗命官之微意而当时顾多直节敢言之士。厥后渐重其选、至弘治中令于博士行人推官知县教官中、选其历练老成者除补、而跻之部属之右、其重比　国初加倍。而直节敢言之风。寖不如前。何也。　先朝不重官而重言故人争奋于言　近代不重言而重官故人争保其官其所由来者渐矣。据臣释褐以来、所有弹章奏牍、非出于科、即出于道、曷尝无言第见其劾一官。则人必窃疑曰。是有所观望而借以立名者也。建一议。则人又窃疑曰。是无所触冐而藉以塞责者也。其中固多贤者。往往以是非之心。而夺于利害。以挺特之见。而絷于雷同。卒归于与时浮沉。违其初志。倘芒颕稍稍表着。则同列便不相容。而饰边幅。立崖岸。则贤否同囿于其中。而牢不可解。即如拾遗一节。京堂方面。俱秩之尊于科道者拾之是矣部属与科道相埒也。乃科不拾道。道不拾科而独拾部属之易动者。岂言官宜互相掩蔽乎。此犹谓同居言责。不欲相残以挠气也。至于科道之巳升京堂方面者。自当从公论之矣。乃复彼此相约。多寡相持。凡六科拾御史之巳升者一人。则十三道亦拾给事中之巳升者一人。迹似调停实争门户岂言官宜久庇其党乎。此犹谓言路相攻。不令偏胜以遗奸也。至如平时论劾。凡官自科中升出者。自方面至于侍郎。纵有过恶。科中以先僚之故。永不纠弹。是宁负　朝廷不负先僚也。御史廵历地方。自府佐以至州县正官。一经保荐。则终其身尊之曰老师。而自称曰门生。有以厚弊相酬者。是宁负　朝廷。不负举主也。抑又有甚者。如高拱之在　先皇帝朝、自擅吏部之权、而广布腹心于科道、于是有为之排击同列辅臣者、不几于律之所谓奸党乎、有为之交章称述救解者、不几于律之所谓上言大臣德政乎、虽赖　圣明亟逐、潜杜此风、而言路是非之难凭可槩见巳、此无他大臣惟惮言官之能劾巳。而轻视诸司。言官惟恃大臣之能庇已。而蔑视公论也。臣读　卧碑、有许诸人直言无隐之条、　祖宗朝、内外大小臣工、种种嘉谋谠论不可悉纪、臣姑举外僚之最卑者、冯坚一典史也、洪武中、条陈开国政体、而　太祖嘉纳之、潘叔正一州同知也、永乐中建言会通河事宜、而　成祖采用之岂独科道之言为重哉。自隆庆以来、各衙门之言事者始寡。而科道之言。又未必尽出于公道。臣恐耳目之渐壅也。以　陛下之明达、诚宜追　祖宗朝盛事。开张　圣听、博求谠言、仍命大臣公其心以参订之言苟不当也不以出于科道、而遂议覆行、言苟当也不以出于各衙门、而遂寝不覆、如上所陈一切积弊、严　敕言官洗心易辙有弗悛者、听各官核举坐罪、至于疏下该科。不问其覆与不覆。行与不行。刻期俱送史馆编辑。敢有匿一疏者。亦听检举坐罪。俾公论大明。朋比永杜。岂不荡荡平平。称皇极之世哉。苟能敢言之人亦自不畏庭杖臣又以为不除言官之廷杖、言路终不得而开也、人臣进言孰非为国、言虽过当、心亦可原、历观　祖宗盛朝未尝有杖言官者、夫忠臣诚不爱其身以报国、而其身、则依然父母妻子兄弟、所仰赖之身也、曷忍其万死一生、于棰楚之下哉、此非所以全天地之和、而慰祖宗在天之灵也、愿　陛下永勿以廷杖加诸言官、而镇抚司亦非栲掠言官之地、即有以言得罪者、下诸法司鞫问情实、如其罪不可宥、律例自有明条、死且瞑目、况生者乎、如此不惟言路大开、而和气且熏蒸宇宙间矣、　四曰公铨擢之法、　国初用人、不拘资格、而每于内外虚实之间、寓防微杜渐之意、有当事任而实授之权者。六卿分行丞相事。方面官专制一方是也。又防其专也。而使不当事者参之。故大学士以五品。科道以七品而得以可否是非于其间。有不当事任而虚假之权者。编捡之入阁办事。科道之参劾大臣是也。又防其肆也。而使当事者压之。故近臣闲出为外僚而言官序迁常不得先于部属葢　二祖长虑却顾唯恐威福渐移、人怀趋避、以成偏重之势、故予中有夺。抑□有伸。或朝炎而暮泠。或久淹而骤迁颠倒豪杰。莫知端倪。臣不敢谓悉便于今日。即如正统中刘永清、翰林院侍讲也、以才堪繁剧擢为广东左布政、景泰中徐有贞、春坊左谕德也、以智能治河、擢为佥都御史而嘉靖中欧阳德、则以知州而累迁礼部尚书、魏校则以副使而召为国子监祭酒、葢犹内外通融也。近乃专以内阁及礼部詹事府国子监堂上清秩为迁转翰林官之地、别衙门不得与焉、即有自翰林出为方面者、亦以备考察之遗、与左迁无异矣、又如宣德中、初设廵抚官、则郎中赵伦员外郎吴政、长史周忱等、与御史于谦、同擢为各部侍郎、弘冶中大理寺丞缺、邹鲁以御史谋升、而吏部竟从何乔新之荐以郎中魏绅补之、葢犹择人不择官也。近乃专以都给事中、与文选司郎中、占提督四夷馆、及誊黄通政之缺、以监察御史、占大理寺丞之缺其余虽德若颜闵、才如张葛、弗与矣、当事者为之辞、必曰词臣原以才选、言官原以贤推、故定其资格不使他途得觊觎也、不思偏重之弊、使天下以官阶之炎泠为向背、而不以人品之高下为重轻、贤者直道难容、恒附于明哲保身之义。不肖者依阿取宠、尽丧其是非羞恶之心、国家何乐于有此风哉、幸赖　主上明圣、采辅臣之谋、尝以礼部国子监引用别衙门官、然积习巳成其心终不自固、又尝严　敕抚按从公保荐所属、于是举贡出身之推官知县、例得选御史而补部曹、然以政事称最者。终不得与翰林文学之臣并显。以官守推贤者。终不得与台省言责之臣同迁而独存饩羊于行取一节。殆所谓不揣其本而齐其末者也。豪杰之士、为抱不平久矣、岂以秉衡大臣而虑不及此、特重于违翰林科道之心、而不敢顿破拘挛也、又以责备之心待别衙门。恐其不足以膺殊遇而徒来谗嫉之口也。苟非独奋　圣断、其孰肯以弃死集枯之见、贾众怨哉愿　陛下敕下吏部、勿泥近例、而尽废旧额、勿阿华要、而轻畧才贤、翰林官与各衙门通融转调、不令以词华压实政科道官与诸部司一体序迁、不令以虚势长傲风、百凡铨擢常使内外均停、恬无欣厌、虚实互用、永杜诡随、而久任超迁之法、仍并行而不悖、豪杰其思奋乎、臣又调不问行荐举之条、则实行必不振、不永停纳粟之例、则仕路必不清、进士岂必定足三百、举贡须令及时効用、文职自正统后。添设者可量行裁减。而毋折庶僚之实俸。武职从靖难后。承袭者当严行比试。而别收额外之异材。顾行之有渐、处之有权、非可轻议耳、　五曰厘廵察之弊、守令贤否、责在监司、今之廵抚廵按、监司之领袖也。而按臣实代　天子廵狩、人尤重之、其流弊大畧有六、曰民情太隔也、案牍太烦也趋承太过也、耳目太偏也名实太淆也、宪纲太峻也古者天子亲自廵狩、尚令太师陈诗以观民风、司市纳价以观民之好恶、今以七品使臣、廵行方域、体貌严重、叩若　帝阍、所恃以通民情者。不过投文放告而巳。风俗之盛衰闾阎之疾苦。邈不相关即有中牟三异。其能知乎。故曰民情太隔。洪武中、　敕令县自清里甲、州清县、府清州、布政司清府所属、按察司清布政司所属至按察司耳目所不及精神有所不至遗下贪官污吏、及无籍顽民、廵按御史方乃是清、文移既烦反不得以尽稽察之责故百司各得其职而文移亦省后来廵按不知大体。而好览诸司之权。百凡大小刑名。俱令申详定夺。于是簿书山积。而精神疲于捡阅矣。且充军定卫。自有廵抚官。遣徒定驿。自有分廵官。如其不公。曷不论劾。而奈之何以展转文移困。有司也。唯真杂犯死罪。当由按院详允。然亦稍简矣。以阅案批驳之余功。详激扬举劾之实政。不尤愈乎。故曰案牍太烦。　朝廷设抚按、本以纠察百司之职业、课职业与视趋□亦在乎廵方之贤否耳今致以职业为第二义而唯事趋承、尸按臣廵历所至。则分廵分守两道官必随之。两直隶既有抚按。又有廵盐廵江清军屯马等诸察院则兵备等官。东参西谒。朝送夕迎。碌碌奔走。迄无宁日。而各府推官。不复理本府之刑。专于荅应廵按矣。府州县出廓迎送。远者至数十里外。当其按临之日。则百事俱废。多方逄迎臣为诸生时。亲见一县官謟事按臣。至以貂皮饰溺器。以茵褥铺厕中按臣受而安之晏如也。既以謟导有司。而复望其举劾之公哉。故曰趋承太过。夫抚按会同举劾。其耳目必有所寄。非不委司府州县。互相觉察。而其实皆起于所亲信之一官也。一官既开贤否。余官展转雷同。而流言且达于京师矣。至于访拿凶恶则宪臣委耳目于推官、推官委耳目于胥隶、各处水陆要冲、多有卖访窝家、又胥隶之耳目也、朝通赂以买入、暮通风以卖出、大奸漏网、良善被诬、酿祸匪细、臣旧岁过淮阳、则闻理刑厅积年黠隶威焰熏灼县佐官至以侍教生之剌投谒者、其扌豕人可知矣、此辈如城狐社鼠、不可攻发、又如吴中之打行、齐燕之响马贼、江淮楚越之豪侠巨盗、有司以激变为虞。多遗于耳目之外。其何贵于宪访也。故曰耳目太偏。古所称循吏、类以息盗安民务本抑末为首务、今贤守令之腾廌剡者不绝、而民穷盗起。风俗日敝、岂政事与民俗不相关耶、臣切惑之、葢今宪臣督责有司自送迎参谒之外、不过征钱粮。理词讼而巳。有司方救过弥缝之不暇。奚暇及生民远图。间有务实政者。或以刚直见忤。或以悃幅启侮。多寘之下等。而善事上官。起赫赫誉者。不久据要路。得以是非而荣辱之矣。此风不息、天下事、臣不知所终也、故曰名实太淆　国初廵按以纠察之权、又虑其秩卑而为方面官所压、故令与都布按三司分庭抗礼。知府则相向长揖而让左体亦隆矣。今致两司素服而谒。知府屈膝而参。岂宪纲之旧哉。夫方面官大计京师。必以素服参部院堂上官。葢仿成周冕服朝天子。囚服归司寇之意。至于王官出使。虽序于诸侯之上。未闻诸侯以素服见也。太守等古诸侯。　国初最不轻授。自屈膝按臣之后。京朝官始薄郡守矣。且两司之素服。非以听举劾之故乎。然御史曷尝不举致仕官与劾京朝官。岂亦以素服见也。知府之屈膝。非以听考察之故乎。然五品堂卿翰林六科等官。曷尝不受察于吏部。何以无跪参之例也。虽礼数末节。不必深较。然缘此长謟曲之风。隳正直之气。且令人不乐久居其官。而吏治寖不如古。害岂小哉。又抚按官出廵、不分府州县正佐官、迎跪道傍、倘遇风雨、即知府亦陷膝淤泥中、尤为非体、臣谓宪节过驿、则驿逓官迎之、抵郊则府州县首领官迎之、足矣、掌印官民事库狱为重。俟其入公署而后参有何不可。而令其仆仆于车尘马足间。岂所以示众庶见也。故曰宪纲太峻去此六弊、而徐反　国初之法庶可以责百司之实政矣、　六曰、处　宗室之繁臣惟天下有三大忧、而　宗藩居一焉、其二则边防河患是也、三者不处于数年之内后必溃败决裂、不可收拾、然边防河患、人臣犹能言之、亦能理之、至于宗藩苟非独出　圣断、谁敢冐离间之嫌者、嘉靖中、采言官林润等疏、降　敕诸藩各自条存、因下礼部会议、定为　宗藩条例一书、中间议袭革定本折禁花生限妾媵等项、非不详悉可行、然皆一时小补之规。非百年无弊之法也。今之时又与嘉靖时异矣。各王府将军中尉、动以万计、假令复数十年、虽捐内府之积储。竭天下之全税。而奚足以瞻乎。此势之必不可通者也、　天潢之泒、既不能自营生业、又不为时给禄米、饥寒切身、艰苦万状、此情之必不可忍者也、谋国之土、瞻前顾后计无所出、则有为限封爵之说者、谓自嫡长子袭封而外、不令众子得尽封也、然兄弟同体。兄为郡王将军。而弟不得入中尉之数可乎。又有为摊禄米之说者、谓以禄米总付亲郡王而令均摊于将军中尉等也、然禄不加增。而宗无定数。将使亲郡王不得实享中尉之禄矣可乎。有欲听其自为生理者、而城禁既不可开、则孰为之营运、有欲容其出城自便者、而官法既不可施、则孰为之制伏有欲分徙郡王于别城者不过嫁祸之术。有欲迁将军中尉等以就滨海闲田者、不思滋蔓之忧。凡此皆执一之论耳、然岂无所以善其后哉、臣请以周制论、夫今之亲王。即周之鲁卫曹滕诸国。所谓百世不迁之大宗也。今之郡王将军。即鲁卫曹滕之公子公孙。所谓五世则迁之小宗也闻诸侯得世为诸侯矣。未闻公子公孙而得世为卿大夫者。臣由目前难处之势、以推　太祖必至之情窃谓亲王以府制统宗不可以降至于郡王名虽尊而其实与将军无异则逓降亦可议行亲王视周之大宗、世世袭封无疑矣、自郡王而下。其当从逓降之议乎。自奉国中尉而下。其当开四民之例乎。倘谓郡王不可以逓降。则起自镇国将军可也。中尉不可以遽绝。则量给其长子孙之月米以干祀可也。在宗人秩内者。王府统之。与之入宗学而不与之开城禁在庶人数内者。有司治之。与之开城禁而不与之入宗学葢虚膺世袭之名。而无实俸。何若逓降而得全支之为乐也。虚列宗人之数。而不聊生。何若编氓而容入仕之为快也。此条例之所未及。而在今之所当亟图者。　祖宗在天之灵、不无望于　陛下矣、然事属秘密、谋贵佥同。乞下　手敕遍谕各王府以时势既极不得不通之意仍令虚心熟思、各陈巳见、而后下诸大臣会议、务为可久之法、所谓盘石之宗、其在是欤　七曰定河漕之策、濒年淮徐水患、　皇上采言官之议、特敕重臣一员经理、如河运便塞、着查先年海运事宜虑甚远也、臣谓治河最宜精专、而海运似难轻议、昔禹之治河、上唯一流、下分九流、奔海若建瓴而下、故无泛溢之虞、今以西域中原所会合之水、而拘之一道以入海、海口复塞。能无溢乎、溢而不巳必决、决之而北、坏金堤、犯张秋。则运道诚可虞矣、若仍南移于赵皮寨新集等处则因而导之避其冲、就其便、即运道也、运道虽通、而水势不分、海口不利、两淮之民、终为鱼鳖耳、若以河工难成、而迁就海运、则可虞尤甚、葢元人虐使中国之民、轻视江南之粟、而又无所虞于敌国外患、意者王敬所有海运之议而此疏辨之也然亦各自一见故行海运、　国初乘百战之威、奸宄慑伏、而又止漕数十万石、故仍海运、今京师专倚江南四百万石、而驱之冐不测于洪涛巨浪之中、其军若民之稍爱身家者、必复转倩海滨亡命之徒、以应其役、此辈固神出鬼没、与贼表里者也、何异借寇兵以赍盗粮、且示人以从海窥燕之路矣、故海运苟通、目前未必无济、而祸必伏于数年之外、不待智者而后知也、臣谓河纵决溢梗运道、不过一二年、幸今西北尚宁、京储可支数岁而东南之民力竭矣、曷若乘此机会、广行便宜、暂停一年粮运。约以若干资河工。以若干赈饥莩。存留若干以兴三吴水利。蠲豁若干以苏浙直穷民。此言在司邦计者闻之。必谓迂阔。然弭乱保民之第一策也。倘次年尚未通漕、则量征什五、暂行转搬、有何不可、第臣之私忧过计、则不虑河漕之无路。而虑有不轨之徒。出于江淮河海之间也。自古未有民穷思乱。而天下可以久安者。迩来盗贼滋起、禁例甚严、有司惧罚。百计弥缝。有举发者。反责失主监司亦虑　朝廷之督责。而乐有司之弥缝也。万一酿成大祸、南北路梗可不为之寒心哉、臣惟　国家都燕不宜专倚南税为命、即使漕运愆期、而北方亦足自赡、乃无后虞、语至于此则西北水利屯田之说。恐未可以为迂而莫之讲也。　八曰杜边陲之衅夫马市之议、修边广屯之法、　庙堂先有成画、边臣次第举行、而欵贡之不可恃、战守之不可忘、主客兵之当先事调停、屯马政之当乘时核实、以及一切九边事宜、言官多有及之者、臣未尝习知边务、何敢妄置喙焉、第当始议马市之时、则闻诸谋士云、安宣大则九边安制东虏则西虏畏。窃以其言为可采。既而庙算果出于此、奄酋欵塞、则从请封、土蛮邀求、则议力拒、诚制虏之大机也、然宣大之抚驭寡权。辽东之兵粮未足。似谋犹有未尽善者。迨闻三镇马市年例之外、诸酋踰限请乞。督抚虞于挑衅。辄克军士之粮。以易垂毙之马。我军既困于追赔。又疲于工役。心日离。气日索。虽偷数年之安。而痈疽巳结于喉肺间矣万一马市之时。乘虚而动。何以制之。议者谓今及衅尚未萌。一面储材蓄锐以备不虞外。亦复以计约束俺酋不令违时而请。挟众而求。以扰我疲卒可乎土蛮数犯辽东。往往得志而归。先时亦屡奏捷。虏卒未尝大创风闻且谓拾零贼。掠建州田作诸夷以报馘也。近据塘报、斩获四百余级、可谓差强人意、然胜负兵家常事、贼狃于累胜、愤于新败、必复有求逞之心。不于其来寇而重兵挫之辽人终未得息肩也、乘此军威稍振之日、聚粮训卒、预为捣巢计、可乎、夫东虏气折。西虏亦寒心矣。今督总宁无此意。而犹重有虞者。恐功未成而衅先启也臣又闻之。舆论、谓一应抚赏修边银两边臣互相克剥、以此责边臣良是然亦宜一为别白半入囊橐、半资馈遗世岂有以贪利钓名之心、而能行修攘实事者、且启衅有戒而弥缝无罚。边事臣不知所终矣非　圣明搜剔隐忧、痛刷积弊、日进当事之臣、讲求边方利害、何以善其后哉、
　　皇明经世文编卷之三百九十九终
　　皇明经世文编卷之四百
　　华亭徐孚远闇公　宋征璧尚木　陈子龙卧子　徐凤彩圣期选辑
　　张安茂子美参阅
　　敬和堂集（疏）
　　许孚远
　　疏
　　疏通海禁疏 
　　请计处倭酋疏 
　　议处海坛疏 
　　疏通海禁疏【疏通海禁】 
　　案照先准兵部咨为申严海禁、并御倭未尽事宜、以弭隐患事、内开凡有贩番诸商、告给文引者、尽行禁绝、敢有故违者、照例处以极刑、官司有擅给文引者、指名参究等因、题奉　圣旨是、着该抚按官、严加禁缉、犯者依律究治、钦此钦遵、备咨在卷、该臣入境以来、节据沿海商民纷纷告通海禁、臣奉　钦依、不敢轻议、但慰谕遣还、听候查处、随据福建按察司廵视海道佥事余懋中呈、据海澄县番商李福等、连名呈称本县僻处海滨田受咸水、多荒少熟、民业全在舟贩。赋役俯仰是资。往年海禁严绝、人民倡乱、幸蒙院道题　请建县通商、数十年来、饷足民安、近因倭寇朝鲜、　庙堂防闲奸人接济硝黄、通行各省禁绝商贩、贻祸澄商、引船百余只、货物亿万计、生路阻塞、商者倾家荡产、佣者束手断飱、阖地坤嗟、坐以待毙等情、批据漳州府海防同知王应干、呈称查得漳属龙溪海澄二县地临滨海、半系斥卤之区。多赖海市为业。先年官司虑其勾引。曾一禁之。民靡所措。渐生邪谋。遂致煽乱。贻祸地方。迨隆庆年间、奉军门涂右佥都御史议开禁例、题　准通行、许贩东西诸番、惟日本倭奴、素为　中国患者、仍旧禁绝、二十余载、民生安乐、岁征税饷二万有奇、漳南兵食、藉以充裕、近奉文禁绝番商、民心汹汹告扰、本职目击时事、窃计其为地方隐患者有四、夫沿海居民。凭借海滨。易与为乱往者商舶之开正以安反侧杜乱萌也乃今一禁。彼强悍之徒。俯仰无赖。势必私通。继以追捕。急则聚党遁海。据险流突。如昔日之吴曾林何变且中起。此其患一。东西二洋。商人有因风涛不齐。压冬未回者。其在吕宋尤多。漳人以彼为市。父兄久住。子弟往返。见留吕宋者盖不下数于人一旦舟楫不通归身无所无论弃、众庶以资外夷。世庙时浙□往事可鉴即如怀土之思既切又焉保其不勾引而入寇也此其患二迩者关白阴畜异谋、幸有商人陈申朱均旺在番探知预报。盛为之防。不至失事。今既绝通商之路非惟商船不敢下水即如宣谕哨探之船亦无繇得达设或夷酋有图不轨如关白者。胡由得而知之此其患三漳南沿海一带。守汛兵众数千、年费粮赏五万八千有奇、内二万则取足于商税、若奉禁无征。军需缺乏。势必重敛于民民穷财尽。势难取给。此其患四覩兹四患、身当其责者安得不为之思患预防哉、职以为禁不便、复之便急复之为尤便、原禁绝之意。不过以硝黄之故。今欲革此獘端。必须严申禁约。每遇商舶将开。责取里邻保结。委官盘验。如有作奸犯科置之重刑。其民间亦不许私相买卖。如是则衅端自杜矣。若缘此而禁绝商路。不几于因噎而废食乎。乞念边海民生之重、详请弛禁、复旧通商等因、到道转呈到臣、该臣会同廵按福建监察御史陈子贞、看得东南滨海之地、以贩海为生、其来巳久、而闽为甚、闽之福兴泉漳。襟山带海。田不足耕作市舶无以助衣食其、民恬波涛而轻生死。亦其习使然。而漳为甚。先是海禁未通。民业私贩。吴越之豪。渊薮卵翼。横行诸夷。积有岁月。海波渐动。当事者尝为厉禁。然急之而盗兴。盗兴而倭入。嘉靖之季。其祸蔓延。攻略诸省。荼毒生灵。致烦文武大帅、殚耗财力、日寻干戈、历十有余年、而后克底定、于是隆庆初年、前任抚臣涂泽民、用鉴前辙、为因势利导之举　请开市舶、易私贩而为公贩、议止通东西二洋。不得往日本倭国。亦禁不得以硝黄铜铁违禁之物。夹带出海、奉　旨允行、几三十载、幸大盗不作。而海宇宴如。迩因倭犯朝鲜。声言内犯、部臣用言者、议、题　请申严海禁、禁之诚是也。然民情趋利如水赴壑决之甚易塞之甚难今使远近豪黠。潜住海滨日夜思逞。佣夫贩子。千百为羣。谋生无路。潝潝訿訿其势将有所叵测。而又有压冬未回之船。有越贩惧罪之夫。其在吕宋诸番者。不可以数计。岂能永弃骨肉。没身岛夷。一旦内外勾连。煽乱海上。萧墙之忧。真有不可胜言者。故臣等以为通之便。无巳则于通之之中。申禁之之法。日本例不得往。无论巳。凡走东西二洋者。制其船只之多寡。严其往来之程限。定其贸易之货物。峻其夹带之典刑。重官兵之督责。行保甲之连坐。慎出海之盘诘。禁番夷之留止。厚举首之赏格。蠲反诬之罪累。然而市舶诸人。不恬然就约束而顾身家者。未之有也。臣又访得是中同安海澄龙溪漳浦诏安等处奸徒。每年于四五月间告给文引。驾使鸟船称往福宁卸载北港捕鱼。及贩鸡笼淡水者。往往私装铅硝等货。潜去倭国。徂秋及冬。或来春方回。亦有藉言潮惠广高等处籴买粮食。径从大洋入倭。无贩番之名有通倭之实此皆所应严禁。然禁之当有法。而绝之则难行。何者。彼其贸易往来。籴榖他处以有余济不足。皆小民生养所需不可因刖而废屦者也。不若明开市舶之禁。收其权而归之　上。有所予而有所夺。则民之冐死越贩者。固将不禁而自止。臣闻诸先民有言市通则寇转而为商市禁则商转而为寇禁商犹易。禁寇实难。此诚不可不亟为之虑。且使中国商货通于暹罗吕宋诸国因通商之中寓中夷之策一举而两得也则诸国之情尝联属于我而日本之势自孤日本动静虚实亦因吾民往来诸国。侦得其情。可谓先事之备又商船坚固数倍兵船临事可资调遣之用商税二万。不烦督责军需亦免摉括之劳。市舶一通有此数利。不然。防一日本。而并弃诸国。绝商贾之利。启寇盗之端。臣窃以为计之过矣。臣又访得铅硝等货。接济倭夷。其途非一。在广东香山澳佛郎机番装贩最多。又有奸商在长芦兴济等处豫行匿载。取便过倭。并宜一体设法严禁。若夷国之东甫寨。多产铅硝。暹罗亦有之。倭奴每岁发船至交趾吕宋地方买运而去此又非禁令之所能及然则接济者不尽番舶。而番舶于通之之中寓禁之之法。岂得肆为接济乎。或者谓沿海商民。假之利权。往来番国。异日将有尾大不掉之患。夫使处置得宜。制御有术。虽番夷不足虑。而况吾民。如其不然。事变无常。殆不知其所出。至虞倭奴一日狂逞恐遂归咎市舶。则往事可鉴昔犯浙直闽广近犯鲜辽曾不系海禁之开塞臣等又不必过为规避也。
　　请计处倭酋疏【计处倭】 
　　东事方殷中外争封贡者甚多无如此疏之详确有识
　　臣于万历二十年十二月内、钦奉　简命廵抚福建地方、入境之初、据名色指挥沈秉懿史世用先后见臣俱称奉兵部石尚书密遣前往外国打探倭情、臣看得沈秉懿老而黠不可使、随令还报石尚书、其史世用貌颇魁梧、才亦倜傥、遂于二十一年四月内、密行泉州府同安县、选取海商许豫船只、令世用扮作商人、同往日本萨摩州、六月内开洋去后、今二十二年三月初一日、据许豫回报、旧年七月初四日、船收日本庄内、国内浦港、距萨摩州尚远、探得州酋滕义久同许仪后随关白去名护屋地方、名护屋、乃关曰侵高丽屯兵发船出入之所。史指挥就于内浦分别潜去名护屋寻觅仪后、又有同伴张一学等、密往关白居住城郭、观其山川形势、探其动静起居、八月十三日、关白同义久幸侃仪后等回家、仪后随史指挥于八月二十七日来内浦、会豫九月初三日、豫备疋礼物、以指挥作客商仪后权重译进见幸侃、幸侃曰、此恐非商贩之人、仪后答曰、亦是　大明一武士也、侃将伊自穿盔甲遂豫、九月十九日、被奸人泄机有大隅州正兴寺倭僧玄龙来内浦就豫问曰、船主得非　大明国福建州差来密探我国动静之官耶、豫权答曰、是、因国侵伐高丽、杀害人民、我　皇帝不忍、发兵救援、近闻差游击将军游击将军者沈惟敬也来讲和好、我福建许军门听知、欲发商船前来贸易、未审虚实、先差我一船人货来此、原无他意、倭僧将信将疑、十月内、倭酋义久差仪后复往高丽、史指挥于是驾海澄县吴左沂鸟船先行、不意中途遇风打转、十一月内、义久会幸侃等又差倭使名黑田唤豫覆试前情、通事就倭僧玄龙与豫面写对答、喜为足信、将豫原买硫黄二百余担、准载带回、仍奉文书一封。旗刀二事。付豫进送军门。以图后日贸易通利之意。延至今年正月二十四日豫始得回、携带同伴商人郑龙吴鸾及先年被虏温州瑞安人张昂、并倭酋义久所上文书一封、旗刀二事、幸侃送豫盔甲一副、又庄内国倭酋滕一云送豫倭刀一把、根古国倭酋平重虎送豫鸟铳一对、逐一呈报、一探得关白姓平、名秀吉、今称大阁王、年五十七岁、子纔二岁、养子三十岁、关白平日奸雄诡诈六十六州、皆以和议夺之、一前岁侵入高丽被　本朝官兵杀死、不计其数、病死与病回而死者、亦不计其数、彼时弓尽箭穷、人损粮绝、思逃无地、诡计讲和、方得脱归、一关白令各处新造船只千余、大船长九丈、阔三丈、用橹七十枝、中船长七丈、阔二丈五尺、用橹六十枝、豫访诸倭、皆云候游击将军和婚不成、欲乱入　大明等处、一日本六十六国、分作二关、东关名相板关、西关名赤间关内称有船数千只限三月内驾至千大溪点齐、莫知向往何处、又点兵十八岁至五十岁而止、若有奸巧机谋者。虽七十岁亦用之。一日本长岐地方广东香山澳佛郎机番、每年至长岐买卖、装载禁铅白丝扣线红木金物等货、进见关曰。透报　大明虚实消息。仍夹带倭奴。假作佛郎机番人。潜入广东省城。觇伺动静。一关白奸夺六十六州。所夺之州。必拘留子弟为质。令酋长出师。以侵高丽。实乃寘之死地。各国暂屈。雠恨不忘。及察倭僧玄龙、与豫对答语气、义久等甚有恶成乐败之意、豫于写答间亦微有囮诱之机、一浙江福建广东三省人民被虏日本生长杂居六十六州之中。十有其三。住居年久。熟识倭情。多有归国立功之志。乞思筹策、令其回归等情到臣、本月十五日、又据许豫同伙商人张一学张一治将到关白城郭侦探事情开报、中与许豫同者不开外、一称平秀吉始以贩鱼醉卧树下、有山城州倭酋名信长居关白职位、出山畋猎、遇吉冲突欲杀之、吉能舌辩应答、信长收令养马、名曰木下人、又吉善登高树、呼曰猴精、信长渐赐与田地、改名曰森吉、于是助信长计夺二十余州、信长恐吉造反、加奖田地镇守大堺、有倭名呵奇支者、得罪信长、刺杀信长、吉统兵乘势卷杀参谋、遂占关白职位、今信长第三子御分见在吉部下、一征高丽兴兵、吉有三帅、名石田浅野大谷、大小谋议、俱是三师一吉发兵令各州自备粮船干米船运络绎接应家家哀虑、处处含冤、一丰护州酋首野柯踏、统兵在朝鲜、闻　大明助兵、丧胆逃回、吉探知剿杀一家、立换总督、一兵入朝鲜、在内浦港抽选七十人近回者止二十人、日向国有大船装倭三百、近回者止五十人损失甚多、一萨摩州、乃各处船只惯泊之处、今从此发、有往吕宋船三只、交趾船三只、东埔船一只、暹罗船一只、佛郎机船二只兴贩出没、此为咽喉也、一器械不过黄硝乌铅为害、硫黄系日本产出焰硝随处恶土煎炼亦多、惟乌铅乃　大明所出、有广东香山澳发船往彼贩卖。炼成铅弹、各州俱盛、其番鎗弓箭腰刀鸟铳铁牌盔甲、诚亦不缺、一城池附在山城、州盖筑肆座、名聚乐映淀、俱在大堺等处、每城用围三四里、大石高耸三四重、池河深阔二十余丈、内盖大厦楼阁有九层、高危瓦板、妆黄金、下隔睡房百余间将民间美丽女子、拘留淫恋又尝东西游卧、令人不知、以防阴害、一日本有罪、不论轻重、登时杀戮、壬辰年、吉有一孩儿病故、妄杀乳母十余人、癸巳十一月、吉在各护屋回、闻家中女婢通奸将男女四人、生烧于大堺野中、究杀知情婢仆七十余口、凡盗窃不论赃证多寡、登时杀之、以是六十六州。水陆平宁。任其通行贸易。一吉自丙戌年擅政、倭国山城君、懦弱无为、壬辰征高丽、将天正三十年、改为文禄元年、吉自号为大阁王、将关白职位、付与义男孙七郎七郎字见吉、年几三十、智勇不闻、一虏掠朝鲜人民、多良家子女、糠飱草宿、万般苦楚、有秀才名廉思谨等二十余人、被虏在日本、吉令厚给衣食、欲拜为征　大明军师、谨等万死不愿等情、据此、臣又屡阅邸报、为议倭酋　封贡一事。该本兵经略大臣、与台省部属诸臣持论不决、朞月于此、今总督顾养谦、抄白倭表呈样、议论益多、该山东道御史甘士价题　请差官确勘、奉　圣旨这倭情未定、着待顾养谦再有奏到、就差风力科道前去、兵部知道、钦此、臣在寺强义均休戚且社稷生灵、安危大计所系、不容无言、谨会同廵按福建监察御史刘芳誉、看得平秀吉此酋起于厮役、由丙戌至今、不七八年而篡夺国柄、诈降诸岛、絷其子弟、臣其父兄、不可谓无奸雄之智、兴兵朝鲜、席卷数道、非我　皇上赫焉震怒、　命将东征、则朝鲜君臣、几于尽为俘虏、不可谓无攻伐之谋、整造战舰、以数千计、征兵诸州、以数十万计、皆曩时之所未有、日夜图度、思得一逞不可谓无窥　中国之心、使其长酋率众、乘风扬帆、寇我沿海省郡、备御兵力、容有未完、一时胜负得失、是未可知也、然臣等窃料平秀吉、一狡诈残暴之夫耳、本以人奴、篡窃至此、彼国诸酋、欲为秀吉之为而思攘夺之者甚众、阴谋伐国构怨亦深、如结萨摩州将幸侃逼令州官义久杀其弟中书以自明、义久不得巳、而佯为降顺、其心未尝一日忘秀吉也、夺丰后州官之妻为妾、民间妻女充塞卧内、淫虐百端、诸州质子、禁若囹圄、父子兄弟、不能相见、共不胜其仇雠忿恨之情、日本原无征科之扰而今令各州远道输粮原无兴大兵动大众之举、而今则征发骚然、举国鼎沸、倭之人民、何以堪命、日事杀人而虞其噬多行不轨而虑其毒、故出则蒙面、卧则移徙、彼亦自知其不免于祸、以事理策之、秀吉之自底灭亡可计日而待也、今夫谋动干戈、驱无辜之苍赤、而欲尽寘于死亡之地、此为神明之所不与、恃其取诸州之故智、以袭朝鲜、凭其破朝鲜之余威、思犯　中国、尽起国内之兵、将为无前之举、怒臂当车、不量彼人兵骄者败、岂可久长、且彼虽有数十万之众。航海而来。我沿海舟师。以主待客。以逸待劳。随至随击。胜算在我。而又绝其引导。乖其所之。彼未可以遽入吾地也战舰虽巨而多。离船则不能守守之则不能登陆而战兵以数万计。日须数百石之粮。我坚壁清野。使无所掠食。则困毙立至。曩时倭犯浙直闽广之间。虽有生灵受其荼毒。卒就歼灭。曾无生还。昨入朝鲜之倭。不下一二十万。遇我　王师仅二三万。一战恨怯。今侦其死亡者过半。其伎俩可知矣。蕞尔夷邦。主者不过一匹夫之勇。左右羽翼。非素亲信。曾无有韩白之略。又或怀豫让之谋。故以臣等策之。此酋必不能得志于我。而不戢自焚。旋就颠蹶。亦理势之所必然。今中外汹汹、有畏蜀如虎之意者皆过也。若夫　封贡之说、台省礼部诸臣言之甚详、臣等无容复寘其喙、窃谓日本有山城君在。虽其懦弱。名分犹存。一旦以　天朝封号。加之僭逆之夫。且将寘山城尹于何地崇奸怙乱。乖纪废伦。非所以令众庶而示四夷也。北虏俺答之孙把汉那吉来投于我。我执以为质。而彼卑辞求之。因而还其孙那吉。与之议通贡市。假以王　封。　先帝有不杀之恩北虏无要挟之迹此一时机会偶有可乘之势而今非若此也平秀吉无故兴兵。声言内犯。陷我属国。东征之师。相拒日久。损失亦多。碧蹄战后。暂退釜山。尚未离朝鲜境上。而我以细人之谋。听其往来。讲封讲贡。若谓　朝廷许我封贡则退。不许我封贡则进。要耶非耶。近朝鲜国王李昖奏称倭贼方于金海釜山等处筑城造屋。运寘粮器。焚烧攻掠。无有巳时至称屠戮晋州。死者六万余人尚可谓之退兵乞和耶。夫乞　封固非秀吉本谋。然藉此名号以詟服诸夷。益以恣其狂逞之志。则秀吉亦姑尔从之。行长小西飞诸酋。慑于平壤王京之战。既未能长驱直入而又兵入朝鲜者。死亡数多。恐无辞于秀吉丧师之戮。则亦姑假封贡之说。以绐秀吉而缓其怒。是以沈惟敬辈、侥幸苟且之谋、得行乎其间、若我经略总督诸臣。不过因惟敬辈、而过信行长诸酋。又因行长诸酋而错视平秀吉。不知秀吉豺狼之暴狐兔之狡。变诈反复必不可以信义处者也兹观总督所所呈请　封表文、末云、世作藩篱之臣、永献海邦之贡、因封及贡。其情巳露于此。盖秀吉狂谋蓄积巳久。一封必不足以厌其意要而得封必复要而求贡求市得陇望蜀。凭陵及我。　朝廷又将何以处之。朝鲜李昖之奏、亦谓贼兵仍旧屯留。声言待　天朝准许封贡乃退、又放出臣二贱息、无非所以姑缓　天兵、而求逞凶计、则倭酋之情、朝鲜君臣知之矣、今当事之议、欲令倭尽归岛、不留一兵于朝鲜以听　命、顾彼方进兵攻掠、肆无忌惮、又安肯收兵还国、憣然顺从、揆情度势、臣等恐其不能得此于彼也、即使暂时退兵、旋复入寇、败盟之罪、又将谁责耶、议者多谓封贡不成。倭必大举入寇。不知秀吉妄图。情形久着封贡亦来不封贡亦来特迟速之间耳。六十六州。与朝鲜一国。先和后取。此其狡谋明甚。奈何堂堂　天朝。而可下同于夷邦小国之愚耶。臣等伏乞　皇上大震　天威、罢议封贡、明　诏天下以倭酋平秀吉干犯　天诛、必不可赦之罪、兼　敕文武将吏、及　诏谕日本诸酋长、以擒斩秀吉、则有非常之赏、破格之封、　朝廷不封凶逆之夫而封其能除凶逆者以此晓然　令于天下。然后奸雄丧胆。豪杰生气。平秀吉一酋。不久当殄灭无难也臣等迂筹、以为今日之计、莫妙于用间。莫急于备御。莫重于征剿。何者倭酋倡乱。惟在平秀吉一人。诸州酋长多面降而心异。中间有可以义感者。有可以利诱者。秀吉原无亲戚子弟。股肱心膂之人傥得非常奇士密往图之五间俱起。神秘莫测。则不烦兵戈而元凶可擒。一获元凶、倭乱顿弭。故曰莫妙于用间。备御之策。频年屡奉　明旨。申饬当事诸臣。亦云严矣臣等窃惟辽阳天津两地。密迩　京师。一由朝鲜度鸭绿江而上。一由山东海面乘风疾趋。设有疏虞。令倭得长驱而入震惊　宸极此不可以不虑宜将东征之兵挑选或增至二三万人。遣大将二员。分屯两地。以防不测。其各省直水陆兵防。更于今日严为整备。俟其入寇吾境。或犄或角。相与戮力歼之。此不可恃其不来而一日可缓者。故云莫急于备御。然用间妙矣恐未可必得志于彼。备御急矣恐未能使破胆于我臣等以为彼不内犯则巳。果其内犯大肆猖狂。乞我皇上与二三大臣定议征讨、特发　内帑百万分助诸省。打造战舰二千余只选练精兵二十万人设备于朝鲜不不如直用乘虚之师此良策也乘其空虚、出其不意会师上游直捣倭国顺　命者宥。逆命者诛。彼秀吉一酋。何能逃遯。此所谓堂堂之阵。正止之旗。名其为贼。敌乃可服者也。故曰莫重于征剿或者谓兴师远涉、为费不赀当　国计诎乏之时、何以堪此、臣等计之。山东浙直闽广备倭兵饷岁不下二百万两。积之十年。则二十万两又积之三五十年。其费不可胜穷今征剿所费不过一岁之需而足若倭奴荡平之日。海防又可息肩各处岁泒饷银。可以坐省其半。一劳永逸、事半功倍。未有若斯举者矣臣等又闻元世祖曾以舟师讨倭、致溺十万众于五龙山下、谈者恒以为口实、臣窃料世祖虽雄。其实虏人不谙海上形便。当时将帅。必多达官。彼以不习波涛不识风汛之人。而驱驾海洋。直颠倒沉溺。虽百万何用今在东南而用舟师则大不然必习波涛。必知风汛。乘时而往。无忧覆溺。试观沿海商民。兴贩各国者。百鲜失一。故元事非所论于今日也。夫人情畏倭而虑其来。又惟议株守而惮于往。是以倭酋得恐吓要求于我。诚知所以备御之策。与夫攻伐之谋不患其来复制其往则彼虽狡诈百出。无所用之。兵志所谓先声后实又谓未战而　庙算胜者。此举是也。臣等非不知本兵经略总督诸臣、值此时势之艰、不得巳而从权变羁縻之术、何敢轻为异论、挠阻其间、但侦得倭奴情形既如彼。而审度制御机宜又如此灼知封贡非利不封贡非害用敢效其愚忠、仰赞　庙画惟我　皇上奋然裁断而行之至于广东香山澳佛郎机番交通接济一节、实为有因、乞　敕两广总督军门、设法禁处、其浙江福建广东三省、住居倭国之人、不论岁月久近、有罪无罪、但有归志、诏令跟附差去使客船只回还、则顺逆之分明、华夷之防定四海人心、咸为一怏、而　社稷生灵、久安长治之计、亦从此可得矣、
　　议处海坛疏【议处海坛】 
　　海坛为倭奴入寇门户故为经理屯兵以据之
　　臣查得海坛与福清相对四十里而近为福州之门户。南日界于莆田福清之间。为兴化之上游。素称险害。而此二山者。开垦巳多成熟。可因为疆理保障之图。除南日山行分守福宁道转行福兴两府会勘未报、惟海坛查勘年余、巳有成议、据该县丈量田地八万三千八百有奇数尚未尽、岂得荒弃而不耕、其所议税银、田之上者、不过五分、地之下者、仅止三厘、民情巳无不输服、所议量追价直、似亦甚轻、然据该司参议陈应芳覆详良为有理、山泽之利、本宜与民共之、彼既有开垦之费、难责以价值之输、尽从损豁以示大公、未为不可、至于造城建营、建仓建署、该县逐一查议、颇为详确、各项公费、不过六千有余、即以本山田地税银三千充之、可以不劳而办、及今议定之日、该司先动税银、发与福清、责成知县丁永祚、趁时兴工、则朞月之间、便可就绪、城郭既完、营房又建、海坛游兵一枝、就可常川屯聚其中、有田可耕、有兵可守、虽有寇至、可以无虞、海坛屹然。足为雄镇。则福州门户扃固。寇无越海坛而直抵福城之理。外御盗贼。内护省会。下保兵民。此一方千百年长久之利也。其南日一山。仅比海坛三分之一。以俟查勘明白。将来亦可为屯守之计。及查彭湖属晋江地面。遥峙海中。为东西二洋。暹罗吕宋琉球日本必经之地。其山周遭五六百里中多平原旷野。膏腴之田。度可十万。若于此设将屯兵。筑城置营。且耕且守。据海洋之要拓。断诸夷之往来。则尤为长驾远驭之策。但彭湖去内地稍远。见无民居。未易轻议须待海坛经理巳有成效。然后次第查议而行之。又查嵛山属福宁州地面。中间可耕之地无多。不烦区画。若浙之舟山。设有二所。田地巳经编纳粮差不必言。其陈钱金塘补陀玉环南麂等处。或在宁波。或在台温。似俱可以查议疆理者也。再照沿海诸屿。民间私垦甚多。其相率归于势豪之家。一经有司查理。辄为讹言挠阻。以故常格而不行。先是臣于二十一年九月委官查勘、至今二十三年二月议尚未决、非臣临期督催该司。及该司议捐价值、则海坛事且将为画饼矣、故沿海诸山、欲议开垦、公利于民、且设将屯兵、为地方悍御之策、非委任得人、断然不惑未有能济者也、伏乞　敕下该部、覆加酌议上　请、行令福建抚按诸臣、遵照督行、并行浙江抚按诸臣一体查议、庶海澨闲田不致荒弃。而东南门户。益以扃密矣。
　　皇明经世文编卷之四百终

《皇明经世文编》　（401～416）/五百八卷　（明）陈子龙等 选辑 
　　卷四百一　　宋经畧奏议一（奏疏）
　　卷四百二　　宋经畧奏议二（奏疏　书柬　咨　檄）
　　卷四百三　　支华平先生集（议　序）
　　卷四百四　　郑经畧奏疏一（疏）
　　卷四百五　　郑经畧奏疏二（疏）
　　卷四百六　　郭中丞三台疏草（疏）
　　卷四百七　　萧司农奏疏（疏）
　　卷四百八　　张洪阳文集（疏　揭帖）
　　卷四百九　　沈太史文钞（书　序　议）
　　卷四百十　　华中丞奏疏（疏）
　　卷四百十一　　赵司农奏议（疏）
　　卷四百十二　　曹给谏奏疏（疏）　　锺□□奏疏（疏）
　　卷四百十三　　王太仆集一（论）
　　卷四百十四　　王太仆集二（论）
　　卷四百十五　　吕新吾先生文集一（疏）
　　卷四百十六　　吕新吾先生文集二（疏　议　书）
　　卷四百十七　　沈龙江文集一（疏）
　　卷四百十八　　沈龙江文集二（疏）
　　卷四百十九　　郭青螺文集一（疏）
　　卷四百二十　　郭青螺文集二（疏　杂着　记）
　　卷四百二十一　　李修吾奏稿（疏）
　　卷四百二十二　　李襄毅公抚辽奏稿（疏）
　　卷四百二十三　　李襄毅公平播全书一（疏）
　　卷四百二十四　　李襄毅公平播全书二（疏　书）
　　卷四百二十五　　李中丞奏疏（疏）
　　卷四百二十六　　陈玉垒奏疏（疏）
　　卷四百二十七　　张毅敏集（疏）
　　卷四百二十八　　侯给谏奏疏一（疏）
　　卷四百二十九　　侯给谏奏疏二（疏）
　　卷四百三十　　史玉池奏疏（疏）　许少微奏疏（疏）
　　卷四百三十一　　刘文节公集（疏　书）
　　卷四百三十二　　曹侍郎奏疏（疏）
　　卷四百三十三　　徐中丞奏疏（疏）　杨兵宪集（书）
　　卷四百三十四　　冯元成文集（疏　书　叙　杂纪　志）
　　卷四百三十五　　沈蛟门文集（疏　揭　论）
　　卷四百三十六　　朱文懿公文集一（疏　揭）
　　卷四百三十七　　余文恪淡然轩集（疏　序　记）
　　卷四百三十八　　张给谏集（疏）
　　卷四百三十九　　于文定公文集（议　序　记　考）
　　卷四百四十　　冯北海文集一（疏　书）
　　卷四百四十一　　冯北海文集二（议）
　　卷四百四十二　　冯北海文集三（序　策）
　　卷四百四十三　　薛恭敏公奏疏（疏）
　　卷四百四十四　　王都谏奏疏（疏）
　　卷四百四十五　　邹忠宪公奏疏一（疏）
  </div>
  <div class="pagination">
   <a href="皇明经世文编_page138.html">
    上一页
   </a>
   <span>
    ...
   </span>
   <a href="皇明经世文编_page134.html">
    134
   </a>
   <a href="皇明经世文编_page135.html">
    135
   </a>
   <a href="皇明经世文编_page136.html">
    136
   </a>
   <a href="皇明经世文编_page137.html">
    137
   </a>
   <a href="皇明经世文编_page138.html">
    138
   </a>
   <span class="current-page">
    139
   </span>
   <a href="皇明经世文编_page140.html">
    140
   </a>
   <a href="皇明经世文编_page141.html">
    141
   </a>
   <a href="皇明经世文编_page142.html">
    142
   </a>
   <a href="皇明经世文编_page143.html">
    143
   </a>
   <a href="皇明经世文编_page144.html">
    144
   </a>
   <span>
    ...
   </span>
   <a href="皇明经世文编_page140.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
