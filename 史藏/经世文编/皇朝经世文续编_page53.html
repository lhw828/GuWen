<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 53 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 53 页/共 192 页
  </h1>
  <div class="content">
   有官则有吏。不能相离也。多设丞簿尉。吏不逾多乎。丞之吏。令之吏。一闲耳。曰。不然。吏非能害人也。必假官以害人。官尊则吏横。官卑则吏弱。以今言之。州县之吏。病民而止尔。司道之吏能病官。督抚之吏病大吏。去其大病。则小病易治。今夫人读书取科名。亲受天子之擢。冢宰之铨选。寄以百里。宠之章服。乃与上官之奴隶分庭而抗礼。此诚士大夫所悲愤。而庸吏所以苟且而无耻也。彼为州若县者。岂不知此之为辱。而为大吏者。曷尝不申饬而约束之哉。然而不能者。吏假官之尊。虽强令无如何也。今使督抚不制州县。而委重于布政使。布政使又不越府而苛责焉。府之权重。则上足以抗司之吏。州县去府近。必无畏其吏胥之理。且夫州县之吏。与督抚司道之吏。其势必相为首尾。交通固结。姻娅而往来。故裁道与按察而减督抚之权者。非徒省官而少事也。所以掘发豪胥横吏之巢穴。使州县之吏戃然失其所恃。而后可以独断而有为。然则诚去督抚司道之吏。虽州县小丑。吾已不畏之。况乎佐贰之徒隶耶。彼丞尉者。其官甚卑。其所用吏役。不过乡里愚民。欲少而易满。才猥而易制。丞得制之。尉得制之。县令得制之。府得生杀之。其能为患者亦鲜矣。十丞尉吏不当州县一。十州县吏不当司道一。尊卑之势然也。天下莫患乎以至轻之人而寄以至重之权。朝笞暮辱。颐指而气使。其人固已轻矣。而其权乃能操纵阖辟一县之事。故作奸易而畏罪难。今既设为州县佐贰胥吏多寡之定额。而其待之之方。不妨稍存宽大。无轻笞责。重其颜面。其有不道不法。罔上作奸。赫然告之太守。请于方伯。杀一二人以徇其余。则内外肃矣。

　　胥吏论五　　　　
鲁一同

或曰。去道与按察仓后并督抚。而以权与府州县。为减胥吏则得矣。如此。则州县专行自恣。法令必颇。冤民必多。应之曰。民之所以多冤者。州县冤之乎。大吏冤之乎。必曰州县。民冤于州若县。则往诉之府。府仍饬县。则往诉之道。若道若司仍饬府。则往诉之督抚。督抚仍饬道若司转饬之府。府乃亲提而鞫讯之。其审判必与县断略相等。民于是不得已控之部。部饬督抚。督抚者不得已。使省会州县杂治之。地方州县。又先往为之地。曲徇锻炼。何所不有。民冤之获伸者。盖百而一二。而当事之身家。局外之株连。证验之旁逮。奔走道路。经年累月。千冒寒暑。死丧相继。财殚身冤。痛入心髓。故能冤民。亦能不冤民者。州县也。不能冤民。亦不能雪民冤者。督抚也。一案下司。动费千数。转相研驳。毫发皆病。贿赂一到。纤悉合。徒伤吾民之肌肤。而倾州县之橐囊。橐囊一尽。又将剥民。其大奸臣贼。州县畏到司之费。匿不成案。不在此数。何取上司之累累。名为详慎。实漏吞舟。且州县冤民与否。本心自然。非必大吏所能检制。太守耳目最近。喘息必闻。苟畏上司。莫此为甚。今不责之府。而责之司道。何以天下之府皆不肖。而司道皆贤。此愚所谓舛者也。诚能使一廉平公正之方伯。正身率厉。府必得其人。府得其人。州县莫敢为奸。天下不过须十数辈。　圣天子详察于侍从公卿之间。亲择其可信。风裁素着。宽重有体者。付以一面之事。久任而责其成功。其视督抚司道丛治一方者功相万也。嗟乎。上寄其地方于方伯。下寄其民于州县。以知府转输其间。亲民之官多。治官之官少。胥吏之数减。长吏之权伸。彼州县者。以趋承上司之力治吾民。以申详反复之精明治吾吏。必将公务修举。耳目清明。文法易。然后议久任之法。复代耕之制。使民庶烝烝。三代之治。不难再见。岂徒汉文景唐贞观之间云尔哉。

　　胥吏论一　　　　
尹耕云

古今可以亡人国者。曰女宠。曰宦寺。曰外戚。曰强诸侯。曰权大臣。曰匹夫横行。而不曰胥吏。实则胥吏之祸。烈于女宠宦寺外戚强诸侯权大臣匹夫横行。第不得以亡国之罪专坐胥吏。何则。自古女宠则褒妲。宦寺则貂牙。外戚则莽冀。强诸侯则朱泚李怀光。权大臣则曹操秦桧。匹夫横行则陈涉张角黄巢。而胥吏之毒。古今受之。天下受之。而终不得指而目之曰。某代之亡。亡于某胥吏之手。夫亡人之国而不尸其罪。此其罪大恶极。而为盛世所不容。乃自三公九卿。以至百官庶司。仍相需如左右手。而不能一日离也。不亦傎乎。然则举今之胥吏。草薙而禽狝之。屏夷投北。如魑魅魍魉。莫或逢之。遂可久安长治乎。则又非也。夫戒女宠而放后宫。惩宦寺而诛黄门。鉴外戚而薄椒房。虑强诸侯权大臣匹夫横行。而废封建。罢宰相。夷大族。鉏豪杰。矫枉过正。铲削元气。皆非所以垂裕保大。而适于荡平之路也。且夫胥吏。虽三代盛时。未由尽废也。周礼府掌官契。史掌官书。胥掌官叙。徒掌官令。层累簇立。丝联脉系。当其时。太宰正岁会以提其纲。少宰正月要以挈其纪。宰夫正月成以治其目。稽核勤惰。渊察微隐。慑志警衷。蔑敢干法乱纪。要在国家之法有以驭之而已。

　　胥吏论二　　
尹耕云

或有问于尹子曰。胥吏治文书。抱案牍而雁鹜行。长官鼻作声。已惕息不敢退。而子谓其亡人国。何也。尹子曰。呜呼。天下治乱之所系。安危之所出。果何事乎。曰。人命也。讼狱也。盗贼也。帑藏也。见官处分也。文武铨选也。人才取舍也。有胥吏。则人命可出可入。讼狱可上可下。盗贼可拘可纵。帑藏可侵可渔。处分可轻可重。铨选可疾可滞。人才可升可降。久之。而人命无所偿。则冤雠固结矣。讼狱无所决。则控诉日滋矣。盗贼无所惩。则劫夺公行矣。帑藏无所赢。则灾荒鲜备矣。处分不一。则规避开矣。铨选不公。则除授滥矣。人才不当。则侥幸进矣。国至此而犹曰可以无亡者。饰说耳。厝积薪于燎火之原。御胶舟于风涛之内。而欲其无濒于殆也。得乎。彼胥吏者。幸不发觉。则荣华其身。而长其子孙。不幸而发觉。方且委过于监临。归罪于长贰。即使狱成谳定。杀一鼠子。何足蔽辜。而国家之事已为所败坏而不可救矣。且诛之不可胜诛。殛狗而得狼。除豺而近虎。耽耽日伺于我侧。虽欲严为之备而不能。何则。彼固有所凭借以为藏身之固也。鼠穴于社而鼠骄。狐窟于城而狐横。胥吏则何城何社。曰。六部之例案而已。

　　胥吏论三　　　　
尹耕云

例案者。朝与野之所共守以为法。而顾谓胥吏藉以为藏身之固。何也。盖例者。一成之法。永远可以奉行。案者。一时之事。轻重可以出入也。故杀人一也。而谋故分。处分一也。而公私别。一部而彼此两歧。一司而前后兼异。苞苴既入。则援案以准之。而不能指为瞻徇。要求不遂。则援案以驳之。而不得目为挑剔。人命至重也。枉杀无辜。而天下不敢怨。则其所援杀之之案。无可原也。夫各部率由旧章。均有则例。又每届五年。例得纂修一次。何患无成宪之可循。而必惟此历年之旧牍。兢兢焉而弗敢失坠乎。愚以为欲清獘源。先销陈案。其业已通行。纂入则例者。自当永着为令。其未经纂入则例之案。则由六部堂官。拣派精晓例意之司员。逐条删定。某案与例相符。某案与例不符。某案与节引之例相符。而与今例不符。某案于见行之例相符。而与成例不符。或例属两行。折衷以求一是。或例需比拟。旁通以定指归。证误订。芟繁薙复。如方圆之以规矩。若平直之准绳。期于共见而共闻。不任畸轻而畸重。则事例简而易明。胥吏之权轻而易制矣。至于奉法者吏。察吏者官。尚书侍郎。位尊而任重。去胥吏较远。其朝夕相见。得以考其勤惰。而辨其良莠者。则郎中员外等官。最为切近。自仕宦之途杂。人皆以官为传舍。观政未久。而已引领于京察。觊觎于保送。惟恐其不速化。其久于是官者。或又阘无能。其权由于禄轻。而俸不足以养其廉也。存一儳然不终日之心。则于公事。安望其讲明而切究。无怪乎吏曰可则可。吏曰否则否。扰攘于簿书期会之中。而何尝自治一事哉。则察吏必习事。习事必久任。久任必加俸。凡掌印主稿之司官。其俸必增。俾足食用。其俸满而称职之主事。食员外郎郎中之俸。俸满而称职之员外郎郎中。加一员外郎郎中之俸。左右侍郎缺出。尽本部资俸最深曾经京察记名内用之司官开列在前。以跻尚书。而终不离乎本部。则堂司各官之于部务。不啻一身一家之事。其视胥吏。不异于数世服劳之臧获。而犹患其骫法也。有是理哉。

　　训吏上　　　　
汤鹏

浮邱子曰。天下之政曷獘乎。曰。獘于因意而用法。因法而用例。因例而用案。天下之权曷归乎。曰。不归于君。不归于相。不归于有司百执事。而归于吏胥。曷为而权是归乎。曰。用法则吏胥擅周内。用例则吏胥擅苛比。用案则吏胥擅强记。于是君臣上下逊谢弗如。不得不挈大权以予之。虽然。君臣上下。曷为而不吏胥是若乎。曰。不能开诚布公。任德而不任法。不能旁搜远绍。考古而不考例。不能疏节阔目。随事而不随案。于是以瞀乱拘苦之。听转移高下于吏胥之手。而迄不知其所之。语曰。山溜至柔。石为之穿。蝎虫至弱。木为之敝。于乎。吏胥之于政何以异焉。且夫天有昼必有夜。地有肥必有硗。人有君子必有小人。其生也世。其为也力。此君子之所拊膺太息而无如何也。古者小人之种类之气数不一。今也咸荓于吏胥之途。古者君子能治小人之性行之知断不一。今也咸短于治吏胥之术。途荓则好不可剖判。术短则治曶亡与仔肩。此君子之所攘臂疾首而不能已也。夫君子之所无如何。固君子之所不能已也。君子之所不能已。固不君子者之所苟焉以枝吾者也。是故与吏胥表里作奸者。巧而有败者也。即毋与吏胥作奸。而官如木偶。吏胥如鼠狐。俾得文其奸以懵视听者。愚而无察者也。不善用吏胥反为吏胥用者。悔而无及者也。即善用吏胥。此亦操纵出入之奇。而不能俾小人渐仁劘义咸为君子者。美而有憾者也。是故君子有以处之。有以化之。处之维何。曰。莫若官皆自领其事。昔陆慧晓为吏部郎。未尝与部令史语。帝曰。部令史谙悉旧贯。可共参怀。慧晓曰。六十之年。不能咨部令史为吏部郎。寇莱公为相。议择一人为马步军指挥使。吏以文籍进。公问何。对曰。例簿也。公曰。朝廷欲用一衙官。尚须检例耶。安用我辈。夫慧晓非不详旧贯也。黜令史以尊体统也。莱公非滥用衙官也。黜例簿以尊名器也。苟得郎如慧晓也。则令史如虎者举可唾也。苟得相如莱公也。则例簿如山者举可火也。孔子曰。小人不威不惩。小惩而大诫。此小人之福也。此言有以处之也夫。化之维何。曰。莫若通经为吏。昔汉武帝许下至郡太守卒史。皆用通一艺以上者。元顺帝命左右二司六部吏属。于午后讲习经史。夫武帝非不创制踰节也。而录卒史者。文学之雅怀也。顺帝非不纲维解弛也。而命吏属者。训典之高义也。故通经不必为吏也。要之于上达以致用也。而为吏不可以不通经也。委之于末流而不污垢也。孔子曰。君子学道则爱人。小人学道则易使也。此言有以化之也夫。夫君子而不处之化之。则吏胥之毒。焉有纪极乎。江河日下。繄谁障之。鸱枭塞天。繄谁揃斥之。蒺藜在田。嘉禾无所措焉。泥在钧。金在镕。唯甄者冶者之所作焉。是故官皆自领其事。则吏无智慧。无智慧则无揣摩。无揣摩则无舞弄。无舞弄则无突盗。无突盗则无破坏。无破坏则天下之元气实而患气塞。通经为吏。则吏有本根。有本根则有名检。有名检则有戒惧。有戒惧则有修能。有修能则有干济。有干济则天下之出于吏胥者皆人材。出于人材者皆儒术。诗曰。不僭不贼。鲜不为则。于乎。是道也。其孰信乎。而孰当务之为亟矣乎。是故天下之獘。莫不积于文恬武熙也。起于上无礼下无学也。文恬武熙。于是官不自领其事。而吏以勤济其悍。以机警济其诈。以娄试辄验济其败。上无礼下无学。于是通经为吏之脉断。而吏以陋饰其愚。以浅易饰其无他。以摇尾乞怜饰其贪鄙嗜利无耻。诗曰。为鬼为蜮。则不可测。于乎。是獘也。其孰挽乎。而孰击断昌明之矣乎。

　　训吏下　　　　
汤鹏

浮邱子曰。今天下咸知吏胥之为毒矣。知吏胥之为毒。则亟亟乎思其所以惩艾之。惩艾之而毒不已。则躬操吏胥之事。以间执吏胥之奸。于乎。此吏胥之奸所以更奇毒。所以更奇横也。宫室有穴而鼠凭之。乃欲与鼠并据穴中。曰夫如是而鼠不我凭。是以鼠治鼠也。不亦蠢乎。衣裳在笥。而虫敝之。乃欲与虫并据笥中。曰夫如是而虫不我敝。是以虫治虫也。不亦褊乎。传曰。上有好者。下必有甚焉者矣。是故天子之尊。公辅封疆之所禀命也。公辅之尊。卿尹曹司之所禀命也。封疆之尊。监司守令之所禀命也。今自上下下。以簿书为智。以期会为信。以唯诺为礼。以苛比为义。是帅斯代斯人而操吏胥之事。于乎。以天子而操吏胥之事。于是公辅承其流。乃以公辅而操吏胥之事矣。封疆效其力。乃以封疆而操吏胥之事矣。以公辅而操吏胥之事。于是卿尹承其流。乃以卿尹而操吏胥之事矣。曹司效其力。乃以曹司而操吏胥之事矣。以封疆而操吏胥之事。于是监司承其流。乃以监司而操吏胥之事矣。守令效其力。乃以守令而操吏胥之事矣。于乎。士各有志。不可强也。金在沙而玉在泥。不可慁也。以千百人之操吏胥。则必有一人之不操吏胥者以孤行其意。以一人之不操吏胥。则必有千百人之操吏胥者以短其不然。昔渔父谓屈原曰。举世混浊。何不随其流而扬其波。众人皆醉。何不餔其糟而啜其醨。然而戒其和同。振其英特。纳其险。去其健羡。毋为物。毋与时移。毋为巨降。毋与末齐。牢之以握。厚之以酝。恬之以情。秩之以分。绅书其辞。镜理其形。类伤其目。义痛其心。窃尝流涕太息以评骘之曰。是者而若此乎。此其铺陈而复。骈旁而杂者。吏胥之文字已尔。此其补苴而漏。标举而夸者。吏胥之经济已尔。此其调通而合。曲折而入者。吏胥之聪明已尔。此其强执而很。倒持而偾者。吏胥之断制已尔。此其旁皇而恐。磨耗而冤者。吏胥之繁劳已尔。此其奋飞而捷。连娟而喜者。吏胥之亨通已尔。此其濡染而及。蔓延而生者。吏胥之风尚已尔。此其奖借而起。朋比而至者。吏胥之人材已尔。其在小绵之诗曰。国虽靡止。或圣或否。民虽靡膴。或哲或谋。或肃或艾。如彼泉流。无沦胥以败。其在荡之诗曰。如蜩如螗。如沸如羹。小大近丧。人尚乎由行。是岂不为君臣上下立之炯戒矣乎。且夫日不知夜。月不知昼。日月为明。而弗能兼。无损于其大也。目能视。手能操。而目不能代手。手不能代目。无损于其用也。今有天下国家之责者。咸不自事其事而操吏胥之事。然而吏胥常胜。君臣上下常不胜。吏胥之心机计能。常出于君臣上下所绳尺之外。所意料之外。所绳尺之外则增其伪。所意料之外则遁其非。此吏胥所以常胜也。君臣上下之情故事实。不能毋在吏胥所掌记之中。所拟议之中。所掌记之中。则我常弃而彼常取。所拟议之中。则我常顿而彼常利。此君臣上下所以常不胜也。积常不胜之势以至于匮。而君臣上下之理日以微矣。席常胜之势。以至于目中不复知有君臣上下。而吏胥之奸满腹毒满世矣。其在抑之诗曰。于乎小子。未知臧否。匪手携之。言示之事。匪面命之。言提其耳。

孰谓吏胥而不可以胜之矣乎。胜之维何。曰。以吏胥之事还之吏胥。君臣上下之事还之君臣上下。以大体为规模。以小体为不足杖。以公道为脉落。以私道为不可行。游乎六艺。鬯乎百家。我知其弗为吏胥之文字也矣。树乎社稷。孕乎民物。我知其弗为吏胥之经济也矣。察而不剽。中而不奇。我知其弗为吏胥之聪明也矣。愤而不沸。鉏而不惨。我知其弗为吏胥之断制也矣。而不漏。壹而不枯。我知其弗为吏胥之繁劳也矣。耸而不随。劲而不萎。我知其弗为吏胥之亨通也矣。入守典则。出振丰裁。我知其弗为吏胥之风尚也矣。上窥圣贤。次自贵爱。我知其弗为吏胥之人材也矣。兹八端者。乃吏胥所以簸弄君臣上下。而破其所挟持。而不有之。出其所可为典刑。而整齐变化之。于是君臣上下常胜而吏胥常不胜。夫吏胥之所以不胜。为其胜之以不吏胥之人也。胜之以不吏胥之人。为其君臣上下。咸相为炯戒。以毋操吏胥之事也。昔柳彧见隋主勤于听受。百僚奏请。多有烦碎。谏曰。陛下留心治道。无惮疲劳。乃至营造细小之事。出给轻微之物。一日之内。酬答百司。愿察臣言。少减烦碎。唯经国大计。非臣下所能裁断者。奏请详决。此为臣下者。戒其君上。以毋操吏胥之事也。唐太宗谓房元龄杜如晦曰。公为宰相。当大开耳目。求访贤哲。比闻听受词讼。日不暇给。安能助朕求贤哉。此为君上者。戒其臣下。以毋操吏胥之事也。曹参代萧何为相国。举事无所变更。一遵何约束。择郡国吏木讷于文辞。重厚长者。即召除为丞相史。吏之言文刻深。欲务声名者。辄斥去。此在上位者。戒其僚。以毋操吏胥之事也。诸葛亮躬校簿书。主簿杨容谏曰。为治有体。上下不可相侵。古称坐而论道谓之三公。作而行之谓之士大夫。丙吉不问死人。陈平不知钱谷。彼诚达于位分之体也。今公躬校簿书。流汗终日。不亦劳乎。此在下位者。戒其长者。以毋操吏胥之事也。大底相为炯戒也。则相为匡救也。相为匡救也。则相为荡除也。相为荡除也。则相为整理也。相为整理也。则相为扶养也。相为扶养也。则相为雍容也。相为雍容也。则相为绵亘也。是故善医疾者。审脉审方。善医国者。审政审人。今欲政其政。人其人。则亡过戒其君臣上下。以毋操吏胥云尔。是故臣下戒其君上。而君上不吏胥矣。君上不吏胥。然后吏胥不援君上以束缚人。不援君上以束缚人。然后吏胥之根株去。君上戒其臣下。而臣下不吏胥矣。臣下不吏胥。然后吏胥不援臣下以驱使人。不援臣下以驱使人。然后吏胥之枝叶去。上位戒其僚。而僚不吏胥矣。僚不吏胥。然后吏胥不援僚以刺撢人。不援僚以刺撢人。然后吏胥之机括去。下位戒其长官。而长官不吏胥矣。长官不吏胥。然后吏胥不援长官以恐愒人。不援长官以恐愒人。然后吏胥之气焰去。去吏胥之气焰。然后险心溢眦不可抵当者亡有也。去吏胥之机括。然后诡文造端不可测识者亡有也。去吏胥之枝叶。然后骈旁侧出不可收拾者亡有也。去吏胥之根株。然后隐忌雍蔽不可揃剔者亡有也。四者亡有。然后纲常振而政教明。阴阳和而风雨时也。其在角弓之诗曰。毋教猱升木。如涂涂附。君子有徽猷。小人与属。允若兹。则吏胥何奸之能奇。而何毒之能横矣乎。是故以奸鉏奸者滞。以正理奸者融。以毒沸毒者噪。以良约毒者驯。

　　读周礼地官一
王效成

后之民。犹古之民也。古州县治户二千五百。党鄙五百。以至族酇闾里。至于比邻五家之长。即保长甲长牌头之所司。奚以有异。秀民禀读法之教。而农商工隶。复有谏救之司。劝德而让过。斯尤莫要于乡约之建。遗人旅师。恤凶荒。时颁敛。则社长兼之。闾县师征郊野之赋。易之以追胥仓吏。虣稽司掌贼乱之执。易之以巡役汛兵。经营闾阎之务。何必不备于古。生事薄而习俗偷。则为之者非其人也。夫古者乡遂吏之属。莫非大夫士为。之。即下而至于胥吏。亦必朴愿之乡民。秩琐而品尊。足以表式一方。使之奉宪以率化。汉世十里有亭长。十亭有乡三老。掌乡亭之教化。察盗贼有游徼。敛赋税有啬夫。以与令丞相趋事。谓之少吏。辟之自里选。而陟之至名卿。循吏多出其中。故汉治称为近古。自贱亵其役。而台舆视之。捶辱于官。啮于胥吏。奔走于里豪。非猾不自爱者。莫充乏。以是蚀民以自饱。而兴除劝惩诸制。上不以责。责亦不知。夫牧令之所与共治。无非斯数者。其权亦得以振举。乡约一职。为所治之纲领。昔人有议。礼请有行谊之里老。不愿者弗强。廷接以宾。习民事以长一乡之淑慝。视其品裁。消讼平争。兼调人之职。称职旌而劣退。至社长必才而仁者任之。常赋与变警。民自输而自防。一不以官徒与其间。其夙所自为者。耕种耘获。则古草人稻人司稼所有事。当责之保甲之长。养之也有方。训之也有备。斯数职者。长吏之股肱。而一邑之络脉。苟得假之以入仕之阶。则其效当更远。

　　读酷吏传　　　　
朱琦

汲黯嫉张汤深文小苛。谓刀笔吏不可为公卿。汤一文吏耳。黯何以嫉之若是。而太史公为传。至侪之酷吏。迹汤所为。虽曰文深。不至若赵禹义纵王温舒之甚也。而以为酷吏。何哉。盖法之杀人。甚于桁杨刀锯。当汉武时。天下亦多故矣。而扰扰焉以法胜之。其敝也。至于奸伪萌起。上下相遁。而不能振。故曰。法令滋章。盗贼多有。始汤为小吏干没。与长安富贾交私。及为廷尉。列九卿。谳狱必向上指。所治即上意所欲罪者。所平即上意所欲释者。其治时有纵舍。然自是用法益刻。奸益不胜。公卿相率面谀。莫正言。然后知汤之罪。浮于赵禹义纵王温舒。汲黯既嫉之。而太史公侪之酷吏。诚不为过。故凡为小吏而干没。为大臣而希上指者。皆祖汤之故智者也。吾尝较而论之。自汉以后。大抵任法而不任人。任人则权在上。任法则权在下。彼汤者挟诈阿意。所欲罪。所欲释。诚为文深。然犹操之上。后世事同法异。多立名目。例牍日繁。不可究诘。势不得不委之胥吏。权反在下矣。且为之长者。如奕然。无复久任。曹郎率多新进。所学非所用。吏抱文书以署。漫不能訾省。而为老吏者。积年深。用事久。苛细缴绕。难以卒破。则权之归于胥吏何疑哉。虽然。今有与古异者。古者法疏。酷吏多。黠吏少。后世法密。酷吏少。黠吏多。酷吏害止于刑。而杀人以为功。黠吏并害于政。而用人亦以贿属矣。善夫。苏子瞻之言曰。汉唐之獘。患法不明。而用之不密。使吏得以空无据之法而绳天下。今法令明。而用之至密。举天下惟法之知。所欲排者。有小不如法。而可指以为瑕。所欲与者。虽有所乖戾。而可借法以为解。天下一毫之事。务为留滞。以待请属。非金钱无以行之。故曰。小人以法为奸。又曰。时之大患。在于用法而不责情。故权在胥吏。呜呼。自汉以后病此久矣。法之为敝亦已极矣。故又曰。文案不简。吏蠹不除。天下终不可得而治。

　　世吏世役说　　　　
方浚颐

今天下惟黔蜀滇南粤西。有土司世其官。而他省则无。然所谓土司者。悉归地方官节制。而政令不得自专也。降而至于吏役。则京师及各行省。无不父以传子。子以传孙。一若官俾之世其业者。曩为庶吉士。见庶常馆役。视新翰林俨生徒。谒阁师日。教之立。教之拜。教之起。教之迎送。咸帖然受指挥。闻诸前辈曰。是役也。为前明世家。至今未易他姓。心窃讶其术能以久居于斯也。居京师久。六部之人有识者。其人率居广厦华堂。出则鲜车怒马。趾高而气扬。凡官之入觐者。谒选者。自监司以至守令。罔不折节交。分庭抗礼。与之深相结纳。就酒家饮。声色玩好。摴蒱六博之属。惟意所适。放浪挥霍。复奉黄金为寿。以饱其溪壑。彼之报客者。亦居然满客之愿。而高下其手。官为吏蒙。吏以稿进。官但唯唯画诺而已。及转外台。乃知院之吏。司道之吏。郡县之吏。与六部之吏等。而役则更胜于庶常馆役。院吏能虐司道。司道吏能虐郡县。郡县之吏与役。则更能虐民。院也。司道也。郡县也。官或岁一易。数岁一易。其科条令甲。文书册籍。皆吏掌之。官暂而吏久。舞文弄法。因缘为奸者。其獘不可胜数。一旦事发。官则震怒。下于狱。重惩之。而彼方晏然曰。革吾吏。革吾役。不能革吾业也。爰倩人代充本缺而瓜分所入。仍世其业如故。且有不肖守令。恃鹰犬为爪牙。倚虎狼为心膂。以遂其蚕食鲸吞之计。而济其婪赃黩货之贪。盖不幸而败者。不过百中之一二耳。嗟嗟。封建之害方镇之害。异代能除之。而世吏世役之害。虽名公巨卿贤士大夫。历代不能除之。且知之而无可如何。是国之蠹也。官之病也。民之贼也。或曰。公门好修行。吏役中岂无一二其人者。即其子若孙。科第仕宦者。亦不乏人。又将何说。曰。吏役与宦寺同。论宦寺者。不因吕强张承业。而稍有恕辞也。至科第仕宦。则及身不守其业而已。其世业自在也。当世流品杂矣。禁令弛矣。又安得以吏役限之哉。

　　汰改役班　　　　
王德茂

语曰。鸟穷则啄。兽穷则攫。人穷则诈。势使之然。官署吏役尤不可穷。穷则枵腹办公。舍命诈赃。无所顾恤。然稍一宽弛。内藉威势。外遂撞骗。至发觉究办时。悔已莫及。要知彼等原为营私舞獘而入公门。不穷亦无安分者也。尝论地方官有三要务。一曰驭吏役。二曰用家丁。三曰察官亲幕友。官亲幕友至近。可以正率诚感。家丁呼之易集。麾之易去。惟吏役多系土人。根蒂深固。稽之则朋蔽。趋之则习延。革之则私踞。故必威戒严明。保束互密。审其畏惧贪恋之迹。惟汰之则存者易给。改之则勤者益奋。钳其牙爪鼓其伎能。庶无偾事。盖公门之人。于平民恒如饥鹰馋狸。侧视雏鼠。刻刻周防。尚虞横肆吞噬。亲民者。顾可袒从轻信。率不经心哉。

　　复乡职议　　　　
冯桂芬

治天下者。宜合治亦宜分治。不合治。则不能齐亿万以统于一。而天下争。不分治。则不能推一以及乎亿万。而天下乱。柳宗元封建论云。有里胥而后有县大夫。有县大夫。有县大夫而后有诸侯。有诸侯而后有方伯连帅。有方伯连帅而后有天子。此合之说也。封建之合。不如郡县之合尤固。故封建不可久。而郡县可久。反而言之。天子不能独治天下。任之大吏。大吏不能独治一省。任之郡守。郡守不能独治一郡。任之县令。县令不能独治一县。任之令以下各官。此分之说也。顾氏炎武曰。大官多者其世衰。小官多者其世盛。盖大官所以治治民之官。小官所以治民。分而又分。其数不能不多。其位不能不小。今世治民之官颇少矣。县令藐然七尺耳。控一二百里之广。驭千百万户之众。其能家至户到。而周知其循莠勤惰饱饥甘苦哉。至令以下各官。非赀选。即吏员。流品既杂。志趣多庸。加以间关跋涉。千里万里而来。身家妻子。惟一官是食。犬马于富民。鱼肉乎贫民。视令以上尤甚。蠹民而已。何有乎治民。然则今之小官。如顾氏之说。更多其数。患不滋甚耶。不知顾氏之意。固欲复古乡亭之职也。考周制。乡大夫之下。有州长党正族师闾胥比长。遂大夫之下。有县正鄙师酇长里宰邻长。以乡人为之。皆官也。以今十万户之州县计之。当有乡遂大夫十。州长县正五十。闾胥里宰五千。比长邻长二万五千。此今日断不可行之事。汉制。十里一亭。亭有长。十亭一乡。乡有三老啬夫游徼。三老掌教化。啬夫职听讼。收赋税。游徼循禁盗贼。亦以乡人为之。亦皆官也。以今方二百里之州县计之。当有三老啬夫游徼各四十。亭长四百。视周已大减。然犹之多也。隋文始一切罢之。盖亦一时矫枉过正之举。乃遂为万世定制。唐六典。汉氏县丞尉。多以本郡人为之。三辅县则兼用他郡。及隋氏革选。尽用他郡之人。今州县设佐。四五人。拨二三人分治各乡。至都图则有地保地总。司民事。其流品在平民之下。论者亦知其不足为治也。于是保甲之法。十家一甲长。百家一保正。一乡一保长。然率视为具文。诏书宪檄。络绎旁午。而卒不行。闲行之而亦无效。军兴以来。各省团练民勇。有图董。有总董。大同小异。顾行之转视保甲为有效。然则其故可思也。地保等。贱役也。甲长等。犹之贱役也。皆非官也。团董。绅士也。非官而近于官者也。惟官能治民。不官何以能治民。保甲之法。去其官。而存其五四递进之法。不亦买椟而还珠乎。吾甚不解论保甲者。谓得周官遗意。则何不径师周公。乃必以隋文为主。而周公为辅也。兹为之酌古斟今。折衷周汉之法。县留一丞或簿为副。驻城。各图满百家公举一副董。满千家公举一正董。里中人各以片楮书姓名。保举一人。交公所汇核。择其得举最多者用之。皆以诸生以下为限。不为官。不立署。不设仪仗。以本地土神祠为公所。民有争讼。副董会里中耆老于神前。环而听其辞。副董折中公论而断焉。理屈者。责之罚之。不服。则送正董。会同两造族正公听如前。又不服。送巡检。罪至五刑。送县。其不由董而达巡检或县者。皆谓之越诉。今州县门或署越诉笞五十。盖指越里老而诉州县。非谓越州县而诉府。详见日知录。然则里老听断小事。固旧制矣。不与理。缉捕关正副董指引。而不与责成。征收由正副董劝导。而不与涉手。满五千家。地广人稀之县量减。设一巡检。全乎为官如今制。惟以邻郡二三百里内。无山川间阻之地。诸生幕职荐举者为之。丞簿由巡检升除。丞簿月。给养廉三五十金。巡检半之。正董薪水月十金。副董半之。正副董皆三年一易。其有异绩殊誉。功德在间里者。许入荐举。有过者。随时黜之。见令丞簿尉用绅士礼。文用照会。有罪即与凡民同。如是。则真能亲民。真能治民。大小相维。远近相联。庶几顾氏所谓小官多者乎。无事而行保甲。必有循名责实之功。有事而行团练。更得偕作同仇之力。风俗有不日新。教化有不日上哉。

　　省则例议　　　　
冯桂芬

谈者谓今天下有大獘三。吏也。例也。利也。任吏挟例以牟利。而天下大乱。于乎。尽之矣。夫例何以设。曰。为治天下也。例之大纲。尚不失治天下宗旨。至于条目。愈勘愈细。其始若离若合。其继风马牛不相及。其终则郑声谵语。不知所云。遂于宗旨大相背谬。偶一道破。无不哑然失笑者。试以吏部言之。丁忧服阕稽核月日是也。命官亲供之不信。乃凭之里邻之结。本官身至之不信。仍待之置驿之文。刘文清服阕到京。　命署缺。部以原籍文未到驳之。　特旨准署。近年择授选人。以服阕文不到扣选者。不知凡几。外官赴选。更用本籍验看之条。服阕者亦然。其理安在。犹是人也。三年中非骤能衰老。若谓哀毁灭性。举动改常。设有其人。曾闵之流也。方将旌之以风厉天下。而验看何为者。如有甄别。岂非冤抑。既无甄别。曷取具文。旗员道府服阕　引见。分别内外用之例同。蒙则以为以礼去官。正宜优加体。实缺勿开缺。候补勿扣资。服阕赴官。自递亲供。即任事如常。惟逾期限年不至者。开缺扣资。其余繁文一切可删。又如亲老告近是也。顾亲年六十五以上准告近。则年六十四之亲不向隅乎。家无次丁准告近。则有次丁而或笃疾或远出或不慧虽有如无者不向隅乎。而且迎养在寓有别。迎亲送亲假有别。告养告近而服阕者有别。剖晰可谓精矣。而于人情动多窒。惟有一切以欺应之。始可无事。设有老病之亲。而年岁不合例。又不得无疾称疾。至诚无伪者。处此计无所出。将赍咨涕洟以赴官耶。方寸已乱。旷官瘝职。曾何益于　国家也。然则非以防其欺。乃以导其欺也。不特导其欺。且以逼其欺也。其于治天下。非徒无益。而又害之。惟于胥吏则为大利之所在。而例固非吏为之也。　朝廷为之也。　朝廷亦何德于吏。而必为之浚利源哉。偶举二事。他事可知。他部可知。大凡治病者。必探其病根而除之。而后病可已。吏之病根安在。在例案太繁而已。若非是者。非一编菅。一秉。拉杂摧烧之。则天下不治。宜谙习吏事大小员数人。紬绎会典则例等书。存其要。名之曰简明则例。凡则例等书关涉银钱者。尤如牛毛茧丝。令人不可猝瞭。此皆舞獘之经传也。每部不得逾二十万言。旧册存之。旧例旧案。无论远近。一切毁之。以新例颁发大小官员。惟戒自今非新例不得援引。小事两可者。卿贰督抚以理断之。传曰。用人勿疑。卿贰督抚大官。而必束之以例案。且束之以无一定之例案。是疑大臣而转信吏也。傎孰甚焉。至咨移详札。实叙处无可简略。其首尾复述套语。皆删之。并颁一成式。无论上下行文书呈状。纸长阔若干寸。叶若干行。行若干字。皆一之。令可装为一帙。照例知照事。月一报。一类为一册。按行续写。文从极简。以不能损一字为准。连叶用骑缝印。板心署年月日。又各署皆创一公事表。仿诸史表式。别类分门。事经月纬。如目录然。使易于稽考。亦一便也。夫二十万言。不过两帙。纵中材暮齿。不习吏事。亦能通晓。凡户工二部纪银钱之书。皆胥吏舞獘之书也。即如苏松重赋。数倍于他郡。二三十倍于他省。未尝不载于赋役全书。而赋役全书具在。骤阅之。但见款项之繁多。名目之猥琐。分合杂糅之离奇。非老于此事者。无从得其每亩征税之数。尚书侍郎。起家文史。不习会计。虽阅全书。亦不能知其数倍二三十倍者安在。此何理耶。必宜改定体例。但着某县田若干亩。一亩之税。米若干。银若干。以大目通晓为主。他可类推。即用吏。吏已无权。况可不用今日之吏也。如后议。

　　易吏胥议　　　　
冯桂芬

后世流品。莫贱于吏。至今日而等于奴隶矣。后世权势。又莫贵于吏。至今日而驾于公卿矣。册府元龟。唐元和中。敕曾任州府小吏。不得申送进士。与亏礼教。被科罚。皆谓之不入清流。明太祖实录。吏胥心术已坏。不许应试。吏之贱旧矣。至近日江苏州县漕书阍人。更迭为之。衣冠不与齿。其贱也如彼。而权势之盛。则又莫盛于今日。州县曰可。吏曰不可。斯不可矣。犹其小者也。卿贰督抚曰可。吏部曰不可。斯不可矣。犹其小者也。天子曰可。吏部曰不可。其不可者亦半焉。于是乎其权遂出于宰相大臣之上。其贵也又如此。夫所谓可不可者。部费之到不到也。汉书云。所欲生则与生比。所欲死则与死比。专指廷尉言。今则转于吏户工兵四部为甚。无他。利之所在耳。每部不下千人。其渠数十人。车马宫室衣服妻妾之奉。埒于王侯。内外交结。隐语邮书。往来旁午。辇金暮夜。踪迹诡秘。莫能得其赃私都数。尝与一绍兴人拟议。吏部四司岁约三百万。兵部官少而费更巨。户部有盐漕。工部有河工。计四部岁不下千万。外省大小衙门。人数尤众。婪赃更多。更不啻千万。究银所从来。　国家之帑藏居其三。吾民之脂膏居其七。今天下之乱谁为之。亦官与吏耳。而吏视官为甚。顾氏炎武谓之养百万虎狼于民间者是也。虎狼何知。但知搏噬。噬民不已。继以噬　国。无足怪。独怪　国家之必养此虎狼何居。正名定罪。非尽杀不可。然非一杀之而即已也。杀一虎狼。复养一虎狼。其噬人自若。是今之吏之不可复用也明矣。考周礼太宰。陈其殷。置其辅。郑注。殷。众也。谓众士也。辅。府史庶人在官者。夫辅非贱简之名。又与士同列。知古不以吏为贱役。汉武帝时。卒史皆用通一艺以上者。唐高宗诏诸司令史考满者令试一经。吏宜通经。古之道也。元时小吏可致宰执台谏。明亦有吏员累官卿贰者。况锺为郡。尤有贤名。中叶以后。始贱吏不用。非初制也。钱氏大昕曰。元时士人。皆乐为吏。而吏亦知自重。自士大夫之于吏。以奴隶使之。盗贼待之。而吏遂无所用。旨哉斯言。今日之用吏。殆以　国计民生全付之奴隶盗贼也。可乎哉。既不能不用之。即宜有以尊之。惟今日吏之贱。中于人心。骤尊之。清流犹不就也。窃以为既如前议改例之后。案牍减大半。外官可并其事于幕。而名之曰幕职。略仿唐制。与以入仕之途。不得以游闲之人为之。由郡县学山长择诸生中有才有行。而文学中平。历三试不中式者。送郡县充选。兼准应试。九年无过。叙丞簿官候选。始脱试籍。丞倅佐贰等官。于郡县分聘一人。大吏及部院。皆由郡县择其尤上之。今制。惟军机处不设吏。以章京治文书。苏拉仅供奔走之役。故流獘较少。亦部院可以幕职代书吏之证也。此幕职一途。与科目荐举二途并用。惟不得入翰林。及为大学士。稍示区别。其余迁擢。无稍轩轾。又荐举可不由诸生。而幕职不得不由诸生。着为令。如此。则人知自重。舞文黩货之风。庶几少衰息乎。

　　请辑六部稿案以杜吏獘疏道光三年　　
陶廷杰

臣惟六部综理天下庶务。自铨选黜陟。以及礼乐刑罚。钱谷工程。在在俱政体所关。各部中六堂总其成。诸司分其任。一切事件。惟例是遵。自皆仰体　　皇上饬几勤政之心。矢公矢慎。岂复假手书吏。致滋獘端。然例文一定。案情百出。其例有明文者。固可照例办理。无虑书吏之欺蒙。其例无明文者。不能援旧案以比例。即不能不藉书吏以查案。此獘之所由生也。盖各部旧案。日积月累。堆栈如山。每办一案。其与此案相似者。不一而足。在司官中留心职分。行走多年者。犹能知其大概。若到部未久。加以漫不经心。旧案累累。自必茫无头绪。而书吏则诸事经手。照此案则较重。照彼案则较轻。夙夜句稽。了如指掌。官生吏熟。百獘丛生。又复递相私传。流獘益甚。故部中每当例无明文之事。吏即乘机舞獘。其贿赂已盈。即呈出较轻之案。而官不知有较重之案相合。其索诈不遂者。即呈出较重之案。而官亦不知有较轻之案相侔。间有官所确知。令吏检某案。而吏计无所施。遂借口霉烂。匿不呈出。以行其欺。甚有于所存文案颠倒错乱。官不能稽。因取要件私藏于家。阴为临时操纵之图。以售其术。是部中诸务。隐授其权于书吏。而锢蔽已深。此在礼部典礼所在。具有成规。刑部律例分明。偶有驳案。众所共见。非甚疏忽。骤难蒙混。至吏兵二部。铨衡升降。纠过计功。毫厘疑似之间。低昂易于牵混。户部款项繁杂。出入多寡。轇轕易形。工部工程。今昔情形不同。以昔例今。已难核计。况各工老样底稿。俱归滑吏把持。每办大工。非其人莫能核算。凡此獘端百出。诚为法所不容贷。而亦势之无如何。臣以为案散而无纪。官不能自检。则必假手于吏。而獘无穷。曷若案统而有宗。官可以自裁。则不授权于吏。而獘可绝。查向例。刑部五年一修例。吏户礼兵工五部十年一修例。然例不能尽载旧案。犹有时翻阅。若修例之后。未及五年十年。此数年中案卷。吏不能不随时比照。敬请　敕下六部堂官。饬勤慎谙练之司官。就各司中所存案件。细心检校。凡有例无明文之案。摘取明节。编年纪月。汇成册档。随办随增。盖用印信。傥汇册之后。书吏或遇事别呈旧案。即究其以前漏匿之故。从重办理。各司印册。官为收掌。册外之案。概免翻阅。以后所办事件。惟查此册。从公比拟。将来届时纂例。亦可凭此册酌量增修。是分司各办。既无虑此日之繁难。而修例有资。又足备将来之纂辑。官有册可查。而不必假手于吏。吏无案可恃。即不能蒙蔽于官。其有裨政治不少矣。

臣又查会典。内载在京各衙门书吏。均有定额。由召募考补。毋许朋充滥役。其承充者。由部取原籍有司印结。以结到日着役。无结者黜。又载五年书吏役满。报部关防考试后。不得在京稽留。即饬五城官严催一月内回籍。令原籍官以到籍日期申报。是定额之外。不得妄增一人。役满之人。不容稽延时日。所以杜滥冒。禁盘踞。定例綦严。乃部中书吏。一司中每有逾额数人。及一二十人。甚有政务较繁之司。竟逾额至数十人者。夫人数既众。良莠不齐。臣闻酒肆茶房戏园游馆。无日不有书吏充斥其间。或逢人撞骗。或藉生事端。或密札交通。或得钱舞獘。种种不法。人所共知。若革退不能复充。役满不容恋栈。即雇人出名充补。而己仍暗中把持。使非认真清厘。恐不免玩法舞文之獘。应请　敕下各部堂官转饬各司官确实查明。将见在额外增置书吏。全行裁汰。即繁剧之司。不敷办事。应行增添数人。亦必明定额数。并造具额存名册。移送稽察衙门备查。傥裁汰之后。仍复任意增置。各堂官及稽察部务之御史。即行指名参奏。并请　严饬步军统领五城顺天府一体严密访查。如有书吏在外招摇生事。及已革已满书吏身后把持公事者。立即严拏惩办。庶奸胥滑吏。不敢假公门为利薮。而獘端渐就肃清矣。臣为杜獘剔蠹起见。是否有当。伏祈　　圣鉴。

　　请严定惩创书役扰害章程疏道光十七年　　
费庚吉

窃惟制治之道。全在察吏安民。然欲吏治肃而民生安。尤必先除书役诈扰之弊。各衙门书役之设。所以供使令。而非可假之以事权。近日各省地方官。因循疲玩。不知以民事为己事。于是官与民日隔。而与书役日亲。其贪墨之甚者。官方恃书役为爪牙。其恂谨无能者。书役又复以官为傀儡。相习成风。牢不可破。即如办理钱漕。多由书吏包征包解。遂至上亏官帑。下朘民膏。官与民两困。而中饱全在胥吏。每岁开征前。派出漕总计书。无不乘坚策肥。穷奢极侈。至于民间词讼。则有房费。有差规。胥役之囊橐不饱。即讼狱之审办无期。更于地方殷实之家。串同讼师捏词控告。谓之图准不图审。差票一发。便可任意索诈。得钱分用。谓之坐地分赃。至办理命案。书役等又藉查传邻右之名。挨门传唤。累及无辜。民间有告状破一家人命破一之语。更可恶者。近来各省多有匪徒邪教。书差无不受其成规。代为包庇。以致缉捕不能弋获。甚至直入衙署。戕官劫狱之案。层见出。若非书吏暗通。必不能如此猖獗。地方官始则深信之而不疑。后且畏惮之而不敢发。实于吏治民生。大有关系。再查胥吏之害。不徒州县为然。衙门之体制愈尊。胥吏之事权愈重。督抚司道中。俱有书吏承差。通省刑钱之事。在其掌握。近日东南各省。上司衙门书吏。每名充顶之费。辄须数千金。法营私。已可概见。臣再四思维。欲清其弊。必先破其致弊之由。谨详绎律例。参以见闻。约举三条。为我　　皇上敬陈之。一严汰白役以清其源也。查律例。凡正身衙役违禁私带白役者。杖一百革役。足见白役之禁。定例綦严。诚以在官人役。俱有一定经制人数。多一人则多一人扰累。近日于正役之外。私添白役。多至十余倍不止。狼虎成。闾阎实受其害。应请　饬下各直省督抚严饬所属。将私充白役。全行汰除。并将经制吏役姓名书于木榜。悬挂通衢。俾百姓咸其知晓。其有不在木榜者。即系假名冒充。如敢扰及民间。准该民人指名控告。并将私带之正役从重治罪。庶暴横可期稍戢矣。一严禁司道房书拟批以夺其权也。查民间有冤抑事件。府厅州县不能申理。方赴司道呈诉。该司道官自宜详审察核。不得假手吏胥。致有舞文弄法之弊。近日各省上司衙门。俱房书拟批。准驳之权。尽归书吏。招摇撞骗。贿赂公行。衙蠹之害。莫过于此。应请　饬下督抚随时密访。转饬各司道。将书役拟批之弊。严行禁止。庶权不下移。而控案亦随时清理矣。

一严禁各衙门巨蠹以穷其窟也。各衙门胥吏。固多不肖。然其中必有巨蠹把持公事者。尤宜首先访拏置之重典。乃足以惩一而儆百。查律例内载。司道府州县等官。不时察访衙蠹。申报该督抚究拟。若该管官员不行察报。经督抚上司访拏或别经发觉者。照徇庇例交该部议处。如督抚不行访参者。亦交该部议处。其访拏衙蠹并赃私数目。仍应年底造册题报等语。上下相维。立法已为尽善。无如因循日久。并未实力奉行。应请　饬下各省督抚严定章程。除本官失察衙蠹别经发觉从重议处外。如前任有著名衙蠹。后任查出者。或有能查办邻境衙蠹者。均照拏获著名要犯之例。酌予议叙。则惩劝有方。巨蠹咸知敛迹矣。以上三条。臣为严治书役起见。窃思宽严之道。各有所宜。宽以惠黎元。务在计其生全。而去其扰累。严以驭胥吏。更当除其羽翼。而夺其事权。故求治者。必以宽为体而以严为用。虽然。治吏贵严。而治之本。仍在官而不在吏。大臣果能正己而率属。书役必知所惮而不敢为奸。州县果能励政而勤民。书役更无所乘而不能玩法。肃吏治而安民生。制治之原。尤在于此。臣愚昧之见。是否有当。伏乞　　皇上圣鉴。

　　请惩治贪残吏胥疏
游百川

臣窃惟患莫大于营私。獘先去其太甚。　国家建官立政。额设府史胥徒。藉资办公。不过取其执簿书。供奔走而已。乃自若辈盘踞把持。遂成积重难返之势。论者谓天下大权。归于胥吏。此诚沈痼之疾。不能遽除。而实不可不除者也。夫自京畿以及各直省。有不营私之官。而鲜有不营私之吏。大抵上司衙门之胥吏。有病于官。庶司衙门之胥吏。有害于民。其工于取利也。率多暧昧不明。其敢于逞也。实为悉数难尽。即如吏部职司铨选。仕路之所赖以清也。然闻外省每有缺出。书吏即悬以饵人。或多引例案以遂其招摇。或暗致信函以行其吓诈。保举之或准或驳。处分之可重可轻。既已轩轾在心。无难上下其手。吏部如此其它可以类推。盖成案既多。援引各异。书吏先深入其中以操纵之。司员始泛从其外而纠察之。已属不及之势。而况有纵之者乎。此在京各衙门胥吏舞獘之大概情形也。而外省胥吏之害。更有不可胜言者。州县为亲民之官。所用吏胥。本有定额。乃或贴写。或挂名。大邑每至二三千人。次者六七百人。至少亦不下三四百人。夫此数千百人者。政之蠹。民之蟊贼也。百姓含冤呈诉。其待长官理申。不啻赤子之依父母。而吏胥乃从而凌侮之。剥削之。偪勒之。颠倒拨弄。率以财之有无多寡。为事之曲直是非。总之。吏胥视民如鱼肉。民畏吏胥如虎狼。然民且甘受搏噬而不敢告发者。当前因投鼠而生忌。既恐其力有不敌。日后或假虎以逞威。又恐其心有不甘也。臣每恭读　朝廷恩诏。必曰毋任吏胥舞獘。不得假手吏胥。　　诰诫至严切矣。第恐有司奉行不力。以吏之给使令也。而恃为爪牙。以吏之善趋承也。而引为腹心。以失察吏胥有关于己之考成也。而且巧为弥缝。曲为袒护。不曰吏胥狡猾。而曰民俗刁顽。何其不仁之甚也。臣愚以为今日者。甫离兵燹之祸。民幸有其身家。若再遭吏胥之伤。何以完其生聚。相应请　　旨谕令中外大臣严饬所属。振刷精神。破除獘窦。一应文案。悉心稽查。定限清厘。吏之名数过多者。务加裁汰。吏之情獘既露者。既行痛惩。开人告发之端。毋蹈徇庇之习。盖害政者吏也。而足以治吏者官也。官诚得人。吏自敛迹。至于家丁之串通书役。绅衿之包揽讼词。并饬地方官概行屏除。毋或宽纵。庶妨政之獘渐去。而民困可稍纾矣。

　　请饬议仵作马快准予出身疏光绪三年　
两江总督沈葆桢

伏惟三代以上。庶人在官者。与士同禄。汉制近古。往往由小吏至公卿。故循良称极盛。所学其所用也。自晋人重门第。寖为风俗。相沿至今。夫芝草无根。醴泉无源。不问其所能。祗问其所出。与求才初意。已两不相谋。然指倡优为身家不清。彼诚无以自解。若供役公署者。虽风尘奔走。劳瘁不堪。究其所逐逐营营者。非　国事。即民事。固天下之所必不可无者也。乃不待其作奸犯科。而先绝之于人类。于求治之意。毋乃左乎。况不娴文理者。无以为仵作。不精武艺者。无以为马快。屏之于不足齿数之列。而望有出类拔萃之才。起而应之者乎。命案全视尸伤为准。尸伤一舛。虽皋陶无由得其情。洗冤录一书。其理极微。又有不尽一一可凭者。须以意会之在由科甲及幕友入仕者。日夕研究。犹惮其难。若再以不自爱之仵作。颠倒是非。含冤其谁诉乎。有终身不见贼之兵。无终身不见贼之马快。奉票缉捕。其危险与临阵同。若罢无能。安望其为鹰为鹯。阛阓不皆成盗薮乎。说者谓仵作以命案为市。马快以盗案为市。今再予以出身。不啻养虎而傅以翼。夫天下未尝无包揽词讼之生监。不因此而废士之出身。未尝无骚扰闾阎之弁勇。不因此而废兵之出身。贤不肖各以类分。进其贤者。退其不肖者而已矣。若并贤者而锢之。是驱之出于不肖也。又何诛焉。其品甚卑。其才甚劣。而其权则甚重。其不至于惟利是视无恶不作也几希。现查各直省。有一县全无仵作。命案报验。借诸邻封。遇有应行开检者。则束手无策。马快多不足额。其滥竽充数者。非能通晓技击。遇有巨案。亦束手无策。岂无认真公事之牧令。欲破格召募。而相需甚殷。相遇终疏。盖稍有微长者。甚不愿终身自弃。兼使其子孙亦无罪而为　　圣朝所弃也。合无仰恳　　天恩。饬部核议。准将仵作照刑科书吏一体出身。马快照经制营兵一体出身。俾激发天良。深知自爱。养其廉耻。竭其心力。庶命案盗案。本原易清。傥仍作奸犯科。自有加等惩办之法在。臣愚昧之见。是否有当。伏乞　　圣鉴。

　　答问书吏　　
陈文述

周之胥徒。汉之卒史。皆以士为之。今则庶人在官。禄不足以代耕。于是以作犯科为安身立命之本。此岂　国家设立胥吏。与为胥吏者之初心哉。为胥吏者。大抵民之秀而有文义者。进不能横经而为士。退不能荷耒而为农。于是托迹公门以自业。各有其父母妻子。非舞文无以货取。非货取无以为家。贤者不免。况未尽贤者乎。亦思就傅读书。始有文义。既有文义。应辨是非。谚云。清官难脱猾吏手。又云。公门之内好修行。夫以事权之重也如此。则祸福所系。岂不巨乎。少作一孽。则地方多受一惠。即本身阴增一福。前事具在。可以为鉴也。则官之驭吏。可不慎欤。

　　答问差役　　　　
陈文述
  </div>
  <div class="pagination">
   <a href="皇朝经世文续编_page52.html">
    上一页
   </a>
   <span>
    ...
   </span>
   <a href="皇朝经世文续编_page48.html">
    48
   </a>
   <a href="皇朝经世文续编_page49.html">
    49
   </a>
   <a href="皇朝经世文续编_page50.html">
    50
   </a>
   <a href="皇朝经世文续编_page51.html">
    51
   </a>
   <a href="皇朝经世文续编_page52.html">
    52
   </a>
   <span class="current-page">
    53
   </span>
   <a href="皇朝经世文续编_page54.html">
    54
   </a>
   <a href="皇朝经世文续编_page55.html">
    55
   </a>
   <a href="皇朝经世文续编_page56.html">
    56
   </a>
   <a href="皇朝经世文续编_page57.html">
    57
   </a>
   <a href="皇朝经世文续编_page58.html">
    58
   </a>
   <span>
    ...
   </span>
   <a href="皇朝经世文续编_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
