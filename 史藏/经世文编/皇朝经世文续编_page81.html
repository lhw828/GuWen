<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 81 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 81 页/共 192 页
  </h1>
  <div class="content">
   一匪徒纠抢宜从严惩办也。窃思此次被灾甚广。其间良莠不齐。棍徒往往号召。恃众劫夺。愚民被其煽惑。殷户遭其扰害。甚至如武康之十五下棍徒挟嫌索米。聚众哄堂。归安德清均有坐饭抢米之案。若不痛加惩办。势必辗转效尤。成作队。扰害村庄。挟持官长。将来编户放赈。在在滋生事端。不特关碍大局。且恐酿成乱阶。应请抚台给示晓谕村镇乡民。守望相助。如遇棍徒强抢在十人以上者。立时格杀勿论。缚送到官。尽法处治。百人以上者。不分首从擒获处死。并饬营汛严防勤缉。庶地方官操有微权。得尽心力。国法既伸。奸民知畏。则绅富可以心安。即乐于赒。而饥民不敢仿效。自可静候编赈。是杀二三不法匪徒。即可保全千百良性命也。盖上司示谕。不可不十分严厉。而有司奉行办理。自可分别情形。

一灾民抚恤宜斟酌迟早也。窃思水灾与旱灾异。农民遇旱。虽田亩抛荒。尚有室庐可保。非农非佃之民。既无粮租借口。不过米贵为词。地方官早为平籴。即易抚绥。而放赈可待奉文之后。无虞滋衅也。此次被水灾民。田禾既尽淹没。房屋又多倒坍。日无餬口之粮。夜少栖身之处。游民栖止无所。亦得藉词四出。傥不早为抚。难免不至流移。今被灾县分。湖属尤重。以地势较杭嘉尤低。有上流之灌注。无下游之宣泄也。程安两县。业由晏守请城乡绅士实力捐输。按乡分办。然官须首倡。斯人易乐从。而湖属自闰月中旬。即无纳粮入户。县库无毫厘之银。郡守止清风两袖。多则数无可筹。少又无以督劝。德武二县。并少绅富可捐。又复顽梗成习。瘠贫固武甚于德。风气则大相同。此次被灾既重。似宜早与施恩。可否请照秋灾成例。不分极次。先给正赈一月。示期于七月内发给。以安灾户之心。明知库帑支绌。何敢率词渎请。然非常灾变。必当先事抚绥。过迟则恐有他虞。太早则难乎为继。

一请禁造酒以省米而资粥赈也。夫酒醴之设。古以为献酬之用。行之宾祭之礼。岁荒民饥。君上减膳彻乐。则吉礼皆杀。而酒之用寡矣。汉世因旱禁酒。见于后汉书者二。见于三国志者二。元史言杭州一郡。岁以造酒糜米二十八万石。自今日言之。杭嘉湖绍酿酒糜米。岁计何止此数。是目前省米之法。莫急于禁酒。米为必需之物。无之不生。酒为不急之需。无之何害。即以二十八万石米而计。杭嘉湖绍严五府二十六州县。日以百石米煮粥赈饥。计日用米二千六百石。则二十八万石米。可济饥民百日口粮。此不待求之于外。但令省之于内。事堪师古。实足救民。应请出示严禁曲户造酒。犯禁者制以为罚米之条。以造酒一斗即罚米一石为率。大张晓谕。令出惟行。务使槽坊所耗。悉为粥厂之资。变缓需为急需。易无益为有益。今日之务。莫要于此。一请会奏截留回空漕船于河北以杜祸萌也。从来祸变之起。皆生于无籍之徒。粮船水手。素号强横。居民畏之。甚于狼虎。今江浙两省大荒。窃恐全漕停运。资其挽输之力。乃在来年。今冬明春饥民遍野。虽由大宪种种设法。讲求赈济。尚恐不敷民食。何堪聚此数万强悍之徒。于地方经年累月。伊等向贩枣等物至江浙。颇获厚利。今岁荒民饥。何能售此不急之物。彼无利可获。野性难驯。难保不生意外之变。而时历一年之久。即安然坐食。耗米亦多。窃思移民就粟。古有成规。弭变之方。贵乎豫立。伊等籍隶山东淮北。正可令其在当地安插。使其人各归其乡。当有闾里之爱。今年东省麦收甚好。数万人就食无妨。既使两省人民无扰累之虞。又省数万人经年食用之米。俟至来年八九月间开行南下。于兑漕并不贻误。惟浙省旗丁尤称刁狡。必向漕帅摇尾乞怜。漕帅受其蛊惑。必代奏请全帮归次。折内必须声明此层。方可杜绝流獘。此虽过虑。然实为两省治乱攸关。敢进刍言。伏祈鉴采。

　　与唐明府言灾事书　　　　　　　　　
戴钧衡

明府执事。桐城自道光三年后。六被水灾。至去年而极。幸明府实心实政。起沟壑而衽席之。乃去岁水自六月始涨。今才五月。洪潮交侵。较去岁数百年未有之水。高已尺许。而天未厌祸。日肆倾盆。闻明府旦夜焦劳。食不下咽。此固己溺己饥之心。发于不容已者。然而天难民劫。莫可如何。士君子身任斯民。惟有力所可竭心所可尽计所可施者。竭之尽之施之而已。竭吾之力尽吾之心施吾之计。而民犹不免于死亡者。势所无如何也。吾之道则已尽也。吾力有一毫未竭心有一丝未尽计有一事可施而畏难不施。民之死亡非天也。不啻吾之推而纳之沟中也。今岁治灾。较难于去岁者四。上年民虽被灾。先时麦收丰足。早榖半登。至寒冬始忧无生。今则二麦薄收。早禾未实。洪潮交涨之始。已甚于去年。潮落之时。望赈之急。不能待至寒冬。一也。去岁高阜秋成丰稔。各户捐金虽竭力。尚不至断鹤续凫。今则阴雨沈霾。禾生未畅。向后收成未决。欲以去岁捐数。期之今年。恐难必得。二也。　国家帑藏不足。去岁领赈万金。较昔时灾轻赈重。情事迥异。今则欲求去年之数。大府恐更议减。三也。去岁民间未闻劫夺。今则人情汹汹。不肖奸徒。煽强乞。再加时月。虽良民恐亦不能束手待毙。四也。夫以灾民嗷嗷待哺之势。十倍急切于上年。而各种支绌牵掣之情。十倍艰难于前日。虽以明府惠鲜之德。干济之才。欲求穷黎一无失所。势必不能。私心揣度。权其重轻。衡其先后。窃谓明府宜急行于目前者四。预筹于秋后者二。

一曰严禁抢夺。此风一开。大乱之渐。早治之。则犯者少而所全多。迟治之。犯者多而杀人不得不众。昔乾隆五十年。桐城大旱奸民为盗。倪侯朝报夕擒。立予杖毙。杀数人而民忍死不敢为乱。父老至今称之。倪侯非以惨酷称能也。非是则有不可知者也。近者灾民强乞。数百成。强乞不已。必至抢夺。抢夺不已。必生他变。当此之时。禁之势有不能。听之变将靡测。惟有速颁明示。严禁行乞者无许纠众在十人以上。势分则虽强不逞。党众则虽杀不行。有抢夺者。令居民自擒送城。尽法惩治。心中无一念不给以恩。口中无一言不惧以法。庶可先靖披猖之势。而后详图赈恤之宜。一曰劝减米价。米价昂贵。强抑使平。或闭粜而米愈贵。惟劝各自减价。毋得闭粜。有居奇者。许人控发。察果属实。罚令赈饥。人情嗜利忘义。积重难返。知不能以告戒之言。遽化悭吝。然岂无一二感发兴起者。富民即不遵行。贫民闻之。亦必深感慈仁。而其心帖然安矣。亦靖乱之一道也。一曰劝收器物。灾民鬻物。不义者每好乘危。闻有持鸡一尾。易米一升。持布一端。易米一斗。甚至欲易一升一斗不可得者。昔人议灾。有谓官府此时宜移钱粮设局收买。秋冬发卖补偿。今则未敢望行。惟望劝谕有力者随时收买。毋得乘危。其鬻卖子女。但凭邻里立券。丰年不准赎回。除买卖为娼者有禁。养婢妾听之。庶收养者多。孤弱可少死矣。一曰谕令保族。桐城大族。惟麻溪吴氏族长。遇灾年萃族人议捐钱米以赈户饥。此立法之最者。东南两乡。若周潭周氏坦上钱氏陈洲刘氏水圩谢氏豸岭吴氏破冈胡氏大山脚丁氏炭埠王氏青山何氏连城张氏。皆可以此法行之。闻周潭周氏合族公产。枫林河岁出鱼利数千金。明府若以省灾之便。亲至伊祠。传其族长。及读书明大义者。告以天灾之重。生齿之繁。国赈之实有不敷。民捐之实有不给。涕泣谕以一本之义。一体之仁。凡有公费。劝移赈饥。复令聚族议赈。背议者。官以不仁罚之。又出示晓喻其族饥民。听候设法周。毋得虏掠。掠本族者。族长治以重典。掠他姓者。并罪族长。如此。饥者不至尽亡。奸者不敢抢夺。富者可破其吝。在官无抑勒之嫌。贫者得受实恩。向后有保聚之乐。东乡大族。周氏为先。周氏户赈行。诸族亦可劝令渐举。东南两乡灾民。数大族十居其六。其六得有安抚。则其四易为力矣。

目前之四事既行。则秋后之预筹宜急。一曰广劝捐之路。一曰防吞冒之獘。劝捐之路四。其一请停征。去岁廷臣奏请。嗣后灾年。成灾者办灾。不成灾者照常征赋。东南乡被水。全赖西北有收之地。捐金助赈。苟殚力以备天庾之供。尚能复责其助赈邪。今大府当不复持此议。如其议及。所以纾民力而救目前者。惟明府以去就争之。其次重奖励。去岁捐户。尚未造册申报。初谓明府宜及时详请激劝。既思不然。捐例二百金上。方邀议叙九品衔。不及者不与。桐城少巨富。捐金二百上者无多。苟能详请大府。准以本年捐数。合上年总计议叙。则凡旧捐二百下者。必竭力以逾此数。而二百以上及数千金者。亦得以两年合计。而邀稍尊职衔。激以好名之心。庶益勤好义之事。又次平民情。去岁某氏违抗不捐。明府以其守虏不仁。等之不教诲。庸众俗情。不以彼不好为羞。而以我独出金为耻。一二鄙人。遂有扬言今岁必效某者。明府今岁劝捐。宜自某始。某当去年未捐之后。畏物议。惧灾民。今当潮水初来。预以小恩牢笼邻里。情输心却。具见于斯。夫畏祸之心生。即悔过之意动。悔过之意动。即向之机开。明府迎机而导之。吾可决其不敢再抗矣。又次劝通财。桐城昔有水旱之灾。四乡捐赈。各保其乡。道光二十一年。东南灾重。蒋侯因北乡捐金稍多。始议分贴。并谕北乡傥有旱虐。东南成熟。亦当捐金通拨。此诚调剂通融法。去岁明府亦仿旧行之。尚愿以此意明白晓告。着为定法。高阜居民。不无他年旱灾之虑。事有报复。人心自平。不惟化畛域于此时。亦且获补助于他岁。又次图外募。桐城有大兴作。邑中诸君子。类以书告募在外宦游之人。乞明府谋于诸君。亟行此举。宦游诸君子。既受朝廷爵禄之恩。又有父母桑梓之谊。加以明府及亲戚故旧之请。当必有恻然不能忍而慨然不能辞者。仿獘之术又二。其一颁票式。自来论灾者。以得人审户为难。今承去年灾后。董事犹是人也。灾民犹是户也。不难于二者。而难于革奸。今拟刊饥民票式。注明某保某甲。居某村佃某田。不田者何业。妻某氏。子弟女妇几人。其式亦如钱粮收照。二面如一。中刊字记。令各保领去。照式填写。切开而两分之。后半给饥户。前半缴署。明府即依所缴之册榜示。各保冒开者。准人讦发。如此则浮报滥开之獘可免。其次严出榜。灾民有无虚实。能欺官吏。不能欺本土之人。榜者。众人所耳目也。先事榜张。必不敢伪开一户。既事榜揭。必不敢私吞一钱。放赈不出榜者。必其有伪开私吞之獘者也。今既依册榜示。使民不敢冒开。犹恐散放不实。严谕散赈后。即将散数榜列通衢。无榜者以吞赈论。又密谕董事心腹家丁潜访暗闻。惩一戒百。明府于此时梭织四乡。亲询疾苦。实心任事者。隆以礼貌。侵渔掊刻者。立予威严。务使良民感如父母。而奸民畏若雷霆。则四境之内。泰然无事矣。此六事者。管见所及。未必可行。而不敢不以献者。明府保民若赤。求计弗遑。自度有补涓埃。宁可陈之无当而见弃。不可预恐见弃而不陈也。若夫荒政诸书所载。为钧衡所未及者尚多。则在明府随事随时留心而已。惟恕烦琐不宣。

　　复夏干园先生兖沂曹济赈灾书　　　　
赵廷恺

河决丰北。江南地也。而害先及于山东。丰之北界滕。兖地也。丰沿堤而西界单。曹地也。黄水入微山湖。经郯城而东趋邳宿。郯为沂地。微湖之水。涨溢运河。金乡鱼台嘉祥皆被患。鱼台尤为泽国。此济寍州地。故山东筹赈属兖沂曹济。某七月中旬。奉河帅委由曹单厅各堡。亲丰境。已察其险。上书言之。然非东河所辖。何能越畔。未数日而告灾矣。在曹单工次。目老幼男女。或空身扶杖。或肩荷絮屦。累累向堤上行。由堤而散于各村各邑。不知凡几。霜清时由工旋。金嘉两邑。隔水难通。遂绕菏泽巨野嘉祥。沿途见难民不少。至济即乞回籍领咨应春官试。兹北上复次旧馆。身非局中。而先生情笃梓里。爱犹旧属。因出各县所议赈灾。及方伯刊刻章程见示。欲参酌一词。先生奉　命分巡斯土。原有专责。某何敢谬为借箸而筹。夫鱼台之议曰学赈。初甚不解。想不过学中人欲自厚其身家。危词以耸听闻。试问士与民贵贱异。性命同乎。而援在学者　朝廷尚加恩恤。贫士给廪饩。是赈必倍于平民。独不思平民之疾苦。甚于学中人欤。抑不甚于学中人欤。既以赈论。则止论受灾之轻重可耳。若遂其所请而益之。必至开绅赈耆赈胥赈吏赈之门。而官又当何如。此可先仰学申饬。毋庸聚讼。曹之议曰客赈。盖以逃灾而来。散住于城市村庄者。悉系客民。意欲聚而赈之。不使本地无赖藉名攘夺。而难民且不至在乡骚扰。议亦近是。然自古有散赈而无聚赈。苟聚赈之议一行。而四境闻风猬集。将其势有不能给。而求生转以求死。万一不给。能保其众之聚而不为他虑也乎。昔吾省辛卯九月水。大府爱民为心。设厂沙井。派员施粥散米。至冬月而湖北安徽难民拥就。众至三十余万。当局者无可如何。听其渡章江门。则店商居民不胜其苦。几至罢市。禁其渡。则饿莩枕藉沟壑。大府朝夕抱城隍而哭。后从某说。各给钱一千文。令其回籍。然而死者已过半矣。想曾闻此。不可不鉴。惟滕之议任绅士。编户口。兴运河堤工。以力易食。而少壮者可给。劝富户平粜。以钱易粟。而饥饿者易饱。此法诚为近古。而方伯以为不遵颁刻章程。严札痛斥。先生亦叹息。而婉谕其勿忤宪意。今方伯之所颁刻者何程乎。区区造水桶之式。置瓮缸之式。备柴之式。作之式。绘数人挑粥。沿村沿路。一盂一瓢。攫而食之。其引证云。昔见京都及金陵行此法极。不知京五城分设粥厂。自十月至明年春。以赈穷民之无所依者。不劳跋涉。不虑偏枯。不事稽查。此常赈。非巨灾也。金陵木料广。缸瓮亦多。好之家。往往冬闲雇数十夫。夫煮粥各挑一担。遇穷人辄以食。邻里巷曲中废疾受之。有耻者不。此私惠。非公济也。岂大臣为政。而乃以一肩之粥救万民之灾。无论一肩之粥不能。即令数千人而肩之。又须数千万人之费。其一肩能行几里。几里又设一缸。几缸又设一。几当备若干柴。且南北之嗜好不同也。徒曰粥。将以米麦为粥乎。抑以麦粟为粥乎。南北之物产不同也。徒曰桶缸。将以木瓦为桶缸乎。抑以荆柳为桶缸乎。吾知制器于北。取材于南。必有数倍其劳。而后能涓滴入口者。嗷嗷欲绝。何堪待此。

况乎赈粥之法。利少獘多。古已言之矣。择旷地。分男女厂。置大小缸。每缸给米若干。先期命胥吏煮之。覆以笠。围以草。次早给发。法亦便。无如缸大者可容一石。而奸胥报以一石几斗。缸小者可容数斗。而奸胥报以一石。人集则用更浮开。米扣则数请增给。核严则添水搀和。官既依数发粮。岂能坐视其炊烹。而亲为量算哉。抑岂能查一一记注哉。第任其朋比侵蚀。以充欲壑。此獘一。大缸煮粥。米厚水平。骤难调熟。而天明给散。又不能生熟各半。所以洒石灰。揉恶。其积习如是。夫民以饥馁脏腑。枯槁憔悴。阳气内耗。奔走风尘。阴气外逼。而经彻夜。冻肉成冰。启瓮挹注。虽温亦寒。在稍有天良者。或搀以热浆。或煨以束薪。奈石灰揉化其闲。饥民早中其毒。是以偏灾设粥之处。每届春夏。恒有病瘟疫泄痢。患痈疽呕逆。浸寻及死者。盖石灰之性。与积寒之气。阳动阴凑。证多不治。此獘又一。粥厂一开。万民云集。或襁负其子而至。或扶持其老而来。奔尘四起。啼声四起。少壮争趋于前。衰稚瞠乎其后。强则挹其热而幸已果腹。弱则啜其冷而聊以充肠。或后至而焂嗟空磬。或颠踬而莫保身躯。愈饥则回途愈难。愈冷则欲行愈僵。且穷民弱妇。疲癃残疾。忍饥饿而羞言出户。悲茕独而终日闭门。一息微存。既难与千万人争一杯之粥。寸肠欲断。不几延三五日而委一命之终乎。岂不痛哉。岂不痛哉。是又一獘矣。虽然。天灾流行。国家代有。天事固弗能弭其憾。而人事又未能备于先。今欲临时补救。殆亦仁心仁术之一端。第赈灾政鲜策。择其较于彼。而尽吾心之仁之术。俾行之不尽虚名。受之稍沾实惠。则莫如放粮一策为长。放钱次之。而说者谓放钱恐生獘窦。赈例。大口给银一钱五分。小口减半。折以钱亦如之。而里书乡保所报户口类不实。家八九口者或减报四五。家六七口或增报八九。大口或降为小口。小口或升为大口。于是胥吏串同高下。暗中分肥。里书复索报名造册写票各项费用。每口实领无几。放钱原有獘。放粮何尝不可勒索。何尝不可克扣乎。要必遴委廉正之员。延请公正之绅。于本地之相识同气者。亦能代询代查。有无遗漏。有无浮滥。于是定期按户给票。放至某时为止。其堆储之处。于滕则舟车通衢。凡近滕各邑者。先囤于滕。然后转运各邑。则囤于济以转运之。菏巨峄郯各邑。秋成尚足。粮食亦有来路。其饥民多系从邻境迁徙而来。此可以钱照米价给之。法与散米同。而便官亦可便民。至于办迁徙流移之客民。则与办被灾之户口又稍异。先派官绅于各市各集。查照实系远来饥民。本地无赖不准滥入。预悬谕以某日止。后到者册内不准补造。势难溥博。传谕愿回籍者转徒者。量其路程。计日给以口粮之钱。即于册内注销名氏。多则共给印票。止准数十人一张。以省沿途滋扰。即沿途亦可照票按名给发。富有之家。豆区釜锺。容周恤。余法皆与滕济散米限期同。如此。则曹之言赈者得所位置。而与某明府所议不相抵牾矣。然则鱼台曰学赈。讵无兼全之道哉。大抵以学赈为名者。羞效托吹箫鄙态也。赈之一律与庶民同。有实心实意相助为理。则例赈之外。按日另给薪水若干。从其踊跃从公之志。无学赈之名。而有学赈之实。又与某明府之议非枘凿焉。

隶籍于乡者。难民灾户也。一一安全之。往来于城者。残疾乞丐也。在在哀矜之。庶几粥厂之设。可以行矣。饬令铺户街长。环城稽。造册若干人。遵方伯刊刻章程。取其按日之条。示以起止之期。此等人数非众。悯其居处无定。器皿不具。熟而餔之。无不欢腾。其地则一庙宇一祠屋。可以立。其人则数夫工数侍从。可以点查。不劳不费。又与方伯之旨相发明。安有遽干谴责者欤。若夫滕议兴筑运河。以工代赈。此范文正之纵民竞渡大兴土木意也。序届隆冬。民闲且惰。闲则恶念易萌。而宵小之踪起。惰则寒气易侵。而痹痿之病伏。但凡有桥梁倾坏者。水淤塞者。田园污莱者。城郭颓圮者。皆可乘时鸠众。分以工段。定以工价。修葺之。排浚之。垦辟之。培植之。而小民筋力素劳。挟其畚挶锄镈。亦易从事。得其所领之价。藉可养其身家。独不可经胥吏手。致小民胼手胝足之劳。而饱侵鱼蚀蠹之橐。不但此也。夫以官养民。其养有限。以民养民。其养无穷。方今田地多属富家大户之产。值此水落之际。劝其修陇筑堤。不必缓俟来春。则灾民亦得有所托业。岂非以民养民。不庸愈于劝民捐粟乎。然而赈与捐两相须。各郡殷实颇多。济州尤巨。国帑一发。动辄百十万。其势亦难源源接应。富民目击灾难。何忍不一分其忧。与其坐拥厚赀。衅生劫夺。名实俱丧。何如慷慨散财。保安无事。在殷实中大小不齐。兴衰无定。尤宜平允开导。谆切晓谕。使其自然乐效。毋稍抑勒。庶不至专恃富民以养贫民。若富民亦贫。恐贫民益无所赖。保富之法不可不讲。此赈法之推而行之者也。他如陈积贮之说。讲平粜之方。贤太守良有司诸议。无不引经援史。堪资采辑。窃以为此宜预办于事先。未易遽施于当境。今宜亟拯于目前且当远虑于事后。黄水湖水。汇而泛溢。田土漂没无算。来年即丰稔。果能偿常年积获之数乎。难民四逸。庐舍器具无存。来岁即归里。其能复往岁康乐之象乎。制治于未乱。防祸于不虞。固知积贮宜备。即保甲尤必行。向由保甲之不明。所以造册注名。一时繁赜。今既户口查实。经理有方。遂因被灾而暨未被灾之处。行赈法。实行保甲法。如一县有几乡。一乡有几许村。一村有几许民。设立里长乡公正掌记。随地置甲。随时稽考。按月一报。按季又一报。则乡之大小。民之多寡。无所蒙隐。将一律整齐。外方寇盗无从入。境内奸邪无所容。纵有歉收。亦易调剂。傥有他患。守望相助。洵不戢而自消矣。且夫沛泽者上也。蒙泽者下也。致天地于承平。永保长治久安之庥。必在上之得人。而与上下相孚。坚僻自恃不可。阿谀逢迎尤不可。岂独议赈一节也哉。恺管蠡罔窥高深。欲图改弦易辙。承不以为卑鄙。草缮具对。为先生鉴录。斯兖沂曹济幸甚。山东幸甚。即江南亦幸甚。

　　覆星使文孔修张兰芷两先生书　　　　
邹鸣鹤

窃思赈荒大政。以无滥无遗为宗主。以宁滥无遗为居心。而必先去滥。乃可补遗。仁心贵济以仁术也。豫省灾区。广至四十一州县。为数十年来所未有。又值　大帑支绌。司库匮乏之时。稍一浮滥。糜费累万。以数十州县计。糜费即数十万。必致发项难继。实在待哺者无以为生。欲博施而转致屯膏。势所必然也。是以秋间查办之始。鸣鹤奉大府命。谆属承办各员。总以欲求无遗先求无滥欲求无滥先求无私十六字为根本。人心好。颇有心悦诚服实力奉行者。逮阁下衔　　天子命。来豫察赈。谆谆告诫。以详查为核实。以去滥为补遗。窃幸秋间查办本意。略已窥见高深。现在吏知儆惧。民获乂安。四十一属子民。咸仰生成大德矣。惟念积年荒歉之后。瞻田畴则麦收有望。问盖藏则十室九空。冬春百余日中。饥号寒。赖加赈春赈以暂延。断不能恃加赈春赈为常策。民命至重。国计大难。再四思维。惟有筹捐煮粥一法。实力行之。费不多而事有济。施易普而时可久。古人于黍粥糊粥麦粥粞粥计粮计口计锅分厂分担分之法。言之綦详。诚为救荒至计。阁下己饥己溺。此事本切仁怀。惟有将赈无浮滥赈外补助情形。据实上达。专责实心爱民各大员总理其事。详定章程。务令各处实办力办普办。一经　　纶音特沛。自然呼应倍灵。奉行不泛。每邑每日以万人食粥计之。费不过百千。合四十一属一百日计之。费不过四十万千。而因饱暖得生者。统计全境不下数百万人。富郑公之牧青州。韩魏公之帅河北。可复见于今日矣。鸣鹤荷大贤知爱非常。思有益于德政者。无逾此事。且为势所能行。效所必收。是以不揣冒昧。缕陈管见。伏惟慈鉴。不尽依依。

　　再与谢拜赓论救荒书　　　　　　　　
甘扬声

古云。救荒无策。非无策也。无其人也。非无人也。无其心也。古人救荒之法不一。其大要无非因时制宜。量地立法。以实心行实惠而已。盖从来议赈。不外发银米以赈济。开仓庾以赈粜赈贷。募豪富以劝分。及转运籴粜煮粥等法。赈济便极贫民。赈粜便次贫民。赈贷便稍贫民。然而事大而人多。且其权操于上。非下民所得议。窃以为下民得议者。籴粜煮粥数端。其中当以劝分为主。尝闻以官养民。不如以民养民。以远之富民养贫民。不如以亲近之富民养贫民。以一极富民养众贫民。不如以众稍富民养众贫民。何也。城乡之极富稍富。城乡之贫民知之。城乡之极贫稍贫。城乡之富民知之。即如一村之中。某余谷数百石。某余谷数十石。某余谷数石。贫民俱可约核计。某缺谷数石。某缺谷数十石。富民俱可约核计。然后总核一村之中。实余谷若干。以余补缺。或粜或贷或济。酌数分给一村。如是合邑可知。其有不足。则莫如转运丰熟地方米谷。循环籴粜以济之。吾崇地瘠田硗。本非沃壤。然而终岁勤动。广种薄收。以一邑之谷。赡一邑之食。虽无余亦无缺。盖崇西接丰城。彼此盈缩。可以相济。南邻乐安。常年运谷入崇粜卖。东界宜黄。人夫贩籴。去谷无多。惟北通府治。舟楫络绎往来。每年秋熟。沿河商贾贩卖。可以朝发夕至。故吾崇产谷。惟北乡较广。去谷亦惟北乡较甚。大抵吾崇额粮一石。可产谷四十余石。通计合邑粮数。得谷不满二百万石。除荒芜未垦山水淤塞倾圯者。止可得谷一百七八十万石。每年宜黄搬运及装载往郡者。总计极不过二三十万石。其余一百四五十万石。则以本邑谷赡本邑食。亦未见甚有盈余。此吾崇食谷之大概也。去年早稻颇熟。晚稻被淹。通计收成不过七八分。然而上年陈谷最多。兼之义仓贮谷一万三千余石。是以上春接济颇得不乏。第谷价高昂。贫民破产典鬻。疲惫已甚。延至六月。共庆更生。何期早稻低处被水淹没。兼又冲破田亩。不惟无收。并且无田。故通计高低。早稻不过六七分。晚稻六七月闲。颇云秀好。农夫欣然望岁。不料八月中大风数日。吐华之苗不实。刈获时计收祗有三四分。连早晚牵算。大约祗有五分。较之丰年祗得其半。以吾崇常年食谷计算。已三分损一矣。况未禁河时。自左港至白鹭渡。商贾搬运。往外粜卖者。亦复不少。然则来春之谷。其必至无巿。不待智者而知也。况合邑义仓未复。各姓保米俱亏。现在巿价。每石将近二千。荒期尚有半载。其不至饥饿者几希。所幸者。自收获之后。中下之户。各家倍加减省。粟豆荞麦糠山蕨野菜。亦可帮度数月。故岁内尚可勉强支撑。若至来春二三月。杂粮已空。麦秋有待。则中下俱窘。吾崇大富寥寥。素未闻积谷之家。即富户罄其仓廪分散。力亦难赡。若非转运丰熟地方米谷。循环籴粜以济。其何以为策耶。或以粜本为忧。则义仓有钱存贮典铺。能仿古人之法。斟酌举行。未为不可。崇有三都六乡。邀集城乡绅耆明邑宰。将义仓存钱领出。往外省买米。循环籴粜。仍照时价发卖。则米渐多而价渐平。庶不至有钱无巿耳。粜米得钱。归还义仓。如不足原数。可另捐筹补。

至劝分之法。古人区贫民为三等。极贫次贫稍贫。其稍贫者。有亲戚可以通融。有朋友可以借贷。其次贫者。有田宅可以鬻卖。有衣物可以质典。且耳目至近。契券炳据。后可催收。富民不至受累。其难处者。在于极贫。极贫之人。多因老病。产业已尽。负欠更多。无处生活。然老者或子姓代为挪移。病者或病愈亦能还偿。是又在同村共姓之稍有力者。委曲而保全之。惟寡孤独四民。举目无亲。则真无可挪移。无可还偿。然尝即一姓一村计之。大姓不过数十人。小村不过数人。是又有委曲保全之法焉。陆道威劝施米汤约云。凡饥民至饥岁则易死。非尽由不得食也。饥民饥渴久。肠胃日细。骤得食。则迸急不能容。往往肠断而死。故久饥之人。不可食饭。即糜粥亦不可多食。宜倾向桌上令饥民吮之。恐伤其肠胃也。尝考方书。惟谷性最养人。但得谷气。即累日可以不死。今岁荒粟少。素封家虽不能以谷济人。而本家饔飧犹自不废。愿与好者约。凡朝夕炊时。幸少增勺米。汤沸。挹取数杓盛大瓮中。明晨以汤再炊。重入米粉或菜少许。使成稀粥。更以姜三四块捣碎调和。各就门首施之。或一次或早晚二次。汤尽为度。用以少润饥民肠胃。是有八。不费。一也。可久。二也。不另起锅。无冒破之费。无董率之劳。三也。米汤之中。稍投米菜。仅堪免死。不堪饱餐。无耻之徒。不思侵夺。四也。无肠塞之害。五也。腑脏常润。不至干枯细小。虽食豆粞糠诸杂物亦无害。六也。饥民畏寒。寒气入心即毙。有姜汁则解寒气通肠胃。七也。兼去秽恶。令人不生疾疫。无转相传染之患。八也。救荒数策。惟此方而便。公而溥。以数十户之余而活数人。以数百户之余而活数十人。安有不给之理。且富为怨府。吾崇从前以盈余贾祸。赀财浪费者。往往而有。傥以日后之浪费。济目前之急需。纵有强梁。亦当敛迹。则富民之委曲保全为贫民谋。实为自已身家谋也。惟是临渴掘井。不如未雨绸缪。岁内宜即邀集绅耆。领钱往外买米。以二月间抵崇。方为妥。或谓六乡居民散处。必须搬运。毋乃脚力为艰与。然考吾崇水道。自北而南。繇自鹭渡历吴坊孙坊王郭墟刘家渡左港。则北乡之水道通矣。繇是沿河直上。过两城至两港口分河。南之东则直达凤冈墟为宜黄界。南之西则直达谢坊为乐安之界。而南乡之水道通矣。至于东乡。虽不通大河。而自南岸墟入小港历严溪艾坊务东以至杨家桥上始尽。西乡亦不通大河。而自左港入小港历港南元家桥水眉以至石牛铺湖边始尽。则东西乡之水道通矣。况当春夏泛涨。船必可达。至河尽处虽费肩挑。极远不过数十里。且即出粜时增船费。亦不为苛。此搬运之策。可以为六乡预筹者也。总之领义仓之钱以买米者。本古人转运之意。有米可籴。则稍贫之家。不至抱金待毙。其劝城乡富民出粜借贷。而又各家分煮糜粥者。亦本古人赈贷劝分之意。次贫极贫之民。不至束手无策矣。吾崇人心醇厚。乐好施。一切公事。无不踊跃捐输。况救荒急于救焚。非可旦夕姑待。仁人君子。有不因时量地。以实心行实惠乎。足下仁心为质。义问宣昭。想亦同抱此慨。故敢先以鄙见商焉。

　　劝籴书　　
叶裕仁

径启者。目前最要之策。莫如买米。计城厢内外现存米约六千石有奇。日消二百余石。仅支一月有余。城中粮尽。恐不能安靖无事。牙行不出境往买者。邻邑既已遏籴。必向浒关无锡籴买籼米。籼米之价。闻高于此间巿价。官长抑价。使不得腾踊。小民颇受其利。然贵买贱卖。谁为之。牙行之不往者。正为此也。宜酌定其价。无令亏折。宜有愿行者矣。然又以道途有剽敓之患。存储有不测之虞。宜分储各铺彼方以有米为累。岂愿贩籴他处之米。以招屯积不虞之祸。故托言无资。藉以塞责。是宜给之资本。令其不获借口。呈请官长。拨兵弁拥护。其实沿途索米者。不过乡城无赖十数辈。时集时散。究非寇盗。尚可慑之以威。惩之以法。非真道梗不可行也。如逡巡畏避。粮尽之日。其患更有甚于此者矣。明者当不待计而知也。要之目前之价尚平。后日必致腾贵。目前之畏途。后日更为可畏。至万不得已之时。难免此一行钱愈费。米愈少。而愈不济事。其奈之何。上海杂粮。本地蚕豆小麦。俱宜赶紧收买。所费无着。可否催捐下抚恤之款。挪借尽数买米。粜米转钱。以供抚恤之用。未为晚也。一物两用。彼此交便。不无少补。管窥所及。未审当否。祈赐定夺。

　　与永丰令论闭籴书　　　　　　　　　
周树槐

下车之始。竞传新政。河泽九里。亦邻邑之望也。曩辱虚怀下询。久未有以报。今闻足下刱为米禁。严拘舟子。责以环保。载米出境者罪之。丁江接壤敝邑。逻者如云。绝流而守。足下躬至江干。大申约束。蒙也惑之。南昌以下。灾亦重矣。会城地大人众。就食者日不绝于道。赣吉之米。方舟而下。犹不足救济。大府轸念民瘼。方奏停关税。以来远商。分遣多官赍持库金。乞籴邻省。永丰在邦域之中。而足下坐拥贱米自丰。省商已籴之米。悉闭不出。怨声讹言。腾于远近。会城来者。言自大府以下皆怒足下。闻有以告足下者。足下毅然不为动。持之益坚。足下不屈于势可也。不察于理不可也。谷之在天下。犹血之在人身也。商者气之行血者也。气壅血滞。于是有撄而为瘿。历而为历。其不到者为偏枯。以天下之谷养天下之人。丰不见多。歉不见少。流而不忧其竭。故古之戒遏籴者。非独救灾分患。亦物之理然也。且自封建之世已然。况郡县一统者乎。足下若私其县。民将各私其村。村之不均。有食浮于人。有人浮于食。吉荒城也。米无肆。日仰给乡米。仆至之明年春。米之来忽少。数日价腾贵。适阅受民词。有乡人请禁远籴者。仆曰此奸民也。立械以徇。米大至。即日价平。行乡至一村。以乏食告。问之邻村。谷多不得籴。仆躬往诘让。皆曰甚欲之。为村人阻。嚣嚣焉始禁远贩。其后虽近村而亦不可。曰留食本村。实无一钱以籴。逮其魁。余皆窜伏。谕各村皆解。此仆数年前已试者。永丰地相错。俗相近。假而有此。不审足下何以处之。岂当身帅先之也。足下诚私其县乎。孟子曰圣人治天下。使有菽粟如水火。其在今日。必也使银如菽粟。何也。古之取民以粟。粟足则民富而国亦富。今之取民大都以银。银荒则民困而官亦困。　国初天下始平。远僻之县。商贾未通。年丰而榖无所渫。谷益贱。银益贵。一两之供。至或费六石之粜而尚不可得。积逋不可胜计。有司日以笞棰从事。然而坐被议者相属也。其时志古之士。任源祥顾炎武之徒。欲为民请命者。未尝不疾首于唐之两税。明之一条鞭。皆欲变其取民之制以复于古。若岌岌不可以终日。然自　国初逮今百有八十年。民相安于输银。虽欲使复于古之布缕粟米力役。唐之租庸调。而民不愿者。银虽非其有。恃有谷焉坐而致之。虽贵有以敌之。而赋不觉其重。则通商之效也。今欲节谷之流。而适以塞银之源。非计之得也。足下即不为催科计。得不为抚字计。人之言曰。谷贱伤农。谷贵伤贫民。今仓谷以常平为名。其实有减价之粜。而无增价之籴。意主恤贫民。农之伤未有过而问者。愚以农者天下之大命。农伤则无不伤也。农有三。有田而耕之者。农也。不耕而以田佣人者。富民也。亦农也。佣田以耕者。农也。即贫民也。彼质金而受田。田之获输其十之四。而私其六。计其口食工直牛种器用之需。粪田之费。质金称货之息。较其耕之所得。与籴而得之者。相去盖无几耳。而谷甚贱。或几于过之。由是罄其所得。不足以更费。而水旱之灾不与焉。故贫民有以农益贫者矣。若夫贫民之不农者。谷虽甚贱。不可得食也。率仰食富民。与有田之民。谷贵则有田者富。富者益富。富以兴事。必有所资其力。即富以养欲。必有所给其求。则其缘而食焉者亦众矣。使富民以谷贱。无余财。而有田者或不免于贫。必不能以时诎举赢。则其得缘而食焉者或寡矣。是故谷愈贱。则贫民愈窘。今足下为丰人谋。至于闭籴。鳃鳃焉惟恐谷之贱而或贵也。又仆所未喻也。惟足下本重农贵谷之意。考古今之变。察物之理。毋私其县而忘其害。下以广丰人之利。上以分大府之忧。而不徒以强介自喜。则于仆所陈。或不以其尽言也而罪之。

　

卷四十六　户政十八荒政下

　　平价禁囤议　
李象

今之议救荒者有二说。曰平谷价。曰禁囤积。余以为是二者。皆非笃论也。何以故。谷之贵贱视乎时。谚所云天作价也。贱可使贵。富家不消乏矣。贵可使贱。贫窭不饿殍矣。嘉庆辛酉。谷价骤长。太守某出示平价。且有为富不仁之语。喻次山率众迭。遂成巨案。悬首郊关。人谓次山死于抢夺。不知太守之引导而劝谕之。次山乃犯难而忘其死。自丁卯大旱。每银一两。买谷四斗有奇。而人心不变者。知价之不可强平。而抢夺之前车不远也。十年来。岁非大稔。而谷甚贱。银一两得谷二石。居家用费不减于前。以谷易银。仅得往日四分之一。于是收租之家病。佃户终岁勤劬。竭一人之力。可种谷百石。以半纳租。少亦须十之四。其百石谷之田。饭黄犊。置鉏耰。灰草苓通。所费不赀。耕耨收获。均倩人力。势不得不贱售。及春闲力作。借银籴谷。借谷种田。谷之息。借二还三。银息不过二分。而谷贵。借银以籴谷。谷贱。粜谷以偿银。转移之闲。其失自倍。于是种田之家病。租入既多。兴版筑。餍酒肉。市布帛。负其力者得其食。出所有者易所无。谷贱则无所取资矣。于是佣工匠作商贾亦病。君子鉴往日之祸患。知价之不可平也。观近日之情事。知价之不必平也。若强之使平。远人裹足。但能平现在之价。谷尽则束手矣。如之何其可哉。且富者所以应贫人之急。而囤积所以济富人之穷。一乡有富人。凡食力者。贸迁者。皆于兹托命。不必在施济也。但不欺侮。不刻薄。则众誉攸归。一有缓急。比闾族党。咸恃以无恐。是故救贫困莫先于安富人。富人所入饶。所费亦大。乡闲有囤户。则富人之谷有所受。兴贩非有重赀。数数转输。始获微利。省会有囤户。则乡闲之谷有所归。若颁告示。申明厉禁。乡闲既不敢运省会。囤户日怀惴惴。势必连樯而下。始也遏其来源。继也速之去路。但能禁现在之积。谷尽则束手矣。又况省门禁囤。乡闲闻风窃发。倡为阻禁之举。阻禁必勒籴。勒籴必抑价。任其抑勒。则痞匪之焰张。少有违幻。则激成事端。是禁囤之害。又与平价相表里。且出示亦大不易。过言作乱。必有录示请示。名为颂扬实图讹诈。驳则有陷盾之嫌。准则同倒之授。一词之藉。百獘循生。诚未见其可也。或有难之者曰。当事蒿目穷黎。存仁心。行惠政。若委诸时之适然。日见其昂贵。何以纾当事之忧。且囤积居奇。律有专条。不示以禁。商贩趋利若骛。伊于胡底。余应之曰。凡物多则贱。少则贵。增价于空乏之时。以为招徕计。则少者贵。多者贱。不求其平。乃平价之要务。各邑设有义仓。原以备荒。若照时价酌减十之二三。民被其泽。俟谷贱买补还仓。官亦不受其累。此一法也。抑或捐廉为倡。劝绅之有力者。共相捐输。于城内外设若干厂。以时价籴入。减价粜出。此又一法也。张孝州先生于辛酉行之。活人无数。然动用仓谷。陈奏则易干部驳。存银则终归挪移。官捐则力难为继。民捐则乡保怀挟制之私。吏胥开索诈之渐。良法美意。亦有獘端。要之藉苏民困。固非慷他人之慨。以期集事者也。囤积之户。岂不利灾。然善价不沽。何事于积。几曾见谷贵之年。积谷者犹陈陈相因也。余昔守宣化。连年丰稔。而关南大饥。搬运太多。谷亦昂贵。属吏以禁囤请。且历举囤积若干家。余曰。是驱之行也。时届初冬。距麦秋尚远。遏粜之意。不可闻于上官。计惟有宽其禁令。使商人乐于囤积。阴以阻其越境之心。于是出示通阛。囤积不禁。且禁差役访查甲长需索诸獘。但于示内谕明三四月按照时价。零星出粜。尔时再存观望。或故意勒掯。即行究办等语。其后谷价渐平。民亦不病。是又以不禁囤积为平价之法也。余非富人。亦不甘为不仁。特以生长陇畔。见之真故言之切。或可备刍荛之采云耳。

　　查囤户议　　
胡兴仁

丙申丁酉间。秦中岁歉。粮价昂贵。几难接济。方伯牛镜堂先生密派候补知县四员赴各乡私查。余闻之。谒方伯而请曰。闻公派员查粮。有之乎。方伯曰。吾恐囤户居奇。故有是委。余曰。是役也。秦中从此多事矣。委员不能役使乡保。是无耳目也。不能驱策差役。是无爪牙也。无耳目。则囤积之处弗得知。无爪牙。则囤积之人弗能获。然则何以销差。必属家人访问某某有谷若干。某某有麦若干。开单呈电。无论挂一漏万。即所查某有数十百石。是盖藏非囤积也。以盖藏为囤积。乡间不逞之徒。知某家粮经委员查禀。即不聚众抢夺。能免相率估借乎。且不查。则粮之多寡。犹莫可端倪。查之不实不尽。则民间共知一省之大。祗查存粮若干。距来年麦收尚远。势必有乏食之虞。人心惶惶。百獘丛生矣。省城为财货聚积之所。非粮食聚积之所。为今之计。欲招远商。莫若增价。商集则价自平。待来年三四月间。麦已在地。各乡一律清查。计口受食。余者照市价出粜。庶民不虞艰食。亦无意外患。方伯首。即撤委员回。人以为方伯能纳谏云。

　　与乡耆约减粜弭乱议　　　　　　　　
邓显昌鸟

道光十有二年。岁在壬辰。湖南猺逆赵金陇作乱。吾邑谷价骤贵。石粟值钱二缗。所在聚众揭竿。抢劫民仓。县官日行酷暑烈日中。周历村落。弹压治。桀暴者至敢与官抗。四乡汹汹。吾村幸安堵如故。且相诫曰。毋嬲邓先生也。呜呼。余德不足以服众。而乡之人。顾乃爱重信服如此。岂平日真能修德于乡。有以默化之邪。亦蒙其矜悯而已。先是余亟约里中存谷家。与贫民之待籴者。同日赴近村之十里铺。而先召存谷者密语之曰。天灾流行。何国蔑有。邻境遏粜。尚申盟誓。矧同乡井。忍坐视其为饿殍填沟壑乎。以情理论之。闭籴不祥。夫四乡之所以汹汹者。以富家谨守盖藏。抵死不减价。其意以为奇货可居。乃不崇朝而仓廪一空。此虽罪在乱民。实为富不仁者之有以自召。今邑中若此扰攘。诸君尚欲积粟以贾祸乎。以时势论之。闭粜尤不利。诸君顾虑不及此。抑何愚也。为今之计。急宜减籴。以恤灾。且以息祸。诸有谷者皆唯唯。乃出语贫民曰。富民之昂值求赢。咎固不容辞。然遂聚众劫掠。与白昼杀人者何异。　朝廷三尺法在。罪不容赦。且聚数十百人而劫一家。人获几何。以升斗之粟。致令全家受桎梏之苦。罹榜笞之毒。甚且不能保其首领。亦何自戕其生之惨也。若等悉良百姓。我为若平粜。以给旦夕之需。能从我约可乎。众皆唯唯。方是时余家贮谷无几。爰与从子琳计口留粮。稍供饘粥资。余悉减值粜之。或有背负稚子。手持百钱。求易粟斗许者。则哀而予之。不计值。于是里中稍稍存谷者皆平粜。一乡皆帖然。无敢倡为乱者。呜呼。当饥馑荐臻之岁。余家存谷仅戋戋耳。而一家老幼妇子皆赖以活。一乡颠连困苦嗷嗷待哺之众。亦得余为倡而胥赖以存。此可见稼穑惟宝。余九余三之式。宜筹之于早。亦以见吾乡地虽贫瘠。俗尚醇厚。为极可悯可恤可亲可爱之至矣。然乡使余家不有薄积。首先出粜。亦难以口舌争。然则世之足谷翁。何惮不为积善之行。而必以身殉财邪。是亦愚之甚矣。洪范五福次言富。而申之以攸好德。言乎既富则必好德。而后长保其家。亦言既富则易行德。而非虚有其愿。夫窭人子矜言利济。有其心而无其具。惟富而好行其德者。乃可以畅然满志。故尝以为天下之患。不在细民之穷。而在富民之穷。善治天下者。务使富民宽然有余。斯穷民得所养而不致失所。假如一郡能多得富而好德之人。则一郡之穷而无告者。皆可望其周恤而安全之。使之相维相系。不致流为盗贼。而驯至于寇乱。一乡能多得富而好德之人。则一乡之穷而无告者。皆可望其周恤而安全之。使之相维相系。不致流为盗贼。而驯至于寇乱。故富民者。穷民之命。国家之府。朝野上下元气之所关。匪细故也。顾无如世之为富不仁者比比也。不亦重可惑哉。

　　岁贷记　　　
杨彝珍

吾郡处洞庭上游。甚雨三日以往。盛潦不得骤泄。则泛啮无涘涯。故灾率不数岁一告。今夏淫雨不止。濒湖污下之区。罹灾尤剧。其诸流漂失居者。多转徙就食于邑南之山乡。故吾里亦重困。予以窭人子。积数岁客授所入。得市租二百斛。岁入口不过糜三之一。其余不敢自私也。拟出百斛。夏贷于里之隐民。至冬取什二之息而敛之。自是率以为常。若力犹有赢。则以渐而增焉。岁小不登。则弛其息。大祲即举而赈之。此犹师吾朱子之遗法也。或有谓予曰。凡贷者皆起于贫。如负而不偿。子将若之何。予曰。纵焉而勿去其籍。于来岁之再有请则靳之。彼苦于豪右倍称之息。而利吾之寡取也。当有不我负者。或曰。子之意诚善矣。病未广耳。何不纠合乡之人共图之。予曰。君子之生世也。苟不忍于其类。但视其力所得为者行之。其所不得为者在物。亦无憾于我。如谓其施之不遐也。而欲属乡人谋之。恐事不获即于成。虽成。而职其事者不能贤。亦不克持于有永也。今吾既推所余以仁其里。里之有力者。或闻之而有兴于此焉。各为自职其出纳。日增岁衍。环地数十里。将无不受其赐。此则一命之士。可以泽物之一端也。然食息天地间。所欲推所有以同于人者。岂惟此哉。记此更自愧无已也。

　　劝施米汤约　
甘扬声

魏冰叔曰。饥荒已极。不能赈米。当设法施粥。张孝先曰。极贫之人宜赈粥。然荐绅富户鲜行之者。非无恻隐之心也。有所畏而势不能为耳。盖施粥之名一出。人来必众。此人得食而彼人不得食。则怨。今日得食而明日不得食。则怨。恩未结而怨已随之。所以虽有其心。而不敢见之施行也。然则随力赈施。岂无道乎。今仿陆道威先生设为施米汤之法。凡素封家。虽无余力活人。然饔飧犹自不废。窃愿与同志约。每朝夕炊粥饮时。少增合勺之米。汤沸必挹取数杓。盛大瓮中。明晨以汤再炊。量入碎米少许。更以生姜三四块捣烂。及零星菜叶调和。煮成浓厚米汤。令人挑担。随处给食之。或一日一次。或早晚二次。或数月。或数日。随力施散。一家行之。可活数十人。推之百家行之。可活数千人。法便而易行。无招怨之名。无大破损之费。无侵亏争夺之扰。而其功与赈粥相同。且有生姜以解寒气。和肠胃。去秽恶。令人不生疾疫。仁人君子。幸各率家人雇役。勉强共行焉。

　　广施粥不如散米说　　　　　　　　　
方浚颐

黄氏懋有施粥不如散米说。谓赈饥之法。莫善于散米。莫不善于施粥。莫善于各图散米。莫不善于笼统城市散米。而以为散米有十一善。言之可谓详且尽已。浚颐更为广其说曰。黄氏所言。赈本土之灾民。未及外郡之流民也。夫流民之难赈。固难于土民也。同治甲戌。山东黄河民堰溃决。未能及时堵筑。水势南趋。徐淮适当其冲。民田淹没者无算。老幼男妇。流离转徙。而至于扬州者。肩相摩。踵相接也。时朱显庭参戎与予交最笃。素稔其勇于行善。见义必为也。因与之筹抚之策。显庭曰。曩者清水潭之灾。流民以万计。募赀抚。元松曾独任之。赖有郡人之公正者董其事。得以实惠及民也。予曰。施粥乎。散米乎。曰施粥。予曰。能无獘乎。曰不免也。今者改为散米可乎。予曰。善。时已孟冬。显庭乃招郡人严寿彭徐兆麟杨显辛嘉祥董其事。合清河桃源安东海州赣榆沭阳邳州七州邑之流民。搭棚而栖止之。编户注册。七州邑毋使相紊。人给腰牌。大口每日米一升。小口半之。旬日一散。散米之时。令其持腰牌来。盖腰牌注明口数。一人可以兼领数口之米。无拥挤之患也。其初至者。不过百数十人。予与显庭募捐以赈之。无何至者千人矣。予恐民赈之不足。请于大府。乞动公帑。大府允以坝工闲款助赈。并檄徐仁山观察显庭及余三人办赈。而言者纷纷以为散米不如施粥。施粥就厂而食。非贫乏者不能入。散米则本地之人皆可冒领。诚哉散米不如施粥也。然予私计六年以来。亲见显庭终日为善。孳孳不倦。一郡之人无间言。显庭曩告予曰。若施粥。则必假手于委员胥吏。獘不胜防。元松不敢任其责也。乃谋之仁山。仍主散米之说。俾显庭得以尽心力而为之。上业鹾者云集。平日固多善举。闻城外散米。则纷纷往观之。佥曰甚善。遂于散米之外。有施钱者。有施棉衣者。有施棉被者。咸踊跃输将恐后焉。予与仁山月三往监散米。显庭则间一日即往巡视。计至腊月留养七州邑流民四千八百有奇。今年正月以故乡水涸欲归。公议仍散二月之米。并给旅费。为之买舟送其还乡。是役也。屯米无屋租。董事无薪水。颗粒均归实济。官吏不得欺朦。皆显庭一人之力也。黄氏之说。顾不信而有征也哉。浚颐爰考　　　钦定康济录。晋陶回守吴兴。上疏请赈。不待报。辄开仓。及割府郡军资数万斛米以救乏绝。一境获全。既而下诏。并敕会稽吴郡依回赈。后魏李元忠牧光州。表求赈贷。至秋征收。报用万石。以为不足。遂出十五万石赈之。事讫表陈。朝廷嘉之。隋张须陀为齐郡丞。先开仓而后上状。炀帝不责。宋天圣七年闰二月。诏河北转运使。契丹流民。分送唐邓汝襄州。以闲田处之。仍令所过人日给米二升。富知青州。劝民出粟。益以官廪。葺公私庐舍。散处流民。以便薪汲。元佑中毕仲游先民之未饥。揭榜以示。耀州民之当徙就食者。乃十七万九千口。顾所发粟不及万石。继以民粟。家给人足。无一逃者。赵令良帅绍兴。从通判王恬闾邱宁孙建策之请。人给两月粮。流民全活甚众。滕达道知郓州。先乞淮南米二十万石为备。流民至。则于城外废营田为席屋二千五百间。一夕而成。授地锅炊。以兵法部勒。妇女炊。少者汲。壮者樵。如营阵然。侍郎王古图上其事。有诏褎美。郑刚中判温州。劝守发仓赈流民。守恐实惠不及。刚中教以置万钱。每钱押一字。夜出坊巷。遇饥饿者给一钱。戒曰勿拭去押字。次早凭钱给米。饥者无遗。守叹服。稽之于古若此。验之于今若彼。可知月令仲冬行糜以济贫穷。不足以救荒歉。若赈饥之法。则无论土著流亡。要皆以散米为善也。予故详述之。类记之。以备后之行荒政者采择焉。

　　劝买布说　　
叶裕仁

今日之势。安农为急。安农之法。莫如驱农以织。西北乡织纻布。东南乡织棉布。织之为利虽微。可以计长久。日织棉布一疋。可得钱四五十文。日二疋得钱百文。以中数计之。日织一疋半。得钱六七十文。一人任织。三四人任纺。亦可得二三十文。合之得百文有奇。两日织纻布一疋。可得百数十文。一人任织。三四人任绩。亦可得三四十文。合之得百文有奇。以百文易米。可得三升许。佐以杂粮。八口之家。可不甚饥矣。有食以餬其口。有业以系其心。何暇为非。良民有业。莠民势孤。何至纠众构衅。城市孤茕。以纺绩为生。乡人废织。纱縩麻之已辟者。娄人为之縩。不售。命在旦夕。织机一动。二物流通。可拯孤茕之命。其行之之法。措赀给城市乡镇牙行。如常收买。慎择通晓贸易者。或监买。或数日一检查。不必标公买之名。致启争端。且省浮费。棉布所出。其途狭。以飞花布论。本城每庄。一年收买率万疋。其本轻。纻布所出。其途广。其本重。五丈者。每疋四百余钱。惠安每疋约五百余钱。赀之不继。谋之典商。辘轳转运。再有不给。复请贷邻邑。俟布消售。先偿此款。经费庶无虑不足。明年消售。价稍昂。不至折阅。否亦不至大耗。用财有化少为多之妙。弭乱于无形。受者有实惠。较散给升斗之惠者。似为过之。况受赈之民游手坐食。安保其无邪心。如用此策。则行所无事。而阖境之民阴受其福。难之者。必曰费巨而事烦。不若散赈之便捷。然措费虽多。而实耗之数。较散赈为已减。若委曲烦琐。实心救济者。岂惮为之。又谓无升斗之惠活人。犹使之自食其力。啧有烦言矣。然为此言。必狡猾游惰之民。询之驯谨者。咸以为便。此合乎人情。规乎时势。而可行无疑矣。或散赈之举。与此策并行。则善之善者矣。

　　安东岁灾记叙
鲁一同

计然曰。岁在金穰水毁木饥火旱。六岁穰。六岁旱。十二岁一大饥。天之行也。故有风雨不时。阴伏阳。螟螽所伤。鼠豕所嘬。岁用不登。民乃告馑。然十室之邑。或有封家。万户之县。不皆宅草。故开一家之囷。百夫救其馁。平百钱之价。一方享其利。何者。富者得钱。贫者得谷。中者餍麤粝。下者拾糠。救死而已。何赡之有。故民饥而不毙。盗熸而不横。疫行而不虐。比岁闲登。而生齿不耗。古所谓十二岁一大饥。盖谓此也。昔在乾隆丙午之岁。天下大旱。赤地千里。斗谷千。人相食。然其时流户多死。而有产不贫。何者。近古民朴。家有盖藏。谷贵钱轻。农以不困。故失业者委沟壑。地著者获保全。其势然也。然且流亡憯酷。至今歌之。自时厥后。属有小饥。而无大祲。四十有六岁而当　　今上御极之十一年。岁在辛卯。湖决于淮扬。江涨于荆襄。连饶豫。迫皖桐。东南无干土。而京师乃望雨泽。　朝廷大发仓粟以赡江南。民乃其苏。而安东以区区县大江之北。江湖所不及。岁乃小稔。南人逃而归者日千百为。号哭震村堡。顑顉交道路。明年。麦半登。夏大雨。水四十日不绝如绳。晋陕荆浙皆灾。而江南自大河以北抵朐。赣田尽没。其河南十余县承积困之。后湖复弥漫。而奸民陈端决河入湖。湖倒灌凤泗。凤泗受其累。自江以北。北抵齐。西距徐凤。东尽海。延袤八九百里间。鞠为茂草矣。江南隶府八州二。其五在江南。二在江河之间。惟徐海跨河北。而淮属濒河下流。河以南多产稻。利雨泽。自安东以北。北近海。地尤木。产麦菽秫。无水利。故涟朐之灾。常剧于他郡县。自　　皇上登极之岁。岁在辛巳。前一年灾。明年壬午又灾。乙酉丙戌连灾。戊子则又灾。壬辰又大灾。十二年之间。灾居其六七。于是而极焉。是年冬水涸。种宿麦。而盗起千百为。鸣铳佩大刀长铩。比户鸟钞。居民好为备。竞卖牛种买刀。小村八九家。刀必浮其人数。日出陈刀于门。刀诡异百状。光霍霍照人。薄暮。子妇藏密。壮者谨守望。连村相应有声。其被劫虽巨室大家。下至贫不举火靡择也。盗之系于狱者至不能容趾。则外系。减其食十日。期必死。然狱中率不见减少。岁且尽。道路有死人。乡人醵钱为薶具。后益多则径移之。卒乃不复移。天寒风壮。死者或坐或卧。倔强蹲蹲墟里间。野犬聚而咋之。甘。乃渐噬生人。有被其害者。民食尽则菜。菜尽则草。草立尽。遂有父子夫妇而甘心者矣。其卖生口。贵无过千钱。贱或不满百。而斗麦价七八百。米倍之。禾小麻石万钱。大率卖一口。充一夫十日食。而其后疠疫复大作。死者空村野。麦垂垂熟。鸟雀旦暮下。宛转哀号。苍蝇之飞蔽天。自父老以为丙午以来。五十年中所未见。而江南他州县及他省。或至是或否。道路言者纷错。要以余所亲见。及闻之不妄。确而有征者。综其大略着于篇。使后之人有所观览焉。

　　和祷冰词乐府书后　　　　　　　　　
梅曾亮

侍郎陶公尝以给事中视江南漕事。祷冰于高邮之露筋祠。归舟遄通。其明年漕运倍速。公请锡神号。得　　旨俞允。乃作歌诗以侈神惠。名公卿皆属而和之。及巡抚安徽。又示属吏之工诗者。而尚斋朱君适令宣城。既承命进和。兼退示曾亮。因读而言于众曰。令君之诗。其得力盖深远矣。当癸未之夏。淫雨迄秋。宣城故山邑也。然山居者。水出于堂下。沈破柱。漂屋瓦而去。大树倒菑。巨石抉土壤自出。冈谷洼隆。回易不可辨。田居者。室庐坟墓。澔澔不见踪。数十里之内。呼号钲鼓之声。连日夜不绝。扉阖棺槥仓庾庑廥之所积。皆蔽水四下。或挂罥隈曲。民仅而免者。裸体抱树而号。力倦树拔。逐鸡犬而去。君甫视事月余。即出己财。具钱帛糗粮席。联数舟为一大舰。分棹小舟百余。亲率吏役冒甚雨入惊涛中。民之浮者游者。附者。骑危者。攀杙者。邱者址者。泣者慓者。颠者立者。如雁鹜草叶。落落然黑子着于水面。皆泥首垢面。心死数日。望县官从天而下。则载置之高地。给数日食。其转尸者拯而以席掩之。置高阜以待敛。于是富者皆出财具舟。各救其所近地。及雨止。民四出。则立法禁剽掠。安老弱。请上官以发　国帑。出廉俸以募富民。凡立厂散米给钱。如古循吏法皆备。故自夏以迄今春。民遭水者。虽公私扫地赤立。而无有瘠死沟壑呼号宛转于中野者。嘉风协气。盈溢宇下。麻麦颖硕。民心大和。旸时雨甘。宝谷先告。皆曰非君之令兹邑。民无能安辑若此。夫古救灾之法。详于饥而略于溺。若以扁舟涉巨浪。出入于风雨晦冥之中。濡毛发。焦唇吻。悸魂魄。昼夜无休时。以救倒悬者。盖古循吏之法所未详。而身创行之。其过古人远甚。然则君之急公忘己。与侍郎之忧劳忠勤。以古大臣之心为心者。固深有合焉。则诗之工。其故岂诗之为哉。故备书之。以见侍郎与令君上下济美。立政普施。有以保灵贶而终前功也。

　　说蝗　　　　
彭泰来

岭南旧无蝗。老农百岁者皆未见。秋暑雨旸相薄。虫（媲-女）缶虫。或为稼秧。姚崇之法。虽在令甲。官与民相忘也。道光十五年六月。飞蝗自西来。集郡下。官购捕颇急。二十八日昧爽。稍及吾乡界。有扑得者。里巷相传观以为蜢。于是岁屡祲。田甫茁。人汹惧不知所为。胪言祀包公则止。包公者。宋枢密副使尝知端州孝肃公拯也。中田而祠。茇舍翦茨。膋萧击鼓。御并方社及田祖焉。蝗之害着于诗尔雅。言其害不言所由。最古质。礼月令淮南子汉书五行志许慎说文诗正义引李巡孙炎之说。皆以为缘政所致。陆佃埤雅引列子鱼卵之为虫。言春鱼遗子泥中。明年水及故岸。则皆化为鱼。如旱干水缩不及故岸。其子久为日暴。乃生飞蝗。故诗曰众维鱼矣。实维丰年。经愈支。大要为旱孽耳。然京房易传曰。水流杀人。已水。则地生虫。岂即蝗耶。无者忽有。大水之后。何于此甚似耶。证以陆氏所云。鱼遗子不必春耶。水与旱必相因耶。比年之水。亦百岁所未见也。早稻将熟。五月没之晚秧始生。七月杀之。无田有庐。飓复撤之。飓之与水。再岁而四。日月有期。刻若符契。今岁即大有。既朽之沟瘠已不可起。既鬻之男女已不可赎。而又旱昴见。草未青。湖泽尘如雾。既雨。大火中。农乃于田。不知种粒处蝗所食。非稼也。人也。非膏血也。骨髓也。古之弭灾者。不治蝗而治人。今之治蝗者。不在人而在神。汉赵熹守平原。宋均守九江。马棱守广汉。宋赵抃知青州。辽萧文知易州。蝗皆不敢犯。犯辄死。良二千石之效如此。县令长如卓茂鲁恭杨琳郑宏。并致斯异。而戴封令西华。蝗随督邮来去。则尤异。然皆当官为政之日也。今日之事。独请命于七百余年以上之包公。是疾痛惨怛。不呼父母而呼数十世之先祖也。所谓公之如神。如水之在地。掘地而得泉者与。下泉之诗曰。芃芃黍苗。阴雨膏之。四国有王。郇伯劳之。夫阴雨膏之。蝗何自生矣。是月也。官颇出泉购捕。转益多。涉闰尽七月。乃忽绝云。
  </div>
  <div class="pagination">
   <a href="皇朝经世文续编_page80.html">
    上一页
   </a>
   <span>
    ...
   </span>
   <a href="皇朝经世文续编_page76.html">
    76
   </a>
   <a href="皇朝经世文续编_page77.html">
    77
   </a>
   <a href="皇朝经世文续编_page78.html">
    78
   </a>
   <a href="皇朝经世文续编_page79.html">
    79
   </a>
   <a href="皇朝经世文续编_page80.html">
    80
   </a>
   <span class="current-page">
    81
   </span>
   <a href="皇朝经世文续编_page82.html">
    82
   </a>
   <a href="皇朝经世文续编_page83.html">
    83
   </a>
   <a href="皇朝经世文续编_page84.html">
    84
   </a>
   <a href="皇朝经世文续编_page85.html">
    85
   </a>
   <a href="皇朝经世文续编_page86.html">
    86
   </a>
   <span>
    ...
   </span>
   <a href="皇朝经世文续编_page82.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
