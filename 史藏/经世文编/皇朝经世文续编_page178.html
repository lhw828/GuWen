<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 178 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 178 页/共 192 页
  </h1>
  <div class="content">
   道光二十二年八月中旬。黄河盛涨水溢。淮郡城距河四十里许。居民惶惧。思为迁避。有问计于余者。余曰。无患也。余循行黄河。大溜在北。河殆将北徙矣。已而河决桃源之众兴。冲六塘河。直达海州。下注于海。而旧黄河遂成平陆。议者有谓当因其冲决而北行。有谓当复其旧道而南行。余谓河之徙而北也。天为之也。顺天之为。因势而北入于海。此为顺水之性。若逆其水性。遏之使南。其患有不胜言者矣。且河自直隶河闲屡徙而南。其后徙河南夺汴。徙江南夺淮。而河之患甚剧。明代河臣不得已用蓄清刷黄之计。使河淮并流而入海。除其害而转得其利。此权宜之功法。非长久之良图也。今幸际河徙而北。河自河而淮自淮。因北流之冲。由海州以达于海。而以旧河注淮。由安东入海。以复淮水之故道。此天之所以福斯民也。古称江淮河济为四渎。渎者。独也。河淮独流入海。不相合并。此即复古之渐。前代河臣所求而不得者也。盖河自宋绍熙以后。决而向南。至明宏治闲入淮南徙。二渎合一。失其独流之性。黄挟淮以肆其虐。运会之变已极。物穷则变。变则通。通则久。河之幸而北徙。因而导之。此长久之至计也。曩时大河经流。在淮安郡新城北门。今故道尚存。万历闲。草湾河决。北徙入海。而郡城之经流。日就湮塞。河之北徙。不自今日始也。昔之徙而南也未有能强之使北者。今之徙而北也又焉能强之使南乎。河既北行。适当冲决之处。已有中泓。增卑培薄。此易为力也。若必欲修缮故堤。仍其旧道。河身日淤。已有中满之患。即使堵塞决口。引河南流。恐塞未久而必溃。以中满之河。而逆其性以行之。其为溃决必矣。议者又谓改河北行。经费甚巨。余曰。今之河徙而北也。非改也因也。浸假河不北行。而欲改之使北。田庐墟墓。废成巨浸。无论其不能改。纵令能改。民必激而为乱。有是政乎。今则河之自徙也。冲决北行。奔腾下注。善行水者。因其势而顺导之。行其所无事。而河之患可弭矣。且较前此之行水迂直较省二百里。此又易为力也。乘此易为之时而不为。犹复狃于目前。强之使南。尾闾不能畅消。而专治其腹甚塞决必难矣。即使幸而塞决。河仍溃出北徙。劳费甚多。归于无用。其为经费不更巨乎。故顺之使北似费实省一劳而永逸也强之使南似省实费徒劳而无功也。余尝叹堰盱之决。在道光四年。洪湖出水几涸。此余所目击者也。旧时之缮堤者。皆在水中砌石。是以灰浆难固。工不坚牢。若能乘此湖涸之时。大修石工。砌成坦坡。则高堰永保无虞。惜当时失此机会。不为长久之计。而湖之患终不可弭。今日之河决。犹前日之湖决。祸也而福基于此。善用因者。因祸而为福。河既北行。则淮扬永无后患。百世之利。而生民之福无穷矣。然刍荛之言。未必为当世所采。而大河之性必将徙北。即遏之向南。河终徙而向北。而余之言又将不幸而中矣。故备书之。以为后日之验。

　　淮安河道迁徙利害议　　　　　　　　
丁晏

淮安自黄河丰工溃溢。徙而北流。丰工复堵而又决。泛滥海州之境。北流入海。自此淮安一境。永无黄河之害。此河道迁徙之大变也。黄河丰工再决。独流入淮。而洪湖淤垫。滨湖堤横数十里。纵百有余里。塞为平陆。向之所谓高堰屹若长城。岌岌险工。一旦不保。淮扬之民为鱼。今则堙为平地。高堰无用。而淮安永无洪湖之害。此又河道迁徙之一大变也。然黄河北徙。而商贩之懋迁。河流之飞挽。其利亦失。洪湖侵占。而漕艘之转输。田畴之灌溉。其利亦失。是大害既除。大利并失。非计之得也。为今之计。远其害而兴其利。以为斯民之要务。当亟筹早计而变通之。一曰黄河北徙。当因而注于海。不必引之归淮也。余于壬寅岁着黄河北徙议。谓黄河既徙海州入海。即当因势为堤。增高培厚以注于海。若必欲挽之使南。仍然溃溢。其后丰工再决。果如吾言。今则因而导之。使河自河。淮自淮。以复古独流之旧。故曰不必引之归淮也。一曰旧黄河宜挑浚。洪湖引河。使清水畅出。永为民利也。洪湖既为黄河所堙。引河亦塞。清水不能畅出。运河之道几废。而淮安以下数万顷之田。灌溉失利。将为石田。其害匪浅。今当挑浚引河。以旧黄河畅出淮水。由旧黄河尾闾入海。以复古独流入海之旧。而下游之运道达。商船通。民田利。此百世之泽。故曰永为民利也。一曰三河宜紧闭。蓄淮水。使出旧黄河。万勿南泄也。古人治淮之言曰。东去祗宜开海口。西来切莫放周桥。三河正在周桥之境。决无启放之理。三河附近之莠民听其畅泄。又刱为洪湖天险之邪说。以炫惑官民。任其南放入江。历年敞开口门。使淮安之民失其水利。而有无穷之害。故三河必宜早堵。蓄淮入运。故曰万勿南泄也。一曰洪湖既淤。宜任地力以定田亩也。填淤肥美。广为种艺。以资官民之利。湖田万顷。济河工之修防。益民生之粒食。其泽甚长。其利甚溥。故曰宜任地力以定田亩也。凡此四者。皆今日之急务。因势而顺行之。后之人必有如吾之言起而行之者。然或迂久而后行。而斯民日以阽危。受其困瘁。吾尤愿变计早行。得在上有位之人。远害兴利。毅然行之而不疑。庶吾犹及见之以为斯民之厚幸。则此议之所为不虚也。

　

卷一百七　工政四河防三

　　覆奏严查河工积弊疏　　　　　　　　
严烺

窃臣于道光元年十一月二十七日。接奉　朱谕。朕闻查勘堤工以木橛插入新堤凿成小穴取壶水贮穴中不渗不漏即为坚固舞弊者用白芋煮水其性粘腻虽虚土亦不渗漏又或于新筑堤上拉车一过车轮不致深陷即为坚实孰知车系空车自然不陷况且科派物料滋扰闾阎虚开帑项以少报多种种弊窦总为自私起见当河决筑堤之时眼见生民漂没犹忍作此弊端况太平无事之日骤得如许帑银廉吏以为久远之谟贪吏必为侵吞之计且以每年岁修言之于险工扼要之处下木筑埽藉以护堤堤上有土堆料堆以备不时之需其余各处河堤不过敷衍故事偶有培补仍然役使乡民不出夫者即出钱一百六十文又有旧堤本未加增铲起虚土诈称新增所谓岁修者每岁支领公项以为增高增广之费乃银两恒多入己所以敢于入己者因河工官员以次推升始终不离河务今日督率属员稽查弊窦之员即昔日曾为属员身亲作弊之人向来之不肯认真有由然也以前积弊汝宜秉公剔除务使工归实用帑不虚糜以期永保安澜毋负委任是为至要慎之勉之钦此。臣跪读之下。仰见我　　皇上重工爱民。无微不照。更蒙以秉公除弊。训诫谆谆。臣自顾何人。仰沐生成。至于此极。钦服感激。无以喻名。伏思治河原以民。不独科派累民。法所不宥。即领办工程。设有未当。上既虚糜帑项。下即贻患民生。自应力除弊端。以期澜安工固。查全河保障。惟恃两岸大堤。而距河较远。并无埽工之堤。道里甚长。防守不易。前经嘉庆二十四年异涨。河滩淤高。堤身单薄。虽节次增培。尚不足以资经久。臣恐因循迁就。将来耗费转多。奏蒙　　圣恩。不惜数十万帑金。俯准择要加筑。在臣必期此后河工得有把握。钱粮亦可渐归节省。但此时工员积弊。稍不屏除净尽。诚如　　圣谕。廉吏以为久远之谟。贪吏必为侵吞之计。臣感沐　殊恩。天良具在。何敢不认真剔除。仰副委任。惟查科派料物役使乡民之事。以臣所闻。其弊从前实有不免。自地料民夫裁革之后。近今二十余年来。东南两河。每当办工需用夫料之时。远近居民。因非河员所管。呼应不灵。虽重价招徕。尚多居奇观望。即欲科派。势有不行。委实并无其事。至豫东黄河。向有站堤夫及抢险夫车两项。一系沿河州县离工二里以内有田五十亩之户。出夫一名。伏秋汛内。河水漫滩。则号召齐集。分段驻防。水落霜清。各归其业。是为站堤夫。一因险工紧急。在堤兵夫。不敷抢护。附近州县添拨民夫。帮同防守。并酌拨车辆赴工。转运料物。以备急用。其土运料。仍由厅员按数发给身工钱文。是为抢险夫车。

案查立法之始。以民助官。本期沿河有佃之民。共知保河堤。即以自田庐。嗣因日久弊生。所有前两项夫车。近年必俟大汛水长。遇有紧急险要。始随时调集来工。迨水落工平后。即令散归。并不责令常川住工。用之甚暂。保全实多。是以自雍正年闲。迄今未敢议裁。不过存此以备紧急之需。并不指此以为省费之计。至寻常估办土工。时非大汛。事非抢险。所需人夫。地方官既不能代为招集。乡民亦断不肯听其役使。此派累诸弊无待剔除之实在情形也。若乃办工之员一有自私之心。其弊即相因而起。如以白芋煮水。掩其堤工虚松。从前实属有之。而水色不同。一望可知。其弊久已不行。臣查筑堤必期坚实。法在筑土之时。薄坯重硪。逐层套打。现已严立章程。限以每坯虚土一尺。打成七八寸。委员监视。以次递加。工竣后。用三四尺长之细铁签。打成小穴。以清水灌试。不漏为准。其工段长宽丈尺。有册可凭。均不致别有弊混。至签试不漏之堤。天晴土干。重车来往。虽有辙而不深。若迭经大雨之后。即空车经过。不免亦有深辙。是以黄河堤工向无拉车试验之事。现在两岸大堤。普律增培。断不能稍任敷衍。若零星岁修之工。银数既有定额。因视为例办之工。或有急其所缓。甚至以旧作新。难保不肖工员必无其事。臣任以来。每督同各道切实勘查。从不任以例办之工听其率估捏报。总之防弊之法有尽。而舞弊之事无穷。臣出身河员。凡河工积弊。亦何敢诿为不知。惟当钦遵　　圣谕。随时随事。核实严查。如有不坚不实之处。轻则立予斥撤。重则据实劾参。断不敢稍避嫌怨。曲意姑容。致蹈欺罔重咎。务期工归实用。帑不虚糜。以仰答　　圣谕严明平成水土之至意。所有奉到　朱谕。理合据实覆奏。敬谨呈缴。伏乞　　皇上圣鉴。再查黄河大堤。无埽之处。道里过长。势难在在积料。致滋糜费。惟从前各堡均有积土。自二十四年后。所存渐少。未及补还。臣除责令官兵堡夫照例赶积外。仍设法筹积。以裕工防。合并附陈。

　　议覆马营挑坝紧要碎石并无流弊疏　　
严烺

窃臣于三月初三日。承准廷寄。道光二年二月二十八日。奉　　上谕。前据严烺会同罗含章奏马营挑水坝必应抛护碎石当经降旨准行兹据罗含章奏覆勘挑水坝情形原非专为澜沁归黄而设沁水力弱即遇有沁黄并涨亦不致遽坏堤根但得沁堤高厚不使漫溢河水一退沁水自然归黄不须拦截且挑水坝正当河水之冲即抛护碎石亦恐不能持久徒滋劳费万一河由内走则石坝反在河心不可不虑等语挑水坝之设既非十分紧要抛护碎石转恐别滋流弊着严烺罗含章再行悉心妥议如果窒碍难行是挑水坝抛护碎石工程竟须停止不必兴办惟上游沁河官堤民必须一律帮高培厚严烺等即督饬赶紧估办以资捍御将此谕令知之钦此。当即恭录一分。寄知臣罗含章。先后跪读。仰见我　　皇上慎重要工。预防流弊。于臣等意见两歧。仍令求其一是。下忱钦感。非可名言。伏查近年黄沁粮一带堤岸之患。莫大于沁水之沿堤东走。而漫滩之黄水乘乎其后。以致掣动河溜。冲啮堤根。使长堤处处着险。故欲固黄河北岸之堤工。必先除沿堤之沁水。而欲除沿堤之沁水。惟有守上游马工挑坝以拦截之。从前黄河滩唇。积淤不厚。沁水自北而南。循轨入黄。尚无顶阻。自嘉庆二十四年黄河异涨。滩唇增淤。沁水入黄之路。节节淤高。加以沁河之原村漫口。不由故道入黄。滩面愈淤愈远。沁水力弱。既不能刷滩而南。即不免顺堤而东。马营漫缺。掣动黄河正溜。即其坏及堤根之明验。迨马工堵合。即藉此挑坝。拦沁东注。得以并力南趋。黄水一落。沁水即随之而消。是挑坝工程。虽非为拦沁归黄而建。而因时利用。固不可执一而论。两年以来。挑坝拦截之力。已经着有成效。惟因坝身系柴土厢做。易于朽腐。每次蛰厢之工。费用不赀。终恐未能持久。是以酌议闲段估抛碎石。其已抛碎石之段。不复再用柴土加厢。即可固守久远。为一劳永逸之计。若以该坝系因堵筑马工大坝而设。竟欲弃而不守。必致沁水无所拦抵。地势南高东洼。水即串洼东注。顺堤成河。自黄沁至粮两厅。无埽之堤。不下二百里。土性纯沙。断无如许钱粮。在在厢埽。傥再遇黄水漫滩。汇入顺堤河内。添波助澜。掣溜迅猛。即将大堤倍加高宽。亦恐难资抵御。是挑坝为黄两厅安危所系。实属至紧至要。未可稍存忽视也。至埽前抛护碎石。可资经久稳固。臣严烺前在南河。历经办理。现今江南各险工。于抛护之后。均皆屹立。未见一处冲塌。而抛过碎石之上下各埽。仍照旧厢修。并无格碍。且碎石坝工。不惟可以捍御大溜。其坝之后尾。经黄水洄荡漾。并可次第澄淤。倍臻坚久。即使河势北徙。得此坚稳之石坝。挑溜开行。亦不致益向里卧生险。是随在均有得力之处。并无别滋流弊之患也。

臣严烺节将各项情形。并估抛碎石实能保其持久缘由。详细往返札商。臣罗含章前次覆勘该工时。将挑坝迤西迭加查看。并未见有沁水伤及堤根之处。此坝挺入河心。正当河水之冲。恐抛护碎石。亦不能久。且现拟抛护碎石之内里数段。系在沙滩之面。万一黄水由上流偪堤而来。恐石随沙卸。不护堤根。荦确支离。反碍厢埽。不敢稍存回护。是以专折陈奏。今既据河臣严烺详述各情。并力言碎石工程。实能保护垂久。不致冲断滋弊。臣罗含章于河工究未熟习。臣严烺系专管河工之员。职任攸关。责无旁贷。自应仍听臣严烺斟酌请照原议办理。以专责成而免歧误。至接连挑坝黄河官堤。及上游沁河民。现均分别估办。所有遵　旨再议缘由。谨会同恭折覆奏。伏乞　　皇上圣鉴训示。

　　查覆东河碎石工程情形疏　　　　
东河总督林则徐

窃臣于上年十一月内。在江南途次。承准军机大臣字寄。道光十一年十一月初二日。奉　　上谕。本日严烺奏豫省上南中河曹考三厅险工酌抛碎石一折已明降谕旨准于豫省藩库照数拨发赶紧采运矣此项碎石工程起于南河道光七年九月闲始据严烺奏兰仪厅柴坝十八埽以上已将碎石盖护化险为平十八埽以下及下北十一堡厢修岁无虚日此后年复一年更恐危险堪虞现饬各道仿照柴坝碎石成案分别估办以为固工节费之计等语是年兰仪下北两厅当经降旨准行即用碎石抛护则岁料防险等项自应节省乃年以来碎石工程无岁无之而其采办来年岁料及请拨防险银两并未节省丝毫究竟此项碎石工程是否于黄有益如果有益何以岁料不见节省徒添出碎石一项费用林则徐系朕特甫经到任无所用其回护此时亦不必亟亟着明查暗访悉心体察情形据实覆奏将此谕令知之钦此。当经臣附片陈明。俟到东河访察情形再行覆奏在案。自到任以来。将碎石档册。逐一检查。从前豫东黄河。本无抛护成案。因道光元年。前两江督臣孙玉庭南河河臣黎世序会奏。以碎石工程。实资巩固。并无流弊。东河从前未抛碎石。是以漫决频仍。请饬一体照办。即创始之初。多费数十万金。而日后工固澜安。不惟节费。实可利民等语。旋奉　　谕旨。饬令仿照兼办。二年春闲。前河臣严烺覆奏。请于北岸黄沁厅马营挑坝。酌量试抛。继因河势不定。仅抛两段而止。迨五年闲。调任河臣张井。以南岸兰仪厅柴坝工程险要。议办碎石。两次奏准。抛护一万四千八百余方。该处险工。因成平稳。迨后北岸之下北祥河曹考。南岸之中河下南等厅。先后仿照请办。经严烺节次奏准各在案。查此项动用钱粮。除马营坝抛试两段不计外。自道光五年至十一年。已抛碎石。共享银六十五万余两。上冬估办之上南等三厅。方价七万四千余两。尚不在此数之内。核之年采办岁料。及请拨防险银两。均未减少。诚如　　圣谕。碎石工程。如果有益。何以岁料并不见节省。随于两次上堤。周查访。并询之年老兵民。咸谓未办碎石以前。诚不知其有济与否。既办之后。每遇险工紧急。溃埽塌堤。力加抛护。即不至于溃塌。功效甚着等语。臣于伏秋抢险。虽未经。而人言凿凿。异口同声。因就埽前有石之处。细加测量。悉心揣度。缘埽工势成陡立。溜行迅急。每易淘深。是以埽前之水辄至数丈。而碎石斜分入水。铺作坦坡。既以偎护埽根。并可纡回溜势。考工记所谓善防者水淫之。似即此意也。豫东河堤。多系沙土。不能专恃为固。堤单而护之以埽。埽陡而护之以石。总在迎溜最险之处。始行估抛。盖东河采运碎石。比南河远近悬殊。方价倍蓰。难以多办。而其化险为平。频岁安澜之效。未尝不资于此。是碎石之于河工有益。实可断为必然。而非敢随声附和者也。

惟何以未能省料之故。诘询员弁兵夫。或谓抛石本在埽前。祗能保埽段之不外游。而不能禁旧埽之不下垫。故虽有石之埽。仍不免择要加厢。惟较诸未经抛石之埽。需料自然大减。但统计两岸堤工。长至二十余万丈。而堤前之有埽者。六千八百余丈。埽前之有石者。甫及二百七十余丈。豫东河面宽阔。溜势时有变迁。此工闭而彼工生。购料防险。诸费即难概省等语。臣核其所言。似亦近理。然思用料之节省与否。天事居其半。人事亦居其半。譬如极险之工。忽然淤闭。平缓之处。忽又生工。每非恒情所能测度。工生则料费。工闭则料省。此存乎天事也。亦有出于人为者。如顺堤厢埽。费料实多。惟溜到堤根。即不能不资以抢护。而工非自闭。亦不能不逐岁加厢。若工员果悉机宜。善揣溜势。则于工之将生未生。豫筑挑坝使。之溜向外趋。埽即可省。盖挡溜者埽。而引溜者亦埽。观于埽前水深。其故可想。一坝得力。可护数段之工。则不须顺堤厢埽。而所省无算矣。然若审势未确。挑护失宜。坝守不住。仍复退顺堤厢埽。则劳费更不啻什倍。此又人事之难言者也。总之有治人。无治法。在工人员。果皆讲明利弊。自无枉费之工。果皆激发天良。自无妄开之费。至料物贮于堤上。督道常川往来。注目留心。不徇情面。似亦无可藏掩。伏读　　皇上批臣前折。有如此勤劳弊自绝矣作官皆当如是河工尤当如是之　　谕。仰见　　圣明洞烛。训勉至周。臣兢悚之余。永当服膺遵守。大抵覆实查验。即岁料与碎石并用。未尝无渐省之方。如其不实。则虽裁去碎石一项。而他物称是。亦可藉端滋弊。要在认真督察而已。臣仰奉　　谕旨。明查暗访。不必亟亟。谨于两次巡工。反复推求。悉心体察。据实缮折覆奏。再查东省运河各厅。临湖堤工。亦有兼用碎石之案。由来已久。岁销钱粮无多。合陈明。伏乞　　皇上圣鉴。

　　河防要务宜筹划周备疏　　　　　　　
陈庆镛

窃河南中牟九堡。于上年七月漫溢。一时未能合龙。现当秋汛届期。各处要工。贵推行尽利。方能底成厥绩。臣愚以为当责其所成。储其所用。保其所要。防其所因。本年二月。因前任尚书麟魁廖鸿荃办理合龙埽工。蛰失五占。　特命撤任回京。而以锺祥鄂顺安留工筹办。并令悉心妥议。仰见　　皇上轸念民瘼。慎重河防至意。近因河南省城水溢。请款疏浚近河以御城垣。保护诚可无虞。惟转瞬大工合龙。该河督巡抚在工日久。当经相度机宜。有成算。应请　饬下专心一手办理。于秋汛既平。春水未旺。克期合龙。傥自揣未能即叙。合行先期疏明。仍俟　派熟谙河务大员。及曾任着有成效者。往治之。以期一劳永逸。无复虚縻　国帑。致蹈上年故辙。臣故曰当责其所成也。上年冬闲。需次合龙。闻各处料垛。价倍异常。施工无所措手。嗣因出示晓谕。乃陆续运至。而大工业已愆期。价值倍数而偿。竟不济事。现该省未及被水村庄之处。年景尚顺。乘收成之日。麻不至昂贵。宜及时购买。敷足于用。则事省而功倍。临时无掣肘之虞。臣故曰当储其所用也。东河与南河。虽分两地。其实止一河。东河溢。南河必受其壅。漫水下注江南。必须大疏海口。黄水利于迅厉。急则通而缓则淀。兹以无制之水。任性罔行。决不能循道而下。势必全黄入洪泽湖。而湖底本为高仰。又增以挟沙之漫水。积淤其中。设使西北风起。高家堰最为吃重。应请　饬下南河总督。于高家堰一带。竭力保固。复遣明干河员。驻札海口。设法疏通。导之归海。高家堰既固。则南河之水可无患。南河之水无患。则东河合龙之局。计日而成。臣故曰当保其所要也。大河出中牟。即由兰仪考城径归德府。入江苏之徐州。以至淮安府之清河县。汇淮由云梯关入海。此顺轨也。兹乃溢出祥符县之朱仙镇。由陈州府之周家口。下注于安徽之颍州府。浸淫于凤阳府。查河南省城外来饥民。其数不少。而抚驭尚属安靖。惟颍州凤阳二郡。民情素称强悍。自上年七月漫溢之后。至今已及一年。其失业流亡之人。纷至沓来。原望本年合龙水退。可期回家耕作。今兹未能。且其地离家较远。巡抚藩臬耳目不能周到。而向办振务。不过委佐杂微员。下乡稽查户口。开载姓名。甚或串通胥吏。以小报大。以寡报多。从中渔利。今纵不至于此。而亦不可不防其渐。应请　饬下安徽巡抚会同河南巡抚设法抚绥。仍选素知自爱之员。实力稽查。安插妥善。不致颠沛流离。酿成他故。则与其治之于已然。何若遏之于未然。其势易治。臣故曰当防其所因也。夫河水为东南民命之源。河治一日。则民安一日。而四海乐安澜之庆。盗贼亦由兹敛迹。臣愚昧之忱。为河务起见。是否有当。伏乞　　皇上圣鉴。

　　栗恭勤公传　
梅曾亮

公姓栗氏。讳毓美。字朴园。山西浑源州人。嘉庆六年。以拔贡生官河南知县。遇灾年。放税赈谷。以实惠民。不以上官意为损益。迁光州知州。汝宁府知府。徙开封。河南粮储道。开归陈许道。迁湖北按察使。河南布政使。道光十五年。授河东河道总督。公前知武陟县。马营坝黄心堤工。皆亲其事。及任河督。益勤询河兵官久于河者。以地势水脉。前任官行事之当否。盖北岸自武陟至封邱二百余里。南岸之祥符下汛至陈留六十余里。皆地势卑下。至串沟。串沟者。在河堤闲。其始但断港积水而已。久之沟首受河。又久之沟尾入河。而串沟遂成支河。于是以远堤十余里之河。变为近堤之河。而堤河相远之处。旧皆无工。不储料者也。于是以无工之处。变为至险之工。故人不及觉。觉不及防。往往溃堤为大患。公乘小舟南北。时北岸原武汛串沟受水。口已宽三百余丈。行四十余里。至阳武汛。沟尾复入大河。又合沁河及武陟荥泽滩水。毕至堤下。两汛素无工。故无石。堤南北皆水。取土筑坝。公即以收买民砖。于受冲处抛砖成坝。四十余昼夜。成砖坝六十余所。坝始成而风雨大至。支河首尾。皆决开数百丈。而堤不伤。公由是知砖之可用。又试之原阳越堤。及拦黄堰。及南岸之黑冈。皆效。遂奏请千砖为一方。方价六两。减采买石银。兼备砖价。是后每有工役。或砖加碎石。及埽。用大减。数年内省官银百三十余万。工益坚。有不便其事者。其说颇上闻。公前后陈奏曰。护堤之法。率用埽。然埽能压激水势。俯啮堤根。备而不用。又易朽腐。至碎石坦坡。惟巩县济源产石较近。而采运已艰。河工失事。多在无工处所。千里长堤。势不可尽为储备。而河势变迁不常。冲非所防。遂成决口。砖则沿河民。终岁烧造。随地取用。不误事机。且砖及碎石。皆以方计。而石多嵌空。砖则平直。每方石五六千斤。而砖重三分之一。一方石价购砖两方。而抛砖一方当石两方之用。其质滞于石。故入水不移。坚于埽。故入水不腐。又工不能筑坝水中。砖则能水中抛坝。即荡成坦坡。亦能缓减急冲。化险为夷。或谓砖可保将生未生之工。不能用于已生之后。然使将生者可保。即别无已生之工。昔衡工之决。因滩陷埽不能施。马营坝之决。因补堤不能得碎石。彼知用埽不如抛砖收砖易于运石。则数千万之官银可省。奏入。　　上知公忠实可任。且综画周密。卒皆允之。屡　诏赏。讫公任五年。河不为患。二十年。薨于位。　　上为之震悼。　赐谥祭。及太子太保衔。时长子已官刑部郎中。乃　赐次子耀进士。公在工。有风雨危险。必亲身之。平居河曲折高下向背。皆在其隐度。每日水将抵某所。急备之。或以为迂且劳费。公曰。能知费之省。乃能真省费者也。水至。乃大服。故十五年原阳之支河。十八年盛涨八尺之水。皆决口而有余。卒以无事。或以为天幸。然前公任三年。祥符决。公卒逾一年。南岸又决。则岂非人事哉。宜吏民思公以为神。且立庙也。

　　砖工记　　　
蒋湘南

道光十五年。原阳三堡支河告险。砰磅訇。宽至一百二十丈。仓猝闲。竹楗石菑皆不具。文武官皇遽无措。总督河道栗公驰至。令迎溜抛砖。砖垒垒高出水上。大溜立即外移。在工者咸惊以为神。公复下令购砖于民。筑坝三十余。而涨势愈缩。口门收至五六丈。拔大柳横塞之。砖如雨下。不逾时而填阏。斯役也。省帑项无算。沿堤居民。欢呼相庆。微用砖之力不及此。公既以砖奏效。乃审河势。酌物力。以为土工石工埽工之外。宜增置砖工以备缓急。而又虑砖之未必随地宜也。因奏请试行。俟屡效而后程其法。于是试之于黄沁厅之拦黄。其挑溜之捷。一如原阳也。试之于上南厅之杨桥坝。其挑溜之捷。一如原阳也。试之于粮祥河二厅如之。试之于曹河五厅又如之。凡不可厢埽不能厢埽之处。投之以砖。无不应时反壤。若河伯之畏瓴甓者。公于是喟然曰。应变无定法。惟在持之以有定之心耳。当原阳之告险也。水势湍悍北注。抵御稍迟。全河已掣。其险将不可问。而埽之为物也。能挑溜亦能引溜。引溜则全河俱掣。其险将更不可问。即使幸保无虞。而沿堤厢埽。物力为难。且兵役尤难力。此所以变通其法。不得已而易之以砖也。夫砖凝于土。●于石。而功倍于埽。何也。河滨之土皆淤沙。濡水辄涣。故用土不如用砖。砖虽不坚于石。然石滑多罅不溜淤。且性沈易陷。砖则受淤而弥缝其隙。淤愈积。挑溜愈捷。故护埽以石。水仍在埽根。筑坝以砖。水退至坝外者此也。且夫人知埽之能堤。而不知埽之能引溜。溜本平也。埽引之而侧注。溜本浅也。埽引之而刷深。溜本在中泓也。埽引之而迫近堤岸。补旧厢新。劳费无已。前人明知之而不能去者。岂非以埽之外别无良法乎。砖之宜用。始见于嵇文敏之河防奏议。如曰。土石性难于联属。以砖贴土。诚有妙理。是盖以砖衬石。而融洽于土。非直用砖工以挑溜也。今则应手奏效。确有把握矣。巡视南北两岸。砖工屹立者。旧埽即无上提下坐之病。于以固工节帑。使堤防免冲决之虞。田庐少淹没之患。催科无加价之累。其殆河工之一转机哉。先是公任河南布政使。时道光十二年八月。祥符县下汛十三堡。蛰堤五十余丈。河督吴公驻马营。未即至。公奉巡抚檄往视。于十二堡湾堤。抢筑柳坝。更用大柳倒塞之。不数日。水患悉除。河督疏奏。有不动声色化险为平之语。公之受知　　皇上而特擢为河督者以此。十六年四月。湘南过济宁。谒公节署。备闻砖工始末。因详书之。以着公之细心经物。且以为治河应变者之法。

　　黑冈观砖工记
蒋湘南

堤所以束河也。水近于堤。与水远于堤。二者执为便。曰远于堤便。埽所以堤也。岁岁修补。与一劳而无烦修补。二者孰为省。曰无烦修补省。此不待智者而决也。乃自砖工兴而浮言起。湘南始闻之。亦不能无疑。及观工于黑冈。而疑始豁然矣。黑冈据大梁上游二十里。大梁之保障也。前之治河者。皆以此为要工。而埽之旋厢旋蛰者。亦此地为甚。公用缕堤法。筑大小砖坝数十。堤前之水尽涸。对岸之滩不切而自陷。大梁官民恃以安堵。而一时之不愿用砖者。则谓砖可以挑浅溜。不可以抵大溜。可以济缓用。不可以济急用。可于将生未生之险。预防先事。不可于已生已成之险。立转危机。乃公独毅然不惑。相其势而用之。或与土并用。或与石并用。其土石之不及者。则直以砖筑坝。任其蛰卸。蛰卸愈宽。坝基愈固。而水之避之也愈远。故有蛰卸至十余次而始稳定者。于是有砖之工堤前无水。公尝慨东河之费之日增也。自道光元年至十五年。较嘉庆中已增至一倍。其故皆由于埽之引溜。溜为埽引。新险丛生。救险则益加埽。浮费日以多。经帑日以绌矣。欲省费必自减埽始。减埽必自砖工始。公惟以不欺　　皇上为心耳。昔黎襄勤公用碎石于南河。当时且有交章而攻者。浮言之来。又何足恤。道光十七年三月十八日。湘南谒公于黑冈行署。因以得于目证者更书之。并附砖工章程于后。俾世之留心河务者。有所考焉。砖工章程传钞失录

　　代河南绅士请免迁徙略　　　　　　　
邹鸣鹤

道光二十一年夏六月。汴城猝被水灾。大河环绕城隅。雉堞半皆倾圮。赖各大宪尽力保障。幸获安全。　　皇上轸念民依。屡颁　谕旨。以省城应否迁徙。　命钦使暨各大宪详察情形具奏。　恩晖周千里而遥。　　圣虑廑万全之策。阖城绅士军民人等。罔不感颂　　皇仁。兹谨熟筹全局。缕陈管见六条。是否有当。伏乞钧裁。一详察形势。必不可迁也。汴省自古为冲要之地。溯元明以逮　国朝。定都燕京。必于开封建省会。以其地偏北。可以近联畿辅。上拱京师。京师之于汴梁。疆土相接。正如辅车相依。嘉庆初年。三省不靖。而畿辅不至震惊者。汴梁为之屏蔽也。而下游吴越诸境。一水可通。汴梁控制于上。乃可联南北之势。而江淮资其保障。唐张巡坚守睢阳。安史兵不能南下。汴梁仅距睢阳二百里耳。金元以汴梁为南京。终南宋百数十年。屡图中原。迄不能越淮北半步。此二事即其明证。形势有必不可失者。是以代遭水患。前人不敢议迁。实见乎其大也。洛阳偏西。可以蔽陕右。而不足以京师。为京师籓篱计。舍汴梁无可议者。此其不可迁者一也。一较量经费。必不可迁也。省会非外府可比。御水其偶。御寇乃其常。若新移他处。则城垣必须加筑。城濠必须加挑。仓库监狱衙署公所必须添建。外府形势多狭。城基仅仍其旧。势必有所难容。若广拓城基。经费繁而难以集事。且汴梁虽已残缺。地当孔道。境接燕京。断不能弃之弗顾。即使改省为郡。一切筑堤挑濠修城疏浅泄水等事。仍无一事可缺。是一迁而增两城之费。不若不迁而节省者多多矣。此其不可迁者二也。一审度营制。必不可迁也。汴省当直隶山东江南安徽之冲。设立重兵。始足以资控制而备调遣。若迁省他境。彼处必议增兵。此处必议减兵。即使仍设镇协。必不能如省城之兵额多而将材集。矧汴梁接壤。如东北之归德曹单。迤北之长垣东明。迤南之颍亳萧砀。其地犬牙相错。其俗强悍著名。一值多事之时。必因地旷兵少。乘虚窃发。患有不可胜言者。是省城迁而营制必变。营制变而安危顿异矣。此其不可迁者三也。一文武闱场。必不可迁也。河南文闱乡试。不下万人。加以商贾辐辏。动辄数万计。即武闱教场可在城外。而商贾寓所。均在城内。以各府城地面计之。实无一可容者。闻陕甘合为一闱。以甘肃无地容建贡院也。安徽江苏合为一闱。以安徽无地容建贡院也。若省城果尔迁徙。欲置科场于新城。则限于地而难容。欲仍在旧城。则百执事临时调派。一切窒碍。且迁省原为避水计。若科场仍置旧地。则每逢秋试。正值秋汛极险之时。更将何计以避之乎。是省一迁而科场亦大费周章。此其不可迁者四也。

一劝谕捐输。必不可迁也。本年黄水漫溢。城垣残缺。闱场拆毁。堤濠淤垫。在在均须修筑。惟　国家经费有常。断难各项请帑。势必藉资捐助。现在一经劝谕。人即乐于捐输者。为省城仍旧故也。若迁省之议一行。则人心必多惶惑。谁复踊跃乐输乎。且省城乃九府四直隶州所倚仗。为省城计。则各府州县皆以为分所应捐。若废省城为外府。则人人视同隔膜。劝谕者亦无从措词。是省一迁而劝捐之说全行格碍矣。此其不可迁者五也。一体察民心。必不可迁也。中州之民。安土重迁。读盘庚三诰。民情概可想见。本年大灾之后。元气亏损。急宜休养抚息。傥甫经复业。遽令迁徙。富者自顾产业。而必不欲迁。贫者苦无资斧。而必不能迁。故家大族恋先人坟墓。而又必不忍迁。加以驻防必无可迁之地。回民必非乐迁之人。本欲安之。适以扰之。本欲靖之。适以乱之。且　朝廷设官。原以民。如谓迁省不迁民。官可迁而民不必迁。是官移乐土而弃民于危地也。揆之各上宪爱民如子之心。必不出此。此其不可迁者六也。以上六条。均属上关　国计下民生之实在情形。矧值海疆多事。人心宜静而不宜动。迁徙之说行。必致人心摇动。其患有不可胜言者。如谓城外四面淤高。中成釜底。不无后虑。窃惟衡工之后。不闻再有衡工。马工之后。不闻再有马工。仪工之后。不闻再有仪工。良以经办大工处所。堵筑自必加固。兵夫自必加防。非寻常工次可比。应不致复有他虞。现已刻期合龙。所有善后事宜。急宜于春正会议。次第妥速举行。更可以工代赈。俾亿万灾黎。藉资餬口。此则满汉军民人等。焚香顶祝。仰戴　　皇仁于生生世世者矣。

　　城工善后管见
邹鸣鹤

查各绅士禀陈免迁省会议六条。悉心详察。内如文武闱场一节。尚可择地另建。劝谕捐输一节。尚可分别请帑。惟是形势必不可轻易。经费必不可营。营制必不可骤更。人心必不可摇动。四者均切中肯綮。确凿有据。是省城必不可迁。其理然。其势然也。然迁固大难。守亦不易。迁则费繁事棘。其势万不能行。守则复业安民。其事亦须详审。谨就管见所及。舆论所同者。请为执事一一陈之。一省城自六月内被水后。西北西南一带城墙。非闲段坍塌。即大半鼓裂。女墙拆卸殆尽。东北东南虽较完整。而雉堞十去三四。鼓裂亦居其半。且沿城淤垫。城墙低不及丈。高亦祗一丈有余。此后虽未必即有水患。而御寇御盗。必应思患预防。今残缺低矮若此。所谓保障者安在。此城垣之不可不急修也。一查城外濠沟。西北西南一带。淤垫最甚。自东门六堡以下。稍见沟形。深亦仅一二尺。若非大加挑浚。城内之水无可出。城外之水无所归。一当霖潦。必成泽国。且濠之受水。即以保城垣。城与濠倚如唇齿。无濠是无城矣。此城濠之不可不急浚也。一查护堤所以御黄。为大堤重门保障。今堤身自北门外一带。河溜所经。都成平地。即闲有存者。淤剩祗高四五尺七八尺不等。其余三面。淤垫亦居其半。是大堤无重门矣。修城浚濠而外。必亟亟补筑加高。庶可藉资捍。此护堤之不可不急修也。一查省城东西隅。旧有惠济河一道。由祥符陈留杞县睢州柘城鹿邑。以达于亳州之淮河。一可泄开归陈三属坡水。一可分黄河盛涨漫水。一可为省城积水尾闾。乃水利之最巨者。前经费新桥栗朴园诸公议浚未果。及今力图。能将该河挑浚深通。则城内积水。可直达惠济河。不但目前大利。即有意外河患。亦可分流下注。省垣自免吃重。本年河偪省垣。至危极险。未尝不太息于前议之不行也。此惠济河之不可不急开也。以上四大端。均属至要。而文武闱场关系大典。城楼营房以及臬署中军署各公所关系办公。均属要中之要。缺一不可。然或同时并举。不特需费万难。经理亦难得人。应于营合计之中。分先后缓急之等。其序有可得而言者。一查水门洞。本为城内出水之路。今已内塞外垫。淤至二丈。而城内积水四围。形若巨湖。夏闲大雨时行。必至街衢溢满。为患不小。应于正月首开五门之后。一面将各城积水。逐节疏通。统归一路至水门洞。一面将水门洞内外竭力挑挖。去淤就下。一面就本有之惠济河头。赶挖惠济沟一道。约宽三四丈。深丈余。使城内积水。全由水门洞出以注之沟。由沟以达之惠济河。一气贯注。全城可免水患。而城外积水更巨更多。赶将城濠开挖深通。以宽七八丈深一丈七八尺为度。使各路积水统归一濠。此为第一急务。四月中旬必须办竣。此后则修城垣复贡院二事。必不可缓矣。盖合龙之后。城垣水退。残破全露。籓篱尽撤。盗贼时时可虑。而贡院工程浩大。后岁即届宾兴。必须于一年前兴工。临场方可不误。明岁夏秋闲。先以此二事。分人分款。同时并举。期于必成。此次要之急务也。

至护堤虽以御黄。而明岁下南厅办理善后工程。大堤必加高培厚。自然巩固。护堤即缓至后年赶办。似尚无虞。惠济河自祥境陈留杞县睢州鹿邑柘城一带。工长费巨。固属必不可省之工。然于急中筹其至急。则惠济沟既经开泄于前。惠济河自可接办于后。此二者皆系后年要工。可缓办而断不可不办者。合诸教场城楼营房臬署中军署各工。以次分别办理。总计非一百数十万两不可。其筹划之方。有可得而言者。查祥工失事后。请帑计至五百万外。加以守城之费八九十万两。三省赈恤之费约百数十万两。已为至优至渥。我　国家经费有常。且当海疆事棘。经费支绌之时。凡我臣工。具有天良。断不敢再请帑项。上廑　宸衷。则议摊议捐。其亟亟矣。查豫省办成案。每值要工。奏明由司暂垫。分年按地摊征归款。现在善后。应即照此办理。而年限加近。至多以三四年为率。期于库款早归。公事亦可得济。此一法也。善后诸事。原以保省城。开属各邑。或附隶省城。或近联会垣。各绅商深知帑项艰难。目击工程紧要。自应首先从厚捐输。为通省倡。而八府四直隶州。均恃省城为根本。省城有事。凡属隶省城者。均应竭力捐输。以襄要工而笃梓谊。此公议所在。诸绅商谅有同心。加以破格优奖。必可踊跃奋勉。多多益善。此又一法也。二者合计营。所以补帑项之不足。聚百八邑绅民之力。为千百年久远之计。理大物博。众擎共举。百数十万金当可力图也。总之此事至巨至要。为数百春秋所未有。为亿兆苍黎所托命。不能因难而不办。且不能因难而缓办。惟在择人以任事。筹款以济公。相先后缓急以纾其劳。稽工价料物以核其实。心不可怯。怯则愈退愈难。序不可紊。紊则愈杂愈难。时不可失。失则愈久愈难。愈积愈难。惟知其难。不避其难。亦何虑其难而不可为也。当此　国家多事之时。汴梁为中枢要地。中枢安。则肇域皆安。肇域安。而我　国家亿万年金瓯永固矣。

　　中牟堵口管见道光二十四年　　　　　
邹鸣鹤

谨按中牟大工。土性纯沙。金门深至十一丈。虽自走占以来。口门拆展。逐渐停淤。现止深四丈余尺。而新沙底见溜即淘。水深不能预定。兼之引河头层滩重。吸溜无力。两坝恐致吃重。则办工难矣。大工费帑已至七百余万。此后重兴工作。接坝挑河。约非五百万金。不敷工用。现在内外库项支绌。无从拨发。则筹款难矣。此二难者。势所必然。人所易见。亦人所共知也。然办天下事。不外理势两端。必先折衷乎理。而后权衡于势。理之可办可不办者。势有所难。则或可中止。理之当办必办。万不可不办者。祗应设法以济势之穷。而不能因势而悖理。查黄河自中牟漫口以来。河南之开封归德陈州。安徽之颍州凤阳。江南之淮安扬州诸郡境。而至洪泽湖。被水之三十余州县。皆　国家腹心要地。迥非海疆偏僻可比。水过之区。至今村墟寥落。城市浮沈。若不及早挽回故道。直是洪水泛滥。复见今日。有是理乎。此不可不办者一也。三省被灾之民。不下数百万。经年昏垫。随地流离。其鹄面鸠形编茅掘穴而居者。沿堤沿河千余里皆是。大抵暂忍饥寒。专望合龙复业。一闻缓堵之说。生全无望。人各自危。必致弱肉强食。聚众滋事。其害殆无底止。此不可不办者二也。淮阳一带。为漕河咽喉之地。今以洪泽湖受全黄下注。一遇涨漫。堤防告警。漕道必致中梗。将来不堪设想。此不可不办者三也。河南省城。中枢要地。经祥工浸漫之后。竭全省官民心力。始得修复。今黄河偪近护堤。汛涨仍虞漫及。全城数十万生灵。安危难卜。年来官绅环守。比户担惊。岂能常年以为故事。此不可不办者四也。此四者。理之确不可易。人所易知。亦人所共见者也。或者曰。理固如是。其如筹款无出何。不知不办之费。更有甚于办之费者。即以河南而论。自春闲大工停缓后。奉准加赈三月。计费约八十余万。加以各州县蠲缓约四五十万。合计银一百二三十万两。其安徽江南两省灾赈蠲缓之数。各以百万为率。统计三省总须三百余万。而于大工无纤毫益。黄水之泛滥自若也。不堵。则明年之灾赈蠲缓依然也。不堵。则年复一年灾赈蠲缓有加无已也。是欲省办工有定之费。而转贻不办无穷之累也。且即为不堵计。断不能一任浊流横溢中土。久后必当别筑长堤以束之。千里平沙。凭空兴办。计筑堤之费。必有十倍于堵口之费者。此又在年年赈缓之外者也。然则堵费较省。究将何出乎。愚见豫省及各直省续办捐输。　　圣谕煌煌。专为工需筹款。此事责之一省则有限。普之十七省则不绌。以十七省力合营。必有成效可观。惟捐输期宽。办工期迫。今议八月以前。各省捐项全数解工。此外先行借拨若干万两。捐有成数。陆续归还。此中权衡缓急。原非外吏所能深悉。然十七省常年捐输。总可得银数百万两。工需不致无着。则理之可决者。或又曰。即使费用有出。其如工程棘手何。不知治河犹治病也。

治病而不知病根。则医药无灵。病根既知。则药得力而医自灵。今日口门之病根。在纯沙。在河头滩阻。人人切知病根之所在。而力救之力挽之。祗须白露后细勘情形。或将大坝斟酌向背。避深就浅。或将引河挪展口唇。刷滩迎溜。或接长挑坝以使之东注。或添建二坝以使之擎托。循前辙而精益求精。集众长而断以独断。必谓人力殚尽。天心仍不悔祸。应无是理。要之前此垂成忽败。固由形势之吃重。金口之过深。然不遇风狂涨骤。未必失事也。执偶尔之失。而谓后此之必不成。有是理乎。乃又有为之说者曰。此坝即能堵合。下游淤垫已甚。下壅则上溃。不旋踵恐又失事。则真因噎废食之甚者矣。无论仪睢以下。受淤本少。下游自畅。无论开挑引河。导水冲刷。下游更畅。即令河身高。合龙后又酿危机。岂不知善后工以两堤加高为首务。河高则堤因之增高乎。岂不知分厅分汛而守者专司防险。彼时岂无抵御之方乎。靳文襄公论河曰。祗有补偏救弊之方。从无一劳永逸之策。正是此旨。若执因噎废食之见。谓合龙后倍难。不如不合之较稳。是直置洪水泛滥于不问也。是直置三省百万之民荡析流离于不顾也。是直欲废漕道而弃汴省也。理之所断断不可者也。不才往来工次。目击鸠形鵨面编茅掘穴而居者。比比皆是。辄为掩面伤心。不忍正视。兹蒙执事谆谆咨询。不觉倾倒而出。语多狂瞽。意出至诚。虽以此获多言之咎。出位之讥。亦不暇顾。伏惟大君子采择而鉴宥之。

　　筹河论上　　
宗源瀚

光绪十三年八月十三夜。河南郑州下汛石桥决口。于是朝野上下。无不皇皇以不能塞决为忧。窃以为此不足忧也。前明河防。被大害兴大役者五十余。我　朝二百余年。东南两河。除平漫不计外。夺溜大工亦三十九次。未有不能塞者。咸丰五年。铜瓦厢决口。时值用兵。无暇兴大役。且欲试行北流。工遂未举。非不能塞也。豫河之工。在北岸难。在南岸易。南岸口门水深溜急者难。口门水不甚深者易。康熙六十年之马营口。乾隆四十六年之青龙冈。工阅三年而后成。青龙冈以徙堤徙城。用帑至二千万。嘉庆八年之衡家楼。廿四年之马营坝。虽皆秋决春塞。然一则用帑千万。一则用料至二万数千垛。至今谈者变色。皆北岸也。若南岸则不至乎是。南岸如乾隆四十三年。祥符仪封五挫于垂成。道光二十三年。中牟九堡将合时亦连失五占。然一则口门水深十一丈。一则口门水深九丈也。且初工虽未就。而守其已筑之坝。至次冬旋合。此外南岸之工。如中牟杨桥考城五堡。张家油房。睢州二堡五堡十三堡。仪封三堡。祥符三十一堡。或不三月或不两月。其棘手者亦仅至次年正二月迄工。今郑工居南岸。文成阿桂奏议云。荥泽郑州距广武山甚近。土性高坚。闻决口以后。水平溜缓。非甚难措手之工也。岂有不能合龙之理。故曰不足忧也。虽然。有可忧者。口门太巨。兴工太迟。集料太艰。　本朝三十九次大工。与文襄靳辅连塞南河二十一口。口门或数十丈或一二百丈。未闻有五六百丈之事。最大者。乾隆中中牟杨桥。嘉庆中武陟马营坝。道光中中牟九堡。亦仅三百余丈耳。若南河云梯关外陈家埔马港口。堤卑防懈。迥异内地。马港口称七百丈。然近海溜缓。且过水亦祗三百余丈而止。今郑工乃至五百五十余丈。创巨痛深。其由来殆非一日。自来霜降水弱。大工聿兴。极迟冬十月十一月。今十二月中旬始定计。正月初闲始筑东坝。距清明桃汛不足两月。工则繁。时则迫矣。料为塞决之大需。犹用兵之必先筹饷。未有无刍粮而能用士卒以制胜者。乾隆三十一年。铜沛厅韩家堂漫口。　　　特旨豫抚将存工料物由黄河运用。即徐属大工办料。亦必择上游铜沛萧砀丰可以顺流运送者。乾隆三十九年。清河老坝口之决。甫报三十余丈。即奉　　　旨恐江南所产之料不敷。豫东两省。豫备盖于其先事。以计虑周密。惟恐其或滞也。嘉庆四年。南河邵家坝漫口。吴总河璥疏言。堵工首在料物应手。始能一气呵成。近工多系灾区。下游又不通水路。远处搜买。运费倍增。一垛需数垛之价。来路愈远。到工愈缓。一遇阴雨泥泞。更多迟滞。料贩刁诈成习。远者固以挽运昂价。近者亦或囤积居奇。委员于本工设厂招收之外。又于豫东连界分设数厂。俾料户有各路牵制。不致逞其垄断。又因民之不信官也。奏明另加帮价。照民闲时值交易。大张晓示公平现价。委员发银领办。仍设法令地方道县。劝令驯善之户。先办若干以为之倡。远近民人目睹其利。始辇运以来。渐次云集。盖于其既事。又多方计划。惟恐欲其入而闭之门也。

凡所以为绝大之工。急待之料。不如是。不足以集吾事也。近年山东派州县办料已成弊政。非不发款也。而先料而后银。辗转详禀。姑无论其艰耗之累官何如。试问州县岂能垫。岂肯垫。遂亦以先料后银之术施之于民。夫上司施之于州县。虽后犹有也。州县施之于民。曰后则竟无矣。非必官尽入橐也。转发有绅董保长。官曰吾以丁役转运。待次候时。领费兑价各耗若干。绅保亦曰。吾以催集汇总。分设公所。领费兑价又各耗若干。加之以延欠侵挪。而亿万人区区之微价。尚能到茅檐蔀屋中乎。且也持养命之料。易无之价。而犹必自备舟车牛骡。喘汗饥疲。送之县城。挽之工次。其中苛索勒诈。废时辍业。弊害不可胜言。派一县办而一县骚然。派通省办而通省骚然也。今河南乃效法山东。于工之初起奏内。已明言迭抢奇险。陈料已空。旱潦不时。新料短少。而曰摊派六十州县。严定功过。勒限购运。夏邑等县推波助浪。又于派料之外。用兵差例派车。道路汹汹。遂至围署伤官。而民亦枪毙。传闻竟有焚料以自者。九月已备兴工。而十一月奏言正料尚不足十分之一。今年正月东坝储料。尚祗一千七百垛。料愈短而工愈延。工愈延而合龙之期愈杳。所谓欲速反迟。似省而费矣。九月十一日　　谕旨。即着部库先拨银二百万两仍续筹的款源源接济未到以前准由司库提款应用饬令赶集料物乘霜清水落之日节节进占。　庙堂之谟。同符　　　祖武。　　圣明在上。知必先有银而后可以办料也。乃不一律发款采买。而派州县办料。虑民闲之少料乎。州县岂能为无米之炊。虑公平收买之昂价乎。嘉庆十一年。钦奉　　　朱谕。河工至要民命攸关总不必存惜费之见。十二年。南河以工料增昂。胪款奏定照例价加增。仍声明设遇漫口大工。事非恒有。准临时据实陈奏。是以十一年郭家房及王营减坝。十三年马港口。十六年李家楼诸工。均奏准确按时价加增采办。工程紧急。祗求料物应手。不能再计价值。况豫省向有奏明例外帮价摊征摊捐归款之案。皆见于总河吴璥之奏疏。虽摊征摊捐。亦不能无弊。然较之令州县张空弮以迫取于民。犹为彼善于此。且州县虽受勒迫。终亦必昂其值。似节而仍滥也。州县亦非人人不可办料。惟先料后银。与领银办料。一转移闲。而利钝迥别。价不吝而料大来。料大来而价必落。善持筹者无滥费。似宽而仍严也。杜浮冒在任忠信。岂在吝出纳乎。观李薛两星使合疏之词曰。州县既无巨款。民力亦虞不堪。艰迫情形。尽此二语矣。夫使民疑极易。使民信极难。既见迟价扰民。未必不已中途易辙。然民或疑其初而不信其终。则有吴总河办邵家坝工之出示示信劝驯户为倡之成法。在今春不能合龙。必仿中牟诸工。将已筑之坝设法防守。俟秋后兴办。殷鉴在前。购料有法。故不惜反复切论。

若夫探源之计。则既事而购料。不若先事而储料。康雍以前。镶埽犹用柳。靳文襄治河书。柳遇水则生。草遇水而腐。当风迎溜。柳七而草三。勤恪齐苏勒奏。束埽以柳为骨。则工坚而帑省。柳不。始代以苇柴。文端尹继善亦奏。柴柳入水。耐沤而经久。次之。故当时河工文武有栽柳之额数。额外之议叙。河兵岁有栽柳百株之课。不如数者。河牟有罚。士民亦有栽柳种苇议叙顶戴之成例。必使近工处柳苇成林。蔓延野。不尽用秫也。嘉道闲南河奏明徐属用。海属扬属用海柴苇柴。文敏百龄整顿南河苇荡营。虽中有齮龁。然额柴三百十六万束。至嘉庆十七年报采至六百余万束。见之工部奏疏。而中衢一勺中。尚言办理之未能如法。未尽其量。海柴即苇柴之类。凡沿海沿湖滩地皆有。豫省稍难。东省则甚多。南河无工有料。更宜力谋以济邻封。在有心有力者。毅然殷然。力筹大本。足无事时之修防。备有事时之携取。省千百万之　国帑。苏亿万姓之苛派。夫岂难哉。至于大工重三坝。曰大坝。二坝。挑水坝。皆为要着。而尤在坝基之得地得势。二坝相地形。或省或否。然有工竣而补二坝者。则二坝亦非竟无用。挑水坝与引河相呼吸。无挑水坝则引河将不能得力。此三十九次大工。有成案可考。凡习河事者类皆知之而能言之。故不具论也。

　　汴省拟设河图局片光绪十五年　　
河道总督吴大澄

再舆图之学。古人不如近世之精。海道长江各图。与海防江防大有裨益。轮船管驾。测量水道。赖有舆图以为表则。画山必及四址。山麓所占之区。非实测不知其宽广。绘水必及沙滩。河脚所占之地。非实验不知其浅深。而黄河之曲直宽窄。与河防关系尤重。向来绘图多出吏胥之手。仅知大略。并不开方计里。河臣治河。求一详细河图而不可得。中州官吏士子。亦无精于测算之人。风气未开。难求实效。臣拟于汴省设立河图局。咨商南北洋大臣两广总督船政大臣。选调津沪闽粤各局熟谙测绘之委员学生二十余人。咨送来豫。分段测量。自河南之阌乡县黄流入境之处。至山东之利津海口止。绘画全图。刻成精本。亦河工善后之一端。虽河道时有变迁。而堤岸之宽狭。何处顶冲。何处坐湾。堤内之老滩嫩滩新坝旧坝。堤外之水塘土塘官地民地。大小诸河之会合。南北各山之毗连。城郭村庄之远近疏密。皆可一目了然。有定之界址。既可按籍参稽。其无定之滩河。亦可随时添注。实为讲求河务不可少之图。惟该员等航海而来。沿河跋涉。与创办电之员。劳绩相等。非酌与奖叙。不足以鼓励人才。而精于测算图绘之学。颇难其选。不致冒滥。如蒙俞允。俟咨调到局。将各委员学生衔名咨部存案。以昭核实。是否有当。谨合词附片陈明。伏乞　　圣鉴训示。

　　查革河南河工积弊并拟改章设局疏　　
许振祎

窃臣承准军机大臣字寄。光绪十六年六月十三日。奉　　上谕。给事中张廷燎奏河工积弊亟宜革除并陈管见一折等因钦此。遵　旨寄信前来。臣钦奉　训谕周详。莫名感悚。惟时抚臣倪文蔚适已因病出缺。臣自接河篆。未及两月。即驰抵工次抢险。一切积弊。未能周知。因与护抚臣廖寿丰会商。札委妥员密查在案。臣惟　　圣主有核实之政。则才鼓舞。当共奋于功名。微臣忝宣防之司。当激发天良。何敢避夫劳怨。臣昔官河北道。值　钦差大臣孙毓汶乌拉布奉　旨查办河工。臣即以裁款改章之说进。几为通工之所不容。今复叨荷　　天恩。畀以全河总任。是臣仰酬　高厚主成。在此时矣。履任以来。痛自振刷。诚不免矫枉过当。然臣必以坦白习勤。可任属僚之推究。庶几执法整顿。亦当退无后言。今按张廷燎所奏。其指斥弊端。未必无因。亟应详查禁革。其条陈办法。略得近似。尚须切实讲求。如所称由司发款。道厅皆具空白印领。由该道填注数目。填注一万。祗发五千。此五千复有折扣等语。臣官河北时。查各前任未曾有此。推之开归道亦当复然。顾此语风传已久。密访各厅。诱之使言。且属无所顾忌。不妨揭出。以纾患苦。乃该厅等合词禀复。坚谓无之。意者大汛将临。该道每酌留若干。以为抢险之用。工多则多给。遂有参差。而领款少者。不免怨望。物议之来。或即由此。至折扣一节。查除减平部饭等项。应随发款坐扣外。未闻别有折扣。若霜酬名目。早经查禁停止。自郑工失事。河上益复萧条。虽查无确据之弊端。不得不变法以杜其隙。应如张廷燎所拟。准令各厅员赴司领款。则两道不与支放之事。自可不沾克扣之名。稽查维持。实有裨益。臣等仍通饬所属大小衙门。如有折扣偷减情弊。除严治罪外。仍按款追缴不贷。至迎溜筑坝一节。本系正办。臣初至力主此说。今抢险一次。乃知小险则抛石可御。大险则非广用料。鲜有济者。砖石保常。料保变。此定理也。石坝既多。自可省扫。亦定理也。然其要在得人。有决矢可用之人。即有确切不欺之工。且必有便不多之费。谓立一法而能永除积弊者。从古无是道也。谓得其人而不能破除积弊者。亦无是理也。张廷燎又请酌提一成。为各衙门办公之需。查河南司道府厅。皆经涂宗瀛奏定公费。而以开归河北两道属之河工。事同一律。自应给予公费。现查督抚两道七厅。共十一衙门。自幕友委员差官。至胥吏外工走卒。月领口粮者。不下数千人。约计非七万五千金不敷。拟请以此数垂为定额。亦仅少逾一成之数。此臣等就张廷燎所奏斟酌妥议之实在情形也。抑臣更有请者。河工诚为漏卮。　朝廷岂不深知。特以天事无定。故每不能责实。不知河或改道北流改道南徙者。自是天意。不关人事。然必数百年而一变。或数十年。又若前岁郑工溃决。全河夺淮入湖。奔流年余。并未入海。不知此水消归何处。此自变异。不可以人理测。他若各厅修守。皆有旧章。年河势。可得大概。但使去隐饰而殚实心。即可筹稳计而得良法。何至年年添款。事事颓废。在工尚以为不足。局外直斥为侵渔。臣实羞之。

故改章之举。早蓄此念。言官条陈河工。重在惜费。臣之条陈河工。重在保险。先保险而后筹减费。人之所共知也。先减费而敢任保险。人之所不敢言也。此事固非改章不能行。实非河臣身任其事亦不能行。臣请先胪陈积弊。后明办法。一一为我　　皇上陈之。其一曰把持之弊。各属皆有幕友。河工独曰库储。其余例案。全不知之。独抄撮部中报销之册以为秘本。其在河督署中者。则以险工恐吓。使之不敢拟议更张。而于奏报无工处所。亦必故作张皇铺排。以为见好受谢地步。其在河道署中者。则以力请添款暗阻发款为务。其在各厅署中者。则以节省工料劝留银钱为务。此弊不除。各官皆为蒙蔽。而河臣受累尤深。故臣初次任。即不延用库储。众论哗然。臣不为动。其二曰轇轕之弊。各厅岁办料砖石。本系领款所购。而于交卸时。复将余存列入交代。且于道库陆续扣领。故有已故厅员。其子孙仍支领一二十年者。因之有料亦不办工。留积异日家私。其实料早化灰尘。砖石亦归乌有。纸上凿空。坐收实利。此弊不除。实属不成事体。故臣此次改章。于霜后查取各厅所存料砖石。概行充公。不准再立交代名目。以断葛藤。其三曰失算之弊。大凡料早买则价廉。后买则价贵。砖石先办则有济。后办则无及。同一支放。早则可供急变之需。迟则必有贻误之患。查河工款项。名目纠纷。有所谓额款者。有所谓奏添节省防险者。有所谓另案砖工埽工土工石工者。其实则取之司库。分别各名。以便报销。而弊端即由此出。约计每年报销六十余万。而司库必陆续拨给。或迟之又久而拨给。有事不能为先时之备。无事究可便中饱之私。以至遇险而故称垫用。河臣尚不能稽核。部臣又安得而考察之哉。此弊不除。无从核实。今臣拟定改章。每年请款。即以六十万为率。寻常抢险。似可不必加添。而将各种名目。概行不用。特定名曰岁修额款六十万而已。拟请司库定于每年十月发四分之一。以办料砖石。次年二月发四分之一。以办春镶埽工。次年五月发四分之一。以办大汛防险。次年七月发四分之一。办善后各工。眉目犁然。免致所报非所用。所用非所报。于是河督道厅。人人有保固之责。不得不讲求。不得不节省。无意外之希冀。则必无意外之铺张。有先事之取资。即可责先事之实政。按时课功。不能遁失。其四曰忙乱之弊。河臣以公事责之两道。两道以公事责之七厅。七厅以公事责之外工。问其底蕴。半未深悉。遇有险工。加倍张皇。即求添款。计较已定。先请河道。次请河督。至则人工纷纭。无从稽核。用料无料。用石无石。临时采办。辄称借垫。河道茫然。河督默然。但添款了事而已。不知岁领之款。所办何事。何至有工即尔竭蹶。谓之无弊。其谁信之。此弊不除。则奏报几无实话。臣愚以为既为此官。则当各任其事。与其因人误事而自被罪。不若奋身任事而可认真。故臣此次改章。拟以身先属。先事预防。庶不淆混。

四弊既明。然非另设河防一局。究竟不能更易旧辙。积久终属空言。何也。河工习气已深。耗费亦甚。即发款尽归厅员。而厅员每办一工。实比外人所办。昂贵数倍。盖其受制非止一二人。开销不止一二处。所从来远矣。各厅如此。一厅岂能独异。印委员弁。可借上司弹压。至于不在官之人。招用不能过严也。应分润之人。有工不能尽省也。臣拟设局比较。庶可除去其弊。如同办料石。臣局之所报如此。则各厅之价。岂得顿相悬殊。每遇险工。臣局先有人专司。则各厅之人。究亦无从蒙蔽。故臣拟请岁支司库银六十万。共四十八万。概归七厅赴司分四次支领。另提十二万两。设一河防局。由臣主之。所委各员。不分河工地方。总求廉介精细熟谙工务之人。不徇人情。务责实效。其银亦不入局。寄存藩司外库。凡领银办工。由工员开陈实数。俟提调核定。两道上详。臣即批准。赴司领取。总求涓滴到工。并比河工格外省费。一钱可作两钱之用。如复有弊。臣愿一人独承其罪。且先期相视险要。广储料石。无论何处有工。即饬局员飞驰办理。用厅员之兵夫。动厅员之存料。如有不足。概行取给河局。厅员遇工。除将派定所备料石杂料用毕后。即算无事。不必另禀。以杜蒙混来添之弊。凡河局专管。先时筹备。临时策应。随时稽查。且可代任勤劳。代承责任。代为禀报。以臣拙见所揣。照此行之。应可弊绝风清。不必另请添款。似无意外之虞。惟此系实用实销。将来各厅报销。仍按旧章办理。河局报销。祗能据实开单。惟乞　饬部臣少从宽假。庶臣得以董率各员。共竭心力。以保险工而芟浮费。事如有效。仍按两年安澜。将委用各员。吁乞　　天恩。从优给奖。俾人人自奋于功名之路。而尽破保其身家之私。如此真伪相形。勤惰相较。物料充积。石坝林立。谓两岸工程。从此不日有起色者。臣不信也。目下节交秋分。河流顺轨。足以仰纾　　圣廑。除沁工河武两县工程。向系地方官督饬办理。及金乡是否可以建闸。业经护抚臣委员往查在案。应由护抚臣另案覆奏外。所有遵　旨革除河工积弊。并议改章设局。以保险工而节浮费情形。谨会同护抚臣廖寿丰恭折具奏。伏乞　　皇上圣鉴。

　　覆陈体察豫东河工情形疏　　　　
河道总督任道镕
  </div>
  <div class="pagination">
   <a href="皇朝经世文续编_page177.html">
    上一页
   </a>
   <span>
    ...
   </span>
   <a href="皇朝经世文续编_page173.html">
    173
   </a>
   <a href="皇朝经世文续编_page174.html">
    174
   </a>
   <a href="皇朝经世文续编_page175.html">
    175
   </a>
   <a href="皇朝经世文续编_page176.html">
    176
   </a>
   <a href="皇朝经世文续编_page177.html">
    177
   </a>
   <span class="current-page">
    178
   </span>
   <a href="皇朝经世文续编_page179.html">
    179
   </a>
   <a href="皇朝经世文续编_page180.html">
    180
   </a>
   <a href="皇朝经世文续编_page181.html">
    181
   </a>
   <a href="皇朝经世文续编_page182.html">
    182
   </a>
   <a href="皇朝经世文续编_page183.html">
    183
   </a>
   <span>
    ...
   </span>
   <a href="皇朝经世文续编_page179.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
