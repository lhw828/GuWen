<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 27 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 27 页/共 192 页</h1>
    <div class="content">
　　原灾　　　
管同

古初之天如婴孩。虞周如少壮。自汉迄今为衰。后此为耄。何由知之。由灾异知之。何由灾异知之。由灾异之多寡知之也。古者圣人在位。灾异之来。其德加修。其刑加慎。撤音乐而裁膳食。玉帛牺牲。祈祷相望。儒者之说曰。国有失道。则天出灾异以谴告之。圣人知夫灾不虚生。而欲以弭其变也。是以兢兢深自省尔。然以吾考之。春秋时二百四十二年。山崩者二。汉文帝时。同日崩者二十有九。春秋大水者九。东汉一月之间。郡国大水者八。春秋日食三十有六。唐三百年而日食过百。夫汉唐之祸乱。岂能有甚于春秋哉。何在春秋则乱已极而灾少。而在汉唐则乱未极而灾多。古之天。婴孩少壮也。其气庞。其力厚。其筋骨坚凝而丰润。声色寒暑之交伤。未足以成剧病。汉以后衰矣。其气微而力薄。其筋缓而骨虚。尽调剂以辅之。犹虑不胜。稍不谨焉。则百病丛生。而不可复治。圣人曰。天之病。衰为之也。天之衰。人致之也。世不有耄耋期颐康强而无疾病者乎。当吾世而使天至于斯。谁之咎也。是故值天之衰。愈恐惧修省而不敢失道。夫岂敢曰。此定数也。于我无关与。

　　求治　　　
戴楫

天下之治乱。人为之。非天为之也。天之生斯民也。未有不仁爱之而欲其常安全者。特世之乱也。虽天不欲乱。而望人有以定其乱。其卒无人焉定其乱也。则天亦无如之何焉尔。不然。何三代以前。世之乱从未有如后世之甚者哉。盖乱之生也。非一日之故。及其成也。乃一成而不可变。故凡为君者。于乱之犹未成。其求治不可不急也。且天下之由乱而治也。创制之世。祖宗环视天下。其在外苟尚有强藩未服。巨寇未除。在内苟尚有乱贼未诛。权佞未去。法制苟尚有因仍前代之未尽善。则必为之思所以削诛鉏因革损益之道。皇皇焉朝夕不暇。措天下于泰山之安。盘石之固。使子孙可以世世遵守。而无复有仓卒意外之变所不能豫定以明诏后世者。时易势殊。所以补救之者当何如尔。及子孙席祖宗之业。守先代之法。数传而后国用广而财赋空虚。风俗久而习尚偷薄。科目之制坏而贤才屏弃。资格之弊重而官吏因循。疆土愈广。民人愈众。事变愈多。上下蒙蔽。文武恬嬉。乱形未着而乱机已伏。而此时之为治者。犹循循然不求所以振作改易。一切因陋就。任其废坠败坏而不为之所。然后乱亡随之。而天下乃不可为。呜呼。此岂天为之也哉。治一郡一邑。与治天下大小不同。其为治乱一也。彼守令之不忠于国。而不切切于求治者。必以为吾子孙不世为之。其有事。吾又未必尚在此也。故守令不求治。而郡县有一日之变。是他人后来者之忧尔。若天下将有事。为人君者。不及其身求天下之治。则非他人之忧。而子孙之忧也。夫有天下者。若之何而与子孙以忧乎。且子孙之能胜其忧与否。未可知也。而今之所谓可忧者。至于子孙。其愈久不愈甚乎。夫天下将有事。势虽可忧。亦尚未至若祸乱已成者之甚。而已为苟安目前之计。设若身际其乱。如昔汉唐与宋中衰之世。其能晏然已乎。抑能不求所以为治乎。故愚以为当今之世国用空虚。当求所以生财之道。而货利必不可殖。风俗偷薄。当求所以善俗之本。而教化必不可无。贤才不出。当求所以兴贤之要。而不可以徒尚科目。官吏不饬。当求所以任官之法。而不可以尽循资格。天子不敢一日忘天下之未治而安于苟且。宰相大臣不敢一日幸天下之未乱而务为粉饰。如此则天下治矣。今夫人之有疾也。血气已亏。药饵犹可治也。乃病者讳疾而忌医。其初一藏之病已尔。久之而病脾者传于肺焉。久之又传于他藏焉。至于五藏皆病。而欲治之。斯亦后时而不可为矣。呜呼。此扁鹊仓公之所为望而却走。而谋国者所大忌也。

　　名实论中　　　
高延第

饰于外之谓名。修于内之谓实。有其实者名附之。徒有其名者实去之。并其名亦不可独存。是故开创之国务实。治平之国修名。中夏之国务名。僻陋之国修实。中兴之国修实。积衰之国则实与名两亡。纵览古今。薄观中外。其事可得而言也。昔周自不窋以后。迁豳徙岐。君臣上下。惟以勤稼穑修埸为事。故其习俗纯朴信厚。隆然日起。观夫酌匏执豕。供御麤略。则燕享之礼未备也。瞻原陟巘。劬劳风尘。则和鸾清道之仪未设也。陶复版筑。寝庙裁足。则宫室台榭之制未盛也。其拮据奔走。多在积粟厉兵。开通道路。而一切制度文物。非强弱盛衰所系。故皆草刱简略。致其实者。固不暇致其名也。及其浸炽浸昌。至于文武。土地日辟。驯至于有天下。可谓盛矣。然犹待三叛削平。徐奄底定。而后礼乐制作。以次修举。至成康而大备。是所谓名也。致其实所以厚立国之基本。致其名所以宏有国之体制。开刱务实。治平修名。此其事也。由周而后。如汉如唐。其刱造经营。不尽若周。然于名实错施。先后缓亟。固不甚相远也。秦人以附庸立国。崎岖戎翟之闲。历春秋战国七八百年之久。中国日以文诰会盟为务。以华靡逸乐相高。秦处一隅。风俗朴陋劲质。常以夷狄见屏。而秦反以此发愤修政。缮甲兵。开阡陌。疾耕以养战士。日臻富强。至孝公而大振。天下卒并于秦。始皇不维开基之艰难。而歆羡乎六国宫室玉帛子女之奢丽。遽自侈大。崇帝号。筑阿房。标刻石之名。慕登封之盛。所以饰其名者。远不如周。而本有之实已亡。故二世而灭。其后北魏金元。皆起于荒裔。其肇基与秦无异。而崎岖蓝缕过之。咸能自振于一隅。而威制乎天下。及其建都中土。习于靡俗。承平日久。文物日滋。上下骄逸。至于弛武备。讳盗贼。恩加于非所。财糜于无用。一旦有事。逡巡畏缩。瓦解溃散。视昔之百战不挫。困惫而能自存者。不啻粪壤霄汉之别。盖其实久亡。所谓名者。尚不及汉唐。而溃败之祸。又加甚焉。僻陋务实。中夏务名。此其事也。汉宣帝起自闾阎。知吏治得失。民闲疾苦。及其即位。综核名实。信赏必罚。政事文学法理之士。咸精其能。至于伎巧工匠器械。后世鲜及。逮其末年。海内富实。信威北夷。匈奴分裂。单于稽首。为古今所罕觏。史臣谓其中兴侔乎少康。信矣。暨乎元成。忠佞莫辨。而匡张孔马之伦。谷永杜邺之族。徒以伪儒俗学。倡导人主。附下罔上。大权旁落。湛迷至于哀平。而汉之祚移矣。光武中兴。并县国。省吏人。文书调役。务从简寡。除逗留故纵之律。责战守禽讨之效。至宫庙礼乐。犹多未备。而吏得其职。人安其业。暨乎桓灵。君不识是非。臣不辨黑白。公卿大夫。营己治私。求势逐利。衣冠造请。填门塞道。见中论贤奸杂进。清浊混淆。方且饰濯龙。祠浮屠。开西邸以鬻官。启鸿都以养士。浮诞相尚。正人耻与为伍。而东汉之业倾矣。中兴崇实。衰世实与名两亡。此其事也。由是观之。实与名交致者上也。否则先其实后其名。犹足以自强而致理。若夫事事存其名而无一事有其实。欲以起积衰振极敝。是犹以南辕适燕。终古必无之事也。虽然。名实之说。人所习闻。而言之者卒罕。何也。盖实者。中人所不易尽。而名者。中人以下皆可托之以邀利。有为核实之说者。必起而众訾之。至于阻格废罢而后已。彼秦之王猛。唐之李赞皇。明之张江陵。皆能行综核之政者。当时蒙其利。而一身为怨府。致恶劣庸猥之人。每借口以便其私。此刚毅恳直之士。所为搤捥流涕者也。此汉之中宗光武所为不可及也。

　　名实论下　　　
高延第

综核名实。施于事为者众矣。以辨贤不肖为亟。贤不肖之辨审矣。以考察功罪为亟。功罪之考察当矣。以信赏必罚为亟。夫人果贤。则必行修而材能。行修而材能。此上所急欲任之以图治者也。人果不肖。则必心邪而行污。心邪而行污。此上所急欲诛之以示惩者也。盖贤不肖。实之在人者也。必任必诛。实之在我者也。知其贤而不任。知其不肖而无诛。是有材者不用。有罪者逃刑。有善善恶恶之名。无善善恶恶之实。郭之所以亡也。然天下又有倜傥疏辨。宽和洁清。若可以任重而图大。乃一旦任之。黠者舞智而作奸。愿者比周而保位。如张商英王文统胡广冯道者。比比然也。有跅弛不羁。朴讷迟重。若不足以立功而兴事。乃一旦任之。建非常之节。持安危之重。如刘仁轨郭元振赵熹吕端者。又比比然也。然则欲辨贤不肖之实。必以功罪衡之。而贤不肖之实真辨矣。贤不肖之实真辨。而不以重赏严罚随其后。则有功者无以劝。有罪者无所惩。将贤者隳怠。不肖者横恣。而国亦不可为国矣。古之善为国者。小善必录。不以卑远而或遗。微恶必诛。不以亲贵而少贷。有以滥与苛为疑者。勿听也。盖不如是不足以尽其实也。不尽其实。则忽于小者不能成其大。略于微者。养之必至于巨。大功不得立。巨恶不可鉏。其几皆自遗小善纵微恶始。安得而忽之。或谓天下之大。万几之繁。中外官司之众。欲一一察其功罪而赏罚之。此尧舜犹病日不暇给之事也。乌乎可。曰。为此说者。不探其本者也。夫振衣者。必挈其领。举网者必提其纲。必责一人之耳目。察天下人之善恶功罪。诚穷年莫殚之事也。若夫日在耳目之前。朝夕与论可否别是非。以进退人材考核功罪者。亦不过数人十数人而止耳。此数人十数人者。既日接其言论。熟察其行事。则其人之邪正。与材之良楛。宜知之审考之当矣。一旦赫然明告于天下。某也善而有功。某也恶而有罪。举重赏严法而加之。以显示于众。则此数人十数人者。必皆善而无恶。以此皆善无恶之数人十数人。各察其属而举错之。则卿寺以下。悉得其人矣。公辅卿寺悉得其人。则外之牧伯监司亦必得其人。牧伯监司得其人。复各察其属而举错之。则守令亦必悉得其人矣。自公辅卿寺牧伯监司守令各得其人。天下犹有不治者乎。而其要又不过熟察乎数人十数人而止。可谓之繁且难乎。

或又谓名实之说。本于管商。刻核少恩。非儒者教化为本。平恕待物容众矜不能之义也。曰。此即奸庸之人。自便其私。巧说以涂塞耳目之计也。夫平恕待物容众矜不能。此居乡里无事权者。接人立教之事。非帝王有司之事也。帝王治天下。有司治一邑。尊卑大小不同。而同有分直枉辨良莠之责者也。是则曰是。非则曰非。善恶明白。诛赏立断。不容少有依违。姑息于其闲者也。且也善而有利于民者赏之。非为其有利于我也。恶而有害于民者诛之。非为其有害于我也。圣王立政。兴贤能简不肖。法之施于乡闾者也。大比吏而诛赏之。法之施于朝廷者也。诚以天下者。古今四海共有之天下。法者。尧舜以来共守之法。天子且不能徇己意以为轻重。盖以代天理物之义。当如是尔。岂可反使公卿百执事之人。恣其胸臆以挠之哉。而又何病乎滥与苛哉。今天下贤能之吏虽少。宽厚清谨之人尚不为乏。而风俗日隤。奸民日多。所谓教化者何人乎。是又迂拙愚敝之人掇腐儒糟粕之说。以文拙欺世耳。夫执古之道不可以治今。非独百官有司之人不如古也。即草野之民狙诈悍戾。其气嚣然。亦不类于古人。而顾欲以宽容弛漫之教条治之。是纵其相与为乱而已。曷足贵乎。且天下固多中人矣。彼见小善必录。将自勉于善。虽未必大利于吾国。而其不为恶也决矣。况有功见知。悦以犯难。慷慨激发者已多乎。微恶必诛。必自敛其恶。虽未必尽迁于善。而不敢复肆于恶也决矣。况销乱于未萌。鉏恶于其易。保全良愿者已多乎。夫天下之人。咸能乐事劝功。邪慝不作。日勉于善。而不敢肆于恶。虽三代郅治之隆。未有加于此者也。是固非刻核少恩者所能致。抑岂托名忠厚。持禄养交。挥公帑以市私恩。纵奸民以为阴德者所敢望哉。且人之不循分好干求。未有多于此时者也。奊诟之士。橛竖之人。莫不跃然有放侈之心。势利之望。其犹有所惮而不即肆其志者。恐一旦有操综核诛赏之法以绳我者。将利不可得而害随之。故往往沈吟前却而不遽进。苟尽去夫综核之说。而恣其诞漫。则为善者愈少。为恶者愈众。小人成。公道绝灭。虽尧舜在上。天下亦不可得而治。有世道之任者。其毋惑于奸庸之论。使便其私以贻患天下哉。

　　世变论　　　
宗稷辰

　　　深虑篇

古之圣人。大抵皆善忧者也。故常先天下之忧而忧。在书曰思曰谟曰惟。在易曰惕曰恐。在礼曰虑。大学言安而后能虑虑而后能得。后之君相。苟欲平治天下。舍虑将何从哉。孔子谓人无远虑。必有近忧。孟子谓孤臣孽子。其虑患深。是以能达。又曰。困于心衡于虑而后作。盖天下事。其常易知。其变难知。非虑之深者。不足以穷万事万物之变也。一代之兴。莫不有所惩戒而为之改更。乃所改更者始若迈前迹而见功。久之偏尚寖成。莫能转移以就世变。往往失在所惩之外。于是惜始计之未周。晚矣。累朝之相继。莫不各有所炯照而为之制防。乃所制防者初若过前人而甚察。久之旁落滋失。遂致积重而生世变。往往至于欲制而不能。于是悔始见之未密。抑又晚矣。是故仁胜则易弱。义胜则易暴。文胜则易伪。质胜则易陋。法胜则易怨。言胜则易争。威胜则易骄。计胜则易刻。不惟是也。即尊亲之间。骨肉之际。颁予之分。晋接之仪。恩泽之数。倚任之等。一有所过。而毫厘之谬不绳。忽微之失已伏。近或患作于数年之后。远或成于数十年之间。皆由平时不为深虑。浸寻至于此。甚矣。虑之关乎天下也岂不大哉。昔者周公相成王。朝夕讷诲。以辅王德。老成之忧。动关千百年。成王非不圣哲也。而公之虑之者。惟恐主术稍疏。则隐中于性情。而流失在家国。想其时一嚬笑。必曰无戏。一动止。必曰无逸。一措施。必曰无偏颇。在仁君哲后。无一事不合乎天理而贤宰执必以大失德之事。为之儆戒而咨嗟。惟善虑也。然则人主一日不可不矢以小心。人臣一日不可少忘夫责难。若堂陛之前闻都俞而不闻吁咈。有将顺而无所匡救。是直导君以无忧矣。又何望其深虑也耶。

　　　远见篇

天下有以目视者。有以心视者。目视者一离娄焉耳。倍其目以视。一史皇焉耳。倍其眸以视。一虞帝焉耳。而师旷闇然亡目之人。所见不下于三子。则三子者。用目视有穷。师旷用心视无穷也。故察九渊之深者。或不能度万里以外。悟动之者。或不能推百王之变。畅四门之观者。或不能周十二州之遥也。今人见赤云布天。咸曰旱将至。见元蚁迁垤。咸曰水将至。此凡有见者率知之。惟其近而易信也。夫瞻近知近者。常人之明尔。瞻远知远者。亦常人之明尔。虽所见洞一方。准四望。迥异乎常人吾不谓之见远焉。所贵乎有远见者。涓滴之初泛。其久而成江河。尘埃之小壅。其久而成山岳。秒忽之隐亏。其久而累坻京。芽之新茁。其久而滋丛莽。蠕蠉之潜动。其久而张爪牙。是即物而见者也。嚬笑之偶失。其久而致滔天。几微之忽。其久而致擢发。瞬息之差忒。其久而患百年。方寸之纤瑕。其久而疾一世。臭味之偏嗜。其久而毒毕生。是即身而见者也。故当昌炽隆盛之日。歆羡盈衢歌颂满庭。为窃窥侧睨。相衒于耳目之前。而一二老成悄然深思。若为异日重系其忧。不以为赫喧。而以为泰怃。惟浅夫陋甿之所未见。而斯人见之。迨其应响鉴影神于灵蓍。使后之人追维往哲之微词至论。叹惜当时不得提荧听之耳。警私蔽之心。使瞶瞶者复生其明。卒致迁变以至此也。而若一人一物之细故。其盈虚消息。知者自无不可知。在宇宙内亦识小耳矣。何足较其轻重哉。板之雅曰。为犹不远。又曰犹之不远。古君子谆谆于远之一言。深致意者。不重可思与。

　　　恭旧篇

天下之所不易致者。其久乎。其自至于久者。圣人也。其可以久者。贤人也。久以神明者不可见。见其德与训。久以威象者不可见。见其政与人。今使为天下谋者。曰旧德吾崇之。旧训吾行之。旧政吾循之。旧人吾重之。则奉先王之道。至千百年不易。岂不甚善。而无如势有所不能。从来通都大邑。多世臣故家。其先或与祖宗共栉沐于风雨之中。或受累代任使。荩臣竭劳。功在社稷。名在钟鼎。当其没世。大则祀之功宗。小则祀之乡社。赏延后嗣。恩泽未衰。乃久之而历时稍远。勋阀委于荆榛。遗裔困于草莽。后之君若臣。罕有追询其风节者。欲强之式闾表里。封墓营祠。录及来礽。免渝鄙贱。岂可得哉。此慢于旧德者势也。若夫危言谠论。劻翊先朝。佐成典书。载之方策。其明若蓍鉴。其重若金石。厥后予圣予智。势分日严。寡学浅夫。辅道称述者。多务卑近。闲思举名言以进讽。陈古谊以格心。良恐触犯忌讳。无复征引。偶有一二正人。略为入告。多病迂阔。谓昧时务。求其扬前谟。宣往议。抑又难之。此荒于旧训者亦势也。至于巳事遄往。圣人所以酌损益者也。政在故府。典册法书系焉。修而举之。治道可复自。晚近好作聪明而矩浸弃。数十世之成宪。数百年之至计。忽乎若皆厌闻。譬犹飘风之吹坠叶。持柄者效尤踵谬。以为其道在迩。旧章日听其沦没。旧绩日任其愆忘。势遂薄旧政而不为矣。至于守治法。当亟留治人。与典刑并重者非老成乎。其人不亡。丛脞可振。其人不出。空虚可忧。试与登其庙廊。见有黄发眉。三五在列。远近瞻仰风采。俨然敌国外患。皆惮之曰。是未可动也。奈何宿佐凋谢。遗贤遯荒。偶存衰残相轻狎。猝有疑难变动。莫由询之谁何。轻捷便利之徒日以进。守拙持重之人日以。举家国事付于数少年。听其汛舟洪流而不知所届。势至于无旧人而天下更可危矣。是以古之哲王贤辅。不以旧德之几湮而弗加礼也。勿以旧训之难遵而弗深考也。勿以旧政为可废而弗绍修也。勿以旧人为可弃而弗殷访也。三代之报功贞教。惇典乞言。其所以恭厥旧者。皆所以恭厥先也。书以孝恭并美。果克致其恭。非善孝也哉。

　　　怀新篇

旧信可思耶。旧之善者可思。其不善者不足思。古于旧之文有二焉。其一似以萑覆臼。为能守其陈资以养人也。其一文为鸺。义为鸱。或同鹠离。盖鸮之老者不可留。而留是当除者也。故易象于革去故。鼎新焉。尝观晦蒙屯塞之境。草木蕃庑。洞郁。上不见日月下不见人。虽中藏太古之瑞。亦复沈霾幽隐。宝气潜伏。于此有人焉。操斧斤入林莽。砉然开其幽而通其蔽。遂使晖光忽新。俯仰为之大宽。登陟为之欣畅。岂非人心所久跂而深望哉。是以已治之新可乐也。未治之新可怀也。夫为山泽启草昧。此寻常耳目所共喜也。若乃生广居之中。坐堂皇之上。万事丛杂。投于其。瞻众听。八面环伺。而其人方且耽庸习故。嗜腐迎臭。锢闭灵智。以受尘墨。破窦坏径之是寻。而光明反以为羞。于是无规不遂。无不因。老谋深。惛惛其德。言宣令出。谬踵袭。闻者倦闻。见者沮色。日复一日。交相蹙。噫。德之不新。流及于政。不尤为天下之大惑欤。今试为之扫官府之尘。濯鼎彝之垢。更琴瑟之徽。磨戈刃之钝。相与振颓纲扶倾维。荡以清风。照以初旭。老物息而土鼓震。文明复而庆云升。而汤铭周诰之上新其君下新其民。皆于其时煌煌改观焉。然后知舍其旧而新是图。诚整齐一世之人所不得缓也。然而新其开物之务。尤贵新其取人之明。欲使疆场之地。旌旗一新。而不先简将帅。勤训练。虽新弗新也。欲使礼乐之场。节和一新。而不先慎起居。择辅导。虽新弗新也。欲使中外之间。鼓舞一新。而不先肃法纪。明政教。虽新弗新也。是故新其心矣。斯能新其人。新其人。斯能新其物。而天下一是无不新矣。大学首自新以新庶民。知本之君子。曷不鉴而怀诸。

　　复松滋县汪省吾　　　
胡林翼

承示捐项于秋节前先行批解。助饷苦心。至为可感。足下学力坚定。胸次宏远。惟时事艰难。人心颓放。贤者能尽一日之力。即为民造一分之福。盗贼纵横。吴越巴蜀淮南燕东。所在皆是。所谓我瞻四方蹙蹙靡所骋也。皖难未已。宿松亦非桃花渔者之境。所谓悠悠我里亦孔之痗也。不如尽力民事。以明吾读书之志。部例扞格。我不顾也。方今天下之乱。不在盗贼。而在人心。不在愚民之难治。而在士大夫之好利忘义而莫之惩。噫。此非大乱之实证乎。表扬节孝。亦风俗人心之一端。如示办理。目下饷糈匮竭。兼值水灾。兵饥民饥。万分焦灼。堤工应俟秋泛平落。切实举行。谆谕乡民。当可望其踊跃输将。未知大官大绅。一力提唱。相与有成否。

　　答胡润芝宫保书　　　
吴廷栋

前在都中郑晓珊太常寓。获侍教言。别十余年。每于邸报中得睹政绩。为天下苍生称庆。祗以素性简。竟未一具丹启。远上台端。而钦慕之忱。寔未尝一日或去诸怀也。客腊。严渭春方伯过直。细叩起居。及平日设施事迹。藉窥渊抱。本末兼综。巨细毕举。信为当代救时名臣。而为生民培元气。为斯世养人才。则尤操出治之要。不禁神往。每与留心世事者。未尝不举宫保以为法也。兹承钧函下贲。如亲旧时色笑。且知进军皖省颠末。深为敝里庆。而布置周详。亦愈见心力交瘁。备劳硕画矣。今春接涤生先生来书。言及近日守朱子铢积寸累之训。为得尺得寸之计。某读之。深喜其客气消除。有不求近功之意。窃服其学问以阅历而进。且卜其将来足任艰巨。事功所成者必远大也。复书曾引真正大英雄。须从临深履薄做出。其平时然于规矩不敢走作之中。及临事变。而其百折不回之气。固贲育不能夺也。等语相质。涤生先生。尚不以所陈为谬。今伏念阁下事业日隆。勋名日盛。爱莫能助。且军中形势。素所未谙。亦非远人所能悬揣妄言。伏读来示。觉虚怀善下。退让未遑。若不自有其功名者。亦可谓善处功名之际矣。窃念古今能成大功大名者。必不急功近名。惟能将急功近名之心消除净尽。而后其功名之成就必更光明俊伟。非复汉唐以下之人物规模所可拟矣。所虑者。今内外上下。惟皇皇忧贫。日谋救时之策。共为操切之计。盖自倭艮峰侍郎外转。何丹溪观察殉难后。遂无复有以本原之图。一謦欬于吾　君之侧者。是可忧也。汉酇侯之佐高祖也。已不见三代规模。而考其所以为言。犹曰养民以致贤。是以转饷关中。能佐军兴而不告匮者。亦非尽无本也。天下如人一身。心腹与支体。必血脉流通。而后能转运灵动。血脉有丝毫间隔。则此身必有偏废不举之处。某尚望宫保及涤生先生两人早奏肤功得一人内召。置诸左右。以为启沃之助。得筮连茹之占。不使有一薛居州之虑。则天下大局。庶几可图其全耳。某本非济时之才。初无所补于世。所守者只此迂儒识见。又为斯世所轻。且精力已衰。故里被兵后。既不能归。而亡室寄柩山东。拟买山卜葬于登莱间。即为退休之计。惟愿海内所心佩之一二人。整顿乾坤。拨乱反正。犹得于吾身亲见之。斯为天下之大幸。得奉钧函。作报稍迟。并祈垂鉴。

　　与邵位西书　　　
徐子苓

都中卧病。屡辱过。剧未得尽所欲言。试罢方办归。一再面。则又未敢遽以迂率无用之谈相质。归而自念区区之意。终不可嘿。盖凡天下之物。其废兴存亡。皆有一定之理。而其转移呼吸。恒视乎机与势之相值。势之极重而难返者。虽君子亦无如何。然从古以来。小人不独为小人。故其援益众。君子每独为君子。故其类益孤。而遇事都不可以有为。何者。天下之务。非一人之力所能及。惟夫恢宏阔达非常之士。不斤斤于尺寸之节。而能尽破乎门户拘挛之习。深沈不测之中。智勇形焉。故能运动天下之势而成大功。足下居要地。犹卑官。度其力必多所未能。然山野睠睠之意。微足下谁可言此者。别后留济南。归而益病。托致函。昨遣奴往桐城问董大。据言姚观察已之九江。而仆病惫久。家计行资都空空然。庄子有言。适千里者三月聚粮。夫惟所期愈远。所挟宜益众。凡有行者类然。况于度越江湖。外有风涛之险。内有家室之忧者乎。因便力疾不尽。

　　与王给事书　　　
徐子苓

荫之执事。鄙人向慕高谊久矣。丁未春。遇贵乡人王君于高唐。为道执事往年质衣买刀情事。夜雪甚冷。坐土炕上。谭未竟。浑身汗。店佣户外窃听。咸失声称烈丈夫。入都拟赠一诗。要铭三同过。未果。去年当事有开矿之议。外间讹言轰轰。久竟寝。今年遇王君于号舍。乃知前议之寝。实执事之力。夫进言于众论胶执之日。身不居进言之名。使天下实受其言之福。此固汲长孺唐子方所不能为。而不意今得之于执事也。昨来京师。窃见首政维新。诸建言之路。廓然四辟。间从邸报获读一二。大略言政事者。详于节省。勤于厘剔。谭学问者。主于开日讲。诸大臣汲引贤士。多非草茆之所能知。至如林周姚苏陈邵。皆一时之隽。而林周姚三公。树立都有成效。其人又年老更事。不至晚节迁变者。今诚起而置之要地。以徐观其后效。外忧庶其易弭矣乎。夫医者视病。急则治标。缓则治里。尤必慎审于寒热虚实之分。今日事势。标里俱病。内虚而外实。内寒而外热。聚四海之富。府库无足用之财。岁进士之多。缓急无可仗之人。其势诚极难矣。鄙人窃以为无难者。何也。譬之久富之家。用巨费耗。家奴呰窳不力。将因仍迁就。势必重困。或又劝其务啬殖货。尽变旧章。适滋扰耳。于此之时。但得主人忧勤操作。与三数老成。讲求先人创制之遗意。日坐堂簿责诸奴。量其才而督课之。去其尤劣者数人。则家计可渐起也。夫一家之长虽少年。日亲近老成练达之士。则见事明。奴婢不能售其欺。四海之君虽圣哲。日习闻古今治乱之要。则阅理精。德性日臻于坚定。故愚见以为边事但须布置得人。而举行日讲一事。则尤急焉者也。

或曰。财赋匮矣。边事繁矣。第崇日讲之虚名。毋乃悖乎。夫水旱盗贼。果天生之地长之耶。其虚盈消长。皆权衡于君心。董子有言。海内之心。悬于天子。又曰。人主法天之行。内深藏所以为神外博观所以为明也。今即不举行日讲。第日从事于理财防边。财果可以日储。边果可以日靖乎。夫理财防边之法。莫详于五经四子之书。但使日讲得人。每进讲时。杂引汉唐以来废兴治乱之由。以申明经义。则日讲之设。亦所以广言路也。往执事当众议轇轕之时。卒能委蛇悃款。俾垂成之议。发而中止。今数日来。言者渐息矣。诸君子向所论列。亦渐寝矣。盖天下安危之势。视乎士大夫气之盛衰。以目前之势较之。固甚有可转之机。而积恶之气不难于骤振。蒙之九二曰。包蒙吉。纳妇吉。为相臣言之也。盖包蒙者。相臣之德。纳妇者。相臣之度也。噬嗑之六三曰。噬腊肉。遇毒。小吝无咎。九四。噬干胏。得金矢。利艰贞吉。为谏臣言之也。腊与胏。有盘错之象。金取乎决。矢取乎直。谏之义也。是以古之进言者。不皆道同方合。着节于犯颜力诤者居多。窃尝即今之建言者。而深思其难易之数矣。或曰言焉格于例。不如不言。或曰言之深善。幸而其言行。而行其言者。不必皆实心奉事之人。则又不如不言。是以偶有所激。而其言不行。亦不再言也。恐渎而获戾也。他人既已言之矣。即不行。而必不相继而公言之也。恐朋而速谤也。士大夫日相率于引嫌避疑。此气之所以衰。而势之所以难振也与。往读执事论事之文。纡余朴至。不触不曲。深得进言之法。然今之亟有待于执事之言者。更亟于去年议开矿时。而鄙人所愿于执事者。每一言事时。恒恐恐焉追念昔日质衣买刀情事。何也。艰虞危迫之念怵于中去就死生之谊定于。素。则臣子无一刻非敢言之时。斯天下亦无不可尽言之事。昨承下问。有采于省兵练卒之说。盖兵之妙用。更番迭进。战者更番迭进。力以暇而不孤。使进言者亦更番迭进。则诚以积而易动矣。闻贵台中多贤者。请以斯言通之谏法焉可乎。

　　复友人书　　　
许宗衡

一昨奉手书。深识远虑。若冒天下之不韪。而为此论。乍读之。惊骇诧叹。至于离坐变色袖手。惧猝有客见。将焚之而又恐不及。既而思之。天下论之至奇。皆理之至平。众人狃于常。而耳所闻者率卑且陋。故奇者皆平。而平者转为奇。然则足下书中之论。仆乍读以为奇。是仆未深究其理也。天下有事若可行而理未可行者。深识远虑者。独洞观于数十百年之后。谓行此事则收效必大。且迫于时势不如是。亦别无术以善于今。而有以终益于将来。则即理若未可行。而要不能恤迂阔不足凭之议。而不一冒天下之不韪。为　国家深谋而熟计。若是乎。理若未可行。而事固必不可不行。行之而效必大。则亦何悖于理之足云。盖论虽奇而理固甚平也。虽然。天下又有理既未可行。而事即有必不可行者。经与权为道甚显。而其用甚微。经者百年之理。权者一时之事。谓守经而一时无功。行权则百年有济。夫谁信乎。且以一时而期百年。未有不以理为凭者也。而犹恐有事之变。况侥幸于一时乎。侥幸于一时。已未尽权之用。权固不失乎。经者也。乃欲侥幸于百年。此百年中不能无意外之变。奉我权而行者。又未必不惑于中道也。毅然而行。而人傥不知我之意。则所谓权者。久将误以为经。而所谓经者。甚或掊击蔑弃之。是一时之经既悖百年之权。又何所托乎。如曰行我权而非欲人知。迨其效而自悟。嗟乎。百年之期亦远矣。行权而至于百年。能乎。就令能行。习焉不察。寖失其本。是毁冠裂冕而久。且以为礼固如是。偭规错矩而久。且以为制固如是也。故君子欲图终必慎始。今使畏盗而开门以揖。至于盗踞我室。我唯命是听。盗虽长者。悯我之畏之。而欲其出所以为盗之术以教我。我之计诚狡。彼盗独不虑我之术成而反戈乎。或曰。是盗也。虽踞我室。而亦既相与安之矣。我之饮食晏乐如故。我之宾客酬酢如故。其必不虑我之反戈。而行将以术传我。呜呼。是亦盗之术而已。我之所以为家者。非一世矣。独无术乎。且饮食晏乐如故。宾客酬酢如故。盗固不我防。我独无所以为家之术。乘间抵隙。因便徼利以自强。而为制盗之计乎。窃盗之术以制盗。而一切所以为家之术皆置之。惟是饮食晏乐宾客酬酢。以待窃之计行。而术遂可以制盗。岁月若驰。变患不测。侥幸之为。必不可尝试。而犹谓乎权。实已大悖乎经。而为亲党邻里之所非笑。

昔晋文公将与楚人战。舅犯曰。繁礼君子。不厌忠信。战陈之间。不厌诈伪。雍季曰。焚林而田。偷取多兽。后必无兽。以诈遇民。偷取一时。后必无复。及文公以舅犯之谋败楚人。归而行爵。独先雍季。臣疑之。文公曰。舅犯言一时之权。雍季言万世之利。夫一时之权。必效之术。文公且不先爵。况欲以不必效之权侥幸于百年。而先已大悖乎经。毁冠裂冕。偭规错矩。既受制于踞室之盗。而转欲北面以窃其术。谓可效于数十百年之后。今虽冒天下之不韪。而有所不恤。是何为者也。仆尝思之矣。盗虽在室。室之中不皆盗也。室之外里巷虽有盗。而亦未敌我同里之人之多也。且我之家非一世。我先人之积累。所以睦任深结于五党者固在是。所以为家者又实有术也。自父母兄弟妻子男女长幼以至仆隶养。外而族党同里之人。皆甚悔乎开门以揖之非。于是积悔成愤。积愤成勇。创巨痛深。思有以伺盗之隙而反戈焉。曰。我誓不与共戴天也。彼虽有以制我。而众与寡之势。主与客之形。不明明可胜乎。而或且曰。盗已踞室矣。此亦迂阔不足凭之议也。嗟乎。窃盗之术以制盗。谓可侥幸于百年。独非迂阔乎。夫同一迂阔。先悖于经。而权亦无济。毁冠裂冕而久。且以为礼当如是。偭规错矩而久。且以为制当如是。慎始者所为。必峻其防也。故君子欲达权必守经。十年生聚。十年教训。忠信甲胄。礼义干橹。今之所谓迂阔。实百世以俟圣人而不惑者也。事变而理常。仆终恐足下书中之论。未尽合乎理之平。而实亦不足为奇也。敢布其区区。

　
卷九　治体二原治下

　　史议一　　　
孙鼎臣

圣王之治天下也。其造端也微。其立体也大。其成功也缓。其收效也长。后之治天下不然。急功利而薄道德。尚智术而轻忠信。先法令而后礼教。尊才能而卑行谊。所争者刑名钱谷毫厘之出入。所责者簿书期会尺寸之短长。主德之纯疵。邦本之安危。风俗之厚薄。纪纲之清浊。利害在积年之后。而消息在隐伏之中。一切谓之迂阔。忽而不问。上下相求以文。而不究其实。巧伪萌起。丛脞眩瞀。从而更张之。防奸而奸愈滋。救敝而敝愈甚。励精之末。化为因循。英察之过。积为壅蔽。问其君则早朝晏罢也。视其臣则循理奉职也。典章文物无阙也。号令条教无失也。然而人材窳。民心浇漓。一旦祸起变生。仓卒不知所应。鱼烂瓦解。驯至于不可为。于乎。不可惧哉。夫天下重器也。以社稷遗子孙远谋也。重器不可以小道守。远谋不可以常虑规。今夫秦始皇。天下之雄也。毁弃儒术。严刑峻法。以防天下。衡石程书。躬揽庶务。堕名城。杀豪杰。天下莫之抗。隋文帝。英主也。坐朝常至日昃。宿传餐而食。其时兵革不用。户口之数过两汉。二君之心。岂不自以为贤于尧舜汤武哉。以尧舜汤武为不足法。恃其才智。竭力以求过之。其令行禁止。所求必得。尧舜汤武。盖亦有不逮。而没身之后。天下大乱。传世短促。未有甚于二代。何哉。知为政而不知务学。所以驭天下非其道也。汉高祖不喜儒。然闻陆贾之言。而有惭色。贾为新语。每奏未尝不称善。光武讲论经义。常至夜分。唐太宗听朝之暇。引学士入内殿与商政事。宋太祖在军中手不释卷。是皆当开之初。日不暇给。而独于学留意如此。盖亦鉴于前代之失。而知开国承家之道。化民成俗之方。非取法古先折衷理道。无以善其始而持其终也。数君之所谓学糠焉而已。未能旷然有志于先王之道也。然犹足以致治而成太平。况于以尧舜汤武之道体诸身而施诸事乎。自宋以来。有经筵仁宗以元昊反罢之。赵师民曰。帝王治经。不独玩空文。今方外有事。臣等即不进见。是以为先王遗籍。可以讲之无事之时。不足赞有为之业也。仁宗悟而从之。其后帝昺播越海滨。陆秀夫犹日书大学章句以劝讲。明英宗初立。三杨请择老儒共讲读之职。张居正相神宗。亦择儒臣每日进讲。至于思宗当天下扰攘之秋。日讲不废。于乎。此亦足见两朝家法之善。其君臣能守而勿失。传世数百。久而后亡。以视秦隋。何得失相去之远与。夫人君之道。在于公是非。是非公。然后好恶正。好恶正。然后赏罚当。赏罚当。天下如网之在纲。举而措之无难矣。天下之是非无常形。惟明于善恶者能察之。而必自明于其心之善恶始。学所以治其心迁善而去恶也。三代以下学与政为二事。治益卑而不及于古。汉之高光唐之太宗宋之太祖仁宗。遂为令主。论世者欷歔太息。谓其治为不可及。不可慨与。

　　史议二　　　
孙鼎臣

天子之下。以一身任天下之重者。宰相也。天子不以道。不能为治。宰相不以道。不能自重于天子。则亦不能有为。宰相之职。莫先于正君。莫要于知人。二者非守道之笃。不能必行其志而无憾。张九龄之为相也。事无小大。皆力争之。小者不争。则其大者亦不能争也。杜衍之为相也。封还内降。外人不知。救之于后难为功。谨之于始易为力也。房杜事太宗。引拔士类如不及。吕公着事哲宗。以人物为己任。三杨当国。所荐举皆名臣。江陵用戚继光李成梁王崇古潘季驯。而天下无事。故为相之贤否不在一时。不系一事。视其主德之隆替。人才之通塞而已。姚宋相而开元之治盛。禹光相而孝宣之业衰。岂不然哉。夫安国家。利元元。大臣之事也。奉文书。谨唯诺。吏卒之役也。伺意旨。察颜色。仆妾之为也。居大臣之位。供吏卒之役。效仆妾之为。可乎哉。禹光者。大臣而吏卒而仆妾者也。禹见时有变异。若上体不安。择日絜斋露蓍。正衣冠立筮。得吉卦则以献。不吉则感动忧色。不可谓非忠矣。光居大位。门生弟子多成就为博士大夫者。几得其助力。光终无所荐举。不可谓非公矣。后之议者。谓禹光何如哉。人主之有失而不能匡。天下之多才而不能进。曰。吾未为上所任也。吾不敢尸其权也。夫人臣累资积劳。由庶僚洊执大政。谓之非上所任。可乎。朝夕于左右。与议论于帷幄之中。谓之非上所任。可乎。进贤退不肖。宰相之职也。居是职则有是权。欲避其权。则不当居其位。且上之不任。非上之故也。不能以大臣自任。则人主亦常臣畜之。而不能加遇于众人矣。内不足然后不得不引嫌。使其荐举而一无所私耶。虽日进百人。天子不之疑。悉天下之才出于吾之门。天下不之议。以为是举其职已耳。何权之有与。姚崇宋璟相元宗。二人每进见。帝辄为之起。去则临轩送之。及李林甫为相。虽恩宠过之。而礼遇卑薄。人主之重其臣。视其臣之自为轻重。不能以道自重。而欲人主师保而腹心之。难哉。以道自重奈何。明去就之义而已。蒲宗孟毁司马于神宗。帝曰。宗孟乃不取司马光耶。未论别事。只辞枢密一节。朕自即位来。惟见此人。他人虽迫之使去不也。后世君尊臣卑。论者谓宰相权轻而政益杂。崇祯一朝。宰辅至五十人。倏进倏退。如仆妾然。于乎。抑何不思之甚耶。彼师保也。孰敢不师保之。彼仆妾也。则亦仆妾之而已。岂尽人主之过哉。位愈高。则其得之也愈难。其恐失之也亦愈甚。如禹光者。责之以去就之义。吾有以知其不能也。

　　史议三　　　
孙鼎臣

三代之封建。三代之公也。后世封建。非三代之意也。私也。三代以德怀天下。故公。后世以势持天下。故私。谓三代以封建治天下者。后儒臆度之陋。非圣人之意也。汉高祖起匹夫。其臣皆一时魁雄。向所与齿者。势不得不强宗室以镇之。然皆予之以地。不任之以政。卒致七国之变。然后乃置傅相。严阿党之法。杀其地而轻其权。势已衰矣。然犹有燕旦之谋。广陵之诅祝。淮阳之诖误。晋武取天下不以道。猜防下。乃强干弱枝。为深固不拔之势。大封建。尊亲戚。内居夹辅之任。外总军旅之事。不惟予之以地。而又任之以政。权侔则相倾。兵强则相贼。八王构衅。宗社覆焉。孝建泰始之际。祸乱代兴。犹不之寤。于是齐武以顾命付西昌而郁林废。宇文以爱子托安定而略阳不终。文宣之孤殒于常山。孝昭之嗣戕于长广。诛夷相望。篡弒循环。君臣父子之伦。沦胥尽矣。始于欲保其子孙宗族。而卒致灭亡。何哉。任亲不任贤。以天子私其子孙宗族。务于势而不竞于德也。唐宋罢封建。优以禄位。而不使预政事。数百年无宗藩之患。明太祖反古之道。一传而有靖难之师。再致宸濠之乱。然政出内阁。诸侯王无秉朝权者。故兵作于外。而不阋于内。由是观之。三代而下。岂惟封建不可行哉。即亲贤并用之议。亦未见其可也。难者谓周公康叔皆为三公。盖其时圣未有若周公。贤未有若康叔。故因而用之。非以周公康叔之亲。不问贤否。而以国命委之也。且圣如周公。犹不免鸱鸮之诗。常棣之作。况后人乎。难者又谓汉室大封同姓。竟赖朱虚而以平诸吕。夫产禄之事。章虽不为无功。亦将相得人之故也。然功大赏薄。遂生觖望。东牟之反。章苟不死。岂能帖然哉。难者又谓光武晋元。是封建之效。亦非通论也。唐不封建。而灵武何尝不中兴。宋不封建。而建炎何尝不受命。废兴存亡。系其德之厚薄。岂封建之能延人祚耶。夫开刱之初。人心未附。故荆贾燕泽参萧曹之勋。危疑之日。民望有归。故唐肃宋高成宣光之业。诗言价人维藩。大宗维翰。盖谓此也。天下为家。统于一尊。人心壹矣。民望专矣。则不可扰之使动。而惑之使贰。且夫开诚布信。蛮貊皆吾人也。怀疑挟诈。骨肉亦秦越也。谋国家之安者。惟其贤不惟其亲。全骨肉之恩者。隆以爵不隆以权。盖圣人之治天下也。先公而后私。以德为强。而不恃其势。

　　永命　　　
管同

国祚之修短。孰为之。曰。数为之。数为之。则圣人何以动责人君。曰。修短者。数也。治则修。乱则短者。理也。数定于先而理迁于后。未有政乱而其祚终修者。未有政治而其祚终短者。天之大权莫加乎数。惟人君能以理胜焉。政乱矣而数终修。则天为不明。政治矣而数终短。则天为不公。虽然。吾曩有疑焉。今夫开国之初。后嗣之贤愚。渺焉莫定。彼其为治为乱。初不可知也。然而精于数者。辄能推及其所终。若烛照鉴察。语无不验。此何故也哉。宋非高宗。不弃汴迁杭而国终闽广。明非万历且继以天启。祚亦不斩于子孙。然当时若陈抟刘基。则已并其地其人。而言之若见。又何奇也。岂国家之兴衰。真定数而不可易移耶。将人君之图治肆乱。亦应数而然。而莫克自主耶。何以云然。而果见其然也。嗟夫。三代以上君多贤圣。故人之权重于天。三代以下君少贤圣。故天之权重于人。昔者周公相成王。定鼎郏鄏。其卜居也七百焉而已。既而成康相承。佐以周召。文武之泽。广而愈深。故其后也。卒过其历。踰八百年而未止。宋明之先。其开国既非文武之忠厚。而其后君无成康。臣无周召。此所以天数一定。而毫发不可复移耳。故周人之卒踰其数。是周人之不为数限也。宋明之卒如其数。是宋明之自为数拘也。其理则然。无足怪者。不然。岂陈抟刘基之学。过于周公。而天数亦有时而不验哉。祖己之告高宗曰。降年有永有不永。非天夭民。民中绝命。召公之告成王曰。王其德之用。祈天永命。使天不可祈。而命不可永。则祖己召公之说。为怪诞而欺君。夫三代以上数不胜理。故言数者希。三代以下理不胜数。故谶纬图箓言数之书遂纷出而多奇验焉。置今书于古之世。皆不验之言也。世不知此。乃以左氏卜年之说。为权辞不足信。夫左氏言卜年苟不可信。则祖己召公言永命者先不可信也。祖己召公言永命者不可信。而独信言定数者之陈抟刘基。则是陈抟刘基之学。又能过于祖己召公耶。

　　中兴论　　　
姚椿

中兴者。有乱世之中兴。有治世之中兴。继乱世者。扫除而作新之。其道因而兼创。有若夏之少康。周之宣王。汉之光武。继治世者。怠则整齐而严肃之。猛则休养而生息之。其道亦因而兼创。有若商之太甲。周之成王。汉之昭帝。人知继乱世之难。而不知继治世之难为尤甚焉者也。汉昭以后。唐则有若宪宗武宗。宋则有若仁宗孝宗。明则有若孝宗。而元佑之由乎太后与其臣者不与焉。夫宪武之烈。皆不克终。至于宋与明。则又皆未有丰功伟业。可以大过人者。而以为中兴。毋乃溢与。曰。非然也。夫所谓中兴者。非功名武勇之为难。而保世滋大之为贵。譬诸人有危疾。几于殆矣。幸而获救。则夫所以济其后者。方且维持而愈艰。谓其一或不济。则必不可以再幸。非其始救者之不善。其困阨之甚。必事倍而功仅获其半焉尔。昔者汉武虚中国以事四夷。天下常殆矣。轮台之诏。富民之封。不能以有补也。霍光辅昭帝行宽大之政。而中国富实。四夷宾服。宋神宗信王安石之言。锐行周礼。天下骚然不安其化。司马光佐太皇太后行宽大之政。而儿童讙诵。契丹诫戢。向使武帝之后。继以孝宣。元丰而后。即为绍圣。吾见汉宋之天下。不再传而失也。尚何东汉与南宋之足言哉。彼后周世宗之所以治其国。其道乃与子产治郑孔明治蜀同。则固皆以严得之者矣。曰。然则继乱世者不足言与。曰。非然也。光武之烈。绍乎少康。而汉昭之懿。媲乎成王。其美一也。若夫唐肃宗宋高宗之仅恃其臣以为恢复之资。而窃光显之号。得终其身。已为幸矣。又何中兴之足云。是故唐之中兴也。不曰肃宗而曰宪武。宋之中兴也。不曰高宗而曰北宋有仁宗南宋有孝宗。肃与高盖其先世余泽之所及。而此则其所自致也。犹之明之中兴也。吾不曰成祖与世宗而亦惟孝宗为无愧焉耳。曰。然则偏统无中兴者乎。曰。有之。元魏之孝文。后周之世宗。及金之世宗。亦皆有志于天下者。然既未及乎一统。而其政亦卒未有以大相过。吾故不得而备论也。

　　秦论　　　
</div>
    <div class="pagination">
<a href="皇朝经世文续编_page26.html">上一页</a><span>...</span><a href="皇朝经世文续编_page22.html">22</a><a href="皇朝经世文续编_page23.html">23</a><a href="皇朝经世文续编_page24.html">24</a><a href="皇朝经世文续编_page25.html">25</a><a href="皇朝经世文续编_page26.html">26</a><span class="current-page">27</span><a href="皇朝经世文续编_page28.html">28</a><a href="皇朝经世文续编_page29.html">29</a><a href="皇朝经世文续编_page30.html">30</a><a href="皇朝经世文续编_page31.html">31</a><a href="皇朝经世文续编_page32.html">32</a><span>...</span><a href="皇朝经世文续编_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
