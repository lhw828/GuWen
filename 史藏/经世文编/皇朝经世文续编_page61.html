<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 61 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 61 页/共 192 页
  </h1>
  <div class="content">
   缕陈新疆地势民情未尽事宜疏光绪八年　　
刘锦棠

窃臣锦棠承准吏部咨。遵　　旨会议臣等前请变通新疆官制营制具陈一折。奉　　旨依议钦此。粘连原奏。知照到营。当即钦遵。分咨关外在事诸臣。并饬现办善后局员。各将所管地段界址。暨一切情形。详细察夺具报去后。伏维体国经野。通筹局势。须原始以要终。庶可大而可久。事当创办之初。有因一处之妨。而致疑全局之多碍。有因一端之阻。而动谓众务之未宜。风气之所浸渍。成例之所拘迫。欲变之于一旦。微论法制尚未详订。急切靡所适从。即使纲举目张。自谓灿然大备。且有箕风毕雨之好。足以淆我视听。扰我神明。种落之殊。教令之别。非独其地有以限之。抑由其俗积渐使然也。关陇为天下之屏蔽。而塞外又居关陇之上游。山水之所从出。其地则高寒而多沙。其人则浑朴而不联属。不问向之居国行国。究其居处服食。文字语言。迥异中土。汉唐以来。殷忧西事。罔不经营捍。聊固吾圉。盖既为形势所必争。则即为声教所必及。乃一其习。尚无复他虞。夫因创之所乘。实由天时人事之所迫。曩者汉置河西四郡。当时虽不免耗中事西之苦。而至今赖之。西域自古羁縻之地。往往一隅蠢动。腹地为震。自　　　祖宗朝栉风沐雨。先后戡定南北两路。或分置屯防。或闲设郡县。星罗棋布。远近相维。南疆地虽饶沃。而因俗类榛狉。难骤绳以礼法。于是分　　　命大臣。督率文武员弁兵丁。镇驻扼要之区。弹压巡缉。差徭赋税。量为征收。举凡疏节阔目用。壮厥声灵。坚其趋向。以待我　　　皇太后　　皇上今日因时制宜。变通尽利。臣锦棠适躬逢其盛。前陈应设应裁应改应移诸端。仰荷　　睿衡。饬部会议。兹各部院议覆折内。于议设者。如置巡抚布政使。及镇迪道加按察使衔管理刑名。改迪化州为县。设迪化府各节。暂从缓议。而议裁议改议移者。如裁各城都统参赞办事领队各大臣。应俟南八城建置事宜。办有成效。奉　　旨准设巡抚。再行会奏请　　旨。又裁去回官阿木奇伯克等。另行酌设头目。则以均有执掌。责任历更。体察妥议章程核办。改设额兵。将乌鲁木齐提督移驻喀什噶尔。亦令俟议请　　旨。回童现入义塾读书。有能诵习一经。熟悉华语者。咨部给予生监顶戴。议以向无成案。拟请俟回童粗通文艺时。酌设学额。凭文取进。如以该回童等但须读书认字。不必责以文理。应另酌给奖励。请　　旨遵行。至请南路改设道厅州县各官。均经先行议准。令将应办事宜。会商妥协。次第奏明办理各等因。详绎部院诸臣议覆各条。其于应准应缓之事体。无不斟酌至当。上慰　　宸衷。诚以损益之举。动关久远之规。纵使疑无可疑。犹当慎之又慎。然创制早开乎其先。则变通宜善乎其后。从前滇黔之改流官。近如台湾奉天吉林之添设郡县。皆时会之所趋。　　圣化翔洽。几若行乎其所不得不行。回童如能熟诵儒书。谙悉华语。日久渐摩。帖然就范。既已革其旧习。自当被以政教。故应裁应改应移者。刻下即须筹拟。

一则一气相承。因势利导。可收及时整顿之功。一则经费宜定。合计从长。可免异日虚糜之獘。部臣深知其然。而现未即请　　旨饬办者。应俟准设之官。具有规模。然后分别举行。盖即臣锺麟所拟设立行省当从州县办起之意。自准部覆。即经往返函商。熟筹办法。定即由臣锦棠就近先行委员往署。详察东西两道应分之界限。并各直隶州与其辖县应分之村境。各处城垣。多未完固。尚有应行改建增修之城。各官衙署。能否各就善后办公局屋改作。或应别筹营造。　坛庙仓廒监狱。亦应择要修建。驿传塘站。视其冲僻安设。文员杂职。置辅分司。现除教职缓议外。其各厅州县之照磨吏目典史。应与印官同城佐理。此外各属。辖境辽。应添州判县丞巡检分防。各按所属繁简酌添。以便控制。凡此要图。务为先正其名。而后能责其事。否则委员以空名行实政。既无职守。亦无考成。难期与斯民相维系。诚有如臣锺麟所云者。臣锦棠拟遵部议。就差遣各员内。分委道员同知直隶州知州通判知县各官。前往署理。暂刊木质关防钤记。给令启用。俾昭信守。惟是设官之后。文移征收词讼。宜照官署之式。南路向无汉民。镇迪所属。自经兵燹。书吏更少于前。无可调派。前经分饬甘肃各府州。于所属书吏中。拣公事谙练者。各派数名。优给川资。令其携眷西来。备日后之分拨。回官三四品阿木奇伊什罕伯克。阶职较崇。臣前虑其权重扰累。曾请裁去衔额。实欲杜渐防微。相沿已久。未可骤加屈抑。拟请仍留顶戴。略如各省州县之待所辖绅士。假以礼貌。使有别于齐民。昔之众伯克等。分理粮役讼狱诸务。将来拟分拨为吏户礼兵刑工各书。与汉书胥杂处。互授汉回文字。以期相观而善。既可收其把持之权。又可藉为公家之用。似属两有裨益。俟印官履任后。徐为图之。如能行之有济。届时另行奏报。每年应支廉俸公费银两。已经部议。照镇迪道所属数目支领。所有应设书办及各项人役名数。月支工食银两斤数目。亦应请照镇迪道所属定章。招设支发。以归一律。两道综司各属政务。须有通晓各项文字之人。以备翻译。应请各添清字回文书办各数名。各属传讯讼案。勘画经略。必先通其语言。乃能从而剖断。应请各添回书通事数名。以上月支工食银两斤数目。均请照镇迪道所属书吏章程开支。道员以下各官印信。应恳　饬部按照拟就各项缺衔。铸造颁行。查吐鲁番同知之印文。系兼用清汉回字。此项印信。似应一体兼铸回文。并恳　饬下妥议定铸。南疆此次设官。事属创始。当就练习边情之员。先将应办壹是。赶紧兴办。方足以资治理。现准先设各官。吁恳　　天恩。准照吉林新设民官各缺成案。统归因地择人。由外拣补一次。则相从边塞者。知所奋勉。吏治可期起色。至于城垣衙署仓廒监禁。应修各工。举不容缓。南路土性松浮多。即烧成之砖块。曾不数年。多被潮剥蚀。墙垣基身。务较宽厚。始可耐久。已饬湘楚各军。选派勇丁。赶将城工挑筑。并商帮办军务臣张曜。饬令嵩武军营勇。择要兴修。许以事竣。恳　　恩择尤奖励。均即踊跃用命。第计工程浩大。仍须兼雇缠回。乃能期其成功。其需用之铁木各器。及各项工匠器物。防营所不能办者。令各委员核实动用。再恳　饬拨的款。以济要工。

值此经费支绌之际。臣等受　　恩深重。尤当格外撙节。无如地处边荒。工系创建。但期力杜浮冒。未能牵合成规。合无仰恳　　圣慈。俯准俟后蒇役。除绘图贴说咨部外。即照实用实销开单具报。藉省一再造册之烦。徭赋上关　国计。下系民生。综计南路正粮。每年二十余万石。将来兵制酌改。需粮较少。日久积储。势难多备。仓廒变价。又苦无从销售。潮腐堪虞。臣锦棠拟饬各属。于此后科定赋役时。权其轻重或有前章稍重者。仰体　　皇仁。即予酌减。征粮较多之处。核计兵食之外。所余尤多。即行折征银两。凑充度支。以为涓滴之助。庶仓粮不至霉朽。而边储得以常充矣。除屯田兵制。及未尽事宜。容俟会商妥筹。随时具奏外。所有承准部覆准设新疆南北道厅州县各官现拟委员前往试署。以便详察地势民情。续陈未尽事宜。并筹现办情形各缘由。是否有当。谨会同帮办军务广东陆路提督臣张曜恭折具陈。

　　筹议广西边防请移驻提督添设镇道疏光绪十二年　
两广总督张之洞

窃臣等于光绪十一年七月二十八八月初二等日。先后承准军机大臣字寄。光绪十一年七月初五日。奉　　上谕。镇南马白二关为滇桂入越边要处所等因钦此。仰见　　圣主巩固边防精核武备之至意。臣等无任钦服。当即公同详加筹议。伏查广西南边。绵亘二千余里。原设隘所一百零九处。分卡六十六处。与越南之谅山高平宣光等省接壤。山箐纷歧。路路可通。而镇南关至龙州一路。较为宽平。故曩为中越使命商贾往来之通衢。东出太平南寍西出归顺镇安之总汇。且自龙州以东。河滩渐广。舟行下水。直达浔梧。其视全桂腹地。东省上游。据有建瓴之势。实为两粤利害所关系。当此款议既成。外防游匪。内靖伏戎。镇南一关。尤为中外钤辖。　　圣谕所谓扼要隘重兵者。无以易此。惟南关固居极冲。而关之中后。关之左右各路。均须择要设防。而后气力不至单薄。庶免腹背受敌肘腋乘虚之虑。大要分为三路。镇南关口。及关以内之关前隘。再近内之凭祥土州。为中路。白关以东。明江厅辖之由隘。寍明州辖之罗隘。思陵土州辖之爱店隘。上思州辖之百仑隘剥机隘。为东路。白关以西。龙州厅辖之平而水口两关。下冻土州辖之布局隘哽花隘。归顺州辖之频峒隘龙邦隘。小镇安厅辖之平猛峒隘剥淰隘百怀大隘等。为西路。以上各隘。皆须屯兵。中路最急。东路隘口较少。西路地段较长。原有防军三十二营。声势仅能联络。现在饷需极绌。须筹经久之计。而越境游勇蔓延。全边未靖。又值勘界未定之时。未便示人以弱。势难多议裁减。兹于本年三月起。认真汰留。裁去八营。并为二十四营。以十二营专防镇南关中路。以四营分防东路。六营分防西路。路宽者筑台安。路窄者设卡安濠。甚僻者掘断禁阻。戍所豫造地营。营外多栽刺竹。无事则各分守地。督饬操练。有事则酌量缓急。抽调赴援。俟冬闲界务大定。再当裁去四营。中路酌减两营。西路酌减两营。以节饷需。以后全桂大势注重边防。必宜有大将亲临控制调度。拟请将广西提督由柳州移驻龙州。原有提标制兵五营。拟拨中军参将一营。随来龙州。以资策遣而符体制。将原属新太协之龙凭营都司。改为龙州城守营游击。隶于提标。照例设该游击中军守备。新太协驻太平府。距龙最近。应并将新太协副将。率其所辖左营都司馗纛营都司共两营。改为专属提督。毋庸辖于左江镇。其新太协右营守备一营。应即裁汰。柳州东屏桂省。北控黔湘。苗疆紧要。拟请添设柳庆镇总兵一员镇守柳州庆远义寍融怀等处地方。驻柳州府。以提标存留左右两营游击。改为镇标左右两营。左营即为该镇中军。提标左右两营。应俟边军规模详定后。即行裁汰。所汰之兵。发给一年饷银兵米。俾资改业。官弁遇缺另补。并撤柳州城守营都司一营。附近之庆远协副将。义寍协副将。融怀营参将。率其所属各营。俱统辖于柳庆镇。其沿边常驻二十营。提督为总统。其下酌设分统。

现在提臣苏元春。系奉　　旨督办边防之员。熟悉边情。深孚众望。一切自应统归调度。以后若提臣不兼督办者。亦宜于防勇内指定十营。属于提督本标。以厚兵力。龙州开关通商。重兵所萃。宜有文职大员同任边事。拟请设太平归顺道一员。总辖金边。驻龙州厅。以左江道所属太平府全境。暨东边南寍府属之上思州。西边镇安府属之小镇安通判归顺州隶之。沿边统属一道。以期联络一气。上思州即拨归太平府属。小镇安归顺距太平较远。应升归顺州为直隶州。小镇安改为镇边县。加通判衔。属于归顺州。该道兼辖太平一府。归顺一直隶州。所有汉土厅州县土司。管理整饬边防。监督关税。以及经理一切中外交涉事宜。设道库大使一员。总管关税琐务。应用翻译委员。由该道选择调委。惟查江左道驻南寍。辖泗镇南太四府。盐法道驻省。辖桂平梧郁四府州。今左江道既拨出太平一府。而郁林州远在全省东南一隅。距南寍止五百余里。距省将及千里。督察难及。诸多不便。该州属之博白陆川等处。毗连广东高廉。素为匪徒出没之区。拟拨郁林直隶州改属左江道。以协形势而资治理。其需饷之数。沿边水土恶劣。瘴疠熏蒸。百物昂贵。与腹地情形迥异。与向年防剿土匪。尤相悬殊。若照内地桂勇饷章。万难得力。应照从前奏案。正勇月饷三两二钱。以及营哨各费。俱照现章。合计边军二十营。加以军火军装转运制造修台筑垒电局杂支各费。以及遣处游勇。抚恤边氓。所费不资。而军火尤为巨款。每月至少亦需银六万两。现就本省尽力搜罗。再能此后厘金不致短收。地方安谧。每年可得三十万两。计每月仍短银三万五千两。无可再少。日前二十四营。所需尚不止此数。若非外省接济。无从支持。查现准户部咨。以后滇饷。除四川原解练饷抵捐两项。共银二十八万五千两。照常抵解外。再由湖南月协银二万两。广东月协银二万两。四川月协银三万两。是滇省一年外协的饷。已有八十八万五千两之多。广西所请协饷。仅四十二万。尚不及云南之半。实系刻苦节省。免致部拨为难。惟有仰恳　　天恩。饬部指拨近省有之款。可否仿照从前西征协饷。近日东北协防经费考成。按月源源拨解。以济急需而免迟误。所虑者。新约原有法税较轻之议。关税开收以后。三联票畅行。沿江厘金。必然大减。彼时税厘能否相敌。尚不可知。拟请　饬部于此项关税。留充协饷。除该关费用外。免拨他用。若税多于厘。则请减协饷。税厘并绌。则续请加拨。应俟届时据实奏明。请　　旨办理。至通省绿营马步战守兵丁。原额六万二千七百一十五名。同治四年五年。两次裁减一万零九百八十二名。迨十二年与光绪元年三年。三次复补新增六百五十二名。较之原额裁将及半。所存实不为多。兹拟将提标裁汰前后两营。新太协裁汰左营一营。其内地勇丁次裁减。尚有水陆二十余营。散布防边。常患不敷。近日怀集贵县博白等县。出聚匪滋扰之事。未敢过涉空虚。现复将腹地防勇。腾挪裁撤两营。各营长夫一律裁减。以冀稍资节省。此外兵勇。一时实难再裁。其沿边之新太协镇安协上思营都司各营将。徐加体察。或就龙州现存勇营内。改勇补兵。或裁兵留勇。藉此日分防之举。即为将来并省之阶。

此外无论兵勇。如有可裁之处。自当行之以渐。力图撙节。以期减一食之军。即省一艰难之饷。至改胜军以补新额。诚为经久至计。且绿营规制细密。其间分汛地段。挑拔章程。俸薪等差。推补缺项。一成不易。必须周详贯通。方无窒碍。目前猝难定议。且绿营积习。骤难更改。久在　　圣鉴之中。而兵饷自有通行例章。边关吃紧处所。若照绿营办法。则恐难资饱腾。若改称练军。比照直隶练军章程。饷数并不能减。其与勇名异实同。而转成常设之标营。永久之经费。窃拟俟两三年后。体察敌军距边远近。各隘缓急。饷源盈歉。内地伏莽。能否渐清。边腹通筹。或尚能再加并省。傥作为额兵。规制既难猝定。即不便屡改。似祗可就目前事务力量。斟酌维持。如有因事变通。随时议奏。较为活便。据广西藩臬两司会同善后局司道核议会详前来。臣等次往复函电熟商。并将图说邮寄参考。意见相同。谨遵　　旨先行缕晰覆陈。并将沿边要隘分布重兵驻防处所。绘图贴说。恭呈　　御览。其添设镇道等官。建置经费事。及改拨标兵营汛详细章程。暨其余未尽事宜。仍俟陆续陈奏。

　　论贵州境插花情形启　　　　　　　　
胡林翼

窃以贵州境内地多插花。安顺尤甚。林翼妄不自揣。思欲逐一察清。妥拟章程。彼此移易。归于至当。谨先陈愚管。仰祈训示。如蒙允准。再行缕析绘图陈说。呈恳咨部改拨。以正经界。以便官民。查贵州所谓插花地者。其情形约有三种。如府厅州县治所在此。而所辖壤土。乃隔越他界。或百里而遥。或数百里之外。世谓之插花。即古所谓华离之地也。又如二壤本属一邑。中闲为他境参错。仅有一相连。世亦谓之插花。即古所谓犬牙之地也。又如一之地。插入他境。既断而复续。已续而又绝。延延。至百十里之遥。世亦谓之插花。即古所谓瓯脱之地也。而贵州所以多插花者。其故又有三。贵州之郡县。一因乎明之所。一因于元明之土司。一因于剿抚蛮苗所得之土田。明之所。本以屯田为实壤。而屯田亦有星散四出之地。　国初诸公。徒取其城治相近者。即并为一邑。未暇一一清厘。所以州县地多插花。其獘一也。土司之壤。或承自唐宋。或刱于元明。历世既久。彼此侵夺。本非画一之规。及其献土也。则举其所有而归之于州县。不暇一一为之分析。所以州县又多插花。其獘二也。征讨之法。或用雕剿。则平一姓而兼平数寨之人。招降之利。必联族类。则降一寨而兼降数寨之人。当其创制州县。辄以一时所获田土。归之一邑。所以插花愈多。其獘三也。三者之獘。皆因戡定乱之时。未暇深考。而其流獘乃百出而不穷。姑即獘之切近者言之。插花地有离本治二三百里。而离他治未百里数十里者。民之输将也。不于其近而于其远。期会不时。资斧既竭。远来负米。劳费可矜。士之应试。其獘亦然。命案藉远地而迟延。盗案因交界而推诿。姑无论矣。即寻常词讼。牵连他属者十之四五。辗转关移。百无一应。官之所谓小事即百姓之所谓大事。羁候日久。既无以恤其赀财。证佐不齐。又无以剖其曲直。历数年而不见一官。历数官而不得一审。往往酿成大案。此其不便于民也。肘腋之下。皆他境之民。卧榻之傍。悉他人之地。其所应教诲。应整饬。应修明。应捕逐者。皆远在数百里之外。府厅州县号一为亲民之官。欲其出入可见。咨询易及耳。乃所亲者在远。而所不亲者在近。纵有留心民瘼之良吏。亦限于闻见。而莫可如何。追呼不便。公事掣肘。此其不便于官也。然亦有所甚便者。则刁劣之生监与扰害之棍徒耳。而盗贼为尤甚。盗贼成结党。必于插花之地。纠察之所不及。摘发苦于所难。吏胥以别境为挡塞之词。州县以关移为迁延之计。即有任事之员。遵奉道光二十一年申明　　　圣训。不分畛域。而平日之耳目不习。即临时之呼应不灵。户口阨塞。非其所知。乡约寨头。非其所辖。则越境捕盗之难也。其狡黠大盗。甚则结交各属吏役。此邑见捕。归于他邑。捏情希脱。贿獘多方。漠不关心者。既涉因循。因以为利者。更虞袒纵。是又公文关移之无益也。凡此各獘。相沿已久。而不敢轻言更张者。则恐吏胥之因缘为奸。更恐州县之肥瘠不定耳。然使官不扰民。自为经理。

就疆域之形便而截长补短。即钱粮之会计而益寡裒多。不更易州县之名。不增减粮赋之数。则民情当必帖然。而吏治实为大便。姑即安顺而论之。安顺领二州三县。而知府及同知通判。皆有分地。是名为五属。实八属也。八属之中。插花无虑数十处。其最多者。又莫如安平镇宁。安平居府城之东少北。镇宁居府城之西。中隔府属及普定。形势本不相连。而此二州县之壤。割裂交错。几无整段。而言之。盖二邑各离而为三。其与安平城治相近者。则为五所及柔东三排。五所者。明代平坝之故地。柔东三排者。明代柔远所东偏之故地也。五所三排。联聚一处。东西相距九十里。南北相距八十里。东北一。接清镇之芦荻哨。西南一。接普定之石板房。为驿道近旁之地。而环其南北者。皆镇宁插花地。此安平之正壤一也。柔西三排在安平之西北七十里。北负思腊河。河之南数里。有齐伯房城。即明柔远所之故城也。三排所亦即明代柔远西偏之故地。其地东西相距二十五里。南北相距三十里。东南西三面。多为镇宁插花地所环。北又贵筑羊鹊塘茅草寨及大河十三寨环之。自柔西至安平。必出镇宁插花之境。此安平隔越在西北之壤二也。又有西堡十二枝者。本西堡土司之故地。原属普定。康熙五十五年。始改属安平。其地在安平西北二百里。东西相距七十里。南北相距六十里。跨沙家大河之南北。二枝在河北。十枝在河南。沙家大河者。即思腊河之上流也。是河自郎岱之黄沙渡。流入西堡之六骂枝。为阴骘渡。贯十二枝之北境。行三十里。至乐东渡。出西堡境。又隔二百里。至邱哨渡。始入柔西之境。复为安平地。其闲盖为郎岱普定镇宁平远之地所隔越也。若自西堡入安平。必假道普定之定南里。及镇宁之蒙楚诸枝。此安平西北绝越之插花三也。至若镇宁州之三壤。则附州城诸枝。一也。安平以北诸枝。二也。安平以南诸枝。三也。镇宁附州城之地。为东屯枝。为西屯枝。为即洞枝。东西相距。约五六十里。南北亦然。此为镇宁之正壤。又有木冈桨水阿破三枝在其北。东接普定之定南里。西接郎岱之罗别泛。虽为普定之腰铺水母塘所隔。而阿破枝之北。古寨越在沙家大河之北。毘连平远。以其大致尚与镇宁治所相接续。即可谓为镇宁之正壤。此其一。齐伯房枝。居安平柔西之东。而公具蒙楚二枝。又居其西。其南三枝。大势环接。然在普定南里之东。不与州北之三枝相连。又横梗安平柔西之中。为镇宁隔越在东之地。此其二。上九枝中九枝下九枝。居广顺州之东。安平之南。而南联归化厅。西则本州岛之陇革枝。东则本州岛之华楚枝。诸枝大势相联。团聚一处。为镇宁隔越在东南之极境。此其三。大抵二邑之六壤。或数寨旁出。或半枝隔绝。非亲履周询。不能缕析也。其它若府属之与普定。则府属之五起十三枝。与普定之五里五枝。往往交错。大约县境居北及西南。而府境在东及南。县境自城而北。直属于三岔河。则本明定南里之故地。又自城而西南。直接乎归化。则五枝之地。本宁谷司所改也。其四里居驿道之旁者。则普定之故地也。大势尚相连接。然又有东出二百余里。远在镇宁华楚枝之旁。而介乎贵筑广顺之闲者。则为坐场。府属之五起。本为安顺旧州之地。

其余十三枝。则安顺旧军民府之地也。十三枝参错匀布。自东而南而西。薄乎县属之宁谷五枝而止。然又有水西庄。在镇宁之西南三十里。蜡蓬塞错出安平堡唐基堡之东。钱唐堡错出安平槽堡之东。亦府属之插花地也。郎岱归化二厅。地颇连属。盖画疆在雍干之际。其时司事者留心疆域故无遗议。清镇虽并聚在东北一隅。而贵筑之谷上谷下二里。袤六七里。广且百余里。又有羊鹊塘。旧人塞。茅草寨。若绝若续。与之横其中。居二谷之北者。为镇瑞安里。明故镇西之地。居二谷之南者。为清里定里。明故威清之地。永宁虽集处于西南之一隅。而其地本偏远州城及打罕一马。沙营顶营募役三枝六保阿果二枝。皆居北盘江之东。乐运乐坝乐举八大万播西邕便邕由八十石石湾寨下募役十一马。则又在白水河之东。惟江外金井之地。则居北盘江之西。外界贞丰。地复荒广。为盗贼聚萃之区。凡此皆诸属插花之情形也。又考西堡去安平远而去镇宁近。齐伯房公具蒙楚上九中九下九陇革华楚八枝。去安平近而去镇宁远。若举以相易。实为两便。他若谷上谷下之当归清镇。江外之宜并贞丰。则又事关外郡。不敢轻议也。又查齐伯房之应纳正银。凡九十二两八钱七分七厘。原粮八十石七斗四升八合三勺。公具枝之正银二百四十八两一钱一分三厘。原粮一百九十二石零九升。蒙楚枝正银二百一十一两三钱九分二厘。原粮一百六十二石六斗五升二合。上九正银二十五两九钱八分五厘。原粮四百九十一石一斗。中九正银二十九两四钱五分八厘。原粮五百七十石二斗九升六合。下九正银二十两九钱三分。原粮四百零二石一斗七升。陇革正银一百七十三两五钱四分三厘。原粮一百三十四石三斗四升三合。华楚枝正银三百八十二两一钱九分五厘。原粮三百零二石八斗一升五合。统计八枝。共银一千一百八十四两四钱九分三厘。粮二千三百三十七石二斗一升四合三勺。又查西堡秋粮米共四百十二石七斗一升七合三勺。又诸色银共七十两六钱二分九厘。八枝之米多西堡且六倍。银多西堡十五倍。此为不侔之数。而实则西堡肥而八枝瘠。二邑恐不能从也。仍当察核地界。酌其相宜。一一比较。方为惬当。此林翼所为欲逐一察清。妥议章程者也。

　
卷三十四　户政六赋役一

　　治赋篇一　　
汤成烈

陆敬舆曰。国家之赋税也。必先之以厚生之业。而后取其什一焉。其所取也。量人之力。任土之宜。非力之所出则不征。非土之所有则不贡。谓之通法。案唐之制赋。一曰租。二曰调。三曰庸。凡丁男一人。受田百亩。岁输粟二石。谓之租。每户出绢若绫若絁共二丈。三两。不蚕之土。输布二丈五尺。麻三斤。谓之调。人年二十成丁。岁役二旬。不役则收其佣直。日准绢三尺。谓之庸。大抵有田则有租。有身则有庸。有户则有调。法制均一。自武德至于开元。莫之或改。故上下给足。宇内完富。及天宝丧乱。版籍无存。有司不能厘正。任意征敛。赋法遂坏。建中初。杨炎乃变制作两税法。取大历十四年科率最多者以为定额。作法于凉。务从其重。弃累代之成法。适一时之权谋。岂因时而制宜。实剥下以奉上。是以宜公奏请均节财赋六条。民益困穷七事。有云。采非法之权令以为经制。总无名之暴赋以立恒规。但务取财。岂云恤隐。又云。创制之始。不务齐平。计奏一定。有加无除。往输其一。今过于二。官非增赋。私己倍输。不敢尽求厘革。但请去其太甚。亦足小休。夫谷帛为军国所必需。而缗钱非农民所固有。今民持谷帛市钱以入官。而官又出钱市谷帛以济用。官与民两受折阅之害。何如即谷帛而征之。两损其害。即两收其利。又曰。非法赋敛供军进奉之类。既已收入两税。今于两税之外。又复并存。诚如所云。则两税之害。实为聚敛之尤。德宗嗜利黩货。惟富国之是图。纵厉民而不恤。卒之藩镇叛于外。奸宄伏于内。民困且怨。能无亡乎。虽无卢杞朱泚之徒。一杨炎亦足以败之矣。奉天之幸。非偶然也。殃民祸国。炎先诛死。乃后世仍其法而不革。何哉。计臣便于岁会。俗吏便于催科。鲜能宏经国之谟。为邦本之计。准古今之制。酌当代之宜。治赋而得其平者矣。案两税法。总税应庸调之数。一切征之于田。夏税起四月。冬税毕岁终。田方布种。吏已踵门。敛获始毕。糇粮已空。诵二月卖新丝四月卖新谷之谣。何其言之痛也。明万历初。创一条鞭法。变本加厉。并杂税于正供。三月完半。十月全完。期益迫促。昔为富足。今为累头。吴民田字之谣。又何言之悲也。考之汉世。张汤杜周。子孙奕世贵显。而桑宏羊孔仅之徒。身诛族灭。天恶聚敛之臣。甚于酷吏。昭昭若此。盖人罹宪典。酷吏文致入深。虽非祥刑。尚因饬法。且被患止于一时。故殃止其身。而罚弗及嗣。至于聚敛者之心计。析秋毫。取锱铢。自谓为国生财。算无遗策。而君相任用而不疑。恣其所为。不至毒痡天下不止。不至乱国覆邦不止。身为戎首。贻患方来。天鉴下民。怨毒所聚。得免为幸。又何能保有子孙哉。

　　治赋篇二　　
汤成烈

自杨炎作两税法。后世遵行之。而古圣成邦经赋之制。不可得而复矣。宋史论之曰。两税之取民也。夏税无过六月。冬税无过十二月。其獘也。先时而偿赋。加课而暴敛。至于五代极矣。明季行一条鞭法。规一时之利益。趋为苟简。当时以为便。而夏税改为春征。冬米分为本折。其獘也。趋迫而令烦。操切而民困。至于崇祯极矣。当洪武初。师古之意。因势利导。随俗立法。以田为经。以人户为纬。赋出于田。役出于丁。户有三等之差。里有十甲之目。其田之赋。曰夏麦冬米。户之赋。曰农桑丝绢。丁之赋。曰银差力差。不仍庸租调之名。其为粟米布缕力役之征一也。中叶以后。甲总不均。款项多端。而条鞭之法立。盖是法与两税。皆便于上。而不便于下者也。何以言之。上则并省名目。易于催征。下则完纳正课。复加耗增。行之既久。民亦安之。　国朝顺治康熙年间。兵革未息。支应浩繁。军饟无出。乃令各州县。凡不入正赋。坐办杂办均徭等项存留银两。悉数裁改。起运解部。每县不下四五千两。缙云赋役全书。自顺治元年起至康熙中。前后裁改起运解部。凡六十余款。计四千五百余两。以一县推他县可知于是州县办公。无款移挪。遂设火耗之名。以作留支之费。重者每两数钱。轻亦钱余。此又额外之取求。当地之私派。初无定数也。雍正间。以州县抑派苦累。乃均其数而轻之。每两无过一钱。以归于公。名曰耗羡。又以州县办公为难。特设养廉。取诸此项。当时翕然称颂。以为均平。夫督抚司道。官尊廉优。席丰养厚。无俟货取。大臣法矣。即佐贰微末之员。亦得分润其余。洵为公溥。然自归公之后。民间输纳。比于正供。丝毫出入。悉操内部。给廉之外。既无羡余。地方有事。何能卒办。此吏治之所以日衰也。且大县廉银裁得千余。中县七八百两。小县止四五百两。幕客之修脯。家人之食指。事上接下之酬应。道府节寿之馈遗。此中取给。多属不敷。此外应行事宜。贤者亦不能竭蹶以应。小臣何自而廉哉。庸庸者流。遂至金来暮夜。词讼苞苴。上司莫之能禁。故时有康熙年间多清官。雍正以来无清官之谣。乾隆壬戌。　廷试策士。　　　高宗纯皇帝以之发问。而草茅新进之士。莫敢正对。然民之痌瘝。官之困乏。久在　　　圣明洞鉴中矣。　　　高宗终虑耗羡之不便于官民。下询臣工。博釆众议。御史柴潮生奏。以为耗羡乃今日天下之大獘。而未敢请议改除。乃御史赵青藜奏。请无轻议变更。时议从之。遂为定制。在　国家多三百五十万之岁入。姚硕甫寸阴丛录云。耗羡银三百四十九万五百七十七两。而使天下一千五百余州县。拮据从公。动多掣肘。于是复设平余之名。耗外加耗。羡外加羡。上不得而止。下不得而免。是多一分不止受一分之累。何能宽一分而得受一分之赐耶。青藜疏云。裒多益寡。宽一分则受一分之赐。又云。既受耗羡之名。自不得求多于正额之外。岂知以后竟耗羡外又另生耗羡乎。惜乎　　　高宗勤恤民隐。　　　德音垂问。欲以归公者归民。顾为邪说所沮而止。青藜疏云。归民之说。于时则有未暇。于势则有所难行。国家之经费有常。各官之养廉安给。使膏泽不下于民。而无艺之征敛。有加无已。生民憔悴。伊于胡底乎。

　　治赋篇三　　
汤成烈

且天下生民之数。未有盛于此时者也。而天下民生之匮。亦未有甚于此时者也。而自古赋敛之重。又未有甚于此时者也。生齿日繁。民生日匮。赋敛日重。吁危哉。此时也。曷言乎生民之庶也。帝王世纪云。夏禹之世。民口千三百五十五万三千九百二十有三。周成之世。民口千三百七十一万四千九百二十有三。纪其盛也。汉平元始。计民口五千九百一十九万四千九百七十有八。汉桓永寿。计民口五千六百万六千八百五十有六。较夏周民数。不啻三倍。虽唐之开元。宋之嘉佑。难与比隆焉。今各省府县。岁终册报户部户口总计。几倍于汉。汉汝南郡户四十万四千四百有奇。口二百一十万七百有奇。庶矣哉。然其郡统县国三十七城。方今苏松常镇太仓四府一州而赢。苏松属县户可二十万计。度直隶及皖豫齐晋秦楚各省。大抵视汉司隶兖豫幽并青冀。其庶维倍。即闽粤滇黔川甘。亦视汉交益凉州为庶矣。今日之生民。非古今极盛之时乎。然而庶不可恃也。圣贤论政。庶而加曰富之。今地不加广于汉。垦田不能加多。夫民倍于昔。而田不加增。则民之乏本业者众。山陬海澨。苟可种艺。尺土寸壤。无不开垦。而士工商之外。无末业可治。散而游幕。去而僧道。隶为胥役。投为奴仆。流为地棍盐徒。每省不下二十余万人。此皆游民耗斁于农者也。僧道胥役奴仆之流。不事恒业。而恣食于民。地棍衣食于良弱。盐徒谋利于锥刀。皆汲汲终日。仅供口体。未尝饶富。山乡之民。中稔之岁。人不宿饱。一遇凶荒。流亡道路。通都大邑。又有富商豪右。操其赢缩。盘剥穷民。禾未苗而已贷于人。蚕未丝而已偿夫债。岂非民生匮极之时乎。曷言乎赋敛之重也。昔汤文正斌之抚吴也。潘耒送之。其言曰。宋时亩税一斗。元令田亩税三升。明初没入张氏故臣及土豪田。按私籍征之。名为官田。亩税八斗。而民始困。然民田亩税五升。其轻自若也。嘉靖中。并官田民田。一切以三斗起科。而民重困。然催科未甚急也。万历初。行条鞭法。限分数为考成。缓征之法不行。而民愈困。然犹止常赋耳。天启后。时有加派。复苦额外之征不堪命。以至于亡。　国朝承明积獘。田赋之重。转输之劳。一如往时。加以催科日益急。考成日益严。东作未动。追呼到门。数年逋租。并征一日。办正供而积逋不偿。输旧赋而新课不登。虽有龚黄卓鲁之俦。鲜不阨于考课。迁除之路既绝。则取盈囊橐而止。贪残放纵。无所不至。吴民之困。未有甚于今日者。当　　　圣祖仁皇帝时。次之言。已痛心疾首如是。况雍正间。并丁于地。民苦按粮摊丁而加困。火耗归公。官苦正耗并解。加平余而民重困。干嘉之际。司之平余益重。道光间。重平。每百加二两五钱九分五厘。饟余。每千五两。筹补。每千十两。杂费。每千耗羡七十两。浙省民间完正不完耗。问之亦不知何为火耗。他省纳之于民。浙省取偿于官。奇哉。火费五十一两五钱。耗费三两七钱一分。新加银一两五钱。给库饭食三钱五分。运脚银十六两。奏销上房费洋钱三百六十元。每正银千两。约以千二百两为准。种种取之额外。官益困而民之困不可胜言矣。咸丰元年。清查结报之后。养廉扣不准支。扣廉之外。摊捐官垫民欠。大县一千八百两。次一千五百两。次一千二百两。中县九百六十两。递至五百六十两。小县三百数十两。又摊统提捐款。其名目并未行知各县。以大中小分别摊捐。自三四千两。至千余两不等。其外津贴架木。大县百数十两。中县七八十两。小县五六十两。贴油茶。岁科经费。科场经费。不在统捐之内。坐支役食之内。扣解节省钱文。自二十千至十余千不等一县正额之外。官之赔垫若此。此银何自而来哉。不加派于民。则亏挪正项矣。此正项之亏挪。岂州县之侵蚀乎。上之攘夺甚于剧盗。则又以困官者困民。是此时赋敛之重。亘古所未有也。

　　治赋篇四　　
汤成烈

而不特此也。古者之取于民也。或以谷帛。或以丝绢。或以钱钞。未尝用银。盖谷帛丝绢。皆民种艺所出。就其所有而赋之。固甚便。钱钞自官局造发。资民交易。还纳于官。转圜不竭。民亦便之。至于银。非中土所生。非民间所有。自三代至明。未尝以充币而赋于民。不强民以所难责民以所无也。嘉靖末。废钞征银。民始苦其厉已。不及百年而大困。民困而国益匮。兵革四起。辽事亟则增辽饟。寇难亟则增练饟剿饟。赋加于旧十五六。毫末无补于国。民生日蹙。益趋为盗。明卒由是而亡。　国朝承其獘。三饟归一。耳目一新。而重敛如故。顺治中行钞代银。旋以库藏充牣而止。然定制官钱一千。直银一两。虽增额外之征求。而民不大困。何况　　　列圣相承。念民疾苦。痌瘝在抱。大赉时颁。逋赋屡蠲。常至千万。遇有水旱。抚振兼施。休养生息。百数十年。干嘉之际。号为富庶。其时银不甚贵。民以千钱完一两之赋。官代易银解正供。裕如也。嘉庆末年。银始贵。然完赋一两千二三百文耳。道光以来。番舶销售雅片。尽收中国之银而去。张仲远曰。银价之贵。不尽外洋。海国图志。圣武记。言之甚确。番舶二句可节。成烈曰。乾隆嘉庆年间。官府公燕。类用银器。所耗不赀。而银价甚平。至道光年雅片盛而银价骤昂。官燕银器亦绝少。岂非番舶收银之明验乎。默翁信西人。故有是说。余则不敢默。银价大昂。自一千五百文。未几而二千文。未几而二千二百数十文。民间完一正一耗。须钱二千五百余文。所出倍昔不止。而纸笔之费。舟车之费。藩司平余上房之费。新加法码。额外饟余。筹补于正耗之外。每两须一钱数分。凡此皆急于正供。此外官垫民欠。统总捐摊。州县不得不解。不加之民。则赋于何出。苟加之民。则民不聊生。愚懦咨怨。黠者聚众。哄闹衙署。殴辱官吏。事情既大。上司无法以处之。宁波之事。殴及道员。杀一副将。一通判。二知县。其文武死者十余员。兵百数十名。叛逆显然。乃怯于顽民之恫喝。诿之于盐枭。以区区张潮清俞能贵周祥千。获案为塞责。国法不申。民情易惑。悍者效尤。怯者观望。盖因民穷而法亦穷矣。且道光十五年前。银价一千四五百文。部发帑银。仍准一千。是民间受银贵之害而　国家未尝私其利。银钱之价。听商民之自为低昂。犹可言也。至二十年后旋准一千五百文。浸准二千文矣。是　朝廷不居加赋之名阴收加赋之利。赋既重于列代。征又倍于往时。言利诸臣。亦思悖入悖出。有不可明言者乎。岂无抑银重钱之法以苏民困者乎。乃转以银贵为利。惟知朘民以充库。不知有人而后有土。民为邦本。本摇则国何以固。卒之民财既尽。国用何来。大学卒章。圣人之垂戒。意深且远。曷不三思为国长虑。图久大之规。绝斗筲之计。何汲汲于理财之术。而不思恤民之道乎。去岁南河决口。饟银集。清浦价平。至一千三四百文。虽奸商操赢缩以病官。而民间实隐受银平之福。何为亟行奏请运钱以重银价乎。夫钱铸自官局。而转输于民。钱贵则民赋易完。而国体亦尊。乃通宝之国用。必欲抑之使贱。民间少有之银。必欲昂之使贵。苦民以所难。究何益于国。诸臣自问。果何心哉。

　　治赋篇五　　
汤成烈

而犹不止此也。天下之穷极矣。然千百之中。犹有一二殷户。营贸易之利。因积累而起家。则有富商。督耕织之课。因勤苦而积聚。则有富农。此二者。在大县尚有数十可指。小县不过十余。或亦仅可温饱耳。平时为小户借贷完课。凶荒可劝分其余。以救沟壑之民。于地方不无小补。乃计臣必欲尽天下之财以归之于上。　国家遇一大事。则开一例。开例不已。乃劝捐输。捐输无补。又移大捐于各省。以听捐生之便。而大捐之外。又令捐饟。同时并举。又使有位者倡捐以为之劝。为朝不及夕之谋。作吮膏吸髓之事。　国家所得几何。而部费印结。无不十取四五。名为乐输。无异攘夺。官常之滥。固不待言。且有位者之所捐。何自而出。势必上取之于下。下取之于民。日知录云。天启之末。从操江范济世之请。遂行搜括。搜括不已。至于加派。加派不已。至于捐助。然则捐助乃季世之末策。非匡时之良谋明矣。且本搜括之别名。为加派之由径。何以言之。使出之于民。则钩稽商富。始以抑勒。继以追呼。非搜括而何。使出之于官。上官则派之属员。下吏则加之课税。非加派而何。是捐助实兼搜括加派之害。而上不居其名。下隐受其害。所谓计致巧取。必使商富之财亦同归于尽。一旦地方有水旱之灾。草泽有萑苻之警。州县钱粮。纤悉解司。司又尽数解部。报拨别无存留。振恤防御。丝毫无措。必得奏请。从外拨解。旷日需时。而民间悉索诛求。皮骨已空。何能保有其身家。施济于邻里哉。迨饟到省。无论支领折扣。种种侵蚀。而事机已失。灾黎则沟壑流离。劫掠则城市邱墟。末世多盗。民靡子遗。诚哉功令之过也。方今农民之困州县之累。固患在赋重。而尤患在银贵。今民之纳粮也以钱。官之解司也以银。银价日贵。则征钱必加。而百姓则相告曰。今岁加钱粮若干钱一两矣。而官之出示。亦以加为说。上司闻之。则曰某县加钱粮幸无事。听之可。夫正赋有定。何可毫末加增。乃钱贱银贵。出入至巨。处于不得不加之势。非于赋外有所余也。实取盈于解司之数耳。官必取盈而足额。民谓无艺之诛求。旦曰钱粮宜征解皆钱耳。无如解司必银。名与实悖。民得与官相持。甚至玩法抗欠。胥吏怂。官以法惩。民乃大怼。道光年间。直省因钱粮戕官之案出。岂尽官之不职。而民之无良哉。迫于时势使然也。故昔人谓赋役之獘莫甚于折色。而吾谓尤莫甚于征银。任源祥对食货策曰。洪武中。有金一两。准米二十石。银一两。准米四石。棉花一斤。准米二石之例。永宣以后。折色者。布绢棉钞。听民之便。年来漕白改折。顺治十八年。江西米价。石不满四钱。而漕折石一两二钱。三不完一。康熙三年。江南米价。石不满五钱。而五府白折。石银二两。四不完一。由是观之。明之折征。乃损上益下以便民。今之改折。乃剥下奉上以充库。于时　朝廷清明。上无好货之君。而筦库诸臣。专事掊克。以聚财而敛怨。遂贻后日民穷财匮之患。为可慨也。

　　治赋篇六　
汤成烈

今天下受银贵之害者。民莫如农。官莫如州县。商莫如盐。夫田亩种艺所获。米麦棉豆。力之所出。布帛丝枲乃不以为赋。而惟银是征。则必贱粜其所有。而贵致其所无。是以数倍而完一。则农病。民顾无从得银也。贸易所得者钱。间有番钱。难充正赋。官不能不听民之便也。积千百贯易银于市。奸商牙侩。乘官之急。而银价于是乎昂。畸轻畸重之间。由铢累而千百。赔垫因之。则州县病。民之市盐皆钱。而商之纳课必银。以有易无。而折阅因之。则盐贾亦病。夫其害至于民困于输将。官困于垫解。商困于纳课。抑亦可以变通其法矣。乃以为银贵则国有倍入之赋。兵有兼粮之糈。宜乎国日富兵日强矣。然而国用日匮兵益弱者何也。管子曰。万室之都。必有万锺之藏。藏襁千万。千室之都。必有千锺之藏。藏襁百万。春以奉耕。夏以奉耘。耒耜器械。种饟粮食。必取澹焉。是其为政。必先足民而后足国。故其言曰。仓廪积而民知礼义。礼义廉耻。国之四维。桓公相之。故能霸齐而匡天下。后世计臣。若汉之桑宏羊孔仅。唐之杨国忠皇甫镈杨炎。宋之王安石蔡京之类。其才万不如管仲。乃腼然以禹稷自居。而日以尧舜颂谀其君。口诵商周之文。智出秦隋之下。坏法乱制。毒痡海内。甚至天变罔畏。人言莫恤。身为显戮。而国亦随之。岂不可鉴。夫鹿台聚而商亡。大钱铸而周敝。亩敛修宫钱而汉乱。阡陌间架作而唐败。青苗手实行而宋削。三饟征而明灭。财聚于上。怨敛于下。亡国丧师。有必然者。然而自古聚敛之臣。无不以搜剔利薮之计。蛊荡其君。援引掊克之徒。附益攘夺。使上受好货之名。下切剥肤之痛。迨府库充满。宝藏盈溢。则又进丰亨豫大之说。而土木宫室之役。耳目声色之娱。日新月异。以侈汰其君心。视金帛如粪土。弃珠玉如泥沙。于是宵小蒙蔽。相蚀。以实私藏。一旦边方寇警。潢池盗起。檄调烦而转输急。乃司农握算而水衡久空。竭蹶补苴。事机已失。虽有善者。无如之何。使轻本重末。何至于斯。新唐书食货志有云。以金银为币者。蛮夷之道也。五岭以外用之。若行之中国。不百年而敝矣。征之于明。若合符节。诚哉先觉之道也。　国家承明之獘。二百余年矣。内无矿使之横扰。而宝藏不兴于山。外有洋烟之流毒。而漏卮不塞于海。银日耗而日趋于贵。亦势之所必然者也。任源祥曰。银不制之于上。如泉府之操其柄。又不产于下。如布帛之可衣。菽粟之可食。而偏重在银。使豪猾得擅其利。此言当日折色之害。而今有甚焉者矣。苟欲平之。必也征钱解钱。而司中支放采办。皆以钱为准。较之谷帛为租。钞币杂用。斯为握要。则银既退听而无权。豪猾亦无所用其术。三五年后。官民之困。其少苏乎。

　　治赋篇七　　
汤成烈

如之何一以钱为准也。难者必曰。钱为重币。贯索易朽。短陌私铸。糅杂难量。不如银便。将应之曰。苟便于民。未有不便于国者。今银易钱二千二百余文矣。正赋外耗羡重平筹补杂费等类。每两殆将二钱。解司银一两。需钱二千七百文。而州县折征。浙江自二千一二百文。至二千八九百文止。江苏则概征钱三千余文。在浙则官多赔累。在苏则民实难堪。究之奸商操银钱轻重之权。以病官而困民。于国家何利焉。诚令解司银一两。准解钱一千五百文。张仲远曰。每两作钱一千五百文。似尚太多。宜复旧制。每两作钱一千。一正一耗。完钱一千一百文。外酌加三百文。为州县办公之费。司中支发。亦照例价。每两千文。方可持久。成烈曰。此文作于咸丰二年时。银价二千二百余文。若每两千文。在民完课。固属轻减。而支发则不及半。营兵得无哗噪。委办得无借口乎。若现在银价。则仲远之言为是。而前数太多。更张有渐。亦未可太骤也。则州县征银。每两不能过钱二千。民间少数百文至千文之出。完赋较易。积逋可清。州县有五百文之赢余。办公既裕。旧亏可补。考成可顾。而司中支放兵饟俸廉工食。均以一千五百文。当银以一两为准。出入相等。亦何所不利乎。盐商则准纳钱一千七百文。当银一两。少五百余文之折阅。纳课既易。年纲可渐足额。使各省每年多销二十万引。于国于官于商。不俱受其利乎。夫为政之要。在于足食。故洪范八政。食居其首。而生财之道。不外生之者众为之者疾二语。是以粟米实于仓廪。布帛充于府库。此皆出于民力之所为。故谓之本富。外此则泉府之法。操其权于上。散其利于下。以阜通货贿。而使民市易。此古人兴之。而后世莫之或废者也。故府藏充溢。谓之末富。若银非物土之宜。非民力所出。饥不可以为食。寒不可以为衣。此则逐末者之所骛。商贾之所资。而非经国者之所宜重也。故有无不足为轻重。乃国用必以银为出纳。是外本内末。违圣王底慎之意。昧驭世轻重之权。于是乎民困而国亦病矣。此孟子所谓无政事则财用不足者也。是故处积重之势。法獘不可得而更。而当积獘之极。物穷不可以不变。方今耗羡虽不可革。裁改虽不可复。条鞭虽不可改。折色虽不可除。其一切重平饟余筹补新加捐摊扣支。以及种种无名杂费。奉文年例捐款。本无关于国计。大有害于民生。岂不可全行裁汰乎。岂不可法顺治年间岁造宝钞。与制钱相辅通行。制国用出纳。必官家所造铸。以收货币之权。置银不用。以救官民之穷乎。有子曰。百姓足。君孰与不足。百姓不足。君孰与足。孔子曰。不患寡而患不均。不患贫而患不安。盖均无贫。和无寡。安无倾。是故　　圣人在上。不患无生财之道。而患无理财之人。诚使平其政以均天下之赋。通其用以和天下之情。厚其生以安天下之民。何贫寡不足之为患。而必临朝旰食。筹权宜之术。趣一时之利哉。是亦务本贱末。豪猾敛迹。蠲除私派。善良乐业。徐俟仓库充实。而定用缓之经。使老幼各遂其养。惸独咸得其所。　朝廷施旷大之恩。寰宇享恬熙之乐。唐虞之治。其庶几乎。

　　通论明赋饷之制　　　　　　　　　　
孙鼎臣

古之饷军以粟。未有以银者也。赋民以粟而兼以钱。亦未有以银者也。有之自明始。明初腹地皆置所。兵寓于农。其养边军。则民运屯盐兼用之。屯有商屯。有军屯。商屯者。商即边募人屯种。而输粟于官。给以开中盐引。国家即以其粟赡军。军屯者。军受官田自耕者也。永乐时边军十九万。以屯军四万供之。受供者。又得自耕边外。军无月粮。屯军米常溢三之一。民运者。赋民麦米豆草布钞花绒。运给边卒。以济屯盐之所不及。有是三者。边饷足用。未尝以银也。宏治初。李敏为户部尚书。请畿辅河南山东山西陕西州县岁输粮各边者。每一石征银一两给边。依时直折军饟。民运于是始废。叶淇继为户部。以为开中商人。以粟二斗五升。仅当银五分。而得盐一引。为利已泰。更其法以银代粟。银四钱一分。乃支盐一引。输于运司。分给各边。盐屯于是亦废。向之饷粟者始尽变而饷银矣。淇之中盐以银。原于敏之折征。折征虽明初偶有之。未以为制也。洪武七年。以徽饶寍国不通水道。乃令以金银钱布代输夏税。九年。命天下税粮。自除免外。民以银钞钱绢棉苎丝代输者听。米麦为本色。诸物折纳为折色。越十年。又令户部会计天下仓储存粮。二年。并收折色。惟北方诸行省。需粮饷边。仍输粟。三十年。诏天下逋●。随土地所便。折收布绢棉花。及金银等物。金一两。折米二十石。银一两。折米四石。绢一匹。石有二斗。钞二贯五百文。布一匹皆一石。苎布一匹。七斗。棉花一斤。二斗。告以免民转运劳苦之意。其时折色未尽以银也。宣德间。周忱巡抚江南。以京师百官月俸。赴领南京。米七八石。仅易银一两。请检重额官田。极贫下户。两税许折银解京充俸。始专征银。然行之重额官田。与极贫下户。盖用是以苏民困。未大失也。至正统初。命南直之苏松常镇。及浙江江西湖广福建广东税粮。自起运兑军外。皆折征银。入内承运库。谓之金花银。由是诸方赋入折银者几半。洪武折征之令。使民以少敌多。以轻易重。专以利民。金花银之入。则欲网其利于上。已非初意。然令银一两当米四石。犹洪武旧制。民未甚病也。及敏改折输边之粟。一石征银一两。视旧制增三倍。其时粟贱银贵。粟一石纔直银二钱。故淇更开中。变二斗五升之粟。为银四钱一分。而一引之盐。遂获八倍之利。岁骤增银百余万两。敏与淇之变法。皆为敛财。图一时之利于目前。而不知其祸之中于天下后世无穷也。边饷既皆以银。田荒粟贵。石直银五两。尽一引之课。不能籴斗粟。于是益增盐课。商失利而中者少。边费益绌。折征之赋。不足以济之。至漕白皆改折。嘉靖中。俺答内犯。兵饷益急。户部尚书孙应奎乃建议加派。骤增银百十五万。用犹不足。应奎言岁入二百万。而诸边费六百余万。取财之法。行之已尽。而条鞭之法。不得不悉科银。民间两税。不复知有本色。推之关课之收钱钞者。亦折收银矣。天启崇祯之间。民不堪命。军兴愈乏。乃欲择富户给直买米豆输军。大学士蒋璟言。将士祗欲得银。视米豆如泥沙。盖欲复以粟饷军之旧。而其势不能矣。是谁阶之厉哉。

敏与淇当时号为能臣。易本色为轻。咸以为便。及其既久。兵习于得银。不能复放本色。赋急于饷兵。亦不能征本色。二者表里相缘。自正统至嘉靖。数十年间。银之积重。其势已成。粟日轻。农日贱。国计日虚。军饷舍粟而放银。而所食非银也。民赋舍粟而征银。而所产非银也。故无事之时。则赋重而民困。有事之时。则饷重而军困。昔之交便者卒乃交病。论者知明季之贫弱。而不知贫弱之故在舍粟而用银。使由太祖之制。守而不变。何遽至是哉。是敏与淇之罪也。呜呼。由周而来千有余年。取民之制与养民之政败坏而不可救。未有若斯者也。民惰而无以生。兵骄而无以养。租庸调不可复。府兵屯不可行。古人足食足兵之策。施之天下。如凿枘然。欲为国者。其措注不益难。而为之民与兵者。抑何其不幸欤。故吾观于明。考其军赋出入因革之始终。着而书之。以为后之司计者鉴焉。

　　国朝赋役之制序　　　　　　　　　　
汤成烈

慨夫南困于赋。北困于役久矣。二百年来。政令之繁重。民生之憔悴。其至矣乎。然不操其本。则将诿咎于明之三饟。开横征暴敛之风。我　朝因而不革。是明召其殃。而我收其利。不穷其源。则将推过于乾隆时之开边巡幸。中丰亨豫大之说。致国用匮乏。捐例频仍。是前极其盛。而后丁其衰。此皆未考前代之掌故。而为臆度之说者也。成烈虽未得窥司农册籍。而集一代之章奏志乘。及前贤之论说。十有余年。方知其故。考前明万历初年。张居正当国。定赋刊书。夏税秋粮。米麦本折。农桑丝绢。盐茶课税。额办杂办。均徭关钞。通天下会计。一岁所入。二千九百余万。而民间未有丝毫羡余之出也。故终神宗之世。海内完富。今制除漕白正耗及各省兵米本折外。通计天下赋税地丁耗羡盐茶关杂芦课漕项旗租常例捐纳等银。一岁所入。五千四百四十五万有奇。其额则已倍蓰矣。又何患乎国用之不足耶。即各省水旱蠲缓及民欠。岁约七八百万。亦尚有四千六七百万两之入。而何以空匮至此耶。谨案顺治十四年。　　　世祖章皇帝御制赋役全书序曰。钱粮则例。俱照万历年间。至若九厘银。旧书未载者。今已增入。夫九厘银者。万历刊书后。因四方有兵革之事。三次加九厘。谓之九厘饟。明史李汝华传万历四十六年。辽东兵事兴。骤增饷三百万。巡抚周永兴请益兵加赋。汝华议天下田赋。每亩增银三厘五毫。得饷二百万。明年复议益兵增赋如前。又明年四月兵部以募兵市马。工部以制器。再议增赋。于是亩增三厘。为银百二十万。先后三增。凡五百二十万有奇。遂为岁额。盖辽饟是也。则履亩之赋加于万历之旧者。五百二十万矣。又案康熙元年。给事中李鹏鸣疏称。近因军需不敷。暂加练饟。户部议每亩加银一分。而鹏鸣则请以新增五百余万之数。摊于额征银内。可以行之永久。则成赋之额加于旧者又五百余万矣。又案例编赋役全书。直省各州县。坐办额办杂办均徭等银。向系存留不入正赋。顺治康熙两朝。节次裁改。解部充饟。通天下州县。凡一千五百有奇。每县不下四五千两。是外赋归正赋加于旧者。又六百余万矣。自存留解部。而州县办公无出。不得不于正赋外。量加火耗。廉如陆清献。亦俯仰随俗。派耗四分。以供支应。其它多则数钱。少亦钱余。此私派也。视官之贪廉以为多寡。无定数也。雍正四年。　　　谕令火耗归公。名曰耗羡。计银三百四十九万有奇。则额外之征加于旧者。又如前数矣。斯四者岁凡一千九百数十万。历年既多。宜库藏之充牣。若乾隆四十七年。核计户库。存银七千八百万两。岁岁有增无减焉可也。乃何以民则日见其困。国亦日见其穷乎。是不患乎源之不开。实患乎流之不节矣。至于今日。已处积重难返之势。何能轻议成法之更。然欲富国必先足民。欲生财必先节用。诚如乾隆时御史柴潮生所请。开边外之屯田。以养闲散而资遣汉军。如大学士阿文成公所奏。将腹地概增实额之兵。裁汰以省浮糜。而还复旧规。亦不过补苴目前。权衡出纳计耳。若夫平天下之大道。散财聚民。以为致治保邦之本。必将以九厘之加于履亩者。减地丁之征。必将以一分之加于成赋者。减漕粮之征。必将以裁改解部者。复州县之存留。必将以耗羡归公者。免百姓之完纳。如是。则州县办公有余。得尽心治地方之事。民生事畜有藉。得从容以效输将。自此西北之水利可以兴。东南之漕运可以减。无所事于办公报歉。而额征可以足数。则怨咨既息。感召和甘。上天必降以丰穰。年谷顺成。上享康平之福。下遂乐利之休。其庶几三代之隆欤。

　　地丁原始　　
俞正燮

顺治初年。一千六十三万余口。
九年。一千四百四十八万三千八百五十八口
十八年二千一百六万八千六百九丁。
康熙二十一年。一千九百四十三万二千七百五十三丁。
二十四年。二千三百四十一万七千四百四十八丁。
四十九年。二千三百三十一万二千二百余口。
五十年。二千四百十七万九百九十九丁。

　谨案。此年丁数为地丁之根。安徽百三十五万七千八百二十九丁。徽州府二十一万四千二百二丁。黟县一万二千三百八十六丁。依　大清会典雍正年本　大清会典则例乾隆年本大清会典事例嘉庆年本　　　钦定授时通考　　皇朝三通户部则例如此。

　又案　　　万寿盛典初集。安徽抚属旧管新增开除抵补外。实在人丁一百四十一万七百五十九丁。新宣等十二卫旧管新增开除抵补外。实在八千六百一丁。共一百四十一万九千三百六十丁。其数附于五十二年后。盖五十一年丁数也。

五十一年二月壬午。二十九日　　　谕将直隶各省现今征收钱粮册内有名人丁永为定数嗣后所生人丁免其加增钱粮但将实数另造清册具报岂特有益于人亦一盛事也

五十二年三月十八日。　　　万寿恩诏。但据康熙五十年丁册。定为常额。续生人丁。永不加赋。

五十二年。二千四百六十二万二千五百二十四丁。又十一万九千二百二十丁。

六十年。二千七百三十五万五千四百六十二丁。
  </div>
  <div class="pagination">
   <a href="皇朝经世文续编_page60.html">
    上一页
   </a>
   <span>
    ...
   </span>
   <a href="皇朝经世文续编_page56.html">
    56
   </a>
   <a href="皇朝经世文续编_page57.html">
    57
   </a>
   <a href="皇朝经世文续编_page58.html">
    58
   </a>
   <a href="皇朝经世文续编_page59.html">
    59
   </a>
   <a href="皇朝经世文续编_page60.html">
    60
   </a>
   <span class="current-page">
    61
   </span>
   <a href="皇朝经世文续编_page62.html">
    62
   </a>
   <a href="皇朝经世文续编_page63.html">
    63
   </a>
   <a href="皇朝经世文续编_page64.html">
    64
   </a>
   <a href="皇朝经世文续编_page65.html">
    65
   </a>
   <a href="皇朝经世文续编_page66.html">
    66
   </a>
   <span>
    ...
   </span>
   <a href="皇朝经世文续编_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
