<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 29 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 29 页/共 172 页
  </h1>
  <div class="content">
   重惜官爵疏
　　乞恩分豁土地疏【分豁地土】
　　真定在尧舜时、为冀州之域、其赋为第一等、或杂出第二等、说者以为如周官田一易再易之类、盖以其地有间一岁一收者。有间二岁一收者。所以赋有不同。则是未尝逐亩定赋。而一亩必兼数亩之地明矣。我　太祖皇帝于洪武二十八年户部官节该钦奉　圣旨、百姓供给繁劳、巳有年矣、山东河南民人除巳入额田地、照旧征科外、新开荒的田地、不问多少、永远不要起科。有气力者尽他种。宣德六年、本部官又奏北京八府、供给尤多、钦蒙　宣宗皇帝准令照例。是　祖宗之心。即尧舜之心也。以此真定所属武强等县、新开地土、一向不曾增科。至天顺二年太监韩谅奏讨武强县踏勘得无粮地五百一顷三十五亩、蒙　英宗皇帝钦拨一百与韩谅外、有四百余顷仍旧与民耕种、不曾科粮。是　英宗皇帝之心。即　祖宗之心也。后因广宁候家人刘聦等累年搅扰民间、方将前地并韩谅还官地、减轻起科、诚出无柰。今周彧又奏求前地、有司不能明白敷奏、再量出无粮地七十余顷、盖其地间有多余故也、然地虽间有。势难尽量。臣等不敢欺蔽、请言其实、顷者亲诣本县、见其地有高阜者。有低洼者。有平垣硗薄者。天时不同、地利亦异。且如亢旱则低处得过。而高处全无。水涝则高处或可。而低处不熟。沿河者流徙不常。鹻薄者数年一收。截长补短。损彼益此。必须数亩之地。仅得一亩之入。是以尧舜行错法于前、我　祖宗许开种于后。良为此也。即今彼处人民追赔马匹起运粮草、砍柴人夫、京班隶皂等项、一年约有数般差役、以致丁丁皆受役之人、岁岁无空闲之日、所深赖者、顾恋地业、尽力耕种、以取给朝夕而巳、今若一亩量与一亩、余皆夺为闲地、则仰事俯育、且无所资。其于粮差、何暇复计。臣知其非死则徒耳。自古立　国皆重根本。今真定近在畿内。理宜加厚。此臣等所谓不可尽量者也。而戚里功臣之家、锦衣美食、与　国咸休、但能存心忠孝、自然富贵两全、奚待与民争艰食之利哉。况　圣朝卜世无疆、法当垂后。土地有限。而求者务多。亦恐终不能有所应付也。臣等到彼、百姓扶老携幼、遮道哀告、臣等不觉自失、不忍重扰、取具供结在官外、伏望　陛下远以尧舜为心、近以　祖宗　先帝为法、所有赏赉之施、　圣恩区处外、其它地亩乞　特悯其祖宗开种艰难。念其子孙衣食所在量加宽恤。臣等遵奉　圣训、岂敢偏向、所向者　祖宗万世之仁。事关大体而巳。
　　陈言进贡事疏【停止广东土物】
　　成化十四年六月十五日、奉到　驾帖、该司礼监太监怀恩等、于　文华殿钦奉　圣旨、恁写帖子去、说与总镇两广太监顾恒、并都布按三司等官知道、彼处地方所产、一应土物、及各样药饵等项、逓年委令精通人员、依时采取、办验真至如法造办、装盛封记、陆续差委的当人员、管送来京、毋得指此为由因而扰害下人、违者治罪不饶、先该大监顾恒并三司等官会议、将进贡土物、蜜煎菓品、藤丝雕漆器皿、海味布疋、药材银箱酒器等项、椰子等物、计八十余品、见今陆续委官、采买进送外、臣惟臣子爱　君之心、何有限极、虽劳费天下、以备贡奉、亦不为过、然臣子之事　君也、犹人君之事　天然、郊祀礼物有常品、不敢加以亵味、主于诚而巳。臣子贡献有常物、不敢加以珍异、主于敬而巳。苟外此而欲加焉、则陷于谄渎而导侈、非所以尽诚敬之实、臣子之心、岂忍为之哉、况自古圣王之御天下、所操者忧勤之心、所履者俭约之德、不惟无求于异物。纵有异物。亦不之用。伏愿　陛下以事　天存心、以先圣王为法、念保业之艰难、思怠荒之可畏、勿恃太平、勿贵异物、躬励勤俭、以化天下、将广东土物、除今年陆续采进外、以后逓年、乞为停止。则　洪恩沛于海表、至治恊于帝舜、千万年之太平、有隆无替矣、
　　边方大体事疏【停止两广进献】
　　臣职守藩服、以承宣　德意为事、其有不便事体、不敢隐嘿、为此具　奏启　闻
　　计开
　　一该镇守广东珠池都知监左监丞黄福移文为进贡事、照得使职采买到土产蜜煎禽鸟等物、装盛封号完密、差冠带侄黄显宗等管　进、所据装送船只等件、合行移文广东布政司、行属番南二县、措拨长行大河船九只装送供应施行等因、到司、除依文应付外、臣切见去年以来、近而本处、远而江浙、凡镇守等官、俱各差人到于高广等府、或潮州南澳地方。收买禽鸟上　进、是盖臣子敬奉之心也、然高廉二府近介安南、南澳地方、密迩番洋、往来交易事易流传不可不虑夫禽兽之物。产自远方。羽毛虽异。百无可用。今相率就彼收买。臣恐外夷传闻。必以为　中国所好。非所以增光　圣德也。况南澳港泊界在闽广之交、私番船只、寒往暑来、官军虽捕、未尝断绝、再若公行互市。后愈难禁。揆之大体。似有未便。伏乞　圣明轸念远方。合无将今后各处禽鸟止令勿进、仍　敕该部将广东廵海副使员缺、推选公能官前来、疾早禁治、俾海港清切边民幸甚
　　一该锦衣卫带俸所镇抚梁德呈前事、有兄梁芳、见在　御用监太监、思得有母在原籍广州府新会县奏　准令德往来供给侍养、及有物件自备、令德赴京进贡奉勘合行、回本布政司、如遇每年赴京进贡、照例起关应付廪给站船、并装载物件、系官船只人夫车辆、一程程倒换、今照自备到禽鸟土宜等件、赴京进　贡、该用船只车辆人夫、并站船红船廪给口粮脚力、备开具呈应付施行等因到司、查、得先曾准兵部食字一千二百四十六号勘合、为乞　恩事、备行本司转行所属、如遇梁德每年赴京进贡、照例起关应付、廪给站船、并装载贡物船只、车辆人夫等因、除依承应付外、臣切见进　贡土物、自　祖宗之时、亦尝有之、然皆在外镇守、及公差内臣、因见珍物美味四方军民、皆得服食、而独于　禁庭反不得用。以故依时采办上　进。此为内侍孝爱之情也。至于弟侄人等、不过臣庶之家。而犹自备进　贡。不惟　朝廷尊严。不可亵渎。亦恐彼此夤缘。别生利害。不可不谨。昔有唐之世、诸镇进奉、其后幕僚、亦有进奉、史传书之、足为后世之鉴矣。此端何可开如是则进贡者纷纷矣迩者广东守镇等官巳各进贡今又许近侍家属自备进　贡、臣恐军民闻知。将以为法令日异。非所以增杨盛治也。况开创事端。后便为例。万一再有贵宠之臣、依此陈请、不从则有不均。从之益见分扰。揆之大体、似有未安。伏乞　圣明俯恤舆情、合无将梁德自备土物、除今年巳　贡外、以后每年、令且停罢、俾照旧往来供给侍养、庶公务私情、皆得便益、
　　灾异上陈疏【因灾修省】
　　彭韶
　　顷以灾变、下诏求言、臣于时公差在外、比回始得伏覩诏旨、惊惶无地、窃念臣职佐司刑、事乖明允、致此阴沴、厥咎为多、　圣明不加罪谴、溥令修省改正、以回天意、感激何胜、臣不敢越职泛言、如本部先问彭城伯张信僧人宗鼎、俱以奏事不实拟罪、信还爵、鼎还俗、后信革去事任、鼎乃仍旧住持、二人犯同而法异、恐非大公之举、又如近问犯人孙泰等、事连内使刘玉、通同外戚、谋复亲藩爵位、以此贪浊之人、蟠伏官禁、幸而事露、正宜治以重罪、以振干纲、夫何止将孙秦等付外问罪。而刘玉乃留中发落。恐非至正之道。又本部问拟囚犯、多发做工运灰、以备紧急修缮、近闻修浚河洪。以待即吉之游观。公每于侈汰之事辄进谠论粉餙馆宇。以待不时之行幸。诚恐侈心。或因以萌。声色玩好之纵。将次第而生矣。又本部遇有囚犯、俱追收纸札及赃罚等项。以候各衙门公用、虽不系经费钱粮。亦皆军民膏血。若以供二氏杂色之需。未免信其异说。则怠心或因以起。而凡修身正巳之术。济时求治之事。将不复讲矣。如此而欲坐消灾异。以致升平。岂不难哉。伏望皇上举动政事之间。一以大公至正行之。持之以俭。莅之以明。不移于近习。不惑于异端。则灾变可消。和气可臻矣。
　　论午朝事宜疏【午朝】
　　内臣在上左右。人所畏惮。今兵马仓储细大之事。尽付其手。凡有章奏。无不先允而后议。该部承行。不复审处。是失政体也。至有欧人致死者。竟不诘问。狱成复宥。无所忌惮。是失刑威也。耗财妄费。不惟不禁而又助之。死者或给还葬银。存者或许盖祠讨地。第宅。服食踰制。声势移人。伏望　陛下上法　祖宗干纲独断。褒良善而亲忠直。远佞媚而斥奢纵。威福必由巳出。则万世之永图也。但一日万几。安能劳心周溥愿执其要以御之今御门引奏直故事耳乞自今午朝无奏常事惟议急务如大升除。大灾异。紧急钱粮。紧关工程囚犯之类。令各衙门先期具奏事由。　圣驾定日出御左顺门。侍班守卫。一如午朝之仪。该会议者。各官就于御前公议。如升除大臣。明言某官堪任。某官不堪任。内阁辅臣。同详论可否议定辄行口奏取旨。次日补本。若该本衙门自行者。亦就御前逐一陈说。与大臣面决可否古之明君首然若事大难急面议者。听各官愽议于先。候至朝时。再议奏行。仍乞温颜俯询曲折。如此不惟世事日熟　圣明耳目。而羣臣高下邪正。亦自可见。有事则行。不分寒暑。无事则止。勿劳　圣驾。既不废午朝之故典。又可率羣臣之兴事。则凡时政得失。军民利病。自可以次第而弛张矣。
　　论光禄寺钱粮疏【节省】
　　监察御史彭程监收光禄寺钱粮、近　疏论修斋器用、下锦衣卫狱、移文本部拟罪、程为御史。不拟建言者之罪而□申明其说真古大臣之风论谏乃其职事。但不能极言见今本寺钱粮消乏之由。却称弊端所起。援引往年李孜省等事。致触　圣怀。伤念　先帝。诚为有罪。然原其心。不过欲因事纳忠而巳。仰惟朝廷清明。臣等于此际忝备卿佐。每叹为千载难逢。但思四海之大。日引月长。民穷财尽。又未尝不愓然深俱也。且以光禄寺言之、支费泛滥、钱粮缺少、凡一应牲口油果等物、悉皆賖买、久无可还、各色铺行、往往逃窜及今若不撙节、恐无以善其后乞令本寺将每日支费之数、不分公取私取。备开上陈。取自　圣心。何者当削。痛加裁省。则羣情震慑。退无　言。不过岁时之间。自可充积不匮矣。臣等偶因由狱所及。辄敢妄陈。伏望　圣慈、将彭程并光禄寺事、从容处置、以悦人心天下臣民、不胜幸甚、
　　重惜官爵疏【停止乞恩官职】
　　文武之职虽殊。而名器之重则一。今军官日众、俸支不给、设法救之。犹恐无策。岂可开滥授之门。恣之转令盛乎。北多有无功之人、夤缘请谒、授以千百户等官、甚至有乞恩承袭都指挥者、不特武职、文职亦有之、或以修城微劳而升匠官、或以传奉罢革而迁良医、又有中书考满超升三级者、伏望　陛下重视名器受惜廪禄。勿谓小官为可与。勿谓杂流为无害。严加杜绝痛与厘正。庶几少救其弊。
　　皇明经世文编卷之八十终
　　皇明经世文编卷之八十一
　　华亭陈子龙卧子　宋征璧上木　徐孚远闇公　李雯舒章选辑
　　陈子麐圣游参阅
　　徐司空奏议（疏）
　　徐恪
　　疏
　　修政弭灾疏
　　议处郧阳地方疏
　　宽民力以修马政疏
　　修政弭灾疏【内删一欵】
　　一省织造以消灾异、臣闻有国家者多轻东南。而重西北。及意外之患。往往起自东南。如汉之刘濞。唐之庞勋。元之方国珍辈是巳。仰惟　圣明天纵德政日新、纪纲昭明万无此理、但去冬彗埽天津。正当东南分野、天其或者以东南民力之竭。故出此异以示警欤。谨按晋安帝隆安四年冬十二月戊寅有星孛于天津、占曰灾在吴越、晋不知谨、后果有变、具在本书、可详究也窃惟灾异之见、天心仁爱所在、惟先事修省以消弭之于未然、则灾乃为福、异乃为祥尔、今之南京并苏杭嘉湖等府、即古吴越之境。租税之出。数倍于他州。而绮纨锦绣之贡。岁有常额。上供六宫之用。下充四夷之赏。近又差内臣往彼织造。乘舆服御。所用无几。而工役科派。所费不赀。禁闱近侍。势位尊严。府县奉承。惟恐或后。一应财物。非天降地涌。皆民之膏血也。若不早为苏息。诚恐民不堪命。怨讟由之而起。祸福倚伏。不可预测。大禹恶衣、文王卑服、千载之下、犹仰盛德、　皇上临御未久、春秋鼎盛、方当躬行节俭以身先天下、柰何以服御之故。远遣内臣。劳东南之赤子乎。伏覩　皇上即位、首颁明诏、特载苏杭嘉湖等处织造内外人员即便回京、是以宣布之日、远近闻之、莫不欢忻鼓舞、以为　圣德之厚、烛知民隐、曾未三载、复此差遣、无乃执事者之过。非　皇上之本意也。但愚民无知、罔测所自、未免有为惠不终之叹、此微臣所以不避斧钺、冐昧而言、乞敕该部计议、合无仰遵　明诏、俯察下情、仍将差去织造内臣取回、余剩丝料、发与各府、准作岁造支用、仍令彼处巡抚巡按咨访舆情、凡可以轻徭薄税、息民养兵、及防微杜渐之计、悉听举行、不作无益、与民更始、庶几应天以实、而灾异可弭矣、
　　一裁冗官以安小民、昔管仲相齐官事不摄、孔子斥其不得为俭、然则官事贵乎摄也、洪惟我朝法古建官、凡在外官司府州县等衙门、皆量地方广狭、政务繁简、命官分治、各有定额、当时政无不举、令无不行、事妥民安、未尝失误、以臣观之、今日地方人民、无异于曩时则今日钱粮军需、无加于旧额、夫何添设抚民督粮兵备水利理刑提学管屯管矿管河劝农捕盗等官、比旧加倍、且设官分职。皆为民也。今以抚民为名。其余各官。独不以抚民为职乎。如湖广所辖府州一十八处、又有江山湖泊之险、襟带于其间、所设布政司抚民参议、去岁巳蒙裁革、今河南以区区八府州之民、既添设按察司管屯佥事兼管抚民、而布政司抚民乃用参政、其为冗散。不言可知。又如管河原系参议、后改参政、近该前巡抚奏、又于祥符等七县添设主簿、皆以修治沁河、接济徐吕二洪为职、今黄河北徙、与沁合流、由汴达徐、淊淊无阻、所设各官似亦冗闲、又如布政司职掌钱粮。分守官自合催督。今既添官督粮。分守官所干何事。按察司职掌刑名。分巡官自合问刑。今既添官理刑。分巡官所干何事。况一官之来。有一官之费。食有俸粮。居有廨宇。一分一毫。皆取给于民。额设马夫皂隶之外。又有使用门子等项。且如参政一员。皂隶十名。每名必得三四十丁。马夫十户。每户必得三丁。通前计之。不下四五百丁。俱于殷实得过之家佥充。其一应科差。不免累及贫难下户出办。以一官言之。似无大费。以司府州县官统计之。其费何可胜言。故闾阎小民。贫者愈贫。而富者亦至于贫。未必不由于此。所以各处人民。一遇灾伤。流移塞路。虽曰无君子莫治野人。然官多民扰。古今通患。况修政立事。系于人。不系于官之崇卑。若肯尽心则一人足以常兼数事如或惮劳则政日废弛虽多亦奚以为但各官建议之初。未之思尔。道以统府者也然既有守又有巡大约每府一监司以为常至有一府中分属县立三四监司者亍大小相维之义何居也乞敕该部通查天下司府州县、近年以来、添设官员若干、合无从长斟酌、何者可以存留、原系参政副使、遇缺改调、或待满日俱选参议佥事替代、何者可以革去、遇缺改调、或待满日、不必铨注、就令各该分巡分守并本衙门官管理、其余府州县官、亦皆以此类推、如有误事、听巡抚巡按纠治、如此则官无滥设、民无骚扰、得古人一人常兼数事之遗意矣、
　　一清税粮以复流移、窃惟有田则有租、古之制也、我朝定制、典卖田土、过割税粮、随即推收、不过割者、其田入官、着于律令、诚万世不刊之典也、照得河南地方、虽系平原沃野、亦多冈阜沙瘠、不堪耕种、所以民多告瘁、业无常主、或因水旱饥荒、及粮差繁并、或被势要相侵、及钱债驱迫、不得已将起科腴田、减其价直、典卖与王府人员、并所在有力之家、又被机心巧计、掯立契书、不曰退滩闲地、即曰水坡荒地、否则不肯承买、间有过割。亦不依数推收。遗下税粮、仍存本户。江以北多有之盖计租不计亩也无法甚矣虽苟目前一时之安。实贻子孙无穷之害。因循积习。其来久矣。故富者田连阡陌。坐享兼并之利。无公家丝粒之需。贫者虽无立锥之地。而税额如故。未免缧绁追并之苦。尚冀买主悔念。行佣乞怜。直至尽力计穷。迫无所聊。方始挈家逃避。负累里甲。年年包赔。每遇催征。控诉不已。地方民情。莫此为急。除通查过割外、缘此等民害、各处皆有。不独河南。况弘治五年造册在迩。亦当预为处置、乞敕该部计议、合无通行天下司府州县卫所、及各　王府长史司、但有典卖民间地土者、各照原额税粮、随即推收过割。若系王府人员、及卫所别州县军民、悉照造册事例、寄庄纳粮、如仍倚势恃顽、挟制有司、不于今次册内明白过割、负累包赔、向后事发。断还原主耕种。惟复仍将卖绝地土依律入官。倘遇亲王郡王并镇国等将军、亦曾置买民地、该年税粮丝艹、有司难于催办、亦宜查照徽府庄田包占鲁山县民人苏泰等地土事例、准作本府禄米、永为定规、庶使典卖税粮、各有止帚着、困穷里甲、不致亏累、虽流移失业之民、亦将讴歌思止帚、不待委官招抚矣。
　　一免差遣以便官民、照得各处亲王并郡王妃之丧、朝廷必遣内臣祭祀、所以隆亲亲之恩也、成化二十年、各省饥荒、荷蒙　先帝深恤民隐、务从简便、缘情定礼、免差内臣、止令各府内官致祭、宗室军民、举皆称颂、近因周赵二府颍川温僖等王妃病故、　皇上复申亲亲之意、遣内臣致祭、恩至渥矣、但国家宗支日以繁衍、丧祭之举、靡有虚岁、若皆自内遣官、诚恐禁密左右。不胜往复跋涉之劳。所过郡县。虽无他求亦有不胜供亿将迎之费。况今各处地方、俱有太监镇守、比与　祖宗时不同、似此差遣、亦宜稍更、乞敕该部计议、今后遇有亲王幷郡王妃故、合无查照前例、仍令本府承奉等官致祭、如　圣心尚以为歉、或于亲王妃丧、另遣镇守太监行礼如此则恩礼兼隆、而官民两便矣、
　　一禁科扰以固邦本、伏惟　祖宗旧制、亲王军挍被革、与郡王挍尉、俱于民间佥拨、镇国等将军、本该仪从跟用、先年亦有乞恩佥换挍尉者、俱不过给使令之役、导引出入而已、如有病故、奏行勘合佥替、并无见面等银科扰、民皆乐从、成化六年因褒城王奏将各王府事故挍尉、俱令径行本布政司、转行州县佥替、免其奏请、诚为简便柰缘王府官员、罔知礼法、乘机射利、不论年月远近、槩作老疾呈行、又将书画等物、馈送该州县官、凂求妄勘、日用饮食、悉累里中支应、及至佥解到府、入见之初、每名勒送见面银一百两或一百二十两、少亦不下八十两应役之后每年索办月钱银十二两或十三两、少不下十两、其余岁时等项科扰名色、又难数计、虽殷实上户、不数年间骨肉离散、财产荡然、知其艰窘、难以再遂所欲、复立退皮名色、逼令出银三十两、或四十两、否则痛加责罚、必待顺从而后巳仍以为媒、告攀佥替、故州县每佥一名、则合境过得之家、皆贴盘缠、词讼纷起、大半由斯、比及审定、则举家男妇、相聚号泣、如谪远戍、推原其情、奚忍复言、及访郡王受封之后、亦有入继亲王、及病故无后者、前项挍尉、俱宜退还有司、听当别差、今被各长史司仍容跟用、因循岁久、未曾改正、窃惟民者邦之本。财者民之心。其心伤则其本伤。当此凋敝之余。不思加意抚绥。顾乃竭民之财而勿之恤。其伤国本甚矣。若不早为处置。诚恐脂膏有限。朘削无穷。年复一年。愈难堪命。虽曰亲亲之道。在于同其好恶。然所欲与聚。所恶勿施。实　帝王得民心之本臣迹在疏远事涉嫌疑、非无祸患之虑。直以地方责任之重。不忍斯民困于倒悬。除河南所属通行查禁外、诚恐各处亦有此弊、故敢冐昧以陈、乞敕该部计议、合无通行各布政司着落各府长史司、今后挍尉俱选二十岁以上壮丁、务当四十年之上、方准告替、如未及期、虽有疾病、不许准行、设果病故、务呈本布政司查佥、不许径行州县、及差人前去守催因而贿属官吏、扶同妄勘、仍指盘缠为名、科敛民财津贴、佥解之后、亲管官旗、止令导引仪仗、随王出入、再不许巧立见面等项名色、科取财物、若仍科害、先将应提人员、追问明白、赃物给主、拨置重犯、照例发边远充军、有司听属科敛者、虽不入巳、仍照科罚事例、革职为民辅导等官、不行谏阻、一体参问、被害之人、即发宁家、原坐名役、永不佥补、其镇国等将军各照原定仪从名数跟用、如有不敷、即行问刑衙门查拨毋辄比例乞换挍尉、紊渎　朝廷、中间若将巳换挍尉仍前科扰者、尽行革去、止拨本等仪从跟用、仍查郡王受封之后、若有入继亲王并病故无后者、原拨挍尉、悉发有司、听当别差、再不许容隐跟用、如此则人知警惧、政不苛烦、民心自安而邦本益固矣、
　　一申旧制以明赎刑、照得先该法司奏行内外问刑衙门、今后问拟徒罪囚犯、不分军民舍余、审无力例该的决者俱依律决讫、所犯杖数、照徒年限、发遣做工炒鈇等项科拟、若审有力与官吏监生人等例、难决之人、亦将杖数徒年、各另计筭运灰纳米等项、赎罪发落、除遵依外、窃详原拟徒杖囚犯审无力者、决讫、所犯杖数照徒年限发遣做工等项科拟允合律意、及有力运灰等项赎罪、系在京法司问刑则例、臣皆不敢妄议、惟在外囚犯纳米一节、例该备赈济、未明增改之由、不能无疑、谨查旧例官吏军民人等、犯该徒杖罪名、审有力杖六十徒一年赎米十五名、每徒一等、加米五石、至杖一百徒三年、赎米三十五石、犯该流杖罪名、比徒又重、赎米不过四十石、犯该监守自盗常人盗受财枉法、绞斩罪名、赎米不过五十石、轻重之间、各有等则奏行巳久、别无异议、今将犯该徒杖人犯、各另计数、固足以惩奸慝、但以杖一百徒三年纳米四十五石。比与绞斩准徒五年、纳米五十石。少米不过五石。若比流罪准徒四年。纳米四十石。反多五石。酌量律例似乎轻重失伦。况各处连年灾伤、因是各项折纳罪米加增数多、囚犯经年累月、不得完纳、致令久禁。仓廪无由充积、乞敕法司计议、合无俯顺民情、通行问刑衙门、今后问拟徒杖囚犯仍照旧例、不分军民人等、但审有力与官吏监生人等、犯该杖六十徒一年纳米十五石、杖七十徒一年半纳米二十石、杖八十徒二年纳米二十五石、杖九十徒二年半纳米三十石、杖一百徒三年纳米三十五石、庶使罪囚不致久禁。仓粮易得储蓄。
　　一严禁约以惠商民、窃惟生财本自有道、取民在于有制、　人君不患财用之不足、而患用财之不节、取民之无制也、且以大江一带言之、荆州有抽分厂、芜湖又有抽分厂。各该委官。今朝廷自行增税而榷使之橐岂能屡空商之所以愈困也每以增赋为贤。如一年纳一万两。明年则倍其数。又明年再倍其数。商人崎岖万里。深入险阻。劳筋惫力。砍锯板木。经年累月。守候山水泛涨。以渐推移。到于水次。编成簰筏。乘冐风涛不测之险。以求锱铢之利。曾未得食其力。而簰行数千里之间。巳二次抽之。仰事俯育。将何倚赖。怨声载路。　朝廷何由知之。况洪武永乐年间内建宫闱。外展城郭。计其劳费。动以万亿。所设抽分。不过龙江等七局。取之又轻。当时不闻其不足也。今两京规模、创建巳定、间有修理、工料不多、乃于龙江上流。增置二厂。杭州下流增置一厂。所易价银。虽数倍于昔时。亦未必尽为经国之用。徒竭商之财力也。或者以为　朝廷工作。不取之于商。则未免取之于民。与其取之于民。不若取之于商。然商亦民也。所置簰筏。多在下江货卖。道经龙江等局。必将依例抽之。肯轻纵乎。故议者咸谓财者民之心、荆州等处不宜再增抽分、重侵民利、伤其心也、然此等利权、犹止帚　朝廷、至于九江安庆镇江等府、未尝奏奉勘合。乃亦私自劝抽。每遇簰筏到彼。差船运船尚有需索即令小舠快桨。拦截江中。必遂所欲而后巳。亲王闻之。亦遣内外人员于河南汝州鲁山等处。私创抽分。政出多门。为害愈甚。揆之理体。尤非所宜。尝记成化十一年臣以工科给事中蒙　先帝升擢湖广布政司左参议、赴任日、有言及荆州抽分之为民害者、左布政使钱昕即谓臣曰。此工科掌科之失也。臣于是时忸怩殊甚。若无所容。自后分守荆南及因事过九江安庆芜湖镇江。每闻商人怨怼不平之词。即戚戚于怀。兹者误蒙简命、进秩内台、深惟既往之失。不可复贻后悔。适汝州又申王府人员在于鲁山县地方抢夺商民板木财物等情、除通行查究外、事干地方民患、亦宜禁约、遂敢并言、乞敕该部计议、合无通将荆州等处增置抽分各厂、再行参酌事宜。量为革罢、撙节财力、不苟兴工、则原设龙江等乃抽分物料、日积月累、自足以充国用、如以臣言未至、亦宜俯察下情、量减轻则、所取民财、少加爱惜、以待紧急不时之需、勿为玩赏无益之费、仍将九江鲁山等处私立抽分之弊、严加禁革、以后但有乞恩奏讨抽分者、立案不行、如此则事体止帚一、财用有节、举天下商民皆蒙惠矣
　　议处郧阳地方疏【郧阳不宜设二司】
　　臣恪谨题为建言地方重务事、准户部咨准礼部咨该巡按陕西监察御史李兴题开一流民贫苦、本可矜怜、但久聚不散、或生他患、是滋蔓之势、不可不早图也、臣切见陕西汉中地方。皆倚终南面看巴荆。其山之厚。类七八百里。皆艹木蒙密。人迹罕至。葢寇盗之渊薮也。东南接湖广之襄郧。河南之南阳。西南连四川之夔州保宁。山多地僻。川险林深。中间仍多平旷田地。可屋可佃及产银矿沙金。可淘可采。考之图志。乃汉高兴王之地。人性猛悍。且连年丰收。逋逃多往以故寇贼窃发每在此中。自国初迄今凡几作矣。释今不图。后患莫测。臣尝推求其故、兵法有云强弩末势、不穿鲁缟、今汉中居陕西之末势平时则政令以远不易及。有事则军马以远卒难到。吾既有可乘。彼又有可恃。则其啸聚。理亦宜然。至于南阳之在河南。荆襄郧阳之在湖广。夔州保宁之在四川。皆末势之地也。所以羣盗前后倡乱不一。大者谋逆僣号。如刘千斤石和尚、至劳王师而后诛、小者叛乱、如野王刚粟端公、亦动官兵而后剿、其间费捐粮饷、屠戮生灵、不知纪极、往年用事者、巳尝建白于郧阳添设行都司、及都御史提督抚治、汉中夔襄等处、各添设抚民兵备等官、论其员数、不减三司。官愈繁而政愈紊。卒未见有能散遣流民以安戢地方者何也。葢此之设官虽多。而政出不一。遇事则尔我推奸彼之末势如故。而心合则一。仓卒则就成大患。葢一则专。不一则杂。专则简。杂则繁。闻专可以致杂矣。未闻杂制专。闻简可以御烦矣。未闻烦御简。倒持太阿。莫此为甚、臣尝跋履山川、备询耆老、及反复思之、而有以见其必然、乞敕该部会官计议、将陕西汉中河南南阳湖广荆襄郧阳地方四川保宁之半及夔州一府割为一省、就于郧阳添设布按二司、照依贵州官不全设将前抚民等官、一切革去、则添设之官、适足以当革去之数、至于在彼都御史、就令巡抚、每年止是添差一巡按御史尔、事定之后、将在彼流民、可散遣者、仍令复还原籍、应附籍者、俱令编成里甲、如此则其地方之延袤。实过山西。官员之裁省。畧当贵州。不惟可以催奸宄常据之势。抑亦可以为地方经久之图。若以后仍有他虞、臣甘受妄言之罪、或当道设疑沮挠、可容臣与之明辩、然此实关地方安危、人心向背、非寻常细故也、故臣敢不避烦渎而恳恳言之、伏惟　圣明留意等因、开坐具该通政使司官奏奉　圣旨该衙门知道钦此钦遵、窃念臣尝历任湖广布政司参议、河南布政司参政布政、今又误蒙　圣恩、滥此委寄、其荆襄郧阳南阳地方、俱在所辖、民情土俗、颇知一二、若割南阳及汉中保宁夔州荆州襄阳郧阳七府州县、添设郧阳布按二司、臣虽至愚、亦知其有五不可者、荆襄流民、自往年驱逐之后、逋聚复众、上厪　先帝轸念、命本院左副都御史原杰往彼安集、原杰仰承德意、亲率湖广河南陕西都布按三司掌印巡守等官、登山涉水、往来踰年、相度地势、设立郧阳等府州县、张官置吏、招谕流民、籍其丁口、编成里社、使就约束、如鸟之在笼、兽之在柙、虽欲放逸、有不可得、尚虑反侧靡常、添设行都司卫所官军、分布要害、以镇压其邪心、又以巡按御史吴道宏熟知地方事情、保留抚治、其老成谋国之计周矣。后蒙　朝廷复用太监韦贵之荐、郧阳开设军府而无重兵故盗贼易聚既多闲旷地土何不募军营田屹然成一重镇耶不能无望于今之抚寇者以吴道宏为大理寺右少卿提督抚治、盖特恩也、及吴道宏以忧去、始用都御史继之十余年来、流离之民。俱为土著。生有产业。死有坟墓。男婚女配。各遂所愿。安土重迁。绝无他慕。即今抚民等官。俱在闲散。故闾阎小民有天上仙人地下抚民之嘲。由此观之。其不可设一也。若依所言、一如贵州官不全设、抚民官员、足当其数、其经历司照磨所理问所司狱司官吏亦不可缺、衙门公廨仓库牢狱、必须创建、所费不赀。银物或可仰给他处。其土木工程。未免劳役彼民。郧阳设省诚非计然地势辽阔割襄立郧亦未为失也向因设立郧阳一府。民间谣曰立了郧阳。害了襄阳。盖指一府之民。供二府之官。民之嗟怨。一至于此。今又添设布按二司并首领官吏、供役浩繁、民或不堪。因而激成他变。亦未可知。况上至两京户刑二部。及都察院。亦须增置郧阳司道。内外纷更。何补于治。其不可设二也。假使立成一省。大于山西数倍。不过损彼益此地不改辟。民不改聚。其于一统舆图。有何裨益。徒使钱粮军马。为之纷更。户口版籍。为之变乱。非若贵州为云南门户。贵州不设。则云南不通。一举两得者。可同日而语。其不可设三也。且如南阳北距汴梁。不过五百余里。河南都布按三司。足以控制。虽无提督抚治。臣亦可保其无虞。其汉中保宁夔州。臣虽未曾亲历。然以舆论度之。郧阳西距汉中。约有六七百里。夔州保宁。又在汉中之西南。约有五六百里。荆州北距郧阳。亦九百余里。若以五百里之南阳。为河南之末势。则保夔汉中荆州之于郧阳又为末势之末势者饥荒所在。盗贼窃发。虽通都大邑。亦难保其必无。况于偏方。惟在立法防御而巳。如野王刚之稔恶。乃彼守土官因循纵弛之故。本于别省无干。今惩其失。遂谓各府为末势。欲尽分割立省。真失火之家。三日不食之计也。矧今天下。如汀州之在福建。贑州之在江西。处州之在浙江。潮州之在广东。亦皆常有寇盗。倘遇好事者亦比例为言。则纷更之弊。何时得巳。其不可设四也。至于郧阳僻在万山。粮饷之需。皆仰给于别郡。陆路则冈岭崎岖。水路则滩石艰险。今输挽之民。既以劳费疲敝。抚民等官。又以闲散被嘲。若更增置藩臬。分理庶务。则闲散益众。劳费愈繁。虽曰无君子莫治野人。无野人莫养君子。然设官为民。非以厉民。若以闲散之官。而役疲敝之民。远冐江山不测之险。转挽粒粒艰辛之粟。以优养之。适所以厉之尔。于民何益。其不可设五也、昔宋神宗因辅臣之言、创制置三司条例等司、司马光皆力言其不便。以其纷更无益故尔、夫岂好为沮挠哉臣之所论。亦不过此、又与河南布按二司官参考得失、皆谓郧阳僻小、不宜立省、故敢备述见闻、披露心腹以陈、伏望　圣明以地方民情为念、乞敕该部从长计议、合无钦遵旧制、将南阳等七府仍隶各布政司、其郧阳布按二司、不必设立、如冇新聚流民、督令抚民等官、分投查勘、应附籍者、编入州县里社、可发遣者、着还原籍复业、以后盗贼生发、所在守备抚民、并行都司卫所府州县掌印巡捕等官、不行用心督捕、纵令作耗如野王刚者、悉照江西事例、降调边方叙用、如此则人知警惧、事不纷更、民力自裕、而地方可保无虞矣、
　　宽民力以修马政疏【河南马政】
　　论马政者多矣此专论河南事故存之以备考
　　臣闻兵政莫急于马。然养马者民。故欲修马政。必先宽民力。则民得安生而马亦藩息矣。苟不恤民之惫。而惟马之求。臣恐二者俱失、非计之得也。谨按河南开封卫辉彰德三府、自正统十一年始寄养马、各年起俵备用印记搭配买补赔偿、俱与北直隶山东无异、但直隶论粮养马。每一丁养儿马一匹。三丁养骒马一匹就免应纳税粮之半。又有艹场供其饲秣。河南论丁养马。虽五丁养儿马一匹。七丁养骒马一匹。而粮差不减。止是陈州项城县。各有艹场。其余州县俱无牧养之地。加以宗支繁衍。府第众多。但有余地。即被奏讨。合用厨役挍尉礼生乐舞生斋郎等役。虽养马之家。不免佥充。役占数多。丁力日耗比之直隶人民。轻重不同。山东府州县养马。虽亦论丁。然与黄河隔远。无垫溺之灾。分封亲王。不过鲁德二府。而德府禄米。又系江南郡县兼纳。而河南开封所属。迫近黄河。如兰阳县城、一夕垫溺、遂成巨浸、卫辉之获嘉新乡二县、南临沁水、北枕卫河、胙城县沙鹻盈望、生理萧然、辉县与彰德之安阳汤阴二县、西连太行、土薄石厚、磁州东有滏河、积沙成皋、临漳县南有漳河泛滥不常、筑堤防患、在在有之、合用人夫动以万计。虽养马之家。不免借倩至于王府供亿。尤为浩繁。皆本省出。又无江南郡县之助。比之山东人民。劳逸不同。所宜深恤民隐。量分等则。乃与北直隶山东通例筭驹。况孳牧种马。一有倒失。随即买补。相因无穷。孳生马驹。今年印记。明年搭配。又明年筭驹。相继不绝筭驹之中。有定驹而未成者。有显驹而坠胎者。总为亏欠。俱在赔偿。官吏畏责。未免追并。小民卖田产鬻男女以充其数。苦不可言。且买补之例。本为防奸立法。然倒失之中。有老病而自死者。亏欠之数。亦有坠胎而未成者。事非得巳情或可容、论者拘于旧例皆谓马政宜然、不思宽民之力。则民得安生。而马亦番息尤马政之善者。臣尝伏覩成化元年十一月二十七日恩诏明载各处孳生种马、三年用一驹、永为定例、中外臣民、罔不胥庆、曾未几何、又以臣僚建言、仍复二年一驹之例、有孤　先帝子惠困穷之心、甚可惜也、矧今河南旱涝之余、疮痍未复、所在荒凉又非别省富庶之比、若不因时变通、预为休息、诚恐民不堪命、愈益流移、其于马政、不无有亏、伏望　圣明轸念河南不系原坐养马地方、特敕该部计议合无将开封等府州县原寄养孳牧马匹、俱以弘治四年见在之数、定为原额、仍照先奉诏书、三年一驹、永为定例每年该俵备用马匹、比之北直隶山东亦乞量为宽减照依南直隶事例、每匹折纳价银拾两、若种马年至一十五岁以上、因病倒死、即申太仆寺分管寺丞、验实变易、价银入官、于在羣儿马骒驹内给与领养、免其赔补其亏欠马驹、若系坠胎而未成者、亦行本寺分管官勘明、每匹量追银二两、或三两、倾成大锭、转解本寺、收候买马、以备缓急调用、庶几与北直隶山东轻重相得劳逸相停、民力稍宽、而马政亦无不举矣
　　皇明经世文编卷之八十一终 

《皇明经世文编》　（082～100）/五百八卷　（明）陈子龙等 选辑 
　　皇明经世文编卷之八十二
　　华亭陈子龙卧子　宋征璧尚木　徐孚远闇公　李雯舒章选辑
　　陈子麐参阅
　　徐司空巡抚河南奏议（疏）
　　徐恪
　　疏
　　地方五事疏 
　　定吁谟以祛河患疏 
　　核屯田以禄宗室疏 
　　专将守以靖地方疏 
　　一节起运以充岁支疏 
　　地方五事疏 
　　徐公行之五府一大被其利
　　一兴水利以备旱荒、臣闻岁事无常稔。旱荒居多。荒政非一端。水利为急。先王疆理井田沟洫之制。遍及中国。虽有旱溢。不能为患。其利博矣下至战国。魏用史起凿漳河。秦用郑国引泾水。亦皆富国强兵。卓有成効。此宋儒朱熹水利之说。胡瑗水利之教。所由起也。窃照河南郡县、自去秋八月不雨、至于今夏闰五月、赤地相望、流移载道、和气乖隔、祷祈罔应、所谓旱荒、无大于此、伏念天意所在。固非人力可回。而水利之兴。乃吾人所能致力者。然与其徒悔于已往不若预图于方来。访得河南府有伊洛二渠。彰德府有高平万金二渠。怀庆府有广济渠方口堰。许州有枣祇河渠。南阳府有召公等渠汝宁府有桃坡等堰。自此之外。故渠废堰。在在有之浚治之功。灌溉之利。故老相传。旧志所载。不可诬也但岁久堙芜难于疏导。间有谈者。率多视为迂阔臣尝以为当此大旱时月。若得一处之水。可济数顷之田。不致袖手待毙。如是之无策也。岂可惮其难而不为乎。比虽行令分守分巡官、提督修举、然百责攸止帚、未免顾此失彼、况中间经行去处。多被王府屯营侵塞。及势要之家。占作碾磨非专委任。而止付之守巡。更代不一。臣恐难以责成也看得河南布政司抚民右参政朱瑄、素有才谋、不避艰险、委之专理其事、臣愚窃以为可。合无请勑朱瑄、不妨抚民、亲诣前项渠堰。再行相度。寻古之迹。酌今之宜。量起得利。并附近居民。次第兴举。原置闸处仍旧置立。以时启闭。各道缺官。不许辄委分守。俾得从容往来。展尽心力。期以三年、必能就绪。仍将得利之家地土顷亩。逐一勘明籍记在官。遇旱则官为斟酌。验亩分水。以杜纷争。其豪强军民、敢有仍前截水。安置碾磨。碾□之禁今惟行之济漕□泉占作稻田者。依律究问。枷号示众。以后堙塞。就二得利军民。并工开浚。有溃决处。亦就培筑堤防。务图经久。如此虽不泥于井田沟洫之制。将见远近闻风。争求密利。而旱荒不足忧矣。
　　一均禄俸以节粮储、切照河南所属府州县、地亩税粮、实征额数、无甚增于国初、各府郡王并将军中尉郡主等仪宾食禄之家、乃十倍于国初、以其所入、供其所支、巳不相当、况税粮之起运京边等处者、俱系得过人户输纳、至于存留本处者、多贫难人户、或逃亡遗下之数、虽严督追并、卒难完足、而水旱灾伤、十常六七、所谓仓廪、率多空卢、以故郡王将军禄米、不得当年全支、卖与富宗者多往往先期预卖。取给目前。遂致日用不敷。上孤　朝廷笃念亲亲之意。臣自受命以来、是虑是图、窃念天之生财、不在官则在民、在民者决不可法外加增。在官者岂可不于数中裒益。今查得郡王将军禄米、本色折色中半兼支、如郡主仪宾与辅国将军禄米、俱八百石、今支本色五百石、比之辅国将军。反多一百石。郡主仪宾与奉国将军禄米、俱六百石、今支本色四百石、比之奉国将军。亦多一百石。且仪宾之选多是富室子弟。囊有余财。廪有余粟。经营贸易。生计百端。作宾王家。荣幸巳极。岂图厚利以附益之。况葭莩之亲。比与天潢之派不同。实支禄米不宜过多。乞敕该部计议、合无通行河南等布政司、将各郡主县主郡君县君乡君、该得一半禄米、比照郡王将军事例、本色折色、俱中半兼支。仪宾该得一半禄米、比之郡主县主郡君县君乡君、各减一等。本色四分。折色六分。惟复不须减等、一体中半无支、庶使疏不踰戚、廪亦有储、而各府岁计不敷之数、亦可少补矣、
　　一处抛荒以苏民困、据河南布政司呈开封府河南怀庆等府、抛荒地亩、数万余顷、该粮数万余石、葢因连岁灾伤、人民离散、外来军民、畏惧粮差、不肯尽数承佃以致田地抛荒、粮额如故、及照彰府汤阴县硝鹻地一千二百九十余顷、该粮一万六千七百六十余石、卫辉府辉县金章沙冈等十五社石沙壅压地七百五十余顷、该粮六千八百五十余石、俱不堪耕种、又有永城县新增、地二百九十一顷、该粮九百六十石三斗、先前踏勘之时、被人多报四十八顷、至今挨无下落、此等地粮、未免负累见、在里甲陪补、年复一年、民力愈困、税粮之入、原额渐亏、乞行查照事例、将前项抛荒等项地土税粮具奏减免等因备呈到臣、窃惟古者因田制赋、今硝鹾沙壅之地、种植不生、而税额如故、是有赋而无田矣。古者因民授田、今逃移抛荒、触处皆有、虽照原拟、轻则召人承佃、多怀疑惧、不肯尽从、官不得巳、乃摊税于一里之民。分耕代出。负累贫乏。相率以逃。兹又一切洒派。通摊一州一县之民户口减耗。岁计愈亏。是有田而无民矣。臣闻中人一家之产。仅足以供一户之税。遇有水旱疾疠。不免举贷逋欠。况使代他人赔出乎。夫使一家代出一户之税。有识者尚以为忧。今又责令倍三户四户。甚至有六七户者。民何以堪。若不早为之虑。诚恐数十年后。逃者遗数日增。存者摊数日积。非但民不可以为生。而官亦不可以为政矣。该司所呈、不为无见、查得景泰年间以来、府州县续报起科税粮、比之国初、巳增一十二万石、其水冲沙壅抛荒之数、节奉恩诏、许令踏勘开豁及蠲免、所司执碍、未遑举行、有孤　列圣子惠困穷之心、甚可惜也、夫国以民为本、民以食为天、使民失其恒产、至于饥困流离、恐非朝廷培固国本之初意也。乞敕该部计议。合无行令布按二司、分巡分守等官、亲诣前项州县、将所呈抛荒等项地土、从公踏勘明白、各照见行事例、有人承种者、每秋粮米一石、折银二钱五分、草一束、折银二分、夏税小麦、虽未定拟、然比之米价颇轻、每石量减银五分、无人承种者、不分夏秋、每石各减银一钱、待业主回还照旧仍纳、其硝鹻沙壅堪耕种者、每夏麦一石二斗秋粮米一石、各准阔绵布一疋、俱存留本府收贮、以备卫所仪卫司官军挍匠人等俸粮支用、若民果散亡、产无下落、及水冲沙壅、不堪耕种者、亦乞查照节奉恩例、量为除免、臣之所言似于国计少损、然以续报起科税粮。通计乘除。实亦无损于国初原额。且使疲惫之民、得免摊税之患、安居乐业、生聚日繁、逃者闻风、亦将讴歌思归、而国本益以固矣、
　　一清挍余以靖地方、窃见先年赵王之国之时、原有随侍挍尉、俱在彰德府安阳等县、置买田产、已成家业、后蒙裁革、止将挍尉正身调取锦衣卫、遗下户丁尚多、仍彼居住、既不管束于本府。又不寄籍于有司。两相影射。脱免差徭。习成山野。罔知法律。或窝藏各处逃民、及犯法亡命之徒、或仍假挍尉名目、欺骗良民、抢夺财物、强占地土、少不如意、辄以人命诬赖、事发到官、无凭提问、及至责令地方火甲挨拏、急则拒捕、缓则脱逃、卷难杜绝、有伤理体、节该伏覩大明律内一欵、凡军民驿灶医卜工乐诸色人户、并以籍为定、若诈称各卫军人、不当军民差役者、杖一百发边远充军、钦此钦遵、仰惟　祖宗立法初意。版籍所以别户口。律令所以齐人心。差徭税粮。咸有定额。上下定分。奸伪不生。今前项挍余。版籍不载。律令不加。一任自由。譬如马无羁勒。岂易控御。非特赵府为然。其余王府。遗下改调户丁。恐亦有此、乞勑该部通查各处王府、改调护卫等衙门、军挍人等、遗下户丁、如有似前两无籍贯、其脱免差役者、果系在营无丁、起解补役、其在营有丁、与多余之数、尽发所在有司寄籍当差、贴装听继、如有仍前脱免不当军民差役者、比依前律问发边达充军、永为定例、庶几人有定志、而奸弊无所容矣、
　　一省馈送以全使节、伏惟　祖宗以来、凡册封亲王郡王、必遣廷臣为使、持节将命、及其有丧、复遣廷臣掌行典礼、皆所以笃亲亲之仁也、使臣至其国、王必盛设宴享、厚其馈送、葢尊　君命、重王臣、亦礼之宜然者、但帑廪盈缩、各府不同、其丰盈而有余者、馈送银等物、不劳自集。其歉缩而不足者、则必数月经营、或减直卖禄、或倍息称贷、苦心焦思、始克具办、以成享礼、遂致帑廪日虚、岁用常乏、逋负增积、益难为继、　英宗皇帝轸念及斯、严立禁例、虽有馈送、不许接受、然奉使之臣。人品悬绝。固有刚方清介。却而不受者。亦有不拘绳捡。以为分所当然。受而不辞者。甚则执贽私觌。务求满意。如或未餍。又复执贽于谒郡王。其富而好礼者。此等大辱王命近以国法森严其风少战然燕劳迎□籓国之费原不赀也则延以酒席。赠以彩。否则辞之以疾。拒而弗容。实由艰寠使然。非吝啬也。昔晋韩起聘于郑、求一环焉、子产弗与、其言曰、君子非无贿之难而无令名之患、及其买诸商人、子产又以为不可、曰吾子得玉而失诸侯、必不为也、起辞之、夫韩起列国之大夫也、私买玉环。子产犹以为不可。而况天朝之使。岂可违例公受馈送乎。馈送且不可受。而执贽以干谒之。又可乎哉臣愚窃以辞受取与。士之大节。于此一亏。他美莫赎。欲预保全。须申戒饬、且国体所关不可不慎、乞敕该部计议、合无查照前项事例再行禁约、庶使奉使之臣、得以永终令名、而王国之费。亦可少省矣。
　　定吁谟以祛河患疏【祛河患】 
　　窃惟天下之事、有不可缓之势、有不可不恤之情、大要在于保全国计。慰安人心而巳。而慰安人心。又为保全国计之本。夫黄河之水。万里而来。奔激走徙。古今不常。天下之害莫加焉。国家财赋。倚重东南。去海道之艰危。即会通之平稳天下之利莫加焉。惟济宁临清一带。水源短少。易得枯涸。往往置闸筑堤。积水行舟。今河决而北直趋张秋。又决而东。长奔入海。将使运道中绝。东南财赋恐难遽达京师。今日疏浚扼塞之功。诚不可少。所谓有不可缓之势者此也。然河南地方三四年间、天鸣地震星陨冬雷警灾迭示、人心危疑、加以饥馑荐臻、死徙殆半、赋役频繁、贷鬻输纳、仰事俯育、皆无所望、故复业之民、旋复逃走、恒产之家、亦少固志、于斯之时。可静而不可动。可养而不可用。所谓有不可不恤之情者此也。夫势不可缓。而情在所当恤。兹欲两全而无害。处之必有道焉。谨按地志、黄河旧在汴城北四十里、东经虞城县、下达山东济宁州、洪武二十四年、决原武县黑洋山东、经汴城北五里、又南至顷城县入淮。而故道遂淤。正统十三年、决于张秋之沙湾、东流入海、又决荥泽县、东经汴城、历睢阳、自亳入淮。景泰七年、始塞沙湾之缺而张秋运道复完、以后河势南趋。而汴城北之新河又淤。弘治二年以来、渐徙而北、始于黄陵冈之决也又决金龙口等处、直趋张秋、横冲会通河。长奔入海。而汴城南之新河又淤。百余年间、迁徙数四、千里之内、散逸弥漫、似非人力所能支持、乃者上厪　圣衷、轸念运道之阻艰、生民之鱼鳖、特敕本院右副都御史刘大夏前来修理、功虽略施、力犹未竟、不意伏流溃溢、遂尔中止、或者以黄陵冈之塞口不合张秋之护堤复坏遂谓河不可治、运道不可复至有为海运之说者臣尝历考史传、黄河之患、古今有之而惟汉匏子之决、其患尤甚、其功尤难、二十余年塞之不効、当时贵臣田蚡、又以封邑之私倡为不可塞之说、厥后武帝躬劳万乘、临决河、沈壁马吁神祇、又令将军以下亲负薪、卒塞决筑宣防河、在武帝时。不过为数郡之害。虽不塞可也。而武帝必塞之。若夫今日之害。关系运道之通塞。尤事之不可巳者。乌可以一噎而废食哉。且黄陵冈口。不可塞者、非终不可塞也。顾以修筑堤防之功多。疏浚分杀之功少。河身浅隘。水无所容。故其湍悍之势。不可遽回耳议者以荥泽县孙家渡口旧河、东经朱仙镇下至顷城县南顿、犹有涓涓之流、计其淤浅之处仅二百余里、必须多役人夫、疏浚深广、使之由泗入淮、以杀上流之势。又以黄陵冈贾鲁旧河、南经曹县梁进口、下通止帚德州丁家道口、足以分杀水势。讫能成功。今观梁进口以南、则淊淊无阻、以北则淤淀将平计其工力之施、仅八十余里、今春虽尝用工、未得竟力、必须再役人夫、疏浚深广、使之由徐入淮。以杀下流之势。水势既杀则决口可塞。运道可完、但既疏之后不能保其不复淤。既塞之后。不能保其不复决论事者必从而訾其后。故任事之臣。未免畏及首尾而不敢竟其策也。以今观之、百年运道。稳于履陆。一夫之牵挽。过于六骡之驱驰。一旦阻绝则舍逸就劳。出易入难。民力必有大不堪者。计其所费。比之今日之修河又不知其几万倍也。况成大事者、不惜小费就远图者。不计近功。要之不可不先恤民也。昔胜国时。东南财赋。俱由海运。其于河道。无甚相关。及贾鲁建治河之策。内降中统钞一百八十四万五千六百三十六锭。凡庸工物料、衣粮医药赈济之需。皆赖以给。故鲁无区画之费、而河患以平。今国家漕运既由张秋。比之胜国。尤为重要。兴此大役。其得巳乎。但合用椿草铁石舡止帚等料、并佣工口粮、动以万亿、所在仓库、既多空虚、内帑钱粮、又难轻动、如此大费、将何取给、若不早为之处诚恐又似今年、徒劳无益、臣于去冬十二月尝以治河三法缺一不可、公前疏以疏浚塞为治河三法欲幷治南北提岸决工料口粮皆当预备、又以水势不杀。则塞决难成。塞决难成。则运道有阻。欲照景泰年间张秋塞决事例、借拨九江等处钞关荆州等处抽分料银各数万两运发刘大夏收用、沥恳具陈、不为无据、寥寥数月、未蒙议行、今自五月以来。水溢泛滥。决口日深、运道日阻。所幸水势趋南。十有七八。万一尽徙而北。计将安施。虽巳侧闻廷议、未悉其详、臣每北顾、心窃忧之、虽在疏远、不敢自外、所有愚见合再僣陈、伏望　皇上断自宸衷、参以国是、捡臣前奏、早赐裁处如以迂远不切时宜、更乞深念国计、俯恤民艰、但系应起人夫、今年税粮、不分河南山东直隶每名量免二石、以充口粮之需、小民闻知、必将感念　圣德、歌咏载途而趋事赴工、无难色矣、且役夫十万、日费浩繁、所免税粮、不过二十万石幸而成功、实乃万世之利、以今日天下之大、国计之重、何惜此二十万之税。不一慰人心哉。仍乞再敕刘大夏专理其事。合用钱粮悉听计处、户工二部力与赞襄、俾凡椿草等料、得预为计臣虽庸劣、亦当仰体　圣意、少竭心思、待今八月以后秋水消落再行相度利害、斟酌缓急、与刘大夏议处、起倩人夫。各从近便。如孙家渡口至南顿河道。俱起倩河南开封等处人夫。黄陵冈至梁进口河道。俱起倩山东兖州府人夫。各分工疏浚。比之旧河务加深广。使能容受。所谓椿草等料尤宜多备、如黄陵冈塞口人夫、于开封大名二府相兼起倩、张秋塞口人夫、于东昌等处起倩、各刻期兴工、并力筑塞、官吏军民。中有负智能善扼塞者。悉听取用。俾罄巧思。并诎群策。用工人夫加意抚恤不亟不徐。勿伤其力。遇有疾病拨医调治人心欢悦。则用工必力。毋计日月。必求成功。小有偾败。毋辄沮挫。诚以今日治河。国家大计。事至难处。功至难成。其可易而视之哉其后刘忠宣南浚贾鲁河一带以分水埶又浚孙家渡口别开一河导水南行由中牟至颕州东入于淮又浚四府营污河由陈留至归德分为二流一由宿迁一由亳州会于淮梁长堤起河南胙城经滑长垣东明曹单至徐州长三百六十里始塞张秋盖与公议畧相同也伏乞　皇上再敕在廷群臣、议处而行、必求万全、又按古礼水旱疠疫、荣于山川之神、今大河之神、着在祀典、配享南郊、炳灵西渎患久未平、亦宜祭告、伏望　皇上齐明以格天心、静一以契地道、仍敕翰林儒撰告文一通、内降香帛、专遣大臣前来致祭、如汉武帝沈璧马故事。庶几神人协相而成功可必矣
　　核屯田以禄宗室疏【核屯田】 
　　此疏有宗禄但非强力抚臣不能行也
　　窃惟田以出赋、而欺隐者法不可容。禄以亲亲、而有田者租亦可抵。是故汉有核田之诏。唐有禄田之制。而况弊生于先年之因循。食乏于今日之支用。苟无善处之术何以增国税而厚亲亲哉。伏覩皇明祖训亲王郡王将军中尉皆有常禄、无给赐庄田之制、其护卫屯田、与各卫所屯田、事体相同。亦所以广储蓄。省转输。足兵食之计。非为藩国之私。比年以来、宗室日繁、供亿日多、而田赋有限、支用岁增、故户兵二部以军饷为虑、相继奏陈要将卫所、及亲王改调护卫屯田、清查还官、正欲核实遗漏以补不足。今河南彰德等卫所被人盗卖侵占屯田、俱巳清查明白、拨给旗军舍余种纳、维原设安吉宁国二卫、河南等三护卫、于永乐年间改调别处、遗下屯田、俱无拨给、卷册可查、今周府并原武遂平胙城永宁汝阳镇平各王所奏、则称护卫屯田、先以拨给附近、军民领众纳粮、封丘王所奏、则称本府庄田、即是护卫屯田、以臣观之、各郡王皆出周府。当其分封之初。禄米定于　朝廷。而庄田之名犹未有也。周玉凭何给授。而能分与各府若是其多。其为占隐屯地无疑。封丘王所奏、颇以首实、但历年已久、传及子孙、享有岁收、似乎世业、一闻清查、如失固有、节吊卷查、又无一字凭据、及至乞恩分豁、郄又彼此矛盾、况王府禄米、官军月粮、俱在存留税粮、及屯田子粒内支用、若不随宜处置、未免积弊难革、岁用难继、查得徽府庄田、包占鲁山县民人土地、该纳税粮、准作本府禄米、今照各府占种屯田。与徽府前项庄田事体相同、若以轻则起科。准筭禄米。揆诸人情。似亦颇便。乞敕该部计议、合无仍行各处按察司管屯佥事、督同长史等官、将各王府占种屯田从实踏勘明白、仍令照旧管业、每亩三升起科、俱照徽府庄田事例、准作本府禄米正数、若有多余、分给本府镇国等将军中卫郡主等仪宾余下岁派存留粮、却备官军支用、勘有不实。罪坐各官。若粮有增益仍照该部原拟量加升擢、如此则王府不失所有、而无分扰之请、国赋又得加增、而无不足之忧、　朝廷于核实之典、亲亲之恩、又两得而无遗矣、
　　专将守以靖地方疏【专将守】 
　　臣闻将必知兵。兵必知将。古今之通论也。葢兵将相知。则缓急可以调发。而无失机悞事之患。使或将在此而兵在彼。则情志乖违。不相知矣。平居无事、犹之可也、有警之际、变化倏忽、而欲循常以遥制之、失机误事、势所必然、洪惟我朝边防最悉、凡有要害、皆设卫所守御、尚虑缓急失宜。复命大将以统御之。如靖虏平蛮等将军是也。宣府大同辽东榆林等处摠兵官亦皆各守信地、平居则操练军马、有警则相机策应、庙筭神谟、所以虑患者至矣、谨按河广一省、地方广远、镇远等卫。接连广西。彬州宜章等千户所。接连广东。施州等卫。接连四川。俱系要害等处。往因边备少缺。蛮夷乘虚入寇、卫所官军。各自为保、遂被破壁围城、阻塞要冲、动劳王师征剿、数年始克平定、用是专设总兵官。挂平蛮将军印。在于常德府住札欲其往来抚恤士卒。操练军马。遇警节应。以靖地方非有重务应与镇巡等官会议。不轻到湖广城内此系内地何须持设镇臣故事俱存可覆按也。自成化十九年。前总兵官王信始用布政司官银买宅、专在湖广城内住札、继其后者、亦祖信计、住札湖广、相距各境要害。近者一千五百余里。远者二千五六百里间。遇贼情紧急。飞报不及。卫所出军截杀。或以众寡不敌。或以常变无权。多致失误。如近日永州彬州贼是也。况今贵州广西。蛮夷猖獗。正系命将出师之秋。接境去处。亦当戒严。而总兵官仍在湖广城内住札。臣愚以为不便者。昔赵充国以汉廷元老、将兵击先零羌、犹曰兵难□度、其不轻率如此、今之总兵多系勋冑虽军旅之学、得于家传、然其料敌制胜之谋、恐亦未能尽踰充国也、乃择便利以居。欲于数千里之远遥制卫所机宜。甚可虑也。臣尝历任湖广布政司参议九年、颇识其故、今日之事、不敢隐默、伏愿　圣明察先年建置之由。鉴近日遥制之失。特勑该部计议。合无仍令总兵官专在常德府驻札。往来前项地方、抚恤士卒、操练军马、务使士识。将意将识士情、据险守要。常若对敌。脱有缓急。随宜调度。必若臂之使指。无不如意矣。
　　一节起运以充岁支疏【节起运】 
　　臣闻截长补短虽巧匠亦多苦心。量入为出在平时固所当讲。窃见河南一省、亲王郡王并镇国等将军郡县主等仪宾三司、并府州县卫所长史司等衙门官吏师生旗军挍匠人等禄米俸粮、以一年岁支计之、共八十五万四千八百九十石。所属府州县额征、夏税六十一万八千六百四十五石。秋粮一百七十六万八千六百一十五石。以一年岁收计之。共二百三十八万七千二百六十石。今起运税粮一百六十二万一千九百七十九石。存留之数、不过七十六万五千二百八十一石。比之岁支。已是亏少。成化七年、陕西黄河套用兵暂将河南存留仓粮、改运榆林、成化十九年、北虏犯边、又将京仓黑荳、改运边仓、是皆一时权宜。非定例也。因循岁久、未蒙复旧、其存留数内、又多逃移抛荒、蒙恩蠲免、虽尝劝募开耕、未肯尽从、名额固存、实多虚数、加以水旱灾伤、年年减免虽有屯粮不彀一岁之用、且如弘治元年存留有征、不过四十二万六十八石、弘治二年存留有征。不过四十六万六千五百八十六石、弘治、三年存留有征、不过四十二万三千四百六十一石、以三年岁支计之通少八十二万八千九百七十五石、其弘治四年、及成化二十三年以前者、又不在数、是以王府并卫所官军挍匠俸粮、经年缺欠、告急求哀非朝伊夕、固尝设法补支、尚欠数十余万、查得天顺七年夏秋税粮起运一百五万四千四百五十石、存留一百三十万九千六百九十七石。岁支之外。尚存七十余万是以官廪常充。民生乐业。虽有水旱。亦不为患。比年以来起运岁增。搜括日烦无以备地方意外之変矣于□益切存留岁减上下焦熬而公私日以困矣。且先年分封、止是周唐伊赵郑五府、今则又增崇徽二府矣。先年禄米、不过七万一千六百三石、今则增至二十五万五千八百七十五石矣。先年兑军、不过十万石。以后增至一十五万石、今有增至二十七万石矣。地不加辟民不加多。赋不加益。而宗支日蕃。供亿日众。起运存留不复旧观而欲岁讨之足。仓廪之盈民生之遂军伍之充。其亦难矣。窃惟汴洛自古都会之所其地四通八达。表里山河。内可拱护两京。外可控制列郡比之三边。尤为重要。然居天下之中。有事则首当调发。所宜重农积粟。养兵蓄锐。以备不虞。比因承平岁久。遂若无事。几闾阎疾苦。腹心利害。多未之思。是以起运税粮。比之先年。增多五十六万七千五百二十九石。今上地所产。不过禾麻菽麦之类。而所征价脚。乃系银钱。又非民间所有之物。故催征之际。米粮骤贱。以远近价脚计之。大率三石以上。方致一石。民财既竭。军饷亦空。一遇饥荒。即成流殍。脱有缓急。将何倚赖。近在腹心。其患有甚于三边者。是又不可不深虑也。去秋七月、臣以前项官军人等缺欠俸粮数多、无从措给、捡出布政司成化十九年奏讨河东运司该支小民食塩未及。欲望　圣明准令委官带领军民、自去捞办、变易银两、折补俸粮、奏行户部会官拟奏、仰荷　圣明特赐俞允、今又七月矣、未蒙明示、且前项小民食塩、例该关给、非是分外希求、敢再并及、伏望　圣明悯中州生灵之囷、广一视同人之心、特敕户部查照天顺七年事例、将本省弘治六年以后夏秋税粮、少派起运、多与存留、边仓并兑军粮、仍改原派郡县运纳、其前项官军人丁、未支俸粮、更乞捡臣前奏、早赐施行、庶使仓廪无匮乏之忧道路省转输之费、军饷不缺而民力日以裕矣、足食足兵、莫此为急、
　　皇明经世文编卷之八十二终
　　皇明经世文编卷之八十三
　　华亭宋征璧尚木　徐孚远闇公　陈子龙卧子　周立勋勒卣选辑
　　张宫处中参阅
　　杨文恪公集（书　记）　邹庶常奏疏（疏） 
　　杨文恪公集（书　记）
　　杨廉
　　书
　　与范宪副以载
　　与范宪副以载【律历】 
　　承示两山先生李公书、即黄锺三寸九分筭之、繇十一月之黄锺、至十二月之大吕、增六分、繇大吕至正月之太簇、增九分、由太簇至二月之夹锺、增九分、由夹锺至三月之姑洗增九分、由姑洗至四月之仲吕、增九分、由仲吕至五月之蕤宾、增九分、由蕤宾至六月之林锺、减六分、由林锺至七月之夷则、减九分、由夷则至八月之南吕、减九分、由南吕至九月之无射减九分、由无射至十月之应锺、减九分由应锺复回十一月之黄锺、减九分、其所增皆以九分、而所减亦皆以九分、惟黄锺之与大吕、蕤宾之于林锺。其所增减、比之佗律不同、然实各有至理、葢大吕当五阴之盛。一阳始生。则是阳虽进而尚弱。林锺当五阳之盛一阴始生。则是阳虽退而尚强固宜其增减。仅得三分之二也。律管短长。本于阴阳升降之气。所谓律历同道。于此乃见、执事书序高文、谓黄锺三寸九分、升阳渐益、至蕤宾而得九寸、归阳渐损、至黄锺而仍得三寸九分、所谓三分损益者、以左右对待而言、与夫所谓以喉腭舌齿唇之声、证宫商角征羽之音、凡书之要处、一一拈出、可谓得其三昧矣、今以马迁黄锺九寸上下相生损益筭之、黄锺至大吕减六分奇、大吕至太簇减三分奇、太簇至夹锺减五分奇、夹锺至姑洗减三分奇、姑洗至仲吕减五分奇、仲吕至蕤宾减三分奇、蕤宾至林锺增二分奇、林锺至夷则增四分奇、夷则至南吕增二分奇、南吕至无射增四分奇、无射至应锺增二分奇、应锺至黄锺增四寸三分奇、历家二十四气、每气筭之、不差毫忽、若一气短二分奇。又一气短三分奇。又一气短四分奇。又一气短五分奇。又一气短六分奇。又一气短四寸三分奇则月之大者过以三十日月之小者不及二十九日不惟无以成岁而律管候气之法亦不可行矣且阳气自冬至后以渐而升而律反减则气有余而管不足自夏至后以渐而降而律反增则气不足而管有余其亦背驰之甚哉。若谓马迁之差其差处正在于此。若谓此书之得。其得处正在于此。至于从前宫羽之舛此清蜀之逆施。正由黄锺一差。诸谬所必至者。而不俟于言也。廉尝见歙人鲍泰希止、着天心复要书、以明历、大槩气朔八十年一齐。历家每岁二十四气。于时之八刻中往来。无定。鲍书所非。节气之交。皆有定刻。中气之交。亦有定刻。如冬至乃十一月之中气。定在十二时之五刻。岁岁如此。余气定在某刻亦然。朱子谓历有一定之法。后人不知。只是赶趁天之行度。然则鲍书岂非有一定之法而如是哉。知历者得之则亦可以推筭矣。尝以今历气朔较之、所差特四五时、却是亘古亘今如此、实万年历也、鲍亦谓郭守敬之法未是、守敬法即今历法、我　朝仍胜国之旧、未尝改也、历自汉以来、皆不得其传、审如此书之说、则锺律自汉以来、亦皆不得其传、而此二人者之独见如此、谓非天授不可、方今　圣人在上、必有轩辕命伶伦放勋命羲和之盛举、惜无以二书献之　阙下者、所系岂细故哉、廉于西山蔡氏书、尝为之律吕筭例、于郭守敬法、亦尝为之缀筭举例、然不过为二家之脚注、亦终于聚铁铸错耳、廉于李书窥见一斑半点、安敢肆然辄加语于其上哉、尚冀执事之见察也、鲍书并往执事聪明过人、有入手处、幸有以教我、
　　记
　　南旺湖工部分司修造记
　　南旺湖工部分司修造记【南旺分司公署】 
　　漕河自仪真抵淮安。皆诸湖无源之水也。自清江直抵通州。皆诸泒有源之水也。无源之水。如调服之马。御之也易。有源之水。如泛驾之马。控制为甚难焉。汶水北会黄河。过临清。南会沂泗。过济宁。又会黄河。过徐州。至淮河。岂非所谓有源之水哉。当其中分也。上下数百里。皆视之以为盈涸。寔漕河一大要会也。葢在南旺湖之间、所设诸闸以为之蓄泄者、旧以管泉主事兼之、泉出泰山诸处、而主事者往来其间、至南旺则一岁之间、殆亦无几、惟其岁至无几、恒舍于府馆而巳近年朱君寅、葢管泉而兼之者、顾漕事一一具备、而谓独于一公署省之、在物理有不当然者、乃请于总理河道侍郎赵公璜、公然之、于是经画调度、始之以某年某月日、成之以某年某月日、公署既成、居几何、总督漕运都御史丛公兰、谓权不可以不专、官不可以赘设、乃归朱君于诸泉、时王君銮在沽头、以其赘也、乃取檄焉、君至叹曰、一榱一桷、一瓦一石、出于朱君之劳厥心、而本于赵公之主厥议也、何可使之泯泯焉以致后来日无所于考耶、遂具书南京、属予为记、窃惟诸闸之有部属专官、旧惟临清济宁沽头三处而巳、今沽头以黄河之出于徐州者、浩浩荡荡。十数年间。水高于闸。何啻丈余。固无事乎启开。而南旺当汶水之分。水大而淤长。水小而舟胶。其所以为之消息盈虗。有不可以故常视者。亦河道之繇海、自然而然耳、然则废沽头以兴南旺、岂非随机应变之道哉、夫运渠之利害大矣、古今讲求者众矣、以廷和之才识、其于尚书宋公礼、平江侯陈公瑄、所以开其先者、必尽得之、至于前人所未到处、亦当别有所见、异时谓南旺分水、大有功于漕河、吾将于廷和乎征之、或谓元虞集氏、谓濒海之地、肥沃宜稻堤圩而田之、其所得殆不止于岁运、又谓我　朝大学士丘公浚、谓海运不可不兴、此固可备一时之讲说、而恐非今日之切务也、予愿王君且姑置之、或又谓司闸惟禁权豪为第一义、余谓王君不当其任、犹能力抗贵近、而庇豊沛之民、矧当其任哉、总漕计者之及于君、亦以有见于此、是为记、
　　邹庶常奏疏（疏） 
　　邹智
　　疏
　　钦崇天道疏 
　　应诏封事疏 
　　钦崇天道疏【听言用人】 
　　正大之言可箴宸扆夫体元者、人君之职、调元者、宰相之事、　陛下之于辅臣、有阙必备、有事必咨、有殊恩异数必加、亦云任矣、然或改革一政、进退一人、处分一军国重事、往往出自内批、其实一二小人、皆阴执其柄、是既任之而又疑之也。夫　陛下任之而又疑之者。岂不欲推诚以待物哉。窃意其进身之初。多出于私门。有以致　陛下之厌薄矣。至于议事之时。又容容唯唯。若不能然。伈伈俔俔若不敢然。甘于摸棱。恬于伴食。反不如一二小人。足以任事。此　陛下所以既任而疑之也臣窃以为过矣。宋之英主。无出仁宗。夏竦怀奸挟诈。孤负任使。则罢黜之。吕夷简痛改前非。力图后効。则包容之。杜衍韩琦范仲淹富弼。抱才气。有重望。则不次擢之。故能北敌契丹。西臣元昊。而庆历嘉佑之治。号为太平。未闻一任一疑可以成天下之事也。臣愿陛下察孰为夏竦。吾黜之。孰为夷简。吾容之。孰为杜衍。韩琦范仲淹。富弼。吾擢之。召至便殿。给以笔札。使条陈治平天下之道。不使一二小人者得以参错其间。则天工于是乎亮矣。臣又闻天下之事。惟辅臣得以议之。惟谏官得以言之。谏官虽卑。与辅臣等。宋神宗将定官制。谓蒲宗孟曰。御史大夫。非司马光不可。古人慎重谏官有如此者。今之谏官。以躯体魁梧为美。以应对捷给为贤。以簿书刑狱为职业。上不畏天命。下不悲人穷。羣居终日。迹若鸒斯。间有以忠义激之者。则曰吾舌非不能言。吾心非不欲言。吾官非不可言。但言出而祸谪随之。其谁吾听。呜呼。既不尽言以称其职。而复引咎以归于君。有人心者。何忍为此臣愿罢黜浮冗之辈。广求风节之臣。或令对仗弹诃。或令入阁参议。或请对。或轮对。或非旹召对。接之以温颜。款之以厚语。使得展尽底蕴。无少顾忌。言有可采。则次第施行。否则优容而不之罪。则天听于是乎开矣。臣又闻猛虎在山。藜蒮不采。汲黯在朝。淮南寝谋。正人君子之有益于人国也大矣。夫以　陛下之聪明。岂不知天下之事。必得正人君子而后可任哉其所以不乐于正人君子。而反屈折之者。非有他也。特以其所言所行利于公室而不利于私家故小人巧为谗间以中伤之耳姑以臣所知者言之如兵部尚书王恕、元勋硕德、顾削其爵、监察御史强珍、忠肝义胆、顾褫其权、他如章懋之直、林俊之刚方、张吉之纯雅、或落之于空山、或疏之于部属、或窜之于蛮烟瘴雨之乡、使其具向日之诚而不得以一遂。此岂天所以生贤之本心哉。臣愿　陛下饰王恕之蒲轮。驾强珍之骢马。将林俊等。分居要近之地。使各尽其平生。以图来効。则天心于是乎恊矣。臣又闻范祖禹有言。自古国家之败。未有不由轻变祖宗之旧也。创业之君。其得之也难。故其防患也深。其虑之也远。故其立法也密。后世虽有聪明才智之君。独出羣臣之表。然终不若祖宗更事之多也。我　太祖高皇帝监前古之迹。识祸乱之源。故凡寺人之徒惟供给扫除之役。频年以来。旧章日坏。邪径日开。人主大权尽出此曹之手。内倚之为相。外倚之为将。藩省倚之为镇抚。伶人贱工。倚之以作奇技淫巧。法王佛子。倚之以出入宫禁。镇国永昌寺倚之以结怨于军民。其它耳目之所不加。思虑之所不及。尤有不可胜言者。欧阳修曰。宦官之祸。甚于女宠。可不念哉。可不畏哉臣愿陛下以宰相为股肱。以谏官为耳目。以正人君子为腹心。然后深思极虑。定宗社生灵长久之计。则大纲于是乎正矣。然深究其本。则在　陛下之明理何如耳。朱熹曰。人主之学。当以明理为先。此万古帝王之凖的也。　陛下圣质高明。圣学深远。岂不致力于明理之学。然窃闻之。侍臣之进讲也。指某章为某书。训某字为某义。殊无反复论辨之功。　陛下之听讲也。每岁有常月。每月有常日。殊无从容启沃之益。如此而欲明理以应事。臣不信也。臣愿　陛下摭难穷之义理。惜易过之春秋。考之于经。验之于史。会之于心。体之于身。一岁之间。无一日之不然。则所当为者不得不为。所不当为者。不得不去矣。岂特四事之举而已哉。
　　应诏封事疏【进贤】 
　　伏覩今月初十日、五皷、有大星飞流、起西北亘东南光芒烛地。蜿蜒如龙蛇、人马辟易、葢阳不能制阴之象也。臣窃惟　陛下即位以来、慷慨奋发恭俭勤劳摈斥宦官、黜远左道、根究浮费。裁抑冗员、痛惩法王佛子、大放珍禽奇兽、凡天下之人、所欲而未得所患而未去者、以次罢行、几无遗憾、宜其克享天心、而景星卿云、昭回乎霄汉之表、今变异若此其故何哉臣反复思之、无乃阴之当消者未消。阳之当长者未长。而　陛下所以事天者。犹有所未至欤伏读　明诏曰、天下大小衙门政务、如利所当兴、弊所当革者、所在官员人等、指实条具以闻臣有以见　陛下知前日登极诏书、为奸臣所误、阻塞言路、物论嚣然、故复下此条以自解耳、夫不曰朕躬有过失。朝政有阙遗。而曰利所当兴。弊所当革。不曰许诸人直言无隐。而曰所在官员人等指实条具以闻。　陛下之所以求言者已不广矣然欲兴天下之利。当求利之所以兴欲革天下之弊。当求弊之所以革欲正天下之衙门当自大衙门始臣请遡流穷源、为　陛下陈之、惟　陛下虗心以听夫内阁者。天下之大衙门也。利莫利于君子进。弊莫弊于小人不退。小人不退。欲弊之革也。不可得已。君子不进。欲利之兴也。不可得巳。且如少师万安持禄怙宠。殊无厌足。少保刘吉。附下罔上。漫无可否。太子少保尹直。挟诈怀奸。全无廉耻。世之所谓小人也。　陛下留之则君德必不能辅。朝政必不能修。纪纲必坏。风俗必偷。天下之贤。必有所观望而不敢来。天下之邪。必有所盘结而不肯去。上弊社稷。下弊苍生。此弊所当革者也。臣愿　陛下讽之再辞以全其体。给之余禄以饱其欲。放之田里以休其劳。则天下之弊。无不革矣。至如致仕尚书王恕。矢志忠勤。可任大事。尚书王竑。秉节刚劲。可寝大奸。都御史彭韶。学识醇正。可决大疑。世之所谓君子也。　陛下用之。则君德必为之开明。朝政必为之清肃。纪纲必振。风俗必淳。天下之贤。必拔茅而来。天下之邪。必望风而去。上利社稷。下利苍生。此利所当兴者也。臣愿　陛下予之安车以优其礼。赐之手诏以重其行。置之左右以展其蕴则天下之利。无不兴矣。然君子之所以不进。而小人之所以不退。岂无自哉大抵宦官之权重也汉元帝尝任萧望之周堪矣。一制于弘恭石显。则不得以行其志。宋孝宗尝任陈俊卿刘珙矣。一间于陈源甘升。则不得以尽其才。李林甫牛仙客与高力士相为犄角。而玄宗之朝政不经。贾似道丁大全与董宋臣相为表里。而理宗之国势不振君子小人进退之机未尝不在于此曹之盛衰也臣愿陛下鉴其所既往。谨其所未来。大张英断。总揽天纲凡所以待宦官者。一以　太祖高皇帝为法。凡所以任大臣者。一以　太宗文皇帝为法。则君子可进。小人可退。而天下之治出于一矣。
　　皇明经世文编卷之八十三终
　　皇明经世文编卷之八十四
　　华亭宋征璧尚木　徐孚远闇公　陈子龙卧子　李雯舒章选辑
　　朱兆宣季方参阅
  </div>
  <div class="pagination">
   <a href="皇明经世文编_page28.html">
    上一页
   </a>
   <span>
    ...
   </span>
   <a href="皇明经世文编_page24.html">
    24
   </a>
   <a href="皇明经世文编_page25.html">
    25
   </a>
   <a href="皇明经世文编_page26.html">
    26
   </a>
   <a href="皇明经世文编_page27.html">
    27
   </a>
   <a href="皇明经世文编_page28.html">
    28
   </a>
   <span class="current-page">
    29
   </span>
   <a href="皇明经世文编_page30.html">
    30
   </a>
   <a href="皇明经世文编_page31.html">
    31
   </a>
   <a href="皇明经世文编_page32.html">
    32
   </a>
   <a href="皇明经世文编_page33.html">
    33
   </a>
   <a href="皇明经世文编_page34.html">
    34
   </a>
   <span>
    ...
   </span>
   <a href="皇明经世文编_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
