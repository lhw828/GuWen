<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 83 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 83 页/共 172 页
  </h1>
  <div class="content">
   题请二王冠婚
　　再议孝烈皇后忌祭
　　覆处日本国贡例
　　○请依兵部留宣大镇兵【宣大入卫兵】
　　今日蒙发下兵部一本欲留宣大游兵四枝、不必预调等因、据该部之议、虏贼东犯。必先经由宣大。若宣大兵先期调来。虏乘虗入寇。宣大失守。则长驱径薄畿辅。若以延宁甘固及京营之兵卫京师。以宣大之兵付该镇使各为守。则宣大安。宣大安。京师益安矣但先该臣鸾奏要于七月初调二镇兵入卫、不许该镇官掣肘、与此议不同、臣等看得调兵固为重京师。然使宣大空虗。虏得越境而入。纵使所调之兵。截杀有功。而京师已先震惊。若留兵该镇防御。待贼果东犯。星驰入卫。庶不两失。该部之意。非曰不调。只不欲调之太早耳。其所陈事理、亦已明切、臣等谨拟票上请伏乞圣明裁夺施行、
　　○请处兵将【择总戎】
　　臣今日见兵部云、时大司马赵锦也鸾疾非旦夕可愈、又据宣大各揭报声息切惟防秋方急、领兵不可缺人、伏乞　皇上早赐断处、庶免误事、臣又惟防秋固重。而久安之计。尤当慎图。　时公与分宜合谋是月鵉族矣祖宗时京边之兵未有统于一将者。且战守异术。人鲜全才。若分其事权。择长而使。则目前既足有济。日后亦可无虞。并乞圣明乘此机会。留神一处。臣受恩深重、于国之大计、不敢缄默、伏惟圣慈照察
　　○论发兵征倭【征倭】
　　臣前日同臣嵩等、因见浙江南直隶等处抚按等官奏报倭寇猖獗、苏松等府通泰等州、民遭焚劫惨毒之甚、深惟财赋重地、前贼宜速剿灭、题请敕下兵部会议兵粮等事、荷蒙圣明允行、随该科道官各题要设官调兵、又该主事郭仁等揭送兵部、要得户部发银、差御史一员、选募山东长鎗手数千名、前去征剿、葢以江南无兵、苏松尤甚、而长鎗手勇悍可用也、今闻诸臣会议、率云此时发兵、比至则贼巳去、空自劳费、兵部不能独持、姑议令参将李逄时带领山东存留民兵三千名前去、臣闻此兵系是入卫拣退之数、技能素劣、调去无用、夫兵事诚非臣书生所知、但稽诸往事。倭寇自去年以来。倏去忽至。迄无宁息。南沙盘据、岁余始散。又据抚按奏报。或云来者未已。或云意不在抢而在扰。是月倭陷上海公为桑梓计诚切也势不欲去而欲留。彼皆身在地方。必有所见。今诸臣何以能必贼之巳去。且能必其去而不来。而只以悬度。辄阻调兵。置江南于度外。此臣所不能解也。凡用兵之道。使势不容巳。则当选择精锐以冀有功。使在可巳。则虽精兵亦不当调以省劳费。今不能决可否之实而姑以弱兵应文塞责徒费无益、此又臣所不能解也。臣愚伏乞　皇上再下兵部令诘问诸臣、若于贼情果有真见、保无他虞、则此三千之兵。亦不必调。若出漫说、则须别议精选。毋致空行。重贻　君父南顾之忧。缘此事关系重大、臣不敢缄默、伏乞　圣明裁断、
　　○请以兵事责有司【有司守城】
　　昨日廵按直隶御史周如斗、今日总督周珫、各奏报贼情、臣备审差来人、知旧贼未殄、新贼复来、目今四散杀掠、苏松两府、既被残害、而其狂谋、又且欲窥南京、势甚猖獗、除纵贼酿乱之臣、巳蒙圣明逮治、及添调兵马、责成督抚官剿杀等事、兵部看覆外、臣窃惟用兵固在督抚、而有司官亦各受地方之寄。使有司能以地方为念。则钱粮必预行处办。不致兵有枵腹出战之苦。贼情必豫为哨探。不致兵有临期冥行之患。奸逆交通者。必多方缉捕。不致兵机有漏泄之虞乡兵必如法团结教练。不致地方有随在空虗。专恃客兵之弊。今皆不然。安望贼之破灭。然有司所以敢于如此者。其故有二。一曰推升行取。率有常期。奔竞钻剌。积成习俗。故各官当此多事之时。上者望循资。下者逐蹊径。惟思脱去地方。无有任事之志。一曰府州县官号为守土。中间虽设有卫所。然其城池必曰某府州县之城。不专以城守委之军官也。去年刑部乃刱一例。此例甚悖必文武同罪而后可凡失陷城池者。军官论死。文官止于降级。故往往轻视其城。不复博求御贼之计。而反笑张廵许远以为拙矣。臣愚伏乞　皇上察臣所言、如有可采、于兵部覆奏、特赐御批、兼责有司、并敕吏部、母照常推升行取、俟贼平之后有功者总论超迁。兵部会同法司、援据大义、改定文官失陷城池之罪、庶于兵事有益、
　　○请处宣大兵饷【宣大兵饷】
　　南中督抚官、伏蒙御批更置、恩威　上出、机轴一新、风声鼓动、大小臣工、莫不感奋、地方幸甚、臣愚幸甚、臣近日访闻宣大二镇、边墙坍塌、烽堠不明虏贼出入无忌、加以内逆勾引、边堡被其攻破甚多、目今虏营移驻大同边内、蓄谋叵测、其军士又皆苦于饥馑、迫于贪残、不能聊生、逃相踵、臣未知前项事情真否、但关系重大、既有所闻、不敢隐默、伏乞圣明敕令厂卫密差的当人前去访看、庶得其实早为备御绥辑之计、又二镇米麦。每石值银三两以上。而军士每月支银七钱。仅买米麦二斗二三升。岂能养赡。欲尽照时估给价。户部又难应付。今北直隶山东河南等处。仰赖圣恩。二麦大熟。每石止值银四钱以下。若乘此时。收买数十万石。每石加脚价四五钱。便可运出居庸关。深得変通之术以给宣府月粮。加脚价七八钱。便可运出紫荆关。以给大同月粮。通融计算。在内不过用银一两以上。军士却得一月饱食。费省惠博。葢古管仲刘晏所以富国之策。大约如此。而在财乏兵疲之时。似尤不宜守文泥常。坐失便利。伏乞圣裁、如以为可、札谕户部再行详议、题请施行、
　　○答广东兵事谕【广东兵事】
　　伏蒙圣言广东之逆物张琏之乱、博何不运谋伐之、臣谨会臣博到直、示以前谕、博云部中巳有事宜、题奉钦依、行去十余次矣、臣随语博再思所以伐之之谋、以备后着、博云、若待胜负巳分。方始应着。纵有妙算。巳失之迟。今须早　计得都督刘显见在南京。素着谋勇。参将俞大猷见在贑州。亦系名将。其后二将□以狼兵永顺兵破贼且素得狼兵之心。今合令显带原领家丁。而以大猷副之。如彼中尚未进兵。而相持未决。则作急前往夹攻。兵固不可无后継若彼巳胜。则就往福建剿杀水陆诸贼。若彼中万一失利。则遂留彼为善后之图。皆不为空行又计得将官在外。多为有司所凌忽。凡粮草船只乡导等项。应付俱不以时。查得御史顾言见在江西纪功。今江西无贼。合就令其监二人之兵。一以催促应付。一以纪验功次。庶于兵事有益。除博回部具题外、臣谨先用　上闻、伏乞圣明裁夺、俟部疏至、批下遵行、
　　○答追贼及赏军谕【追贼赏军】
　　伏蒙圣言闻贼少退恐诈者、而选等说追杀、果一行否、臣今早亦闻贼自香河回至通州河之东、其旄头北向平谷县、夫平谷本是贼归路。但贼大营尚在平谷未曾动。则此乃是搬运财物以归大营。未便见得是退去。诸将正当如圣见防其有诈也、选等委巳往通州、是役也杨选论死大司马博几殆以公力救得免然谓之追送则可。谓之追杀则不可。葢欲杀贼。必先探知贼所经由之路。预于其间据险设伏。俟贼至。猝起而击之。今只尾其后贼行亦行。贼止亦止。贼岂可得而杀耶。故只可谓之追送耳。今且看江东作为何如、蒙谕科奏犒士芳营士亦同行、兹只赐东芳云、臣昨奏请赏芳、乃因芳首先入援、又时不知有科疏、今以其营士同行、示朝廷公溥之政、而只赐东芳昭　皇上知遇殊特之恩、仰惟圣裁允当、卫中有一百户谢麟颇知兵。曾同张大用往解大同右卫之围东芳之赏。乞发下希孝。差麟送去。庶得一观其动静也
　　○答兵事谕【虏寇】
　　臣适看博等会东所计东径趋顺义。此策甚是。葢顺义在白河西而三河平谷等县在白河东。顺义北行五十里。即至密云。西南行七十里。即至东直门。今蓟兵皆随贼后。无在河之西者。东居此。一则可相机调兵或出贼之前以伏击。或伺贼之懈以袭击。一则可遏贼之渡河而直犯京师。故曰是也。其欲令选等邀贼归路于古北口等处亦是。但选所领将官。胡镇仅免而孙膑战死只胡镇能战。今巳奔走疲乏。而孙膑只常才。恐不能为也。若东遣姜应熊麻锦等虏卒由龙王峪去潜住古北口等处伏以俟贼。却是一奇。但不知中间有无别碍。臣于此亦不能详知。容语谢麟往与东熟计也。今外兵四集、仰仗　皇上威福、可望有功、至于内士原是儿戏、虽出亦无能为、徒费粮草耳、其夜攻一件、往年胡镇曾以此取胜。然须乘懈用之。若贼深入。则必戒备。未易措手。此全系将官之胆与智。临时取便也。
　　○答重城谕一【重城】
　　伏蒙　皇上以今日之风占在上功赐问重城之建果可有赖否、臣惟城郭之制、自古有之、重城即郭也、今都城之南。万民聚居。百货萃集。必须有城。乃有保障。庚戌南关之民。一闻警报。不胜惊恐。今年则皆倚重城为安。庚戌四外之民。皆奔入都城。今年则多在重城。其都城之内。不闻挤塞喧扰。此其効可覩矣。且此城不筑。则亦巳矣。今重城毕竟卑薄委宜加修既筑则必图可守。否则关系非轻。圣谕谓礼之奏以为既为必固之意可谓尽之、此正所谓不得巳之事无可奈何。其先朝未有建白。想在成化以前则居民未盛。成化以后。则习见承平。是以无计及者。今惟在礼等斟酌调停、不至病民、则善矣、
　　○二【兵将】
　　适蒙　谕问重城、臣具以所知见　上对、伏蒙　答谕、可示礼实为之、所谓永益、臣谨传示礼遵行、蒙谕至如各处边墙、若肯坚筑、岂得易毁、可见无人整理臣惟各处边墙旋筑旋毁、委由无人整理、然闻往时修边之银。一半不曾出京。夫银既侵费。安能坚筑。大抵内外通同为奸。只欺瞒　皇上而巳蒙谕戎务一件、焘疏云京兵也要精练为本、此似是一端、　成祖初制四十万、怎的止剩八九万可叹臣惟京兵衰耗、诚为可叹、然使此八九万者、个个得用、犹足以威服四夷、今却徒能吃粮无一足用、此则尤可叹之甚者也亦见世宗留心边将蒙问西边有一鲁姓者、如今不闻所以、汝知否、臣闻鲁姓系陜西庄浪卫指挥。其家旧有名于西边。号曰鲁家人马。后因人疑之谤之。不敢收养家丁。渐亦衰弱。近年有鲁聪者。任古北口参将。颇骁勇。被劾革任。凡武官之善战者。多麄率。而抚按兵备等专要责其奉承。一不如意。便寻事论劾。轻者罢官。重者问军问死。曩杨照存日。人皆欲杀之。今却谓既失杨照。辽东难守。如此类者。甚可恨也。
　　○答防春等谕【人才】
　　伏奉　圣言、防春我曾虑三四次、顾彼犹如此、况贼之图报复、岂无又多华逆、昨为引者逆贼之妻、洪氏之父也、不闻擒戮、今督臣果何如、我说兵事付镇、乃出令行军调遣、相持之件且容他、行督者少制、若戎权岂彼克为、其郑晓杨顺何如、又葛缙初系我点用未久、后西门守卫退之缘何件者、今朝内有可用否、如内出一人或外面重些、今须早理至于京兵也、又不宜只讲文、能似　成祖时十分之一就为上、臣仰惟　皇上为边防计虑、至周至切、臣无任仰戴无任仰戴、贼谋明春入犯、适胡镇巳有探报、督臣之果何如、臣曾以书访诸御史董尧封、昨尧封回臣一帖、与臣他处所访、及托希孝所看相同、臣今辄敢以二帖封进　御览、蒙　谕昨说兵事付镇、乃出令行军调遣相持之件且容他行督者少制若戎权岂彼克为、臣惟出令行军调遣。此正是总督之戎权、若使镇得行之于平时。则是无总督。若待相持而后行之。则又无及于事。此所以甚难处也。蒙问郑晓等诸臣、晓甚好、但年力巳衰、用之于内则可、某极贪极欺杨顺□严氏者、在宣大时专杀平人报功、右卫被贼围困数月、公然不行救援、又平地假以筑堡、冐破官银十余万、并不曾兴一工、其人与胡某绝相似、某廵抚山西、因侵克民兵工食、激其为变、逃入虏中、却诈称擒获、又与蓝道行结亲、是以公论不容之、今中外臣工、殊不见有的确可用之人、不知人才何以凋落至此、兹去春防不远、　皇上谓今须早理允当、臣昨所以冐昧上奏也、至于京兵、委不宜只讲文、顾寰虽非将材、然亦未知有谁可代者、闻王某劾寰、乃为刘某陈某之地、某善谈论、人实躁妄、若使当事、不得安静、某则一味贪暴、军士不能堪、此二人者、必不可用也、京兵骄惰巳久、不能杀贼而能乱嚷、夏间参将张琮因一军士、不候操毕、辄先散去、将伊用箭穿耳、军中遂吶喊妄言、寰再三抚谕又为之参张琮而后巳故练京兵。必能宽能急。能操能纵。乃有济耳。今第一可虑是无人才。第二是无钱粮。若有此二者。亦不患兵不可练。事不可为伏乞圣明首加意焉、其文书关系京营及蓟镇者、乞命司礼监不时进呈为幸、
　　○答尽去剥虐谕【黜食】
　　昨该臣奏汤时尝旱七年、然而其民不闻失所者、圣人御政、吏不敢违法、民只有气数之阨而无剥削残虐之苦、是以能当此七年之灾也、兹蒙答谕、今时剥虐之者尽去之否、仰惟圣谕及此、天下幸甚、天下幸甚、往年有造言者曰、　皇上只要人干事。不怪人要钱。贪夫葢指严氏也从而和之。于是内外诸司。公然剥虐百姓不复耻畏其官日升。其家日富。而民财则日穷。民心则日怨即如昨妖逆倡乱之词。动辄以艰难困苦等语发端。鼓煽愚昧。此要钱一件。所以尤为害国误民之祸本也自上年吏部奉谕罢黜贪肆、天下始晓然知圣意之所存、与国宪之不容犯、今虽未能尽去、然漏网者巳少、兼不敢如前之肆行无忌、而中才之士、稍稍改心易虑、耻昔之为、亿万生灵、始得免于横亡频徙、若如此行之一二年、自当官清民安、内顺外服、此则天数人事两成其美、乃在今日。尚须仰烦圣明时一提撕警戒之也。
　　○答白社谕一【白社】
　　蒙　谕白社甚多、此件若不早拔荄终必费事、如近之吕逆、有司坐视不擒、汝其一思之臣惟北人媚佛于白社之教、无不信从无敢擒捕此件委的甚多、前日吕逆、臣初意亦欲以首告者付之有司、正因有司平素坐视成习。又闻其与丘富之党相通。恐擒之不密不速。则将走入虏中为患臣是以不得巳自发之。今都下此等多有与厂卫人相通者今京师巳无此等大伙。其在外则北直隶河南山东陜西山西宣大处处皆有党与、动至千万人、今得早拔荄诚善。但一时明白下手不得。惟内则密令厂卫外则密令抚按访拏以渐去之。庶无他变也。然臣又访之此件之起。皆因近年有司贪肆。百姓穷苦。故妖人得乘机以富贵快活之说鼓动之。若能常绝贿赂之门。清选举黜陟之路。公卿抚按以身率有司。有司不扰害百姓。则逆首之说自不能行也葢其根本也臣叨受天恩深重、义同休戚、诸凡不敢不留心缉访、一有所闻、不敢不言亦不敢不为、若不深计而急遽行之、却又所不敢也
　　○答仓储谕一【仓储】
　　伏蒙　密谕太仓今积可略盈余否、臣闻近年太仓只有二三年之储。而一岁所入。又仅足供一岁所出。未见有积。惟上年四月米贱。今米日益贵此法亦不可行矣仓米每石粜银三钱四五分。臣劝户部以所收折兑银。每石五钱给军。于时军士既喜于得价之多。而太仓却留得二十余万石之米。缘折兑每石该银七钱、二十万石该银十四万两。今给军每石只银五钱。二十万石。只银十万两。则是省银四万。计该米八万。此乃盈余者耳。其折兑之详、臣别具一帖进呈　圣览
　　折兑一件、若岁岁行之、及以所折之银、供别项支用。则太仓之积必亏。旧时太仓有八年之积。而今只有二三年者。由此故也。若专主不折。外间或遇水旱。不能办纳本色。而必欲取盈。又非所以便民。况其势终至于逋负而不能完。则于仓储亦未见有益也。惟于水旱之处。照常折兑而以所折之银。收候米贱之时。给放月粮。则军民两便。而仓储亦不致亏损。况折兑每石该银七钱。今放银每石只五钱。计三石之银。可充四石之用。仓储仍可望增。此只在户部留意行之耳。
　　○请停止宝源局铸钱【钱法】
　　本年十月二十六日、臣阶钦奉　圣谕、钱法一件、亦为关民便者、首徒必重治钦此、随该厂卫都察院各题奉钦依禁治外、连日钱法、虽称巳通、然其实仅通十分之五臣等访求弊源。非民之梗法。乃由宝源局铸造制钱之不如法。有以致之也。葢制钱之解自南京者。其背或以金涂之、民间因谓之金背、或以火勋其背而使之黑、民间因谓之火漆、其云南所解及宝源局先年所铸纯用铜锡、不搀以铅、每钱一文、秤重一钱二分、钱边又皆经由车旋民间因其色黄美、其质坚重、其边圆整、谓之旋边、近年局中所铸、为科官建议、革去车旋、止用铸剉二匠、而工匠人等、又复侵盗铜料、民间因其色杂、其质轻、其边剉磨麄糙、遂谓之一条棍、所谓旋边者、工费重大、故奸民不利于私铸、所谓一条棍者、工费轻省、故私铸由之盛兴、且一条棍与私铸之钱相似而难辩。误受于甲。转眼便不能行之于乙。故民间于一条棍不肯行使。并将金皆等项。亦皆不行。前日内外各衙门依法禁治、而无籍光棍、乘机以假钱胁制接受、于是民间闭门罢市买卖不通、官司不得巳、只得省令行使金背等钱而于一条棍、听从其便、钱乃复通、夫钱曰金背火漆旋边一条棍葢四名矣。然其实宝源局所铸一条棍之数多。而南京等所解金背等之数少。故今所通。仅得十分之五也。臣等切惟一条棍既巳不能强民之行使若宝源局仍铸不巳。有五害焉、户工二部。每年以二万八千两有用之银。投诸无用之地。一也。中奸猾之计。开私铸之门。二也。朝廷以此钱赏中外之人。彼受赏者得钱而无用。不蒙　皇上之恩。三也。官府以此钱给与民商。彼领受者有亏抑之怨。四也。局中作弊之人。坐享其利。而朝廷之钱法。因之阻滞。禁治之令。因之不行。亏损国体。五也。臣等愚见、不若令工部停止宝源之铸造、而令户部以南京云南所解、及税课司所收金背等堪用制钱、此所谓样钱供赏赉之用亦非旧制也每年辏一万文送工部、转送司钥库、仰备　皇上赏赐之用、其部中合给钱者。即以铸钱之银代给。则银不虗费。钱不乏用。奸弊革而私铸止。国法行而羣情便。似为有益。至于该局作弊工匠。应令刑部通行提问、干碍职官、一体参治、臣等谨将金背火漆旋边一条棍等项制钱、并私铸之钱每项各五文封进圣览、恭候圣明裁察、如以臣等之言为可、乞赐批示、
　　○答出粟谕【赈济】
　　臣昨冐昧　上对、兹蒙答谕、汝谓施济二项、俱伤君恩、增民病反害无用、焉是枉费一场、如出此夕粟、又恐无多积者、众灾难免矣、臣查得先年出粟、大约只一二千石、今太仓虽无多积、尚能办此、但中间亦有一节当处、葢往年京师出粟。四外贫民闻之匍匐而来及到则多巳散毕。郡国且然何况乎□邑寥廓耶且散赈卒非救荒善政也空手而归。颠殒道路。臣闻各处赃罚银两荷蒙　皇上降旨。不许抚按官私馈妄费。除解部外。各颇有积余。籴谷在仓。似应令户部出粟。止给在京及近京之人。其在外者。行令抚按官查有灾疾去处。将赃罚银谷。一体赈给。仍明白晓谕百姓。各于本府县候领。不必前来。则中间全活。计亦不少。伏乞圣明裁定、谕下户部施行、
　　○答南幸谕二【谏止南幸】
　　伏蒙　答谕南幸一件、自我取龙飞等殿图看、巳旬余为谣、远近皆闻、科害小民、宁免顺天下佑、一行我必万康先理途居为要、臣前日奉谕南幸、不敢仰赞者、第一为圣躬计。第二为国事计。葢巳亥至今二十七年矣。　皇上自度精力之强徤。较之彼时何如。迩来十四个月之内。前后相较亦复何如。虽　皇穹保佑。必获万康。然辇行不及宫居之安。途次不及殿庭之适。在　皇上崇护之道。自当避劳。天佑　圣躬。岂必待远行而后臻万康之庆也。巳亥以前。边境无事。彼时尚且命大臣行边及增京城九门皇城四门并居庸关等处守御之备。费许多照管。今之边境声息时闻。内外官兵。未见强壮。而六飞远狩。京师空虗。狡猾之谋。倘或窃发。圣驾在外。能无惊忧。此二事乃所当算计者。至于有司科害小民。如　圣慈之所轸念。湖广地方兵荒。如节次抚按官之所奏陈。犹未暇及也。臣叨受天恩非常、兹蒙赐谕、　皇上葢不以臣为无知不忠之物矣、臣是以敢再披沥上奏、伏乞　明俯亮下悃、深留圣思、毋致轻举以贻后悔、
　　○答超格赏徐杲谕【营建】
　　伏蒙密谕我看工似就六分矣、然工成加恩礼有自得者、杲或超格、如弘治间　孝宗与崔志端太子太保何如、臣惟用才赏功、本不当拘泥资格、　皇上之欲超格与杲、诚是也、但二臣每对臣言。自知中外之人。怨其节省。忌其恩荣。深怀忧恐。今兹竭力营建。只望杜塞众口。不敢别有希冀。臣昨奏内述二臣所谓以往事为惧者。葢以此也。如蒙　圣慈。曲赐保全今次似须稍薄二臣之恩典。至于太子太保。乃儒臣之极选。尤望不以与杲。庶足为之稍缓忌毁。臣每思目今人才缺乏、若一日无二臣、则　皇上于营建必不方便、兵部无博、则　皇上于边事必不免仰烦圣心。是以敢代二臣陈其情如此、臣于二臣并不敢有纤毫沮抑之私、伏乞圣明裁察、
　　○论两淮盐银宜照旧额【两淮塩课】
　　伏蒙　发下户部一本、内开塩银缘由、臣等看得所开未甚明悉、而臣等于此事、颇尝闻知其始末、兹敢为　皇上陈之、两淮盐课。每岁七十万五千一百八十引。该征解银六十万两。系是旧额。葢塩场之所煎。并行塩地方之所卖。止能办此也。嘉靖四十年。鄢懋卿奉命清理。只欲以增银为功。遂增至一百万两。本年上半年解完五十万。其下半年五十万。懋卿亦自不能完。小人欺罔朝廷今昔同慨乃尽索各衙门赃罚等银。及将商人恣行科罚。仅克足数。其时商人多至破家。困苦不可胜言。至次年毕竟不能再完。官司欲仍行科罚。则商人皆欲弃塩逃去。是以御史徐爌具实陈乞。荷蒙圣明俯允、照旧只征解六十万两。商人始皆安业臣等切惟商人中塩本为图利若使至于破家一旦逃去。则不惟新增之四十万两不可得。将并旧征之六十万两亦无从取盈。此懋卿添银之说。所以为坏塩法。妨国计。而不可行也。今部奏欲仍照旧额。葢有所见。臣等谨票拟上请、伏乞圣明俯从、
　　○面对后再论边事【山西援兵】
　　适蒙　皇上以山西石州陷没、轸念土地人民、特赐下问、并命臣等详处、臣等虽巳面奏、犹恐言语未明事情未悉敢再备陈之、仰惟　皇上屡次降旨降谕修饬边防、又允臣等所请、差官前去经畧、圣心宸谟、诚恳切周至、无以加矣、但今年虏谋诡谲、比常时不同、常时所犯、只是一处、故边臣得以调集各路兵马、或拒之使不入、或驱之使速去、今年则土蛮寇扰于东。刘焘因而提兵东援。俺答寇扰于西。王之诰因而督兵西驰。且虏兵各称十万。我兵东西分援。其势力巳不相敌矣。而虏酋黄台吉尚据巢穴。未见向往。此贼素称狡悍。住近陵京之后。若使我兵尽数调发。此酋乘虗突起。其于震惊。尤为重大。是以古北口黄花镇等处。一带摆守之兵。俱不敢调动。而请命迟凤翔暂代刘焘调度。又请命王之诰马芳仍住本镇。俱以防黄台吉之窃犯。慎陵京之保护。非有兵而不发也。今石州巳蒙允兵部所奏、调王之诰原管游兵二枝及延绥兵一枝、河南兵一枝、保定兵一枝、共兵五枝计一万五千人往援、若使将领用命、奋力协谋、亦足驱剿、但恐今去巳迟不能相及耳、夫事有重轻。当二事并发之时。力不能兼济。是时虏由界岭口入掠则须先其重者。此所以欲援石州。而又不得不为陵京深虑也。伏惟圣明裁察
　　○进兵部练兵票帖【练兵】
　　适蒙　发下兵部、题覆谭纶练兵一本臣等查得纶奏原欲训练游兵三万、益以蓟镇主兵、与虏决战、使大有剏惩、但又以四难为虑、故议姑就蓟镇见在之兵、讲求一镇战守之策、今兵部所覆者是也、原兵部之意、亦只为防秋期近、恐干理不前、游兵数多、恐馈饷难办耳、臣等反复思惟、今国家之事、所当忧者、莫急于边防、　皇上去秋、因二虏入犯、固尝深悼边民受祸之惨、今春驾祀山陵、又巳亲见边镇去京师之近矣臣等窃谓为今之计所当上下协力。破格治兵。凡可以供军饷虽减衣缩食。亦宜在所必行。凡可以赴事功。虽穷日继夜。亦宜在所不惮。庶积弱之势。有振起之期。安攘之业。有建立之望。若因循苟且仅支目前。切恐虏势日强虏谋日狡。必将酿祸于不可救。贻悔于无所及。臣等叨尘重任幸际圣时、如不尽言是谓负恩误国、不惟义不敢为、亦心所不忍为也、然兵既在所必练则财实在所当处。顾帑藏空虗。无从取给。百姓穷困。又难加征。此其为策必须节用。穆宗宫中赏赉稍侈故公言之但人情于侈费甚易。于节用甚难。自非仰赖圣谟预定于先。圣志坚持于上。则节用之说。毕竟不能行。练兵之効。毕竟不可冀矣。臣等除巳将兵部本票拟上请外伏乞　皇上深计始终、特赐张主、一面严敕内外衙门、各斥去习安之私而殚竭心力。共成此图。各罢省耗财之事、而蓄积钱粮。共资此费。一面申饬谭纶、督同戚继光、将所奏教练游兵事宜、再行详议、开款具奏、以凭议行、实圣明大有为之政、而宗社亿万年无疆之休也、
　　○题请二王冠婚【二王冠婚】
　　嘉靖三十一年、正月二十一日、该司礼监太监麦福等、传奉　圣旨、　二王当冠并选婚礼部便开具事宜来看、合用冠服等件、通行各该衙门整理钦此、又于礼科抄出该臣等题为请举册立　东宫大礼事、奉　圣旨朕二子只着以本礼冠婚巳别有旨了钦此、除钦遵即行各该衙门整理合用冠服等件外、臣谨据旧例将冠婚事宜开具上呈圣览、但旧例亲王该冠于奉天门前之东庑、今若二王同日行礼。诚恐执事人众。不便周旋。不过欲稍示分别二府之意立言何等委曲又旧例亲王该出府成婚、今府第修葢须经岁月、方得完备、臣等愚昧欲照二王长幼之序。先于二月初旬。择吉行裕王冠礼。随于旬日之中。择吉行景王冠礼。他日成婚吉期亦然。至于出府一节、欲乞圣明于皇城内钦定宫宇二所、与二王成婚、待后府第修完之日、该部另行题请、臣等恭候圣明、裁定、奉旨二王同体不得分别遵奉具仪、
　　○再议　孝烈皇后忌祭【孝烈升祔】
　　臣阶臣思忠伏、读御批你每怀二之心牢至于今、臣等不胜恐惧、又伏读御批兹未专论后也非比引子为亲又大非夫为妇正义止以朕躬论、臣等自惟浅昧、不能仰知圣意之所存、又益深惶悚、窃惟周建九庙。三昭三穆。率六世而祧。然其后兄弟相及。则亦有不能具六世者。况国朝　庙制。本用同堂异室。与周礼不同。今　太庙之中。九室皆满。若以圣躬论。　仁宗之当祧。何待论说。但此乃他日圣子神孙之事。而仰烦　皇上身自议之。则臣等之心。尚有所未安者。谨按夏庙五。商庙七。周庙九。夫既可自五而七。自七而九。皆权辞也则九之外亦可增也。礼有协诸义而协者。可以义起也。况有例可准乎。臣等狂妄以为今日之事。宜准三代庙数逓增之例。于　太庙及奉先殿各增二室。而以其一升祔　孝烈皇后。则　仁宗可不必祧而　孝烈皇后可速正南向之位。且在　皇上无预祧以俟之嫌也。臣等学识疏谬、议无可采、伏乞圣慈矜宥、
　　○覆处日本国贡例【日本贡例】
　　臣等看得帝王之驭夷狄、有绥怀之仁、有裁制之义二者并行故法不伤于峻恩不至于亵、而远人畏慕威德、永为中国不侵不叛之臣、今照日本进贡夷使人船、有违旧例、虽节经题奉钦依、行令将额外之人遣回、缘候便风、未得遽去、滞留宾馆、前后踰年、今若一体给赏、则是本部十八年申明知会之咨、与近日照例阻回之奏、俱成虗文而或过于恩、若遂一槩裁革、则业巳容留在馆、且周良等所称众口嗷嗷、咎归一巳、跋涉劳苦、共沐圣恩等情、不无觖望、而或过于法、合无查照夷人文册、先尽有职役人员、然后将船头从人等辏足五十人之数、并周良等到京五十人照例给与全赏、其过多人船、除副军船从人水夫不赏外、余行彼处廵按御史转行布政司、每人给赏绢布各一疋、作速遣回、仍谕各夷此出朝廷悯念久留特恩、后不得援以为例、通将用过钱粮数目、造册具本奏缴报知本部以凭查考、其回赐国王源义晴并正使周良等、各该物件、本部行移内府各该衙门、照数关领给散、关支铜钱、并回赐国王敕书、本部俱行翰林院请给、仍照例差属官一员、赍领敕书、前往南京该库关领铜钱给散、其特赐国王并王妃银两应否给与、伏乞圣裁、及查日本国王源义晴将弘治正德年间底簿共二扇、勘合共五十五道、赍缴前来、请给新勘合、并据周良等再三恳请、但查弘治年间、不惟底簿脱落、而未缴勘合、尚有七十七道、正德年间底簿仅全、而未缴勘合、尚有五十四道、虽据本王各称被盗遗失、及存留在彼、以防中流飘没、终于本部十八年原题候尽数缴还、然后给与之例有违、而本王收藏不谨、查验欠明之责、委亦难逭、伏蒙圣慈曲贷、恩已至厚、所据新勘合难准颁给、但其称旧勘合尽数缴还、万一中流飘没、无以为将来符信、亦是慎重贡典之意、宜为量处、合无咨令本王于下次该贡之年、将见存正德年间勘合五十道、先缴四十道、量留十道在彼、候给新勘合到国之日、仍将十道缴还、其被宋一偷去弘治年间勘合、并正德年间尚欠四道、行令本国严行购访、候得获之日、一并奏缴、仍行浙江廵按衙门及三司备倭等官、如有赍执弘治年间勘合求贡者。即系诈伪。就行驱逐出港。不许顷刻停泊。致生事端。及照本王咨称中国多有商船到彼交易、或海寇匿名其中、数侵边境、贡船三只之外、副军船一只以御贼舟、决非违上国定制等因、臣等查得先该都御史朱纨奏为议处夷情以明典刑以消祸患事、该本部题奉钦依、行令本官申明通番之禁、重窝主接货之诛、厚告捕购获之赏、开自新改过之修、督率所属、着实举行、仍敕谕本国凡有中国人船到彼、不许与之贸易交通、去后、今本王犹称前因、所据前项禁革事宜、除都御史朱纨巳奉钦依养病回籍、合再行令浙江福建廵按衙门、督令廵海备倭等官、加意奉行、不锐始而怠终、不具文而无实、庶海道肃清、而该国亦不得假御寇之名、以文其增船之罪矣、再照夷使周良、呈称贡船高大广厚、每船除使列从商之外、非得水夫百名、决难驾使、是以虽有定制百名、吾王不奈之何难以减少、臣等查得大明会典只载本国十年一贡至于人船。原无定额。是以成化弘治以来、每次进贡船必三只。而人数多寡不等。至正德四年、因赴京倭僧在路生事、本部始题奉钦依以后日本进贡使臣准起送五十人到京、及嘉靖二年因宗设宋素卿争贡雠杀、贻害地方、绝不与通、至嘉靖十八年本国差使臣硕鼎等复来求贡、本部始议准夷使不过百名、贡船不过三只、今据周良等告禀、似谓百人之例、在彼国势难遵行、若不量为之处、窃恐无以广圣朝柔远之意、亦使其下次仍得借口踰数而来也、臣等以为除十年一贡船三只起送五十人到京事例无容别议、其百人之数、合无行令浙江廵按御史备查旧例、并将本夷贡船、逐一查验、每船委须若干人驾使、比今该量增若干人、斟酌停当开具奏闻、以凭本部复议奏请咨行本国知会、俾永为遵守、如此而在彼犹或不遵然后决行阻回。虽一人之少。亦不姑容。则我之待彼曲尽。而责彼有词。纵至绝贡。彼亦当心服矣。奉　圣旨是、赏赐照例、其余依拟行
　　皇明经世文编卷之二百四十四终
　　●皇明经世文编卷之二百四十五
　　郡人陈子龙卧子　宋征璧尚木　夏允彝瑗公　周立勋勒卣选辑
　　世侄孙孚远挍
　　徐文贞公集二（奏疏　书　记）
　　徐阶
　　◆奏疏
　　岁考通事官生
　　覆裁革乐舞生厨役
　　御虏事宜
　　会议北虏求贡
　　请收用报效人马
　　○岁考通事官生【岁考通事】
　　臣等窃惟通事之设。上以宣明华夷一统之分。下以侦察来夷诚伪之情。必须谙习其声音。而后能周知其意向。比之译字官生。原不相同。葢译字以能译其文为业。而通事以能通其语为职者也。节年相承。必试以字者。良以声音易混。而字画有迹。可以旌别耳。然夷语有音而或无其字。译书有字而未尽其音。且今考试题字。秪依各夷译书。而夷考其书。本以中国之人。审问夷语。既未能无误。而自该边或本国转相抄写。亦不免渐失其真。今虽所试字画。尽无讹谬。终不适用。徒为弥文。所据各馆通事官生。固不在能译其字而巳。但夷种有东西南北之异。而夷语有喉舌齿唇之分。非可强解而骤通者。必立师以教之。而又积以岁月。庶几可以渐入。合无于各馆中视人数多寡。抡选年深通事了晓夷语者一二人。立为教师。不分有无夷人。每日黎明时进馆。督率各馆通事人等。演说夷语。或其中有未能尽晓者。遇有该边原来伴送通事。许各馆教师备细询访。务求通晓。音字不差如三年之中教习有効。候类考之时。具名奏请擢用若生徒有骄恣怠惰。不遵约束者。许教师具呈提督主事。转呈本部黜罚。其教师等官如或挟长忌嫉。隐秘的传。索取常礼。假公行私者。听本部廉实。轻则量行惩革。重则参奏究治。再照各馆官生、每遇该寺稽考。往往托赴两馆及提督主事查点、则又称在鸿胪以致职业旷废、徒糜廪禄、应对差讹、致笑夷方、甚者规求小利。或教唆夷人额外求赏。或增添物价。随数分取。损威启衅。关系匪轻。推原其故。葢管理责成之权未专。而劝惩鼓舞之方未备也。合无行令提督主事、置立卯簿一扇每五日令各馆官生齐赴画卯、如有不到者、明书各员名之下、每月朔望、教师引领生徒、将所习译书抽试数字、夷语演说一遍、遇有夷人到馆。则卯入酉出、时刻不许擅离、不在五日之例、提督官于季终将卯簿封呈本部、以一季考、兼论其勤怠、岁终备开考语封呈本部、以待三年通考其廉污、本部季考及三年通考之时、必合字与音相兼、考挍其补缺食粮冠带授职事宜、仍俱遵照本部嘉靖二十五年二十六年题奉钦依事例施行、如此则人有定志、而不负乎作养之恩、官不虗设而亦可裨怀柔之典矣、
　　○覆裁革乐舞生厨役【裁冗滥】
　　窃惟协律郎司乐舞生厨役、皆以供郊庙百神之祀、使其缺人、固非重祀之义、然或至于冗滥、则不惟虗耗廪食、亦恐猥杂怠肆、而不足以交于神明、给事中任有龄奏要区别去留、诚为有见、除奉特恩升授司乐二十九员、例该遇缺不补、并额设添设协律郎十二员、司乐三十二员、据该寺手本、开称仅足供事、难以议革外、查得每岁之中、同日举祭、用乐舞生数多者。惟冬至及岁暮两日。而两日之中。又惟岁暮所用为多。今乐舞生见在一千七百五十九名。岁暮所用止是一千一百五十三名。尚多六百零六名。若选留该用之数。而于数外量存百余名、以备临时事故。自当足用。厨役见在一千三百六十三名。虽据该寺呈称派用不敷。但嘉靖九年原题奉钦依、不足一千名方许收补。今　太庙室数及各　陵墓固比九年增多。而见在厨役。比九年亦巳多三百六十三名。况直庐薪水所用、遇有致祭打扫公用、查照钦依、系该取回供役人数、而该寺看守牙牌祭服等项、亦派有定额、若能一一遵奉、则于供祀、尚当有余、合无候命下之日、行令该寺将见在乐舞生、拣选年力精壮、仪容整洁、音律疏通者、存留一千三百名、其余四百五十九名、尽行革退、厨役亦行该寺查审老疾不堪者、量退六十三名、存留一千三百名、内以一千名奉嘉靖九年题准之例、以三百名供续增差拨、及备临时事故、各将存革过数目花名造册呈部查考、今后乐舞生厨役有缺、查系存留数内者、方许照缺收补、此外不许滥收、其应管衙门、如有占令使役、折纳月钱、并滥收等弊、并听科道官遵照嘉靖九年明旨指名参奏、如此则目前之冗食既汰、而后之弊端亦杜矣
　　○御虏事宜【释罪帅保关厢】
　　侧闻边报甚急、凡防守事宜、巳该兵部具题、但臣有一二愚见、窃恐兵部拘泥常格而不敢言、抑或思虑未及、臣受恩深重、兹当紧急之际、不敢过避出位之罪、辄冐昧上闻、臣惟今日之事。兵将为急顾京师之兵素不习战。而诸勋贵虽号为将领。实不知兵。何益缓急。公此疏甚得圣心从此柄用矣臣访得缘事见监刑部将官戴纶李珍麻隆曹镇欧阳安。皆历任边疆颇着谋勇。伏乞敕下兵部查照张达等事例释而用之。仍各量与兵万人。或数千人。使各以巳意操练。居则自守一方。出则自当一面彼蒙殊恩。必肯出力。庶于万分。少有补助。其它在外缘事素有名声将官。如时陈周益昌刘大章。虽去京师路远。若一体赦宥。召之以来。计终必有用。此则臣恐兵部拘泥常格而不敢言者也。今关厢之民。不啻十数万。一闻贼至必相携入城。若不为之安插。则争鬪抢杀之患。必且内作。伏乞敕下兵部会同锦衣卫五城御史省令有亲识者各就亲识居住。其无亲识者。与酌量分派居住。饮食之费。省谕有无相通。候事宁之日算还。仍严为禁戢不许争抢。至于城内城外之民。有壮徤知武艺者。即行收募为兵。则行伍可克。而彼亦幸有归着不至倡乱此则臣窃恐兵部思虑所未及者也。臣闻兵部欲发兵于城外札营。此系不知兵者欲以□诸将实非计也近者徐文定亦何论其失其意葢为捍护关厢之计。但今京军既不习战。见贼必走。走则城中守御之人益寡。居民之心亦寒。而关厢之民。亦竟不能捍护。臣闻咸宁侯仇鸾见领大同人马在居庸关、伏乞敕下兵部、急召鸾入卫、仍令兼督城外札营诸军、大约以大同人马为京军先锋。以京军助大同人马声势。庶两有所恃而不恐。其大同人马。千里入援。加以天气向寒。劳苦殊甚。伏乞特降敕旨厚加奖赏。倍给衣粮。以为战士之劝。此则臣又窃恐兵部思虑所未及者也。臣狂愚之言未必适用、伏惟圣明裁择
　　○会议北虏求贡【俺答】
　　嘉靖二十九年八月二十一日钦蒙召臣阶入见、发下俺答求贡文书一纸、面谕臣集百官廷议、钦此钦遵、查得大明会典给赐迤北项下开载正统二年赐脱脱不花王、六年赐也先及差来正副使表里衣服各有等第数目、七年又定有赏例、弘治元年三年四年亦俱有赏例、今奉前因、臣告示百官、除守城廵视及各项差委者外、会同中军都督府成山伯王维熊等吏部尚书夏邦谟等、九卿衙门属官办事进士及太常寺等衙门堂属官、议得虏酋俺答、其先世荷蒙成祖文皇帝待以不死、赐以印信封诰、恩德至厚、而俺答乃敢悖违天道、犯我郊畿、虔刘人民、蹂践土地、揆诸大义、所当必诛、今虽称臣求贡、有悔罪之心、及正统弘治初年有通贡赏例、然信使不入、表文不具、且其文书系是汉字、真伪亦未可知、臣等窃以为今次求贡。决不可许。但王者之于夷狄。禽兽畜之。来者不拒。去者不追。俺答前此屡曾求贡。边臣上请。未蒙准行。今又有此。所据来归之情。似难峻拒。合无请敕一道。选差通事二员。赍捧往谕俺答。若果悔罪求贡宜即日敛兵出境。另具番字表文。差的当头目。于大同提督总兵官处投进。听候朝廷处分。如敢驻兵境内。希求速赏。则惟有饬励将士广集四方兵马。以大义致讨。必使匹马不返。以泄神人之愤。以明上下之分。臣等愚昧之见如此、奉旨并力合剿不准遣使伏乞　圣明亲赐裁断、敕下遵奉施行、
　　○请收用报效人马【报效人马】
　　臣惟戎虏之性、嗜利无耻、未易以仁义怀服、要在有以挫之然后畏而不敢犯、今咸宁侯仇鸾调来边兵、俱分布在外、而京城四面列营城外、据桥札营、止是京军、城上守铺止是班军、此兵近经仇鸾教练、虽与昔不同、然亦仅足拒守、未能出战、冀有斩获、夫去秋虏以游骑直薄城下。于时城上之人莫有能向之发一矢者。此虏所以肆然敢复谋入寇也。今年若复纵之如此。后来虏患。岂有宁日乎。臣闻知各边将官子弟及各处官吏监生生员人等、仰感　皇上平日长育教养之恩、多有自备鞍马器械、带领家丁赴京、愿杀贼报効者、其人马率骁壮可用、臣愚欲乞　皇上敕下廵视九门大臣、遇有前项报効之人逐一收录在官、咨行户部、给与行粮料草、结伍团操、万一虏贼大营、与边军相持于外而其游骑仍如去秋来薄城下。即便相机调遣截杀有功转送查点科道处验实照例升赏。其有民人不能自备鞍马器械者、试果壮勇、及审贯籍明确、取有保认可据、亦与收名支粮、转行兵工二部、兑给马匹兵器、一体操练调遣、通候事宁发回、如此庶可少收斩获之绩、而挫凭陵之气、将来或有所畏而不敢犯矣、
　　◆书
　　与抚院论水利
　　复胡大尹政
　　答孙联泉按院一
　　答孙联泉按院二
　　复张半洲总督
　　与王思质总督
　　复杨裁庵
　　复翁见海抚院
　　复周观所
　　复刘带川中丞
　　复马总兵芳
　　与张龙洲中丞
　　与马锺阳司徒
　　复骆两溪
　　复吴自湖
　　上太岳少师乞救荒
　　○与抚院论水利【三吴水利】
　　凡言水利者。大率二端蓄与泄是也。而所谓蓄泄。有大蓄泄焉。有小蓄泄焉。大泄者以海为壑。凿白茅诸港。吴淞诸江。导江湖之水而注之尾闾也。大蕃者。去江湖之淤淀。使足以受支河之水也。小泄者。以近田之支河为壑。导田间之水而注之其中也。小蓄者。疏浚支河。使足以受田间之水也。夫专意于泄。于救潦可矣。即不幸五六月间复如去岁之不雨。何以济之不若致力于蓄。即陂池之利北方尤宜急之则旱既足以救而潦亦有所容而不为害也蓄泄之大者。其势用财力必多。未易猝举。今姑治其小。则莫若修筑圩岸。然亦不可槩云修筑而巳。敝邑之田、东西二乡高下迥绝、东乡本不苦水、岸高则车救愈劳、当令各以修筑之力。疏浚支河。为蓄水之计。仍远徙其泥。毋俾复壅。西乡圩岸在所必筑而艰于得土。亦当督令浚河。因取涂泥附之旧岸。筑而加高广焉。庶财力不虗费。而旱涝皆有备也
　　○复胡大尹政【辅兵】
　　承示辅兵之议、具见执事志存国家、仆辈负愧多矣此事若朝廷肯主张、则蠲免杂差、事无难处、所难者教练一节耳、大抵唐汉以前民与兵不分。守令与将领亦不分。其责专。其势便。故此法易行。今则守令之外。不免别用将领。而将领未易得人。贪者谓民富于军。肆其科取。知目利而不知教。惰者谓民素不习行阵畏惮烦劳而不肯教。如此则辅兵虽设。终不可用于战守也。即使改今之制。以教练付之守令。为守令者。将终岁教之。则太数而害于耕。必待农隙教之。则太疏而荒于艺。且今防秋之师。尝以五六月至边。十月始罢。罢则疲而不复可练矣。若以此施之辅兵。不惟农功妨误。亦恐无有教练之时。故曰教练难也。仆尝考京营之兵、凡十二万人、夫既设辅兵此十二万人者、将废之乎、则拘于法制而不敢、将不废乎、则是此辈安居饱食、而反驱畿甸之民代任其战守之劳、又苦天下之民、多出一番养辅兵之费、恐非计也、窃惟营兵者。固燕蓟之产也。练营兵者。本将领之事也。如能为教辅兵得将。则亦能为练营兵得将。将既得矣。使就营兵之中。择其少壮勇徤者留之。其老弱疾病者去其人。而勾丁以补之。丁又病且弱。削其籍而募民以充之。汰简既定。然后选教师。明赏罚。勤而练之。则法制不必更。而兵自可精。虏自可御。然而不能者。其本固别有在也。此必言中人勋贵也夫本之所在。仆犹　能言之。而不能正也。况执事乎。徒因来教发一浩叹而已。
　　○答孙联泉按院一【御倭兵食】
　　今兵事方殷。米价腾贵。若及此时发仓粟。减价官卖之。则起解之银既可足。而民亦得受一分之惠。如不然。就以此米养兵。而别以官银代解。则民之买米输官者。庶少宽一分也。乃若米多则二说不妨兼举。高明以为何如。海防巳特设副总兵、且奉尊谕用汤子矣、传闻郡中按版籍每三丁抽其一以御贼。夫此田里之民。不习兵革。虽多何用。徒为里老开一骗局耳。今汤帅见领邳兵凡三百人。若令其再于邳徐选调七百。而于崇明沙上之人。及各县塩徒中。招集一千。江南民快不可用益以民快一千人。共三千人。配搭作十枝。每枝统以把总官一员。分布金山上海太仓嘉定常熟及海口要地。每一处有警即邻近三四处。各驰援夹击。如此既可成功。而亦不致大耗养兵之费也。伏惟高明裁之、
　　○答孙联泉按院二【御倭兵食】
　　又
　　使者至再辱翰教知为地方用心甚苦、使蚤得公至海上经画一年、岂至无备若此哉、汤帅先奉教巳推用、其事权具部札颇不轻矣、操江兼领海防。议者谓非旧制。故前此有　旨罢给敕之议。兹部中不敢复请、思质兼管之说本善、但思质苏人、恐于行事不便、而公所谓他日之虑、尤为深长、姑待再处、大都平贼只兵食二事、今既有汤帅职用兵、只得抚院肯为措置钱粮、使不窘于用、则不必增廵视。不必留操江。而战功自可成。今士夫有高才大略、且恳切为国者、眼中仅见公一人、汤帅既由公荐达、全望公为之主张、使得展布、乃有益地方而不累知人之明也、外鄙见五条奉览、伏惟高明裁之、
  </div>
  <div class="pagination">
   <a href="皇明经世文编_page82.html">
    上一页
   </a>
   <span>
    ...
   </span>
   <a href="皇明经世文编_page78.html">
    78
   </a>
   <a href="皇明经世文编_page79.html">
    79
   </a>
   <a href="皇明经世文编_page80.html">
    80
   </a>
   <a href="皇明经世文编_page81.html">
    81
   </a>
   <a href="皇明经世文编_page82.html">
    82
   </a>
   <span class="current-page">
    83
   </span>
   <a href="皇明经世文编_page84.html">
    84
   </a>
   <a href="皇明经世文编_page85.html">
    85
   </a>
   <a href="皇明经世文编_page86.html">
    86
   </a>
   <a href="皇明经世文编_page87.html">
    87
   </a>
   <a href="皇明经世文编_page88.html">
    88
   </a>
   <span>
    ...
   </span>
   <a href="皇明经世文编_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
