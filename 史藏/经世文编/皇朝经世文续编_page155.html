<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 155 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 155 页/共 192 页
  </h1>
  <div class="content">
   一铁路宜仿造也。外洋以经商为本。与中国情形原有不同。然因商造路。因路治兵。转运灵通。无往不利。其未建以前。阻挠固甚。一经告成。民因而富。国因而强。入物因而倍盛。有利无害。固有明征。天下俗论纷纷。究不必与之辩白。所谓民可使由不可使知也。如电报轮船。中国所素无者。一旦有之。则为断不可少之物。傥铁路造成。其利尤溥。臣查清江浦至通州。宜先设立铁路。以通南北之枢。一便于转漕。而商务必有起色。一便于征调。而额兵即可多裁。其费仅数百万。由官款合商股试办。即可举行。且与地方民生。并无妨碍。迨至办有成效。再行添设分支。至推广于西北一路。尤为日后必然之势。请俟海防大臣派定之后。饬令议办。其筹款之法。及举办章程。另由该大臣自行奏明。

一士气宜培养也。　国家选士。首重经术。盖经为体。术为用也。上年潘衍桐请开艺学一科。臣遵　旨会议。曾具说帖。诚以道艺出于一源。不可析而为二。即艺术亦可得人材也。今躬历海疆。周谘博访。不惟水师官兵。应如李鸿章所奏大开学堂。一切格致制造舆地法律。均为以术连经之事。尤应先倡官学。酌议进取之方。广译洋书。劝导士民。自相师法。则人材辈出。不穷于用。其办理章程。统俟海防大臣妥议。

以上七条。第就现时情形。略陈大概。恭候　圣裁。

　　复总署论挖吴淞涨沙书　　　　　　　
李宗羲

寻绎钧函。以吴淞涨沙之案。洋人哓渎不已。几有万难罢休之势。而荩虑所及。仍以该处究竟应否挑挖。经费如何筹划。并是否地居险要。有无安设位等事。分别下询。此数言中。固已明示以轻重权衡之要。而行止之机宜。已不待踌躇而可决矣。宗羲于该处水道地势。商船进出情形。未曾亲身阅历。而考证图志。询众论。参酌本案事理。乃知此段涨沙。实难开挖。而其所以不可行者。约有数端。请为缕晰陈之。卷查同治四五年闲。洋人请挖吴淞海口。当经上海道查复。略云。该处尚无须挑浚。若为不甚经意。以姑置之。此亦办理之一法。迨上年绘送沙图。并由沈道指称沙随潮涨。人力难施。亦不过搪塞一时。今觊觎未绝。外则十四国领事合词挟制。内则英俄各使相继要求。而来函复询及是否地居险要一层。尤为虑远思深。独见其大。现查此段淤沙。坐落黄浦江。与大海相接。口门之内。西岸为宝山。东岸为川沙。实为由海入苏松等处要道。自北而南。入此口门。不数里许。其西即有内河。来通此江。名吴淞口。亦名胡巷口。今人俱以黄浦口为吴淞口。其实吴淞口即在黄浦口内。该淤沙自口门东偏。隐伏水底。南至江心。沙始露出水面。凡华洋大船。初入口必沿西岸而行。见此沙露出水面。西岸水底。又有淤沙。各船必改依东岸行驶。至此沙尽处。方能畅行。口门向有台。对设东西两岸。滨临海口。江心沙虽在台之南数里。其实台相对之处。水底已伏此沙。各船行驶之处。与西岸台尤相近也。黄浦口内浅处。每逢冬令潮涨之时。深二丈四五尺不等。潮涸之时。尚深一丈五六尺不等。重载洋轮。吃水二丈余者。到此偶有停泊候潮之事。并非各船皆然。亦非通年皆然。洋人现欲挖长一千七百码。宽一百码。外国四码。合中度一丈而弱。则是长四百二十余丈。宽将二十五丈。其意祗欲为重载洋船开一船道。并不全挖。殆谓此事尚无所损耳。孰知其所损已多乎。此沙在口内绵亘数里。多伏水底。自成险阻。外国大轮船。有时畏浅。不敢闯然而入。彼之所忌。正我之所利也。黄浦口外。水底积沙。咸以为拦门之限。口内复有此沙。明明宽平江面。而大船到此。祗有屈曲一线可行之路。亦可谓天险矣。岂可曲徇一时之请。有短垣而自毁之哉。夫居今日而言设险。诚不足为外人道。然自通商以来。外国初未尝阻我之修武备。设防汛也。各局厂制造军火轮船。皆问津于西国。盖与和约本两不相妨。若仿天津办法。则上海内外台。正不妨随时修葺。复我旧规。此案尽可以该处淤沙。形势所关。未便轻动。正色与言。推诚相告。使彼心折而语塞。似属正办。若隐忍不露。彼转烦聒不休。即略事兴挑。彼必再求深浚。而我已自失其险矣。是不可行者一也。

查英约第二十款。载明英国船只。有在中国沿海地方搁浅。地方官查知。即设法妥为料理等语。并无将搁浅处之淤沙。设法挑浚之说。足见中外祗能各就港口之浅深。酌行船载之轻重。在洋商不应尽贪重运。以尝试天生之挺沙。在中国岂能特辟新途。以招徕无限制之洋载。非但条约章程。无此办法。即万国公法。亦无似此破格之故事。若置约不问。惟外国重载商船是利。遽强中国以骤兴大役。此端一启。则效尤者。皆将于约外求开方便之门。即如长江之九江以上。亦多浅阻。冬闲重载轮船。颇难行驶。必须用小轮船。剥至汉口。他如大沽海口之拦港沙。台湾鹿耳门之七鲲身。轮船到彼。皆难畅行。若准挖此沙。万一彼复援例。请挖长江大沽及鹿耳门。又将何以应之。是不可行者二也。沈道议令此项经费。华船大者一体捐助。其意盖谓该处挑浚。总于行船有益。华洋均无二致。此说亦未尽然。黄浦为东南第一繁盛之口。内地帆樯林立。究之大船少而小船多。畏奔洪不畏搁浅。往往停泊浅处。榜人高卧船头。徐待潮至。鸣榔自在而行。今若于海口骤添中洪之险。则避之惟恐不及。当进出口岸之时。转增一番戒心。且中洪既宽。洋船破浪进出。较前更速。而无算华民小船。首承其敝。夫吴淞者。中国之海口也。以中国无算民船之不利。为外国数轮船之利。不已喧宾夺主乎。昔宋王觌奏开海口诸浦。而刘按行。谓开海口反有风波驾入之忧。康熙年闲。上海邑人张宸书云。松江之。主遏潮以拒泥沙。与西北之。蓄水以利舟楫者大异。今乃以遏沙之具。而为舟楫之资。是使海中之潮日来。江中之沙日淤。即此说以参互观之。则开海口以致大潮。不足为我舟楫之利。亦甚明矣。是不可行者三也。沈道前禀。吴淞口开浚深通。则宣泄无滞。于水利亦为有等语。此说亦未尽然。查核松江水利成案。与前人论箸。黄浦今昔情形。均与沈道所议。不相符合。溯自明初松江淤塞后。江入黄浦以归海。今之黄浦口。所以亦称吴淞口也。黄浦所受之水。即松江所受之太湖分派赴海之水也。浦之通塞。诚有关于苏松水利。而其要则在于助江以敌潮。出清以退浑。未闻其浚沙以助潮也。明嘉靖初苏抚李充嗣尝用浚川爬铁帚船以浚吴淞水道。并不闻浚海口之淤沙。诚以江水清而海潮浑。治于上流。则众水注江以出海。斯所以为宣泄也。治于海口。则浑潮挟势灌入以病江。是求通反以致淤。而何宣泄之有。然则口内各岸之捍海塘御潮堰。杜之于潮后者。人之所设也。口内水底之涨沙。截之于潮先者。天之所生。地之所成。人力之所弗逮也。查宝山地图。乃乾隆十五年所刊。浦内已有此沙。迄今又一百二十余年矣。并未闻黄浦口壅塞不通。是此沙无大增长可知。且过此江心沙以南。水皆深通。具见海沙之来。实赖此积沙遏之。无内水之出。足防外沙之入。于农田水利。实有裨益。况华船可行。外国船亦可行。所稍有阻滞者。仅装货太重之轮船耳。未办通商以前。黄浦早已有此淤沙。奈何仅为近日洋船之偶不便。而遂欲挖去以亡己之水利乎。是不可行者四也。

再查上海十四国领事申陈振轩。内称此事有洋商贸易之据。实难详细声明。故有面见振轩。再述紧要关键之说。若有十分掣肘之处。究之迭次哓渎。祗为轮船遇此涨沙。或延时刻。或添剥费。二事而已。除此之外。无所为难也。殊不思各船俱无阻。独此数船或为此沙所滞。则亦当自返而知其故矣。惟其装货太多。吃水太深。遂有遇浅候潮之事。海潮一日两至。延不过数时。即或适值大汛已过。而船载太重。仍须再候大潮。否则起剥货物。令船稍轻。方得过浅。此皆重载船只常有之事。然实缘于自取。不能诿过于淤沙。盖该口久有此沙。行船者谁不知之。乃明知该口之水。本有浅处。而来船吃水之分数。偏欲过之。又不依逢浅候汛之常规。而更欲速之。假使续后更有来船。马力愈大。吃水更深。亦欲勉强进口。则延必益多。又将指为该口之浅阻益甚耶。傥能幡然变计。准照该口正洪之深浅。酌定来船装货之重轻。自然通畅流行。毫无停滞矣。乃不思减装以避浅。偏欲挖沙以就船。是专为数只轮船惜费。而转令中国动巨帑。兴大工。尤于情理有未协也。是不可行者五也。大抵洋人之为是谋。亦明知此沙消长无定。即挖去亦必复生。故有既挖以后。仍用机器常川拖挖之议。是开挖之时。费用既属浩大。既挖之后。支销仍无了期。彼盖以为之而效。其获益在洋商。为之而不效。其耗费在中国。乐得进此愚公移山之计。该关道前禀人力难施。经费难筹。已足见此事之必不能成。然洋人方恃其机器之足用。又注意七成船钞之可以开销。若概置不理。则辩论滋烦。未必即能帖服。今拟委大员会同上海道。督令熟悉挖沙之洋人。详细勘度。如工程艰巨。不易蒇功。或经费浩繁。无从筹措。即据情知照。当可知难而退。立作罢论。如其仍欲颟顸从事。则当根据条约事理。逐层驳斥。有此数不可行。谅彼亦将俯首无辞。此事颇关海防形势水利大局。今承函谕。转饬确切查明。以凭核办。尤不敢稍存率。用是不避烦琐。具陈颠末。惟冀卓识俯赐察度。裁其偏驳。订其疏失。俾成完论。庶足备临时采择于万一耳。

　
卷九十一　兵政十七台防

　　上孔兵备论办贼事宜书　　　　　　　
姚莹

南路贼匪。自二十二夜入城之后。百十成。啸聚仑仔顶及黄山截杀兵役。幸大兵到埤头。又檄属吏驻阿公店扼其要害。贼闻风惊散。道路始通。诚乃万民之幸。郡中人心大安。但闻摄总兵官按兵两日不出剿贼。窃所不解。众人皆以贼散为喜。莹独不能无忧也。匪类乌合。本不足虑。然既敢入城劫犯。又屯聚山中。沿途截断文报。其志不小。近使其党潜入郡城招众。此岂寻常细故哉。揆度贼情。大约两大。一为许尚。一为杨良斌。许尚虽擒。其党仅获潘阿榜一名。而杨良斌党遂敢攻劫埤头。诚恐两贼潜合。自发郡兵后。不闻官军杀贼若干。而即闻贼散。彼初以为官军可畏。故暂避耳。诸将素怯。不敢击贼。及见贼退。以为贼真畏我。其心必骄而解。恐贼有以见我军之情。而始畏者终且不畏。暂散者未必不复聚也。不揣愚见。妄拟八事。为阁下陈之。一曰剿贼宜速。剿贼与捕盗不同。平时捕盗须用网民差役。今贼匪公然聚众入县。又沿途截杀兵役。此乃叛逆。非网民可办。直须探有贼踪。即速带兵扑剿。兵迟一日。则贼匪日多矣。扑剿之法。以多杀为上。生擒次之。最不宜冲散。盖贼聚则用兵之处少。兵集则力厚势大。而有一鼓成功之逸。此等乌合之众。器械不具。安能抗敌。其败也必矣。若使冲散。则无处非贼。即须分兵逐捕。兵分则力薄势轻。而有东西奔命之劳。旷日持久。何时始能灭贼乎。且大兵南冲。贼必北窜。北路盗贼素多。或起响应。则蔓延不可收拾矣。今虽分兵屯御。而山径甚多。岂能尽塞。故曰杀贼为上。擒捕次之。屯御为下。若冲散则害不可胜言。摄总兵官发兵已迟。既到埤头。又按兵两日不动。道路闻者无不诧异。宜以大义责之。勿借声色以误郡邑。二曰乡勇宜募。台湾游民日众。平时剽悍。及小有蠢动。则不待贼招而自赴。否则各成一队。乘机焚掠。府县城厢。内外尤多。盖城市繁众。为奸民聚集所也。向来办此郡兵事者。每遇有警。则道府厅县各有出赀广募乡勇。名为备用守城击贼。实则阴收此辈养之。免其作贼耳。若辈亦非必欲作贼。以无人养食之故。乘机求食。今有口粮。则其心定矣。此必不可惜费。三曰军实宜。台湾军器。有在郡收买制造者。有班兵内地随带至者。有由福州制造赍至者。今宜通牒在郡及郡外各厅营县。所有鸟枪藤牌刀枪火药铅子大小位实数若干。可皆备具。以资分给便配用。四曰招集散兵。诸营积弊。班兵收营后。每私自请假。别出生理。并不在火房汛地。此种盖去十之三。又伴当四行等人去十之一。其余仅十之六而已。平时到处则苦兵多。有事调遣则苦兵少。而汛地兵少不能如额。是以贼匪益无忌惮。今宜速令各营严核在营汛兵丁实数。仍收回平日散出之兵。以资攻守。

五曰移调外兵。台营存兵。在城不过千余。其安平一协。中左两营。水师兵分防汛地外。在镇者亦仅千人。去其虚数。实存不过七百余人而已。祗可协防郡城。不能再有分遣。今南路有郡兵七百。又有南路本营兵一千。足以办贼。无用增往。惟北路嘉义地方辽阔。仅北路左营都司一员驻嘉义县城。虽有一千二百六十八名之额。除分防汛地。守城亦仅五百名耳。再去四行虚数。恐不及四百人。今南路之贼。纷纷北去。即宜侦贼纵。驰往击捕。不但无兵可调。抑且无官可将。近北路者莫若澎湖。其营水师额兵一千八百余名。其地无贼。宜咨摄总兵官檄游击一员。备兵七百名。以俟北路进止。六曰请员听用。台湾各营。自安平副将以下。参将至守备。大半以小署大。参错不一。望浅权轻。实不足以董率军校。不但干局庸懦而已。即文官中备公使者。实亦乏人。侦知贼踪。遣兵往击。即苦无员可用。而守城带兵之事。至用及教官。安能有功。宜密请大府。选参将至守备各一员文官中郡倅县丞素称能事者二三员驰至。此即安堵无事。亦所宜行。并不止为剿贼之用。七曰亟修城垣。郡中城垣颓坏。各县雇工缮修。尚未竣事。南门尤为扼要。但县丁所雇匠首。召雇泥水匠不及百人。未免迟滞。宜令台湾县增募乡夫二百名。准匠人工直。发交匠首。其工直仍着各县筹款分给。力促修筑。限以三日毕工。又嘉义县城。连为雨水冲塌亦二百余丈。闻王令已筹款修葺。宜檄促加雇民夫。限日修竣。八曰筹给兵费。大兵既动。口粮尤急。今郡中往南之兵。虽由台湾府筹款备具。其凤山本邑兵费。及台湾守城各兵。由县筹付。凡诸杂费甚伙。尤不可稍缺。此时各员义在急公。断不敢略存吝惜。然恐事定之后。各人亏缺甚巨。身家从之。此款将来如不获开销。宜作如何筹补。抑或郡县分年递捐。请先给札牒。以释各官之虑。庶鲜瞻顾。致失机宜。

　　与杜少京书　
姚莹

时事方殷。亟还杜母。士民歌舞。仁威远闻。观今日之舆情。益知当年之惠政。望风庆喜。为之不寐。颖斋先生还言。足下受符于疮痍皇遽之中。慷慨致身。推赤诚以安反侧。众志成城。可歼强敌。况此区区乌合之徒。一闻大兵。已自惊溃。蛇行鼠伏。何难次第就擒。四境肃清。保障之功伟矣。日者窃有过听之言。辄献刍荛。惟仁者留意焉。自古袀服之士。率多骄悍。怯于见敌而勇于虐民者。比比而是。仁人君子莫不恶之。然苟处之不得其道。则民闲未受吾庇。或者有意外之患。不可不察也。盖兵者凶器。譬犹锋。以杀寇雠。则千金之宝也。以伤善类。则纯钩弗足贵。彼将卒者。特锋耳。指挥而用之。是在能者。用之道奈何。恤其劳苦。通之以情。悯其麤陋。接之以礼。兵役一体。视之如子。宥其小过而教其所不知。有言必信。有赏必速。如此而兵不用吾命。未之有矣。将帅官阶。虽较县令稍崇。然亦视县令之才与分。二者不足。则姑顺其意而曲就之。盖郭汾阳结欢于鱼朝恩。王阳明夜交于张永。以二公之才之功。犹不难自屈以成大事。诚以所见者远也。然则宏包荒之度。而挥无益之金。不正在今日耶。谚云。重赏之下。必有勇夫。又云。成大事者不顾家。此语居常念之。闻足下受事之明日。即募乡勇八百名。以半守城。以半侦贼。此诚盛举。惟意以留兵为无用。此似但见于有形。而未见于无形也。夫兵虽缉捕之能。不如役卒。然　国威所在。藉以镇定人心。且亦未尝不可用也。二十二夜埤头之危。已如一发。幸赖郡兵击退。全城无恙。此功岂可没哉。所恨者。次日之退守火药库。及大兵继至。又未能奋速入山痛剿耳。然贼匪溃散。实由大兵之故。今余未尽。伏莽犹存。而已有留兵无用之言。此诚不可使贼闻之。且恐愈失将士之心。能保将帅言旋。贼不再至乎。抑又闻之。艰难之际。尤以人心为本。察夷伤。劳士卒。振困乏。抚孤寡。虽在军旅。犹日见士民。勤于恤问。远人尤加意焉。此古循良之风。足下亦既优为之矣。窃闻前日有率义民数十来者。足下给两日粮。不见其人而遣之。此诚可惜。若辈虽不皆可用。然其名急公赴义甚正也。义民一兴。贼必有所顾忌。而沮其邪心。此善机也。是宜迎其机而导之。劳以善言。给以条教。令各保护村墟。四方闻之。必有起者。是不费行粮。而劲旅屯于四境矣。何乃计不出此。闻其人怀怨而去。立散其众。又闻武举人某以获贼小首械送。求保其贼之弟。而足下不许。某亦退而散其义民。远近人心。得无涣乎。异时恐有招之而不来者矣。莹所闻未必实。而临机应变之道。不可不讲。愿举此而类推之。惟善人能受尽言。伏惟珍重千万。 

　　与毛生甫书己亥　　　　　　　　　　
姚莹

台本沃土。其民士多富而好义。乃自道光六年械。十二年张丙作乱。两用大兵。十四十六两年。乱民再扰。闾阎元气荡然。有司亟谋善后。修城建仓积谷。一切派捐民闲。复兴建考棚。动辄数万。创痍之后。其何以堪。又前此嘉义被围时。官借绅民数万金。事平不偿。前守某复呵责之。以是富者疲于捐赀。义气亦衰。此民之困于人者也。台人皆食地瓜。大米之产。全为贩运以资财用。比各省皆熟。米客不至。台人苦谷有余而乏日用。富家一切兴作皆罢。小民无从觅食。盗贼益多。此民之困于时者也。地方官办公。全赖钱粮正供羡余。今以民闲缺用。虽大稔之年。而赋贡不前。追呼所入。十裁六七。富岁民欠。转甚于荒年。此官之困于民者也。自张逆乱后。贼党一万数千人。散在民闲。时思啸聚。五六年来。抢劫殆无虚日。有司捕盗。赖悬赏购线。破获一案。费数百金。而岁常数十案。此官之困于盗者也。台镇自张逆乱后。倡练精兵之议。此正务也。而练兵经费。每岁取之官捐。文自道府厅县捐万金。武自参游都司供用亦数千金。即如仆每岁亦捐千六百金。按季送给。否则有鼓噪之虞。台镇每年南北两路出巡。皆以重兵数百人从。所过厅县。供费自一二千金至二三千以为例。此官之困于兵者也。官民之困既如此矣。而更有危乱之忧。张逆余贼。皆无业之游民也。迫之则立反。置之则日事劫掠。去岁春夏闲。嘉彰地方。忽有树生刀枪浊水澄清之异。民闲以为乱征。其势岌岌。台镇练兵虽勤而不得民心。即诸营亦颇怨之。以重困之官抚重困之民。将骄悍之兵而处必反之势。此所以到任后日夕筹维。不能安枕者也。除患必先固本。惟有躬行俭约以清治源。裁减各属供应。去其陋规之甚者。以纾官力。撤辕门差事。一切署中自备。革去道役例差之病民者。停诸工作兴举之科派勒捐者。以苏困民。根本既固。然后督饬有司。急捕巨盗九十余人悉置之法。闾阎稍安。然匪徒甚众。策其谋反未能已也。乃请于督抚行联庄收养游民之法。使嘉彰二邑各庄头人。查其本庄少壮无业而惰游者。除常为乱首或大盗杀人正凶三者不赦外。余皆免究。籍其姓名年貌以为壮丁。由本庄醵钱养之。使巡守田园。逐捕盗贼。颁示委员。周历诸庄。自七月至于九月。所收游民八千有奇。略以兵法部署之。由是贼党皆为义勇。其势乃衰。及九月闻北路贼将起。亲至嘉彰一路督营县破获。在地诛之。南路贼起。亦飞饬县营驰往破散。两路擒斩逆匪积盗二百数十人。地方安谧。未有蹂躏。最后中路贼起。台镇自将兵出。贼皆溃散。仆亲往军中。督营县先后擒其渠魁从贼六十余人。镇军复入内山穷搜贼巢。获其山东大王。各路亦报获贼匪百数十人。全台乃定。仆以九月初七日出巡。十二月初五日还郡。镇台以十一月二十四日出军。正月十五日旋师。所至捕诸反贼。摧朽拉枯。民自擒献。由其党先已收为义勇。虽有倡乱。而附和少。故破之易也。先后入奏。幸免劳师糜饷。残害闾阎。新春以来。则比户弦歌。如未尝有寇者。此去岁筹办台事之大略也。来书以戢威用恩相勉。计此次先后擒诸贼寇。不过四百余人。而收养者八千有奇。闾阎被贼之地无所残害。以此报命可乎。

　　驳淡水守口兵费停给议　　　　　　　
姚莹

昨据淡水曹丞以北路海口兵不能得力。请停给守口经费。专用乡勇。已经本司道严批驳饬矣。兵者　国之爪牙。所以宣上威镇乱民也。将弁不才。训练无方。但可更易将弁。岂可因噎废食耶。专用乡勇。其患更有不可言者。曹丞能得民心。善练乡勇。但知现在义勇感奋整齐。以为团练有效。又见营兵骄惰。虚糜经费。时复滋事。遂欲罢艋舺竹堑两营防兵。殊不思乡勇非他。即台地之悍民也。能善驭之。故为义勇。苟一不善。则乱贼矣。兵亦犹是也。不肖将弁治之而骄惰。苟得贤能将弁。亦岂不可治之为劲旅乎。冠虽敝不加于履。辨等级所以养国威也。台营恶习。本司道非不知之。即镇军亦非不知也。但镇军之力。但能练在郡四营之兵。犹不能。仅练千人。他营则皆不能。费不足也。即此千人。亦有内外之别。内精兵实止六百人耳。例领钱粮不足。全台文武捐助练费。丰厚倍于他营。所以奖拔之者亦优于他营。故富而强整。水陆万四千人。安得尽如精兵之优厚哉。全台十三营。皆镇军统辖。而厚薄攸殊。诸营不能无怨。镇军无如何也。诸将中贤者犹不失其律。不肖者则藉为口实。坐使废弛。有由来矣。吾思有以结众营兵心。正赖守口经费优给之。于常得钱粮有加。彼亦人情也。恩惠既及。乃可受吾驱策。此一定之理。今逞一偏之见。欲罢防兵。专用乡勇。恐乡勇由此而骄。益轻诸营。设有反复。谁为制之。且以素怨之兵。见文官偏用乡勇。必怒。一旦为变。曹丞能率乡勇以讨叛兵乎。纵使能讨。必益长台人之乱。祸不旋踵矣。东汉董卓唐代藩镇之不可制。皆由先假外兵以平内难所致。可不戒之哉。自古师克在和。台湾孤悬海外。全赖文武同心。官民一气。庶几众志成城。岂可显为畛域。废本司道数年调辑苦心。若如曹丞之见。是必无台湾。其可乎哉。

　　台湾不能坚壁清野状辛丑　　　　　　
姚莹

八月二十四日。奉宪台札饬。敌人船坚猛。沿海若与交锋。万难制胜。不如诱之登岸。四面埋伏截杀。所有原设海边大小位。亟须移徙内地十余里或三五里之阨要隘口。不令窥见。如其船至海边。即令沿海居民避徙内地。协同我兵埋伏鸟枪枪长短各械。俟其上岸时至隘口。先用大轰击。继以围杀。又奉札饬。各处港口必须堵塞。除面临大洋及内港退潮水深七八尺者及荒僻口岸不必计议外。如有港口退潮水深丈余。敌船能以阑入之紧要内港。速即购备竹篓破船。装满沙石分别填塞。其敌船未到之时。中闲仍留小口。以便商渔船只出入。如遇敌船窜至。再行一并填满。以杜敌船联闯突。其由海岸登陆及要隘之地。如可挖濠。即迅速开挖宽深。或暗埋蒺藜等物。仍将何处紧要应办缘由。禀复核等因。奉此。祗聆之下。仰见深烛敌情。指示机要。洵为避实击虚之良策。当即飞饬所属。各按地方情形遵照办理。伏思用兵之法。攻守异势。攻以旷野为利。守以险隘为宜。而地势不同。民情差异。则有未可一概论者。自古守险。非依山则据水。平陆则深林密箐皆可为守。台湾惟噶玛兰之苏澳。淡水之鸡笼沪尾三口。系大山高耸。中夹口门。可以据险凭高。余皆沿海平沙。一望无际。口门悉在水底。或有沈汕暗礁。可陷敌舟。平时口门皆插竹为标以进商船。有事即去其标。故称天险。然亦仅数处。大抵水口浅狭。非敌人之所必攻。余皆无所据依。守者极难立足。自当退而设伏。不与近海交锋。然而其难有五。海畔平旷。村庄散漫。处处可行。并无扼要之所。其难一也。沿海之人。十九皆穷。其心叵测。绵亘千数百里。人口繁众。迁之则无地可容。无业可活。置之则引敌登岸。无所不为。其难二也。台地恶习。最忌迁移。匪徒每欲为乱。则造言恐吓。居民迁徙。乘闲为乱。其难三也。沈舟载石。固可堵塞口门。然无兵勇守之。则堵者仍可以开。塞者亦可以去。其难四也。台人好乱。无事犹造播谣言。若撤退守口之兵。则明示以官兵懦怯。良者以为官弃其民。奸人益启猖獗之志。其难五也。且如郡城西临大海。城外即水。仅恃安平一镇横亘为。安平地狭。东西一里余。南北二汕。迤相连。今守郡城。舍安平更无退步。城系土筑。未可言坚。虽欲坚壁清野而不可得。展转筹思。惟有因地设施。以求万一之济。石壁虽不足当巨。而舍此更无可立足之区。大虽不能破坚舟。未尝不可击登岸之贼。现更用大竹篦编为夹墙。亘数百丈。中实沙土。高仅五尺。其厚丈余。藉为我兵避之具。复挖长濠。下埋钉桶。以陷登岸之匪。其港门内横列大木数排。上安千斤各二门。以为拦截。更架棉包牛皮。中藏勇士。伺敌将近。以击之。前以大木数百。头上钉尖锐大铁挠钩。中贯巨藤以挠其杉板。木排后用竹筏停泊。傥敌破我木排。则弃于水。人登竹筏而退。诱其登岸击之。支港内则钉梅花木桩以阻其闯突。

安平之北。隔港六里为四草。亦砌筑石壁夹墙七十余丈。内设兵勇位。以防敌人占据。过四草五里则鹿耳门废港。用石填塞。更六七里为国赛港。其处水口宽深。用不堪修葺哨船。并买民船。凿沈堵塞。港内仍设乡勇屯丁。对岸一带。复联集村庄团练壮丁。设伏以防登岸。安平之南。距台七里为三鲲身。新开港口。水深丈许。现用大木作水鹿角横拦水中。复用竹篓载石堵塞。守以乡勇。复于对岸联集村庄练勇设伏以待。更南六七里为喜树仔小港。地颇荒僻。居民甚杂。尤防草鸟贼船阑入。亦联集在地之庄社团练壮丁。以为伏兵。郡城四面。围以木栅七百余丈。中安台三座。多设壮勇分守之。郡城八门。除弁兵外。复募壮勇一千四百名。授以器械。分段协守城内各街。分七十二境。责成绅士铺民。各募壮勇二三四十名不等。共二千余人。多立木栅隘门。巡防街道。稽查奸宄。此郡城设守之大概情形也。郡城以外。凤山县仍驻埤头。以竹为城。距海口二十余里。嘉义彰化二县皆砖城。距海口七十余里。淡水厅石城。距海口十里。兰厅竹城。距海口五十余里。而淡水之沪尾。即八里坌。一水三十里。直通艋舺彰化之番仔挖。一水三十里。直达鹿港。此皆商民百货所集。阛阓之盛。倍于城中。杉板船皆可以至。其次则嘉义县丞所驻之笨港。佳里兴巡检所驻之盐水港。市井颇稠。皆濒海数里。幸港道浅狭。即敌人舢板亦不能至。惟有懔遵宪示。于各海口中择其地有要隘可以设伏者。将勇酌量分撤。半守口门。半为埋伏。诱其入而歼之。傥或地势不便。则量为变通办理。以期仰副谆谆垂示之至意。

　　与程梓庭制府书　　　　　　　　　　
陈寿祺

伏维阁下名世之资。寰宇苍生所倚恃。　朝廷重念海。以合下为巨川之舟楫。万目睽睽。望之如岁。如慈父母。如大旱之云霓。盖八阅月于今。而节旄甫兹土。百端纷纭。亟待整饬。适台阳不靖。戎务倥偬。旦夕东渡。奏捧海浇荧之功。元老壮猷。辑绥军国。　上赏崇阶。不足为韩范多也。在苏之庆。奚止沙洋黎庶哉。惟是重溟远隔。形势与内地不殊。下车之始。或当询于刍荛。寿祺系心桑梓之私。敢布区区。愿大贤恕其迂愚而察之幸甚。窃以台湾闽粤杂处。世为仇雠。芥蔕细故。动寻干戈。加以内地无赖莠民。视此闲为鱼雀之渊丛。轻帆飞越。岁积无算。虽有官照。末由稽察。此辈至则溺于赌饮鸦片狭邪之游。作奸犯科。乘隙煽动。厥乱易滋。有司亦往往视此闲为利薮。禁戢不严。惏虐弗戒。众怒所炽。遂致燎原。故伏莽之兴。屡见而不止也。乃者贼氛肆扰。戕害官弁。彼于守令怨毒甚深。愿得而甘心久矣。此酿祸之源也。然乌合之众。不过数千。度其余皆迫胁之徒。非有坚甲利兵军辎火药。足以抵抗久稽。诸城无恙。固守以候大兵。兵贵神速。席卷疾趋。鼓柁乘风。何难灭此朝食。否亦遁逃山谷。不敢出撄吾锋。此时提镇两军蚤已抵台。旬日之闲。必有成效。为今之计。师干亲赴。其要约有数端。一曰募义勇。内地所调之兵。多漳泉人。以攻粤贼则可。以攻漳泉之贼未必得力。福州之兵。亦多怯弱。且闻安南盗船三十余只。猖獗于白虎尾洋。其地接壤粤东之龙门。闽粤沿海。各严防御。下游之兵。今亦未便轻调。往者台湾有变。率于彼中招募义民御贼。富者保护身家。贫者希图财贿。或以义首管领。或以将弁督率。必能同心协力。战守有资。胜于官兵之畏葸。朱一贵林爽文蔡牵诸逆之平。均赖乎此。旧章具在。可覆按也。一曰散胁从。胁从者。畏祸则随。贪利则去。诚使豫张明示。出以谆诚。谕以祸福。令其幡然改悔。解散投归。多一蚁附之民。即少鸱张之贼。党羽先除。凶渠穷蹙。自然立见败亡矣。一曰审地形。台地山高溪伙。箐密林深。内山迫近生番。贼每潜相诱结。负固匿藏。故盗贼出没之区。貔貅屯留之地。何者宜批亢而捣虚。何者宜乘坚而攻瑕。何者可以设伏。何者可以翦翳伐木。必得本土人士。始谙形势。而后进兵无阻。贼在吾目中矣。一曰县重赏。语曰。重赏之下。必有勇夫。贼虽好乱。岂能固结人心。与同生死。诚使义民有能杀贼。或彼中有能杀贼首以降者。验明立予重赏。月之内。巨憝可尽歼矣。一曰抚难民。贼掠财于民。因粮于民。被贼之家。困阨无依。急为抚绥。尚可存活。或移置郡城。或令各庄自相护乡保。官以游兵策应。庶民心有所恃而无恐。否则非归于萑苻。亦转于沟壑矣。丑类既灭。势须搜捕窜逸。无俾遗种。善后之要。亦有数端。一曰择有司。台湾富庶。人情耽逐。可以为海峤籓篱之藉。不可以为州县调剂之资。以为调剂州县。是纵之滥簠簋以恣鱼肉也。抚驭乖方。萧墙祸起。前车覆辙。其可蹈乎。有司诚贤。则民不乱生。首在洁廉。次在明断。勿惑胥役。勿徇仆从。察狱以情。晓民以义。虽有邪慝。曷从而兴。

一曰禁奸宄。偷渡者严立科法。管口者毋任家丁。莠慝之逋逃渐少。则良善之生聚可安。埔里社水沙连诸番地。汉民各萃数万。势难禁绝。曩大吏屡议辟境设官。缘垦田土。不得统理之人。因而中止。今纵未及定制。亦宜严定界。俾番民不相侵越。汉奸不得滋事。亦杜乱萌之涂可以推及者也。一曰肃戎政。闽兵多出雇代。老弱参半。或有籍而无人。台地戍防之兵。三岁一易。无室家之恋。而有骄乐之心。将与卒不相习。兵与卒不相亲。指麾不灵。惰与懦并。其溺于赌饮鸦片狭邪之游。与奸民无异也。此安望其缓急足恃乎。今必坚明约束。练军实。壁垒一新。秋毫无犯。使法立知恩。然后可用。其它询事考言。察吏安民。开诚布公。集思广益之方。固合下所措之裕如者。合下刚果有为。厘工熙采。保民如子。疾恶如风。宏此远谟。海隅孰不引领以望。虽然台湾特疥癣之疾。变生仓卒。故未免振惊我师。出征疾则迅雷不及掩耳。缓则溃痈难于收拾。其实螳臂焉能当车哉。所忧者反在内地耳。闽中土瘠民贫。产米有限。向来仰食上游。近生齿浩穰。上游又常禁乡下粜外境。其来者亦不足以济。福州则与泉漳同仰食于台湾。去年浙抚奏开海禁。招运台米。连艘以往。不下数十万石。自去冬迄今春。福州粮价腾涌。海米稀至。遂有今夏四月民变之事。六月蚤稻登场甚稔。而连岁歉薄。户鲜盖藏。八月闲猝遭海溢。大水渰田。台风伤谷。及下游。晚收仅得十之四五。长乐福清。水灾入告。秋后米价日高。台阳军兴。商舶裹足。顷石米缗钱四千二三百。其势未有所止。冬末春初。将复如何。不必待青黄不接。而已有岌岌之形。福兴泉漳四郡。人心皇皇。饥馁之余。恐生他变。不可不未雨绸缪。若迁延踰腊。则缓而无及矣。比借拨浙江江西二十万石之米。本援乾隆六十年旧例。然闻当时　　　谕旨綦严。两省终止运到万余石。此次料亦不过尔尔。车薪杯水。岂能补捄。傥可请截留江浙漕米。庶几有济。海外多事之秋。谅蒙　俞旨耳。昨夕奉谒而陈。承诺此事刻刻在心。宜更设法。而戎机孔棘。克日兼程。诚虑无暇及此。然此尤根本之计。腹心之忧。不敢不先详切以告。要非一人之私言也。惟合下图之。

　　上杨中丞书　
邹鸣鹤

顷阅邸钞。知闽省台郡之嘉义匪众滋事。执事奉　谕。派北镇谢总戎徐协镇带豫省劲卒千名兼程赴剿。当此西陲甫靖。南省荐饥之会。民亦劳止。汔可小康。何堪又遘斯变。上烦　　圣廑。下益民忧。执事忠勇根于性生。韬钤本于家学。以训练素精之劲旅。奋勇前驱。干城海外。必有奇功伟绩。佐　　圣朝止戈为武之治者。鹤族兄青原先生守台湾有声。先达孙文靖公治闽恩威颇着。乡人往来言台地情形甚悉。敢敬陈之。台地四面皆海。闽人为主籍。粤人为客籍。山外为熟番。山内为生番。外夷亦有错处者。种类不一。动辄寻衅报复。大肆焚掠。又产物最饶。鱼盐蔗之利。什倍内地。奸商欺凌。番夷忿极思逞。拒捕负嵎。乃其故习。要之启衅必有其事。主谋必有其人。拒捕必有其魁。查其启衅之由。而解之散之。诛其主谋拒捕之渠魁。而晓之谕之。安集而镇抚之。蠢尔本无叛志。未有不就抚恐后者。若竟以集众拒捕为叛。不分首从。玉石俱焚。彼知不就抚死。就抚亦死。惟有叛耳。种类多则易聚。山海险则易恃。外夷错杂则易滋蔓。廓清大非易易。且台地距内地水程辽远。飓风时起。增兵添饷。难定限期。漳泉略近。而奸民多与台众通。征兵恐反噬。向以为戒。其余诸郡。皆隔重洋者也。外援难而内患多。廓清又岂易易哉。即使全力所注。廓清立见。彼特焚掠复仇耳。拒捕逃死耳。有叛形而无叛志。乃必激之成乱。聚而歼旃。甚非所以体大造好生之意。而全　　圣朝柔远之经也。道光六年。彰化匪犯李通等。因搜赃起衅。复仇肆抢。提镇许松年等调度失宜。蔓延数邑。几成大患。孙文靖公侦其意不在叛。兼程渡台。下令祗治渠魁。不杀胁从。台众知总督无全诛意。各庄义首。自缚渠魁以献。不旬日。匪目全诛。胁从就抚。分别以强盗论械论如律。海澨一清。识者谓是役也。举重若轻。全活甚众。且省　国帑以亿万计。其得力祗在不以叛待之耳。今日之事。其叛乎。其乎。叛则全诛之而已矣。若番汉互。生熟番互。闽粤人互。均之非叛也。非叛则虽因而捕。因捕而拒。因拒而集众滋事。大有叛形。而无叛志。则均应抚。抚之之术如何。曰以晓谕解散为归束。而先集重兵以备之。分诸路以挠之。探巢穴索主名以震慑而威服之。选将不可不勇也。征兵不可不广也。何也。必具痛剿之势。而后能抚。必备痛剿之材与力。而后抚之神且速也。六年彰化之役。鹤着平台铙歌。其序曰大而郑氏据土。应剿者也。小而蔡牵朱濆连樯肆劫。应剿者也。林爽文因事激变。挟众横行。剿当兼抚者也。若彰化之变。始而复仇。继而负嵎逃死。则直宜抚者也。今日之事。情形未悉。其可以此类推乎。鹤素不知兵。安敢妄论。惟熟闻乡先达绪论。证以古人止戈为武之义。偶然触发。夜不能寐。急起直书。呈请诲正。或者蝼蚁知忠。野人献曝。亦大君子所优容而默契者尔。

　　请移福建巡抚驻台湾疏同治十三年　　
沈葆桢

奏为台地善后。势当渐图。番境开荒。事关创始。请　　旨移驻巡抚。以专责成。以经久远事。窃臣等于十月二十七日将倭兵尽退收回草房营地各情形。奏明在案。因思洋务稍松。即善后不容稍缓。惟此次之善后。与往时不同。台地之所谓善后。即台地之所谓创始也。善后难。以创始为善后。则尤难。臣等曩为海防孔亟。一面抚番。一面开路。以绝彼族觊觎之心。以消目前肘腋之患。固未遑为经久之谋。数月以来。南北诸路。缒幽凿险。斩棘披荆。虽各着成效。卑南岐莱各处。虽分别军屯。祗有端倪。尚无纲纪。若不从此悉心筹划。详定规模。路非不已开也。谓一开之不复塞。则不敢知。番非不已抚也。谓一抚之不复疑。则不敢必。何则。台地延袤千有余里。官吏所至。治祗海滨平原三分之一。余皆番社耳。　国家并育番黎。但令薄输土贡。永禁侵陵。意至厚也。而奸民积匪。久已越界潜踪。驱番占地。而成窟穴。则有官未开而民先开者。入山既深。人罕到。野番穴处。涵育孳生。则有番已开而民未开者。巘外包。平埔中扩。鹿豕游窜。草木蒙茸。地广番稀。弃而弗处。则有民未开而番亦未开者。是但言开山。而山之不同已若此。生番种类数十。大概有三。牡丹等社。恃其悍暴。劫杀为生。睯不畏死。若是者曰凶番。卑南埔里一带。居近汉民。通人性。若是者曰良番。台北阿史等社。雕题面。向不外通。屯聚无常。种落难悉。猎人如兽。虽社番亦惧之。若是者曰王字凶番。是但言抚番。而番之不同又若此。夫务开山而不先抚番。则开山无从下手。欲抚番而不先开山。则抚番仍属空谈。今欲开山。则曰屯兵。曰刊林木。曰焚草莱。曰通水道。曰定壤则。曰招垦户。曰给牛种。曰立村堡。曰设隘碉。曰致工商。曰设官吏。曰建城郭。曰设邮驿。曰置廨署。此数者孰非开山之后。必须递办者。今欲抚番。则曰选土目。曰查番户。曰定番业。曰通语言。曰禁仇杀。曰教耕稼。曰修道途。曰给茶盐。曰易冠服。曰设番学。曰变风俗。此数者又孰非抚番之时。必须并行者。虽然。此第言后山耳。其繁重已若此。山前之入版图也。百有余年。一切规制。何尝俱备。就目前之积獘而论。班兵之惰窳也。蠹役之盘踞也。土匪之横恣也。民俗之慆淫也。海防陆守之俱虚也。械厝之迭见也。学术之不明。庠序以容豪猾。禁令之不守。赌以为饔飧。官斯土者。非无振作有为正己率属之员。始苦于事权之牵制。继苦于毁誉之混淆。救过不遑。计功何自。使不力加整顿。一洗浮浇。但以目下山前之规模。推而为他日山后之风气。虽多一新辟之区。适多一藏奸之薮。臣等窃以为未可也。尝综前后山之幅员计之。可建郡者三。可建县者有十数。固非一府所能辖。欲别建一省。又苦器局之未成。而闽省向需台米接济。台饷向由省城转输。彼此相依。不能离而为二。环海口岸。处处宜防。洋族教堂。渐渐分布。居民向有漳籍泉籍粤籍之分。番族又有生番熟番屯番之异。气类既殊。抚驭匪易。况以刱始之事。为善后之谋。徒静镇之非宜。欲循例而无自。使臣持节。可暂而不可常。欲责效于崇朝。兵民有五日京兆之见。傥逾时而久驻。文武有两姑为妇之难。

臣等再四思维。宜仿江苏巡抚分驻苏州之例。移福建巡抚驻台。而后一举而数善备。何以言之。镇道虽有专责。事必禀承督抚而行。重洋远隔。文报稽延。率意径行。又嫌专擅。驻巡抚则有事可以立断。其便一。镇治兵。道治民。本两相辅也。转两相妨。职分不相统摄。意见不免参差。上各有所疑。下各有所恃。不贤者以为推卸地步。其贤者亦时时存形于其闲。驻巡抚则统属文武。权归一尊。镇道不敢不各修所职。其便二。镇道有节制文武之责。而无遴选文武之权。文武之贪廉。武弁之勇怯。督抚所闻。与镇道所见。时或互异。驻台则恃采访而耳目能周。黜陟可以立定。其便三。城社之巨奸。民闲之冤抑。见闻亲切。法令易行。公道速伸。人心帖服。其便四。台民瘾本多。台兵为甚。海疆营制久坏。台兵为尤。良以弁兵由督抚提标抽取而来。各有恃其本帅之见。镇将设法羁縻。只求其不生意外之事。是以比户窝赌。如贾之于市。农之于田。有巡抚则考察无所瞻徇。训练乃有实际。其便五。福建地瘠民贫。州县率多亏累。恒视台地为调剂之区。不肖者玩法取盈。往往不免。有巡抚以临之。贪黩之风。得以渐戢。其便六。向来台员不得志于镇道。及其内渡。每造蜚语中伤之。镇道或时为所挟。有巡抚则此技悉穷。其便七。台民游惰可恶。而戆直实可怜。所以常闻蠢动者。始由官以吏役为爪牙。吏役以民为鱼肉。继则民以官为仇。词讼不清。而械厝之端起。奸宄得志。而竖旗聚众之势成。有巡抚则能预拔乱本而塞祸源。其便八。况开地伊始。地殊势异。成法难拘。可以因心裁酌。其便九。新建郡邑。骤立营堡。无地不需人才。丞倅将领。可以随时札调。其便十。设官分职。有宜经久者。有属权宜者。随事增革。不至廪食之虚糜。其便十有一。开煤炼铁。有第资民力者。有宜参用洋机者。就近察勘。可以择地而兴利。其便十有二。夫以台地向称饶沃。久为异族所垂涎。今虽外患暂平。旁人仍耽耽虎视。未雨绸缪之计。正在斯时。而山前山后。其当变革者。其当刱建者。非十数年不可成功。而化番为民。尤非渐渍优柔不能浑然无间。与其苟且仓皇。徒滋流獘。不如先得一主持大局者。事事得以纲举目张。为我　国家亿万年之计。况年来洋务日密。偏重在于东南。台湾海外孤悬。七省以为门户。其关系非轻。欲固地险。在得民心。欲得民心。先修吏治营政。而整顿吏治营政之权。操以督抚。总督兼辖浙江。移驻不如巡抚之便。臣等明知地属封疆。事关更制。非部民属吏。所应越陈。而夙夜深思。为台民计。为闽省计。为沿海筹防计。有不得不出于此者。敢不据实上闻。以为刍荛之献。伏乞　　圣鉴训示遵行。

　　请琅筑城设官疏同治十三年　　　　
沈葆桢

窃臣等于本年十二月初五日。将台地招垦开禁情形。奏明在案。臣葆桢前患咳逆。调治稍愈。遂于十三日带同台湾府知府周懋琦前署台湾镇曾元福由郡登程。十四日抵凤山。阅淮军。城西八营。城东三营。结构精严。上下濠。周方四角。突起垒。分哨扼守。外瞭旷如。内平砥若。屹然伟观。入营接见统领营官。各加奖勖。并躬奠其病殁将士之坟而去。十五日南行宿东港。十六日宿枋。地本瘠壤。道光间有凤山令曹瑾者。开水圳以通泉脉。遂为膏腴。至今民食其利。时已残冬。麦穗秧针。黄绿相间。则内地四月间景象也。该处尚为凤山壤则之区。过此以往。则皆番社。居民寥寥矣。十七日过剌桐脚。乡民泣诉。先后为狮头社番戕者五人。而王开俊营长夫过者。番疑为民。亦毙其二。论起衅之根。番直而民曲。及其仇杀。断难纵番以殃民。且营夫又何罪也。夕宿风港。适王开俊移营至。臣葆桢即令派汛弁郭占鳌至社。饬交凶犯惩办。如敢违抗。则不能不示以威。风港倭营俱在。四无墙壁。草屋数十。高仅及肩。王开俊嫌其散不可守。拟合而加墙濠焉。十八日抵琅。宿车城。为前大学士福康安征林爽文驻兵之处。接见夏献纶刘璈。知已勘定车城南十五里之猴洞。可为县治。臣葆桢亲往履勘。所见相同。盖自枋南至琅。民居俱背山面海。外无屏障。至猴洞。忽山势回环。其主山由左迤趋海岸。而右中廓平铺。周可二十余里。似为全台收局。从海上望之。一山横隔。虽有巨。力无所施。建城无踰于此。刘璈素习堪舆家言。经画审详。现令专办筑城建邑诸事。惟该处不产巨杉。且无陶瓦。屋材甓。必须内地转运而来。匠石亦宜远致。城地所用已垦成田。不能不给价以贫户。未免繁费。惟有属委员等核实估计。不得虚糜。县名谨拟曰恒春。可否之处。伏候　　钦定。如蒙　允准。拟先设知县一员。审理词讼。俾民番有所凭依。之亲勇一旗。以资号召。其余武员学官佐贰。且置为缓图。以一事权而节糜费。车城外西南地。曰后湾者。倭人旧营之址也。滨海当风。水泉又恶。当时彼族居之。病亡相继。且船上弹可及。故淮军之至。弃而不处。一营车城附近以民居。一营统领埔以扼牡丹各社出入之道。淮勇与番众。均属相安。惟倭人旧营。虽祗系草屋。然交收后不数月。今无一存。或云火焚。或云风坏。四顾荡然。现已饬查实在情形禀复。当臣葆桢自猴洞回车城时。适洋将博郎哥嘉基德韩德喜等四人到车城。据称赫德属于龟仔左近刱建灯楼。随饬周懋琦与之同往相度。俟归后定议。臣葆桢遂同夏献纶刘璈等。于二十日坐轮船归郡。辰下岁暮。暂且缓工。开春刘璈当赴琅督办营建诸务。夏献纶当赴中路主办开山事宜。臣葆桢思船政累年。动费数百万。方饬办报销。又为台事所阁。乘此销旷之时。拟于本月二十四日。由轮船内渡。句稽大数具奏。事毕再至台湾。续行经理。兹先将履勘琅择地建城各情由。合词恭折由轮船赴沪交上海县付驿六百里驰奏。伏乞　　圣鉴。

　　台北拟建一府三县疏光绪元年　　　　
沈葆桢

窃惟台湾始不过海外荒岛耳。自康熙年间收入版图。乃设府治。领台湾凤山诸罗三县。诸罗即今之嘉义。嘉义以北。未设官也。郡南北各一百余里。控制绰乎有余。厥后北壤渐辟。雍正元年。拓彰化一县。并设淡水同知。主北路捕务。与彰化知县同城。盖明知非一县政令之所能周。特以创建城池。筹费维艰。姑权宜从事焉已耳。雍正九年。割大甲以北刑名钱谷诸务。归淡水同知。改治竹堑。自大甲溪起至三貂岭下之远望坑止。计地三百四十五里有奇。嘉庆十五年。复以远望坑迤北而东至苏澳止。计地一百三十里。设噶玛兰通判。则人事随天时地利为转移。欲因陋就简而不可复得矣。然由噶玛兰上抵郡城。十三日始达。由淡水上抵郡城。亦七日始达。而政令皆统于台湾府。当淡水设厅之初。不特淡北三貂等处。榛莽四塞。即淡南各社。亦土旷人稀。今则村社毘连。荒埔日辟。旧志称东西相距仅十有七里。今则或五六十里。或七八十里不等。兰厅建治以后。由三貂岭绕至远望坑。复增地数十里有奇。其土壤之日辟不同有如此者。台北海岸前仅八里坌一口。来往社船。不过数只。其余渃支河。仅堪渔捕。今则八里坌淤塞。新添各港口。曰大安。曰后。曰香山。曰沪尾。曰鸡笼。而鸡笼沪尾。港门宏敞。舟楫尤多。年来夹板轮船。帆樯林立。洋楼客栈。阛阓喧嚣。其口岸之歧出不同有如此者。前者台北幅虽广。新垦之地。土著既少。流寓亦稀。百余年来。休养生息。前年统计户口。除噶玛兰外。已四十二万有奇。近与各国通商。华洋杂处。睚之怨。即启衅端。而八里坌一带。从教者渐多。防范稽查。尤非易易。其民人之生聚不同有如此者。台地所产。以靛煤茶叶樟脑为大宗。而皆出于淡北。比年荒山穷谷。栽种愈盛。开采愈繁。洋船盘运。客民丛集。风气浮动。嗜好互殊。淡南大甲一带。与彰化毘连。习尤犷悍。同知半年驻竹堑衙门。半年驻艋舺公所。相去百二十里。因奔驰而旷废。势所必然。况由竹堑而南至大甲。尚百余里。由艋舺而北至沪尾鸡笼。尚各数十里。命盗等案。层见迭出。往往方急北辕。旋忧南顾。分身无术。枝节横生。公事之积压。巨案之讳饰。均所不免。督抚知其缺之难。必择循吏能吏以膺是选。而到任后。往往贤声顿减。不副所望。则地为之也。其驾驭之难周又有如此者。淡兰文风。为全台之冠。乃岁科童试厅考时。淡属六七百人。兰属四五百人。而赴道考者。不及三分之一。无非路途险远。寒士艰于资斧。裹足不前。而词讼一端。则四民均受其害。刁健者词穷而遁。捏情控府。一奉准提。累月穷年。被诬者纵昭雪有期。家已为之破。矫其獘者。因噎废食。概不准提。则厅案为胥吏所把持。便无可控诉。而械之。萌乎其中。至徒流以上罪名。定谳后解郡勘转。需费繁多。淹滞岁月。赔累不赀。则消弭不得不巧。官苦之。民尤苦之。其政教之难齐又有如此者。

所以前者台湾道夏献纶有改淡水同知为直隶州。改噶玛兰为知县。添一县于竹堑之请。臣鹤年臣凯泰等正饬议试办。台事旋起。因之暂停。台南骚动之时。即有潜窥台北之患。经夏献纶驰往该处。预拔机牙。狡谋乃息。海防洋务。瞬息万变。恐州牧尚不足以当之。况去年以来。自噶玛兰之苏澳起。经提臣罗大春抚番开路。至新城二百里有奇。至秀姑峦又百里有奇。傥山前之布置。尚未周详。则山后之经营。何从藉手。故就今日台北之形势策之。非区三县而分治之。则无以专其责成。非设知府以统辖之。则无以挈其纲领。伏查艋舺当鸡笼龟仑两大山之间。沃壤平原。两溪环抱。村落衢市。蔚成大观。西至海口三十里。直达八里坌沪尾两口。并有观音山大屯山以为屏障。且与省城五虎门遥对。非特淡兰扼要之区。实全台北门之管。拟于该处创建府治。名之曰台北府。自彰化以北直达后山。胥归控制。仍隶于台湾兵备道。其附府一县。南划中枥以上至头重溪为界。计五十里而遥。北划远望坑为界。计一百二十五里而近。东西相距五六十里不等。方围折算。百里有余。拟名之曰淡水县。自头重溪以南。至彰化界之大甲溪止。南北相距百五十里。其间之竹堑。即淡水厅旧治也。拟裁淡水同知。改设一县。名之曰新竹县。自远望坑迤北而东。仍噶玛兰厅之旧治疆域。拟设一县。名之曰宜兰县。惟鸡笼一区。以建县治。则其地不足。而通商以后。竟成都会。且煤务方兴。末技之民四集。海防既重。讼事尤繁。该处向未设官。亦非佐杂微员所能镇压。若事事受成于艋舺。则又官与民交困。应请改噶玛兰通判。为台北府分防通判。移驻鸡笼以治之。臣等为外防内治。因时制宜起见。是否有当。伏恳　　天恩饬部议覆。俾有遵循。其建设城署。清查田赋。及教佐营汛。应裁应改应增。容俟奉　　旨允准后。再由台湾道议详核奏。期臻周密。至苏澳以至岐莱。现恃营堡为固。将来田亩开垦。商民辐辏。应否设官。容臣等随时察看情形。请　　旨定夺。谨先将台北议建府县缘由。合词恭疏具陈。伏乞　　圣鉴。

　　台地后山请开旧禁疏同治十三年　　　　　
沈葆桢

窃臣等于十二月初一日。业将南北路开通。及拟将琅旗后等处布置各情形。奏明在案。是日奉到本年十月二十三日　　上谕。海防亟须认真讲求以期有备无患淮军应如何分要隘着沈葆桢等酌度布置南北开路以及郡城修筑垒并着该大臣等悉心经理毋得稍形松懈琅诸社亟须次第清查北路生番扑犯碉楼伤毙兵丁亟应妥办着沈葆桢文煜李鹤年王凯泰潘霨派员设法招徕随时抚恤招垦事宜仍商同罗大春认真筹划台郡城工安平台一切工程沈葆桢务当悉心经画毋得畏难思阻各等因钦此。十二月初四日复奉到本年十一月十三日　　上谕。琅一带善后机宜亟须悉心筹划妥善所有招抚生番及修城开路各事宜着沈葆桢文煜李鹤年王凯泰潘霨懔遵十月二十八日谕旨妥为布置毋稍因循沈葆桢等惟当于此时力图自强之策以期未雨绸缪庶几有备无患各等因钦此。臣等伏读之下。仰见　　圣谟远大。钦感莫名。因思全台后山。除番社外。无非旷土。迩者南北各路虽渐开通。而深谷荒埔。人踪罕到。有可耕之地。而无入耕之民。草木丛杂。瘴雾下垂。凶番得以潜伏狙杀。纵辟蹊径。终为畏途。久而不用。茅将塞之。日来招集垦户。应者寥寥。盖台湾地广人稀。山前一带。虽经蕃息百有余年。户口尚未充牣。内地人民。向来不准偷渡。近虽文法稍弛。而开禁未有明文。地方官思设法招徕。每恐与例不合。今欲开山不先招垦。则路虽通而仍塞。欲招垦不先开禁。则民裹足而不前。臣等查旧例。称台湾不准内地民人偷渡。拏获偷渡船只。将船户等分别治罪。文武官议处。兵役治罪。又称如有充作客头。在沿海地方引诱偷渡之人。为首者充军。为从者杖一百徒三年。互保之船户及歇寓知情容隐者。杖一百枷一个月。偷渡之人杖八十递回原籍。文武失察者分别议处。又内地商人置货过台。由原籍给照。如不及回籍。则由防厅查明取保给照。该厅滥给。降三级调用。又沿海村镇有引诱客民过台。数至三十人以上者。壮者新疆为奴。老者烟瘴充军。又内地民人往台者。地方官给照盘验出口。滥给者分别次数罚俸降调。又无照民人过台失察之口岸官。照人数分别降调。隐匿者革职。以上六条。皆严禁内地民人渡台之旧例也。又称凡民人私入番境者。杖一百。如在近番处所抽藤钓鹿伐木采稯者。杖一百徒三年。又台湾南势北势一带山口。勒石分为番界。如有偷越运货者。失察之专管官降调。该管上司罚俸一年。又台地民人不得与番民结亲。违者离异治罪。地方官参处。从前已娶者。毋许往来番社。违者治罪。以上三条。皆严禁台民私入番界之旧例也。

际此开山伊始。招垦方兴。臣等揆度时势。合无仰恳　　天恩。将一切旧禁。尽与开豁。以广招徕。俾无瞻顾。嗣又据台湾道夏献纶详称。旧例台湾鼓铸锅皿农具之人。向须地方官举充。由藩司给照。通台祇二十七家。名曰铸户。其铁由内地漳州采买。私开私贩者治罪。迩来海口通商。铁觔载在进口税则。昔杜内地之出。今自西洋而来。情形迥异。而不肖兵役人等。往往向民闲藉端讹索。该铸户亦恃官举。任意把持。民甚苦之。又台产竹竿。向因洋面不靖。恐大竹篷篾。有关济匪。因禁出口。以致民闲竹竿经过口岸。均须稽查。不知海船蒲布。皆可为帆。无须用竹。立之厉禁。徒为兵役留一索诈之端。民闲多一受害之事。应请毋庸查禁等因。臣等思当兹开辟后山。百凡以便民为急。不得不因时变通。合无再恳　　天恩。饬地方官将铁竹两项。悉弛旧禁。以断胥役勒索之路。以济闾阎日用之需。愚昧之见。是否有当。理合恭折由轮船内渡付驿六百里驰奏。伏乞　　圣鉴。

　　请改台地营制疏　　　　　　　　　　
沈葆桢

窃臣等钦奉光绪元年四月二十六日　　上谕。总理各国事务衙门奏遵议筹办海防事宜分别开单呈览各折片海防关系紧要亟宜未雨绸缪以为自强之计陆军须归并训练方能得力着各该督抚各就地方形势量更旧汛合营并操画一训练限一年内办理就绪奏请派员查阅钦此。并准恭录原奏内开。所有议准水陆兼练及选练陆军。尤以醇亲王折内所指酌撤分汛。汰弱练强。合队合营为要着。应如何归并合操。扼要驻。各就地方形势办理。又准部咨。议覆巡抚移台湾折内。所有该省原设抚标各营。及台地各营将备员弁。如何布置。是否仍由总督节制。抑径归巡抚节制之处。应令该督抚会同该大臣妥议具奏等因。除福建内地练兵事宜。另由臣鹤年等筹议会奏外。查台湾营伍废弛。曾经迭次奏陈。上年府城挑练两营。毫无起色。并将营官林英茂等参革在案。府城如此。外汛可知。其积弊之深。尤所罕见。汛弁则干豫词讼。勒索陋规。兵丁则巧避差操。雇名顶替。班兵皆由内地而来。本系各分气类。偶有睚之怨。立即聚众殴。且营将利弁兵之规费。弁兵恃营将为护符。兵民涉讼。文员移提。无不曲为庇匿。闲有文员移营会办案件。又必多方刁难需索。而匪徒早闻风远扬矣。种种积习。相沿已久。皆由远隔海外。文员事权较轻。将弁不复顾忌。非大加整顿不可。臣等体察情形。计无逾于裁汛并练者。盖分汛裁撤。则骄擅诈扰不禁自除。并营操练。则汰弱补强渐归有用。台地除澎湖两营外。尚有十五营。拟仿淮楚军营制。归并以五百人为一营。将南淡嘉义三营调至府城。合府城三营安平三营为一支。专顾台凤嘉三县。其北路协副将所辖中右两营。合鹿港一营为一支。专顾彰化一带。艋舺沪尾噶玛兰三营为一支。专顾淡兰一带。均各认真训练。扼要驻。遇地方有事。接准札调移拨。立时拔队。不准延宕。其兵丁换班。固多疲弱。而就地招募。亦利弊参半。尚须详加察看。顾立法惟在得人。而事权尤宜归一。现既巡抚来台。营伍似应归统辖。千总以下。即由巡抚考拔。守备以上。仍会同总督提督拣选题补。台湾镇总兵。应请撤去挂印字样。并归巡抚节制。如蒙　俞允。伏恳饬部另行颁换该总兵官关防。以昭信守。值此整顿伊始。将弁之营私法者。固宜随时参办。如有才具出众。人地相需。亦应立予拔擢。署补各缺。暂请勿拘成例。俾收得人之效。台地延袤一千余里。处处滨海。皆可登岸。陆防之重。尤甚于水。而台城以安平为屏蔽。安平向设台协水师副将一员。所辖三营。中右两营都司驻安平。左营游击驻鹿港。现拟均改为陆路。府城有巡抚董率。且有道员随同办事。总兵拟请移安平。即将安平协副将裁撤。以镇标中营游击随总兵驻安平。其台协水师中右两营都司。改为镇标陆路左右两营都司。原设镇标左营游击。改为抚标左营游击。随巡抚驻台。其抚标原设两营。仍行驻省。改左营为中营。即以中军参将领之。原设台协水师左营游击。改为台湾北路左营游击。归北路协副将管辖。守备以下弁兵缺额。均仍照旧。至巡洋艇船。万不及轮船之便利。应将闽厂现造轮船分拨济用。台澎各营。现仅存拖罾艇船八号。俟届修时。应请裁撤。归厂变价。以节虚糜。除改设各官关防俟准部覆另行　题请颁换外。臣等愚昧之见。是否有当。谨合词恭折具奏。伏乞　　圣鉴。

　　筹议改设台湾郡县疏光绪十三年　
台湾巡抚刘铭传

奏为筹议台湾郡县。分别添改裁撤。以资治理而固地方。恭折仰祈　　圣鉴事。窃臣等于光绪十二年六月十三日。会奏台湾改设事宜折内。声明彰化等县地舆太广。亟须添官分治。奉　　旨该部议奏钦此。旋经部咨。议令酌度情形奏明办理等因。伏查台湾疆域。南北相距七百余里。东西近者二百余里。远或三四百里。崇山大溪。钩联高下。从前所治。不过山前迤南一线。故仅设三县而有余。自后榛莽日开。故屡增厅治而犹不足。光绪元年。沈葆桢请设台北府县以固北路。又将同知移治卑南以顾后山。全台官制。粗有规模。然彼时局势乍开。择要修举。非一劳永逸之计也。臣等公同商酌。窃谓建置之法。恃险与势。分治之道。贵均而平。台省治理。视内地为难。而各县幅员。较多于内地。如彰化嘉义凤山新竹淡水等县。纵横二百余里三百里不等。仓猝有事。鞭长莫及。且防务为治台要领。辖境太广。则耳目难周。控制太宽。则声气多阻。至山后中北两路。延袤三四百里。仅区段所设碉堡。并无专驻治理之员。前密后虚。亦难遥制。现当改设伊始。百废具兴。若不量予变通。何以定责成而垂久远。臣铭传于上年九月。亲赴中路督剿叛番。沿途察看地势。并据各地方官将境内扼塞道里。田园山溪。绘图贴说。呈送前来。又据抚番清赋各员弁。将招垦地所陆续禀报。仅就山前后通局筹划。有应添设者。应改设者。应裁撤者。查彰化桥孜图地方。山环水复。中开平原。气象宏敞。又当全台适中之地。拟照前抚臣岑毓英议。就该处建立省城。分彰化东北之境。设首府曰台湾府。附郭首县曰台湾县。将原有之台湾府县。改为台南府。安平县。嘉义之东。彰化之南。自浊水溪始至石圭溪止。截长补短。方长约百余里。拟添设一县曰云林县。新竹苗栗街一带。扼内山之冲。东连大湖。沿山新垦荒地甚多。拟分新竹西南各境。添设一县曰苗栗县。合原有之彰化及埔里社通判一厅四县。均隶台湾府属。其鹿港同知一缺。应行裁撤。淡水之北。东控三貂岭。番社歧出。距县太远。基隆为台北第一门户。通商建埠。交涉纷繁。现值开采煤矿。修造铁路。商民集。尤赖抚绥。拟分淡水东北四堡之地。撤归基隆厅管辖。将原设通判。改为抚民理番同知。以重事权。此前路添改之大略也。后山形势。北以苏澳为总隘。南以卑南为要区。控扼中权。厥惟水尾。其地与拟设之云林县东西相值。现开路一百九十余里。由丹裕岭集集街径达彰化。将来省城建立中路。前后络。呼吸相通。实为台东锁钥。拟添设直隶州知州一员。曰台东直隶州。左界宜兰。右界恒春。计长五百余里。宽三四十里十余里不等。统归该州管辖。仍隶于台湾兵备道。其卑南厅旧治。拟请改设直隶州同一员。水尾迤南改为花莲港厅。垦熟田约数千亩。其外海口水深数丈。稽查商船。弹压民番。拟请添设直隶州判一员。常川驻。均隶台东直隶州属。此后路添改之大略也。

谨按台湾疆土赋役。日增月广。与旧时羁縻侨置情形。迥不相同。因地制宜。似难再缓。况年来生番归化。狉榛之性。初就范围。尤须分道拊循。藉收实效。辑遐牖迩。在在需员。臣等身在局中。既不敢遇事纷更。以紊典章之旧。亦不敢因陋就简。以失富庶之基。损益酌中。期归妥协。如蒙　　俞允。臣等拟先委员前往。作为署任。主办画界分治事务。并请　饬部分别换铸关防印信。先行颁发。俾昭信守。俟全局勘定。再将四至图册。及作何项缺分。详细奏咨。请　　旨定夺。至教职暨沿山沿隘佐杂武弁。并屯地等官。应添应改。亦拟于郡县设定后。分饬各员就近体察详请奏咨。其余未尽事宜。统俟陆续会商。随时具奏办理。所有筹议添设台湾郡县大略情形。谨会同浙闽总督臣杨昌浚合词恭折具陈。伏乞　　圣鉴。

　　上某兵备论治台书同治八年　　　　　
金东
  </div>
  <div class="pagination">
   <a href="皇朝经世文续编_page154.html">
    上一页
   </a>
   <span>
    ...
   </span>
   <a href="皇朝经世文续编_page150.html">
    150
   </a>
   <a href="皇朝经世文续编_page151.html">
    151
   </a>
   <a href="皇朝经世文续编_page152.html">
    152
   </a>
   <a href="皇朝经世文续编_page153.html">
    153
   </a>
   <a href="皇朝经世文续编_page154.html">
    154
   </a>
   <span class="current-page">
    155
   </span>
   <a href="皇朝经世文续编_page156.html">
    156
   </a>
   <a href="皇朝经世文续编_page157.html">
    157
   </a>
   <a href="皇朝经世文续编_page158.html">
    158
   </a>
   <a href="皇朝经世文续编_page159.html">
    159
   </a>
   <a href="皇朝经世文续编_page160.html">
    160
   </a>
   <span>
    ...
   </span>
   <a href="皇朝经世文续编_page156.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
