<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 46 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 46 页/共 287 页
  </h1>
  <div class="content">
   孙氏家乘谢孝不远出今时有踵门谢吊之举初丧远出有至四五百里者大失朝夕倚庐之意家礼云案曲礼凡非吊丧非见国君无不答拜者则吊丧不答拜明矣而家礼本书仪乃从世俗有宾主答拜之文以义起也是吊之答拜犹为义起况吊毕稽颡谢宾已尽谢孝之礼何必他日又踵门乎今或时俗如此不能尽违则有折衷之道如远来亲友即至舟中或寓所叩谢不必他日更往也家礼注世俗既葬之后凡有亲戚僚友来吊祭赙者其哀子必具衰绖躬造其门拜之谓之谢孝有不行者怪责丛焉谓为不知礼遂使居丧者舍几筵朝夕之奉缧然衰绖奔走道路信宿旅次甚至浃旬累月不归者有之行之已久习以为常考之古礼无有也知礼君子既当以礼自处又当以礼处人痛革世俗非礼之礼可也

　　亲丧不葬　　　
徐干学

亲死不葬此人子莫大之罪况律有明禁而世人往往犯之何哉以为无其财耶则敛手足形还葬无固圣人之所许也以为无其地耶则暴棺于中野而风水是求又君子之所不为也且为士大夫者于一身之居处服食无不穷其财力以为之独父母之遗骸反不获一抔之土而掩蔽焉即旁观者尚且为之唏嘘太息而彼乃安焉不顾何人心之澌灭一至于斯也然则欲振救此弊者将何术而可曰有　国典在一举律文以治之彼人之不畏礼义者独不畏刑罚乎其或仕宦之家有司不敢行法则必依周广顺之诏书亲丧未葬已仕者不许荣进未仕者不许应举且必于保状内明书依礼葬毕方许服官赴试而几司失于觉察者并罪则凡欲求利达者无不图速葬其亲而停柩不葬之风庶有可以少挽即先儒邱文庄之议亦然　昭代之章程前王之法制昭昭具在何不可举而行之哉案今福建举人贡生等服满县报府府报布政司布政司申呈礼部并据本生邻里结状称二十七月服内已经安葬并取地师坟丁土工结状一并申报如无结状不准赴试余在礼部见之叹其风俗近古思考亭孝思未坠然是笃终之礼岂可独使闽士无憾宜推行于诸布政使司一体饬遵者也

　　停丧不葬　　　　　　　　　　　　　　　　　　　　　　　　　
朱轼

停丧不葬人子莫大之罪也近世士大夫有累世不葬者有累数柩不举者诘其所以则有三焉一曰家贫不能葬孔子不云乎苟无矣敛手足形县官而封人岂有非之者哉葬之需俭于殓殡未闻有家贫而委其亲不殓不殡者亦既殓而殡矣何有于葬一曰不得葬地古者按图族葬未没而葬地已定夫何择焉孝经言卜地卜也非相也风水之不足信昔人言之详矣一曰时日不利三月而葬礼也老聃党之葬日食而返郑葬简公毁当路之室则朝而窆巷不毁则日中而窆是不择日择时之明证也窃谓不葬之患有四古者涂殡以防火也今中堂三月尚须防慎况可久掩乎若厝之荒野无人之处保无意外之虞乎此其不可者一也木性受风则裂胶漆干久而脱甚至蛀啮腐朽至于检骨易棺子心其何以安此不可者二也葬者藏也欲人之不见也今人有金银贵之物囊之箧之又从而缄腾扃鐍之未已也必藏之密室或深埋土中而后乃无患殡而不葬是犹缄物而置之道路也人子之爱亲曾不如物乎始死而袭而殓而棺而凡为葬计也衣衾覆尸棺覆衣衾覆棺统而覆之于土而后其藏也密而固今棺而不葬何异不葬不殓乎与其不葬也毋葬而裸此其不可者三也礼既葬而虞谓送形而往迎精而返虞以安之也不葬矣又何虞焉不虞则卒哭祔俱无所用之不知停柩不葬者将不虞乎不卒哭乎祔乎不祔乎祥而禫乎否乎服不除不祭礼也将蒸尝之祀可终废乎葬而后有虞主祥而后有练主主祔庙则迁其当祧之祖而改承祀之名既不葬矣终不迁乎将此其不可者四也张文嘉齐家要云今国律虽有停柩之禁卒无举行者若礼官援礼棺未葬不除服之文而申暴露之罚特请于朝廷着为令甲凡服除未葬者仕宧不准补官生儒不许应试其补官呈词必须明开某年月日成服某年月日安葬于某处某年月日除服仍取宗族邻佑及墓地人等结状方准补官其或未葬而诡言葬者如有首发连以匿丧论罪连坐结状之人若夫庶人服满不葬者许宗族邻里首其暴棺之罪庶乎人人知警无有停丧不葬其亲者矣旨哉斯言有心世道者其毋忽诸

　　停丧日知录
停丧之事自古所一尢自建安离析永嘉播窜于是有不得已而停者常炜言魏晋之制祖父未葬者不听服官晋书慕容特载之而御史中丞刘隗奏诸君败亡失父母未知吉凶者不得仕进宴乐皆使心丧有犯君子废小人戮通典生者犹然于既殁是以兖州刺史滕恬为丁零翟所杀尸丧不反恬子羡仕宦不废论者嫌之南史郑鲜之传齐高帝时乌程令顾昌元坐父法秀宋泰始中北征尸骸不反而昌元宴乐嬉游与常人无异有司请加以清议南齐书本纪振武将军邱冠先为休留茂所杀丧尸绝域不可复寻世祖特其子宏方敢入仕河南氏传当江左偏安之日而犹申此禁岂有死非战棺非异域而停久不葬自同平人如今人之所为者哉晋书贺循传为武康今俗多厚葬及有拘忌回避岁月停丧不葬者循皆禁焉旧唐书颜真卿传时有郑延祚者新书朔方令母卒二十九年殡僧舍垣地真卿劾奏之兄弟终身不齿天下耸动册府元龟后周太祖广顺二年曰古者立封树之制定丧葬之期着在经典是为名教洎乎世俗衰薄风化陵迟亲殁而多阙送终身后而便为无主或羁束于仕宦或拘忌于阴阳旅衬不归遗骸何托但以先王垂训孝子因心非以厚葬为贤只以称家为礼扫地而祭尚可以告虔负土成坟所贵乎尽力宜颁条令用警因循庶使九原绝抱恨之魂千古无不归之骨缙绅人士当体兹怀应内外文武臣僚幕职州县官选人等今后有父母祖父母亡殁未经迁葬者其主家之长不得辄求仕进所由司亦不得申举解送而宋史王子韶以不葬父母贬官刘昺兄弟以不葬父母夺职并本传后之王者以礼治人则周祖之诏鲁公之劾不可不着之甲令但使未葬其亲之子若孙搢绅不许入官士人不许赴举则天下自无不葬之丧矣

魏刘仲武娶毌邱氏生子正舒正则及毌邱俭败仲武出其妻司马师夷俭三族故仲武出妻更娶王氏生陶仲武为毌邱氏立别舍而不告绝及毌邱氏卒正舒求祔葬陶不许正舒不释服讼于上下泣血露骨衰裳缀路数十年弗得以致死亡宋海虞令何子平母丧去官哀毁逾礼属大明末东土饥荒继以师旅八年不得营葬昼夜号哭常如袒括之日冬不衣絮夏不就清凉一日以米数合为粥不进盐菜所居败屋不蔽风日兄子伯兴欲为葺理子平不肯曰我情事未申天地一罪人也屋何以覆蔡兴宗为会稽太守甚加矜重为营圹朱子采入小学行篇梁殷不佞为武康令会江陵陷而母卒道路隔绝不得奔赴四载之中昼夜号泣及陈高祖受禅起为戎昭将军除娄令至是四兄不齐始迎丧柩归葬不佞居处礼节如始闻丧若此者又三年唐欧阳通为中书舍人丁母忧以岁凶未葬四年居庐不释服冬月家人密以毡絮置所眠席下通觉大怒遂令撤之元孙瑾父丧停柩四载衣不解带此数事可为不得已而停丧者之法

近年有一二知礼之士未克葬而不变服者而或且讥之曰夫饮酒食肉处内与夫人间之交际往来一一如平人而独不变衣冠则文存而实亡也文存而实亡近于为名然则必并其文而去之而后为不近名耶子贡欲去告朔之饩羊子曰赐也尔爱其羊我爱其礼呜乎夫习之难移久矣自非大贤中人之情鲜不动于外者圣人为之弁冕衣裳佩玉以教恭衰麻以教孝介冑以教武故君子耻服其服而无其容使其未葬而不释衰服则其悲哀之心痛疾之意必有触于目而常存者此子游所谓以故兴物而为孝子仁人之一助也奚为其必去之今吴人丧除服则去官衰履杖焚之服终而未丧则藏之柩旁待葬而服既葬服以谢吊客而后除且焚此亦饩羊之犹存者矣诗曰素见庶兮我心蕴结兮聊与子如一兮哀公问曰绅委章甫有益于仁乎孔子作色而对曰君胡然焉衰麻苴杖者志不存乎乐非耳弗闻服使然也家语后之议礼者必有能择于斯者矣又考实录永乐七年仁孝皇后丧再期皇太子以母丧未葬禫后仍素服视事至几筵仍衰服八年仁孝皇后忌日以未葬礼同大祥十一年二月葬长陵夫天子之子尚且行之而谓不可通于士庶人乎

侈于殡埋之饰而民遂至于不葬其亲丰于资送之仪而民遂至于不举其女于是有反本尚质之思而老氏之书谓礼为忠信之薄而乱之首则亦过矣岂知召南之女迨其谓之周礼媒氏凡嫁子娶妻入币纯帛无过五两而夫子之告子路曰敛手足形还葬而无椁称其财斯之谓礼何至如盐铁论之云送死殚家遣女满车齐武帝诏书之云班白不婚露棺累叶者乎马融有言嫁娶之礼俭则婚者以时矣丧祭之礼约则终者掩藏矣林放问礼之本孔子曰与其奢也俭其正俗之先务礼乎宋史孙觉传知福州闽俗厚于婚丧其费无艺觉裁为中法使资装无得过百千令下嫁娶以百数葬埋之费亦率减什五元史千文传传为婺源知州婺源之俗男女婚聘后富则渝其约有育其女至老死不嫁者亲丧贫则不举有停柩累数世不丧者文传下车即传其耆老使以礼训告之阅三月而婚丧皆毕

　　火葬日知录　　　　　
顾炎武

火葬之俗盛行于江南自宋时已有之宋史绍兴二十七年监登闻鼓院范同言今民俗有所谓火化者生则奉养之具惟恐不至死则燔而捐弃之国朝着令贫无葬地者许以官地安葬河东地狭人众虽至亲之丧悉皆焚弃韩琦镇并州以官钱市田数顷给民安葬至今为美谈然则承巟宣化使民不畔于礼法正守臣之责也事关风化理宜禁止仍饬守臣措署荒闲之地使贫民得以收葬从之景定二年黄震为吴县尉乞免再起化人亭状曰照对本司久例有行香寺曰通济在城外西南一里本寺久为焚人空亭约十间以罔利合郡愚民悉为所诱亲死则举而赴烈焰之余骸不化则又举而投之深渊哀哉斯人何罪而遭此身后之大戮邪震久切痛心以人微位下欲言未发乃五月六日夜风雷骤至独尽撤其所谓焚人之亭而去之意者秽气彰闻魂共诉皇天震怒必绝此根越明日据寺僧发觉陈状为之备申使府亦幸此亭之坏耳案吏何人敢受寺僧之嘱行下本司勒令监造震窃谓此亭为焚人之亲设也人之焚其亲不孝之大者也此亭其可再也哉谨按古者小敛大敛以至殡葬皆擗踊为迁其亲之尸而动之也可得而火之邪举其尸而畀之火惨虐之极无复人道虽蚩尤作五虐之法商纣为炮烙之刑皆施之于生前未至戮于死后也展禽之谓夏父弗忌必有殃既葬焚烟彻于土或者天实灾之夫谓之殃则凶可知也焚子期欲焚麋之师子西戒不可虽敌人之尸犹有所不忍也卫侯掘楚师定子之墓焚之于平庄之上殆自古以来所无之事田单守即墨之孤邑积五年思出万死一生之计以激其民故袭用其毒误燕人掘齐墓烧死人齐人望之涕泣怒十倍而齐破燕矣然则焚其先人之尸为子孙者所痛愤而不自爱其身故田单思之五年而出此诡计以误敌也

尉佗在粤闻汉掘烧其先人冢陆贾明其不然与之要约亦曰反则掘烧王先人冢耳举至不可闻之事以相恐非忍为之也尹齐为淮阳都尉所诛甚多及死仇家欲烧其尸尸忽去归葬说者谓其尸飞去夫欲烧其尸仇之深也欲烧之而尸亡是死而有灵犹知烧之可畏也汉广川王去淫虐无道其姬昭信共杀幸姬王昭平王地余及从婢三人后昭信病梦昭平等乃掘其尸皆烧为灰去与昭信旋亦诛死王莽作焚如之刑烧陈良等亦遂诛灭东海王越乱晋石勒剖其棺焚其尸曰乱天下者此人也吾为天下报之夫越之恶固宜如此亦石勒之酷而忍为此也王敦叛逆有司出其尸于瘗焚其衣冠斩之所焚犹衣冠耳惟苏峻以反诛焚其骨杨元感反隋亦掘其父素冢焚其骸骨惨虐之门既关因以施之极恶之人周礼秋官掌戮凡杀其亲者焚之然非治世法也隋为仁寿宫役夫死道上杨素焚之上闻之不悦夫淫刑如隋文且不忍焚人则痛莫甚于焚人者矣蒋元晖渎乱宫闱朱全忠杀而焚之一死不足以尽其罪也然杀之者当刑焚之者非法非法之虐且不可施之诛死之罪人况可施之父母骨肉乎世之施此于父母骨肉者又往往拾其遗烬而弃之水则宋诛太子邵逆党王鹦鹉严道育既焚而扬灰于河之故智也惨益甚矣而或者乃以焚人为佛家之法然闻佛之说戒火自焚也今之焚者戒火邪人火邪自焚邪其子孙邪佛者外国之法今吾所处中国邪外国邪有识者为之痛惋久矣今通济寺僧焚人之亲以罔利伤风败俗莫此为甚天幸废之何可兴之欲望台慈矜生民之无知念死者之何罪备牓通济寺风雷已坏之焚人亭不许再行起置其于哀死慎终实非小补然自宋以来此风日盛国家虽有漏泽园之设而地窄人多不能葬相率焚烧名曰火葬习以成风谓宜每里给空地若干为义冢以待贫民之葬除其租税而更为之严禁焚其亲者以不孝罪之庶乎礼教可兴民俗可厚也呜呼古人于服器之微犹不敢投之以火故于车也埋之于杖也断而弃之况敢焚及于尸柩乎

　　请禁停丧禀　　　　　
舒化民

窃维俗奢示俭礼贵称财州境地瘠民贫风俗日趋华靡冠昏交际皆然而丧葬一事尤甚惟夫竞事奢华而力有不逮遂有停丧不举停柩不葬或数年或数十年甚有终身不葬者访诸城乡比比皆是似此习俗相沿伊于胡底某当于三月闲出示并传集地方庄长将所管保屯查明未葬之柩共有若干数目汇齐呈报去后嗣据各地方禀报城关内外共有停棺二百七十一柩四乡三十四保共有停棺一千九百二十六柩各卫屯所共有停棺一千七百二十九柩查阅之余不胜骇异遂复剀切晓谕定限三个月内一律埋竣顷定期已届现据城乡禀报已葬者二千三百余柩其有实因山向年月不利者恳请展限秋以为期四百二十余柩当示限之初士庶之家中人之产多有以为不便者迨催促再三谕令绅士作倡百姓遂多观感兴起者某诚恐绅士中相沿向来饰外之观骤难破除门面之习先于一应旛杠埶事及吹手夫人等咸禁其平减受值毋许多求篷厂宾筵概从节省称家有无随宜办理则又咸以为便计城乡停丧之家此时已葬去十分之九矣因思此种风俗各处皆然即如某前曾任长清历城等处询悉民间俱不免蹈兹积习则他处可想而知合无禀请宪台俯赐通饬各属颁发告谕凡停丧之家俱示以限期一律埋葬其无主暴露者饬令地方官给掩埋之资该地保人等亦无不乐于从事者如此则无论家之贫富时之久暂在亡者皆可以得土为安而生者皆可以量力而行似于人心风俗均有裨益矣

　　坟茔禁步应遵　定制疏　　　　　
四川总督骆秉章

窃臣于同治五年十二月初三日接准广东抚臣蒋益澧咨准户部咨行会议广东督抚等奏官山营葬请照山粮斗科一折同治五年三月二十八日具奏本日奉　旨依议钦此抄录原奏知照前来窃臣于同治四年闰五月十五日具奏粤省坟山禁步应遵照例定丈尺不宜以省章断案六月初四日内阁奉　上谕坟茔禁步自应恪遵定例办理若概用本省章程等因钦此仰见　圣明洞烛　谕旨煌煌自当钦遵办理不意郭嵩焘固执己见复理前说臣本粤人见闻有素窃谓升科固足昭覆载之公而禁步仍应遵　皇朝之制不宜舍定例而用章程臣祖茔被邓辅廷盗葬之案已结非敢屡以私事冒渎　圣聪第以前署广东抚臣郭嵩焘陈奏各情涉于迥护矫臣既舍　朝廷向来通行之定例而用未经奏定画一之省章则官吏无所遵循可以高下其手民间愈多侵占不免争日繁有关通大局且因臣一人省祖茔之案郭嵩焘遽改定例使粤民受无穷之累臣不敢缄默敬请为我　皇上缕析陈之如原奏谓粤籍例定官民禁步恃势强占地方官不能成谳乾隆年间详定横直二丈穿心四丈之章程不论绅民统以横直各得二丈为限其前次来至咨又称粤省穿心四丈章程计由坟心数至边每面实止一丈与定例庶人茔地九步穿心十八步之说不惟丈尺殊即当日如何用此穿心二字已无可究诘等语是郭嵩焘故以穿心二字为不可解强就其每面各得二丈之说不过欲为侵葬者开脱罪名遂以穿心四丈前后左右应各得二丈者臆断为每面实止一丈固执省章以废定例窃以例定坟茔丈尺即所以杜强占地方官按照例定丈尺断案何至不能成谳岂断以　朝廷之定制而敢不遵断以本省之章程转相慑服者若谓粤省官山茔地尽列与别省情形不同臣详译例定坟茔禁步正为官山而设如系契买之业则凡在四至之内无论前后左右若干丈尺皆非他人所能进葬又何必以禁步为限邪故定例于有主茔地切近坟旁盗葬及止于田园山场内盗葬论罪各有等差是契买之业不必限以禁步可见禁步专指官山而言郭嵩焘于例意未免误会

原奏又称以省章为断丈尺多少出价承受绅民犹可通融办理以例定禁步为断则直授豪强以兼并之资等语查例定坟茔禁步示以一定之限制而后争端可息若谓断以省章则丈尺多少出价承受犹可通融是富者力能出价即可踰越于省章丈尺之外贫者无力出价必须拘守于丈尺之中是以贫富为强弱而不以曲直定是非也即此通融二字实授豪强以兼并之资势必至大起争端无所禁止何如有定例可循官民皆知所遵守也事必察其虚实例定坟茔禁步颁行已二百余年薄海臣民无不遵守不闻别有豪强藉此兼并向来粤广一省亦不闻有藉此为兼并之资岂　庙廷之制度久已通行寰宇今独格于粤东耶原奏又称近年捐例广开一命之荣皆得捐请　封典按照品级援例争论禁步则富强有势力者其侵占倍甚于从前贫民复何所措其手足等语查坟茔禁步官民各有定例丈尺可循揆诸父为士子为大夫葬以士祭以大夫之义总以殁者之有无官职为断岂得以捐请之　封典争禁步之丈尺而进占他人之地界耶原奏又称粤东绅富有势力者颇多若皆据例定禁步为词祖坟附近进葬者皆可援例责以侵葬其已葬者亦可呈请押迁讦讼将无已时等语查殁者若无官职其坟茔禁步应照庶人九步为断倘被人侵葬于禁步之内自应控官押迁照例办理至远年所葬旧坟彼此已相安于无事亦无人混请押迁设有逞刁妄控者官可绳之以法亦何至讼无已时现今奉　旨升科既经升科者则官山变为己业自无豪强侵占之弊至无力升科者其禁步仍应遵照定例庶人茔地九步穿心十八步为限以昭公允而息争端不宜以省章定断益滋侵占盗葬之风致酿发掘毁弃之狱总之官山固应升科禁步须遵定例省章流弊孔多必至纷争不息有妨大局终不可用郭嵩焘所报省章不过迥护一己之偏见臣请仍遵定例实关系通省之风俗相应请　旨饬下广东抚臣体察舆情申明定例妥议覆奏则全粤军民幸甚臣不胜悚惧屏营之至

　　丁忧定制片　　　　　
吴元炳

再各省丁忧人员从前因军务　奏留在营或因道路梗阻或因无籍可归准其在服官省分庐墓守制服满就近咨报起复嗣于同治八年吏部议覆御史王师曾条奏折内军务肃清省分丁忧人员均令回籍守制并申明回籍起程限期等因奏奉　谕旨咨行通饬在案定例何等严密无如官场积习相沿往往有实缺候补各官丁忧后逗遛省垣钻谋局务各项差使延至服满时仅遣家属回籍呈报到籍并起服请咨到省始则偶有一二继则习为故常臣已饬令藩司与各局司道逐一查明在省丁忧人员一概勒令回籍不准委派差事本在各局当差者亦不准借口留差现在道路通达试员等并非无籍可归不过希冀差事贪恋薪水避匿丧之名而有忘亲之实此等属员本原既薄办事必无实心其流寓不之日无非为夤缘奔竞之谋而于仕习官方尤有关系相应请　旨饬下各直省督抚一体严查所有实缺候补各员呈报丁忧后如有在省逗遛者遵照奏定章程勒限回籍倘查有遣属虚报到籍咨请起服者立予严参以肃官常而符定制

　　请严禁火葬积习疏　　　　　
钱廉

窃维　圣朝之治世教孝为先人子之事亲慎终尤重自世俗创为火葬之法竟有毁墓烧尸残忍其亲而不顾者此风臣虽习闻而未得其详近于同乡公交车中访之则情形更惨习染更多诚为蔑伦悖理之尤不可不速行禁止也查火葬之习浙江杭嘉湖三府皆有之而莫盛于石门嘉属桐乡等县彼处民多业蚕以其不便于种植乃于中元冬至两节前后相率而为火葬之举其发冢开棺而不烧尸者谓之明葬其发冢开棺而不见尸者谓之暗葬举先人之遗骸而付之一炬火初发则柩之中呜咽有声火既息则骨既煨烬间有年久尸僵者乃以斧斤支解之仍复投诸烈焰伤心惨目所不忍言而为之后者方且延僧众召亲朋饮燕欢呼金钱挥霍绅民劝之而不顾官长禁之而不悛冥愚荒诞举国若狂实是风俗人心之患况由嘉属而推之他府由浙江推之他省渐染效尤其贻害伊于胡底查例载子孙于祖父母父母坟墓烧棺椁者杖一百徒三年烧尸者绞又载于他人坟墓烧尸者杖一百徒三年若缌麻以上尊长杖一百流二千里定例本为严密但乡愚无知不谙例禁而地方等官又以为不急之务玩忽纵之遂致积久盛行酿成浇俗若不严行由禁诚恐顽梗乡民罔知悛改可否请　旨饬下各直省督抚通饬所属各州县晓谕严惩并饬令绅耆地役人等分段访查多方劝谕如有仍用火葬者无论父母尊长以及卑幼他人均即报明按律治罪至实在无力殡葬查各省州县中向俱置有义冢兵燹之后废弛尤多每经绅富等捐建公阡应由地方官再查各乡中抛荒绝产添设义冢听其报名附葬其有不愿者附葬有地则谕以及时安厝无地则权宜检骨坎埋均不准私行火化以挽漓俗而励孝思再臣查嘉兴府各属更有一种刁恶棍徒往往遇有葬事纠约无赖多人攘取物件讹索阻挠致令贫富良皆以葬亲为难事而停阁暴露莫可如何此等阻丧刁风尤为地方之累相应请　旨一并饬令地方州县官严示查获重惩俾乡邑良民得以及时营葬似亦教孝施仁之一助

　　女教经传通纂序　　　　　
任启运

余辑女教经传通纂一书凡十有三章既毕而序其端曰女教正家之始王化之端也昔汉刘向氏言古凡生子择于诸母与可者必求其宽裕慈惠温良恭敬慎而寡言者使为子师其次为慈母其次为保母夫阿保于女职最下必自其臣之妾以降始得言之而宽裕慈惠温良恭敬则世所推仁人有道之容求诸学士文人未易多觏而古阿保之贤乃至于此岂古女子生而即贤欤或其所以致此固有道欤吾闻书称厘降以是为登庸之大端而传言夏之兴也以涂山殷之兴也以有莘其在成周有太姜太任开其始太姒邑姜嗣其徽母德之隆既足以仪天下法后世而元公定周礼有内宰以阴礼教六宫以阴礼教九嫔以妇职教九御当其时上自王后及公侯之夫人莫不受学其诗曰言告师氏言告言归宋伯姬之言曰保傅不具礼不下堂即下至委巷之女亦莫不有师故传曰贤而四十无子则为人闲女师教之之备如此而其所教则惟以内外之严嫡庶之辨父子之亲君臣之敬宾客之交祭丧之礼故其诗曰威仪棣棣不可选也言是数者具而有之也谁其尸之有斋季女言幼而习之如性成也举凡骄奢靡侈之习曾不得一交于耳目慆心佚志之术曾不得一接于燕间故在家则为贤女既嫁则为贤妻生子则为嫁而贤母当其妊子则坐不边寝不侧有胎教焉子既生则饮有帅记有成有童教焉为女则以教为贤为母又以贤而教于其礼法不啻首之适冠足之适屦不待问而后知此成周当日所以大化翔洽贤笃生虽兔罝贱士亦足备公侯干城之选腹心而阿保之微其得于耳濡目染亦具宽裕慈惠温良恭敬之德至于如此也秦汉之世后夫人不以德升既不足以听天下之内治而闾里之遗风余训亦寖消寖灭以至于亡刘向氏作列女传八卷思有以障祸水之狂澜而在当时亦无能为力自是而后妻败其夫母败其子载胥及溺可不痛哉三代以降惟赵宋最名有家法以故当时大家名族亦颇修于内政敦孝让重耻廉熏陶涵育之久而大儒迭出遂有以接孔孟之传虽其希圣固贤哉要其所自来者不可没也其余或间气所偶锺或闻风而起兴列女所载诸传虽不乏人然去二南之化远矣我　　皇上作人寿考过于周文于变之风行与勋华比迹运不自量以生于　　圣世窃取朱子小学之意作为此篇譬诸勺水益海掬尘增山虽无补于大化之高深或亦泰山所不让河海所不择也若夫敬身以敬家敬家以敬国则所以为正家之本更自有在孟子曰身不行道不行于妻子己不自治而求之于妇人女子间乎哉

　　答昏礼问　　　　　
刘榛

客问娶妻不娶同姓何谓也曰先儒云为其近于禽兽也禽兽不知嫌微之别人乌可无别也客曰异姓其皆无嫌乎曰外姻为婚有以奸论者矣客曰虽然中表之行近世大夫皆用之或犹可许也曰在律婚姑舅两姨姊妹者士杖八十离异安在其可哉先王制礼远嫌而养耻又立之科条以防不然所扶进斯民于人道者至严而不可犯矣夫所谓同姓者犹无亲之称耳若吾父姊妹之子不犹夫兄弟之子乎吾母兄弟姊妹之子不犹之吾父兄弟姊妹之子乎人知同姓兄弟之不可婚而不知异姓兄弟姊妹之子不可昏何耶客曰彼世昏者皆非欤曰疏而无服者可也姑舅两姨子兄弟姊妹相为服缌麻乃乱之以昏姻而期且斩焉如礼何客曰吾党有女养于他人谓可解中表之迹而昏之然欤曰买妾不知其姓则卜之不知者犹卜知而假人以免夫谁欺客曰举世行之未闻有用离异之律者或居今而亦可从俗也曰俗之可从事之无害于义尔斁伦败礼相率而畔于人可乎盗徼幸而未发曰未见有律盗者盗顾可为乎哉

客曰盟昏于襁褓可乎曰无悔焉可也曰何悔曰山川之或阻也官骸之或伤也或家落而见羞或行非而相浼也皆悔也古人六礼之行率无远期故诗曰雝雝鸣雁旭日始旦士如归妻迨冰未泮而纳采桃始华冰未泮而御轮故不至有他端之变贻悔恨而生衅端也客曰有故则二十三岁而嫁礼也今有因丧而归者何欤曰此禽兽之行伤教乱化之甚者百杖不足以蔽其罪矣客曰昏者身已从吉而主昏者或可少假乎曰在律居父母舅姑及夫丧而与应嫁娶人主昏者杖八十薄于自昏无几也客曰男女相期而家幸无故顾又不辄得吉卜而行也将奈何曰阴阳禁忌之说鄙倍而不足信也古之昏者皆仲春万物于此而生故人伦于此而始古之人法天未闻有不祥今之人信术未见果无凶咎也智者可以知所从事矣曰古六礼不病于繁乎曰礼所以敬夫妇之始而勿容苟也故召南之女虽致于狱而谓室家之礼不备终不之从焉然朱子家礼已去问纳吉请期以从俗矣夫古人问名而卜卜吉则纳吉否则他采他问焉名今一言之定便不可易故此二礼为可省请期一节好礼者犹有行之减六而四而三不得更从简陋也曰贫者苦于不能具奈何曰丰俭从有无之便诚贫也一禽一果何讥焉今俗有空函往复并纳采而亦废者斯亦不敬其始也哉客曰古者冕而亲迎今或不往何也曰二气感应以相与以艮之少男下于兑之少女得感应之正故取女吉不然则奔而已矣物不可以苟合妻妾之别以此也客曰古六礼皆用鴈今则独于亲迎焉未闻阙欤曰先王之制皆有精义而后世则苟简焉苟不尽没其礼意亦可矣尺寸争之难胜也客曰奠鴈拜主人不答拜朱子云彼为奠鴈而拜自不应答拜何解也曰非拜主人也肃礼也纳采使者至主人迎于门外再拜宾不答拜不敢当盛礼也盛礼已不答况非拜主人者乎客曰妇至宜何礼曰交拜而合卺外此皆陋俗也客曰妇甫来而妇即诣妇家以拜毋乃亟乎曰少陵新婚别云此身未分明何以拜姑嫜妇不及见舅姑之期尚未可以拜舅姑夫未得于妇而何有于妇之父母乎不率新妇见父母而汲汲于妇家则是遗亲而已矣

　　答蒋信夫论丧娶书　　　　　
袁枚

接来札为持所生服有达权之请仆以为婚与丧人生有数事也一有缺失则终身玷焉所以持之者无他上稽诸经中质诸史下考之　本朝律文而已矣庶子持生母服经稍轻史或轻或重明律改为斩衰遂大重而　本朝因之其既重之后勿论也其最轻时亦未有以婚闻者礼庶子生母服父在练冠麻衣既葬而除此指诸侯之庶子也此即孟子所谓虽加一日愈于已者是也诸侯尊爵故有降杀之礼若大夫士则递加而重然尔时父子异宫诸侯虽尊犹使庶子居其室而遂焉君与正嫡不得以尊压也彼侧室贰室者端可知矣周天子丧穆后宴乐叔向讥之曰王一岁而有三年之丧二焉夫妻丧非三年也然礼必三年后娶所以达子之志也父尚不娶而况于其子乎然此犹云妻耳非妾也齐侯使晏子请继室于晋叔向辞之曰寡君在衰绖之中是以未敢请时晋侯丧少妻姜固妾也叔向贤者岂不知士妾有子方为之缌诸侯已绝缌矣乃藉以辞昏况其妾所生之子乎然此犹考诸古制未质诸后世之史也晋文学王藉有叔母服未一月纳吉娶妻为刘隗所弹唐建中元年县主将嫁供奁备矣而襄王之幼女卒上从妹也上命改期曰人惜其费我爱其礼古期功之丧帝王之家其不苟如此苏子瞻宋之放于礼者也然其争许氏丧娶表曰臣不愿使后世史书男子居父母丧得娶妻自元佑始明渖王佶焞惑于阴阳之说大祥乞为弟妹嫁娶嘉靖竟命执问如律历览古昔丧娶之禁班班可考然经史之宜遵犹不若律令之可畏也唐律丧娶者徒金章宗加以听离　本朝依明律定主婚者杖人情爱其子女必为之计久远郎君读书登科他日将立朝廷议大典礼而先使之蔑情干义抱终身之忧殊非所以为爱也说者岂不曰苏州丧娶民间有之为人之所为者人皆无訾焉然每见坊饼肆之氓发且秃矣偶道其少时丧娶必颜而禁声可也天良之夭阏虽无法律经书而此中怦怦终不安也说者又岂不曰以两公之贤必无人敢持短长者不知礼义由贤者出惟我两人也贤四方将于我乎观礼倘观礼而礼有违则人人乖其所望而诋诽者将更甚于邱里之庸庸者矣然则处礼之变为万不得已计奈何曰曾子问亲迎女在途而之父母死如之何孔子曰女改服布深衣缟总以趋丧徐氏注云女改服者以亲迎之故虽未成婚而妇之分已定故也不言此后所处意者女在家若今童妇除丧而后成婚此礼开元因之着为令典今已来亲迎矣小女已在途矣或仿而行之亦亡于礼者之礼乎吴下多儒者精通五礼足下何不将仆手书付之核议见覆幸甚

　　三月庙见解　　　　　
吴定

戴记孔子曰三月而庙见称来妇也庙见之礼舅姑存则见者由祖庙而上之也舅姑没则见者由祢庙而上之也经据舅姑没者为辞故又曰择日而祭于祢成妇之义也祭祢即士昏礼妇入三月乃奠菜是也或谓庙见专举见祢天下有入见舅姑而不见舅之父若祖者乎又曰非祢庙则主舅姑在者言之抑又违此经之旨矣且孔子固明言择日祭祢矣何也祢尤视也孔疏乃谓庙见祭祢为一事不亦诬乎夫舅姑在献笄者明妇职自此修故曰成妇之礼也则舅姑没则奠菜者明妇职不以舅姑既逝而亡故曰成妇之义也圣人谓子之嗣亲不系其成妻而系其成妇妇必如是而后妇职章不如是虽衾禂已交而犹未得侪之于子妇焉以教孝也故曰女未庙见而死不迁于祖不祔于皇姑归葬于女氏之党示未见妇也夫不迁不祔者未见祖庙也归葬女氏者则以未见祢庙也设也舅姑逮存妇已执笄见焉则虽未见祖未见皇姑先王必许其葬于夫之党而特不迁不祔也由此观之益知庙见得及祢庙以上而其尤郑重而亲切者则祢耳庙见必以三月何也白虎通谓三月一时则恶得知设三月而妇介乎恶之间焉其将庙见乎抑出之而不庙见乎记妇人三月然后祭行郑君以助祭释之谓四时之祭也古严宗庙之礼妇人非祭不入庙祭之日然后来妇得入庙而见矣或以祭为庙见之祭孔子何以但言择日祭祢而不及祖哉夫妇之来亦有未历三月即值时祭者曰三月庙见者从其至迟者以为断也程子改之三日庙见家礼从之近日士大夫立庙之家其庙主之藏有积十世二十世以上而不祧者其为主也多其子孙之聚也疏而众故祭之日妇人忌入焉然则三日庙见不亦可乎必谓三日妇道之修否不可知是舅姑在者亦不必质明即纚笄宵衣以见之也吾知其惑也

　　与张铁甫论昏礼书　　　　　
张士元

蒙惠手书并示歌诗杂文反复读之见足下用心与时人迥异文亦雅赡有体窃幸乡里知识中有足下斯道未为孤也独昏礼问答一篇与鄙见有未尽合者谨陈其大略士昏礼自纳采问名纳吉纳征请期亲迎主人皆迎宾入庙记云凡行事必用昏昕受诸祢庙孔颖达曰女家每事告庙则男氏将行六礼必皆告庙不徒卜而已此昏礼告庙之明文其不言家之告庙者以女家推之而可知礼文固有互见者非阙逸也家告庙当在醮子命迎之时醮子在寝而命词曰往迎尔相承我宗事则告庙可知左传郑公子忽先配后祖杜注礼逆妇必告庙而后行此亦告庙之证也如以为昏非入庙之时则时未昏也妇既至则不复告庙至三月而后祭行盖告庙命子之后祭行之前无容渎告也文乃云告庙当在质明见舅姑之后恐非礼意也谓三月庙见为舅姑既没奠菜之礼与三月祭行不同诚是也然必俟三月者以三月一时人之恶可得而知此与留车反马之礼相合白虎通义之言亦未可尽非也若以七出驳之则又不然妇之出乃家庭大不幸之事而庙见之慎重则戒之于始虽以此戒之而不闻于未庙见之前嫌于妇行之恶遽使乘车马而归者此以见先王制礼之意所以防患于未形而非为是刻急之法也至谓白虎通义言娶妻不告庙显背通义则通义固未尝言娶妻之始终不告庙也通义云娶妻不先告庙到者示不安也辞意谓妇至不告至于庙耳或其中必有脱误未可知也至士昏礼篇首云下达纳采用雁郑注贾疏于下达之义已明言之朱子复释之云大夫执雁士执雉而士昏下达用雁言士庶得通用雁也此解甚明不必疑其有阙逸也

　　霍勒霍屯氏守义论　　　　　
李惺

蒙古正白旗护军校苏隆阿之女霍勒霍屯氏字于翻译生员瑞祥未昏而瑞祥没女欲以死殉其家防之严不得死乃以奔丧请父母哀其志许焉至家则抚棺大痛瑞祥之父母泣观者皆泣徐出袖中刀截其发誓守义以终此道光十三年事也金纯甫太守为瑞祥之叔父余盖闻之太守云或曰霍勒霍屯氏贞女也余曰霍勒霍屯氏节妇也或曰妇人之义从一而终未为妇人而守妇人之义非礼也余曰义之所在即礼之所在霍勒霍屯氏之守义也礼也今夫礼莫重于君臣父子夫妇父子以天合君臣夫妇以人合也以君臣论为人臣者无有贰心至未委质策名则似乎分之所不属然而古之节士不幸当国家之变即不必捐躯以殉而匿迹销声终身不出彼其心恒若有耿耿难忘者岂不谓吾固有君哉君臣之义无所逃于天地之间孰非王臣而得谓其未为人臣乎哉然而古之节者可知矣女子未嫁是未为人妇也未嫁而已许嫁不得谓非人妇也礼言女子许嫁缨缨之义取乎系身有所系即义无可绝义无可绝而绝以其未嫁也而宽之义无可绝而心有所不绝转以其未嫁也而苛之夫以守义者为非礼岂义无可绝而绝之者之有当乎礼也耶礼准乎义义不关乎嫁与未嫁而视乎能守不能守余故曰霍勒霍氏屯之守义也礼也且人苟尽乎其实即不当靳之以名未为人妇而无媿乎为人妇妇之可也春秋之法可进者进之则即以霍勒霍屯氏为节妇也亦宜虽然有节者必有盛名名之所在好名者趋焉世家大族门楣相尚其守而未嫁义者或为势之所迫而非其心之所安夫即使其心未必如是而其迹如是论者犹不能不以节予之而况霍勒霍屯氏之毅然决然初非有所迫而然其至性为何如也于戏可以风矣余闻是事不胜嗟叹而又恶夫人之好为苛论而适以便其苟且之私也因力辨焉以祛世俗之惑即以为天下之为人妇者劝而天下名教之所系有类乎为人妇而较重乎为人妇者其亦可以自决也夫

　　归葬于女氏之党议
曾子问篇云女未庙见而死不迁于祖不祔于皇姑死则归葬于女氏之党示未成妇也予尝读而疑之及反复于汉唐宋明诸儒之说而愈疑也屯之六二曰女子贞不字十年乃字后汉书百官志曰凡有孝子顺孙贞女义妇皆扁志其门女之所谓贞者贞其节以从一无二天也故昏礼既纳币之父母死则停昏既葬致命于女氏曰有丧不得嗣为兄弟女氏许诺而弗敢嫁也既免丧女之父母使人请之而后嫁之女之父母死亦如之男女有三年之丧嫁娶愆期可以易偶而女犹未敢遽嫁者缨有系所系之于一为正也请昏之始纳采者被采择也问名者知名字也纳征以皮[币](弊)者征之言成至是而夫妇可以成也亲迎之日父亲醮子欲以上事宗庙下继后嗣重之至也主人受礼及醮女皆于庙以先祖遗体与人亦重之至也昏之厥明枣栗脯修赞见舅姑同日飨妇礼以一献舅姑舅姑入室盥馈降自西阶妇降自阼阶示传付之义亦重之至也不幸猝然朝露不及庙见而不迁不祔归葬焉何前之郑重若是而后之契置若是欤贾服曰礼妇至不成婚无问舅姑在否必俟三月祭祖庙后始配之故春秋讥先配后祖为非礼未配则未成妇死而归葬奚为不可贾之言是矣然曷以断为不可先配也士昏礼合后御衽妇席在东媵衽席在西皆有枕北趾入亲脱妇缨烛出媵侍于户外当夕衾裯相共仪礼显有明据而三月未配之说经无明文夫女无二天已侍寝即为所天岂所天而不使同兆乎庙见与未庙见其间仅有相去数日庙见而即死得以祔姑先庙见一日死遽令归葬者此岂近于人情乎且前之昏礼郑重如是既昏之后枕席之久又如是而成妇不成妇必定于入庙投地区区之一奠又岂非理之至悖者乎晋江应元疑之而不得其通强作成妻成妇之说　国朝毛龄从而附之和彼但知子妇庙见之为孝而不知女子以身属人名节大关有夫而不得同兆之为至痛也班固曰庙见必以三月则恶可知夫者固庙见矣恶者将不庙见而出之耶设有介乎恶之间者将庙见耶抑不庙见耶不庙见而衾裯业已交矣舅姑业已事矣妇人非祭不得入庙三月之中一旦有斩衰之丧不得复行告庙之吉礼或迟至期而妇死迟至再期而妇死则亦以未庙见而归葬耶如

曰某氏来归祖祢之灵未接祖祢不知有是妇也故不迁不祔则不得葬于夫之党然始至之时与妇并拜以告至朝庙矣此庙非即祖祢之庙耶祖祢之灵岂必待三月庙见而始知有是妇耶且曾子问篇又云亲迎在途有齐衰之丧男女改服于门次即位而哭除丧不复昏礼夫不复昏礼则不复庙见不幸于三月中妇死又将何说以处耶此　国朝吴定因援仪礼舅姑已殁三月奠菜之文以为不迁不祔者未见祖庙也归葬于女党者未见祢庙也若舅姑逮存已执笄见焉则虽未见祖未见皇姑先王必许其葬于夫之党而特不迁不祔也疑经而迁就以圆其说可乎哉愚考古礼有传之于今而当时未行者有之耳数十年而旋废不行者礼之近人情者圣人弗禁则废不近人情之礼又安得而禁之乎六经毁于秦火戴记皆汉儒补缀成书鱼目混珠累累不少非若仪礼之尚为圣人完书也晋时易三月庙见为三日之期温公书仪朱子家礼并从其制三月中必无不克庙见之礼而女子以身事人之义全受全矣我心匪石不可转也我心匪席不可卷也邶风是诗为卫夫人而作夫人至城门而君死入持三年之丧不返于齐此在夫子定礼以前矣妇之报夫者如此其夫贞之报妇者如彼其契吾故曰非夫子之言也

　　书应观察所记张贞女事后　　　　　
俞樾

余同年生应敏斋观察出所记张贞女事示余余大书苦贞节四字于其卷首或问余曰未嫁而为夫守节礼与余应之曰礼记曾子问篇曾子问曰取女有吉日而女死如之何孔子曰齐衰而吊既葬而除之夫死亦如之郑注曰未有期三年之恩也女服斩衰孔氏正仪曰以服齐衰故知女服斩衰夫妇人不二斩在室为父母已嫁为夫今闻死斩衰往吊是固以夫之服服之也惟是圣人制礼本乎人情使必斩衰三年终身不嫁则是强人以所难行而中人以下之人其不能仰而跂者众矣故为之制既葬而除之除之而女得嫁于他族斯礼也所以全中人以下之人而使天下可以通行也世之儒者执此以绳天下之女子见有未嫁夫死而为之守者辄以非礼诋之呜呼过矣士昏礼郑注曰妇人年十五许嫁笄而礼之因着缨明有系也是许嫁之后此身已有所系属矣故必待成昏之夕夫亲为脱缨今不幸夫死此缨孰脱之乎将遂不脱而又系于他族乎是一系再系也将自脱之待其许嫁他族而又着缨乎是系而不系也以是言之设有死吊而遂不归奉舅姑抚嗣子数十年如一日者圣人必深许之也必不以非礼诋之也列女传曰往卫寡夫人者齐侯之女也嫁于卫至城门而卫君死保母曰可以还矣女不听遂入行三年之丧作诗曰我心匪石不可转也我心匪席不可卷也圣人录其诗于邶风不以为非礼明矣且夫圣人之礼岂独未嫁夫死可以改嫁乎虽已嫁夫死亦可以改嫁也是故礼有同母异父昆弟之服使埶此而谓夫死改嫁礼也可乎不可乎或据曾子问篇昏礼有吉日之父母死致命女氏曰某之子有父母之丧不得嗣为兄弟使某致命女氏许诺而不敢嫁礼也免丧女之父母使人请弗取而后嫁之可也是之父母死且得改嫁死乎是固不然夫礼经之晦久矣此经两曰礼也具有深意女氏许诺而不敢嫁礼也此礼之正也不取而后嫁礼也此礼之权也之

曰不取而后嫁之可知取则仍此矣古人昏礼自纳采问名至期请而成礼为时初不甚久非如后世之论昏于髫齿之年也故遇父母之丧待至三年之后已为旷日持久圣人知久要不忘之义非可责之中人以下也故其制礼委曲如此亦所以全中人以下之人而岂概谓女必改嫁乎余所著经平义曾详言之世儒不达礼意遂谓昏礼成于亲迎未亲迎之前犹涂人也改嫁不为过呜呼岂有涂人而圣人为制斩衰之服者乎推不二斩之义女已为斩衰矣设未葬而己之父母死必降而服期乃既葬之后又还为父母斩衰圣人制礼有如是浮游不定者乎夫斩衰之服三年之丧也圣人既为制斩衰之服必欲其终三年之丧苟不欲其终三年之丧必不为制斩衰之服是故既葬而除之圣人之不得已也或又曰礼女未庙见而死不迁于祖不祔于皇姑不杖不菲不次归葬于女氏之党示未成妇也是未庙见且未成妇未成昏乎是又不然妇者对舅姑而言未庙见故未成妇非谓其未成乎妻也妻之道成于亲迎而实始于许嫁许嫁之后已有夫矣传曰六礼不备贞女不行此因夫在而然若不幸而夫死则固当奔赴矣且其斩衰往吊也见舅姑乎不见舅姑乎既往吊矣其必见舅姑可知也既见舅姑矣其已成妇又可知也是故女未庙见而死不迁于祖不祔于皇姑是未成妇道也未成昏而夫死斩衰往吊示已有妻道也圣人制礼或远之或近之岂可执一而论乎昔延陵季子一剑之细不因生死易心女子以身许人而忍负之　国家定制凡未守制志者皆旌如例考之礼经则有斩衰之服稽之功令则有旌表之典然则子于贞女何讥焉余既以应问者因次其词而书其后

　　聚民论
三代之时其民聚三代以后其民散其民聚则不待上之人之卫民也而民常有以自卫及其散也民且亟亟焉求卫于上民求卫于上而上更何所藉以自卫乎夫三代之民所以能聚者何也乡遂之制定而人皆土著死徙无出乡乡田同井出入相友守望相助疾病相扶持而车徒马牛甲兵之属又皆民之所自出而无所假于上之人郊内自比闾以至州乡野自邻里以至县遂大小相维远近相统如身臂手指联络呼应无事之日而隐隐然有金汤之固是故上未尝有以卫民也即民之自卫以为之卫而国家亦由以自卫则其势之聚者然也然而乡遂之制则固不能行于今者何也古者封建行于上井田行于下田有授受地有肥硗生齿有登耗俱就理于一人之手君之于民常如一家之人深知熟悉而无有乎隐匿阂隔之虞夫是故民数明而生产可得而均也生产均而乡遂可得而制也今则不然自两税久行而力役之征亦更为地丁归亩之法于是户口之迁徙丁中之多寡俱非有国者所急有司十年编审之法亦不过视为具文委之吏胥之无能者行之而已于是游民纷于镇集技业散于江湖交驰横骛而上之人不得问焉呜呼民之散也久矣夫民者至愚至贱而初无计长久之念于其心者也古者乡遂之行民乌知其所以自卫哉亦不过阴驱显率于先王之政而卒以大获其福若夫生于今之时果其能鉴于前者天下之崩裂与夫流寇之祸固将思所以自卫之计然而民不能知也奈何为之上者亦安坐听之迫而不得已始仓皇为一切苟且之政而无计长久之念于其心乎今者井田之制既不可复则比闾乡遂之说固不敢以进于今矣而一二深识之士辄议寻古之所谓保甲者行之朝廷亦尝下之督抚趣行于郡国且勘其奉行之真实以为政殿最则庙堂之上识亦大鉴其弊而思有所变更之道然在当时卒亦未尝行或行之不踰年而亦废一时之良法美意止以烦胥吏縻文书已耳讵其法诚有未便欤尝思之民者可静而不可动者也能简而不能繁者也先王之世法至诚繁至赜然而动民而民若不之觉烦民而民乐为所用者则上之德有以喻乎民也上与下之相近而无所隔于其间也且亦三代相承而增损积渐之使然也今之势既不能不异乎是民既有所疑乎上而上亦不能取必乎民然则为之上者毋亦唯安坐听之而无容转计矣乎夫天下固有自然之势而斯民亦有自然自情性可以使之相维相系而不必以上之法与乎其间者则在重宗族而已矣

古者先王之为民也上使之统于君下使之统于宗故公刘之立国也君之宗之而九两系邦国之民五曰宗以族得民春秋晋埶蛮子以畀楚太宰以楚司马致邑立宗焉以诱其遗民则当时民之依于宗者固可想见六国之亡豪族处处而有高祖代秦徙诸大姓齐田楚景之辈实关中以为强干弱枝之本自魏晋以来最重谱系朝廷立图谱局置郎令史以掌之然祗以神天下之人才以为中正选士之法而九两系民之遗意卒无讲者今者强宗大姓所在多有山东西江左右以及闽广之间其俗尤重聚居多或万余家少亦数百家其耳目好尚衣冠奢俭恒足以树齐民之望而转移其风俗今诚能严土断之禁重谱牒之学立大宗之法以管摄天下之人心凡族必有长而又择其齿德之优者以为之副凡劝导风化以及户婚田土争竞之事其长与副先听之而事之大者方许之官国家赋税力役之征亦先下之族长族必有田以赡孤寡有塾以训子弟有器械以巡徼盗贼惟族长之以意经营而官止为之申饬其间凡同氏谱之未通者则官为通之单丁只户不成族者则以附于大族游寓之家其本族不能相通者则亦各附于所寓之地凡某乡几族某族几家某氏附某族某族长某人岁置簿以上于官夫使民反其所自生则忠爱出因乎其同类则维系固以族长率同族则民不惊以单户附大族则民各有所恃讵非其自然之势至简之术乎夫以乡遂聚民者聚于人也以宗族聚民者聚于天也聚于人者容或有散之日聚于天者固无得而散之矣语曰百足之虫至死而不僵斯固民所以自卫之方而即所以卫上之道也

　　宗法论一
  </div>
  <div class="pagination">
   <a href="皇朝经世文统编_page45.html">
    上一页
   </a>
   <span>
    ...
   </span>
   <a href="皇朝经世文统编_page41.html">
    41
   </a>
   <a href="皇朝经世文统编_page42.html">
    42
   </a>
   <a href="皇朝经世文统编_page43.html">
    43
   </a>
   <a href="皇朝经世文统编_page44.html">
    44
   </a>
   <a href="皇朝经世文统编_page45.html">
    45
   </a>
   <span class="current-page">
    46
   </span>
   <a href="皇朝经世文统编_page47.html">
    47
   </a>
   <a href="皇朝经世文统编_page48.html">
    48
   </a>
   <a href="皇朝经世文统编_page49.html">
    49
   </a>
   <a href="皇朝经世文统编_page50.html">
    50
   </a>
   <a href="皇朝经世文统编_page51.html">
    51
   </a>
   <span>
    ...
   </span>
   <a href="皇朝经世文统编_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
