<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编 - 第 95 页/共 192 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编 - 第 95 页/共 192 页
  </h1>
  <div class="content">
   窃维两淮改票之案。在承平之时。一经变通。课额较旺。即近年皖浙被兵之后。商散民穷。举行票运。厘课并抽。亦复有裨军饷。闽省僻在海陬。山水险阻。虽非商贾辐辏之区。然各属地方。被扰较轻。西路各帮。旧商犹在。其间官帮户。藉此营运者。又复不少。诚能改行票运。仿照皖浙办法。厘课并抽。其余冗费。概行裁革。并饬各场员驻场督配。各府州县分设局卡。重抽私贩。开设官行。匀配销数。下游滨海一带产盐地方。酌拨师船梭巡。以杜担私船私偷漏。或可稍事补苴。据福建盐法道吴大廷禀拟条款。请奏前来。臣等查闽省盐务。积獘相沿。已非一日。全纲受病。亦非一端。该道所禀。洞悉獘源。计惟改行票运。厘课并抽。庶可藉图整饬。除现定条款。甫议试行。尚有未尽事宜。批饬随时妥筹禀办外。合无仰恳　　天恩。俯念闽省鹾纲疲坏。准予改行票运。试办一年限内。容臣督令该道尽征尽解。免计分数考成。俾得力筹整顿。察看一年限满。如果行有成效。再行奏请。着为定章。谨合词恭折具奏。伏乞　　圣鉴。敕部核覆施行。

　　闽盐票运办有成效请缓免帑息疏同治五年　
左宗棠

窃照闽省盐帮疲敝。已近百年。司鹾务者。设法挽救。不出缓征借帑两策。究之缓征徒顾考成。而带输每多拖欠。借帑不无折扣。而篷额仍属虚悬。名为设法挽救。实则暗肆侵欺。如此而欲裕赋便商。譬犹倒行以求前也。夫闽商资本虽微。但使完课办运。亦何尝不收微利。无如终岁经营。半耗于陋规之需索。半迫于帑息之虚驮。商力几何。其堪此层层朘削。而不倒罢相踵乎。上年试行票运。臣等即督同该盐道吴大廷悉心稽察。裁革陋规。岁约八万余金。故改票以来。课厘并抽。征额较前加重。而数十年疲敝商贩。尚能拮据趋公。踊跃输纳。兹届试办一年期满。将欲奏行票运。着为定章。而于虚驮之帑息。仍事追求。非惟不便于商。抑实无益于事。溯查各款帑息。始于雍正年间。迄今百数十载。当领本之初。虽或不无折扣。而尚有现领之银。可资周转。且完息仅止一分。不觉其为累也。迨原商倒罢。辗转流交。现办之商。未必皆领本之商。而积欠帑息。无不盈千累万。商既倒罢。岂尚有盈千累万现银。交完欠息之事。其所存抵者。无非仓馆器具及未运之陈引。且有并仓馆器具陈引而亦无之者。新商接办。不能不隐忍认赔。即司鹾务者。亦明知虚驮之帑息。断难如数催征。惟既无从取偿于倒歇之旧商。不得不移累于接办之新商。新商既不能不为认完。即不得不挪动正课。故帑息未见取盈。而正课转因以大绌也。频年短征。数至四百万两之多。受敝之由。此居其一。然未改票以前。尚可执运陈引。希冀夹带偷漏。且可停引不领。将二三年所得之钱。缴元二年应完之款。而奏销仍展之又展。责以缴完帑息。彼尚无可藉词。洎乎改票以后。立将陈引截清。不准执运。积年影射夹带之獘。一扫而空。而按额科票。课厘并抽。计自上年五月二十二日设局办起。截至一年期满。已收正杂各款六十万余两。较之历届奏销。征完正溢课带输帑息等款现银十余万两。已增三倍之多。今日行票之商。岂非即昔日行引之商乎。何以昔绌今盈。悬殊若此。盖以改票之时。首先剔除上下陋规。继有请免带输。并又将帑息项下应拨之款。设法筹垫。不为无益之追呼。纷其心志。故各商始得专力于课厘。旧累轻而新赋自裕耳。于盐厘见正课之有余。但使能裕库储。即帑息暂不取盈。可为以赢补绌之计。于试运见票章之已效。然非稍轻积累。则商情难于持久。仍多顾此失彼之虞。臣等再四筹商。若不将帑息银两分别缓免。实未足以舒商力而顾课厘。合无仰恳　　天恩。俯念商困未苏。力难兼顾。准将军标马价盘费　钦工普育鳌峰等六款帑息。历年官商欠完银一十二万六千二百余两。概予豁除。并请将年额息银一万四千八十九两零。遇闰加增银一千一百七十四两零。概予停止。惟军马盘三息。苦累虽较他款为巨。且有关旗库支款。难容全废。应请量减三分之一。此外　钦工为支造战船之需。普育则孤贫赖以养赡。鳌峰则人才藉以作育。准理度情。均难偏废。拟请按照每年支解实银数目。在于盐厘项下提解支给。于奏销时造册咨送查核。至于各项帑本。未便置之不论。请俟商力稍纾。察看情形。援照风灾养之案。责令各商完息作本。陆续归还原款。其风灾养二款。经前督臣庆端于咸丰九年十二月间奏明。停息五年之后。完息作本。扣至同治二年底止。五年限满。三年即应启征。迄今屡加催追。并无完缴。皆因商力未纾。难以兼顾。请再展限五年。照案饬令完息作本。似此量为变通。可以恤商艰。可以顾票运。而年额帑息。较有着落。以视频年追缴。徒为商累。而于库款仍无丝毫之益者。此固于分别减免之中。转得实际矣。

　　广东盐法议　
王守基

广东产盐三十五场。共征场课银一万四千八百八十一两零。广州府属为东莞场归靖场香山场海矬场。惟东莞兼产生熟盐。其三场专产熟盐。惠州府属为淡水场碧甲栅大洲场白场白沙栅石桥场海甲栅小靖场。潮州府属为招收场河西栅隆井场惠来栅东界场海山隆澳场小江场。俱产生盐。肇庆府属为双恩场东平场。高州府属为电茂场博茂场茂晖场丹兜场。雷州府属为武郎场蚕村调楼场新兴场。琼州府属为大小感恩场临川场博顿兰馨场三村马袅场新安场陈村乐会场。俱产熟盐。凡言栅者。皆系自大场分出。场有场官主之。栅则委员经理焉。惟琼属各场。四面环海。地产盐。俱系丁自煎自卖。并不配引征饷。亦不设官。场课归州县征解。羁縻之而已。各场滨海。皆系沙田。其收沙晒卤。专以海潮为期。潮汐与月盈亏。每月祇有初一十六两次。平日将沙田耙松。其旁掘成濠沟。俟潮水至。引水入沟。把灌沙田。渍晒三四日。将水放出。沙复翻松。风日晒干。即起盐花。一遇天落水至。则渍晒皆不成功。天落水者。粤人所谓雨也。故阴雨过多。场盐即缺产焉。盐花既结。将沙收起。实之于。其或以木制。或用土筑。皆编竹筛为底。使通气下注。仍沃潮水淋之。即成卤。可以煎晒。其晒盐。则挹卤水于池。暴晒成盐。池用石铺砌。甚为精洁。大概夏秋日燥。一日可一收。春冬日柔。须三四日一收。其煎盐。则有竹锅铁锅之分。铁锅不能甚大。一架锅三口。引通火气。使之齐燃。煎方迅速。竹锅大者周围丈余。小者亦六七尺。用竹篾编成。涂以牡蛎。另用铁条数幅支架。使之骨立。其受火处。以白蚬壳灰。荡五六分厚。即能敌火。不至焚毁。想蚬壳得水之精故耳。实卤于锅。加柴烧煮。约五六时即可成盐。至盐将成时。或点用麻仁。或点用米粉。各场不同。此与淮南煎盐用皁角同法。然物性亦因地而异矣。其营销。则广东广西两省。福建之汀州一府。江西之南安州二府。寍都一直隶州。湖南之桂阳郴州二直隶州。贵州黎平属之古州一州。从前划分引地。今未有改也。其配运则除琼雷两属产盐无多。供本处营销外。其附近省河各场产盐。由运司经理。艚船发给旗程。程即船照也。载明运某场盐共若干包。运往某处。以备沿途盘查。运至东汇关。存入东仓。供商捆运。其附近潮桥各场产盐。由运同经理。艚船发给旗程。运至广济桥。存入公仓。供商捆运。关上桥上。皆设有专官。以司浇洗成色。及掣验等事。其各商自行赴场配运。则禀明运司。运司发给旗程。运到桥关。由官掣验。分销各埠。粤人所谓埠。即商人所开之盐馆也。惟高廉二府离省遥远。廉盐由该府运至石康中屯二馆供配。高盐则由商人禀明该府自行赴场配运。掣验稽查。即由府委员经理。在潮桥配盐者。惟潮州一府。汀州一府。南安一府。寍都一直隶州。州府之兴都等八县。共计二十九埠。其余则统归省河配运焉。至于引饷则较前加增数倍矣。　国初广盐。行大引四万二千六百七十道。每引载盐二千一百斤。征课饷银二两八九钱或三两五分不等。共征饷银十二万余两。

嗣因南各属。逼近淮岸。将引一万五千一百道。改照淮例行盐。其余引二万七千五百七十道。仍行大引。至康熙三十一年。经盐政奏明。一引剖作十引。每引行盐二百一十斤。又因除去割没名色。每引加盐二十五斤。割没者。商人运盐掣出多斤。将盐割没。仍照律议罪。嗣知有名无实。故明定加盐二十五斤。加课银二钱五分。自两淮始。广东则比两浙上则之例。加银一钱。此粤引行盐二百三十五斤之所由来也。嗣因连州乐昌仁化三埠畅销。加引一千道。增饷银五千六十一两零。三十二年。将海潮揭等七县菜盐饷银五千三十两零。加配引一万四千二百七十一道。广济桥盐饷银四万五千二百四十二两零。加配引十二万八千三百四十八道。又高雷廉三府当初行盐。原无引额。加配引八千一百八十二道。又连山等九埠加引三千二十道。增饷银一千三百六十七两零。又因沿海各处网鱼。增渔引八千七百道。每引征饷银一钱五分。归善阳江二埠。增渔引一千八百五十道。当初盐政以场盐旺产。曾经奏请每引加盐七十斤。加饷银一钱五分。户部以银数太少。驳令加增。嗣因商人坚执苦累。情愿加课。不愿行盐。故至三十五年。将通纲应加盐斤。另配新引十二万七千六百三十四道。增饷银五万一千九百八十一两零。将渔引应加盐斤。另配渔引五千七百十二道。增饷银八百五十六两零。三十六年。因永安县向无引额。加配引一百二十道。每引征饷银二钱五分零。又因海山隆澳地方。有场产盐。以致鬻私。经商人认办。增渔引三百道。征饷银四十五两。至乾隆二十四年。　钦差户部侍郎吉庆查办。以成东正引之外。运销余盐。征收羡银。款目繁多。容易混淆。将余盐改配引十七万六千六百九十五道。增饷银十四万八千二百三十四两零。其征饷科则。每引少自二钱五分零多至九钱数分零不等。惟广西桂林迤西各府属征银一两二钱零。南各属每引载盐二百六十四斤。征饷之外。加征篓税余费。然亦不过一两之数。通计粤盐。实营销引七十八万一千七百七十八道。征饷课银五十七万六千六百十八两零。内广东销引四十四万八千零八道。饷银二十七万七千八百九十两有奇。广西销引十三万八百五十九道。饷银十三万三千五百五十七两有奇。汀州府销引七万八千二百五十二道。饷银四万六千七百九十五两有奇。桂郴二直隶州销引六万四千五百三十六道。饷银六万四千一百五两有奇。古州销引五千九百六十六道。饷银三千九百四十两有奇。现在广东每年领引八十一万道。盖有余引在内也。至历来办法。则发帑收盐改纲改所凡屡变矣。康熙初年。粤商系里下报充。三年一换。名为排商。獘端百出。嗣将排商之费。一万一千余两。归入正课。举报殷实之户。充为长商。然有场埠之分。场商出资以收盐。埠商运盐以营销。惟场商资本微薄。户所产盐斤。不能尽数收买。以致场多卖私。

康熙五十七年。裁去场商。由运库先后筹出帑本银三十六万余两。分交场员。户产盐。颗粒皆官为收买。官置艚船二百七十余号。发给水脚。运回东关潮桥。存仓候配。埠商在关在桥配盐。按包纳价。除去成本水脚。获有盈余。名为场羡。每年约四五万两。粤盐出场。例定一百五十斤为一包。春夏每包加盐十五斤。生盐以四斤作卤耗。熟盐以五斤作卤耗。秋冬每包加盐十三斤。生盐以三斤作卤耗。余剩盐斤。是为子盐。发商运销。获羡解部。名为子盐京羡。每年约二万八千两。至配引之外。多收余盐。发商行运。名为余盐羡银。嗣后余盐改引。将余羡十四万八千二百三十四两零。归入饷额。粤盐办羡。即自此始。此所谓发帑收盐也。埠商运盐。多系先盐后价。且素非殷实。行之日久。积欠累累。以致前发帑本。全归悬宕。倒革各商。至五十余埠之多。推原其故。缘粤商多系土著。鲜谙行盐。每充新商。众商视为弱肉可啖。互相充赚。不数年即敝。至乾隆五十四年。经总督另筹办法。除潮桥二十九埠课饷清完勿庸更张外。将省河一百五十埠。总而为一。劝谕殷商。共凑捐银一百四十万两。先将前发帑本银三十六万余两。如数提出缴库。永不动用。其余交存运库。作为盐本。于出资商中。择老成练达者十人。总司经理。在省城设立总局。更按四面埠地总汇之处。分设东西南北中平六柜。中柜设于三水。北柜设于韶州。东柜设于小淡水厂。西柜设于梧州。南柜设于海彔镇。平柜设于平江口。埠地各就所近。分隶六柜。官置艚船。亦交总商管理。凡各场产盐。皆由总商领出盐本。运回省河。收存河南金家二仓。分运各柜。埠商向各柜买运。皆先交价饷。然后发盐。不准丝毫蒂欠。其各柜销盐多寡。由总商每月报明运司稽查。至容易走私地方。如虎门紫泥厂桅甲门焦门四处。饬令总商设立巡船。召募巡丁。协同守口员弁查缉。所有原设盘查盐船之三水韶州两关。概行裁撤。倒革各商。未折积引。令总商代为折运。以完课饷。无着帑息。令总商捆运余盐。以弥积欠。凡一切应完饷羡。皆责十人肩承。而散商不与焉。此所谓改埠归纲也。总商虽司经理。但各人并无应销埠地。未免又视埠商为二。原议埠商向柜买盐。本有定价。嗣则因用度浩繁。每包多收辛工银一钱五分。借口弥补帑息。每年不问正引折完与否。贪销余盐。反致有碍正引。地方官发艚船二百七十余只。任令损坏。并不及时修理。埠商销盐。仍系自行雇船。赴场装运。且课饷捐输应酬。皆总商之责。每有疲埠欠饷。及捐输措办不及。辄用盐本垫解。行之不十余年。虽正项年清年款。而盐本即亏至六十余万之多。虽经总商分限认完。迄未能依限交纳。嗣后仍系埠商按引捐输。历年始能弥补清楚。而此十人者。已半物故。家产荡然矣。故至嘉庆十七年。经总督奏明。总商在局经理。徒滋糜费。毫无裨益。裁去总商。即于埠商中之老练者。选择六人。经理六柜事务。彼皆各有埠地。自顾己赀。不至滥行开销。仍定为三年更换一次。免其盘踞把持。将省城总局。改为公所。现在广东领引配运。责成六柜总商。有埠之商。自运自销。无埠之商。另招水客运销。官不与闻焉。此所谓改纲归所也。

归纲归所以后。收盐虽不发帑。然所办羡银尚多。粤盐运至西省。每包申出盐十八斤十二两。嗣又添买余盐一万包。发埠运销。按九折较羡。是为秤头盐羡。约二万七八千两。庆远等五府。新辟苗疆土司食盐。并无引额。皆捆运余盐。交邻近各埠带销。是为土司盐羡。约五千余两。海船运盐。户贴补船户耗盐。桥上官为收买。发商运销。是为花红盐羡。约四千余两。粤省鼓铸。岁资滇铜十余万斤。滇省广南府属。岁资粤盐九万余包。每年各省委员办运。至百色地方交换。谓之铜盐互易。及广州驻防食盐。育英堂盐各数千包。皆取之余盐。按包计羡。岁无定额。盖出本收盐。配引之外。常有余盐。藉此办羡。以充外支经费。故额引独无杂课名目。惟正饷百两。加收部饭银一两五钱。平头银三两三钱。每引征纸朱银一分二厘。以为运司养廉及解饷领引之用。此外广东黄江厂清远厂遇仙桥太平桥光厂等处。盐船经过。每包抽税银六厘。或一分数厘不等。约收税银四千数百两。西省抽税银四万余两。船头银一百四两。其帑本则八旗生息滇省练本广西捕费等项。共银七十万余两。每年应完息八万余两。以上各项。从前即历年拖欠。不计其数。自埠地被扰。未尝分厘报完。而正饷亦积欠四十余万焉。惟其奏销稽压四年之久。则其暗中亏饷。亦不下二百数十万两。故盐务奏销为一大关键也。当初奏销。原系甲运乙报。自嘉庆二十三年。因省河捐款过多。奏销展限。省河潮桥。遂分为两届奏销。至道光二十四年以后。潮桥疲滞。甚于省河。因而迭次请展。现在同治七年。省河报至同治三年。潮桥报至同治元年。今年潮桥又请展十个月。归并余引饷课在内。计省河奏销引六十万九千一百五十二道。征饷银五十一万三千二十九两零。潮桥奏销引二十万五千三百五十八道。征饷银十二万九千二百八十九两零。虽勉强报完。然如此递年推展。伊于胡底。似亦当思所以变计矣。粤东广南韶惠潮罗连嘉五府三州。广西怀集一县。俱产铁斤。铁政亦归盐官管理。凡商人运铁。先报明运司。发给照票。每票以十万九千斤为率。不及十万斤者。听从商便。如告运一万斤。先具单赴运库完纳军饷银三两。盐饷银四钱。牙税银一两。加饷银六钱。共银五两。又每万斤六十吊。每吊抽银五厘。共银三钱。每万斤余铁二十斤。纳余价银四分二厘。库大使填给库收。缴司发给实收运票。凡运铁一万斤。除完饷外。纳部规银三两四钱。差银七钱。纳铁规银十九两。小礼银一两九钱。皆造入盐务奏销册内。移解藩库。作正开销。其采铁之法。以山木为验。岭南隆寒之时。木叶不落。惟产铁之山。树则早凋。其山亦时流黄水。以是求之。百不失一。盖天下产铁之区。莫良于粤。而冶铁之工。莫良于佛山。故炉座之多。以佛山为最。至今有商人新开炉座。总督犹专咨达部焉。广东盐铁并志。盖亦祖汉代盐铁论之遗意云尔。谈盐法者。多谓莫善于票。莫不善于商。然军兴以来。广西之乱。甚于湖北。淮盐数百万之课。全弃于地。粤盐数十万之课。十得八九。由此观之。商票之利獘较然矣。夫行商滋獘。皆不恤商之故。于商乎何尤。粤商之困敝久矣。如得闽盐办法。释其重累。节其浮费。未有不浡然兴起者也。岂必待改弦而更张哉。

　　楚省营销粤盐酌议抽税疏咸丰六年　　　　　　
骆秉章

窃自逆匪窜扰长江。淮运中梗。湖南例食淮盐各州县。民虞淡食。先经前抚臣张亮基具奏。请借拨粤盐接济。嗣因粤省官盐。价值昂贵。借引不行。经户部于咸丰三年奏准。此后湖南湖北。应仿明王守仁立厂抽税之法。凡川粤盐斤入楚。无论商民。均许自行贩鬻。不必由官借运。惟择楚省通私隘口。专驻道府大员设关收税。或将本色抽税。或令折色输纳。均十取一二。以为定制。一税之后。给照放行。由各省妥议章程权宜办理。此项盐斤。既不在本省引地销售。应令减半完交正课。其商支外款。不得丝毫摊派。以轻成本。又准户部咨。湖南之郴桂等州。向为粤盐浸灌。若不讲求抽税之法。盐利归私岂非可惜。据广西巡抚臣劳崇光奏。议抽收盐税章程内称。粤盐赴楚要路。应如何设关抽税。应由楚省督抚妥议奏办等因。奉　　旨依议钦此。咨行到臣维时粤匪次扰及边疆。未能实时筹办。复经户部次奏奉　　谕旨。饬催妥议章程迅速具奏。经臣钦遵行查。据前署盐法道裕麟会同藩司文格酌议。盐一包暂抽税钱七百文。禀由臣饬委候补知府师映垣候补知县李炽福。前往郴州宜章二州县。择要设卡。试办抽税。正拟缮折覆奏。接准两广总督臣叶名琛咨。据乐桂埠商禀称。乐桂一埠。引繁饷重。全赖湖南引地营销。概系船载。惟私贩则系挑驮陆路。今楚省于郴桂两属设卡。以船载为私贩。以引地为越境。是粤商先定正课。再纳课外厘金。成本倍增。难期利运。陆路私贩。既无饷课。又免厘金。获利愈丰。将见引地悉为私占。粤商每受楚私之苦。断无有将例定界址。置之不问。委员来楚。咨臣遣委大员会同粤员查看界址。勿任郴桂设卡抽厘等因。当经臣饬据司道会议。如查实系在粤纳课之官盐。应免抽税。饬令粤省委员顾炳章平翼先行回粤销差。另由楚省查案核办。兹臣检覆次部议。参考例案。湖南各属。除郴桂等十一州县外。其余皆系淮盐引地。自淮运中梗。民忧淡食。借拨粤盐之请。复又难行。户部始有设卡抽税之议。部臣之所以指明郴桂地方者。非不知郴桂之为粤盐引地也。诚以借引则行之自粤。原有引地可分。设卡则主之自楚。不能援例定界址为说。即如湖南之永州府。同一粤盐引地。而广西抚臣劳崇光原奏。如何设关之处。应由楚省妥议奏办。是其明证。今粤商乃以郴桂设卡。谓湖南置例定地界于不问。盖祗知粤盐营销粤省引地为百余年遵办之旧章。不知粤盐营销淮南引地乃百余年未有之创举。郴桂设卡抽税。户部已有明文。屡奉　　谕旨准行。固非粤商所敢争。亦非湖南置例界于不问。此郴桂不得不设卡之定局也。又部议。凡粤盐入楚。若不讲求抽税之法。坐视盐利归私。毫无补救。岂非可惜。是设卡抽税。必先防盐利归私。将欲化私为官。必先于私之来源。豫为稽核。查粤私浸楚。有由陆路挑运者。有由船装载者。而究之陆路挑载之私。其实皆由粤船售买而得。如湖南宜章临武两县牛头岔良田河口等处。历为楚粤商船起卸埠头。粤省私贩由此而止。楚省私贩由此而起。是欲防陆路之私贩。必先杜船运之私销也明矣。

乃粤商辄称粤盐入楚。处处需船。惟私贩偷漏。畏人盘查。遂百十成。恃众挑驮陆运。历年每受楚南私贩贩肆充之苦。一似陆运者为私。而船运者非私。不知郴桂私贩所挑之盐。果贩自广东产盐之所乎。抑仍从粤船转贩而来乎。粤中官盐。非船不能运楚。岂郴桂私贩之盐。又能不由船而运楚。是湖南郴桂设卡抽税。断无舍船运大宗之私不抽。而专抽陆路零星私贩之理。且楚省自设卡试办以来。并未见粤商装运官盐到埠。卡局亦未抽过官盐之税。粤商以概设水卡。谓湖南重征课外之厘。实则豫为借引行私地步。户部复议广西设厂抽税折内有云。商人借引行私。船户吞包夹带。为盐务锢习。正不止私贩之难于巡缉。盖实已早虑及之。此郴桂宜设卡不得不兼抽船载之盐之定局也。惟粤商既以重科为词。若湖南查私过严。势必有所借口。臣与司道悉心商酌。楚税固关军需紧要。粤课亦难虚悬。自宜全局通筹。务期粤饷楚厘。两无窒碍。溯查顺治十一年。部臣题准广西分销广东引盐。除在广东纳课外。每引纳军饷银九钱。盘割五项银三钱七分有奇。户部则例有每引征税之条。会典有按包抽税之则。斯皆粤盐官引。于完纳正课之外。再议抽税之成法。惟所抽军饷盘割银数过重。或照湖南现在试行粤盐每包抽钱七百文科算。比之广西现议余盐一包抽税银四钱八分之则更为轻减。如粤商仍以正引重科为疑。或即照前明两广总督王佑议定每正盐一引。许带余盐六引。正盐免税。余盐收税。其夹带多盐。许其自首。仍计引纳税。如隐匿不尽。盘出没官治罪一条。令嗣后埠商运盐一引。必运余盐六引。始准税六引而免一引之税。均经臣缕晰声叙。咨商两广督臣迅速酌核咨覆。臣维粤盐之营销湖南者。引地向祗郴桂十一州县。今于郴桂卡局抽税之外。不复问其所之。粤盐销路既广。销数自增。以溢销之盐补正引之税。不惟楚厘得稍资接济。即粤课亦自无短绌之虞。实属两有裨益。现当军需万紧。粤省咨覆需时。势难停待。臣与司道覆加熟商。拟即照明臣王佑议。每官盐一引。许带余盐六引。官盐一引免税。余盐六引抽税。以杜借引行私之獘。俾免影射而资接济。除咨明两广督臣转饬照办。伏乞　　皇上圣鉴。敕部迅速议覆施行。

　　四川盐法议略　
王守基

蜀古未有盐也。前代多以解盐易蜀茶。宋史皇佑四年。载范祥置制解盐旧禁。盐地一切通商。听盐入蜀。公私称便。熙宁七年。载熊本讨泸夷降之。于是淯井长宁诸夷皆内附。注云。淯井在叙州府长宁县北。泉有二脉。一咸一淡。取以煎盐。宋初为淯井夷所据。后置监于此。此蜀盐见于记载之始。然亦所产无几。不能及远。　国朝雍正初年。河东盐池犹岁办川盐五万席。运蜀营销。嗣后蜀人识泉脉者。始渐辟盐井。于各州县。在成都府属之简州者五百三十三眼。重庆府属之荣昌大足合州涪州铜梁者二十一眼。忠州直隶州者三十四眼。保宁府属之阆中南部者四百四眼。顺庆府属之南充西充蓬州者六十眼。绥定府属之大竹城口厅者四眼。叙州府属之富顺者三百八十二眼。夔州府属之大宁万县云阳开县者一百四十六眼。宁远府属之盐源者二眼。嘉定府属之乐山犍为荣县威远者一千六百六眼。潼川府属之三台射洪盐亭遂宁蓬溪中江乐至安岳者五千四十六眼。泸州属之江安者一眼。绵州直隶州者一百五十九眼。资州及所属之井研仁寿内江资阳者三百六十二眼。酉阳州属之彭水者十四眼。井之深者百余丈。浅亦数十丈。井眼甚小。不能容人。皆以钢钻累接。寸凿而下之。每凿一尺。须以木圈周围托其里。以防客泉。故辟一井。工以数年计。费以数万计。非强有力者弗能为。至卤泉之衰旺。用年之多寡。则地脉为之。人无可为力。一遇泉底滞塞。修理非易。间有井眼稍大。可以缒人而下者。亦以太深之故。重阴逼人。每至致命。惟天微雨。藉雨点以通阴阳之气。稍可施工。后有智者。于井置木盘。凿密空。实水其中。如微雨状。始能连日工作。各处情形。虽有不同。大概修井与凿井等焉。井透卤涌。以竹筒汲之。煎之于釜。自然成盐。其釜大者千余斤。煎盐有巴盐花盐之分。花盐者。散碎如雪。水气大而耗多。宜销于平原居民。巴盐者。坚凝如冰。水气净而耗少。宜销于山陬边境。花盐一日夜煎两伏火。得盐二百斤。巴盐三日夜煎一伏火。得盐五百斤。故其价值。巴盐尝高于花盐十余文焉。煎盐用煤者多。潼川府厂则用草。其地泉脉稍淡。汲卤于井。煎之使咸。泼浸于草灰中。另以井卤漉之。煎方成盐。是盐以再煎而成也。独叙州府之富顺。嘉定府之荣县。则皆有火井。其井凿之难。同于盐井。凿透时。火苗自生。然以气成。不得凡火不然。井口覆以铜帽。四面穿空。以竹筒接而引之。一井之火。可供数十之煎。井火竭时。间或出油。即所谓猛火油也。咸丰年间。曾有凿火得油者。其油入水能然。得风愈烈。每斤价值不过七八十文。故于江中剿贼。藉以取济。造物生物不测。其信然矣。井之出卤。多寡悬殊。或一井足供数十锅之用。或一井不敷一锅之用。且煎锅一口。须本数百金。往往有有井而鬻卤于人者。亦有置锅而买卤以煎者。故起课或以井计。或以锅计。

以井计者。八千八百三十二眼。以锅计者。五千三百六十九口。皆分上中下三则。上井征银三十余两二十余两不等。中井征银十余两数两不等。下井征银一两至数钱不等。上锅征银五两。中锅征银三两四钱。下锅征银二两。惟盐源县煎盐则以计。共六十六条半。所谓条者。犹一座也。每条征银十三两二钱。通省共征井锅课银一万四千九百六十一两八钱七分三厘。此川盐之课也。蜀人不谙行盐。产盐既多。即有陕西大贾习鹾业者。入蜀转运营销。其行盐疆界。则四川一省。九姓土司。及湖北宜昌府之鹤长乐二州县。施南府之恩施宣恩咸丰来凤利川建始六县。贵州之平越都匀石阡遵义思州黎平贵阳安顺兴义思南大定十一府。威宁平远黔西三州。清镇婺川毕节三县。先后请部颁水引三万一百七十八张。陆引十三万八千二百二十九张。水引多行于黔楚。而腹地少。陆引多行于腹地。而黔楚少。营销黔楚者。谓之边引。营销腹地者。谓之计岸引。言其计口授食有定岸也。水引载盐五千斤。征课银三两四钱五厘。陆引载盐四百斤。征课银二钱七分二厘四毫。每正盐一百斤。皆加耗盐十五斤。其营销黔省者。另行就黔征税。每年征银七千一百十三两三钱一分有奇。遇闰加征银五百九十二两七钱四分有奇。归入黔省造报。不在引课之列。引课共征银十四万四百九两六钱。此川盐之正课也。川盐起课最轻。每斤不及一厘。蜀行茶引旧例征羡截。羡即羡余。截者于缴引截角时交纳银两也。即仿照茶引之例。每引酌征羡截。边计水引。征羡余银一两二钱至五两五钱不等。边计陆引。征羡余银一钱二分至五钱五分不等。边水引征截角银一两。计水引征截角银六钱。边陆引征截角银八分。计陆引征截角银四分。行之未久。滞销之区。完纳维艰。即经查办。将云阳大宁营销川楚水引四千五百四十四张。及云阳大宁开县营销川楚陆引一万二千八百二十九张。免征羡余。截角虽轻。然滞岸犹嫌税则太重。又将大宁石砫厅水引一千七百十三张。及长乐太宁酉阳州等土司盐源县陆引四千八百六十七张。免征截角。勿论边计水陆。每引征纸朱脚力银七厘。此即部中刷引领引之费也。其井锅课银。每两征耗羡银一钱二分至四钱四分不等。通计羡截纸朱。共征银十五万八千五百二十三两二钱七分四厘。此川盐之杂课也。正课于次年专案题报。杂课则附入茶引羡截案内咨报户部。该省书吏巡役工食。即于羡截银内。按水引一张。提银三钱五分。陆引一张。提银一分八厘。约计银一万余两。每年实支销银五千一百二十二两。余银移解司库充公。盖至乾隆初年。而四川之盐务大备焉。然无盐政。以总督兼管。无运司。以茶道改为盐茶道。无场官。以州县代理。各井煎盐。于适中之地。设立厂垣。产盐皆运入厂。与引商成交。以犍乐富荣射蓬为三大厂。营销各处最多。其余简资等小厂。仅配销本州岛县。计引行远者少。至转运黔边大商。则全在三大厂配盐。他厂并无边引。惟夔州府之云阳大宁等厂。逼近楚省。楚引皆配二厂之盐。其盐色味稍差。楚省素称滞岸。

凡免征羡截之引。楚引十居八九。鹤长乐二处。续增犍为水引三百一十张。其盐色白味佳。大碍淮纲。至道光十八年。即经奏明。将引扣留存库。应完课银。由淮商包纳。该二处往往商倒引悬。由楚省委员办运。以济民食。盖当年川盐销楚。特其波及耳。至本省计岸。虽系按丁分引。然畅滞靡常。或以此县代销彼县之引。或以彼商认销此商之盐。互相认代。獘端丛生。久之即按其认代者着为定额。而私行认代。仍所不免。盐井衰旺。亦每数十年而一变。方兴之初。潼川之射洪蓬溪最旺。犍乐富荣次之。其余各井又次之。不数十年。射蓬即衰歇。反以犍富为上。方乾隆之四十九年也。各处盐井衰歇。历年积欠井课至十余万两。蜀盐大困。有林俊者。闽人也。官四川盐茶道。听民穿井。永不加课。蜀盐始蹶而复振。今日之井课。犹按原额征解。其实盐井之多寡。与册载大不相符矣。惟潼川府属。虽另开井眼。卤旺总难如初。且其产盐。花多而巴少。煎盐用草而工费。以致黔商日形竭蹶。积欠课银至七万有奇。始议与犍为黔商合总行盐。边计和衷。以十二年为限。至乾隆六十年。合总期满。将历年积欠归还清楚。潼商以着有成效。呈请。合十二年。以嘉庆元年为始。至十二年限满。年清年款。毫无。欠。潼商复掣引自办。甫经一载。即欠课银二万余两。又据潼商合恳仍归犍商代行。至道光八年。三次限满。始饬令潼商掣。自办。而该厂产盐愈少。不敷配引。仍系按年改配犍富两厂之盐。亦有将引张交犍富边商代销。屡屡亏折。疲罢愈甚。每年仅完正课。不完羡截。年复一年。拖欠累累。而汉州茂州巴州剑州蓬州什邡射洪盐亭平武江油彰明石泉营山仪陇新宁阆中通江安岳罗江安县绵竹德阳梓潼南江西充井研铜梁大足定远荣昌隆昌三十一州县。亦因卤衰销滞。商倒岸悬。无人接充。民间自在附近厂。买盐而食。正杂课银公议归入地丁摊征矣。盖盐商习尚奢靡。加以官吏陋规。日增月益。不数十年。大半家赀荡然。领引到手。无力运盐。始另觅殷实之户。代为运销。而收其租。名曰号商。号商既出租于引商。而所完课羡。又须交引商自行封纳。引商往往私自挪用。延不交库。且蜀盐正课最轻。有商未折引。官顾考成。代为垫完正课者。有引未销。盐商力尚可支。先为预完正课者。此项积引。既交正课。不能勒令缴残。商人即藉此影射重照。停阁新引。官吏亦视营销积引为利薮。任其折配。以旧间新。当年之额引。销路愈滞。此蜀盐受獘之源也。大概嘉庆二十四年以前。虽时盛时衰。课羡尚皆清完。二十四年以后。即商力日乏。欠项日多。积至道光三十年。几于全纲颓废。岌岌不可终日矣。始彻底清查。共积欠羡截银二十三万七千余两。共未缴残引二十二万八千五百八十一张。传齐众商。公同集议。酌量商力之厚薄。口岸之畅滞。分拨认代匀销。统限以十二年弥补全完。不准再行推展。号商既经办盐。即将姓名列入官册。课羡责令自行封匦。勿庸再交引商。以免辗转挪亏。其时惟犍富两厂边商。及成都华阳两县计商。稍为殷实。销岸亦畅。其余各厅州县。皆形疲滞。而潼商之疲滞尤甚。

故查出通纲积欠银二十三万七千余两之内。潼商即欠十三万有奇。总缘其强行边引。亏累日深。于是将潼商额行黔边水引二千五百二十二张撤出。交犍为边商一千二百三十七张。交富顺边商一千二百八十五张。该二厂产盐甚旺。商亦绰有余力。令其代办。运黔营销。惟黔边口岸。虽定有额引数目。并未分晰某州某县引若干张。当初边商皆在黔蜀交界。设店发卖。嗣则渐入黔省腹地。各占口岸。以致互相侵越。讦讼不休。委员查勘运盐道路情形。提集犍富两商。公拟划清界限。作为定岸。令犍商行黔水引。一由叙永。一由涪州龚滩。分运黔省安顺大定兴义普安思南石阡镇远思州等府厅销售。其分给代办之潼引。由涪州挽运至龚滩。转运思南石阡镇远铜仁思州。又由婺川之王家沱。转运婺川县销售。富商行黔水引。一由合江。一由綦江。一由涪州。分运黔省贵阳遵义都匀正安等府州销售。其分给代办之潼引。由涪州白马镇陆运正安水车等处。又由彭水县江口陆运濯水关直达平越都匀等府州销售。犍商婺川引盐。从王家沱起运。不得侵富商白马江口地面。富商由白马进运正安水车引盐。祗许在马头山过道。不准设店洒卖。其由江口进运濯水关直达平越都匀引盐。不准在婺川地面间包挂秤。口岸既清。即按其认定某州某县。于边引上另盖墨戳。然后发商捆运。其毗连处所。各自择隘设卡。互相稽查。荣县边商。向与富顺共岸。仍循其旧。至各厅州县疲滞情形。虽不相同。然大要不外于私充官滞。因定为稽火伏。加斤重。严关隘。勒缴残。以杜私盐之源。蜀场本无场官。户自煎自卖。走私者多。委员会同州县。将户编立保甲。某户井锅若干口。煎盐若干斤。配引若干张。随时稽查。令呈报登籍。按月由州县造册申报一次。则场私净矣。蜀盐每包正盐百斤。加耗十五斤。包索二十斤。向以一百三十五斤为一包。商人因银价昂贵。私行加重二百数十斤不等。相沿既久。骤难裁革。酌定巴盐以一百六十斤成包。花盐以二百斤成包。水引载盐五十包。花盐一万斤为定额。巴盐八千斤为定额。陆引载盐四包。花盐八百斤为定额。巴盐六百四十斤为定额。掣出余盐。照私盐例治罪。则引私清矣。盐船过关。本有稽查。其夹带私盐。向有带手盐赤膊盐丁口盐等名色。关吏得贿放纵。习为固然。现与严定章程。如遇前项私盐。立即拏送治罪。将逐日验放商号船只引盐包口斤数。五日申报一次。与场员所报之册。互相磨对。如有不符。或经委员查出贿纵情獘。官即参撤。吏则重惩。则盐船不得肆其夹带也。盐课奏销以后。即当随缴残引。惟蜀盐相沿奏销之时。课虽垫完。而引尚未折。此项积引。即按引补运。已属有碍新纲。况商人藉此重复影射。百獘丛生。从前积引。既经清厘以后。凡经奏销。勒限一年。即令缴残。如不申缴。作为废纸。不准再行运盐。则残引无所用其影射也。各衙门冗费。原因商人舞獘。始而馈送。继成勒索。每引或至数钱不等。商獘既除。官吏自无从挟制。将上下陋规。全行裁革。以纾商力。盖至是而蜀盐之法渐密。蜀盐之獘一清。实力奉行。当可大有起色。乃不数年即值淮盐不通。黔边滋事。蜀盐全注于楚。而其局一大变矣。

当金陵失陷。长江梗阻也。淮盐片引不到。楚岸盐价踊贵。每斤值钱百余文。虽议借浙盐借川盐改运道。迄无成功。而川中枭贩因而乘之。皆千百成队。排列抬枪大。连樯东下。官吏无可如何。咸丰四年八月。始辑而柔之。于宜昌府设局抽收厘金。每斤抽银一厘五毫。行之年余仅抽银二十余万两。嗣于荆州之沙市设立分局。凡川盐入楚。先在宜昌局抽厘二文五毫。其运至荆州沙市发卖。由行店于买户名下。抽厘钱四文五毫。一卖一买之中。共抽厘钱七文。合银三厘五毫。每月约收钱七八万串不等。未几即值川境不靖。井半遭蹂躏。不甚畅旺。且楚军围攻安庆。需饷甚殷。又于咸丰十一年。将沙市盐局。酌加厘钱二文。宜昌盐局。酌加厘钱一文。尔时银价在制钱二串以外。宜昌应完厘钱三文五毫。令商人交纹银二厘。及银价低落。又令商人折交制钱五文。以钱易银。局员颇沾余润。故盐厘报部。宜昌以银计。沙市以钱计。以钱合银。每年总在八十万两上下。迨同治三年。克复金陵以后。规复淮纲。又议重抽川厘。以为淮盐进步之计。于沙市盐局酌加厘钱三文。宜昌加厘钱二文。所收加厘。半济楚饷。半拨淮南收支。通计每斤宜昌抽厘钱七文。沙市抽厘钱九文五毫。抽厘之初。宜昌即每斤别抽钱一文。沙市每斤别抽钱五毫。作为局员公费。共抽厘钱十八文。而川盐之畅销如故。惟自宜昌至沙市。水程三百六十里。中间如宜都枝江洋汉董市江口高家套太平口涴市湾九处。皆支港纷歧。虽设卡稽查。仍多偷漏。同治六年。将沙市局归并宜昌总局。宜昌为川盐入楚要隘。万难飞越。凡川盐到局。即将应完厘钱十八文。一并提取。发给水程。开舱销售。沙市为水陆通衢。盘堤过载之盐甚多。但于此设卡稽查。其宜都九处分卡。全撤以节糜费。并于宜都上游之巴东县设卡挂号。于平善坝设掣验厂。江水发时。则改由屯甲沱掣验。盐船先由巴东挂号。报明包口斤数。发给舱单。至厂过掣。然后入局按数抽厘。颗粒不能走漏。所收数目。按季奏报一次。每季约制钱五十万余串文。其一文五毫公费。每年约收钱二十万串。一半提归正款充饷。一半为厘局经费。由外支销。此湖北抽收川厘之源委大略也。其本省抽厘。自咸丰五年始。当蜀盐运楚。额引必不敷用。议设联三照票。凡余盐运楚。皆先照章完课。发给照票。以为凭据。令出再三。商贩置若罔闻。而私运如故。乃于夔关设卡抽厘。凡无引余盐。每百斤抽银一钱三分。大宁一厂。在夔关以下。其余盐入楚。在于巫山县之空望沱设卡。一律抽厘。每年约收银十二万余两。此夔巫厘卡但抽余盐者也。楚价昂贵。蜀盐获利颇厚。初议酌量加课。商皆观望推诿。委员亲赴各厂劝谕。商愿按引捐银一厘。计水引一张。捐银八两。分为三股认交。户交银二两七钱五分。引商与号商交银五两二钱五分。除忠州开县云阳大宁边厂及归丁州县不计外。共捐银三十一万一千两。此咸丰四年也。

次年即改为就厂抽厘。于犍为之五通桥。富顺之自流井豆芽湾。蓬溪之康家渡。设想局四处。委正印官经理。仍按每片一厘之数。水陆引张。皆计斤抽厘。余盐每斤抽钱四文。并于乐山之牛华溪上牛市。富顺之牛佛渡镇溪口四隘。分设巡卡。委佐贰一员。专司验引收票。蓬溪厂产盐较少。不必另设卡员。即委分驻梓潼镇之遂宁县丞就便查验。其余简资等小场。由地方官一律照办。咸丰十年以后。黔匪外扰。松番内哄。川饷浩烦。将各厂厘金酌量加增。巴盐每斤加银一厘五毫。花盐每斤加银一厘。归丁之三十一州县。向准赴各厂买食余盐。尚多偷漏。又择各厂要隘之所。创立盐垣七处。户发卖余盐。皆令至垣交易。巴盐每斤加抽钱二文。花盐照旧。拣派公正绅士。协同委员会办。稽查严而走私少。始能丰旺。每年约抽银七十五六万两。此厂垣厘卡分抽正余者也。四川大江。经过成都。迤东历眉州嘉定府叙州府至泸州合州为川南。又东由江津县。历重庆府涪州忠州至夔州府为川东。蜀盐三大厂。犍乐富荣在川南。富荣盐由本厂小河至邓井关县丞点验放行。至泸州入大江。乐山盐由牛华溪入大江。犍为盐由五通桥入大江。均至四望关。通判点验放行。顺江东运。射蓬厂在川北。其盐由川北小河。直至重庆之唐家沱。方入大江。故重庆府向为边计引盐运道所总汇。其府经即摄批验所之职。咸丰十年。于府城设立总局。勿论边计运楚正盐余盐。悉令赴局完厘。运楚有引。巴盐每包抽钱六百五十文。花盐每包抽钱一千三百五十文。无引余盐。每包抽钱一千五百文。小河所来余盐。包口轻重不一。难以按包计算。则每斤抽钱五文。小其营销本省计岸。利息较薄。按水引一张。抽银二两。完厘之后。发给厘票。委正印一员。督率绅士经理局务。另委佐杂二员。一驻府城上游十里之香国寺。小河来盐。在此验船点包。送报单于总局。大工之盐。即由批验所查验送单。一驻府城下游二十五里江河会流之唐家沱。专司验票放行。局中所收厘钱。按钱一千。解库平银六钱。一年约收银二十五六万两。此重庆厘卡分别大河小河者也。以上三项。约共抽银一百十余万两。所收银两。皆按每银一万。提五百两。作为局员吏役薪水。数年以来。惟厂垣厘金。报至同治四年止。重庆自奏明定章以后。仅报过一次。夔巫报至同治三年春季。一季收银一万一千余两。收数大为短绌。其上游抽厘。发给照票。即与正引无异。余盐少与抑末。免日久獘生也。然风闻现在楚运。水引一张。皆带余盐五千斤。此项余盐。完厘与否。不可得而知之矣。此川省抽收盐厘之源委大略也。川楚厘金畅旺如此。其销盐可知。额引理应全完。乃行之十有余年。惟扣留存库之长乐。添行犍引三百一十张。于同治二年。有商认领输课。其历年正引。积压至九万余张。拖欠羡截至八九十万两。其故何也。盖号商行引商之引。先出租息。自抽厘之法。行余盐与正引无异。谁复租引乎。

故销盐自畅。正引自滞。若非引商把持。当可年清年款。惟引窝祖父以来。是其世业。一旦裁撤。则数百家皆将流为乞丐。且余盐厘金。重于正课。多征一两羡截。即少抽一两厘金。于济饷并无出入。此亦可以存而不论者矣。蜀盐办课。正杂不过三十一万两。常有缺产之虞。今则加至二百数十万两。仍有余盐。此所谓失之于东。得之于西。　国家课赋。以淮盐为大宗。自长江梗阻。三百余万之正供。尽归子虚。非蜀盐旺产。不但军饷无出。全楚之人。不几于淡食乎。天不爱道。地不爱宝。即值蜀井盐卤自生。旺产异常。乃　国家景运所致。非人力所能争也。淮运既通以后。若照旧章整顿淮纲。楚岸盐价。必大为跌落。川盐或可不禁自止。当事者意在保价济饷。淮盐每引抽厘至十余两。楚抽川厘已重。淮厘则又倍之。复不讲究养督煎。户惟利是图。每搀废滩潮霜以充数。其味苦涩。人不乐食。无怪乎川盐畅销淮盐反滞也。夫为政者贵因势利导。若川淮相持。势必至办淮者袒淮。办川者袒川。私盐因而乘之。今以所收川淮之厘数。按斤计引。仍不及当年楚岸额引之半。岂果销盐止此数也。其暗中私盐充斥。当已不少矣。职鹾政者。其平心察之。

　　楚省盐法请借拨川引官运官销疏　　　
胡林翼

窃照湖广两省。自淮盐阻绝以来。盐法遂无章程。惟藉邻省商贩。陆续运到。以济民食。此实暂时权宜之计。非可恃为久远也。查潞粤各盐。成本较昂。运贩止及近边。不能行远。惟川盐一水可通。成本较少。是以近年两省食盐。实以川盐为大宗。俨与淮运相埒。咸丰三年。前署督臣张亮基。奏请借拨川盐引张。派员督运。着有成效。因粤匪上窜。遂未续请。嗣后两楚食盐。皆系私商运贩。经川省之夔关。楚省之宜昌沙市。抽提课税后。即准作为官盐。任其所之。约计入楚之盐。以旺月计算。每月约合川省水引九百余张。一千万觔上下。此项盐觔。固未定有额数。亦未给有引票。惟视楚省盐价之长落。以卜来盐之旺衰。正月间宜昌有襄匪之警。商贩一月不前。南省盐价大昂。民间几于淡食。盐之来楚与否。其权皆操之商贩。不统于官。盐法为　国家之大政。利权下移。无此政体。万一奸商欲操奇赢。相率一月不至。民间即鲜食盐。一旦相随集。先到者倍蓰获利。后到者又复壅滞堪虞。大非便民裕用之道。臣等自省垣克复之后。即再四筹商。拟仍援张亮基借拨川引之案。而稍变通其法。改为官运官销。仍不夺商贩之利。以每月销盐九百引计算。拟按月官运川盐水引二百张。余七百余引。仍听商贩自运。由楚省派道府大员至川。会同川省委员。按月督运。仍照川省章程。完纳引课。到楚后。另派公正委员。勒限督销。其运盐资本。即由川省协济楚饷内。按月发交驻川委员承领运办。通四月报销一次。其所销盐价。并所获赢余。一并解赴大营。作为军饷。似此通融办理。其利实有数端。楚省引地。袤延数千里之大。民运衰旺不常。官运源源不竭。价值不虞顿长。缺乏随处可通。此一利也。川盐成本较轻。傥经理得人。则赢余颇厚。以实军储。不无小补。此二利也。川省济楚军饷。竭力供支。尚虞不足。兹画作盐本。在川省所筹。仍不过照向月之数。而楚省所获较丰。是不增饷而有增饷之益。此三利也。南省米多而缺盐。北省盐多而缺米。即令委员运盐易米。以作军实。此四利也。民运七而官运其二。既非占民之利。且商贩得随官运。可免痞徒讹抢之虞。此五利也。九江之于金陵。风利不过五日可至。是东征之师不仅目前之挹注。必以鄂为根本。即异日之饷糈。终赖鄂为转输。鄂省一隅之地。民力凋残。饷项日绌。凡有资军饷之事。几于搜索殆尽。此尤便民而不病商。实可万全无獘。如蒙　　俞允。即求　饬下四川督臣。每月借拨楚省富顺厂盐水引二百张。交楚省委员承办。并就近将济楚月饷。发交委员收领。以免往返解运之烦。其督运督销章程。并委员衔名。敬俟奉到　　谕旨。详悉咨送户部查核。试行半年。当有赢余以资军食。即可将蜀省月拨五万兵饷。再行奏请停止。所有吁请借拨川引作为官运缘由。理合恭折具奏。伏乞　　皇上圣鉴。训示祇遵。

　　川盐官运办有成效未可更改疏　　
四川总督丁宝桢

窃臣于光绪五年三月十二日。承准军机大臣字寄。光绪五年二月二十八日。奉　　上谕。恩承等奏川省官运局经民呈控多款请饬妥为区画或仍由官运或改官督商销总期无亏成本实惠及民等语该省盐务究应如何办理方于国计民生两有裨益着丁宝桢按照该民等所控各节确切查明严剔獘端体察商情或应仍由官运或应改官督商销据寔具奏不准稍涉回护该民等原呈着该督向恩承等咨取阅看钦此。臣跪读之下。仰见　　圣主实事求是。钦悚莫名。伏查川省盐务。积獘甚深。业经臣于开办黔边官运各折内。历次陈明。实无一字虚捏。其开办官运一切办理章程。均系力除夙獘。为疏引裕课利商便民至计。亦经于开办前详晰奏陈。咨部核覆。上年十二月官运一年期满。例应奏销。复经臣将一年征收税羡截厘及杂款各项。缕陈奏报。并将册结咨部核销各在案。窃臣开办黔边。议设官运。实为川省力救时獘。并隐为黔省办理招徕起见。当甫经议办之初。诚以　国家至计。事体宏大。未敢狃一己之见。徇一人之私。冒昧从事。致误大局。是以先行传知各商到省。咨询利病。然后与道员唐炯及熟悉川省盐务各员。将应办事宜。逐日集议筹划。确查獘端之所在。曲体商情之所宜。计自光绪三年四月起至八月底。历时五月之久。诸凡审定。知无窒碍。至九月初。乃敢奏定设局开办。创办之初。其难其慎如此。至开办后。臣复随时随处体察。凡有详牍。皆思之累日。手自批答。甚至彻夜不寐。必期事归妥协。力图百年经久之规。兹据恩承等奏民呈控多款。请饬妥为区画。仰蒙　　圣谕。令将官运及官督商销情形。查明据实复奏。臣谨将二者得失情形。两相比较。敬为我　　　皇太后　　皇上详陈之。查川省盐务向章办法。商人领引配运则归盐道。税羡经征则归州县。而总督则考其成。此则官督商销之微意也。夫官督商销。宜可以疏引而裕课矣。乃至今考之。积年停引至数十万。欠课至一百数十万。而已出未行之引。及拨厘填补之课。尚不知凡几。虽经前督臣骆秉章吴棠两次奏明。展限督销。而积引益多。欠课益甚。空有督销之名。毫无营销之实。驯至私枭四塞。商困岸疲。因易而为改代改配。官吏藉此婪索。商人遂违禁加觔。计每引二百觔。私加至三百数十觔及四百数十觔不等。官以得其使费。明知之而故纵之。以致一引行两引之盐。举国视为固然。毫不知惧。以致引张因之日滞。课税因之日绌。则官督商销之有病于　国。固昭然可睹矣。又川省盐务。需索甚多。商人领引配运则有费。运盐过关验截则有费。盐觔到岸售销则又有费。而费之至重而无定者。则尤在改代改配。引张套搭。此外如厂买盐之欺诈。江河行驶之覆溺。船户沿途之偷卖。私枭纠众之抢夺不与焉。夫商人持本求利。先则自顾成本。次则希冀获利。至使费过重。则商力不支。于是将前之花费者。转而取偿于加觔。而加觔又属违例。关卡倍肆留难。于是加觔犹不足以获利。又因而取盈于民食。此种獘端。作之者商人。而所以使之作者。全在官吏。则官督商销之有病于商与民。又昭然可睹矣。

况所谓官督商销者。必须各岸皆有正商。各商皆归本岸。乃可按名而督。今川省口岸半多废弛。不惟黔滇荒废之处。无本商可指。即本省计岸各商。皆时时更易。现在商多歇业。即屡饬地方官招募承认。竟有十余年无一应者。是既无商可稽。官虽欲督之。究从何而督之。此又官督商销之徒托空言也。自臣上年开办官运后。本年奏销。核计边计各额引。已全数销清。复带销积引至一万余张。所收税羡截厘及各杂款至一百余万两。是皆以　国家无用之废纸。易而为有用之正供。而边计各商。无不自以为得利。民间亦无不称为食贱者。推原所自。盖由官运之事事核实。所有商人从前一切无名使费。悉予删裁。而口岸又为划清。销路不相搀杂。其自买盐以至销盐。凡以前厂侵欺之獘。行运沉溺之险。船户偷漏之苦。私枭抢劫之害。全行扫除。商人无丝毫受累。而每引一张。该商坐获二十余两之利。盐价涨落。则照市价公议核定。由局悬牌晓谕。万众共知。故民间食盐。悉照定价承买。而商人以各有自然之利。亦不暗为价。是以自官运开办以后。民皆食贱。而私枭因商盐价可敌私。别无可图。无能搀越。相率敛迹。是以官引日销。税厘日旺。实由于此。则官运商销之有利于　国与商民。又昭然可睹矣。又况官运之责任甚大。如现在之道府公费十数万。皆取给于盐务平余。不另筹款而自裕。是不病商而吏治赖以整饬。京协滇黔各捐之抵拨。皆取给于带销税羡。无待备捐而自足。是不病民而饷项可以供支。而安定营防边勇粮。每年节省正款饷项。又约十余万。凡此亟需之款。试问之官督商销能乎否乎。臣恐其必不能也。且部议复淮已数年矣。夫部臣之定议复淮者。原因两江督臣沈葆桢奏明令淮商筹银数十万以助川饷。而复淮之后。又令于平善坝设勇以杜川私。合计二者。所费已不下一百数十万两。臣深念复淮本为至计。而窃虑淮商筹助川饷。其事甚难。至平善坝。设勇杜私。其患且不可测。是以于上年覆奏复淮折内。曾经附片奏明。容俟臣开办黔边三四年后。销路大畅。俾楚商有生计可图。然后渐次导之入黔。庶两淮无助饷之苦。鄂省无设勇之费。斯为善计。现在黔岸办理甫经就绪。滇岸亦已举行。事机已有可为。臣前复奏明于涪綦入黔河道。开凿险滩。俾利商运。以备黔岸畅销。即徐导楚商归彼。冀复淮岸于无形。现在又准部咨催办。此而问之官督商销能乎否乎。臣又有以决其必不能也。窃维盐务一事。官督商销则不能行。官运官销则必不可行。至官运商销。则是权操之上。利溥之下。尚为公允。盖官督商销。则一切之规费。既不能少。亦不能查。其利全归于官吏奸商。而　国计民生同病。此川盐已往之前车可鉴矣。官运官销。则利权归之于官。而转以阻小民谋生之路。其獘必极于掊克。而　国与商民均不受其利。此臣前曾计及之而不敢妄行者也。至官运商销。则官商之情通。官欲作一獘而商不愿从。商欲作一獘而官即示禁。彼此可以箝制。獘窦无自而生。

臣受　国厚恩。身膺疆寄。兴利除獘。事期有成。　朝廷之所以责臣者在此。即臣之所以力求尽职以图报称者亦在此。决不敢以浮言而昧大计。历蒙　圣明俯鉴愚忱。部臣又复洞悉情事。俾臣得所措手。一无牵制。日前奏销出办。成效已收。私衷窃幸。每与唐炯议及。谓非　　圣人之主持于上。不克臻此。窃不禁感激奋发也。至该户所控各节。臣已向恩承等咨取阅看。情词实为矫强。且经访闻。系富厂一二奸。恃富豪霸。习惯自然。深恨官运之利于商民。不便已私。故捏词以为耸听阻挠之计。若使官运果有不便。则官运交涉之处。尚有犍射两厂。何以并无一名呈递。即富厂户不下千余家。亦不闻有人出名。至于商人。则黔边及近边十三厅州县计岸。不下一二百家。亦未闻有一人呈诉。而本年开办滇岸告示一出。认岸之商。数日内已有二十余家。缴本领盐。异常踊跃。如果官运不便。则该商等必有鉴于黔边之害。相裹足。不自蹈汤火矣。今各处商均无异词。独此数名呈控。其情亦大可见。臣现已委员前赴该厂。提集该户等来省。虚衷查讯明确核办。容俟讯有实情。再行据实奏明办理。兹谨将官运现已办有成效未可更改各情形。先行覆陈。仰慰　　宸。再官运上年领引。营销极为畅旺。方期本年更有起色。乃自有官督商销之说。浮论纷起。黔边各商。怀疑畏。以致正二三三月销数。顿不如前。此则关系大局。并各岸委员分销考成。殊非浅鲜。臣现已出示晓谕各商。令其照常营销。万不可误听人言。自误生理。但望该商等见有此示。营销能照前踊跃。则所定抵拨京捐各饷。及勇粮公费各款均不致误。实为大幸。然即此以观。臣等办事之难。至此已极。不免私心惴惴耳。现在事机甚顺。惟祈　干纲独断。但责臣等以实效。俾臣与唐炯暨各委员共矢清白。慎始图终。俾　国家自然之利。不致隳于垂成。臣虽身为怨府。亦不敢避。所有官运盐务现已办有成效。应仍由官运。未可更改致误大计各情形。谨恭折附驿先行据实覆陈。伏乞　　圣鉴训示。

　　查明川省官运款目并原奏情形不符疏钦差大臣
光绪五年三月十二日。兵部递到军机大臣字寄。光绪五年二月二十八日奉　　上谕。恩承童华奏遵查川盐改归官运设局募勇开销糜费请饬该督确查收支各数据实覆陈等情等因钦此。臣等详阅原奏各折片。其所称大着成效者。系借拨五十八万成本。于光绪四年一年中通计。实已增收税羡截厘及各杂款约银九十五万余两。并无分毫多取商民。是以商民乐从。民食仍贱。黔边及近边各计岸食盐。从前一百数十文者。今落至七八十文。贵至七八十文者。今落至四五十文。又每年拨银十八万两。解交户部。并随解六千两。作为户部办公之用。再拨银六万五千两。分解黔滇两省。俾抵捐款。现饬造舢板船十号。选募水勇。以备滇岸缉私之用。及道府公费。亦于平余一项。积凑而成。此该督臣原奏之大概情形也。臣等按照原奏情形。检查全卷。并核之本年正月间。暨此次唐炯所覆各节。再札查司道各员。四面考证。以期将实在情形。确切查明。以凭覆奏。惟查原奏借拨成本总数。核与该局原册不符。又原奏征收数目。系牵列通省所收课厘而言。与道员唐炯此次所覆情形亦异。其原册内摊收杂款。列有局费一款。亦未入奏。册内护本一项。所收数目。与所奏数目亦复不符。唐炯正月间所覆单内列有开支水脚银六万两。此次所覆。又复删除。种种情形。前后牵混。而摊收杂银一项。尤为困商病民。臣等谨就显然可见者。敬为我　　　皇太后　　皇上据实陈之。查官运局拨借成本一项。据原奏内开。原借山东及本省盐本银五十八万两。兹调查官运局领收原册。暨札司道覆称。官运局共承领帑本银七十三万六千六百五十四两有奇。除还过十三万七千两外。该局尚欠司道两库帑本银五十一万九千六百五十四两零。又欠山东借本银八万两。是该局开办官运时。实借拨七十三万六千余两。并非五十八万。除还过十三万七千两。尚欠藩盐两库及山东五十九万九千余两。此查明官运局借拨成本之实在情形也。又查官运局征收一项。据原奏内开。官运局共征税羡截银二十万零三千余两。官引局共征税羡截银八万四千余两。又官运局又富荣犍乐渝城各局共收厘银一百三十余万两等语。现据道员唐炯所覆单开。官运局自光绪三年十二月营销起。至四年十二月截数奏销止。共征税羡截厘银六十四万九千九百一十七两六钱四分七厘。其富犍两厂官引局渝城厘局税羡引厘。均不由黔边盐务局主政等语。是道员唐炯所征收之税羡截厘。祗六十四万余两。其余均不由该员局内主政。何以原奏牵列通省收数。归功该员。殊不可解。臣等姑就原奏以通省所收税厘而论。统计征收税羡截厘一百五十余万两。查上年户部议定先缴后销。奏明在案。今官运局自光绪三年九月开办行引起。至四年十二月止。实系一年零三个月。所行之引。所收之款。若比较光绪二年一年所收一百零七万三千零。计多收五十余万两。若划除三个半月。仍以一年计之。尚不能多收此数。再详核多收之故。

查道光三十年。四川督臣徐泽醇奏准花盐每包定为二百觔。每引五十包。重一万觔。于咸丰初年议定抽厘八两。嗣于同治年间再议加厘。彼时商贩每引已私加至一万七千觔。经前督臣骆秉章督臣崇实先后查知其獘。遂就其加觔定为按觔加厘。除正引一万觔仍抽厘八两外。从新按其私加之数。合计每引一万七千觔。又加厘十七两。合之正厘共二十五两。使商人省引税之资。而饷需多厘金之助。夫前督臣岂尽贪墨徇私之吏哉。亦明知加厘为　国家不得已之策。遂有此权宜之计。是以厘金不匮。而商民仍复乐从。今该督革除加觔之獘。每包仍复二百觔。每引仍复一万觔。规复旧章。讵非正办。夫盐觔既复二百觔之旧。亦应改复八两之厘。若厘金复旧。则库储转绌。是以该督定为每引抽厘十八两。较之未改包以前每引抽厘二十五两固属明减。核之初抽厘之时。每引抽厘八两。则实暗加也。其多收之故半由乎此。病民之故亦由乎此。此查明官运局征收款项之实在情形也。又查官运局摊收杂款一项。据原奏单开所收黔厘护本引底签验勇粮平余六项。共三十八万一千六百余两。又据官运局原报该督暨盐道各册内。尚有局费四万八千余两。并未入奏。又护本一项。册内系三万五千余两。原奏系二万三千余两。亦属不符。但就原奏所开六项而论。从前旧章。并无此项名目。自设官运局起。始将此项格外摊加。以致商民交困。即如黔厘一项。业已奏明由川包解。姑无论于黔省之款项。有无窒碍。祗就川黔商民而论。边商买盐价内。摊交黔厘。尚属有辞可措。计商本与黔省无涉。自应分别办理。兹据司道查明该局包解黔饷银两系于边计各引中一并摊派。致令黔省盐价。较前日增。是不惟有困于商。且有病于黔民矣。如护本一项。查未办官运以前。商人运盐。商人自行筹资。作为护本。与官无涉也。乃开办官运以来。亦于售盐时摊派护本。是取商资而护官本。商民能勿怨乎。如引底一项。未办官运以前。行商运盐。坐商享引底之利。在官并不征收。亦与官无涉。然究系积年丛獘。既经部议裁革。自应遵办。何以又托恤商之名。摊收此款。又不发给商人。是在商之獘未尽除。入官之款实为巧取也。如各关签验一项。旧章亦无此名目。今为书差经费而设。亦系格外增加。如平余一项。查未办官运以前。商互相交易。本无所谓平余也。今官局于购盐时。则发市平。售盐时。则发库平。一出一入之间。每百两可剩四两有零。夫官民争利。已亵　国体。再不以信义相示而竞及毫厘。则民何以堪。如勇粮一项。原奏内称该局自行筹备。不动正款。又称该局并无分毫多取商民。然则所谓自行筹备。款将焉出。及考核各卷册及原奏折片。以上各款。无非于盐价内逐款摊加。夫以有限之盐本。而黔厘摊其中。护本引底摊其中。安定营勇粮又摊其中。再加之以市平出库平入。而谓商民乐从。无是理也。况商人本一而利十。犹患不足。若层层摊派。势必转相贵售。仍取偿食盐之户。查据司道覆称。从前黔省盐价卖至四分者。今贵至七八分不等。沿边计岸。亦较前贵至十余文不等。核之臣等沿途所收各呈。大略无异。民嗟贵食。可想而知。尚得谓之民食仍贱乎。此查明官运局摊加杂款之实在情形也。

又查官运局开支一项。查此次牵混甚多。颇难核算。有为官运缉私而设。已由别项支发。而该局并未计算者。有业已奏明由局动用。而尚未开支者。有唐炯前次呈开水脚银六万两一项。而此又复删除者。臣等既奉　　旨确查。自应通盘计算。以昭核实。据道员唐炯于正月间所递节略。内开薪水勇粮黔厘水脚签验等项。业经开支过三十六万二千余两。此内勇粮一项。系由光绪四年六月起。至十二月止。其自六月以前。溯自唐炯设立官运局开招营勇之日起。先由筹饷局支过十万零六千余两。似应一并计算。通计自设立官运局起。由筹饷官运两局业经开支薪水勇粮等项。共四十六万八千余两。夫以三十余万之杂款。焉能敷四十余万之开支。势将巧挪正款。移东补西。若谓不动正款。自行筹备。必至如摊派杂款。巧取商民。况此外复有奏明由局动用之公费一项。十四万四千两。拨解户部抵捐之十八万六千两。拨解滇黔二省抵捐之六万五千两。以上三款。又三十九万余两。尚未开支。臣等通盘核算。官运局每年应行开支八十六万余两。其所奏之制造炮船选募水勇费用口粮等项。尚不在内。再统计官运局及各局一年零三个半月所收之税羡截厘一百五十余万。加派之杂款等项三十余万。二共合计一年所得一百九十五万余两。若按年开去八十余万。较之旧章所赢不过八九万两。况摊加杂款之三十余万两。近剥削。困商病民。已有明证。夫　　朝廷方惠民之不暇。安用此敛怨之款。若谓开办滇岸。所获更多。设使停此摊派之杂款。其何能复有盈余。且谓滇岸所造船。所募水勇。其费用口粮。每年又多一番糜费。此查明官运局除去开支是否盈绌之实在情形也。以上各节数目。与原奏互有异同。其一切情形。与原奏亦多歧异。臣等窃维欲速见小。训诫昭垂。藏富于民。历有明验。从古言利之臣。咸以不加赋而财用自足一语为动人听闻之具。及行之日久。獘端丛集。隐患孔多。唐太宗云务蓄积而不恤人言。甚非国家之计。贞观中主。尚复不然。况我　圣明之世乎。溯自军兴以来。川省厘捐两项。协拨饷需者以千百万计。苟非　国家深仁厚泽。培养多年。何以人乐输将。一至于此。岂非藏富于民之明效大验哉。方今军务肃清。民气未复。　朝廷屡下勤恤之诏。疆吏更宜宣惠养之仁。乃川省设立官运局以来。动云兴利除獘。夫兴利除獘诚是也。然必有利无獘。或利大獘小。权其轻重。因势利导。而后有利于　国。不病于民。如有利亦有獘。兼之獘大而利小。尚不以利　国者病民。矧无甚利于　国。而又甚病于民乎。如今之官运局所收正款。已暗寓加厘。所收款。更巧为摊派。下与小民争利。竞及毫厘。专为官运开销。实烦巨款。利獘相权。得失可证。而尚欲拨解户部抵捐。拨解滇黔抵捐。又谓道府公费。亦由平余项下动支。种种用款。谓皆从五十余万成本中周转而来。譬如以一物而许赠数人。言之则矜张可喜。索之必展转挪移。理甚明也。

复查上年户部议定每月局收盐价。由总局汇解道库。洵为互相关键慎重库储起见。乃现据司道覆称。该局自光绪三年九月开办。迄今并无丝毫解交司道两库。即提借之项。亦未分款归还。又称司道两库维正之供。应拨京外饷需之用。今概置之不顾。以致筹拨万分拮据。反谓司道两库有此格外挹注。已觉宽舒。诚不解所谓挹注者何在。宽舒者又何在各等语。是官运局之设立。本为裕国便民起见。今种种剥削。重困商民。甚至逐款摊加。尚不敷该局之糜费。势必巧挪正款。以补漏卮。若谓办理得宜。可集巨款。此语殊难凭信。且现司道两库提借之款。既已久假不归。而司道两库应收之款。又不照章汇解。一出一入。悬歉百万两有奇。以致两库正款。反形短绌。似于　国计民生两无裨益。谨将臣等遵　　旨查明各缘由。恭折由驿驰奏。伏乞　　圣鉴。

再兴利除獘。务穷致獘之源。时獘则但理其时。法獘则全革其法。若好革而专务取盈。不恤民隐。必致救跛成痿。展转增剧。如川省边计各引。积未畅销。始由军务倥偬。人民未复。继由因陋就简。苟且目前。所谓时之獘非法獘也。时有獘则但拯其时。法无獘则仍循其法。查据司道覆称。黔省兵燹之后。人民多未复业。同治年间。每年营销不过五六千引。迨光绪元年。已销至六千六百余引。二年。人民渐复。食指渐繁。则销至七千七百余引。每年边引。自能逐渐畅行等语。是边引之是否畅行。全视边省人民之多寡。食指繁则销引自畅。时之至未至。不在乎法之变不变也。现在黔省人民日众。滇省久报肃清。滇黔边岸。本系川省引地。亦无所谓开办也。要在守成法。体商情。节冗费。因势而利导之。无欲速。无见小利。逐渐整饬。则滇黔各引自能畅行。渐归旧制。滇黔既复。则楚岸亦可退还。户部议覆内称。若川盐既有黔边可行。楚岸仍前不能退还。于淮鹾毫无利益。则此时借款动拨数十万金。徒为边岸一隅之计。将来岁收黔盐课税几何。万一本重利微。未免得不偿失。此诚度支持重之论。与其徒增冗费。又病商民。何如恪守旧章。渐图规复。一俟引地划清。淮鹾日畅。则　朝廷享自然之利。库储得维正之供。较之责效目前。似为有益。

　　云南盐法议略　
王守基

滇蜀之盐。皆产于井。蜀井凿于人。滇井则成于天焉。云南盐井二十四区。曰黑盐井。新井。沙卤井。新沙二井。盖附于黑井者也。设有盐课提举司。督饬黑井大使。煎销盐九百七十八万四千五百斤。曰琅盐井。距黑井东南百余里。设有琅井提举司专管。煎销盐一百八十三万三千三百三十四斤。曰阿陋井。草溪井。在楚雄府东南广通县界。设有阿陋井大使专管。煎销阿陋井盐五十八万八千八百五十斤。草溪井盐十七万三千四百斤。曰白盐井。安丰井。在楚雄府西北姚州界。设有白井提举司。督饬白井大使。煎销盐八百七十三万九千三百斤。安丰井大使。煎销盐三百八十二万八千一百斤。曰丽江井。老姆井。在丽江府之丽江县界。设有丽江井大使专管。煎销丽江井盐四十三万八千六百斤。老姆井盐二十万九千四百斤。曰安寍井。新洪井。在云南府西南安寍州界。由知州兼管。煎销盐二百八十四万六千七百四十斤。曰云龙井。在大理府西云龙州界。由知州督饬云龙井大使。煎销盐二百八十一万五千一百斤。曰只旧井。在武定州公元谋县界。由知县兼管。煎销盐十万六千一百二十二斤。曰抱母井。香盐井。在普洱府西威远厅界。由同知督饬抱香大使。煎销抱母井盐一百九十二万五千八百斤。香盐井盐九十九万一千二百斤。曰恩耕井。在镇沅直隶厅界。由同知兼管。煎销盐六十六万斤。曰按板井。距厅治差远。设有按板井大使专管。煎销盐七十六万五千斤。曰景东井。在景东直隶厅界。由同知兼管。煎销盐一百六十八万三百斤。曰弥沙井。在丽江府西剑川州界。设有弥沙井大使专管。煎销盐五万七千三百斤。曰磨黑井。木城井。安乐井。在普洱府之寍洱县界。由知县兼管。煎销盐七万八千九百斤。曰石膏箐井。在距普洱府三十余里山箐中。由知府兼管。煎销盐九十五万一千斤。嘉庆十二年。开化文山改食滇盐。加煎盐三十六万斤。一年共额煎销盐三千九百四十二万八千一百斤。配大照票十万七千九百零一张。小照票十四万一千一百五十六张。大票载盐三百斤。小票载盐五十斤。征正课银二十六万四千一百八十三两四钱七分三厘。养廉银五万八千三百三十二两七钱六分一厘。并费银五万三千七百五十九两三钱七分六厘。通共正杂课银三十七万六千二百二十二两六钱二分。遇闰加煎盐斤。课亦随增。此滇盐向来一定之课额也。云南久在夷服。二十四井。不详始于何时。多傍山依水。似池而深。中有卤源自涌。亦或间出淡泉。须修砌井身。格尸斗淡水。方可提卤入煎。较煎之法。汲卤以罐。十六罐为一背。每罐六斤。浓卤可煎盐十八两。淡者递减至十两为率。比较一时出卤几背几罐。即以定该井额煎之数。井上为屋。附近建煎舍盐仓。周外围以大堤。以防客水。然值大雨时行。水患犹不免焉。惟石膏箐井。出于极南环山深箐之中。生卤系属矿礁。先入釜融化。炼去渣滓。再煎成盐。沙丁入井采矿。皆开挖矿洞。日久洞深。两旁用短木撑抗。须裹粮张镫。佝偻而前。屈曲探凿。运至井口。桔而上。视汲卤之便。难易悬殊。井有数口。引风出入。呼吸相通。否则矿洞火不能然。

此亦如内地之开采煤窑。必须关风也。同为盐井。而卤源卤矿所产迥别。则前人所纪西域盐生于木生于草生于石者。皆无足异矣。滇盐止营销本界。不及他省。虽自元代已隶版图。而盐引始于至正元年。云南弗与。由元迄明。所用照票。皆由本省刊发。不颁自内府。总缘地处极边。故一切规模。皆略而弗详焉。　国初沿明旧制。向系盐商认票办运。配盐有定井。销盐有定岸。惟运盐水无舟。陆无车。全借人夫背负。则运费重。煎盐无煤炭。无荡草。全以木柴供烧。则工本重。他省盐课每斤约三四厘。淮南至重亦不逾一分。滇盐当初起课。即以一分为率。则课赋亦重。无三倍之利。故富赀巨商。皆弃而弗顾。多签保乡人。勉强承充。往往不数年而敝。商倒课悬。无力赔缴。因责之里甲。按户摊纳。且各井出卤。盛衰靡常。或井盐溢产而商不能运。或商力能运。而井又缺产。百姓苦淡食。而包纳无盐之课。积至乾隆末年。滇盐盖甚为民间之累矣。嘉庆五年。革去长商。改为煎卖。民运民销。无论商民。皆许输课领票。运盐不拘井口。销盐不拘地面。完课之后。听其所至各井煎盐。亦不限以例定额数。某井缺产。即以溢产之井拨补。但就二十四井现在煎盐实数。将向来一定课额匀算摊征。祗求于课无亏。不计此赢彼绌。有余作为溢课。尽征尽解。所有放票收课各事宜。即责成井员经理。俟试行二三年后。再酌定各井煎销额数。以严督销考成。至嘉庆八年着为定章。永远遵行。前列各井煎销数目。即嘉庆八年所定之额也。二十四井之中。惟黑井白井。出卤最旺。未尝淡缩。一省产盐不足四千万斤。而二井居其大半。盖滇盐之精华也。且与琅井同在楚雄界内。煎盐既久。柴薪维艰。采办须涉远道。井民力尝不给。始议由库借给黑井银二万两。白井安丰井银七千两。琅井银四千两。以为柴本。次年于井民卖盐价内。分作四季扣还。井民。即滇言所谓户也。嗣因琅井缺产。柴本停借。黑白二井。遂为常例焉。滇盐虽供一省之食。富庶以来。实不敷用。且盐井多在迤西迤南。东方绝少。东川昭通二府在东北隅。界邻四川。民间久已运食川盐。开化文山广南宝寍二府县在东南隅。界邻广西。尝苦茹淡。自乾隆四年。即派员赴粤采运粤盐。接济民食。惟由滇至粤。水陆数千里。委员既视为畏途。盐亦不能如期而至。故建议者。更令井民跴觅子井。以补正井之不足。然子井甚难。或凿获卤源。硝重不堪煎。或可以煎。不久即淡即涸。非试办一二年。比较定额。不能报部立案。维时石膏箐井。卤矿渐丰。可以加煎。嘉庆十二年。将开化文山改食滇盐。广南宝寍仍食粤盐。甲年之运。常丙年不至。十七年。又改为铜盐互易。盖广东鼓铸。岁需铜斤。须派员赴滇采运。现议即由滇办铜。由粤办盐。广西百色为适中之地。惟道经剥隘。三月以后。泥瘴即不能行。约定岁暮春初为限。铜盐皆运至百色。交易而退。各自运回本省。似较前为便矣。而盐之迟滞如故。所以然者。盐务锢习。凡客省借运。必多方刁难。使其跋。各处皆然。不独广东也。嗣又改为百色埠商带运。由广南府监视收发。初犹勉强支持。

道光二十年后。纲败埠悬。此典久废而不举矣。然广南宝寍未闻缺盐者。终赖子井之力也。子井昔亦有之。抱母有二子井。缺其名。阿陋有子井曰猴井。云龙有子井曰金泉。未知何时所开。其近来开采者。嘉庆二十五年。琅盐井民。在焦石潭子跴获子井一区。扎较每年煎盐十九万斤。名为生生。道光二年。又在附近跴获宝兴兴隆贺元新兴涌龙逢源六子井。皆可煎盐十余万斤。业猴井者。在附近黑井地方。跴获元兴永济二子井。时因安寍井淡缩。初议拨归安寍。而地势相远。难以兼顾。终归黑井提举管理。即为黑盐子井。黑井本有五眼。曰大东新沙复。大东二眼皆正井。新沙复即子井也。然向来新井沙卤井。列于二十四井之中。而复井不与者。意其出更在后也。后人所凿之井。多难经久。故抱母二子井。猴井。先后废弃。生生井煎办未及三年。即硝重味苦。无人买食。宝兴等六井。十数年后。陆续尽报淡枯。而复井亦于道光五年。被淹成废。其时山水暴涨。挟沙带石。大东新沙复全被填塞。堤岸桥房。冲刷大半。赈灾修工。借给库银二万五千余两。井身始皆修补完整。惟复井龙口伤损。卤源走失。因而封闭。嗣后二十五年。白井共四十一眼。被水冲淹。井身尽行坍塌。借给库银一万数千两。亦皆修复。开煎未尝废一。盖老井虽经水冲沙压。卤源自在。终古不敝。后凿者则不能也。被水之案。各井时有。但未尝如此之甚。凡井被灾。短产盐斤。须分限补煎。借给库银。须按年扣还。课额并未稍亏。非数年不能复元。以黑井之盛。被灾以后。历年拖欠柴本至八万余两。惟恃元永二子井。出卤日畅。与正井相埒。挹彼注兹。始能复振。故黑白二井。为滇井之精华。元永二井。又子井之精华也。以外子井。惟金泉尚在。然亦出卤日淡。其余试办旋停。未经报部者。不知凡几。惟未开子井以前。滇盐苦于缺产。既开子井以后。滇盐又苦滞销。缘内地及宣慰司所属夷界。私开者众。跌价抢售。大碍正盐。故道光六年。即经总督奏请禁止。严查私井。勒令封闭。并声明自开采子井以来。试办期内。所收课银。不入正项。遇有紧要差使。例无开销者。即于此内动支。二十余年。共享银六万余两。每年约需银三千两。此系必不可少之款。以后请于溢课内岁拨银三千两。以供开支。永为定制。溢课昔未尝闻也。更章以来而始有。道光六年以后而始着。然惟出于元兴永济石膏箐井为最多。石膏箐井。处极南界。内以临江府元江州。外以思茅宣慰司所属内五猛外八猛十三版纳。为销盐地面。初仅征课银一万五千两。嗣因拨补他井缺额。加办溢课银一万八千两。道光六年。查私井时。官迤南道者。人甚勇敢。统带兵练。将十三版纳私井。全行封闭。盐销大畅。于是始将该井改归迤南道管理。每年加办溢课银四万两。元兴永济之附于黑井也。因补复井之废。并未另起正课。每年约征银八万余两。尽数收入溢课。统计溢课之数。十三万有奇。半于正课。而他井不与焉。惟有所赢。即有所绌。若云龙井抱香二井恩耕井。

嘉庆二十五年以后。出卤即形淡缩。每年缺煎二三分不等。而安寍新洪二井尤甚。原额煎盐二百八十余万斤。后止能煎盐七十余万斤。短征课银。皆于溢课内拨补。除拨补缺额外。每年约余溢课银七八万两。一半听候部拨。一半留为本省沿边不时之需。其正课向系抵拨铜本。未尝解部。所征养廉。则自总督以下。州县佐贰。凡预于盐务者。皆取给焉。所征井费。即外办经费也。滇盐煎卖。民运民销。法甚简易矣。然亦出卤有稽。开煎有查。盐之入仓出仓。皆日籍月报。民贩领票运盐。挂号过掣。与引商无异。所历关隘。节节设卡盘。。惟大照票捆盐三百斤。一夫之力不能胜。须分数包。犹易夹私。道光十八年。将大照票剖一为三。一票一包。盘验较易。票私始净。至通省销盐地面。则以北杜川私。南防土盐为关键。川盐侵滇。以曲靖府南宁县之白水司。沾益州之炎松。寻甸州之易古。宣威州之可渡。四处为要口。南界土盐。则自东之西皆有之。东以安平之河口坝洒捏结白石头寨四汛为要隘。而文山蒙自之蛮耗河口二处次之。西以他郎之里仙江渡口及永昌之杉木和蒙化之漾濞为要隘。皆筹给薪水。责成地方官。派拨员役。常川守御。而各井走私之地。守隘缉私。兵练更星罗碁布焉。盖不净私。不能卫课也。课赋以外。尚有维西盐税猛野井课两款。维西在丽江府极西北隅。北界前藏。西接怒夷。夷民杂处。人食土盐。由通判征解税银五十两。猛野旧有老井二眼。曰磨铺井。认纳课银一百三十两。曰蛮耗井。认纳课银八两。此本皆在正课额内。更张之初。按盐计课。漏未核入。因与抵粤余息。同造入溢课。粤息者。开化文山借食粤盐。皆余盐也。并无引课。收获利息。仍应解粤。后改食滇盐。照旧列征。每年约二千两。滇盐之法。以有余补不足。溢课不作正额。常留余地。且民贩无纲商之汰侈。州县无督销之考成。浮费陋规。无因而起。故能永远遵行。然日久獘生。亦或时有。石膏箐井之改归迤南道也。放票掣盐。多派家丁监视。官尝不能一至。久而从中婪索。该井运盐。每百斤例加耗盐三十斤。私增至七八十斤。而官又勒令井民三十七户。每月多煎盐数万斤。以供道署例外经费。井民力不能支。道光十七年后。溢课即常缺额。皆责令井民垫完。且矿洞开挖日久。矿路愈远。兼以出矿夹泥带沙。煎炼更难。至二十五六年。又值临安元江疫毒传染。人多伤耗。而猛野私井。渐多自煎自食。销路大滞。连年溢课。亏缺大半。严比亦不足数。井民惫甚。始赴督辕控告。奏明裁禁陋规。后加之溢课四万两。酌减三成。将抱香大使。改为石膏箐井大使。驻扎井地。专司稽查。而抱香二井。即由威远同知督管煎销。其它法制稍变者。惟弥沙井产盐本少。道光十一年。即将大使裁撤。改归剑川州知州兼管。安丰井与白井近在咫尺。原设一提举两大使。未免冗滥。故咸丰二年。将安丰井大使议裁。由白井大使兼管。余则悉由旧章也。

使地方安静。当至今可以无獘。乃咸丰五年。即值回民滋事。三迤半遭蹂躏。盐务遂堕于地。而石膏箐井。亦于咸丰八年奏报坍塌矣。盖取之太尽。洞老山空。亦势所必至也。然就其山中跴觅矿线。当有子井可开。即老井塌歇数十年。矿苗亦必复生。以煤窑例之。当不至于终成废弃。惟地方未复。无从议此。同治元年。总督奏派回弁办理黑井盐务。迄无音耗。想亦格于时势耳。其奏销向系甲年乙报。奏至咸丰四年止。按册而稽。年清年款。从无蒂欠。一切章程。与原定无异。惟各井煎盐额数。稍有参差。而黑井白井未尝少变也。但使回务肃清。举而张之。当自易易矣。当乾隆年间盐务极盛之时。蜀盐甫行。滇盐方獘。嗣后各省盐务皆由盛而极衰。多方调剂始起。惟滇蜀盐定章之后。始终如一。以未尝加征帑利摊派河工也。然蜀以引商把持。近亦积欠羡截百余万金。滇则丝粒清完。于是谈盐法者多为就场抽税之说矣。夫前人规画。亦相度形势。因地制宜。若额大课重之地。漫为尝试。未有能济者也。

　
卷五十五　户政二十七榷酤

　　前因时论十八税敛　　　　　　　
吴铤

关市之征。盖将摧抑富商巨贾之窃利权。削弱豪家大姓之侵细民者也。然而受其害者。细民也。富商大豪。挟其厚赀以与民为市。居奇积赢。利及锱铢。上之人因以厚征之。欲以夺其利也。然彼方计其值以权子母。酌其入以逐什一。墆财役贫。转谷郡邑。上之所以摧折者止矣。而彼之居奇自如也。上之所入愈多。贫民之所出愈无限。而富商大豪中处其闲。乘积货逐利。上以供　朝廷之赋税。下以操天下之利柄。百物腾贵。黎民重困。案关市之征。凡原隰之沃衍。园廛之生息。山泽之遗利。苟一物之可敛。一名之可纪。无不收其税而取其值。但行之既久。即欲施旷。大之恩。而尽予蠲除。势必不行。汉文弛山泽。和帝诏山林饶利。陂池渔采。勿取假税。乃后世所旷见。而计臣所不乐闻也。夫以关市之利。一一归之于上。虽天不能生。地不能长。百物不能养。以调其有余不足之数。则当酌中制以用之。使不至病民以病国。捐末利以还之。使不至损下以损上而已。元至元时。定收课税法。法三十分取一。商贾流行。百姓安业。诚以此行之。则苛敛之法除。烦扰之事去。不竭财于既涸之渊。不藏财于尽坐之府。恐有司好为浮冒。特命贤有司司其事。禁胥吏不得为奸。额外耗羡。不得递加。虽不能复讥而不征之制。然亦可以不至于为暴与。

　　禁末　　　　
王柏心

末亦多途矣。商为之首。先王为其妨农也。恒抑之。秦发民戍边。先。次市籍。汉高即位。复取贾人子折辱之。顾趋商者益多。以天子之威。不能伸令于庶民。诚事势之不可解者。故错之言曰。法律贱商人。商人已富贵矣。尊农夫。农夫已贫贱矣。然其时商犹有功于农。未甚困农也。农之所挟。粟米布缕。所需百物之用。所挟不能流转。所需不能罗致。商从而懋迁之。于农甚便。独奈何重折辱之。今之商非昔之商矣。不惟妨农且困农。不惟困农。上自贵流。下逮舆台。商皆钩取其赢余。而困之何者。敦朴之原绝。而奇之风炽也。百室之聚。必有数十家之市。千室之聚。必有数百家之市。万室之聚。必有数千家之市。核其器用。裨衣食者财什二三。余皆炫耳目荡心志者也。且夫商之所以奔走人者。在役末技。在通番货。二者。殃之门。蠹之府也。古者造作之区。官考其效。工执其艺。必中程。必利用。非是者有禁。故诈伪毋敢作。今也工之习恒业者。困与农民等。而末技之徒。穷极工巧。日日增加。财之源有尽。巧之窦无涯。以有尽徇无涯。安得不竭。其番货之奇淫。又千百倍于末技。挟无形之酖毒。烁九州岛之膏血。开尾闾之大壑。荡四民之筐箧。此二者。商皆笼而有之。夫利散于末技。犹曰吾民也。使利散于番舶。是岂不可为痛心者乎。然则返之之术。惟在躬行节俭。倡之于上。始自贵近。及乎编氓。然后优为之恤。厉为之禁而已矣。农。宜恤者也。今令农有能力耕倍收不出乡里者。复赐爵之例。宽其徭役。则趋农者必益奋。商之通有无佐衣食者如故。其有敢役游技。通番货。与为游技者。厉禁之。禁之不率。则着之下籍。别其衣冠。徭役不得代。子弟不得预试入仕宦。令吏以时阅市之百物。有奇不中法度者。售与购皆有罪。州县举其要。以此定课绩殿最。行之十年。或者末流稍衰乎。不然。吾惧夫公私之财力。毕归漏卮。后欲救之而无及也。

　　征商论　　　
俞正燮

孟子言古之为市。有司者治之。有贱丈夫罔市利。始征商。谓仁政本不征商。商君则言重赋抑末。垦令篇云。重关市之赋。则农恶商。商有疑惰之心。外内篇云。末事不禁。则技巧之人利。市租太重。则民不得无田食贵籴。食不利而又加重征。则民不得无去其商贾伎巧。而事地利矣。按商贾。民之正业。易称先王通商贾。书言虞。夏使民懋迁有无化居。周酒诰言牵车服贾养父母可以乐饮。建国若郑。不侵其业。不得以为贱。又斥之为末。战国士无恒产。乃始发愤詈富人。战国策鲁仲连云。商贾之行不忍为。又有商君之策。皆所谓横议。疾贫妒富。亦其识之未宏也。周时太宰九职。商贾阜通货贿。闾师任民任商以市事贡货贿。其征商也。经入则九赋有关市山泽币余。司门征其货贿。廛人敛絘总质廛罚之市布。其无邸肆立持。则肆长敛其总布。又泉府有市之征布。其经出则大府职。以待膳服丧纪赐予。廛人布入膳府。至凶荒札丧。则司市云市无征。司关云国凶札则无关门之征。譬农凶岁不取盈也。孟子乃谓仁政关讥而不征。市又不廛不征。或由不悉周法。后人有经书不能读。折衷至当。分持孟子商君之说。或曰非仁政。或曰抑末反本。天理烂熟。使天理仁政。两者不能并立。四民皆王者之人。君臣之义无所逃于天地之间。不应商贾独以仁政不事君。专以征科苛责农民。上下相接以义。商贾若是末。则圣王循天理。不得因末为利。若云重征以抑末。则何如禁绝之。乃反诱而征之哉。楚汉兵争农废。财在商贾。汉杂用王霸。欲商贾输财。不得其名。直曰困辱之而已。至桑宏羊窃商君之说。始饰其辞曰。富商大贾无所牟大利。则反本而万物不得腾跃。郑康成注关市山泽币余之赋云。皆末作当增赋者。若今贾人倍算。夫圣人仁政固征农矣。仁政独不宜授田课植农桑而不征欤。农岂亦末作罔利。当征之使反本循天理冻馁欤。然则不征商非仁政。征商非抑末也。夫征商与征农。其义一也。

　　墟市论　　　
高崧
  </div>
  <div class="pagination">
   <a href="皇朝经世文续编_page94.html">
    上一页
   </a>
   <span>
    ...
   </span>
   <a href="皇朝经世文续编_page90.html">
    90
   </a>
   <a href="皇朝经世文续编_page91.html">
    91
   </a>
   <a href="皇朝经世文续编_page92.html">
    92
   </a>
   <a href="皇朝经世文续编_page93.html">
    93
   </a>
   <a href="皇朝经世文续编_page94.html">
    94
   </a>
   <span class="current-page">
    95
   </span>
   <a href="皇朝经世文续编_page96.html">
    96
   </a>
   <a href="皇朝经世文续编_page97.html">
    97
   </a>
   <a href="皇朝经世文续编_page98.html">
    98
   </a>
   <a href="皇朝经世文续编_page99.html">
    99
   </a>
   <a href="皇朝经世文续编_page100.html">
    100
   </a>
   <span>
    ...
   </span>
   <a href="皇朝经世文续编_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
