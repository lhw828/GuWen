<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 48 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 48 页/共 287 页
  </h1>
  <div class="content">
   智恶乎开开于学学恶乎立立于教学校之制惟吾三代为最备家有塾党有肇术有序国有学立学之等也八岁入小学十五而就大学入学之年也六年教之数与方名九年教之数日十年学书记十有三年学乐诵诗成童学射御二十学礼受学之序也比年入学中年考校以离经辨志为始事以知类通达为大成课学之程也大学一篇言大学堂之事也弟子职一篇言小学堂之事也内则一篇言女学堂之事也学记一篇言师范学堂之事也管子言农工商萃而州处相语以事相示以功故其父兄之教不肃而成其子弟之学不劳而能是农学工学商学皆有学堂也孔子言以不教战是谓弃民文始入而教其民三年而后用之越王栖于会稽教训十年是兵学有学堂也其有专务他业不能就学者犹以十月事讫使父老教于校室见公羊传宣十五年注有不帅教者乡官简而以告其视之重而督之严也如此故一国之内无一人不受教无一人不知学兔之野人可以备捍城小戎之女子可以敌王忾贩牛之郑商可以退敌师轮之齐工可以语治道听舆人之诵可以定霸采乡校之议可以闻政举国之人与国为体填城溢野无非人才所谓以天下之目视以天下之耳听以天下之虑虑三代强盛以此也

马贵与曰古者户口少而才智之民多今户口多而才智之民少余悲其言虽然有由也先王欲其民智后世欲其民愚天下既定敌国外患既息其所虑者草泽之豪杰乘时而起与议论之士援古义以非时政也于是乎为道以钤制之国有大学省有学院郡县有学官考其名犹夫古人也视其法犹夫古人也而问其所以为教则曰制义也诗赋也楷法也不必读书通古今而亦能之则中才以下求读书求通古今者希矣非此一途不能自进则才异能之士不能不辍其所学以俛焉而从事矣其取之也无定其得之也甚难则倜傥之才必有十年不第穷愁感叹销磨其才气而无复余力以成其学矣如是则豪杰与议论之士必少而于驯治天下也甚易故秦始皇之燔书诗明太祖之设制艺遥遥两心千载同揆皆所以愚黔首重君权驭一统之天下弭内乱之道未有于此者也譬之居室虑其僮仆窃其货束而缚之寘彼严室加鐍焉则可以高枕而卧无损其秋毫矣独惜强寇忽至入门无门入闺无闺悉索所有席卷以行而受缚之人徒相对咋舌见其主之难而无以为救也

凡国之民都为五等曰士曰农曰工曰商曰兵士者学子之称夫人而知之也然农有农之士工有工之士商有商之士兵有兵之士农而不士故美国每年农产值银三千一百兆两俄国值二千二百兆两法国值一千八百兆两而中国只值三百兆两工而不士故美国每年自创新艺报官领照者二万二百十事法国七千三百事英国六千九百事而中国无闻焉商而不士故英国商务价值二千七百四十兆两德国一千二百九十六兆两法国一千一百七十六兆两而中国仅二百十七兆两兵而不士故去岁之役水师军船九十六艘如无一船榆关防守兵几三百营如无一兵今夫有四者之名无士之实则其害且至于此矧于士而不士聚千百帖括卷折考据词章之辈于历代掌故瞠然未有所见于万国形势瞢然未有所闻者而欲与之共天下任庶官行新政御外侮其可得乎

今之言治国者必曰仿效西法力图富强斯固然也虽然非其人莫能举也今以有约之国十有六依西人例每国命一使今之周知四国娴于词令能任使才者几何人矣欧美澳洲日印缅越南洋诸岛其有中国人民侨寓之地不下四百所今之熟悉商务明察土宜才任领事者几何人矣教案界务商务纷纷屡起今之达彝情明公法熟约章能任署章京各省洋务局者几何人矣泰西大国常兵皆数十万战时可调至数百万中国之大练兵最少亦当及五十万为千营每营营哨官六员今之习于地图晓畅军事才任偏裨者几何人矣娴练兵法谙习营制能大众遇大敌才任统帅者几何人矣中国若整顿海军但求与日本相敌亦须有兵船百四十余艘今之深海战能任水弁者几何人矣久历风涛熟悉沙线堪胜船主大副二副者几何人矣陆军每营水师每船皆需师二三人今之练习医理精达伤科才任军医者几何人矣每造铁路十英里需用上等工匠二员次等六十员今之明于机器习于工程学才任工师者几何人矣中国矿产封鐍千年得　旨开采设局渐多今之能察矿苗化分矿质才任人者几何人矣各省议设商务局以保利权今之明商理习商情才任商董者几何人矣能制造器械乃能致强能制造货物乃能致富今之创新法出新制足以方驾彼族衣被天下者几何人矣坐是之故往往有一切新法尽美尽人人皆知而议论数十年不能举行者苟漫然举之则偾辙立见卒为沮抑新法者所诟詈其稍有成效之一二事则任用洋员者也而轮船招商局开平矿局汉阳铁厂之类每年开销之数洋人薪水几及其半海关厘税岁入三千万为国饷源而听彼族盘踞数十年不能取代即此数端论之任用洋员之明效大可睹矣然犹幸而藉此以成就一二事若然舍旃则将并此一二事者而亦无之呜呼同是圆颅方趾戴天履地而必事事俯首拱手待命他人岂不可为长太息矣乎

若夫四海之大学子之众其一二识时之彦有志之士欲矢志独学求中外之故成一家之言有人矣然不通西文则非已译之书不能读其难成一也格致诸学皆藉仪器苟非素封末由购置其难成二也增广学识尤藉游历寻常寒士安能远游其难成三也一切实学如水师必出海操练矿学必入山察勘非藉官力不能独行其难成四也国家既不以此取士学成亦无所用犹不足以赡妻子免饥寒故每至半途废然而返其难成五也此所以通商数十年而士之无所凭借能卓然成异材为国家用者殆几绝也此又马贵与所谓姑选其能者而无能之人则听其自为不肖而已姑进其用者而未用之人则听其自为不遇而已豚蹄满篝之祝旁观犹以为笑复束缚之驰骤之销磨而钤制之一旦有事乃欲以多材望天下安可得耶安可得耶

然犹曰洋务为然也若夫内外各官天子所以共天下也而今日之士他日之官也问国之大学省之学院郡县之学官及其所至之书院有以历代政术为教者乎无有也有以　本朝掌故为教者乎无有也有以天下郡国利病为教者乎无有也当其学也未尝为居官之地其得官也则当尽弃其昔者之所学而从事于所未学传曰吾闻学而后入政未闻以政学者也以政学犹且不可今之既入官而仍读书者能有几人也以故一切公事受成于胥吏之手六部书办督抚幕友州县房科上下其手持其短长官无如何也何以故胥吏学之而官未学也遂使全局糜烂成一吏例利之天下祸中腹心疾不可为是故西学之学校不兴其害小中学之学校不兴其害大西学不兴其一二浅末之新法犹能任洋员以举之中学不兴宁能尽各部之堂司各省之长而概用洋员以承其乏也此则可为流涕者也

不宁惟是中国孔子之教历数千载受教之人号称四百兆未为少也然而妇女不读书去其半矣农工商兵不知学去其十之八九矣其余一二占毕咿嚘以从事于四书五经者彼其用心则为考试之题目耳制艺之取材耳于经无与也于教无与也其有通人志士或笺注校勘许忠于许郑或束身自爱归命于程朱然于古人之微言大义所谓诵诗三百可以授政春秋经世先王之志者寡能留意则亦不过学其所学于经仍无与也于教仍无与也故号为受教者四万万人而究其实能有几人则非吾之所敢言也故吾尝谓今日之天下幸而犹以经义取士耳否则读吾教之经者殆几绝也此言似过然有铁证焉彼礼经十七篇孔子之所雅言今试问缀学之子能诵其文言其义者几何人也何也科举所不用也然则堂堂大教乃反藉此疲敝之科举以图存夫藉科举之所存者其与亡也相去几何矣而今日之科举其势必不能久吾向者所谓变亦变不变亦变与其待他人之变而一切澌灭以至于尽则何如吾自变之而尚可以存其一二也记曰下无学贼民兴丧无日矣传曰小雅尽废则四夷交侵而中国微忾我儒教爰自东京即已不竞宋之间陷于老隋唐以来沦于佛外教一入立见侵夺于彼保之徒强聒不舍挟以国力悍无伦今吾见通商各岸之商贾西文学堂之人士攘臂弄舌动曰四书六经为无用之物而教士之著书发论亦侃侃言曰中国之衰弱由于教之未夫以今日帖括家之所谓经与考据家之所谓经虽圣人复起不能谓其非无用也则恶能禁人之不轻薄之而遗弃之也故准此不变吾恐二十年以后孔子之教将绝于天壤此则可谓痛哭者也

亡而存之废而举之愚而智之弱而强之条理万端皆归本于学校西人学校之等差之名号之章程之功课彼士所著德国学校七国新学备要文学兴国策等书类能言之无取吾言也吾所欲言者采西人之意行中国之法采西人之法行中国之意其纲三一曰教二曰政三曰艺其分目十有八一曰学堂二曰科举三曰师范四曰专门五曰幼学六曰女学七曰藏书八曰纂书九曰译书十曰文字十一曰藏器十二曰报馆十三曰学会十四曰教会十五曰游历十六曰义塾十七曰训废疾十八曰训罪人所拟章程皆附于各篇之后

今之同文广方言水师学堂武备学堂自强学堂实学之类其不能得异才何也言艺之事多言政与教之事少其所谓艺者又不过语言文字之浅兵学之末不务其大不揣其本即尽其道所成已无几矣又其受病之根有三一曰科举之制不改就学乏才也二曰师范学堂不立教习非人也三曰专门之业不分致精无自也故此中人士阁束六经吐弃籍于中国旧学既一切不问而叩以西人富强之本制作之精亦罕有能言之而能效之者昔尝戏言古人所恶者离乎夷狄而未合乎中国今之所患者离乎中国而未合乎夷狄推其成就之所至能任象鞮之事已为上才矣其次者乃适足为洋行买办冈必达之用其有一二卓然成就达于中外之故可备国家之任者必其人之聪明才力能藉他端以自精进而非此诸诸学堂之为功也夫国家之设学欲养人才以共天下而其上才者仅如此次下者乃如彼此必非朝廷作人之初意也今朝士言论汲汲然以储才为急者不乏人学校萌芽殆自兹矣其亦有洞澈病根之所在而于此三端者少为留意已乎

抑今学校之议不行又有由也经费甚巨而筹措颇难虽知其急莫克任也今夫农之治畴也逾春涉夏以粪以溉称贷苦辛无或辞者以为非如是则秋成无望也中人之家犹且节衣省食以教子弟冀其成就光大门闾今国家而不欲自强则已苟欲自强则悠悠万事惟此为大虽百举未遑犹先图之吾闻泰西诸大国学校之费其多者八千七百余万其少者亦八百万小学堂费英国每年三千三百万元法国一千四百万元德国三千四百万元俄国五百万元美国八千四百万元中学大学共费英国每年八百六十万元法国三千万元德国二百万元俄国四百余万元美国三百余万元日本区区三岛而每年所费亦至八九百万人之谋国者岂其不思撙节之义而甘掷黄金于虚牝乎彼日人二十年兴学之费取偿于吾之一战而有余矣使吾向者举其所谓二万万而百分之取其一二以兴学则二十年间人才大盛去年之役宁有是乎呜呼前事不忘后事之师及今不图恐后日之患其数倍于今之所谓二万万者未有已时迨痛创复至而始悔今之为误又奚及乎今不惜糜重帑以治海军而不肯舍薄费以营学校重其所轻而轻其所重譬之孺子怀果与金示之则弃金而取果譬之野人持寸珠与百钱示之则遗珠而攫钱徒知敌人胜我之具而不知所以胜之具旷日穷力以从事于目前之所见而蔽于其所未见究其归宿一无所成此其智视孺子野人何如矣

西人之策中国者以西国之人数与中国之人数为比例而算其应有之学生与其学校之费谓小学之生宜有四千万人每年宜费二万二千六百万元中学之生宜有一百十八万四千余人每年宜费五千九百万余元大学之生宜有十六万五千余人每年宜费七千一百万余元今不敢为大言请如西人百分之一则亦当有小学生四十万人中学生一万一千八百四十人大学生一千八百五十余人每年当费三百五十六万元中国房屋衣食等费视西人仅三之一则每年不过一百余万元耳犹有一义于此中国科第之荣奔走天下久矣制艺楷法未尝有人奖劝而驱策之而趋者若骛利禄之路然也今创办之始或经费未充但使能改科举归于学校以号召天下学中惟定功课不给膏火天下豪杰之士其集而俛焉从事者必不乏人如是则经费又可省三之一岁费七十余万足矣而学中所造之人材即以拔十得五计之十年之后大学生之成就者已可得八千人用以布列上下更新百度沛然有余矣夫以日本之小每年之费尚至八九百万而谓堂堂中国欲得如日本十二分一之费而忧其无所出耶必不然矣

　　兴学校论
自古教学之盛三代而下无过于周官分大学小学士别进秀造选其在王国则有璧水圜桥其在诸侯则有党庠州序无论王子之贵凡民之贱共乐追随咸归陶淑故多士济济桢干出焉其立法之收效之隆后世莫之与京矣继周而后诸子百家纷然错出文章词赋递变更新究之词藻虽工无关实义徒然得其糟粕曷尝达乎精微识者于以叹学校之日衰知古今人之不相及也至于今日世之论学者身列胶庠名登科第五言八韵自命雄长词坛三比八股亦已蜚声翰苑本不切于事情并无俾于日用或侈谈宋学语不外乎程朱考究汉文言皆本乎马郑坐而言曷尝起而行口授之词耳食之学遂凌夷以至于今而学校愈不可问矣夫学校之不兴岂尽关作君作师之不力哉亦为士者之不能自振拔耳昔日本当孱弱之候其前相伊藤博文微时愤强之逼处难旧党之无能与其同志者五人西游于英国取其书而读焉或虚衷采访或刻志研求归而教其国人去守旧为维新商以是而通工以是而惠国以是而富兵以是而强为欧洲之劲敌作亚洲之雄邦非能好学而变国俗者何以有此今中国时事多艰四郊多垒创巨痛深惩前毖后急与变通必须取各国之言语文字学之其说多格致之功其书皆富强之效而迂拘之士目西学为妖言而阻于向往遂令党援攻击议论水火迷惑之甚无补时艰讵知向者闭关自处即士习庸陋亦可支持今各国通商华洋杂处事变难知岂制艺之工吟之富其能折冲樽俎乎抑能胜疆乎以是知世运一大变迁学校亦一大变局为能握其胜算也尝查英国仅伦敦京城一区有学堂四百八十八所学师十万七百零三人生徒五十一万一千人生徒养赡之费共一百二十一万磅学堂常年经费共二百三十三万七千一百五十六磅其诸生膏火每年或至六十磅奖赏有多至三十磅者通国以敷斯佛堪比立两大学院为首肄业者岁各二三千人经费每岁各三百五十六万元其余著名大学院二十九所中书院五百七十所小书院一万七千七百四十五所皆为国家所设其费亦为国家所供学校之盛经费之巨令人闻而生慕中国果能法此良规又何患不与之并驾哉

岂知中国学宫遍郡邑所设学官徒为尸位徒守具文漫无督责虽欲造就人材培植多士势必不能近闻张香帅督两湖设自强学堂于武昌城分为四斋曰方言曰格致曰商务曰算学与京师同文馆分设英文法文德文俄文等馆大相同惟必资性颖悟身家清白先通华文挑取年富义理明晰志趋端方乃许入选亦分英法德俄语言文字四门每门学生以三十名为额四门共一百二十名该生饭食书籍纸笔均由学堂备办每名每月给膏火银五元以资安心学习五年业毕留堂以后即为官学生下届另新招考其酌中法以华文为根柢以圣道为准绳儒书既通则指授西文可得本末兼备之益如此立法之则必能造就通材期以远大毋令迂拘者恐以西学妨中国学也诚使各省踵而行之则学校大兴拭目而俟将见以中学纂前圣之绪为万世正人心以西学宏富强之谟为中邦保大局所以培国裕人材厚民生御外侮皆于是乎在不且见美成周多士济济而我王以宁哉

　　广学校议古者党庠州序之制凡所以陶育人材者无所不至此所以三代以上无游民亦三代以上无政也降及后世虽有学官之设而一盘苜蓿兴味萧然从无有进诸生而教以文行者亦何怪士习日偷而国家亦因以不振哉若泰西各国则不然泰西学校大抵由国家设立民间孩子甫胜衣即入小学学有心得试而后升入中学迨中学既卒业则择其尤者升入大学至由大学出身则凡天文地理经学史学格致算学医术制造无不淹贯精通而可以策名筮仕矣考各国学校规制微有不同而综其大纲要不外是试得而考核之按英国学校章程民间自五岁至十三岁无贫富悉令赴学塾读书计小学塾通国有二万八千数百处可容幼童五百二十五万五千一百五十七人岁需金一百二十九万九千八百零三磅阿尔兰一省另需三十一万磅中学校一千四百三十处可容生徒二十一万余人大学校十一处可容生徒一万三千四百人其费颇难查悉德国有书院二十处教师一千一百五十四人学生一万三千九百九十人内法律馆学生三千一百六十五人格致馆学生四千五百四十七人医学馆学生三千九百八十三人法国开蒙馆八万二千一百三十五处小学生三百七十七万一千五百九十人义学四万一千四百三十五处学生二百六十二万七千四百二十八人女学校十二万六千二百九十二处女师一万三千一百余人女学生一百六十万九千二百十三人义国教会大书院二十二处学生一万零五百三十四人俄国格致大书院八处学生七千二百七十五人赖细恒书院二处学生二百六十二人兽医学校二处学生一百五十四人文理格物书馆男一百五十三处女一百七十三处学生共五万八千四百七十八人师范书院三十九处学生一千二百七十四人县堂四百十九处学生二万七千五百零八人初学塾二万二千八百二十七处学生八十三万一千四百零二人葡国初学公塾一千七百八十八处幼童七万九千一百七十二人大书院一处学生约八九百人中书院一百八十三处学生之额未经详考西班牙国馆塾二万四千零六十处学生一百四十一万六千五百五十八人和兰国初学公塾二千六百零八处塾师男六千五百三十八人女四百七十四人幼童三十九万零一百二十人另有私设学校一千一百十九处塾师男二千三百三十二人女一千五百六十一人幼童十一万一千七百六十二人中学堂八十一处学徒七千零四十七人古文精舍五十五处学徒一千一百二十八人大书院三处学生一千一百三十九人

说者每谓泰西以经商为要务其于文学不甚讲求不似我　中国摘句句摛词力求工美而不知其学校之制实有既多且精者国势之强实亦肇基于此岂　中国所能并驾齐驱哉抑又闻之英儒李提摩太君谓　中国民人多至四百兆若以英德法俄美日六国规制推之小学生宜有四千万人中学生宜有一百一十八万四千余人大学生宜有十六万五千余人其费小学每年需洋银二百六十兆元中学每年需五十九兆余元大学每年需七十一兆余元计共需三百五十六兆余元若就日本规制推之则其数较少计小学每年祇需八千万元中学每年祇需三百万元大学每年祇需三百六十二万元若欲添设陆军海军农商务海外游历四种学校则每年宜增一千数百万元乃　中国虽自命为声名文物之邦而广文先生则从不与诸生讲贯书院则朔望课试祇图数千文膏火之资义学虽有其名并无其实惟收顽童数十辈延一村学究作猢狲王民间子弟中纵有聪绝伦者苟其无力从师惟是终身埋没而欲人皆识字士尽知书不诚戛戛乎其难之哉今试以一言敬告当轴者曰欲望富强当自广设学校始

　　论学校为立国之本
学记曰古之教者闾有塾党有庠术有序国有学三代之隆教法寖备上自宫都下迄里巷莫不有学人生八岁入小学十有五岁则自天子之元子众子公卿大夫元士之适子与凡民之俊秀皆入大学教之以穷理正心修己治人之道此古昔盛时所以治隆于上俗美于下而非后世所能及也及周之衰贤圣之君不作学校之术废人才难得政法不修于是教化陵夷风俗颓败秦汉以还废先王之教以愚黔首英才豪杰困羁于法令遏抑莫能舒有明以来悬经义之令以进退天下士鸿儒硕彦消磨于帖括之中竭毕生之雄才壮志曾不能通一学精一艺呜呼圣门六艺之教废已久矣君子惧教学之衰而忧天下之溺于祸乱也是以发愤郁勃而作邦本之篇冀上之启悟采纳以复唐虞三代之盛岂不懿欤尝读五洲之志万国之史乘泰西为政首重教学务开民智知所本已诚以天下为公地治权为公事故必藉公智公力以成之也百年以来治化日隆美利根开辟最迟而设学教民勤于列邦通国学校凡十八万舍德国庠序八万舍国人无不学法国学校与德相抗衡而俗尚不如焉英国境内约设学校三万舍民风丕变俄国学校约三万余而地广人庶风俗美恶远不及英日本壤地褊小学校仅三万而治化胜俄呜呼环顾列邦莫不勤修政教人文蔚起功效昭著震耀寰宇然谋国者亦可见守旧之必无功而自新之不可一日缓也周濂溪曰十室之邑人人提耳而教且不及天下之广兆民之众乎以今观之岂不谬哉乃我华子民四万万通国官学千数百诸生终岁不及门学中虚无人呜呼举古今中西而鉴衡之其得失相去抑何远哉今者北绐于俄南偪于法东败于日西虞于英而德复多方要求虎视鹰瞵雄环伺人才匮乏何以肆应

夫人才者邦国之本也学校者培植人才者也学校不广则何以得人才乏人才则何以求富强当世大夫莫不亟亟于兵商孳孳于舟车矿电力求富强之道然而舍本遂末百年无效清谈之士辄曰兵商车矿末也议院律例本也不求其本徒劳无益也而不知广学校变科举修教兴学为天下之大本大本不务余皆末耳西国议员类皆学识兼优坐言起行之士刑司律师均系品望素着深通法律之才试举四亿黄人堪充斯任者有几人乎苟才不敷用虽建议院改律例无益也故欲求富强莫要于得人才得人才莫要于变科举变科举莫如广学校是以鉴衡得失酌古准今竭其曝愚撰斯学章以树天下之大本谨胪列于左维冀采择施行岂非我四亿苍生之公幸也哉约计学校凡四等一曰太学二曰大学三曰幼学四曰启蒙学通国大学凡两处一设　京师一设武昌每处太学可容四千人大学设省治每省一处可容二千人幼学论县境广狭户口众寡每县设一学至六学每学容五百人蒙学随地设立不论乡村镇集其地满百人者必设一学有教习二人人多递加永无限制大学启蒙以学艺分品级不以年岁定等差虽老无学必入蒙学少壮多学亦升太学国中无男女老幼贫富贵贱未经蒙学考取者邻里乡党不齿未经大学考取者不得入官下令国中凡民间子女八岁以上犹未入学者科以罪务使天下之人咸知道之尊德之贵学之富而忘其位尊权贵财富之私莫不孳孳向学日趋于贵贱一德上下同流于是不求家齐而齐不求国治而治不求天下平而平是之谓平学平其学问道德于人心也平学功成则鄙人之志行矣

　　论宜去学校积弊以兴人材
国之强弱何由哉为土地有大小欤为士卒有多寡欤抑为器械有利钝欤蓄积有虚实欤余以为皆非也然则何由人材之盛衰为之也今夫工师之为宫室伐木于山相其大小短长度材而用之及其功之成崇台广榭万户千门轮焉奂焉莫不备极工巧国之于人材亦然量能而授事度材而任职百事由以举众务由以成自古治化之隆莫若尧舜之世尧舜之圣岂其一人独劳于上哉亦在乎得人而任之而已故使禹湮洪水稷播百谷伯夷典礼夔典乐契掌教皋陶掌刑而后教化成周有十乱而国以兴汉有三杰而基业以立下至后世盛衰强弱未有不由此者然则人主欲治天下其有急于此者乎地之于草木何地不生国之于人材何国蔑有然而盛衰有不同者无他由乎养与不养焉耳欲养人材必兴学校古者三代之时自王畿至于诸侯之国莫不有学其制甚备其设甚广人心既正而风俗自醇教化既洽而材俊自出是后世所以不及也今之议者非不知此多设博士增置生徒学校之盛百倍曩时然士务虚文而薄实行其能通当世之务者自不一二焉是何也岂人材之不如古哉今之教学者皆乖其方也周官大司徒以乡三物教万民而宾兴之一曰六德知仁圣义中和二曰六行孝友睦任恤三曰六艺礼乐射御书数以是为铨选之法则当时之所谓学者可知曰六德曰六行则岂今之习章句诵传注之谓乎曰六艺则岂今之骛空文逞浮词之谓乎是以当世之士德行足以为人之师才能足以应当世之务教其所用而用其所教于是学校之兴废为人材之盛衰而治化之所以致隆者实基于此矣今也学校虽设而风俗不醇生徒虽多而材俊不出若此则学校将何所用哉徒视为粉饰太平之具而已窃以为其獘有五请得而备论之古之教学不惟其书惟其行不惟其理惟其事孔子曰吾欲无言又曰我无行而不与二三子者又曰行有余力则以学文其教人以德行为先而不专以读书为事也公明宣学于曾子三年不读书曰宜见夫子之居廷应宾客居朝廷说之学而未能也则当时之所谓学者岂专在于书乎小学教人以洒扫应对之节礼乐射御书数之文莫非事也使人从事于日用实务而至于其理则不必缕析以告之也故孔子罕言利与命与仁而子贡曰夫子之文章可得而闻也夫子之言性与天道不可得而闻也夫教之以实事程之以实功于是乎实材出矣可以通当世之务可以供国家之用今之所谓学者牵制章句剖析文义弊弊焉用力于末节而不复顾其行谊如何其不为帖括所拘者又复高谈性命衍说仁义细析毫芒而至于钱谷财富之事茫然罔觉也曰彼非吾事也亦不其不知

故今之学者不惟其行惟其书不惟其事惟其理若是则望实材之出不亦难乎是其为弊一古者治教出于一上自人主下至比长闾胥莫非师也而无所谓掌教之官也吏乃师也非有德行道艺者不能为吏其为吏者必其足为人师者及至后世治教分而儒吏判掌钱谷刑狱之事名之曰吏掌学校教授之任者名之曰儒吏自为吏儒自为儒二者不相谋而互相訾嗷为吏者不知先王之治道而专以法令从事为儒者不知经世之务而专以浮文是尚故学校之盛衰不关于治化之隆替是其为弊二古者仕学为一子夏曰仕而优则学学而优则仕子产曰吾闻学而后入政未闻以政学者也古者学校所教者莫非实事故士之入学者大而礼乐刑法细而钱谷算数莫不晓畅而谙历故虽未入仕而其所以可仕之故固已了然他日服官施而行之耳举而措之耳学其所仕而行其所学欲治效勿成得乎今也所学者章句所业者文词所志者科名焉耳其于当世之利害钱谷兵刑之实务漠然置之度外如是为学为博士则得矣为童子师则得矣及仕而为仕则弃咿唔呫哔之习而从事于簿书案牍是犹不习操舟而泛于海其不为猾吏狡胥所姗笑者所学非所用几希所用非所学仕学歧而为二遂使吏诋儒为迂阔夫如是虽使天下之人尽读书尚虚文而饰太平则可矣望其治化之隆则未也是其为弊三古者文武出于一途有文事者必有武备文以治国武以扞难犹之水火之性异而相为用故古者射御并于六艺而教之于学所以使其娴于武事一有征战人皆知兵可以据鞍而从戎今之武人率不知礼让为何物儒者亦藐视武事以为非我所宜知于是文武分为二途而士气之颓靡愈不可救是其为弊四古者人专学一事学成而仕终身不易其任故皋陶作士益作虞夔典乐伯夷典礼终始一官不迁他职是故其为事专而功莫不成汉儒治专门之学伏生于书申公于诗二戴于礼皆以毕生之力专治一经故其为说深微非后世所及今也不然方其学也兼习诸经涉猎杂书散漫无纪或搜抉异闻徒供谈柄故虽以十数年之学而识见议论不加进及其服官今日治吏曹明日移刑曹未及熟其职事则又转而之他夫今日典礼而明日典刑虽伯夷皋陶胡能底其绩今日治诗而明日治书虽伏生申公不能通其义今者人材之坏正坐此是其为弊五今在上者苟能留意于此取士以德行道艺则弊去其一使儒通世务吏知治道则弊云其二学其所仕而行其所学使悉其用则弊去其三文武归为一途儒知战阵将知仁义则弊去其四使士专治一经专学一事随其材之成官之终身则弊去其五五弊去而实材出实材出而国势不振者未之有也不然学校之兴废不关乎人材之盛衰则其徒设为具文不深可惜哉

　　中国州县宜广设中西学堂论
夫父母养子人君养民理固然也然所谓养者不惟保家室裕衣食谋生息而已将以炼其才以底于实用策其心以造于有成考其技艺别其精粗以应　国家多事之会孔亟之求出不愧干城之选处亦不失为后进之师以一成十十成百百成千万辗转相授循环无穷虽曰人才难得钟灵毓秀代不过数人而以数人者为旋乾转坤之用以千万者任疏附奔走之使或天文或舆地或格致或制造或算数或测绘船政矿政农政以及理学法学化学武学医学等分门别类量能授职如是儒无非工工无非儒即无非行伍农商无偏长之患而有专门之学出其余绪得其禄养用以保家室裕衣食谋生息不难矣　朝廷设立文武二科原为造就人才起见原为后来有用起见乃拘守于制艺束缚于功令舍科目无以为学非正途不得出身而承平日久士羞谈兵武备废而不讲有武生武举而落魄无依者佣工自给者窝娼窝赌包包讼贻害地方者幸而得进士殿元而无钱不放差无势不简缺必多方借贷贿其部吏赂于督办而后有几句烂保语四字通考话至仕宦之籍通而经营之路已竭矣于此欲其不剥兵丁私口练习射骑讲究战守也得乎而彼铜臭者方且高车驷马扬扬自得今日迁某官明日升某职同僚畏之而不言上官待之而若素盗贼充斥而妄谓安谧无惊百姓颠连而谬曰丰亨有象以视文章憎命告身易醉者为何如乎非虚行无实亦岂至于斯极乎两江制军张香帅老成硕望英名素播前年曾设自强新军今又于省城创设陆路学堂及铁路学堂观其筹拟经费一疏勤勤恳恳谋为万全其言曰整军御侮将材为先设法推行经久为要德国陆军所以甲于泰西者由其全国无一不兵之人即无一不由学堂出身故将才称盛今欲仿照德制练成劲旅非广设学堂实力教练不足以造将才储异日备御之用查江南省城原设有水师学堂今于仪凤门外更创陆军学堂电托出使大臣许景澄延请德国精通武事五人为教习慎选年十五岁以上二十岁以下聪颖子弟文理通顺能知大义者一百五十人为学生分马队步队炮队工程炮台各门研习兵法行阵地理测量绘图术算营垒桥路各种学问操练马步炮各种阵法统以三年为期二年应习各门识德国语言文字一年专习炮法期满考试分别甲乙仿照同文馆章程请准择尤保奖并选其学业贯通秉性忠正者分派各营任用不使已成之材坐谈闲散庶肄业者以勤学为劝闻风者以来学为荣其经费以各关认捐各处劝办项下奏派动用以重永久云云

香帅之用心如此其忠君忧国亦可谓至且尽矣惜为数不多陆路须之铁路须之炮台各门又须之即使人人有成亦仅足军国之用若多招生徒则多费国帑乎世禄之家子弟鲜肯跋涉重洋远游异地东南之民犹易以为若西北数省于西学新法格格不通固非变通之长策为今之计莫若先就大者若闽浙等处谕令官绅劝募殷富相寥僧寺仿行江南条法使自立学堂延请西人严加训教三年之后再行考试或分行小省或更习精艺不过五六年可以士尽知兵法无剩义中国之财可不流于外洋而洋人亦无可秘其诀矣是或富强之一道也第未知区区之意有合当道闻见否

　　中国言语不同宜设同音书塾议
中国自古以来方音互异孟子曰有楚大夫于此欲其子之齐语也则使楚人傅诸使齐人傅诸曰使齐人傅之曰一齐人傅之众楚人咻之虽日挞而求其齐也不可得也引而置之庄岳之间数年虽日挞而求其楚亦不可得矣可知声音随地而变且转移之亦非易易也独不解我中国书则同文虽以秦越人之遥而所书无有不知其意何以于声音则各省不同尝执此以问人人无有能言其所以然者且不独之数千里数百里道路相隔甚远其音遂不能从同即仅数十里之近而声音之间亦已不无小异是虽不至于入耳不辨而各处土音有不尽吻合而须以意会解之者夫吴音清脆闽语钩辀似无关毫末之事即使署诸不论不议亦何妨而余不能已于言者则以有不便者二有可者一　国家设官除滇黔诸边省土司外本省之人例不得为本省之官二十行省随意分发故一省之中秦越杂处每有新到之员未能京话同僚把晤相对默然无语上司亦不能略刍荛指陈得失且并有身为大员而亦不能京话者接见下僚率用土语以致两不能解有会差舛者然犹得曰既入仕途则能为京话者多故僚周旋无庸虑其格格不入独地方有司治其郡邑听讼狱接士庶官即能京话而彼犹有瞢然不解之虞若邑之人则不能京话祇能以土语应对而已恐官之闻之者将张目直视而不解其何所谓也于是有司听断乃不得不用传语之人而吏之黠猾者遂得于此上下其手一语之重轻失之毫厘谬以千里小民受其隐害而冥然罔觉也官长被其蒙蔽而亦茫乎无知也若并官而亦不能京话则上下皆用土语尤得肆其颠倒是非之奸此其不便者一行旅之人或经商或作客间关千重不以为南朔东西亦无定所每至一处即有一处之方音若不解所谓必至暗受其亏中国商务不旺虽由内地道途迂折不能六通四辟瞬息千程半亦由言语不通恐为异乡之人暗中愚弄故畏难而裹足耳其有不远千里而往者大扺系素所熟游之地然后敢牵车就道不辞跋涉之劳是以中国经商之人往往拘于一处而不敢任意前行譬如以江浙之人而商于陜甘等省则不敢贸然至闽广诸处商于闽广诸处则亦不敢贸然至陜甘等省非徒以风土人情之不习即此语言之细而亦非一朝一夕所能解骤然戾止则觌面不能通一言聚处不能商一议虽嗫嚅以进而仍不啻如喑哑人万事万理得毋多所扞格耶此其不便者二

欧西各国不特文字从同而其语言亦无或异祇此国与彼国有别从无同处一国之中而亦以声音互异有语焉而不解者故英人有英人之言法人有法人之言俄人有俄人之言德人有德人之言英人与英人语英人无不知也以法人与法人语法人无不知也推之俄与德无不如是且亦可知泰西各国之无不如是其或有不同者如英之威尔士为英伦之后户而其言语与英伦不同俄之[东](柬)部痾伦布尔克言语亦与俄人不同然不过寥寥数处若中国易一处即易一处之音不及数百里而其音已尽变骤听之有不能尽晓者矧如俄克之痾伦布尔即高加索斯部之南境本于土耳其波斯诸回国其先本非俄地也声音之异亦何足怪或曰中国幅员恢廓祇数省之地而欧西大国已有不及之势故中国语言多异而欧西语言从同然无论俄之地大于中国即我一省之人相隔稍远而亦有言语不通者嗟乎以我中国之人而言语不同有莫解所谓之势乃欲习为异国方言得毋为外人所笑而独让泰西诸国之能一其俗耶此其可者一有此二不便一可而声音之道亦可知其非细故矣

闲尝思之京话最易辨而亦流传最速以各省官员均由京师而至酬酢应对彼此率用京话故能言者多而能听者亦伙今拟二十一行省均以京话为准的延聘京师之人至各省提撕而训诲之其法当于郡邑乡镇创设同音学塾令居民子弟咸送入塾中习学言语学塾分为上下二等其上则延京师中人之能通文理者以四子书及五经等训迪各省之子弟子弟所授之书既皆京音而又日与之聚居一处一话一言无不以京音相对答渐摩既久有不期其更变而自然潜移默化者其下则聘京师中人至乡镇僻野之处专以语言教乡人之子弟不必授以四子五经等书故所延之师即稍觉粗俗亦不妨非必能通文墨者而后可以优为之也如是则延之者易而其束修之费亦必较廉尝见欧西之人来我中国欲通中国言语即倩近处之人教之一年二年已可通解以异国之人而学语之易犹且如是则我中国之人以土音学京语不过仅一音之转其便易当更有甚于此者或曰是说也所谓言之匪艰行之维艰此其中有数难焉子亦未之思耳

一则筹费之难也同音学塾之设所利便者不过在言语之微非若读书识字获益甚大为父兄者能出修羊延师学习言语则不如出修羊延师攻书可谓日后无穷之用是非由　国家筹创设人孰肯出资以学此不甚有用之事哉然由　国家筹则此事系通行于国中以一县计之不下数十处统中国计之当不下数万处经费甚巨　国家正经之用尚觉在支右绌安有余拨充此项之费乎一则延师之难也中国幅员甚广自南至北自东至西相隔极远在京畿附近之处延请京师中人固非难事若在远省则不免有裹足不前之虑即使厚其馆谷尚多不肯倘祇此区区修脯而欲人之离乡背井不惜千程万里远适他方孰愿为此故各省学究在本地求为人师者固觉人浮于事欲得一席皋比非多方营谋不可如欲其至于远处则又愿者少而不愿者多矣京师中人何独不然一则学习之难也声音之变虽甚易易然以一人为之师所授生徒不过数人即使延师甚多要不能将彼众尽化之也而一齐人傅之众楚人咻之孟子亦早言其难今纵于郡邑乡镇多聘京师中人教授京语恐土语纷纷乡音无改教者唇焦舌敝而听者仍扞格不通徒欲以一二人之力挽回数千百年之风气其势终恐有所不能也故子以中国言语不同为有三不便而子谓欲以京语一之亦有三难应之曰筹虽难而余则有一不难之法在尝见各处义塾合城乡计之每邑不下一二十处馆资虽不丰而每年所得亦有六七十千文为之师者率皆本邑荒废秀才以此为逋逃渊薮无论有名无实徒事素餐往往因争此微资互相倾轧斯文扫地闻者汗颜不如将各处义塾尽行裁去移拨其资延聘京师中人设立同音学塾以教京音又各处郡邑每逢朔望皆有讲乡约之举月给银饼数番听者无多安足以感发其心志亦拟裁汰并资入内下等同音学塾不教以四书五经者即以乡约中语作京音教之然后旁及俗语岂非一举而数备耶至以延师为难则今者铁路已经创始火车之行瞬息千里山重水复无虞跋涉之劳道远何憾焉学语固不易然人当幼时口齿较便小儿女见有异乡之人每喜效其语见异思迁亦人性类然也则所谓难者亦未必果难行之数年虽未必人人能京语者要无不人人能知再阅数载流传渐广人人自无不能京语矣以之应对而音归画一以之译书而字无歧异非甚美之政乎是则同音学塾之设事虽细亦不可忽也阅者其不以斯言为迂阔难行否

　　仿设师范学堂议
今天下不乏高材异能博闻强识之士而语及训蒙则曰是学究之事非我辈所屑也呜呼天下之人材赖乎教教之所重在乎师师顾不重哉天下之轻视师若此宜乎人材之不振矣夫今之为师者教授章句而已讲明训诂而已其上者亦不过研究诗文而已如是而遂可以为人材乎哉如是而遂可以为师乎哉师之无范也久矣自秦燔典籍以吏为师至汉立博士仅重传经而师范亡蒙以为师既为人才之所系则弟子之性情气质才识学问皆于师乎是赖师顾可以无范哉欲陶成乎弟子之性情气质才识学问必先陶成乎一己之性情气质才识学问以为之率则师范学堂之设其尤亟者也匪特此也书以作君作师并言则师之权力直与君等君所以治民而师所以成民隶吾宇而泽不被君之忧也游吾门而材不成师之忧也君能忧其所忧则贤君矣师能忧其所忧则贤师矣故吾以为师之教弟其艰难曲折之意不异于君之治民师之驭弟其操纵变化之权亦不异君之治民则所谓师范者不独明其法而尤贵知其意矣故于为师者扩而充之无不可以治民泰西诸国各处均设立大学校而三年之前为师范学堂与小学校以先之小学校之教习即师范学堂之生徒中学大学之生徒以小学生徒升之而中学大学之教习亦即以小学教习升之观小学生徒之成就即可以师范生徒之成就法良意美故其人材远胜于中国诚能仿而行之我国人材之盛亦可立而待矣

　　论宜效西法设立艺学
且夫待自圆之木以为轮则千载无车矣寻自直之竿以为箭则百世无矢矣是故土积则生豫章之木水积则生吞舟之鱼学积亦有生焉才之贵乎养也不綦重哉中外互市以来凡西域之格致舆地制造算法轻重化电等学华人无不叹其精妙而西人亦以是日趋于富强以中国之大人民之众反不能与之抗衡者岂天之不生才哉中国之学尚空泰西之学尚实济空不敌实济此所以相形而见绌也中国方隅自域之士方且鳃鳃然自以为是斥泰西之学为艺学以为不足比数不知中国古时大学之教不废六艺而泰西今日教士之法实有合于中国古时学校之制安得以艺学鄙之乎夫中国今日既与外洋相通开千古未有之局凡所以因时制宜之政诚有非史册陈迹所能比拟而得者易有之曰穷则变变则通通则久宜变通者莫过于今日之时势矣中国今日欲兴制造则不能不请洋人为工师欲开矿务不能不聘洋人为矿师欲行轮船不能不延洋人为船主无他人才不足故也而人才所以不足者则由在上者未尝鼓舞而造就之者也夫登高而呼所应者广临风而啸所闻者远上行下效有如影响今中国聪明智巧之士敝精竭神销磨于时文试帖之中毕世而不改其业者徒以上之好之重之也假令在上者易一法以求之使士皆从事于格致制造之一途则向之聪明智巧之士销磨于时文试帖中者必将移其才力心志为时务有用之学以合乎上之所好如是而人才不见蒸蒸日上者未之前闻也夫昆山之玉隋和之璧苟非磨砻而拂拭之必不能发其光而为希世之珍今中国有可用之人才而未尝讲求造就之方是犹举昆山之玉隋和之璧弃之蓬蒿瓦砾之中而不知磨砻拂拭之功也窃不禁深为中国忧而又深为中国惜也然则中国今日所以振兴其事不至借材异域宜何如而后可曰莫如广设艺学书院必足乎内而后无待于外足乎己而后无求于人苟中国无制造之才而曰我不用洋人为教习也中国无开矿之才而曰我不用洋人为矿师也中国无驾驶之才而曰我不用洋人为船主也是亦徒托空谈适足以自欺而已矣故必格致制造等一切泰西有用之学中国皆能深造其精微而后可以无假乎外人之力若是者非广设技艺书院其何以臻此哉今计技艺书院为中国所宜亟行设立者有数端试为次第陈之

一曰矿务书院此院专讲开矿之学凡地质矿苗开采鍜炼一切有关于矿务者皆归此院教授然后开矿有人而矿师不至借材异域矣一曰船政书院此院专讲行船之学凡测海量屋防飓防礁一切有关于行船者皆归此院教授而后驾驶有人船主不至借材异域矣一曰制造书院此院专讲制造军械船只之学凡鎗炮鱼雷兵轮铁甲机器一切有关于制造者皆归此院教授而后指导有人工师不至借材异域矣一曰工艺书院此院专讲工作之学凡外洋各货为华人所嗜而中国可以仿造者若洋灯洋伞洋皂洋线洋烛之类有关于工艺者皆归此院教授而后以中国之人中国之产仿造外洋之货而日用所需不至借材异域矣一曰律例书院此院专讲律例之学凡公法和约交涉则例一切有关于泰西律例者皆归此院教授而后辩驳有人律师不借材异域矣一曰格致书院此院专讲格致之学凡轻重化电天文飞潜动植有关于格致者皆归此院教授而后格致昌明化电诸学不至借材异域矣一曰医学书院此院专讲内外医科之学凡中外各种医术兼及制造金石草木等药饵皆归此院教授而后深明医理者有人医师不至借材异域矣一曰农政书院凡一切种植之学皆归此院教授而后地利尽物产富丝洋酒之类皆可取足于内地不至借材异域矣凡此各种书院皆为中国不可少之举其中有为中国所已设而更宜推广扩充者如西医学堂北洋业经设立船政学堂福建亦已创建是也有为中国所未设而尤宜因时建设者如工艺制造等书院是也然工程有迟速收效有难易苟能审其缓急次第而振兴之则人才日盛泛应曲当是亦不至于借材异域之一道也今如英法俄美德日本六国其所设书院规制条例皆可取法当轴者盍采择而行之俾中国艺学蒸蒸日上自可美泰西外洋技艺书院共分几门学习若干年皆有一定限制而后艺乃可成不至于玩愒光阴虚縻岁月所学非所用所用非所长焉讲求富强之术整顿教授之方者盍即以此为先务哉

　　请推广学校折　　　　　
李端棻

奏为时事多艰需材孔亟请推广学校以励人材而资御侮恭折仰祈　圣鉴事窃臣闻国于天地必有与立言人才之多寡系国势之强弱也去岁军事既定　皇上顺穷变通久之义将新庶政以图自强恐办理无人百废莫举特降　明诏求通达中外能周时用之士所在咸令表荐以备擢用　纶綍一下海内想望以为豪杰云集富强立致然数月以来应者寥寥即有一二或仅束身自好之辈罕有济难瑰伟之人于　侧席盛怀未能尽副夫以中国民众数万万其为士者十数万而人才乏绝至于如是非天之不生才也教之之道未尽也夫二十年来都中设同文各省立实学广方言水师武备学堂自强学堂皆合中外学术相与讲习所在而有而臣顾谓教之之道未尽何也诸皆徒习西语西文而于治国之道富强之原一切要书多未肄及其未尽一也格致制造诸学非终身执业聚众讲求不能致精今除湖北学堂外其余诸学业不分斋院生徒不重专门其未尽二也诸学或非试测绘不能精或非游历察勘不能确今之诸未备图器未遣游历则日求之于故纸堆中终成空谈无自致用其未尽三也利禄之路不出斯途俊慧子弟率从事帖括以取富贵及既得科第遂与学绝终为弃材今诸所教率自成童以下苟逾弱冠即以通籍虽或向学欲从末由其未尽四也巨非一木所能支横流非独柱所能砥天下之大事变之亟必求多士始济艰难今十八行省祇有数馆每馆生徒祗有数十士之欲学者或以地僻而不能达或以额外而不能容即使在学徒一人有一人之用尚于治天下之才万不足一于功课不精成就无几其未尽五也此诸所以设立二十余年而　国家不一收才异能之用者惟此之故曰然则岩穴之间好学之士岂无能自绩学以待驱策者曰格致制造农商兵矿诸学非若考据词章帖括之可以闭户獭祭而得也书必待翻译而后能读一人之学能翻籍乎业必待测而后致精一人之力能购器乎学必待游历而后征实一人之身能履地乎此所以虽有一二倜傥有志之士或学焉而不能成或成矣而不能大也乃者钦奉　明诏设官书局于都畿领以大臣以重其事伏读之下仰见　圣神措虑洞悉本原臣于局中一切章程虽未具悉然知必有良法美意以宣达　圣意阐扬风化者他日才异能由斯而出不可胜数也惟育才之法匪限于一途作人之风当于率土

臣请推广此意自京师以及各省府州县皆设学堂府州县学选民间俊秀子弟年十二至二十者入学其诸生以上欲学者听之学中课程诵四书通鉴小学等书而辅之以各国语言文字及算学天文地理之粗浅者万国古史近事之简明者格致理之平易者以三年为期省学选诸生年二十五以下者入学其举人以上欲学者听之学中课程诵经史子及　国朝掌故诸书而辅之以天文地理算学格致制造农商兵矿时事交涉等学以三年为期　京师大学选举贡监年三十以下者入学其京官愿学者听之学中课程一如省学惟益加专精各执一门不迁其业以三年为期其省学大学所课门目繁多可仿宋胡瑗经义治事之例分斋讲习等其荣途一归科第予以出身一如常官如此则人争濯磨士知向往风气自开技能自成才不可胜用矣或疑似此兴作所费必多今　国家正值患贫何处筹此巨臣查各省及府州县率有书院岁调生徒入院肄业聘师讲授意美法良惟奉行既久积习日深多课帖括难育异才今可令每省每县各改其一院增广功课变通章程以为学堂书院旧有公其有不足始拨官补之因旧增广则事顺而易行就近分筹则需少而易集惟　京师为首之区不宜因陋就简示天下以仆似当酌动帑藏以崇体制每岁得十余万规模已可大成中国之大岂以此十余万为贫富哉或又疑所立学堂既多所需教习亦众窃恐乏人堪任此职臣以为事创始学者当起于浅近教者亦无取精深今宜令中外大吏各举才任教习之士悉以名闻或就地聘延或考试选补海内之大必有可以充其任者学堂既立远之得三代庠序之意近之采西人厂院之长兴贤教能之道思过半矣然课其记诵而不廓其见闻非所以造异才也就学者有日新之功其不能就学者无讲习之非所以广风气也今推而广之厥有与学校之益相须而成者数端焉

一曰设藏书楼好学之士半寒畯购书既苦无力借书又难其人坐此固陋寡闻无所成就者不知凡几　高宗纯皇帝知其然也特于江南设　文宗　文汇　文澜三阁备庋秘籍恣人借观嘉庆间大学士阮元推广此意在焦山灵隐起立书藏津逮后学自此以往江浙文风甲于天下作人之盛成效可睹也泰西诸国颇得此道都会之地皆有藏书其尤富者至千万卷许人入观成学之众亦由于此今请依乾隆故事更加增广自　京师及十八行省省会咸设大书楼调　殿板及各官书局所刻书籍暨同文制造局所译西书按部分送各省以实之其或有切用之书为民间刻本官局所无者开列清单访画价值徐行购补其西学书陆续译出者译局随时咨送妥定章程许人入楼看书由地方公择好学解事之人经理其事如是则向之无书可读者皆得以自勉于学无为弃才矣古今中外有用之书官书局有刻本者居十之七八每局酌提部数分送各省其费至省其事至顺一奉　明诏事即立办而饷遗学者增益人才其益非浅鲜也二曰创仪器院也格致实学咸藉试无视远之镜不足言天学无测绘之仪不足言地学不多见矿质不足言矿学不习汽机不足言工程之学其余诸学率皆类是然此等新器所费不资家即素封亦难备购学从何进业焉能成今请于所立诸学堂咸别设一院购藏仪器今诸学徒皆就试习则实事求是自易专精各器择要而购每省拨万金以上已可粗备此后陆续添置渐成大观则其费尚易措筹而学徒所成视昔日纸上空谈相去远矣三曰开译书局也兵法曰知己知彼百战百胜今与西人交涉而不能尽知其情伪此见弱之道也欲求知彼首在译书近年以来制造局同文等处译出刻成已百余种可谓知所务也然所译之书详于术艺而略于政事于彼中治国之本末时局之变迁言之未尽至于学校农政商务铁路邮政诸事今日所亟宜讲求者一切章程条理彼国咸有专书详哉言之今此等书悉无译本又泰西格致新学制造新法月异岁殊后来居上今所已译出者率十年以前之书且数亦甚少未能尽其所长今请于　京师设大译书广集西书之言政治者论时局者言学校农商工矿者及新法新学近年所增者分类译出不厌详博随时刻布廉值发售则可以增益见闻开广才智矣

四曰广立报也知今而不知古则为俗士知古而不知今则为腐儒欲博古者若莫读书欲通今者莫若阅报二者相须而成缺一不可泰西每国报多至数百所每每日出报多至数万张凡时局政要商务兵机新艺技五洲所有事故靡所不言阅报之人上自君后下自妇孺皆足不出户而于天下事了然也故在上者能措办庶务而无壅蔽在下者能通达政体以待上之用富强之原厥由于是今中国邸钞之外其报仅有上海汉口广州香港十余所主笔之人不学无术所言悉皆浅陋不足省览署海关近译西报然所译甚少又未经印行外间末由得见今请于　京师及各省会并通商口岸繁盛镇埠咸立大报择购西报之尤者分而译之译成除恭缮进呈　御览并咨送京外大小衙门外即广印廉售布之海内其各省政俗土宜亦由各派人查随时报闻则识时之俊日多干国之才日出矣五曰选派游历也学徒既受学数年考试及格者当选高才以充游历游历之道有二一游历各国肄业于彼之学校纵览乎彼之工厂精益求精以期大成一游历各省察矿质钩核商务测绘舆地查阅物宜皆限以年期厚给薪俸随时著书归呈有司察其切实有用者为之刊布优加奖励其游惰而无状者官则立予降黜士则夺其出身数年之后则輶轩绝域之士斐然成章郡国利病之书备哉粲烂矣或疑近年两次所派游历学生未收大效不知前者所派游历乃职官而非学童在中国既未经讲求至外洋亦未尝受学故事涉空衍寡有所成其所派学生又血气未定读中国书太少遽游历绝域易染洋风虽薄有技能亦不适于用今若由学堂选充两獘俱免其所成就必非前此之所能例也夫既有官书局大学堂以为之经复有此五者以为之纬则中人以下皆可自励于学而才异能之士其所成就益远且大十年以后贤俊盈廷不可胜用矣以修内政何政不举以雪旧何不除上以恢　列圣之远猷下以慑强邻之狡启道未有急于是者若仰蒙　采择乞　饬下中外大臣妥议章程取　旨施行臣愚一得之见是否有当伏乞　皇上圣鉴训示谨　奏

　　议覆李侍郎推广学校折　　　　　
总理衙门

奏为遵　旨议奏事光绪二十二年五月初二日军机处钞交刑部左侍郎李端棻奏请推广学校以励人才一折本日奉　上谕着该衙门议奏钦此臣等查该侍郎原奏所陈各节大抵以时事多艰人才凋乏　朝廷之旁求虽切荐剡之杰罕闻因推原于立学之方育才之术蕲以树风声而开趋向浅学扩其闻见通才益便精研其在于今诚为切要综观环球各国三十年来莫不以兴教劝学为安内攘外之基崇学者积治以富强虚伪者积衰以贫弱事如操券成效炳然则今日广励学官诚自强本计惟是施行宜为之次第条理必致极精详近日风气大开士崇新学词林郎署愿就同文肄业者颇不乏人外间各省书院亦多有酌斟时宜于肄业经古以外增加算学制造诸课者臣衙门于去年十二月议覆御史陈其璋推广学堂奏内请　旨饬下沿江沿海将军督抚于已设学堂者量为展拓未设学堂者择要仿行听令官绅集赀奏明办理亦即该侍郎所谓推广学校励人才而资御侮之意业经奉　旨通行各省遵办在案如内地各府县绅耆闻风向慕自可由督抚酌拟办法或就原有书院量加课程或另建书院肄业专门果使业有可观三年后由督抚奏明该衙门再行议定章程请　旨考试录用以昭激劝其藏书楼仪器院译书三节均可于新立学堂中兼举并行西人报例有专谈时务者有专谈艺学者时务之报译者尚多艺学之报译者寥寥而为用甚广亦不妨令学堂中选择译之以收新知之凡此皆　朝廷所乐为鼓舞惟在地方官之劝导有方而兴学校以嘉惠士林要仍视人士之乐于向学若地方自安僻固无意讲求虽加提喝固亦无益也该侍郎所请选派游历一节与臣衙门奏派同文学生出洋学习所议章程大意略同游历诚多多益而过多亦虑经费之难支应请嗣后游历诸学生由学堂选派者即由学堂筹给资斧由商局选派者即由商局筹给资斧出洋时仍由督抚给与文凭到洋后仍由出使大臣一体照料推广之中仍存限制庶几事无窒可以经久常行以上各节均系就臣衙门奏定成案量与扩充如蒙　俞允恭候　命下即由臣衙门通行各省责令实力奉行以期得收实至该侍郎所请于　京师建设大学堂系为扩充官书局起见应请　旨饬下管理书局大臣察度情形妥筹办理所有臣衙门遵议缘由理合恭折具陈伏乞　皇上圣鉴训示遵行谨　奏

　　学校余论
军兴以前中国之学堂惟有同文广方言等所在屈指可数生徒不满千计是以梁启超忧之军兴以后　庙谟谆谆野议缤缤则咸以振兴学校为第一义上自　京师下及省会讫于岩邑两岁之间踵武数十其以故有书院改课增课者称是其倡议而未成成而未及知者亦称是虽比之泰东西各国万不逮一然风气之开不可谓无其几也然而梁启超愈益忧之忧之奈何曰今之以学校为第一义者岂不以育人才乎哉虽然彼向之同文水师学堂等其设心也曷尝不惟育才之为务然至今数十年未尝有非常之才出乎其间以效用于天下天下所共闻也今之兴学堂者其意宁不曰吾今之为此必有以异于彼所云也然而吾窃量其它日之所成就必无以远过于彼且犹或弗逮何也表正者影直表迻者景邪此公理之易明者也彼同文等之设其原奏档案所称不过以交涉日伙鞮寄需人思通其语言毋受蒙蔽故其所成就上焉者足备署使之翻译下焉者可充海关洋行之通事彼其所求之者固如是而已故虽以丁韪良傅兰雅等为之教习不可谓非彼中文学之士然而所成卒不过是何也所以为教者未得其道也今教之之道举无以过于彼而教习之才又远出丁傅下其聘用西人者半无赖之工匠不学之教士其用华人者则皆向者诸之学生学焉而未成成焉而不适于用者也其尤下者则香港宁波之衣食于西人者也教之之道既如彼教之之人复如此以故吾敢量其它日之所成且或弗逮也夫所谓教之未得其道者何也自古未有不通他国之学而能通本国之学者亦未有不通本国之学而能通他国之学者西人之教也先学本国本法乃进求万国文法先受本国舆地史志教宗性理乃进求万国舆地史志教宗性理此各国学校之所同也今中国之为洋学者其能识华字联缀书成俗语者十而四五焉其能通华文文法者百而四五焉其能言中国舆地史志教宗性理者殆几绝也此其故何也彼设学之始其意以为吾之教此辈也不过责之以译文传语为交涉之间所有事若夫经世之义修齐治平之道别有所谓揣摩讲章唾掇甲第之人以讲求之而不必以望之于此辈故其学中所设虽有华文功课一门不过循例奉行苟以塞贵实则视为无足重轻之事其西文教习等既于中学毫发未有所闻而其所谓华文分教习者又大半乡曲学究抱兔园册子谓为绝学以此而欲造人才乌可得也

然使于中学虽不甚厝意而于西学实有所大成犹可言也学西文者大率五六年后乃始能尽通其文规可以读其书知其义无所于阂而今之治此学者往往学四五年辄以译人之才嚣然自大出而谋衣食自此以往即与学绝而究其前数年所学者不过语句拼字文法之类去西学尚远甚今夫能作华语粗解华文之人不能命为中学之人才此五尺之童之所共明也然则能作西语粗解华文之人不能命为西学之人才昭昭然矣故恒有彝其语彝其服日以西学自鸣于口岸而叩以彼中政治学术形势情实其所见闻视我辈之待命舌人者尚或有间何则学与不学之异也夫此四五年之间于中国之学既已循例若赘阁束一切则其所诵经书只能谓之认字与习文法之二事是直谓之朱学焉可也今以国家之所旁求天下之所侧望翘首企踵以谓他日拨乱反正之才将取于是而其究竟乃卒归于未学此余所以悁悁而悲也然则奈何曰无徒重西文教习而必聘通儒为华文教习以立其本无仅学西文而必各持一专门之西学以致其用斯二义者立夫乃谓之学今日之学当以政学为主义以艺学为附庸政学之成较易艺学之成较难政学之用较广艺学之用较狭使其国有政才而无艺才也则行政之人振兴艺事直易易耳即不尔而借才异地用客卿而操纵之无所不可也使其国有艺才而无政才也则绝技虽多执政者不知所以用之其终也必为他人所用今之中国其习专门之业稍有成就散而处于欧墨各国者固不乏人独其讲求古今中外治天下之道深知其意者殆不多见此所以虽有一二艺才而卒无用也抑欲为艺学者奉一专门名家之西人以为师虽于中国之学不识一字可也欲为政学者必于中国前古之积弊知其所以然近今之情势知其所终极故非深于中学者不能治此业彼夫西人之箸书为我借箸者与今世所谓洋务中人介于达官市侩之间而日日攘臂言新法者其于西政非不少有所知也而于吾中国之情势政俗未尝通习则其言也必窒不可行非不可行也行之而不知其本不以其道也于是有志经世者或取其言而试行之一行而不效则反以为新法之罪近今之大局未始不坏于此也 

故今日欲储人才必以通习六经经世之义历代掌故之知其所以然之故而参合之于西政以求致用者为第一等求之古人则有若汉之长沙子政武侯秦之景略后周之王朴宋之荆公夹漈永嘉元之贵与明之姚江　国朝之船山梨洲亭林默深庶几近之求之西域则彼中政治学院之制略以公理人与人相处所用谓之公理公法国与国相处所用谓之公法寔亦公理耳之书为经以希腊罗马古史为纬以近政近事为用其学焉而成者则于治天下之道及古人治天下之法与夫治今日之天下所当有事若集两造而辨曲直陈缁羔而指白黑故入官以后敷政优优所谓学其所用用其所学以故缝掖之间无弃才而国家收养士之效日本之当路知此义变法则独先学校学校则首重政治采欧洲之法而行之以日本之道是以不三十年而崛起于东瀛也今中国而不思自强则已苟犹思之其必自兴政学始宜以六经诸子为经经学必以子学相辅然后知经学之用诸子亦皆欲以所学易天下者也而以西人公理公法之书辅之以求治天下之道以历朝掌故为纬而以希腊罗马古史辅之以求古人治天下之法以按切当今时势为用而以各国近政近事辅之以求治今日之天下所当有事苟由此道得师而教之使学者知今日之制度何者合于古何者戾于古何者当复古何者当变古古人之制度何者视今日为何者视今日为不何者可行于今日何者不可行于今日西人之制度何者可行于中国何者不可行于中国何者宜缓何者宜急条理万端烛照数计成竹在胸遇事不挠此学若成则真今日救时之良才也易曰正其本万事理失之毫厘缪以千里不此之务则虽縻巨万之资竭数十年之力仅为洋人广蓄买办之才靡捄于国靡造于民吾恐它日必有达识之士以学堂为诟病者彼海军一政日本讲之而得强中国讲之而得削其名不殊其实大异乌乎其无使今日之学堂等于昔日之海军也问者曰子偏重政学子薄艺学乎艺学者西人所以致富强之原也释之曰予乌敢薄艺学顾欲治艺学者必广备诸器以藉试历履诸地以资测勘教习必分请颛门学生必储之绮岁吾度今者诸学堂经费之所入尚未足以语此也若治政学者则坐一室可以知四海陈籍可以得折衷虽十室之邑中人之产犹能举之故吾谓政学之成较易艺学之成较难也若夫有大力者能博物之院开比较之厂聚其才俊以前民用此又国之命也夫乌得而薄之吾直异夫今之言学堂者上焉于政无所达下焉于艺无所成而徒考绩于口舌之间自画于同文方言之一义而欲以天下才望之于其徒也

　　论新学部亟宜设立　　　　　
英人李提摩太

从来古今之人材出于学而学之事无穷尽亦学之时有变迁今之学者不不知顾且为虚矫夸大之辞以自文饰动曰事非先圣昔贤之所论述物非六经典籍之所纪载学者不得过而问焉不知泰西之轮楫旁午于中华为五千年来未有之创局天变人事会逢其适其政事言语文学风俗之不同虽尧舜禹汤文武周孔之所不及见闻苟拘拘于圣贤之论述经籍之纪载一旦有事　朝廷不得识时通变之才而用之其于交际之宜措施之方庸有当乎处今之时为今之学则不得不就彼之所通者以通吾之所未通而吾儒诚不能以其异而诿之难而畏之也考百年前各国闭关自守此疆彼界不甚往来其国内一切政治文学莫不自以为是方谓此外诸邦皆有未逮近百年来五洲互市声教大通始知各国均有可采之事故竞立新学择而从以为教养之用回溯八十年前英国初得印度时深慨该处读书人士落落无多因定章每年拨银四万为开新学之用从彼时直至今日用银助开新学年盛一年计近日印度新学费用每年需银至七百余万凡该地有竭力设书房者每学生一名国家必助银几分是以传教者立书房甚多查欧洲无论男女每百人中有识字者七八十人惟印度境内每百人中仅有识字者四人目前新学日盛而印度识字者每年增多至一二百万人西历一千八百八十八年印度有报四百五十处每印出之报多寡不等极多者约有二万张可见新学之在印度已大兴矣如日本国者特亚洲东海一岛国耳人数不及印度七分之一独于新学孜孜矻矻极为研究十几年前设立新学部费银无多现每年新旧各学至用银六百万此外又有教士分立中等书院以广甄陶而日本绅宦虽不在教因知其益国益民各愿捐银几万助成举更有国家新学部所立中等书院五处内有大臣几人力荐教士管各书院其意在教士可兼授英文英文既通西国各书自易于融贯至新学部各事则派亲王办以昭郑重此日本国设立新学部之大略情形也若中国学校法度之渊源之远辟雍钟鼓遗泽未湮实非五洲各国所能企及顾学校之书祇知述古自囿方隅不能博通五洲近达时务为可惜耳

是以海禁大开以后西国教士联襼来华其好之怀与在他国一例立新学凡创设商局开矿开铁路并领人出洋肄习西学莫非教中学生如容观察纯甫唐观察景星马观察眉叔是也在中国从前视以上各端并无关得失迄今办有成效始共知其有益而溯厥由来实皆教士基之也至现在遍立电线纵横至三万余里加以各国开矿南北开铁路非新学之力不克至此所惜者中国新学一端不甚认真用亦有限如派学生赴美国时祇一次拨银一百二十万两再闽厂学生派赴欧洲三年共拨银二十万两前后仅此二次殊非久远育材之计其能久远造就人材者惟同文一处管丁饶有学问颇可造就人才惜经费无多若与西国较祇可与小书房相等若为　国家大计广储杰之才则犹有未逮顾前派出洋肄习新学各生虽人数无多业已收其实效若京都译署若南北通商节署其余若鄂若粤若闽若浙沿海各处莫不有新学之人为指臂之助当未有新学各生之前常与西国失和近则中外相安彼此情洽其得失之数不可较然若哉然前习新学各生亦仅知其端倪而精微之域究未深造试观他国自立新学以来早获富国养民之益今中国为亚洲大邦岂可转落人后耶如中国翻然变计欲广新学宜特简亲王游历五洲遍览各国风俗政事俾知新学为当务之急实力讲求亦设立新学部再多筹经费广立书院从此渐推渐广人材倍出为　国家宣劳为海疆保障大用大效小用小效又何难驾出西人上哉窃为中国拭目俟之
 
　 
卷九　文教部九　书院

　　书院议　　　　　
袁枚
  </div>
  <div class="pagination">
   <a href="皇朝经世文统编_page47.html">
    上一页
   </a>
   <span>
    ...
   </span>
   <a href="皇朝经世文统编_page43.html">
    43
   </a>
   <a href="皇朝经世文统编_page44.html">
    44
   </a>
   <a href="皇朝经世文统编_page45.html">
    45
   </a>
   <a href="皇朝经世文统编_page46.html">
    46
   </a>
   <a href="皇朝经世文统编_page47.html">
    47
   </a>
   <span class="current-page">
    48
   </span>
   <a href="皇朝经世文统编_page49.html">
    49
   </a>
   <a href="皇朝经世文统编_page50.html">
    50
   </a>
   <a href="皇朝经世文统编_page51.html">
    51
   </a>
   <a href="皇朝经世文统编_page52.html">
    52
   </a>
   <a href="皇朝经世文统编_page53.html">
    53
   </a>
   <span>
    ...
   </span>
   <a href="皇朝经世文统编_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
