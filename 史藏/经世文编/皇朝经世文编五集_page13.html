<!DOCTYPE html>
<html>
<head>
    <meta charset="UTF-8">
    <title>皇朝经世文编五集 - 第 13 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编五集 - 第 13 页/共 36 页</h1>
    <div class="content">奏为筹饷术穷请仿行印税之法以集巨款而济时艰恭折仰祈　圣鉴事窃维和议定后户部竭力筹饷岁有的款者祗扣廉俸一百二十余万为一大宗裁并折漕未能遽举盐斤酒加抽无几捐输既成弩末息借又作罢议计岁增出款且二千万两是所筹者未及十分之一二也而善后诸大端陆续待办皆不容缓于此欲求岁筹巨款确有把握不病商不扰民之策则惟有仿行印税一法而已查印税创自荷兰盛于英吉利今则行各洲无国无之谓之印税者盖令民间买国家所制之印花粘于各项契券字据之上以为纳税之证也其造之之法应于京师设厂并购办制纸制印二种机器雇匠创造其纸则中藏纹理其印则细极毫厘以杜作伪如或一时开厂未成可仿日本造钞之例令英厂暂行揽办严立合同防其偷漏俟官厂能制即行自办其行之之法应取各国税则参较详定章程务从简便先行颁示天下然后于各省会城普设督销局一所为总卖印花纸之地将此项印花转发民间各市镇铺户代为零卖每百两中铺户应得一两官收九十九两其查之之法应严定漏私罚款律例凡一切契券字据不粘印花者皆作废纸事发照例议罚遇有词讼官不为理印花既粘于纸应即行句抹以禁再用其有已粘而未句者亦行议罚凡印税之大如此缘此税取之买主而责成则在卖主是以毫不扰累加以所取至微而罚则至重是以民皆易从核其情形实属有利无弊今英俄德法诸国此项岁征皆约一万万至二万万倭地最小亦征二千余万若以中国之大仿而行之开办之始不妨疏阔民觉其便必将竞趋约计每岁所集当不下一万万则不特洋债易于清还从此罢抽厘停捐纳举数十年欲除而未能之弊一旦廓清全局转机必在于此矣自我　朝丁赋并完取民之轻不徒千古所无实亦万国所未有民智渐开莫不知外国租税之苛重今即加行一印税之法臣敢决其相安无事伏愿我　皇上断而行之即饬总理衙门转电出使各大臣将各该国现行印税律例章程详译一分并取现用各种印花列粘于册注明用法限期驰奏进呈　御览然后发交户部速筹兴办不过一年可以试行既纾目前之急又除从来之弊臣诚窃见时艰日亟不宜拘守成法故择诸国之通行有效尤为易举者敬陈于我　皇上之前是否有当伏乞　圣鉴训示谨　奏
　　钱粮　
汤蛰仙
三代下有国者之赋于民未有如我朝之平者也定鼎后尽去明季累民之政秋粮夏税着有定则复议减议蠲议振湛恩泛濩史不绝书二百数十年来吾民宜有起色矣而凋无以异前代者朝廷千百计之亭毒不足敌墨吏千百辈之朘削氓之蚩蚩其何以自脱于密网矣吏所以制民与民所以惮吏者曰抗欠民岂尽不肖哉吾未闻汤文正为之抚陆清献为之令而以抗欠罪民也蒙亦尝举于乡矣依大僚幕府者三四年度必吏所指为绅户者也八口之命仰活砚田例得无税无所事于抗欠而每一意及郭门辄形神怔栗从未敢望见高坐堂皇者之颜色民户亦犹是人情耳维正之供谁其干大戾者今不容以汤陆绳吏苛责其洁己于钱粮以先亦不敢以魑魅视吏但望其洁己于钱粮之中有顾名循名之二策在钱钱也粮米也无所谓银也自改征折色而后有耗有耗则有羡矣而后有平有平则有余矣羡则吾民之羡余则吾民之余也今羡余既归公矣红册串禀皆以银核计势不能轻议改弦惟自海禁大开东南各行省不知有银知有洋银而已乡愚既不知有银自不知有银价更不知洋银折银之价吏即如例榜示而榷算之胥带征之役其手可上下也其甚者漏催捺阁大头小尾弊孔百出况今未有吏而不增易银价者乎胥役一气仰承遂不夺不餍矣滚单由单率若具文即有行者但载银数民仍瞠目无所知徒耗一层单费而已宜于将开征时督抚由省核定银价下之府届时由府大张晓谕无繁文无套语约其词曰某年月某州或县完纳粮米制钱若干文准银一两每两加耗羡平余若干如例吾民一目了然无一豪之损于吏而民间受益不少国初制钱一千准银一两互市后银价翔贵两至千七八百钱近来泰西行用金磅银价日贬一日每两止易制钱千三四百文以吾浙言之各州县粮价每两多在二三千上下岂羡余每两将加至千数百钱耶抑羡外有羡余外有余耶盖仍以翔贵时之银价准钱又取盈焉民不聊生反不如四川之加收津贴酌派捐输犹曰报部充饟也所愿顾钱粮之名者此也且夫抗者民之所无吏之所恶而欠者民之所有又吏之所喜也寅粮而卯完之曰陈粮完者加什之三四成不等少延辄由悍役挈票来其家曰垫完嚣堕突唯所欲噬竟有加及倍者而酒食膏秣不待言矣民以万不得已而欠粮必无力之尤者乃一岁之隔而多取之以为虐始则剜肉补疮继则卖儿贴妇宣圣所由寄慨于猛虎柳子所由托讽于捕蛇也
夫公家但问民以粮不粮而不区夫陈不陈乃羡余以外一加再加百姓止此脂膏而磨牙铦爪者有加无已其黠者纷然去民而为吏其愚者则盗耳贼耳浸淫至于不可收拾吏皆裸身来而饱囊橐挈妻子以去朝廷则被无穷之矣此其弊东南各行省多有之虽系私加根蔕深固大吏以此赂之京员以此饵之谁欤为吾民发其覆者即奉明诏饬查私加之弊大吏以查无此弊一语覆之吏仍晏然牢戴其虎冠矣今请严旨布告中外吏有以陈粮加价者察实杀无赦垫完者斥之弊其稍革乎其非私加者宜速更其令无重民困尤可异者朝廷有大庆典有大水旱必蠲缓所攽誊黄必纚纚数千言上谕部议督抚之奏累牍连篇无论愚民无知即略识丁字者曾不数行首尾茫然矣大抵城门通衢不得不张贴一二若乡僻从未见有誊黄者非无具报张贴所在之令而报与贴悬殊大吏食肉不暇何暇此种例行事乎以后凡遇恩诏誊黄令督抚无总刻一纸通行所属而各按应蠲缓之州县分刻之约词曰某年月日奉旨为某庆典全蠲某府厅州县某年粮米因则易庆典为水或旱减成则易全蠲为蠲几成缓亦如之寥寥数十字无甚剞劂之费而实惠之及于吾民者多矣遇有流抵亦约示之私加省则正额足誊黄简则耳目多所愿循钱粮之名者此也其它赴柜以绝弊也而给票不时民苦守候而旷业矣分柜以便民也而局费苛索民苦滋扰而多事矣大吏之于民一则曰民情刁悍再则曰尽法惩创而于吏则惟曰亦有不合情有可原吏何其幸而民何其不幸哉然朝廷亦未尝不以吏之营私为虑也款项多端张江陵之一条鞭海忠介之格眼册成法具在何以亏空者相属也盖伎俩有溃其中而溢其外者矣于是严交代之罚管府有结而贿买矣受代有结而情商矣亏空之籍没者多俟身故以后而寓所别无寄顿原籍并无产业住屋入官止值银数十两竟成铁板文字何怪吏之怡然而无耻泰然而无忌哉近年御史刘恩溥奏行征信册专为清民欠起见实则与江苏抚臣丁日昌之词讼册同为意美而法未尽良也一言以蔽之曰装点一案未结而词讼册所结凿凿也一文不欠而征信册所欠累累也委员以查之查者亦吏也抵其署酣嬉饮博舟车以送之而查报册载悉符矣亦何益之与有窃谓今日吏之病如痼非峻削之剂断断不足奏效民之病如不必投方药无益反害但当静以养其元气慎选清勤知顾名节之督抚则墨吏自望风改操兴利不如除害增令不如省文厘剔钱粮之积弊其急务已
　　厘金　
陈次亮
光绪十五年恩诏曰厘金一事乃朝廷不得已之举刻海防未撤难遽议裁他时物力稍丰即当奏请停止云云大哉王言洞悉民艰保全大局而中外官吏安常习故不能仰体圣慈剜肉补疮日甚一日且增立比较之法变本加厉以至于今也夫军兴之时东南十省兽骇鱼烂赋税所入不足供度支以崇本抑末之心为筹饷练兵之策权宜立法取济一时乃事端所开有增无减商情困苦市肆萧条承平四十年而元气终不能复厘金之弊至斯极矣今之论者辄谓于理宜裁而于势万不可裁或为调停两可之说谓本朝宽大永不加赋病民酌增厘金以济国用宜若可为也不知加厘之名美于加赋而病民之实甚于加赋不通商犹可不裁通商而后则断断乎其不可不裁也何则赋出于地取之民者究有几何且按亩加征毋庸增设一官一役民输一钱朝廷即获一钱之用也厘金则不然百物滞销四民俱困天下设卡数百置官数千增役数万猛如虎贪如狼磨牙而咀择肥而噬小民椎心饮泣膏血已枯国家所得不能及半自有比较之说可增不可减网罗四布违额取盈所谓病民甚于加赋者此也洋货入口一税一半税之外一无稽阻西商偶到趋媚不遑所以待外人者如彼其厚土货则口口而查之节节而税之恶声厉色百计留难甚则加以鞭朴所以待己民者如此其薄黠商乃债其牌号倚为护符三联税单充斥内地厘局无如何也倚洋人则生否则死冒洋人则安否则危丛雀渊鱼不至尽驱为洋人不止而且洋货日贱土货日贵川流海溢识者寒心所谓通商而后不可不急裁者此也或虑厘金既裁国用不足亦未举全局而统筹之也天下厘金岁约二千万除洋药并征八百万实计千二百万金承平之时地丁四千万综计可得九成自有厘金不过七成而止可知天下之财止有此数此有所赢彼有所绌地丁暗减八百万　国家岁得四百万金之用耳而纵虎噬人使万民愁怨胡为者宜令自某年月日为始天下厘金统减一成而烟酒洋油洋布落地税统加一成刊刷誊黄[](偏)行晓谕分年递减十载为期撤卡裁丁与民休息其四项落地税责成牧令征收加至十年适足与厘金相抵国用不竭国本不摇而民气日纾民心日固矣不此之务徒鳃鳃然举各卡之吏役诰而诫之约而束之而比较之文书日责以食人之事日予以食人之权而谆谆然命之曰尔吸其脂膏勿伤其性命也其可得乎此国存亡之所系人心向背之所关一发千钧不绝如公忠体国之君子慎勿以为迂也
　　包厘　
汤蛰仙
居今日而犹谓厘捐可不停是不顾国之根本妄人也居今日而漫谓厘捐可立停是不审国之缓急迂儒也自粤逆蔓延多募勇营饷需不继乌程诸生钱江始上厘捐之议于雷侍郎以諴行于扬属而效各省遂行之迨巨憝除而善后事海防洋务随在需厘捐之罔益加密焉遑言停司以岁入之巨也令吏岁白其收数计极盛时可得二千万近亦可得一千五六百万不等数与各海关洋税埒部库指拨各省岁协督抚外销几与正供无异于是岁有较季有较甚至月较旬较公家多一分比较商民多几分剥削不肖官吏丁胥反得因缘以为奸利朝廷徒为之府怨而已同治时曾奉上谕各督抚体察情形酌留大宗彻去分局而就吾浙论之三十年来但有增设之局从无裁并之卡恩不下逮无亦奉行者之咎耶天下事无利无弊无弊无利厘捐利薮也亦弊薮也种种弊端非不经言官弹劾大部通饬吏厉禁无如委员既无原思吴隐之之廉而假手丁胥此辈尤甘充贱役为虎导伥必无奉公守法之人黩货之根牢不可拔牟利之术出而愈奇恫喝留难索诈商民敢怒不敢言郁气满腔大则隐酿为水旱小则显激为仇抗晚近银根溢出外洋小民生计日蹙顾尚堪此竭泽之渔哉今斟酌于停与不停之间则莫如包办每遇贸易盛之地设局置委员焉法不妨仍其旧贯唯不捐之行商而捐之坐贾非行商竟不捐也由坐贾捐之行商而委员第捐之坐商也不问城乡镇集凡出产货物必有行栈铺户为之存贮发运向章甲货岁捐若干乙货岁捐若干厘局必有底薄可查试集业甲乙各货之行栈等令之认定捐数稽查抽取若烛照数计无从朦混不以官与但坐总其成溢则听之为吾民稍留元气不及额则责令偿足庶几国用有着在商民既不被恫喝留难索诈之累扬帆任去不问所之惟各海关应纳洋税仍令照章报完而内地各局卡可节去司事丁与夫分卡船一切浮费利国利民无利于此者所不利者独不肖之官吏丁胥耳且官亦无所不利也差事如故也薪水无恙也虽不容额外婪取而无稽征之劳无起之别但以时敛其数于行栈而缴之省局直一举手而其事集已其土产之载运他处不经行栈者什不过一二可免则免以厘捐固朝廷万不得已之政宁宽无刻也否则就近有殷实之户无论绅商亦可令渠包认捐数如行栈同浮费既一切节去则匀算上年比较而少减认捐之额令包办者有微润可沾谁不乐于从事查光绪元年广东布政使招商黄巨源包抽通省洋药捐厘每年认交洋银四十二万圆五年为限每年递加二万圆七年两广督臣奏定新商李玉衡自六年接办每年包抽洋银九十万圆年限同洋药可包百货何不可包广东可包各省何不可包必欲节节稽征为不肖者留此窟穴令商民侧目而视重足而立亦大惑不解也已所有洋货进口与运入内地仍由洋关按照条约征收然条约所载皆指行商而言若既运抵华地售自华人即为华货责令包缴厘捐华人其何说之辞洋商其何说之辞将来改约时似可声明此意定为洋货内地抽厘之则往者英使威妥码德使巴兰德觊罢洋货抽厘举中国厘卡舞弊一二小节合词要挟今自包办之法行而厘卡无弊可舞西使无口可藉见在上海如糖如绸等业已有分设商董如法包征者朝廷诚推而广之议而行之度支幸甚商民幸甚
　　盐捐　
汤蛰仙
有盐之省曰长芦两淮两浙福建广东山东河东甘肃四川云南盐所产或煮于海煎于池汲于井结于卤刮于地凝于风水盐所运曰商有票商引商甲商经商商垣商岸商盐所聚曰曰埠曰所曰栈盐所仇曰私有掣私私私垣私邻私漕私船私营私商私功私枭私以私召私大都官私而私之者至焉不特分司监掣以下各官私即盐政运使盐道其陋规节寿何尝非私枭私能缉商私能缉乎商私能缉官私能缉乎官私能缉缉私之官私能缉乎司盐政者唯喋喋以私为借口汲汲以缉为上策钤束愈多头绪愈繁奸弊愈众沾润于盐窟穴于盐水银泻地无孔不入而私盛如故而课绌如故几几盐无善法矣课法历朝有同异一代亦有同异天下有同异一省亦有同异不外归归州县归关榷归委员归商今天下归商什之七委员什之二州县什之一于是商利州县利委员利即奔走于商与委员州县者为虎伥为雉媒亦无一不利所不利者朝廷与吾民耳李雯本刘晏一税不复问之意曰天下无私盐天下皆官盐矣顾炎武艳偁之冯桂芬痛诋之曰天下皆官盐天下皆私盐矣其说李泥而冯辨今有说于此曰天下无官盐斯天下无私盐矣何则人命于谷养于盐一食不谷则饿一饭不盐则病盐产水犹谷产田也邃古不闻耕天下田始纳其粮奈何必运天下盐始纳其课乎筦子擅其利以利齐也后世大一统而牟一隅之利可谓不善师筦子者矣止此利权而旁落而横溢民以什出国以一入其九者半干没半虚糜官渔之吏割之胥侵之役蚀之勇耗之枭瓜分之商龙断之国安得不贫民安得不病哉鄙策宜破窠臼宜彻籓篱宜平畛域以州县征而不征之州县以商征而不征之商止留运使或盐道总其事所有官吏胥役勇商悉予铲去而枭不去而去变通盐钞盐粮之意可仍准口以定额而隐用守望保甲法本周官名始王安石今易之法部勒之由州县划分城乡村镇编定户口岁一人输百钱曰盐捐家什口捐伍二口捐一一口免以季征解婚嫁生卒时增损以实抵见额而止不续加着为永令以示限制以广皇仁人人许煮盐人人许贩盐拨所征什之二一给征者一之半给运使盐道半给州县募人代征应者令就所划户口应缴岁捐先存盐库于是无中饱无积压经征如干存库如其数万给千焉千给百焉有什一之利蔑不应矣有多人应者所存所征解所给悉均之征者由州县径达运使盐道而宿垢清巨帑集矣而或虑奇零户捐千者季数百钱户捐百者季数十钱琐碎甚如政体何不知粮自合下有勺抄撮圭粟颗粒黍稷禾糠粞银自分下有厘毫丝忽微纤沙尘埃渺漠逡巡灰琐碎有过数十钱者且分之则奇零合之则大宗也
今天下二十三行省计丁四百数十兆人百钱岁得四千数百万减其半则二千余万可券也扣除四百余万外无冗费视课额则倍矣而或虑加赋不加于粮中而加于粮外等加也骚扰甚如民情何不知人不能废盐人不尽有粮贫富均奚以扰且民所怨者盐贵耳今盐近则煮便盐远则贩便仅仅岁捐其毫末而无峻罚无严界万万无食贵之患加之适以利之也而或虑竭泽漏于海痡于寇歉于刻剥甚如物力何不知产盐之所觔三四钱而巳官商赓续运之层益之而浮费滋而成本重而售价涨远者至以七八十钱食盐觔毗前后邻左右觔亦不下十余钱查额引共五百五六十万四川无额云南无引皆论觔共以六百万引匀算统正杂夹带引以四百觔为中数天下岁销盐觔以二千四百兆计觔以四十钱为中数天下岁售盐钱以九千六百万计今既一切扫除川平陆夷盐如流水如泥土即场极远所在但加运脚亦不过觔十余钱并按户季捐计之岁尚女省二三千万钱于吾民是苏之非困之也而或虑偏枯无商则居之窵者乡之僻者地之凋者谁其贩鬻窒碍甚如食淡何不知利之所在如鹜趋如猬集今之窵者僻者亦有肩贩老弱贩不尽由盐店也贩有不至者近必有镇集必有盐店海禁大开泰西无国无华人攘攘而往皆为利往岂华地而反以窵僻利或遗天下有蚁而不肯附膻者乎天下有而不能赴壑者乎无有也而或虑抗欠粮自古[昔](古)相承抗欠且累累也非常之原黎民惧之狡悍甚如逋负何不知粮亩数百钱十亩数千钱重任并稍有力者竭蹶矣盐捐则十口之家岁五百钱季则一百余钱而已轻任分则易举民即无良家十口者而季靳此一百余钱必无之事也而或虑滋事煎丁船夫摃捆役缉勇与夫大枭小贩忽夺所业讵甘枵腹句结甚如走险何不知无官盐无私盐非无盐也煎丁船夫摃捆枭贩所业依然也且荡荡夷庚无私禁无私赂业将益起唯役缉勇无所染指无所诈索然必欲坐而食则诚未易效其策若肯少少勤动其手足可以煮可以贩断断不致众人皆乐一夫向隅也然则额仍准口胡不并归地粮不见山东沿海登莱各郡之见行者乎而另起炉为曰此则有深意存焉盐大利也一并入粮未久而盐利隐矣粮有负欠有蠲缓盐即随之朝廷能为无米之炊乎大兵大役何代无之必有以榷盐之策进者捐成正项势必捐外加捐是一加之再加之也不如专立名目便然则即不以州县运盐胡不以州县征课曰吾不敢魑魅州县而于清端陆清献不数觏也钱粮事体大虽革追籍没而侵挪者相错故州县以督商征不以州县征也商则存库可扣也解则根簿可核也州县即黩于货亦穷于技矣然则既以商征胡不即以商角羊曰以资撙节商角羊必另筹差必另拨护擅此利薮州县不与遂寻商隙遂掣商肘多方亟肄以为商难将征无可征解无可解矣且商有弊混商有延误将藉州县近察之时促之亦互相为制矣虽然以二三千年相沿袭以几分合几正闰相承蟺以国朝二百四五十年相损益以商鞅之断以孔仅之才以桑羊之心计以刘晏之廉能罔不因弊拯弊拯弊生弊曾不闻改弦而瑟曾不闻换局而碁而忽发此狂议而忽敶此妄策而革之如此其锐而言之如此其易疾行必无善步促柱必无中声必府怨必集矢必空言而无成必大错而后悔顾理不可夺即论不可移易象至蛊败坏极矣而曰振民今盐之败坏一蛊象也蛊则振之穷变通久此其时哉此其时哉
　　鱼课　
汤蛰仙
古者国用简不必尽取于民而自足故川泽之利任吾民自为之以营其业而赡其生迨春秋而国用绌矣筦子以齐为海王之国饶鱼盐蜃蛤因笼而归之官霸齐国中国宜略师其制以收鱼课东南泽国也无处无水无水无鱼春水方滋蓄鱼苗于其中秋风荐爽苗之寸者长以尺计权其子母一岁之间可赢什倍豪强之民拥为世业沿江沿海不待蓄养鱼利更饶不肖辖员汛弁税船自肥今不必特设专官徒滋烦扰汉武帝时县官尝自渔鱼可饬各州县就所属陂湖江河海口一一清理水粮甚微概予辖除另为酌定此处水利可获鱼若干官提几成以为鱼课有人包认先一年杪即豫缴进免被延宕积少成多岁益巨款民既豪强什损一二隐裁抑如虑琐屑有妨政体试证之古人纪自周官渔师详于曲礼舟鲛守自青齐海租增自汉宣事非行奚为不可更证之今美国岁得鱼约值银二千八百万两美北界岁得鱼约值银一千五百万两美人茅尔赉地志云漆昔比克海湾鱼蜃之利通国赖之岁易之金与开里弗尼亚金矿相埒按开里弗尼亚即旧金山美之鱼利无怪甲于地球法国及瑙威国岁得鱼约各值银一千二百万两英国岁得鱼约值银多则二千五百万两少则二千万两若非由官稽核何以悉其成数中国如照各国之数折乎其中什提一二成课已大宗岂小民唯曰怨咨遂因噎废食邪且文王之政关市不征与泽梁无禁并垂为令今不第关市有征复设厘卡以梳栉之似乎稍严泽梁之禁亦无碍于捄时之权策明明有自然之利顾拘滞而货于地汲汲焉忧无米之难炊是何异不知结网而徒作临渊之羡哉
　　烟税　
陈次亮
洋药之流毒中国也天也英国度支仰给烟税欲印度不种而不能也中华士庶半癖烟霞欲华民之不食而亦不得也道光之季盖尝严刑重法以禁之矣使当日者烟土不烧则兵端不启兵端不启则商局不开猛虎在山藜藿不采或者天心厌乱隐忧深患自此消弭未可知也乃彼之情伪不知我之防维不密形见势绌受制外人遂致海溢川流其祸至今而愈烈闭关绝市终古无期事变循生追悔何及故曰天也然而天定胜人人定亦胜天先天而天弗违者君相之所以斡旋气运也此时议烟禁者有两说焉皆是也而皆非也比年以来罂粟之田于各省泰西亦有善士设会禁烟而英人以土药盛行相率借口我不自禁而欲他人之先禁不可得已持禁烟之议者欲先以严法禁中国而后以公理责外洋其论正矣其虑长矣而禁者如故种者食者亦如故也即使中国果能禁绝不种而印度之能禁与否尚未可知徒使洋药畅销岁增亿万金钱掷之虚牝近乃一切宽法省禁听其自种自吸付之不见不闻土药之产日益多洋药之来日益少就目前而论亦足以稍收利权矣他日必至无地不种无人不食精膏暗竭杼柚尽空如水益深如火益热沈酣固结不可终穷故弛禁之说可以取济一时而不可以传之后世者也夫势之所积患之所成非一朝一夕之故其所由来者渐矣事由渐开当以渐禁渐禁之法非重征其税不可集成巨款既可以筹措海防逆计将来复可以消除隐患厚敛之而民不敢怨也刻绳之而法可必行也富者不较锱铢而贫者日思撙节使天下人皆知烟之为累深焉久焉厌之苦之庶已食者可以戒而未食者不欲食乎或曰今洋药则厘税并征重费唇舌土药则按亩加税徒扰闾阎可奈何夫烟之为物或种自内地或贩自外洋市易销售必有其地宜议[加](如)落地之税无论洋药土药自某年月为始一律倍征期满五年再加一倍加之不已以禁绝为期隐匿者有诛偷漏者有罚坚持定见勿动浮言仍于其中酌提一成设立戒烟之局广筹医药详立章程以不禁禁之至三十年则税加六倍其贵与黄金等庶人知趋避而烟害可永除矣此大易之随所由必继之以渐也

时务分类文编卷十一
　农政
　　农政　
陈次亮
区田之法传于伊尹分行布种浇培粪壅如种菜茹一亩之获可三十倍厥后仿而行之者或效或不甚效或倍获或数倍十数倍不等从可知地力之肥瘠树获之多寡统视人功之勤惰以为差所谓上农夫食九人其次食七人最下食五人者卤莽灭裂断无幸获藨致功必有丰殷此盘庚所以致戒于惰农后稷所以开基于穑事也方今万里疆垂幅员日广劳农劝相久矣不闻山泽瘠土之民尚或课雨量晴胼胝力作至于平原沃土愚惰之农夫每岁仲春依时下种不培不壅不耕不耘一任其自生自长潦草而收之水旱听于天肥硗听于地年丰则温饱奢佚岁歉则转徙流亡民无安土之心人鲜有生之乐向尝疑古人省耕省敛兴发补助何若是其纷纷然不惮烦也得毋扰民实甚今而知民性本愚民情好逸农功之惰世道之忧上下日忧不足由是而荒政兴焉赈事起焉扶伤救死苟且补苴饥寒垂毙之民其得活者几何矣中国农政自齐民要术外罕有专书乡曲老农卜岁祈年间有传习泰西以商立国而人稠地狭农政亦所究心农事有书植物有学近更化分土质审别精粗故能百产蕃昌亩收十倍所验各土质外植物所断不可缺者有三曰碱曰磷曰钙碱则草积水酝酿而成钙则中国之石灰是已有取之于山者有出之于地者有骨角所成者有螺蛤之壳所化者磷则海岛鸟粪所含最多中土致之匪易然橐驼马人畜之矢溺皮毛骨革及腐草败木之闲均含此质所谓朽腐化为神奇也中国之民知其事而不明其理故深根厚壅寖久而自失其传同此人民同此土地而今之与古腴瘠不同贫富不同者教不教之分耳谓宜荟萃中外农书博采旁稽详加论说宜古亦宜今宜西亦宜中宜南亦宜北不求难得之物不为难晓之文括以歌辞征以事实颁之乡塾以教童蒙俾蔀屋穷檐转相告语家人妇子力穑劝功而后加以董劝之章导以积储之备兴水利以防旱潦勤纺织以殖货财斯农政可兴农功可立民生日厚而民气日强也百姓足君孰与不足百姓不足君孰与足古之人君国子民其为民谋不若使民自为谋而欲使民知自为谋必先赖上之代民谋视人如己治国如家无一日之安闲而有百年之乐利者自尧舜禹汤文武以来胥是道也
　　蚕桑　
陈次亮
蚕桑之利惟中国为最广亦惟中国为最先禹贡九州岛桑土居其七古圣王山龙藻火肇启冠裳五色垂文七襄制锦君子之泽万世不可忘已汉明帝时佛入中国天竺吉贝与之偕来柔温和亦称利用然宜冬宜夏纺织之利祗与麻枲同功至于西戎北狄毳幕毡裘九夷八蛮文身断发大秦夙称殷富亦仅以金绒火浣自夸纂组之工纵雾縠冰绡曾何足以章身适体也通商而后湖丝一物遂与茶荈同为出口之大宗综计每年值白金四千余万西人素工心计非不欲自行种植暗收利权而种桑之地方必燥湿合度养蚕之天气必寒暖适中不居温带之间不足以蕃滋畅茂故通商六十载自意大利东洋而外出丝之地罕有所闻天若特留此利源以保我中国亿万年之富庶也者今日万邦风气渐启文明不惟泰西各国达官富人附体之衣非丝不服即下至非美澳三洲南洋万岛巫来由各种族亦各飞轻裾曳长袖争奇艳彼此以华丽相高丝绢之用日益多蚕桑之利日益广再阅数百载将及于地球亿万万人我三古圣人显庸创制衣被天下之心至斯乃大慰也惟自中邦丧乱桑株摧伐养蚕之法强半失传必须广劝民间一律仿种由官筹购给桑秧屋隙田塍行栽植仍顾觅养蚕妇女详教以浴蚕上箔之方汇刊农桑各书删繁撷要散给乡闾俾识字之民转相劝导闻意大利养蚕之法考验尤精蚕病测以窥筩不致互相传染缫丝代以机器不使偶有弃遗亦宜译专书兼筹巨民心未明者牖而觉之民力不足者辅而行之统饬牧令各官列入养民要政不得假手胥役不得徒托空言不得借口于土性之不宜民情之不愿盖植桑则山巅水澨无往不宜饲蚕则柘青刚无施不可小民难与图始可与乐成教之有难易为之有迟速断未有有其事而无其功者末世富强之策更仆难终然或迂远而难成或积久而生弊中邦作赋首重农桑伊古以来国之大本而利为人所难夺事为我所优为以爱民利物之心收怀远招携之益所谓大用之而大效小用之而小效者伟矣昌矣非一孔之士所得详矣
　　日本丝业宜整顿论　
译日本报
日本产丝数目近年有加无减每年所产不下五十兆九十二万八千四百元此系上年出口丝价加之丝巾绸共计六十六兆七十三万元而日本货出口总价不过一百三十六兆元是丝一项已过其价之三分之一矣自一千八百六十八年起出口之丝年年递加上年数目与六十八年相比计加七八倍之多至是年十月横滨丝业忽大减色本年气候不正加之暮春降霜所出茧数因之大减日本之丝向来美国所销最广近因美国公举总统及银价加涨各故此业颇觉减成再茧数既减价顿昂贵西商坐待低价不愿办货近幸银价已落本月二十日成交之丝计五百八十包所有静冈丝每包贵至八百元现在丝市颇有起色可望畅销惟丝一物非仅日本有之论货之优劣则以法意所出为最佳论货之多寡又以中国所出为最多日本尚在人后均弗如也其丝业之利恐为各国所夺如欲与之比赛惟有整顿做丝之法俾日本之丝得与各国并驾齐驱做丝固须整顿织绸尤宜推广凡织绸选丝之佳者作为经丝之次者作为纬昔美国选丝不甚讲究其织工比之欧洲相去悬殊近聘欧洲机匠来美将法传授日渐精进织绸颇佳惟所用经线皆取自意法及中国所缫之丝以日本丝作经线者盖罕见也有某君赴美国各织绸局近回日本谓凡用日本丝作经线者如丝已染色有碎屑落积绸机四周织成之绸色不鲜明日本之丝种类亦颇不少固不致种种如此但出口至美国者大概有此弊病又凡用意法及中国所缫之丝作为经线绸机四周碎屑甚少因丝底既佳虽为绸机所磨擦亦无縻费之料织成绸光彩甚佳由是观之日本丝之销路不畅非无故也欲挽回日本丝业非力行整顿不可日本所出之丝以货之高低而论每自以为比中国尤佳其实此业若不从速振兴华人将独擅其利矣此论为日人某甲所著所论弊病盖提撕警觉之意也
　　英名士日也美崇氏论中国纺缫业　
日也美崇
沪滨之地有二缫纺公司一则专事纺缫一则兼绵布机织之业其专事纺缫者有锤数一万五千而兼机织者有锤数二万五千备织机五百五十架将有渐次兴旺之势二公司并称系商民私立究其实情为有司所营也故政府附与特权而保护其业务矣政府之意以为若不出此策则根基不得巩固苟根基不固奈他人亦兴此种工业而搀夺其利何国内人犹可恕独恐外国人亦将夺我利也华人心怀危惧者如斯耳查两公司其一在九十三年十月为火所灾该公司不订火灾保险遂至赀财荡尽损失甚巨闻烧后欲扩大规模经营惨淡将装置纺锤十万织机一千五百架外国商工等欲于中国公开埠头兴制造诸业屡请中国政府该政府百方设辞婉拒绝之欲不与外人以利权甚至谕令海关谓非经政府允准者禁输进一切纺缫机器于是列国工商等联成一气以反抗其专横矣虽中国政府不准输进此种机器然已有通商条约明文矣假使藉词推托而与条约相背则模棱解释恶能禁外人输进货物哉意中国政府谓若使外邦之人于国内兴纺缫等业则横夺劳工之银遂使国内劳工立见困弊也抑知外人于中国内兴纺缫织机等业不独不损害中国却足诱起该业兴盛焉何也曰外国赀本利息甚低藉此低息赀本利用运为兴其商业则岂非大利益之事哉况中国目下正望得此种赀本也且纺缫棉布需用日当此之时得外邦在内地兴业则物产出于国内其便且益也不待智者而知矣不见中国岁岁掷四五百万镑仰供给于海外以充其日用乎岁縻四五百万镑巨赀呜呼其不利炳然如是也苟中国内地此种工业未兴虽当此时我英制造此等机器得利者寡至若满查士太即英国纺缫业最盛之地之收益则盖巨大耳要之中国政府若必划定一区始准兴纺缫工业宁使商工业务依然狭小不计千百年后到底有何等国益也若各国公开其内地准兴诸种工业则虽孟买兰加士耶儿并为纺缫业殷盛之地等亦称其为劲敌中国之利益盖莫大焉当是之时我英向华贸易交通不须固守现时步武事机为之一转可无论矣
　　论杭州缫丝厂
日本驻杭州领事具报本国政府云杭州富商丁丙及庞元济等为首在杭州武林门外拱宸桥西南数百步建设制丝所曰世经缫丝厂以本年八月初旬兴始创业矣该厂赀本三十万两工在楼上用日本煤一日二吨有余机器用上海磨宜笃公司所制造与怡和洋行制丝所使用相同皆新式也现置二百八个锅每一个锅置采丝口六若总用此等锅采丝一日可以制茧丝一担然当时女工之数寡少故不备使用女工之数殆二百人其三之二募诸上海其余募于本地者也其熟练技艺者能缫丝四缕至其未熟者则不过缫丝二缕耳一日服劳十二点钟夜间不用执业盖虑其危也意异日电灯或瓦斯灯创设既备亦必执烛从业也女工一日得工银六十仙至下等十仙现今所用之制丝原茧乃余杭县仓前所产质量良好称杭州第一每担值价百两闻此地水质甚佳故制丝优于上海云丁丙及庞元济等又于塘栖镇欲建设一制丝所现在尚未竣工此地在仁和县运河之旁然其规模似不及杭州丝厂又卜地于运河西岸欲设立纺缫所集赀本八十万两将以明年六月兴办其所用机器乃英国喜在令董制造锤数一万五千将以渐增多至二万云
　　横滨验丝公所缘起　
译日报
西八月初五日为横滨新设验丝公所开办之期农商务大臣仁奈川主事新派公所督办各国领事以及横滨商务公所总董并与丝业有关系之官绅巨商均履公所周验丝各机器郑重其事也查本年西四月初一日日本新定第九十三条律在横滨神户两处创设验丝公所以便丝商无论何国人民将其所办本地生丝呈请公所检验有无欺伪概免验费以示体恤该公司由国家筹款设立归农商务大臣督率办理所有应行章程责成该大臣妥定现在章程已定既周且详其有裨益于日本丝业良非浅鲜其章程第一款曰公所应检验者　一斤数　二定衡　三缫法　四粗细　五毛胎　六绅缩力　七烧法　推原日本设立公所之意欲使买客咸知所购之货真实无欺耳法至善意至美恨举办之晚也钟鸣十下官绅既已到齐各演说毕遂察阅权衡度量及验丝各机器其最精巧之处系将丝料缫上丝盘剪成所定生丝长短之机器也所验之丝系十七淡尼欧长一千码二尺四寸为一码祇重一屈兰母十六分两之一为一屈兰母即一两重之丝可有一万六千码之长尤可奇者此丝系用五六根细丝并成者也各机验毕官商遂午餐而散是会也以丝商西人华尔忒演说之辞意最切利弊特录于左其辞曰今日为横滨生丝检查所开办之期公所督办属仆陈说以申明此美举试申言之三十年来本港丝业长进情形皆诸公所深悉毋庸仆赘述惟今日在此各商有不办丝而办他项出口货者不得不将出口丝业约略言之一千八百六十七年仆初到日本是年出口生丝祇一万三千五百包计值七兆五十万元至九十五年则加至五万六千五百三包计值四十七兆五十万元丝业旺则商富而国兴然则丝业有宜整顿之处有关系此业之人自应随时体察为扩充之计政府尤宜设法鼓励其扩充之道夫生丝一业本为日本工艺中之最可敬者也何为可敬曰自上至下妇人女子莫不缫丝既有利可取复于身有益岂不可敬天下之事百姓所不能自行者非国家协助不能成功日本小学校林立乡村处皆是若无学校日本岂能有今日之景象乎其有今日之景象也自深谋远虑之廷臣始名望最著者其惟森子爵乎有能臣而后学校设学校设而后国势盛中国之不能前进也闻见少而积习深耳此二者日本已尽革除皆学校之功也仆所言似于此事不切然实斯事之本源也
或问验丝公所果何益之有哉曰利便丝业也生丝销路若是其广而作弊又若是其易非有今日所设之公所不足以示买客无欺之据即无以绝卖主取巧之弊昔仆尝验丝寄至欧洲后接来信谓绞丝内藏有旧钉铜钱鸿毛土沙子数小袋甚至有用伞骨撑起者与仆理论致仆寝不成寐者数日诸如此类不一而足幸此等弊窦现已罕有但尚有数事为西商所不满意者一丝之粗细不匀一丝被浸水缺短分两耳二十年前中国之粤商业丝者用水灌丝如灌其园因此水气丝之斤数百分中短八分十分不等西商忿不能平协请设立验丝公所华商当日之坚不允从正如今日之日商尚难无弊使仆等多买若干无益之水少收若干有用之利现在日本已有公所扫除积弊跂予望之伏承贵督办及公所委员司事诸君名望素着办理验丝事宜必能措置裕如将来于西人则随时联络于日人则广施教导能联络则查验迅速当无阻滞之患有教导则弊窦革除可收整顿之效欲丝业蒸蒸日上则丝之粗细尤必缫匀使合买客之用此事凡尔我经营斯业者固知其不可不再加整顿也再验丝之任事繁责重出丝忙时日计数千包虽忙时非常有而督率办理已属不易届时议论纷纷在所不免贵公所惟有随到随验不使稍有延各商自满意也仆等不敢有苛求于贵公所者以欧洲验丝公所行之已久而办法尚有不尽善处贵公所之事属初创乎欧洲丝经法国验过者寄至意国该国商人每以法国公所标记之斤数粗细为不合易地亦然贵国现既定有验丝章程　业丝之人咸知遵守以后做丝必格外谨慎仅此一端已可见设立公所开销之款确非靡费矣将来日本丝业大兴意中之事仆于横滨验丝公所有厚望焉
　　勤种植以广地利说　
录广报
粤自海禁既开之后欧美奥非之商于吾华者无远弗届鬈发碧眼晢瘠隆准之族结辙于途路径留文迟没羽之珍充斥于市诡奇玮之观于今为烈矣然而比年以来　天府空虚民食寡乏罗拙无所则榷及酒酤算及钱缗偏不闻而野有[饿](俄)莩温风始至而国有冻人于是乎心计之士皆攘腕轩眉而谈洋务冀以漏之塞为桑榆之收铁轨邮船商局银行之政次第兴举陬澨之氓邱樊之士咸拭目以待富强然而细民生计日见其难左藏之储益忧其匮者何也施之无其序而发之无其本也夫虞渊之水不竭于桔槔之求邓林之材不疲于斧斤之伐不揣其本而务其末吾未见有能肥其国者也故聚敛之臣圣人黜焉而务在崇本惟其本之不可缓也是以先王疆理天下物[土](士)之宜而布其利制其田里教之树畜当尧之时以弃为稷官司稼穑树艺之事以益为虞官典鸟兽草[木](本)之职迄乎有夏而白坟黄壤之异特辨其宜菁茅橘柚之微咸列厥贡即夏小正一书亦首重农务旁及果之属巨细靡遗姬周之兴尤三致意筑场纳稼纪其时烹葵剥枣着为令流火一章班班可考而周礼司徒一官于十二州[土](士)宜之种暨天下所有山林川泽邱陵坟衍原隰之数悉详书于册掌以专官其属更有草人稻人辨粪种之宜讲蓄泄之利甚至掌葛掌[荼](茶)掌炭掌[染]草之属皆隶焉则详且尽矣所以降乎春秋而虞衡舟鲛之官犹见于列国虽嬴氏之暴尽废井田然月令一书凡为杀草行水粪田美土之法在所不废是以鄠杜竹林南山檀柘陆海之饶为天下最汉司马氏作货殖列传亦谓千石枣[栗](票)千亩茜千畦姜[韭](非)千树橘漆其人皆与千户[侯](候)等而班史所志农家之书至十有八种以是知三代秦汉之时皆以种植为厚生之要编之甲令掌以有司作为论说垂之来许不必谓商鞅开阡陌李悝尽地力之无补于民也乃者制造繁兴机器流布民间沾体涂足刺绣纺绩之获不敌乎工作之訾于是耕夫红女皆弃恒产释故业襁至辐凑如蚁之慕如鹜之趋冀于工作而取盈焉是以近者通商各口屋价腾踊百货翔贵一椽之庇一七之供较之昔者十倍其难沪渎一隅见为如是则其它可知当前佣力已形拥挤则将来可知夫度田未加少而计民未加益腹地膏腴犹未尽垦而猎食之萌日见其众若是者何哉夫亦谓业之所在宁舍劳而就逸利之所在宁贪多而务得也噫民汩于利舍其旧而新是谋盖种植之不讲也久矣
然则欲民之反其业而乐其利也亦有道乎曰教吾民以勤种植而使地无余利焉斯可矣夫劳逸之势异而贪得之念同是其所以舍种植而趋乎工作者也试于种植之事酌乎古今参以西法运机以激水制器以代耕则劳者以逸而劳者忘其劳矣化学以生之
　　化学治田见西人贝德礼所著农学新法电学以辅之旧岁九月间英国公论报言奥人耕犁使用电气业经辰吞脱在案至耘草耙收禾车及割禾打禾机器之使用电气者均见于赛会中其耕耙肥润之法以及散种盖土去蔓打禾诸工几无不借用电气之力其最足观者为滋补草木之法据用电气之处具报各情其所费苦工当亦不至虚耗其田园谓之电气田园尤属创闻前数年欧西格致家以电灌补草木而试其效雷母司曲勒母等分别讲求此道用电通于所散之种子及所栽草木之土地及草木土上之天气其所产红萝卜有长十七英寸径大五英寸半者美国考纳尔大书院于五年前仿照其法研究其理用电气灌入草木之种子及栽植之土地又于晚间用电光照验得其出长倍速凡生菜苋菜及红萝卜与同类之蔬果仅须寻常一半时候即已成熟凡草木经电光照竟有未出叶而先结子者惟花草用电光感之者其色不久即衰其中最要者为电感五谷同一土地之五谷其经电感成熟者其收成加多半倍四年前美国漫山秋[塞](寒)芝省之阿林登镇有老圃名劳荪者曾以电光用之园圃获利甚厚自用电灯以来所获之利百分中加二十五分至四十分不等法国所制之器由天气中收吸电气其费尤觉减省其法于栽植草木之处以线纵横安设再与一铜钱相接铜钱装于木杆头上杆端设有收电具配置磁球使不通电[木](水)杆既高则所收吸空中电气由通入园内其得电较多其法更佳其能灌润不伤草木尤为可取○报中不及备[登](灯)略注数言于此则贪者以得而贪者亦遂其贪矣然则地无论硗确而皆可变为膏腴时无论旱潦而皆可转为丰稔制器则步武乎泰西讲求则首列于农学而又广植蔬果以厚其生偏谕郡邑以广其法则[葡](卜)萄之酒不予巴黎以封殖之能事详本报养民要折椰林之粉不让美洲以播种之利福报云椰子植至十五年之久以每株所有之粉可作面包六百磅匪特其实之磨粉可用也且其汁酿酒领之良甘其皮搓绳用之亦便查现在蕃殖之处诚无过于北美州阿利那科河口云萝葡之糖不仅法人之独得其传驻法国美领事致信于某报馆称法国所产萝葡糖极盛一年前农人种萝葡至一百七十万英亩产萝葡一千八百万吨制糖者十居五六法国农人知算者谓每亩所用田料须银二两且萝葡为用甚广汁可为糖渣可饲牛其新梗叶牛母食之长乳甚足其干梗留为冬令饲牛马之用且其叶可充叶凡田地合于种麦米者则合于种甜萝葡但泥土太结而无沙者则不宜谓法国商部大臣将萝葡根制造火酒以代灯油云　以上摘录知新报樟木之脑不第倭人之专工其制中国台湾一省多樟木制为樟脑销售颇广其造法盖取樟木之细枝嫩叶于锅熬炼成脑近时倭人又能将樟脑造成假象牙与真无异以火爇之即然且有樟脑气味历试不爽新年福报中载有装脑管理细则十五条即其本国官定熬脑之条规也闻其国樟木价甚昂每株有价至数千元者盖利厚故耳夫而后地无不毛民无不农水不苦其冽山不苦其童皞皞熙熙一岁屡丰率是道而上不富国下不富家者未之有也
矧吾中国之地实维海内之赤县神州其地处亚细亚之东太平洋之西温带之上赤道之右雨旸有时寒燠有节壤多肥美民习胼胝比岁英俄两国皆连结奸商运米出洋割剥我脂膏倾绝我储峙潜耗我民食阴启我萑苻狡诈之谋无与伦比匪特赍粮馈敌之为患靡竟也故近者鄂渚告祲东河屡决待哺之穷黎日众乞籴之筹划益难即西成称稔之区七年之蓄百不一获三之艰十室而九此诚中国之隐忧而目前之大患也然则至今日而欲阜民之财足民之食盖舍勤种植以广[地利](利地)之法而外其道无系鸣呼民今方殆而弗虑弗图彼狡焉思启者必有代吾虑之而欲起而图之者矣而岂吾中国之人必假手于夫人之力而后能息肩也耶
　　养民要折　
录广报
奏为条陈养民事宜恭折仰祈　圣鉴事窃维国家之设官以为民也然数千年来于理财之道但谋所以取民而不谋所以养民使各尽其一手一足之烈而国家从而征之税之于是乎大利不兴众力不集民几不能自养而国家亦因而患贫时至今日筹之法已穷邮政银行诸端未易一时措辨有以开源之说进者或疑其迂阔而远于事情臣以为为民兴利计其效远者三年近者一年亦可谓神速矣中国地大博物万里膏腴西人推为天下第一大富之国而国用匮[乏](之)民情困苦如此则养民之道失其传也五十年来所言西法皆仅枝叶其本在富国养民而巳年此乃中国三代圣人之古法礼失而求诸野可也法国百年以前上下贫窘后乃兴种树之利严伐树之禁立劝民栽树之官遂富甲欧洲纵横四海故英美擅工商之利而法德奥意诸国其大利皆在于农中国从古重农自应以农事为急而农政之要则以开渠种树为先应请　旨明谕天下各就本省可开之水道固有之利源董劝民间妥筹兴办民力不足官助其成不得故事奉行亦不得藉端苛扰唐人讲水利元代重农政史书具在成效昭然至中国现有四大利可以立致富强者臣请为　皇上详晰言之一曰蚕桑之利禹贡九州岛桑土居其七今农桑之利仅存江浙则昔多今少可知矣意大利种桑养蚕垂百余年而其丝之柔洁白终逊中国西人考求始知中国蚕丝冠于各国皆因太[湖](故)之水百倍肥腴距湖稍远者则否大[湖](故)大泊皆宜蚕桑故即太湖一隅每岁之利将及万万使推之洪泽巢湖鄱阳洞庭及填池昆明等湖皆种桑养蚕如太湖之侧则数万万金之大利已在掌中矣二曰棉花纺织之利近年洋纱洋布之利销售中国者岁值六千余万金土布之利全为所夺向日西人织布皆用木棉产于美国印度两处近中国自立纺织各厂始知华棉丝长色白不及洋棉而温暖坚厚过之然洋棉每石需洋三十余员华棉则每石十余员耳故近年洋船回国出口棉花骤增至二千余万而江西安徽湖广江浙各省所出棉花尤称上品西人考求全地球人数衣布者十人中止得三人衣绸者十人中不及一人此两项利源有加无已应请　旨饬下江浙安徽江西湖南湖北云南各督抚先筹款购买桑秧沿洪泽巢湖鄱阳洞庭填池昆明等湖广行栽种劝谕民间大兴蚕利高燥之地植棉花责成本地绅耆详细开导提款设局官为维持然后集款招商广立缫丝织布各厂使用出之蚕丝纱布媲美洋工比及三年其收利何止万万大利所在人所必趋惟须实力实心不得假手吏胥徒增扰累此大利之在南方者其事至顺而易也三曰葡萄酿酒之利北方数省每岁销洋布四[千]万金除羊毛草帽边值银五百万金外余无一物可以相抵是岁耗三千五百万金矣民安得不贪法国有人游历北省谓自黄河以北无地不宜葡萄即奉天一省如能广种葡萄其利已可敌法兰西一国因葡萄性喜天寒最宜沙[土](士)故也查法国葡萄制酒之利岁合中国银数九万万两酒价一两税亦如之法国岁需全资酒税近日洋酒华人亦喜饮之每岁入口已千余万中国开此利源无此重税则物美而价必廉即不能尽夺法国之利而已可杜洋酒之源是为北省之民岁增数千万金之进款矣惟制酒葡萄其种类与中国异枝多实繁本大略如吴越人之种桑应请　旨饬下出使法国大臣密派专员考求此事购觅佳种雇募西人选购制酒机器来华于直隶山东先行试办逐渐推行则其事不劳而集矣
四曰畜牧之利畜牧为北方大利古有明征非止牛羊供养驼骡负重也西人剪羊毛以织呢羽收驼毳以制毡绒牛乳之类饮食必需美国之北方遂以此擅无穷之利中国如东三省热河口外七厅锡金河套及甘肃新疆等处地广人稀最宜畜牧小民愚[昧](味)创始维艰边帅疆臣又多习故安常不知通变应请　旨饬下出使美国大臣访订精于畜牧及织造呢绒毡毯之人至沿边相度然后购买机器开辟围场提款派员管理牧政数年以后美利大兴矣此二事者为北方绝大利源创办之时应先令使臣妥订延人博求良法以立中国富强之基不得敷衍因循贻误大局俟办有成效然后将其法行之内地各督抚及边疆大臣董劝商民一律兴办此利之在北方者其事稍逆而亦非难也以上四事本皆中国旧法虽参用机器兼资人工可养无数贫民即可销无穷隐患既为闾阎广生计更为国家增税厘所谓因利而利百姓足而君足者较之搜骨剔髓剜肉补疮害中于民而国终受其祸者其优绌劳逸迟速相去何如也惟中国可兴之利甚多亦甚易略即数事以例其余而大要仍在疆吏得人先集巨资力除积弊刻刻以养民为念则富国丰财之本计已隐寓其中愚昧之见是否有当谨恭折具陈伏乞　皇上圣鉴谨奏
　右折于广报中录出不详奏事人姓名容俟探悉再登观其条陈各项为小民代谋生计即为　朝廷广开利源实为切中时宜探原立论其有裨于国计民生者诚非浅鲜果使仰邀　　俞旨将原奏颁示各督抚诏令一体遵照实力奉行则民康物阜之休翘足可待　国之福也民之幸也不禁拭目俟之
　　说橙　　　　　　　　　　　　　　　
新会梁启超撰
西人之言曰欧洲之地上彻至肥下彻至硗计其中数每亩岁产之物值银四十七两而法国沃衍之菜圃每亩岁产有值银至七千五百两者呜呼何其盛也西人又言曰凡地在离赤道二十至三十度之间者其所出物与四十至五十度之间者相较约如六五与三五之比例吾准是之中国每亩岁产之值其中数约当得九十两吾粤人也所知者粤中再熟之地用以艺谷每年值银中数不过六两有奇耳西人又言曰凡上农之治田也必察其土宜而慎择其所植同一地也所植之种为贵为贱其产值之相悬乃至如一与一百二十之比例吾以是之吾县植物之大宗者艺谷之外曰桑曰烟叶曰蒲葵曰柑橘曰橙盖植柑橘之利三倍于艺谷植蒲葵之利五倍于艺谷植桑之利十倍于艺谷云烟叶之利未得确数新会之橙天下之所闻也老农为余言植橙之地凡亩而容百五十株凡株得橙中数可二百实一实重率在三四两之间五实而为一斤每株年可得四十斤每亩年可得六千斤就橙地市橙常年中价每百斤而值九两一亩之值殆五百四十两有奇云与艺谷相比其率盖若一与九十矣老农请言植橙之费吾县濒海凡种植家皆筑围以避潮围内为资畜泄焉此为第一义其费每亩为二两四钱地为田令田令有小濠此为第二义地之费每亩八钱开濠如之买树为第三义每树一株值银三分六厘每亩之费为五两四钱吾县之田每年中价二两四钱而赁一亩其初植之第一年田主重征之率亩而加三两焉此为第四义都其总数初植之第一年凡亩而费十四两八钱一切备矣橙五年而实向言亩值五百四十两有奇者六年以后之事也老农又为余言田艺谷既久其土涂于新树最不利而番薯最宜故第一年必植薯植薯之利每年可三两六钱新树畏烈日自第二年至第五年必间岁植蔗及瓜豆芋栗之属以捍蔽之植蔗之利年可二十两植瓜豆之利年可十四两其视艺谷所获已一倍至二倍矣围堤内外树以杂果木堤外二排一蒲葵二水松堤内三排荔蕉桃李相间树之可以畜鱼濠可以艺禾橙下余地可以植蔬六年以后常年经费赁田之租每亩二两四钱粪田之用每亩三两六钱治田之工每百亩仅用四人惟植橙用工特少橙熟收实时则雇散工耳每年中价人约十二两一切取之于围堤濠所出之物恢恢然有余矣故植橙百亩者六年以后可以不费一钱而坐收五万四千两之利尽吾县可耕之地而植橙岁入可骤增一万一千万埒国帑矣余语老农若胼而手胝而足终岁勤动而惟于岁值六两之谷是艺舍多就寡舍逸就劳抑何傎矣老农语余县官岁以橙贡天子岁十月差役大索于野号为贡橙罄所有乃去百亩之橙一日尽之矣故今日新会之橙将绝于天下
　　渠树　
陈次亮
北五省之地平坦沃衍数倍东南三代以前物产之丰饶人民之富庶风俗之敦庞天下无与为比唐宋而后户渐少俗渐悍性渐愚乐岁无仓箱而年有沟壑神京廪给悉仰南方饥馑洊臻朝不保夕者何哉水利废而河患增地力瘠树畜之道阙然不讲故耳比岁以来山西之赈二河南之赈一至于顺直山东之赈则至再至三惟陕甘地处上游渠工尚在间遭旱潦不甚为灾此外各方几于无岁不饥无人不赈宵旰劳于上百官众庶劳于下北省之民亦蚩蚩然蹙蹙然延颈举踵若婴儿之待哺然者赈则生否则死赈则存否则亡不惟非三代之遗抑亦汉宋之哲相英君所不及料也夫焦头烂额固不如曲突徙薪也亡羊补牢究胜于临渴掘井也井田不可复而沟洫必可渐兴补助不易行而树艺必宜亟讲开渠种树周官治世之良规实今日救时之要药也自沟渠湮塞百川灌河伏汛巨流怀襄垫旱则千里赤地滴水无余矣自山泽禁弛树木斩伐殆尽重以捻回之乱萌无存土膏既枯泉流胥涸郑工塞决求一拱把之木不可得万里中原风沙茫茫几同塞外西人有种树致雨之说地气通而天气降理或然也此二事者患常相因而利常相辅偶有建言及此则相率而迂之笑之徒嗷嗷然议蠲议赈利人之死以博名高乎谓宜饬下北省督抚查明各属沟渠若干昔存而今废者若干山泽若干昔禁而今弛者若干泉流若干昔通而今塞者若干林木若干昔有而今无者若干应修者修应禁者禁应浚者浚应种者种民力之不足以官助之民志之不一以法齐之虑经费之难筹则移诸赈虑胥役之难恃则倚诸善绅以文告牖其先以奖劝持其后以勘验考其成官吏之厉民者有诛虚应故事者有罪重赏严罚督过劝功救灾于已然不如防患于未然之为功大也出民于水火何如登民于席之为惠多也课以耕桑予以乐利即以免其灾歉救其死亡十年之间井里桑麻水旱有备虽给数勺之米一杓之粥有腼然其不受者夫而后赈捐可省河患可平康乐和亲兴养立教即以复三代圣王之盛治而无难矣
　　山林论　
译日报
东京日日报论山林一篇本为日本立说然山林之政天下均不可少兹译录之俾秉钧者知所抉择焉论曰本邦林制不备者久矣在昔幕府诸侯设法禁伐林木及行王政废诸侯山林之制亦有败坏而新制未备尔来二十有余年矣其在民林则有滥伐不堪之弊其在官林不免盗伐放火之害而森林日即荒废将届其极夫山林者雨水所源山林荒废即与霖雨洪水相为关系宜夫近年以来水害荐臻春雨秋霖洪水泛滥殒民生縻国帑为极大矣是虽由河政之不修而河政也者必与林制相待始完治水之功则焉得归罪于河政之不备哉呜呼山林荒废如彼而招此洪水惨祸则其咎果谁执乎夫拘目前之利害而忘永远之计是常人之恒情也滥伐之弊有谁不明植树造林之益亦有谁不知明知焉而不能为之是为常情所制也苟设可由之法立可则之度不使民趋一时之利欲而保护永远之利益以立国家之长计岂非治国者当务之急乎意我政府亦非不解当务之急也试观明治十一年三月内务省令十五年二月及十七年二月太政官令则可知其意矣然是徒发令耳至其实情则果有何等功效乎滥伐山林之多显然不可掩焉窃思频年水害实由于此则足信我国政府于山林之政视若等闲矣然则森林之荒废与治水之颓隳其罪不归于政府又将谁属乎今第十次议会近将开院闻政府欲提森林法案于议会也余虽未知该案何所制度聊欲先述所见而问诸朝野也曰凡林制所宜究其归极厥有二者曰保安国土也曰增殖林产也是为握要耳抑森林荒废山野秃裸树木材用供给缺乏则建筑房屋修整铁路架设电构造船舶以至百般工艺何由取材哉苟其材不足则不得不仰给于外国也可无论已然交易有无本为理财之要义即至仰材木于外国亦未足为忧也惟本邦情形畅茂山林殆半国中况山林形状倾斜迤逶颇为营林之佳地且又四面环海河道贯流于搬运材木便捷且利妙不可言岂非天锡我邦之富源乎然不务保护增殖徒任其荒废以暴殄天惠非智者之事是当以林制为重也然专以此为重而至忘保安国土之所以为重盖亦误事其本末轻重为政者亦宜三致意焉
何谓保安国土曰森林能扞止土沙流出曰能涵养水源曰能防风潮曰能防备洪水曰能除避水害曰能防遏大风飞沙曰能防止颓雪坠石之灾难森林之能利物如斯保安国土莫要于此然则保护森林以讲至当之道为最要也若保护之道未备林政不举则一朝风雨忽致洪水泛滥殒没无限民生国帑私财销耗巨万驯至萎靡农桑阻工业之兴盛遏抑商业之畅销盖有不可殚述焉山林之政关系于国运之消长如此况其于生也于国郡境界也于行船之记号也船在海上见山林便知行船方位于名胜古迹之风致也又于沿岸林薮能使渊鱼类聚也亦不可不设法保护固无论已于保安国土不可少之山林宜保护周到禁其采伐也固然矣若其山林属民管者民亦宜减杀一己之私利以殉天下之公益是国民之公义也即宜禁私自滥伐其树木虽然民人本顾自家之利益何如故山林属民所有者即使国家免其租而禁其滥伐树木则民人之利益或有减色焉则其顿生嫌恶亦未可知是则不如国家广出赀财购此种民管山林以谋保护营林之事庶几无损民人之利益而成保安国土之实也况保安国土购为国家专管亦理之所当然既以保安国土不可少者为国家专管则于其可少之山林宜移国家所专管者为民人之所管以任其采樵抑政府专管之森林众多则产物众多亦足以增国库之入也若政府购得民人专管森林而私其利最为可恶是假美名而夺民之利矣岂可不知警哉况今日称为国家专管山林者多是往昔社寺所管之山林也其不然者多系或称官有与私有无确证可征者也故如彼盗伐官林又或放火官林虽出于不满意官林之心又未必不由于往昔习惯准许采樵之故也然则于保安国土无关系之山林宜贱价卖于民人以任其意庶山林之吏与地方民人可解其不平况且得以增殖一町一村之财产并能助自治制度之兴盛也诚如此则国家宜以所得之银购民管山林且一举而两得也夫收利之业与其政府为之不如使民人自为之也何则民人本明于见其利不如政府官吏多近姑息也民人既得植树管林之利权其繁者伐焉者植焉按时计期以入山林是亦林政之举也或曰苟如此则民财告乏之时恣伐林木以为后患如何曰不须忧此也国家已有法制谓森林法严定此等事情盖亦备矣虽然民林宜购者若干官林宜卖者若干是政府所宜稽查焉

时务分类文编卷十二
　工艺
　　艺科　
陈次亮
科目之兴一千有余岁矣耳目之所熟习心志之所专营所得人才斗量车载其所以行之永久屡废屡兴终无善法以持其后者盖深合于古人敷奏以言之义此郡县之天下至当不易之良规也通商以后时势变迁论者忧国步之多艰慨书生之无用遂有欲废科目之议无论乡举里选古意久湮骤而复之易滋流弊彼三品之第专重门楣则寒畯之出身无路矣诸色之称下及匠役则选人之托业已卑矣等量齐观絜长较短何如科目以诗书之气化鄙倍之心即未必所举皆贤犹可拔十而得五乎故科目之制变而通之推而广之可也因而废之不可也变通之法考之乡评试以政事已见于乡官一议矣欲推而广之非增设艺学科不可而欲增艺学科非预有以教之养之不可曩者法越失和海防孔亟中外束手患于有器而无人侍讲潘衍桐请开艺科交阁部会议然而试官无其人也举子不及额也统维[全](金)局窒碍良多礼部调停其闲改艺科为算科以二十名中一名为额行之数载每岁大比数皆不及廿人文具空存竟同旒赘盖当事意存歧视则闻者有戒心他日用违其才则行之无实效而中西学术本末相殊不有以作育于平时则欲学焉而既苦无师欲往焉而又忧无力也见卵而求时夜见弹而求鸮炙不可得已兹既遣幼慧诸生出洋学习矣沿海各埠见闻相习聪俊子弟不乏其人复增设大书院以教之矣嗣后乡会届期宜由礼部先期奏明人数若干请定中额开科之始以二名取中一名稍宽其途以资鼓舞当总署录科之日考核不妨稍严俾通达者不致见遗而摽窃者无由幸进立科暂久人数渐多则中额随时酌增约以五名取中一名为永式所命题目宜切艺学别于诸生考古证今致诸实用并严查夹带以杜雷同剿袭之端殿试亦然另为一榜翰林以备海关出使部属以分译署海军详定阶资以垂久远三十年后无弃才矣至今日科场条例整肃精严然翻译则请试他题满员则另行升转正可援照此例以待奇才夫而后视听专趋向壹留情时务者不致以异学见疑自诩科名者不敢以他途相诟变通尽利体用毕赅综贯中西权衡今古斯久安长治之良模也
　　考工　
陈次亮
工者商之本也生人利用之源也中国自冬官既逸考工之政阙然不修荏苒二千余年器用苦窳规模简陋百工居肆夷诸贱隶无一聪明才智之人彼泰西诸邦转得以奇技巧思出而炫我故外洋入口之货皆工作所成中国出口之货皆土地所产工拙相越贵贱相悬而中国之金银山崩川竭矣今之学者辄谓巧不若拙智不如愚欲塞师旷之聪而蔽离娄之目则是燧人之火食不如上世之饮血茹毛也黄帝之垂裳不如太古之草衣卉服也中国之上栋下宇不如土番之穴处岩居也此老庄之余渖愤激之谰言信如是也天亦何必好为多事笃生圣人以开万古文明之化哉今日者五洲万国光气大通中国之人多而他洲之土满尾闾之泄消息盈虚必使操一叶之舟以浮沧海竭一夫之力以撼泰山得毋傎与适莽苍者三而反腹犹果然适百里者宿舂粮适千里者三月聚粮无舟楫何以济川无车马何以行远天欲合九万里为一统不假以精坚巧捷之器何以宜民利用使声教大同故知气机工作之兴断关天意百年而后新者皆[旧而变者皆常矣中国五行百产无假外求当闭关绝]市以前我行我法焉可也通商而后洋货充斥既不能禁民(旧而变者皆常矣中国五行百产无假外求当闭关绝)之不用又不能禁彼之不来而工作不兴商情日匮坐待他日民贫国蹙仰息他人如秦人视越人之肥瘠然者可谓忠乎可谓智乎谓宜通饬疆臣设立商政局凡华民喜用之洋货一律纠股集赀购机仿造以收利权其中国所产营销外洋者亦加意讲求务极精美仍仿泰西规制有能自出新意制成一物有益民生者准上之工商二部赏给护照宝星许其专利以开风气以复古初出洋诸生学成归国就其所习分饬主持夫欧洲之英吉利东瀛之日本皆海中岛国物产无多徒以工艺繁兴后先崛起中国之壤地广矣物类蕃矣取之不禁用之不竭上有所好下必甚焉行之二十年而国势不强民生不富者未之有也否则如五印度者亦海南之大国君臣上下蹈常袭故弊不去而利不兴英人越五万里之遥蹊田夺牛代为经理幅员万里拱手让人身辱国亡哆然为天下戮笑悲夫
　　华工　
汤蛰仙
今天下一机械之天下也必墨守旧说悬奇技淫巧为厉禁是广田自荒而张口仰食于西人奚为者西人以机械治其国事事标新领异而舟车枪尤为利用之大宗非西人之才力聪明驾吾华而上之也特其得一新法弋名甚捷获利甚厚是以国中镂肝鉥肺大小各有所成往往早作夜思殚毕世之精神始成一艺父作子述合数传之财力始就一能其所以倾家陨命而不顾者以艺成能就即举而白之于官果为独出之奇由官给予赏牌护照俾独售此技若干年即国家欲秘其技不令另售亦必给予巨资以酬其劳而偿其费故莫不推陈出新不惜炉造化而炭阴阳以凿破其混沌之窍中国宜亟师其意以资董劝二十三行省人材众矣如华人能于各项机器制造如式即录之各局敞中其上者即为教习以免另聘西人如能脱去泰西旧式别构奇巧或足资杀敌致果之用或足济民生日用之需一经官验有效即量予以不訾之富贵如古者以业世官之例若士大夫能以艺事名家于循例仕进外优加奖擢不以常格限之斯人人奋起矣同治十三年十一月福建抚臣王凯泰奏华人之在外洋者暹罗有二三十万人吕宋有二三万人新加坡有十数万人槟榔屿有八九万人新旧金山有二三十万人长崎亦不下万余人转瞚十有余年吾民之经商佣工于外洋者数自有增无减其间学习制造者计必多多益善一闻故乡富有路贵有阶谁不翩然来仪炫技求售拔十得五用之益裕如耳夫般尔之巧中西人未必不相及乃当道但知乞水不思凿井求仕者以别有涂彻人人鄙艺事为不屑实则徒手而无寸长文则帖括折楷误之武则弓刀矢石误之其心既误其身亦误矣假令弃而从事于游艺钩心角必有匪夷所思绝九地而通九天者上有好者下必甚焉人人不以技巧为菲薄而以格致为功名千金市骏重赏之下而谓不克鼓舞之以尽其利讵非必不然之事哉
　　洋匠　
汤蛰仙
日本自维新后力崇西法一切制造皆能仿行有机事者必有机心特患鄙焉而不学遑有学焉而不能者哉同治间左文襄初设船敞于福建南北洋亦旋设制造各局敞似乎风气已开矣而延西人以筦其成操纵仍不我属一经延定便如孺子之不能离母从不思令其导引得人即谋接替且事事以官为之行者复失初恉衍欺饰草未久锢习已成不过袭人之旧制拾人之唾余以为位置闲员报销帑项地步中国各局敞除任事各员外挂名得干修者动以数十员计今欲兴制造破科臼非任洋商以徕洋匠不可按泰西各国官敞不如商敞之多官敞亦每不如商敞之精如德之克虏伯敞法之科鲁苏敞英之阿姆士脱郎敞译音亦作安蒙士唐皆以制造致富权倾其国盖中国以工匠为贱泰西以工匠为贵名利所在故能澄思眇虑日锻月炼以底于精各商敞闻中国需用船械往往百计延揽窃谓中国不如招徕洋商洋匠有愿在我通商各口岸开设制造局敞者可报明中国出使各大臣咨明总署官给凭照即准开设由其驻中公使呈明总署亦可中国制造亦有年所何以临时需用无论何项军火总不应手仍须购自外洋各国守局外之例动辄闭籴即暗中接济亦以次物售高价自便其私而已今既设在内地虽遇海警购运较便可以无虑沮此一利也中国聪颖子弟就近可入局敞肄业不必出洋学习以免上縻其帑下畏其难其利二也学习既近且便引置庄岳举隅三反未必不青出于蓝将来师敌之长技以制敌所延西人概可谢去与其乞火何如钻燧此三利也各局敞所有监督等匠诚非洋人不能其余搬运粗重等事不能不用中国小工又为穷民开一衣食生路此四利也近墨者黑此后中国家喻户晓人人视机器如梓匠轮舆官敞商敞林立国中洋商不能居奇庶免巨帑漏入外洋此五利也嗟乎天地精华发泄易尽天心仁爱造物忌巧必有扫除更张之一日而时未犹至彼方出其心裁以富以强我胡勿因所利而利之为裕国便民之计下士言之愿当局作九九之谈略垂清听焉则幸甚矣
　　技艺　
应祖锡
自大学亡格致一篇周礼阙冬官一册秦汉以后佛老盛行中国才智之人皆驰骛于清净虚无之学其于工艺一事简陋因循习焉不讲也久矣夫制器尚象古圣王之所[由](田)利用而厚民也日省月试既禀称事劝工之典并列九经乃后世概以工匠轻之以舆隶概之以片长薄[技]鄙数之(技)若辈亦自等庸奴自安愚拙无一聪明秀颖之士肯降心而相从者无惑乎器用朽窳物业凋敝一见泰西之工艺而瞠目咋舌疑若鬼神也上年恭读　上谕国子监司业潘衍桐奏请特开艺学一科方汝绍奏请特开实学一科大学士六部九卿会同总理各国事务衙门妥议具奏仰见　圣朝励精图治综贯中西与古圣王制作之精心隐[相](目)符合无如当轴诸公安常习故以艺学为末务遂使良法美意仍托诸空言而天下多能博学之人亦绝无自幼至长孜孜焉专精一艺以期用世而成名者盖工艺之非一朝一夕之故其所由来者渐矣夫泰西诸国富强之基根于工艺而工艺之学不能不赖于读书否则终身习之而莫能尽其巧不先通算法即格致诸学亦苦其深远而难穷所以入工艺书院肄业生徒皆须已通书算未通者不收○何则欲精工必先绘图则勾股三角弧之学不可不讲也精于此而后绘图测算成器在胸及其成物不失累黍否则方隅不准难工英国伦敦设有工匠学堂以为工技之成弟子每不能及师不免每况愈下故令学工艺者先读工程专书研究机器之理然后各就所业日新月异不独与师异曲同工且变化神明进而益上此工艺所由人巧极而天工错也苟专设艺学一科延聘名师广开艺院先选已通西文算法者学习读书学艺两而化亦一而神则小可开工商之源大可济国家之用夫工艺非细事也西人之神明规矩亦断非一蹴所可几也今各省各局机器师匠晓机器测算[等](算)学彼此授受绝少匠心故二十余年来所造炮船枪弹皆式老价昂惟闻江南制造局采各枪之长新造一后膛枪名快利较毛瑟轻而且远不知其坚远速均能胜人否坚轻远准速须一一精细考方知孰优孰劣况闻英国又新出利蔑佛鎗较快利更远我国宜悬不次之赏鼓励人材使其精益求精庶免有事之秋为他人挟制否则器劣价昂吃亏不可胜言英国访事人亨利那门云日本皆用新式苗也理地鎗其制造厂每日可出一百杆我国能如是乎○查京都无各艺书院同文教外国语言文字算学各制造局洋匠纵有精通然贪恋厚资未免居奇而靳巧至者未必巧巧者不能致能致之巧匠又或不肯传洋师之难得如此且华人之心力未必远逊西人也多有华人习学日久技艺日精而当道以其华人也而薄之薪水不优反为洋人招去教习无法考察无具奖劝无方一旦有事制造无人则归咎于华人之不可用噫岂华人果不可用哉是主者之过也是非专设艺院则人才无由出格致无由精而技艺优劣之间亦无由真知而确见
西国之技艺以英国为最精制造各物价值多于土产各物近时德美诸邦百工居肆心思日辟智巧甚增每岁亦几与英国相埒其工艺列科十二别类分门吾粤邝容阶司马使美而旋述美技艺院二十余所每所约二百余人教习各十余人地基由朝廷给发建院经费或拨国帑或抽房捐年费由善士输助如不敷用一学生收回修金百元二百元不等稍有盈积概免修金所收学生无论何国必文法算学均堪造就者方能入选院中有工艺书无制造厂学成而后另进工厂阅历数年光绪二年美设百年大会见俄国艺院新制机器甚精因师其法在艺院兼设制造厂俾得同时学习故学生俱能运巧思新器学期将满聘请有人艺院日多书物日备制造日广国势日强凡有新出奇巧之物绘图贴说进之常事其确有实用即详咨执政予以专利之权准给执照并将名姓图说刊入日报俾遐迩周知所以有美必彰无求不得殚精竭虑巧争奇莫能测其止境也美国发牌衙门设总理一人考机器及画师书吏各二十余人每一礼拜呈验器物者不下七十余种酌收牌费足敷公用如此专门名家实事求是制造所由日广工艺所以振兴耳夫周礼考工居六官之一虞书利用列三事之中华人心思素多灵敏自造新器古不乏人如江慎修制木牛耕田以木驴代步法虽不着闻取脬实黄豆吹以气而缚其口豆浮正中可知木制牛驴必用机关纳气令满即能运动自如是亦通西法蒸气拨轮之理也先生又制留声筒其筒以玻璃为盖有钥司启闭向筒发声闭之以钥传诸千里开筒侧耳宛如晤对一堂即西国留声筒之发也观此则知华人之聪明智慧实过西人特在上者无以鼓舞之振兴之[教](当)习而奖劝之故甘让西人独步诚能集捐筹费广开艺学竭立讲求以格致为基以制造为用选择聪颖子弟已通文章入院学之并[延](廷)西国名师原始要终悉心教授然后创行博物会广罗物产品评优劣优者赏之[劣](教)者斥之则器物日备制造日精以之通商则四海之利权运之掌上也以之用兵则三军之器械诸取宫中也此取威定霸之真机而　国富民强之左券也
　　妇女作工　
应祖锡
古者男子治外女子治内以端纲纪而正人伦诚以牧鸡司农维家之索捆以外之事妇人不得有所干预焉人无论贵贱家无论贫富虽以天子之尊后妃夫人巾氐惟桑茧效功苹蘩荐洁以尽职之书为下至大夫自庶自井臼炊爨针刺纺绩之外别无妇人之事其在乡农之家采茶采桑饷耕陇亩尚不失为古人遗俗至若谢庭咏絮紫塞从车环宫陈娘子之兵变服入先生之幕之虽性情所好易巾帼为须眉然以女为男已非伦常之正乃愈趋愈下竟有借拣茶拣茧之名目而阴遂其图利之私不顾其失身之辱廉耻胥忘莫此为甚夫以闺阃之娇娃博蝇头之微利如近日作工之妇人女子亦可怜矣丧名坏节殊足为人心世道之殷忧夫贫民度日维艰恒形拮据仰事俯畜养生送死必至月有所不赡岁所有不给中人以下之家苟无恒产生涯帮贴日用入不敷出自是不能支持一闻有人招雇女工遂觉勃然以兴全家相庆举国若狂利之所在人争趋之于是相与连□□裾或行逐队以去右行家栈户积货如山不得不招人拣选若使雇用男子恐所给不丰向往者必然寥落且男子品杂性多崛强难驯不若妇女之易于役使于是觅荐者络绎请托者纷纭一若视为利薮惕他人之我先在洁净自好阃范素严家道小康足以自给者当不至抛头露面结伴登[特](持)无如贫户小民向不知礼义廉耻为何物纲常名教为何防惟利是图嬉游无忌当其饥寒交迫诗赋北门身困家中未免心驰局外欲恃十指既不通薛夜来之针神欲讲伦常复不知鲍桓氏之闺诫苟有生财之路乃呼朋引类无论小家碧玉半老徐娘均各有鼓舞踊跃之心说项钻求惟恐不能入选然果穷而无告出于不得不然则本为温饱而来食迫衣驱聊藉区区工作之资以助饔之费在外多得一人之粮即在家可餬一人一口而用亦可以渐裕无如其中品类不齐泾渭同流近年妇女因拣茶拣茧滋生事端者曰非一次借行家栈铺之地得以彼此相聚互为牵引几不殊濮上桑间采兰赠芍各有所私甚而往来出入之际拥挤争前捉腕捺胸备诸丑态更有青年子心猎艳寻春俟妇女出栈之事任意轻薄或藉蝶使蜂媒践台基之约目挑眉语结暗室之缘且流氓无赖等挨身人丛混迹其间前有堕珥后有遗簪此等案件书不胜书
余有友人尝于赋闲之日散步于新闸相近处适值行家作工之期见其中有女如云人声喧杂而督工司事俱以男子充之或以游语相嘲或以恶声相竞情形媟嫚殊不雅观凡作工于行栈者其所给之值本以拣出之物权其轻重以定工值多寡乃司其事者往往不遵定例以私意为爱憎每有年轻荡妇较年老之妪倍徙其实多寡颠倒年色为饵推究其原弊窦不可问矣即使行中用伙不尽好色之人而男女相淆已非风俗之正或谓信如子说拣茶拣茧将从此罢工矣乎子始未尝往观于欧洲而一扩眼界也欧洲列国所设机器制造各局所有给以工值均平一体未闻有从旁议之者也何独于中国即觉其窒难行乎是诚有所不解矣或曰从来风俗之权操之自上当道须婉谕各家行栈从今以后不准招雇妇女祗许男子作工则风俗敦而弊端自绝且男人作事用力专精较女流尤为神速特费用稍大而可收事半工倍之效此惟在用人者善为处置必能彼此相安行栈以商务为要图岂于此一端有所不遵哉余谓妇女作工得钱谋食真贫士之一大养济院原不必遽行禁止也是在设立善法以维持之而督工者宜以老年健媪其弊自少即用伙伴务须老成持重之人平日举动端方笑言不苟始可使之司理其事并须地方官明出示谕不许妇女以艳妆赴工盖冶容即诲淫之具也先期饬令行主妥立募工章程以防意外苟伙伴有犯嬉戏诱惑诸弊立行斥逐更于于放工之时严禁少年子弟在外诱引有犯此者必予重惩如是办理较之漫无纪律者稍胜一筹虽未必能弊绝风清而于风俗人心不无小补教化始自闺帏节烈生于贫贱惟在上者有以治[之](乏)而已
　　工作学徒苦况　
应祖锡
甚矣上海一隅无奇不有亦无类不备也有厘枕流生者寓居于斯廿有余载性好闲游每观洋之华丽甲于天下商贾云集士庶骈阗浮浪子弟目带墨晶镜口衔吕宋或乘坐马车往来驰骋或团扇蕉衫态度翩翩信步街衢间自以为得志日征逐于戏园林茶居酒肆书花寓楚馆秦楼见此等人之华炫奢侈不禁舌为之桥而不下第不知福宜珍惜用须留余谚所谓天堂地狱俱在眼前诚哉斯言独不视推车之辈赤足裸体劳同犬马冬则风霜雨雪而不避形若落水之鸡夏则赤日炎天炙肤熏足而不顾状似挂炉之鸭此外挑夫扛棒小工负舁备诸苦恼实难枚举而不知至若至苦莫若工作之学徒学徒固手艺之流其中凌虐实重于他人受业之时须觅荐保写立关约必载明伤风染病走失逃亡各安天命如有中途辞歇年期未满者须照约中所载之年期算还饭资故为之师者往往逞其凶性以至学徒身受酷刑鳞伤遍体时逢隆冬淘米洗菜俱令下河敲冰间有身患冻疮见水如同刀割者亦不之恤设或发痧遘病并不医治照常驱使甚至因伤因病而殒命者亦置之隐忍而已关约中所谓各安天命也间有一二不堪其苦或父兄心有所不忍欲图别业则数年之饭资为数巨矣或六年或九年每日数十文计之六年之饭资已不下百十千试思此等学徒均出自寒门变卖家产亦不足偿故在学徒则敢怒而不敢言在学徒之父兄惟有暗泣痛心而已学徒之为手艺者固不一其等然业虽各别而虐则从同木匠训责学徒无非斧炳之类铁匠训责学徒无非铁钳等物总之性之所发不顾物之轻重顺手任性况此等所谓师父者均是胸无点[墨]目(墨)不识丁之辈驭学徒如驱牛马视人命如同艹菅前者有一成衣匠之学徒被其师父用藤条吊打以致体无完肤幸在租界之中包探侦知拘送会审公廨经罗谳员提讯将师父亦以此藤条还责并问渠之痛否一时观者莫不称快诚不知此等毒手师父何地无之尝一日道经城内见一翩翩年少迎面而来偶过木作门前恰值是店学徒[持](待)盆泼水稍不经心致溅少年袜履遂入肆咆哮此学徒顿被其师其红木乱殴立刻血流如注而少年尚喃喃不休噫何其太甚耶夫人之贵贱不同躯肉则一也学徒固咎由自取而此少年之心殊不可问狼心即虎心耶抑蛇蝎之心耶近日凌虐之风不一而足此尤其小焉者也
尝见城内某店一事更骇听闻店主某素性胡涂与学徒虽不加体谅而亦不致过于苛求其售子真蜂目而豺声忍人也售子者即再醮妇前夫所出之子俗所拖油瓶也年逾二十性情刚戾其母又过于溺爱以致日事游荡不务正业与无赖辈成结队专以拆梢为事附近之受其害者指不胜屈前曾被总巡所拘方欲加责惩处其母唆其父至总巡处哀告求宽幸免刑章申斥之余复为开导以期从此改过自新遂释之出其母见子无恙回家喜出望外立即拜神除晦央俗谓之斋星当晚设席肆筵邀诸无赖欢呼畅饮而绝不戒饬其平日之所为是则其母之溺爱已可概见故其后益无忌惮一日店内学徒将所蓄黄雀入河中学徒自知埒虎须矣木立不语售子便令下河捕捉彼时正当严寒极冷之际披裘围炉尚嫌不暖何况入水捞物受苦可知学徒自此一冻患病匝月而此鸟不久即死售子遂迁怒于学徒忿加扑击傍观咸抱不平后闻仍将布衣质钱千文以偿厥事始了今月之朔学徒送匾至庙在拜垫上拾得英饼一枚喜不自胜忖区区之数足敷添置棉衣回店后禀明师父意欲至衣铺购买不料售子又述前事希图索诈学徒不愿遂两相争执售子亦自知黄雀之资业经偿还故又另生枝节藉词唆使其父责究以此洋决非拾得想是窃物变卖以致多方鞭挞血肉模糊更谓若在拜垫拾得尚妨再去拾来故学徒顿被逐出自早至暮不许入店惟在门前哭泣而已致使见者伤心闻者酸鼻而售子之心亦狼耶虎耶抑蛇蝎耶聊举一端以概其余以见工作学徒如在黑暗地狱中呜呼安得设一善法使并出于沈沦也耶
　　兴工通商　
应祖锡
今天下竞言富国矣夫富国必先富民百姓足君孰与不足百姓不足君孰与足此国家所以藏富于巨室也顾巨室之为富也非损人而益己也非瘠人而肥己也亦不过于士农工商四民中求其致富之道而已凡读书者皆曰士而登贤书入词林膺显秩而享厚禄者即士之巨室也凡耕田者皆曰农而雇佃户课额租畸产业而实仓廪者即农之巨室也凡善事利器者皆[曰]工(曰)而制造开矿船政诸局集众工以同力合作者即工之巨室也凡通工易事者皆曰商而轮船铁路电报诸局招众商以懋迁[有]无者即商之巨室也斯四者并驾齐驱无分轩轾而后可以言富安得谓士为民首食为民天贵士农而贱工商也哉我中国振兴洋务讲求西法历有年所日上蒸蒸洋务西法莫先于兴工通商二端有制造开矿船政以兴工有轮船铁路电报以通商分可谓纤悉靡[遗](遣)重大具举矣乃起而观四海以内十年以来四民中之为工为商者犹有废时失业游手好闲放弃浪游不获其所者何居诚以招股集赀开局创业所得者虽厚而所及者未宏所成者虽大而所推者未广也何以言之沪上为中国最大之埠舟车之辐辏财货之充盈虽英之伦敦法之巴黎斯美之纽约德之伯灵皆不可同日而语则凡抱器怀才乘时用世者择一业建一事开一局成一功宜乎如愿相偿获利无算矣今试有人于此其器最可以开物成务其才能可以遗大股艰可大受而不可小知成大事而不见小利姑与之共事焉以测其所至其所成则集思广益决胜运筹安坐指挥无所事事绰绰乎有余裕焉然行谊不登荐剡之书姓氏不闻说项之耳偃蹇闾巷肮脏风尘彼转丸之蜣抢榆之雀皆得而笑之侮之虽明知某处可以开矿某处可以垦荒某处可以通行轮船某处可以创建铁路而势孤无助费巨难支建条陈而世不我知筹腴份而人不我信至于优游终老迄无成功欲降而求尺寸之柄效涓埃之劳争一日之长完毕生之志无如招股集赀开局创业如制造开矿船政轮船铁路电报等类总其成而司其事者各治其事各理其业既无旷职又无冗员即为之荐祢为之说项无可位置徒见摈斥耳夫抱器怀才乘时用世犹不可必得则碌碌无能断断无技供奔走而驰驱者更无论矣天时以沪上一隅废时失业游手好闲放弃浪游不获其所者之比比皆是也说者谓营谋既众则不能免人浮于事之虞其摈弃不用者势也股份过多则不能偿积少成多之志其招集难成者亦势也是固然然所以摈弃不用招集难成者岂非以招股集赀开局创业之所及者未宏所推者未广欤不宁唯是今有人焉挟百万之巨资创大业于沪上欲求□胜任愉快之人既乎其难之欲择一永远不朽之业亦乎其难之是又非摈弃不用之为忧招集难成之为患也然则何策以处此曰是有术焉上有好者丁必甚焉所以振兴洋务购求西学者当破除成见以工商二者与士农并重拔其尤者而官之则激劝鼓舞之道得矣又于内地各埠广设学垫多译成书延师以教之学而优者亦官之则诱掖奖进之道得矣夫如是无论入官从学者目染耳濡心领神会知之既稔闻之既详即智浅术短未尝学问亦皆拾其唾余袭其粗一知半解各有所得焉而后抱器怀才乘时用世者矿苗之旺盛而当开测荒地之肥饶而当垦轮船当通行于腹地铁路当创建于通都若何开办若何利益博考详说刊布天下以为招股集赀开局创业之地俾天下皆知其人之学业有成也信任之而不疑尚何忧摈弃而不用乎皆知其事之真实旡妄也赞助之而不吝尚何虑招集而难成乎其所以兴工通商下以富民上以富国不在是哉
时务分类文编卷十三
　天文　电学
　　天文　
陈次亮
天文者历法之根原也繄昔五官分命敬授人时一统宏规首颁正朔周礼冯相保章之职附隶春官志日月星辰之变迁以辨四时之叙嗣是司天修历代有专官岁实日元愈推愈密元人先并西域始入中原故太史所司参具回回之历明因郭守敬之旧日久迁变疏舛已多西士利玛窦诸人乃举其奇器巧思重译而献之中国徐光启李之藻辈递相传习亦能洞见本原维时心学盛行卒未能致诸实用逮我圣祖皇帝圣神天纵博学多能始作考成精蕴诸篇察璇玑玉衡以齐七政而梅文鼎王锡阐等并以精思神悟总贯中西煌煌乎一统无外之规模开于是矣自时厥后寰海倾风经师畴人相续不绝前有戴震之属析理日精近有李善兰之俦译书愈广西人叹服谓彼国之人多明数而不明理知其当然而不知其所以然惟华人理数兼赅精粗一贯借根代数本东来法传入泰西今几何之书复归中国抱遗守缺正自有人知此理之终存天壤也惟窥筩测器弥近弥精四百年来畸人辈出知地球自转绕日而行则一切本轮均轮之说可废矣知日与恒星亦有微动则一切岁实岁差之故可明矣五星及地球外至远者尚有天王海王二星绕日之小行星多至一百二十有九金火木土诸星均有一月或数月绕之行星绕日及月绕本星之迟疾各各不同列宿皆系恒星与日相类光体摄力大小迥殊盖自有三率比例之方显微回光之镜皆能考其运行之度衡其轻重之数校其高庳远近之差而日躔月离遂以曲畅旁通更无疑滞至于潮汐之消长彗孛之隐见风霆之止作星列宿之交会伏留古人所为六合之外存而不论者均测以常理得其常数先知预测合节同符不可谓非千秋快事矣惟中国钦天监寺虽有专司习故安常绝无新得偶有才俊之士略窥门径又苦于从师之无力测器之不全昧者不及知知者不及学天下之大明习天文者寥寥无人焉亦国家之深耻也谓宜慎选监正增给俸廉博征明算之人出洋学习购备精器岁课其成有能自出心思测验新理者给以岁俸奖以虚衔苟愿为官授以监职如有日食及五星过日诸事仍先期筹款派员分测以验道里蒙气之差夫占星揆日治历明时非直以为观美也比来泰西诸国勇猛精进新法日多邦人之趋向无歧海宇之聪明愈辟民情国势兴也勃焉土耳其波斯印度及诸岛夷则四序蒙罔知甲子内讧外削亡也忽焉伊古以来未有不知天不知人而可以开物成务者慎毋怠慢因循为海外远人所窃笑也
　　电学　
陈次亮
</div>
    <div class="pagination">
<a href="皇朝经世文编五集_page12.html">上一页</a><span>...</span><a href="皇朝经世文编五集_page8.html">8</a><a href="皇朝经世文编五集_page9.html">9</a><a href="皇朝经世文编五集_page10.html">10</a><a href="皇朝经世文编五集_page11.html">11</a><a href="皇朝经世文编五集_page12.html">12</a><span class="current-page">13</span><a href="皇朝经世文编五集_page14.html">14</a><a href="皇朝经世文编五集_page15.html">15</a><a href="皇朝经世文编五集_page16.html">16</a><a href="皇朝经世文编五集_page17.html">17</a><a href="皇朝经世文编五集_page18.html">18</a><span>...</span><a href="皇朝经世文编五集_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
