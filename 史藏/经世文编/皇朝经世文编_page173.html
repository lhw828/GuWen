<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 173 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 173 页/共 219 页</h1>
    <div class="content">
　　冈底斯山考四川通志
冈底斯山。在阿里之达克喇城东北三百十里。直陕西西宁府西南五千五百九十余里。其山高五百五十余丈。周一百四十余里。四面峰峦陡绝。高出乎众山者百余丈。积雪如悬崖。皓然洁白。顶上百泉流注。至山麓。即伏流地下。前后环绕诸山。皆巉岩峭峻。奇峰拱列。按其地势出西南徼外。以渐而高。至此而极。山脉蜿蜒。分干向西北者。为僧格喀巴布冈里木孙诸山。绕阿里而北。二千五百余里。入西域之和阗南山。及葱岭诸山。向东北者。为扎布列斜而克角乌尔克年唐拉木萨坦冈匝诺莫浑乌巴什巴颜哈喇。诸山环卫。地竟青海。连延而下。六千余里。至陕西西宁等处边界。向西南者。为闷郡克尼儿萨木泰冈诸山。亘阿里之南二千余里。入厄讷特克国。向东南者。为达木楚克喀巴布冈噶尔沙弥弩金刚花诸山。历藏卫达喀木七千余里。至云南四川之境。　国朝康熙五十六年。遣喇嘛楚儿泌藏布兰木占巴理藩院主事胜住等。绘画西海西藏舆图。测量地形。以此处为天下之脊。众山之脉皆由此起云。按水经注。阿耨达山西南。有水名遥奴。山西南小东有水名萨罕。小东有水名恒伽。此三水同出一山。俱入恒水。康泰扶南传曰。恒水之源。乃极西北出昆仑山中。有五大源。枝扈黎大江。出山西北流东南注大海。枝扈黎即恒水也。今阿里为藏中极西南地。近古天竺境北。山西出狼楚拉楚麻楚三大水。皆西流转东而南。合为冈噶江入南海。疑此即阿耨达山也。自佛书言阿耨达山。而释氏西域记。郦道元水经注。萧德言括地志。咸谓阿耨达即昆仑。然以地远莫考。转相附会。荒怪不经。我　　　圣祖威德广被。薄海内外。罔不臣服。西南徼外穷荒不毛之土。尽隶版图。使臣测量地形。踰河源。涉万里如履阶闼。一山一水。悉入图志。四十九年。　　谕大学士九卿等曰。梵书言四大水出于阿耨达山。下有阿耨达池。以今考之。意即冈底斯是。唐古特言冈底斯者。犹言众山水之根。与释典之言相合。　　　圣言煌煌。始知宇内众山水皆导源于冈底斯山。自是而载籍所传。或有或无。皆可按图以辨。猗欤盛已。

　
卷八十兵政十一塞防上

　　荅人问西北边域书　
魏源

承询本　朝西北边域之略。　国家威棱震迭。际天稽颡。括地成图。东尽东海。南尽南海。西不尽西海。北不尽北海。而欲征图朔貊。轮弱水。厥制严武。至雄以博。窃钩档册之遗闻。诹都护之属吏。除盛京吉林黑龙江。号东三省。为满洲根本重地。不属边防外。其西北藩服。疆以戎索。纲纪条列。可得而云。一曰正北内蒙古。亦有偏东者凡出口之路五。曰独石口。张家口。古北口。喜峰口。杀虎口。口外四十九旗。皆曰内藩蒙古。合归化城土默特二旗计之。合五十一旗。分东西六盟。其东四盟。当东三省及直隶边外。西二盟。当山西陕西甘肃边外。皆在漠南。皆听　天朝设札萨克。札萨克每旗一人或世爵或简放总理旗务其部凡二十四。并归化城。则二十五。一曰正北外蒙古。亦有偏西者分西路北路中路东路四部。凡四汗。其汗以下有亲王郡王贝勒贝子公台吉等与内蒙古同共八十一旗。自设札萨克。俱在漠北。此漠北四部落。总称喀尔喀。由正北迤西曰准部。即天山北路。喀尔喀之西。与科布多接壤。科布多横于准部喀尔喀之间。过此则伊犁东路界。准部本有四卫拉特。用兵后。以其地为大聚落。曰伊犁东路。曰伊犁西路。曰库尔喀喇乌苏。曰塔尔巴哈台。皆准之旧地也。今皆有重兵。稍东南近腹地。为镇西府迪化州。亦准旧地。而称安西北路。非天山路矣。由西北迤西南。即天山南路。皆回子境。准部及蒙古。皆古称行国。回则汉书三十六城郭之裔。以哈密为北止境。以辟展为南首境。再东南。则为安西南路。非天山路矣。由西南更西南。曰卫。曰藏。曰阿里。曰喀木。　天朝设驻藏大臣司其事。而达赖喇嘛副之。藏王则虚存贝子爵而已。非有土之君也。卫藏曰前藏。阿里喀木曰后藏。正西曰青海。与藏与准皆接壤。界甘肃四川边境。凡五部。有喀尔喀。有辉特。有土尔扈特。有和硕特。有绰啰斯。设青海办事大臣一。凡卫拉特之人。亦可称蒙古。犹喀尔喀之得称蒙古也。其版图不隶　中朝者。又有西属国。西属国亦分三路。北路为哈萨克。近准部故。南路为布路特。为安集延。为温都斯坦。为爱乌罕。为那木干。近回部故。温都斯坦古中印度地西南路。为巴勒布。为作木郎。为落敏阳。为布鲁克巴。近西藏故。又有北属国亦分三。曰乌梁海。此亦一名而三处在极北而稍东曰巴眼虎。曰科布多。在北而稍西科布多虽一国。而隶之者七种。彷佛西之有青海焉。大扺　大清国之北境。东起鸭绿江黑龙江。逾两蒙古。西迄准部。袤二万余里。皆接俄罗斯界。故俄罗斯为北徼极大之邦。从古不隶中国。其水皆流入北海矣。视北斗则在南矣。以上束之八大类。惟蒙古最亲附。其五十一旗内蒙古直古雍冀幽并营五州北境。所谓漠南也。其新藩蒙古喀尔喀。则古漠北地也。[秦](奏)汉时匈奴所居。冒顿强。始并漠南。武帝时遁归漠北。后汉为北匈奴地。历代皆与漠南诸部为盛衰。至元太祖建都于此。曰和林。其后尽有漠南诸部。遂帝中国。顺治末年仍归漠北。后始号喀尔喀。共七部。有三汗。雍正中。以额驸策凌奋击噶尔丹功。封为四汗。我　朝龙兴之初。内蒙古归附最先。每大征伐。帅师以从。而喀尔喀外蒙古。则康熙中为准噶尔破逐。款塞内附。　　　圣祖亲巡塞外受其朝。复　　　亲征噶尔丹。扫平漠北。而返之于故地。设定边左副将军一。参赞大臣一。以镇抚之。

凡两蒙古之君长。皆隶理藩院。世其爵禄。通其婚。时其朝责。制其等威。定其牧地。均其互市。内宿卫　禁廷。外捍御要荒。纵横万余里。臣妾百余旗。旷古所未有。至准回二部。则皆古西域地也。皆出嘉峪关外。　国家平准噶尔之地。易其名曰伊犁。城三曰乌鲁木齐。城三曰巴里坤。曰哈密。城二及平西域诸回部。若辟展。若新疆。若哈拉色拉。若库车。若沙雅尔。若赛里木。若拜城。以上各城二若阿克苏。城四若乌什。城一若喀什噶尔。城一若叶尔羌。城一此回部旧都若和阗。城六咸入版图。设将军参赞都统提镇。及办事领队诸大臣。及侍卫司官有差。其回部司事各官。则曰伯克。或谓地广而无用。官糈兵饷。岁解赔数十万。耗中事边。有损无益。曾亦思西兵未罢时。勤　　　三朝西顾忧。且沿克鲁伦河长驱南牧。蹂躏至大同归化城。甘陕大兵不解甲。费岂但倍蓗哉。且夫一消一息者天之道。裒多益寡者政之经。　国家醰醲孳生。中国土满人满。独新疆人寥地旷。牛羊麦面蔬蓏之贱。播植浇灌。毡裘贸易之利。金矿之旺。徭役赋税之轻且閷。又皆什倍内地。穷民服贾牵牛出关。至辄长子孙。百无一反。是天未辟之鸿荒。以为　盛世消息尾闾者也。是　　圣人损益经纶之义所必因焉乘焉者也。柰何狃近安。忘昔祸。惜涓涘之费。昧溟渤之利。以甘里闬鄙儒眉睫之见。迩者逆回蠢动。思踞故都。喀什喀尔叶尔羌乌什三城。信息中断。而阿克苏扼其中道。则北五回城必安帖无事。乾隆初。犁叶尔羌巢穴时。大军会阿克苏两路进攻。其前事矣。至西宁西藏二处。　先朝尚未大烦兵力。止各设总理事务大臣一人驻治。非蒙古准回诸部。为　国家边宇至大至要者比。某足迹所至。北仅古北口而止。西仅秦蜀近界而止。未尝历九关。使绝域。只据图籍传闻。檃括梗略。以塞明问。其详则有待焉。尚博访之躬虎节老边塞之人。讲求方略。苟有未闻。悉以见教。幸甚。

　又承询部落地名与史参差何由得其要领蒙谓边外本罕文字牵以口音沿变如土默特即土门土蛮也默特即冒顿也苏厄特即算端也奈曼即乃满也察哈尔即插汉也干竺即大竺又即身毒也唐兀即党项也乌梁海即兀良哈也举此可以隅反若夫蒙古游牧所至异名实有穷于稽诘先识大纲而地经之人纬之庶犹十得七八并闻

　　边防议　
陈黄中

论今日边防之策。宜于远乎近乎。其在藩篱之远者。人皆知之。而在门庭之近者。反皆狎而玩之。何者。今之准噶尔策凌部落。隔绝西塞。前者屡肆跳梁。自迩年款关效顺以后。大兵虽撤。而庙堂之上。守边之臣。严烽燧而慎封守者。不遗余策。则籓篱之远。固有备矣。惟京北西塞外蒙古诸部。绵几及万里。自　本朝开国之初。即稽颡输诚。迄今百有余年。惴惴焉。岁效贡职。莫敢或怠。自开辟以来。中外一家。未有过今日之盛者。然旃裘诸部。逼处肘腋。百年无事。习为固然。间尝按其山川。度其形势。窃以曲突徙薪之计。谋国者正不可不早为意也。夫自古国家。建立京邑。必严内外之防。广藩卫之固。故汉都关中。则置朔方之郡。列障戍于河南。又开河西五郡。以绝羌与匈奴之路。唐之盛时。守在河北。筑三受降城。置安西北庭都护。臣属西域。故长安得以无患。及至德后。河陇没于吐蕃。而渭北泾阳。虏骑充斥。此皆已事之明验者。　国家定都。仍明之旧。辽左为王业肇基。复建陪京。以为右辅。京北诸关隘。并各分置重兵。其制不为不备。而各口外去京三四百里。即皆外藩部落。虽各震慑　国威。狡焉启心。万万无有。然西极宁夏。东扺辽京。归化城处其中央。实据山西之要。去杀虎口仅二百余里。俯瞰神京。有扼吭抚背之势。处百年无事之后。边备久弛。墙堡废。苟有意外之变。其何以御之。今塞外大宁开平兴和东胜旧地。皆吾牧厂之区。与诸部多犬牙相错。热河八沟营郑家庄。虽分列副都统总管驻防。而由河屯营以西。开平旧卫。其街陌遗迹尚存。兴和现有屯田客户。独石口外。则有红城归化城。为东胜旧地。彼处并土泉深厚。水草丰美。宜于屯牧。使于开平故地。设屯牧使一人。总领其事。复分设口外四路满汉同知隶之。画疆分驻。联为应援。现今内务府上三旗。及会稽司诸衙门闲散之丁。约数万有余。汉军披甲外。闲散者亦有二万余人。此等与其使聚食京师贫窘无聊。不若徙之塞下使各分其力。每岁拨发三万人。复募边民愿往者。各给以种粮牲畜。令其分地屯牧。择其中之骁捷者。教练为兵。耕牧之余。复习骑射击刺之法。名为屯军。使世守其业。五年以后。始酌收耕牧之税。即以供给屯军飨劳之需。复以其余力。缮完墙堡。修整戎器。第使人自为守。经费所出。取之屯牧。已自有余。且外藩之性。贵货易土。逐水草而居。少所系恋。苟以粮畜资之。遣之渐北。因势利导。自所乐从。是外收屯牧之功。阴寓徙戎之计。行之以渐。抚之以恩。迟以十年。旃裘诸部。尽移漠北。而大宁开平东胜诸地。屹然并为重镇。南拱神京。东护辽左。西援山右。且举京师数十万之游惰。悉纳之尺籍伍符。使各遂其俯仰之资。国家获收镇戍之用。于以销未然之患。而奠盘石之安矣。

　八旗屯牧是也阴徙蒙古使北则非　本朝情形所宜也徙戎数语失之

　　根本形势疏顺治十八年　
奉天府尹张尚贤

窃惟天下大势。京都者。犹人之腹心。盛京者。犹木之根本也。今腹心久已壮实。根本尚然空虚。臣绘图进呈。为国家久远之计。若及时料理。民虽稀少。尚可招聚。地虽荒敝。尚可垦辟。各处城池虽已倾毁。尚可经营。如迁延岁月。民不抚绥则愈少。地不料理则愈荒。城池不照管则愈毁。非所以壮根本而图长久也。臣叨任奉天。在辽言辽。请备陈盛京之形势。自兴京至于山海关。东西千余里。开原至金州。南北亦千余里。又有河东河西之分。以外而言。河东北起开原。由西南至黄泥洼牛庄。乃明季昔日边防。自牛庄由三岔河南。至州复州金州旅顺。转而东。至红嘴归复黄骨岛凤凰城镇江鸭绿江口。皆明季昔日海防。此河东边海之大略也。河西自山海关以东。至中前所前卫后所沙河宁远连山塔山杏山松山锦州大凌河。北面皆边。南面皆海。所为一条边耳。独广宁一城。南至闾阳驿拾山站右屯卫海口。相去百余里。北至我　朝新插之边。相去数十里。东至盘山驿高平沙岭。以至三岔河之马圈。此河西边海之大略也。合河东河西之边海以观之。黄沙满目。一望荒凉。倘有奸贼暴发。海寇突至。猝难捍御。此外患之可虑者也。以内而言。河东城堡虽多。皆成荒土。独奉天辽阳海城三处。稍成府县之规。而辽海两县。仍无城池。如盖州凤凰城金州。不过数百人。铁领抚顺。唯有流徒诸人。不能耕种。又无生聚。只身者逃去大半。略有家口者。仅老死此地。实无益于地方。此河东腹里之大略也。河西城堡更多。人民稀少。独宁远锦州广宁。人民辏集。仅有佐领一员。不知料理地方何如。此河西腹里之大略也。合河东河西之腹里以观之。荒域废堡。败瓦颓垣。沃野千里。有土无人。全无可恃。此内忧之甚者也。臣朝夕思忖。欲弭外患。必当筹划堤防。欲消内忧。必当充实根本。万年长策。不可不早为之图。是以敬陈愚虑。伏祈　　睿鉴。

　　大同边备疏顺治十年　
给事中陈协

我　国家定鼎方新。中外一家。遐荒殊域。靡不臣服。在德不在险。此其时矣。然臣按古者筑高阙。置云中。城朔方。皆于兵力强盛之时。不闻废险也。迩者固圉之道。视为缓图。如东北山永一带。左翼神京。实为要地。虽官吏少裁。关隘如旧。至若大同宣府。控扼西北。乃神京右臂。最为吃紧。而今皆寥落矣。大同昔因姜贼之乱。辄废其城。移其官吏。而使为空虚之地。在当时亦属过计。窃恐边民无知。窥其空虚。反易生跳梁之心。倘恃有宣府巡抚。与阳和军门。互相犄角。自抚臣既裁。宣府又成空虚。虽有阳和一城。仅仅斗大。以势度之。虞其弧也。近见口北巡道又裁。此道一裁。并赤城亦成空虚。凡此皆吃紧之地。幸而处于无事之日也。万一有警。夫宁堪此。前宣大按臣薛陈伟。曾详具修复大同一疏。实从封疆起见。部覆止议令大同知县一官。照旧制移驻郡城。余皆有待。夫天下事防于已然。不如防于未然。则虽有修葺迁运之劳。形势屹然。边民知警。若待已然。则烦费又当何如。臣愚以为沿边设险。莫如大同。大同原设之官。断断不宜他驻。以轻重之势异也。宣抚既裁。宣镇作何弹压。以边务重大。不宜轻忽故也。其它属在宣云。如口北等处。皆当严加修备。以待不虞。有备无患。古人所重。昔西汉时有上书保塞。请罢边备。郎中侯应以为不可。诚习边事也。乃十年之内。无故而自虚其城。又无故而自裁其官。或非虑及无形。防于未然之道耶。臣不避忌讳。冒矢愚忠。仰乞　　皇上睿裁。少为意。以现在之城勿惮振举。现在之官勿惮挪移。不劳烦费。而边地晏如。神京永藉拱卫矣。

　　边防三事疏雍正五年　
湖北布政使黄焜

一阿尔泰台站。宜安兵也。查张家口西北至阿尔泰。皆系四十八家。及喀尔喀夷人住牧。南则河套。北皆外夷。东抵奉天。西达巴尔坤。一路数千里。并无山川险阻。今插汉叟儿查克拜达里两处。虽有大兵居住。然指日凯旋。终属塞外。不可无备。今张家口外。自四台至三十台。俱系喀尔沁蒙古。分发各台住牧已久。服习风土。安居乐业。再伊等久隶版图。并无王子管辖。而关东地方。又俱有亲属。更可互相牵制。将来生齿益繁。实与甘凉肃等处无异。臣愚以为自头台至三台。附近内地。可以不必纷更。其查克拜达里。现有发遣种地人犯。已可作一大镇。而孤立少援。敬请自三十一台至三十五台。俱一例更换喀尔沁住牧。再于四台至三十五台。每台六十户内。挑选兵丁。量给月饷。虽不能声援接应。以为犄角之势。然数千里。皆有恃以为固矣。

一宁夏至榆林。可通舟楫运粮也。夫榆林安边定边。连接花马池。筑墙设险。皆为冲要。但四望黄沙。粮道险远。自古议榆林者。俱以刍粮为急。查宁夏实产米之区。谷多价贱。每有熟荒之虑。臣前任洮岷道时。办差宁夏。见商民自中卫乘舟。由黄河以至宁夏。顺流而下。水势平坦。以此推之。则宁夏顺流。绕河套以至榆林近境。谅必可通。臣愚以为宁夏地方。应设立官船百只。将每年赢余之米。陆续运至榆林附近地方。积贮备用。似与军糈不无裨益。但此处河道。臣并未经历恐闻见不周。伏祈　　下边臣查议。

一土司宜立法防范也。夫今之土司。无异古之封建。但古制公侯不过百里。今土司之大者。延袤数百里。部落数万余。抢劫村寨。欺压平民。地方官莫之敢指。如遇投诚归化之生番。辄议令其管辖。一则曰以土治土。再则曰素所畏服。不知日积月累。渐成尾大不掉之势。今请自后土司有犯。俱改土归流。凡有投诚归化之生番。或归流官。或另设头目管辖。则土司之势。不至日炽。易于钤束矣。更有边地之民。在土司名下中马。或在土司地内耕种者。又各处土司。皆因归化日久。地方官俱漫无觉察。听其往来自便。甚有在城市之内。置买房屋。及经营生理者。亦有延请内地幕宾。代笔知文者。如不行查禁。恐不法之徒。妄生事端。亦未可定。臣请自后边地之民。有在土司名下中马种地者。俱令地方官三年一次稽查。造册存案。无致民番混淆。凡各处土司。不得置买内地产业。及延请内地之人。如此。则土司无内外钩串之人。必守法安分。于边疆大有裨益矣。

　　外藩蒙古五十一旗序　
齐召南

五十一旗地。东接盛京黑龙江。西邻厄鲁特。南并盛京直隶山西陕西边城。北踰大漠。与喀尔喀接境。袤延万余里。周时猃狁山戎居之。秦汉北边外。匈奴尽有其地。汉末乌桓鲜卑。杂处其间。元魏时。蠕蠕及库莫奚为大。隋唐地属突厥。后入于回纥延陀。辽金以来。建置城邑同内地。元之先曰蒙古。居西北极边。奄有天下。遂成一统。明初爱犹识理达腊遁归朔漠。遗种繁衍。诸部时拥众犯边。迄明世北陲不靖。　本朝龙兴。蒙古科尔沁部率先归附。及灭察哈尔。诸部相继并降。于是正其疆界。悉遵约束。从征伐。　　　世祖定鼎。锡爵得世及。如古封建。每岁朝贡以时。其部落二十有五。为旗五十有一。设官制度。并同内八旗。置理藩院以统之。贡道分为五路。由山海关者。科尔沁郭尔罗斯杜尔伯特札赖特四部。为旗十。由喜口者。阿禄科尔沁札鲁特土默特喀喇沁喀尔喀左翼奈曼敖汉翁牛特八部。为旗十三。由独石口者。阿霸垓及阿霸哈纳尔左翼蒿齐忒乌朱穆秦巴林克西克腾六部。为旗九。由张家口者。阿霸垓及阿霸哈纳尔右翼苏尼特四子部落喀尔喀右翼毛明安六部。为旗七。由杀虎口者。归化城土默持吴喇忒鄂尔多斯三部。为旗十二。其驿路惟山海关外各旗。并黑龙江大路。不置驿站。自喜峰口东北。至札赖特千六百里。置驿十六。自古北口北至乌朱穆秦九百余里。置驿九。自独石口北至蒿齐忒九百里。置驿九。自张家口西至归化城六百里。置驿六。自杀虎口西北至吴喇忒九百余里。置驿九。自归化城西至鄂尔多斯八百余里。置驿八。鄂尔多斯六旗。住牧河套。即秦汉河南朔方地。宋时为夏人所据者也。五十一旗疆界山川。具列如左。

　　蒙古源流四库全书提要
钦定蒙古源流八卷。乾隆四十二年。奉　　敕译进。其书本蒙古人所撰。末有自序。称库图克彻辰鸿台吉之裔。小彻辰萨囊台吉。原知一切。因取各汗等源流。约略叙述。并以讲解精妙意旨红册沙尔巴胡土克图编纂之蓬花汉史。杂噶拉斡尔第汗所编之经卷源委。古昔蒙古汗源流。大黄册等七史合订。自乙丑九宫值年八宫。翼火蛇当值之二月十九日。角木蛟鬼金羊当值之辰起。至六月初一日角木蛟鬼金羊当值之辰告成。书中所纪。乃额纳特珂克土伯特蒙古汗传世次序。及供养诸大喇嘛。阐扬佛教之事。而其国中兴衰治乱之迹。亦多案年胪载。首尾赅备。颇与永乐大典所载元朝秘史体例相近。前者我　　皇上几余览古。以元代奇渥温得姓所自。必史乘传。询之定边左副将军喀尔喀亲王成衮札布。因以此书进　　御。考证本末。始知奇渥温为却特之误。数百年之承袭谬。得藉以厘订阐明。既已揭其旨于　　御批通鉴辑览。复以是编　　宣付馆臣。译以汉文。润色排比。纂成八卷。其第一卷内。言风坛水坛土坛初定。各种生灵降世因由。及六噶拉卜乘除算量运数。而归于释迦牟尼佛教之所自兴。是为全书缘起。次纪额纳特珂克国汗世系。首载星哈哈努汗之曾孙萨尔斡阿尔塔。实迪汗之子。丹巴多克噶尔成佛事。而自乌迪雅纳汗以下。崇信佛教诸大汗。及七赞达七巴拉四锡纳等汗。则俱详着其名号。与藏经内之释迦谱约略相仿。次纪土伯特汗世系。始于尼雅特赞博汗。在善布山为众所立。终于札实德汗。大致亦颇与西番嘉喇卜经合。其中载持勒德苏隆赞。娶唐太宗女文成公主。持勒丹租克丹汗。娶唐中宗弟景德王女金城公主。核之唐书。太宗贞观十五年。以宗女文成公主妻吐蕃赞普叶宗弄赞。中宗景龙初。以雍王守礼女为金城公主。妻吐蕃赞普叶隶蹜赞。其事迹多属相符。是土伯特即吐蕃国号。而唐书所称叶宗弄赞。乃持勒德苏隆赞之。其汗世以赞博为名。与唐书所称赞普。亦音相近也。其第三卷以后。则皆纪蒙古世系。谓土伯特色尔持赞博汗之季子。布尔特齐诺。避难至必塔地方。其众尊为君长。数传至勃端察尔。母曰阿隆郭斡哈屯。感异梦而生。又九传至元太祖。与元本纪多相合。而闲有异同。其称元太祖为索多博克达青吉斯汗。元世祖为呼必赉彻辰汗。元顺帝北奔后。世传汗号。至林丹库克图汗。而为我　朝所克。中闲传世次序名号生卒年岁。厘然具载。诠极为详悉。明代帝系。亦附着其略。其最蹐驳者。如以库色勒汗为元明宗弟。在位二十日。史无其事。又以明太祖为朱葛。仕元至左省长官。谗杀托克托噶太师。遂举兵迫逐顺帝。亦为凿空失实。其它纪年前后。亦往住与史乖迕。内地之事。作书者仅据传闻录之。故不能尽归确核。至于塞外立国传授源流。以逮人地诸名语言音韵。皆其所亲知灼见。自不同历代史官摭拾影响附会之词妄加纂载。以致鲁鱼谬戾不可复凭。得此以定正舛。实为有裨史学。仰惟我　国家万方同轨。中外向风。蒙古诸部。久为臣仆。乃得以其流传秘册。充外史之储藏。用以参考旧文。尽却耳食沿之陋。一统同文之盛治。洵古为独隆矣。

　　喀尔喀北路图说会典
喀尔喀土谢图汗部。在京师北。喀尔喀四部落为外蒙古。土谢图汗部称北路。凡二十旗。东起左翼中旗。当阿尔泰军台之所经。北与车臣汗部中末旗右翼中旗接。其东南圈出一小游牧。为中次旗。其北为左翼末旗左翼中左旗。左翼末旗。当阿尔泰军台之东。东北与车臣汗部右翼中旗接。左翼中左旗。当阿尔泰军台之西。左翼末旗之北。为左翼右末旗。当阿尔泰军台之东。达库伦之驿。于是分道。其北为中旗。在肯特山之西南。汗山峙其境。南与车臣汗部右翼中旗接。汗山之北。为库伦。土拉河之东。喀噜伦河之西。为东库伦。其西为中右末旗。跨土拉河。其西为中右旗。当土拉河曲处。其西南为左翼左中末旗。当喀噜哈河源。中右旗之西。为中左旗。左翼左中末旗之西。为士谢图汗旗。在杭爱山之东。跨鄂尔坤喀噜哈二河。为西库伦。西与三音诺颜部额鲁特旗接。中旗之北。为右翼左末旗。当土拉河源。右通克拉河伊逊河哈拉河。东与车臣汗部中右后旗接。其西为右翼右末旗。跨哈拉河。其北为中左翼末旗。当鄂尔坤河色楞格河合流处。北至卡伦。与俄罗斯为界。自库伦有驿。经右翼右末旗右翼左末旗。至是达于恰克图。为通俄罗斯互市之道。其西为右翼右末次旗。跨色楞格河。西与三音诺颜部中末旗接。西北与唐努乌梁海接。其南为右翼左旗。土拉河。于是合于鄂尔坤河。皆北至卡伦。与俄罗斯为界。右翼左旗之南。为右翼左后旗。当土拉河喀噜哈河合流处。其西为左翼前旗。跨喀噜哈河。南与中左旗土谢图汗旗接。西与三音诺颜部额鲁特前旗接。土谢图汗旗之南。为右翼右旗。西与三音诺颜部中前旗接。其东为左翼后旗。有瑚尔哈鄂伦泊。西与三音诺颜部右翼中左旗接。鄂尔坤河。自三音诺颜部北流入界。经土谢图汗旗。济尔玛台河。塔米尔河。俱自三音诺颜部东流入界来会。又合数小水。折东流。经左翼前旗。右翼左后旗。与土拉河会。又东北经右翼左旗。北合二水。南与哈拉河会。又北东纳伊逊河。齐雅图河。与色楞格河会合北流。经恰克图西。合一水。出卡伦。歧为二支。俱为泽德河。一西北流。一东北流。南纳哈拉呼集河。泽勒图勒河。俱入俄罗斯界。色楞格河。自三音诺颜部东流入界。额赫河。自唐努乌梁海东南流入界。北纳努拉河布科倭河来会。又东南纳喀拉瑚集尔河。布喀河。北纳鄂博尔克伦河。经右翼左旗。右翼右末次旗。北纳特尔格河。又经中左翼末旗。会鄂尔坤河土拉河。出右翼左末旗南流。西纳哈拉图鲁河。红郭尔河。经中旗。折西流。经库伦。又经中右末旗中右旗。喀噜哈河。出左翼中左末旗。北流经左中旗。又北流经右翼左旗注鄂尔坤河。哈拉河上源曰通克拉河。亦出右翼左末旗。南流经库伦。南纳魁河。折西流。经右翼右末旗。北纳哈达玛尔山水。南纳多拉锡山水。博罗河。折北流。注鄂尔坤河。翁金河。亦自三音诺颜部东流入界。经右翼右旗左翼左中末旗。至左翼后旗。潴为瑚尔哈鄂伦泊。楚库河。自俄罗斯西流经卡伦外。右翼左末旗。东北山诸水。皆北流出卡伦注焉。折北流。入俄罗斯界。杭爱山在土谢图汗旗之西。肯特山在右翼左末旗之东北。汗山在库伦之南。东至车臣汗部。东南踰瀚海。接内札萨克之苏尼特右翼旗。四子部落旗。喀尔喀右翼旗。西北至乌里雅苏台所属唐努乌梁海。西与西南至三音诺颜部。北至俄罗斯。

　　喀尔喀西路图说会典
喀尔喀札萨克图汗部在京师北。称西路。凡十八旗。附以辉特部一旗。东起中左翼末旗。当德勒格尔河东岸。南与三音诺颜部右翼后旗接。其西为右翼右末旗。当德勒格尔河西岸。其西为中左翼右旗。在桑锦达赖泊之南。南与三音诺颜部中左旗接。其北为中左翼左旗。当特斯河源北与唐努乌梁海接。其西南为左翼前旗。左翼后末旗同游牧。当空归河源。其西为左翼左旗。跨空归河西北。与科布多所属杜尔伯特左翼三旗接。其南为中右翼末次旗。有委衮池特们池。东南与乌里雅苏台城接。左翼左旗之西。为左翼右旗。在都尔根泊之南。其西南为中右翼左旗。西与科布多所属札哈沁旗接。其东南为左翼中旗。右翼后旗同游牧。当札布噶河西岸。其南为中右翼末旗。其东南为辉特旗。当济尔哈河东岸。其西南为札萨克图汗。兼右翼左旗。有博格尔泊。其西为右翼前旗。札萨克图汗旗之东南。为右翼右旗。东与三音诺颜部右翼右后旗接。右翼前旗之南。为左翼后旗。中右翼末旗之西。为右翼后末旗。北与科布多所属札哈沁旗接。札布噶河。自三音诺颜部合乌里雅苏台河西北流入界。经中右翼末次旗。左翼左旗。东纳空归河。入科布多界。德勒格尔河。自唐努乌梁海合伊克和罗河东南流入界。经右翼右末旗。托尔和里克河。亦自唐努乌梁海南流来会。又经中左翼末旗。西纳布克绥河。入三音诺颜部界。注齐老图河。特斯河。出中左翼左旗。西北流入唐努乌梁海界。桑锦达赖泊。在中左翼右旗中左翼左旗之间。噶顺泊。在左翼后末旗。其南为谟和尔空归河。西流潴于沙。其东为图都哈拉泊。又东为达兰图鲁泊。其北为特尔格里河。二水合南流入于沙。又北为都鲁泊。博格尔泊。在札萨克图汗兼右翼左旗及右翼前旗之间。阿拉克泊。在右翼后末旗。珠奇尔泊。在左翼右旗。察汉泊有二。一在辉特旗之北。济尔哈河。出辉特旗东。北流潴焉。一在左翼右旗之西。其南为齐齐克泊。接科布多界。北至唐努乌梁海。东至三音诺颜部。西至科布多。南踰瀚海。接额济纳旗。及甘肃镇西府。

　　喀尔喀中路图说会典
喀尔喀三音诺颜部。在京师北。称中路。凡二十二旗。附以额鲁特二旗。东起额鲁特旗。跨鄂尔坤河。东与土谢图汗旗接。其北为额鲁特前旗。当塔米尔河北岸。东与土谢图汗部左翼前旗接。其北为左翼左末旗。跨湖努伊河。其西为右翼前旗。瑚努伊河。于是合于哈绥河。其北为左翼中旗。跨哈绥河。其北为中末旗。哈绥河。于是合于色楞格河。东与土谢图汗部右翼右末次旗接。北与唐努乌梁海接。额鲁特旗之南为中前旗。跨鄂尔坤河翁金河。东与土谢图汗部右翼右旗接。其西为右翼左末旗。右翼中左旗。皆跨翁金河。右翼中左旗。东与土谢图汗部左翼后旗接。其南为左翼右旗。右翼左末旗之西。为三音诺颜旗。当鄂尔坤河源。其西为中右旗。跨推河。其西南为右翼中末旗。有察汉泊。其北为右翼末旗。墨特河。于是合于拜塔里克河。其西北为右翼右后旗。当拜塔里克河源。西与札萨克图汗部右翼右旗接。其西北为左翼左旗。当札布噶河源。其西为中后旗。当乌里雅苏台河。源自中前旗迤而西北。至是皆阿尔泰军台之所经。三音诺颜旗之东北。为右翼中右旗。当济尔玛台河源。三音诺颜旗之西北。为中右翼末旗。当塔米尔河南岸。左翼左旗之东北。为中左末旗。当塔米尔哈绥齐老图三河源。左翼中旗之西。为右翼后旗。当哈绥河北岸。色楞格河南岸。北与札萨克图汗部中左翼末旗接。其西南为中后末旗。跨齐老图河。其西北为中左旗。北与札萨克图汗部中左翼右旗接。其南为右末后旗。之西为乌里雅苏台城定边左副将军治。三音诺颜旗之南。为额尔德尼班第达喇嘛游牧。右翼前旗之西南。为札牙班第达喇嘛游牧。中右翼末旗之西。为青苏珠克图喇嘛游牧。中后旗之南。为泥鲁班禅喇嘛游牧。色楞格河上源曰齐老图河。出中左末旗。为鄂尔哲依图泊。东北流。经中左旗右翼后旗。南纳特尔克河。阿集拉克河。西纳伊第尔河。德勒格尔河。自札萨克图汗部。东南流来会。折东流。南纳额德尔河阿察河。北纳北特里河哈拉鄂伦河特里河。经左翼中旗中末旗。哈绥河。出中左末旗东山东北境。经右翼前旗。西纳珠萨兰河。南纳瑚努伊河来会。曰色楞格河。又东南纳塔特河欧尔河札达河巴尔土河。入土谢图汗部界。鄂尔坤河。出三音诺颜旗。二水合东流。北合一水。经右翼中右旗。右翼左末旗。中前旗。额鲁特旗。折北流。亦入土谢图汗部界。塔米尔河。出中左末旗东南山。东流。南北合数水。经右翼中右旗。察罕鄂伦河出其西山东北流来会。又东经额鲁特前旗。入土谢图汗部界。济尔玛台河。出右翼中右旗。东流经额鲁特旗。亦入土谢图汗部界。翁金河。出右翼左末旗。二水合东流。经右翼中左旗中前旗。北合二水。亦入土谢图汗部界。札布噶河。上源曰锡拉河。出左翼左旗。西南流。北纳哈拉河布尔噶苏台河。折西北流特里乌苏河。自札萨克图汗部北流入界来会。又西北会乌里雅苏台河。入札萨克图汗部界。乌里雅苏台河。出中后旗。西流东合一水。经乌里雅苏台城南。南纳舒鲁克河。北纳苏布拉河。注札布噶河。塔楚河。出三音诺颜旗。数水合南流。潴为锡拉布里都泊。推河。亦出三音诺颜旗。西南流。东纳伊玛图河。额尔德穆图河。经中右旗。北纳哈拉瑚吉尔河。潴为鄂罗克泊。拜塔里克河。出右翼右后旗。数水合南流。东纳察汉齐齐尔里克河。墨特河。经右翼末旗。歧为二支。一南流。经右翼中末旗。潴为察汉泊。一西南流。潴为察汉泊。东至土谢图汗部。南踰瀚海。接乌喇特三旗。阿拉善旗。额济纳旗。西与北至札萨克图汗部。东北至唐努乌梁海。

　　喀尔喀东路图说会典
喀尔喀车臣汗部。在京师北。称东路。凡二十三旗。东起左翼前旗。当索岳尔济山北。北临喀尔喀河。东与黑龙江呼伦贝尔城接。南与内札萨克乌珠穆沁左翼旗接。其西北为中右旗。其西为左翼后末旗。左翼后末旗之南。为右翼后旗。左翼后末旗之北。为中前旗。跨喀噜伦河。其西为中左前旗。其西为左翼左旗。皆跨喀噜伦河。北至卡伦。与俄罗斯为界。左翼后末旗之西。为左翼后旗。其西为中左旗。南与土谢图汗部左翼中旗接。其北为左翼中旗。跨喀噜伦河。其西北为中末次旗。其西南为左翼右旗。其西为右翼左旗。其西为车臣汗旗。车臣汗旗之北。为右翼前旗。其西南为右翼中左旗。右翼前旗之北。为中后旗。跨敖嫩河。右翼中左旗之西。为右翼中前旗。当喀噜伦河曲处。其北为中右后旗。在肯特山之东。当喀噜伦敖嫩二河源。西与土谢图汗部右翼左末旗接。中左旗之西。为中末右旗。其西为中末旗。南与土谢图汗部左翼中旗接。其西为右翼中右旗。其西为右翼中旗。北与土谢图汗部中旗接。南与土谢图汗部左翼中旗接。左翼后旗之南。为达里冈爱牧场。喀噜伦河。出车臣汗部中右后旗。西南流。北纳集隆河。特勒尔集河。又南西纳巴彦集鲁克山水博尔肯河。折东流。经右翼中前旗。北纳僧库尔河。又经右翼中左旗。车臣汗旗。北纳塔穆河。又东北经右翼左旗。左翼右旗。左翼中旗。中左旗。左翼左旗。中左前旗。中前旗。入黑龙江呼伦贝尔城界。敖嫩河。亦出车臣汗部中右后旗。东北流。北纳肯特山二水。南纳齐札娄河。巴尔喀河。齐母尔喀河。经中末次旗。西纳库野河。公古尔特河。北纳阿兴阿河。南纳科勒苏河。又东北纳集尔浑河。布裕克图河。又东北出卡伦。北纳克鲁河。特伦河。塔尔巴尔集河。图鲁河。塔尔河。额克尔河。鄂伦河。阿古河。南纳博尔集河。图尔格河。温都河。西纳思基德河。又东入黑龙江呼伦贝尔城界。贝尔池。上源曰喀尔喀河。自黑龙江呼伦贝尔城西北流入界潴焉。北出为鄂尔顺河。复入呼伦贝尔城界。塔里池。上源曰乌尔匝河。出左翼左旗。东北流。经中左前旗中前旗。北纳数水。出卡伦。潴为塔里池。东至黑龙江呼伦贝尔城。东南至内札萨克乌珠穆沁左翼旗右翼旗。南踰瀚海。接浩齐特左翼旗右翼旗。阿巴哈纳尔阿巴噶两左翼。阿巴噶右翼旗。苏尼特左翼旗。右翼旗。西与西南至土谢图汗部。北至俄罗斯。

　　阿拉善额济纳二旗图说会典
阿拉善额济纳二旗。在京师西。甘肃边外。阿拉善额鲁特旗。在贺兰山之西。其游牧当甘肃宁夏府州府甘州府边外。其西为额济纳旧土尔扈特旗。在居延海。其游牧当甘肃肃州边外。两岐无巨川。惟坤都伦河。自甘肃肃州北流经额济纳旗。分二道。汇为泽。俱曰居延海。其东曰大苦水骗马湖沙枣湖丰盈大泉。俱潴于沙。又东为昌宁湖。鱼海白海。其上源俱在甘肃甘州府州府界。东至甘肃宁夏府。南至甘肃州府甘州府肃州西踰大戈壁至哈密。北踰大戈壁至喀尔喀三音诺颜部札萨克图汗部。

　　蒙古氏族表及在京氏族表总序　
龚自珍

浩繁矣钦吉思汗之子孙。恭读　　　高宗皇帝上谕有之曰。三代而降。惟元系至今未绝。御制文辨史家称奇渥温氏误也。验以蒙古语。定帝姓为博尔吉吉特氏。元史各姓氏皆验以今蒙古语。定为瓜尔佳赫舍哩鄂通等如干氏。古今声转。实则一也。其未见元史者。在蒙古最显著。则有喀喇沁土默特之为乌梁海氏。在厄鲁特最显著。则有杜尔伯特准噶尔之为绰罗斯氏。余如部氏。其四卫拉特三有氏。惟土尔扈特无有。三姓之先。皆以地为氏。今钩索书。定为恭博必塔氏。外至额济内河土尔扈特亦同氏。洪惟　　　太祖　　　太宗统有诸部。大小君长。先后络附。天聪九年。始议定设蒙古固山额真八员。如满州都统。蒙古梅勒章京八员。如满洲副都统。顺治元年诸部扈　驾入关。百七十年来。按旗界处。郁为功宗。其官至一品爵至民公者。登进士科者。列于表。而以某氏原出某部分疏其下。八旗各一表。

　　蒙古水地志序　
龚自珍

河西来。受者三部。曰乌喇忒。曰鄂尔多斯。曰归化城土默特。水南来。受者七部。曰喀喇沁。曰土默特。曰敖汉。曰奈曼。曰翁牛特。曰巴林。曰喀尔喀左翼。水东行入黑龙江未至。句经大川四。曰潢河。曰大辽河。曰诺尼江。曰混同江。水北行。入色楞格河未至。句经大川三。曰爱毕哈河。曰土喇河。曰鄂尔浑河。黑龙江入东海。色楞格河径俄罗斯入北海。东以黑龙江为主。其目四。又其目曰。受某部某某水。北以色楞格河为主。其目三。又其目曰受某部某某水。具如志。以西塞小水。附黄河流入中国者。别为卷。

　　蒙古台卡志序　
龚自珍

惟皇地祇。为主山川。不能自辨自位。是故古昔书有八索。以政其人民。周之诸侯。史氏率不能读。其名存者。有戎索。有周索。以侯以公。以郡县。以城郭。以行国。皆将于是乎东。于是乎西。于是乎南。于是乎北。我　国家君蒙古五十一旗。喀尔喀四部地。且二百年。一吏不妄行。一马不妄刍。一兔一鹿不妄趯走。是亦有政。撰台卡志。志邮。志新邮。志喀尔喀自备邮。志鄂博。志察哈尔牧厂鄂博。志卡伦。志围场卡伦志。柳于边邮。句康熙三十一年议。自古北口至于乌朱穆秦。置台九。又自独石口至于蒿齐忒。置台六。又自张家口至于四子部落。置台五。又自张家口至于归化城。置台六。又自杀虎口至于吴喇忒。置台九。又自归化城至于鄂尔多斯。置台八。又自喜口至于札赖特。置台十有六。新邮。句乾隆三十四年议。喜口路札赖特尽处起。置邮十有四。古北口路乌朱穆秦尽处起。置台六。杀虎口路乌喇忒大路外。置台七。张家口路自四子部落尽处起。置台十有六。穆哈哩喀逊为起处。哈拉尼郭为住处。喀尔喀自备邮。句东路首跕曰尼尔得尼拖罗海。曰他尔衮柴木达。后路首跕曰肯特山。西路首跕曰哈拉尼敦。三音诺颜首跕曰博罗布尔哈苏。凡册汗册王册妃册格格。赐赙赐祭。天使至。皆设之。汗至贝勒公等。自备夫马。警晨夜。伺畜牧。过则彻焉。鄂博。句以山为鄂博。以河为鄂博。以垒为鄂博。二十五部落如其境。察哈尔牧厂鄂博。句以山为鄂博。以河为鄂博。以垒为鄂博。八旗如其境。卡伦。句以山为卡伦。以河为卡伦。以楼望为卡伦。二十五部四喀尔喀如其境。围场卡伦。句规高以为之卡伦。句于陊于阪于嵞于。山之。川之东。句柳于口。句西。句柳于济尔哈朗图。句北。句柳于塞堪达巴汉色钦。又柳于阿鲁色呼。又柳于阿鲁呼鲁。又柳于英格。又柳于拜牲图。乃西柳于库尔陀罗海。又柳于纳喇苏图和硕。又柳于沙勒当。又柳于锡喇札巴色钦。绝南。句柳于木垒喀喇沁。又柳于古都古尔。又柳于察罕札巴。又柳于汗特穆尔。又柳于纳喇苏图。乃西柳于噶海图。又柳于卓索。又柳于什巴尔台。又柳于麻巴图。又柳于博德克。遂西柳于珠尔噶岱。又柳于苏克苏尔台。又柳于卜克。又柳于燕子窝。又柳于卓索沟。绝西。句柳于察罕布尔台。又柳于阿尔散朗。又柳于麻尼图。又柳于齐呼拉台。又柳于布哈浑●。又南柳于海拉苏台。又柳于姜家营。又柳于西燕子窝。又柳于郭拜。又柳于和罗博尔奇。东柳于巴伦克得伊。又柳于乌喇台。又柳于锡喇诺海。又柳于纳林。又柳于格尔齐老。柳在外。卡伦在里。故地。句周阹之中。若为翁牛特故地。若为喀喇沁故地。敖汉故地。奈曼故地。土默特故地。巴林故地。喀尔喀左翼故地。兹事严武。既丽既博。号令散见。未有总述。于古之世帝朔未或讫也。王教未或经也。由今之年文符武节所以旌也。舜迹禹踵所以步也。按籍受成里史之书与。

　　蒙古像教志序　
龚自珍

夫染衣出家。沙弥之律也。肉食不净。大慧之闻也。诸肉勿食。泥洹之训也。赞叹毁戒。波旬之徒也。然其生于边地。不生地谷。以畜牧为耕作。以血肉为饔。宗教既黄。相沿已久。有乖坏色之训。联别白衣之俦。戒或遮之。教必谅之。蒙古五十一旗。及喀尔喀四部。皆宗黄教。黄教之祖。曰宗喀巴。若具云者。租乌鞥卡巴洛阿阿鄂补匝阿昂查阿克巴阿也。自称文殊师利之瑚必勒罕。生于额纳特珂克地。而唐古特。库车淖尔。四卫拉特之地。遍相宗祖。其法嗣之派繁衍难备述。述两大支。曰在藏坐者。曰到蒙古住持者。在藏坐者又分两支。宗喀巴第一弟子。曰根敦珠巴。实第五十四辈之达赖喇嘛。是为舍位出家之第一辈。递传至七辈噶尔藏加莫磋。当准噶尔扰藏时。　　　圣祖救其乱。噶尔藏加莫磋避至青海坐。　　　圣祖送之。俾归于藏。至今传付不绝。皆以其呼必勒罕为之。此一支也。第二弟子。号为班禅额尔德尼。名曰刻珠尼曲结。若具云者。刻珠尼马曲结嘉勒布格尔也。至第四辈。名罗卜藏曲结嘉勒灿者。始与蒙古通。自蒙古至　盛京。受我　　　太宗皇帝册封归。死后。其瑚必勒罕遂有喀木之地。又九传矣。此一支也。两支外又有两小支。一曰红帽噶玛巴。一曰黑帽沙玛纳。皆称呼图克图。避达赖班禅位号。沙玛纳呼图克图之后。日就衰灭。噶玛巴之后。近世有林沁班珠尔者。称沙布陇于库车淖尔。为库车淖尔察罕诺门之属僧。则并不敢号呼图克图矣。其来蒙古住持者又分三支。最先者曰帕克巴巴喇密特。是其道北行之始。凡六传。至元顺帝时。阿难达玛第喇嘛。与帝争政事。怒而归于唐古忒。中绝凡八九十年。而索诺木札木苏重至。又十余传。至迈达哩止。为一支。宗喀巴有第三传嫡嗣。曰苏尔第其瑚毕勒罕。托生喀尔喀地方。称哲卜尊丹巴呼图克图。又两传。进丹舒克于　　　世祖朝。至今凡十六次瑚必勒罕。号位亚于西藏之达赖。而几与班禅埒。又一支也。康熙间。有喇嘛章佳胡图克图。自藏来朝。其人乃是第六辈达赖罗卜藏札木苏之支嗣。　　　圣祖优礼之。命其住持于多伦诺尔之汇宗寺。其第二次瑚必勒罕。　　　世宗优礼之。命其住持多伦诺尔之善因寺。其第三次瑚必勒罕。赐对　　　高宗朝。大加奖异。命其来京更定大藏经。应真名号。乃取自后汉至唐。各译主所译。悉以今藏语更校成。又以其图首楞严已亡。借此土本四译而归。又佐庄亲王办理同文韵统。于四十一年趺逝京师。今又再瑚必勒罕矣。是最盛而最后出。又一支也。五支之徒。其论轮回因果报应。与古德神不灭论合。其论初形状。天地众生日月。种种成立。种种出生次序。与楼炭经合。其书与符印明合。其念与声明合。自汉以来。译经之例。例不翻。疏抄之例。亦不妄释。是密语。咒是秘印。佛无秘密义。有秘密语。既不译不疏。徒恃音准。音若不准。妙陀罗尼。虽诚求之。亦恐迂窵矣。今按自修多罗至优波提舍。各有神咒。小者取用禁制神鬼。作诸幻术。大乘之。三世诸佛。由此出兴。不可思议。具如首楞严说。且凡外道六师。亦能幻出宫殿天龙女乐大火大水。乃至幻一日演成极长。幻长日促成剎那境界。种种灵怪。声灵故。符佛口故。又凡人世所求年命五欲。诵皆得。声灵故。符佛口故。以上之事。天竺神僧。生于拉撒。视为固然。即蒙古道高喇嘛。尚能近似。而此震旦。耳根非劣。耳识非殊。虽有高僧。不臻神悟。故撰象教志。专以推尊因明门中声明一门。而非赞叹夫食肉衣黄堕邪师见也。

　圣人神道设教。因地制宜。此亦　国家控驭抚绥之一大端也。故录之。

　　河套志序　
储大文

质夫陈君尝分巡宁夏。宁夏东四十里。横城东。即河套境。洎寓秦。纂河套志一卷。此君克勤其官之符也。予爰序之曰。要哉言乎。虽夏州暨六州图经。不是过矣。夫明人议河套疏。无虑百十家。然而河套讫弃。既弃而讫不克复者。繇图志胥佚。无所考核故也。今君是志。自周朔方南仲建城。秦蒙恬收河南地。以阴山为塞。置新秦中四十四县。徙临河适戍以充实之。王恢曰。垒石为城。树榆为塞。匈奴不敢饮马于河。汉卫青收河南地。置朔方郡。隶三封修都朔方临河呼酋窳浑渠搜沃野广牧临戎十县。募民徙者十万口。复置南部都尉治。徙山东贫民于关西北地朔方新秦中七十余万口。主父偃曰。河南地肥饶。北阻河。请城之。省转戍。广中国。攘外之本也。经画河套之首议也。后汉朔方郡。隶临戎三封朔方沃野广牧大城六城。而度辽将军跨河为营。以控制河东。西晋朔方郡废。赫连夏建统万都城。北魏置夏州。度河北列六镇。北齐置朔州。隋置胜州榆林郡。而丰胜夏三州间。画河为固。以居启民。唐朔方军经军。辖六胡州。而度河北列三城。设纥那牛心山诸戍。千八百余所。后置夏绥银节度使。拓跋思恭遂世有银夏绥宥静五州地。通典曰。太宗纳温彦博议。置突厥余种于河南朔方之地。元和志曰。高宗调露元年。以降突厥置鲁州丽州含州塞州依州契州。以唐人为刺史。谓之六胡州。武后长安元年。升为匡长二州。中宗神龙二年。置兰池州都督府。分六州为县。元宗开元十年。复置鲁州丽州塞州。迁北人于河南。及江淮间。二十六年。还所迁北户。置宥州。宥州本汉三封县地。天宝中改宁朔郡。后寄理于经略军。宪宗元和十五年。复置宥州于长泽县。宋雍熙中废夏州。后熟番来义二族居之。并于夏。而唐龙镇讫靖康时。为市易地。元丰志曰。唐龙镇地势险峻。东至黄河二十里。河东曰东缠。河西曰西缠。骑兵所不能越。金取宋六馆旧地。元废宥州。至元八年。立平夏中兴行省以隶之。明弃东胜而守绥德。后又舍绥德而守榆林。弃河套于外。宁夏反在其北。孝宗十四年。北部遂驻牧不复去。班绝域矣。此河套置废之本末也。繇朔方郡度河。东经五原云中境。又东南经云中桢陵县南沙南县北。又东屈西南过沙陵县西。又南过赤城东。又南过定襄西过桐县。河流二县之间。以达西河。繇贺兰山尾度河。径接阴山之高阙阳山马阴山陶山钟山。凡昔号阴山。今号大青山者。且不翅千里有奇。又屈南经赤石山麓。而入偏头之连山削壁。保德之天桥峡。石州之孟门山。以达龙门而浮转运。载笔写契之材木。暨丰州新秦中粟米者。此又河套三面形势。而临河指画以藏是志者也。夫明人弃东胜又弃河套。筑大边城。王琼又弃徐廷璋黄河石嘴之墙。蹙地二百里。秦纮徐斌水青沙岘之墙。号为二边者。又复久以湮没。不少存形。惟恃杨一清西距河东接大边之横城。墙裁四十余里。王琼之西距干干沟。北过定边。又西过花马池。又西过兴武营。北接新边墙二百三十余里。唐龙之改筑定边花马池墙四十余里。刘天和之北起干沟。西过干。接二边筑城六十余里。凡三百里。暨余子俊榆林镇中路东路之旧边墙。而阴霾浮壅。大率如定边营南北二沙。比以此明边患弥深。而河套图志之宜考核尤亟也。

今君是志。其编录河套者。曰。河套。东西袤二千里。南北广八九百里。首尾或五六百里。或三四百里。河水三面弯环。差类河州莽刺捏工二川小套。而雄阔且倍徙之。山有犁元麦海子牛心骆驼瓮石崖沙岭。川有红盐池长盐池旧花马池月儿海北海子川海子葫芦海鸳鸯湖咂把湖叉罕脑儿可可脑儿圁水紫河鲊鲍河石崖河佛堂沟野马湾那诺井。故城少存形者。有唐龙镇麟州故城。连谷城银州故城。金肃城连城武花城克运城林州城红子城黄羊城古城子白城子交城子忻都城石川城叉罕脑儿城峰城儿省嵬城。又有耿波党把汉波党佛堂寺狄青牢石牌楼。此业已举其大凡矣。乃若东繇紫塞城经黄甫川。渡太子滩。娘娘滩。以达偏头之唐家会。渡岢岚之楼子营。西入红山堡马鞍山。以达横城堡镇远关。而并循河西岸。以达贺兰山后。南繇那诺井。可可脑儿。南入花马池盐场堡定边营。以达干干沟。而环庆平固。罔不可达。又东繇忻都城。南入宋栲栳城兀刺城保安军。以达芦关。又东繇白城儿。南入红山市左右而西。越无定河。以达鱼河。归德大川之冲。东达榆林镇之城东驼山沙峰城下海潮寺。又东繇邵家梁瓮山。迤东南间道。繇飞鸦川。取万户路。以北达宋麟州。今神木县永兴堡地。而清水横城。分道南入。又经沙井驿临河堡岳家楼。突至汉伯堡。以达灵州之大沙井。北繇君子济盛乐渡。以达大小红山口蚰蜒径蜈蚣坝笔写契袄儿都司。此又河套四至八达之枢要。而熟绎君志可以旁推交通者也。又若繇黄河石嘴西岸。经石台坏洞黄羌头湾双河堡沙枣树白塔。而达船站。又繇船站经欧德。而达达希图垓。又繇达希图垓。经布克特之东。而达鄂尔博尔阿博。又东繇鄂尔博尔阿博。经达拉布隆布古图萨察莫都回蚬哈拉吴素都勒。而达乌兰托落海。又东繇乌兰托落海。经特木尔吴尔虎乌兰诺尔纪特库。而达哈刺乌苏。又繇哈喇乌苏。经鼐珠尔。而达喀喇苏巴克。以北达喀喇苏巴。南达偏头。以西达葭州。东达老营堡ㄚ角山右卫。而北繇白道黑河。以达大青山者。此又以黄河故道计水程。而隔河套境即可步量也。夫君子济盛乐渡。燕魏所交争也。河清军金肃军。辽夏所交争也。夏州城。则齐神武自北水攻之迹。红盐池。则王威宁自南夜袭之勋也。旧花马池旧边大塞。则又本筑于余青神。而弃于王晋溪者也。乃若志析支城渠搜城。则可参禹贡之注。志沙南。则可正怀仁志之。虞青白红白之易溷。则志红盐池长盐池。虞套马驽下之说。则志紫河马。虞前强后弱之说。则志套马惯射兔。地暖宜畜驼。而麦山铁以为兵。河柳以为笴。虞易取难守之说。则志赫连夏蒸土筑城。暨秦汉诸故城。以破土浅沙深之疑。又志红柳林园。沃野秸。而并志黄羊青羊鱼诸物产。虞赵元昊芟草之策。唐襄文火攻之辩。则志野●●草酥油草白茨什把。以裁其利否。虞唐于将作议造战舰。教水师。明巡抚张文魁战舰之难成。则志北魏旌旗楼橹。暨洛京材木之尽出阴山者。而尤叹宁夏水工之果为天下长技也。然则叶文庄之议河套无庸复。余青神之报榆林工。翁襄毅之驳复套议。得此而其说尽破。宜偕汉主父偃之议。北魏元晖业之经画六镇。曾襄愍之复套十二策。王襄毅之议套中款市。胥传夏州暨六州掌故也。故曰陈君是志。综秦边纪而举其要者也。

　　论青海事宜书　
龚自珍

委检各件敬检上。青海本番地也。番子是吐谷浑之裔。唐以前实强。后少弱。亦不失为大国。一见逐于正德间之蒙古阿尔秃斯。再见逐于　国初卫拉特固实汗。三见逐于三传之罗卜藏丹津。罗卜藏丹律者。叛　　　世宗朝。以覆固实祀。故今之青海和硕特。则并非固实嫡种矣。今和硕特二十有一旗。是不从罗卜藏丹津叛者。其余喀尔喀一旗。辉特三旗。土尔扈特四旗。皆以雍正末乾隆初陆续徙往。以地未实故。与和硕特分居番子故地。天道好还。强弱迭代。今番子之事。必声言报先世之仇。名近正。力近强。必非各旗所能御。湟中诸旗距番远。尚可自活。河北之帐必危。自然之势也。圣者贵因天运之自然。矧番子未尝获罪　天朝。古未有外夷自相争掠。而中朝代为之用兵者。且蒙古亦何可令之强。强即弗恭顺。传曰。糠及米。罗卜藏丹津之前事。可为之续邪。番人蒙古皆信佛。大喇嘛察罕诺门汗一旗最富盛。贫番子往往赖其牛羊以活。喇嘛位号。在西藏达赖之下。并在漠北哲卜尊丹巴之下。仅与后藏班禅比。若朝廷许进其位号。许造庙宇。必肯出力。以佛法两劝而两罢之。不调一兵。不费一粟。以外夷和外夷。智之魁也。今兵力物力。皆非开边衅之会。克则杀机动。不克则何以收事之局。于事前思之。惟大喇嘛虽富而弗传子。虽有功而无后患。无事则无患。有事则可用。此　　　列圣尊崇黄教微指也。走虽明习。何敢妄论边事。承咨采再四。故条出大。以附直而勿有之义。其地形道里各件。程府丞昔岁开斜方而得之者。想明核。走处仅一分。览毕当见还也。

　　论会典地图里差书　
</div>
    <div class="pagination">
<a href="皇朝经世文编_page172.html">上一页</a><span>...</span><a href="皇朝经世文编_page168.html">168</a><a href="皇朝经世文编_page169.html">169</a><a href="皇朝经世文编_page170.html">170</a><a href="皇朝经世文编_page171.html">171</a><a href="皇朝经世文编_page172.html">172</a><span class="current-page">173</span><a href="皇朝经世文编_page174.html">174</a><a href="皇朝经世文编_page175.html">175</a><a href="皇朝经世文编_page176.html">176</a><a href="皇朝经世文编_page177.html">177</a><a href="皇朝经世文编_page178.html">178</a><span>...</span><a href="皇朝经世文编_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
