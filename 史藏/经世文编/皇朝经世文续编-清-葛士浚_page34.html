<!DOCTYPE html>
<html>
 <head>
  <meta charset="utf-8"/>
  <title>
   皇朝经世文续编-清-葛士浚 - 第 34 页/共 103 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文续编-清-葛士浚 - 第 34 页/共 103 页
  </h1>
  <div class="content">
   两广总督张树声
照得本部堂任后节经谕禁致送门包及私行馈纳等事并与本署巡捕门印签押约法三章概不许收受珍货礼物张示客座想已周知特恐日久懈生或致有蹈前项等弊合再切谕以后凡遇三节两生日及各属员谢委赴任等事如昔年所称巡捕敬礼家丁门包各名目一律禁革至本署文武各巡捕及家丁人等当差清苦自宜体恤其私已由本部堂酌给薪水以资办公俾不致有身家之累除已严饬该巡捕家丁人等凛遵节次谕禁如有私相授受定即严究不货外凡我僚属务当共体此意毋得滥有所与致负谆谆告诫之本衷是所大愿本部堂服官二十年宦游南北每念德薄能鲜叨窃非分常愧上无以酬报　国恩下无以表率僚属惟此兢兢介节愿与诸君子共勉之本部堂或稍藉免于愆尤焉
　　整饬官常示　　　
张树声
照得东省官场风气猥下本部堂莅任之初即经张示客座深恶躁进钻营自谋自炫之徒告以无论何处书函何人说项一概拒绝弗受本部堂谆谆告谕亦深切着明矣本月初四日忽有候补盐大使卓景瀛亲持请托书函来辕投递接阅之下诧异实深该员在省候补业已有年本部堂示谕煌煌并非来自田间尚无闻见乃敢觊觎请托亲自齎投视上司禁令直等于弁髦其悍然罔顾之情本应立举放流之法姑从宽典以策将来应将候补盐大使卓景瀛记大过一次停委三年聊示小惩以为大戒除札饬运司注册并行东藩臬二司查照外合再揭示咸使闻知凡我僚属务各痛除恶习修身立名勿为不可必得之干求坐失不可不顾之廉耻倘有复蹈前辙断难仍事姑容也勉之慎之
　　救时刍言二则　　　
张焕纶
粤省民既豪侈官吏化之故簠簋不饬者多廉隅自励者鲜以贪墨之吏临强悍之民宜乎民则挟制而无复忌官则阴慑而不敢声矣脱有稍知自好者辄目为怪物必排去之而后快故今日治粤要务急宜奖清黜贪以风励有位而其本在于崇俭
粤俗之蠹莫甚赌博赌博莫甚闱姓其始以钜捐饵大吏大吏惑之其焰遂炽近来屡加严禁而余焰仍未熄风闻粤中赌馆林立街市中熙来攘往半皆为赌奔驰实则获肥起家者百无一二倾荡家产流为盗贼者所在恒有而民终迷而不悟者盖由历来官吏强禁其外而未尝晓譬以利害耳晓譬宜先绅士又须严防官吏胥役私受陋规为之容蔽
皇朝经世文续编卷十七
　吏政二铨选
　　裴行俭知人论　　　
陆锡熊
古圣人之所谓知人则哲而不失天下士者非但决之于富贵福泽间已也亦观其心与术而已故有济世之心而沈沦厄塞于下者则必思所以引之引之不得则又必表而出之曰某某栋梁才也无匡时之术而或偶乘时窃禄位者则必思所以退之退之不得则指之以明风天下曰某某食粟而已不足任大事也此无他不以禄位衡人而后我之心乃公而后人之真愈出唐高宗时进士王咸阳尉苏味道皆未知名独吏部侍郎裴行俭知其必掌铨衡托以弱息而王杨卢骆四子方负时誉行俭决其不令终后果偃蹇以死行俭以是称知人吾甚嘉行俭之鉴衡不爽而独惜其所挟以论人者之非其本也何则我之所以能监人者以其无我之见者存也古人君累囚臣仆皆可置之上位而晋之祁奚且举及其仇彼岂尝以有利于我而后为之哉而其人卒能不负所知而天下服其识今行俭之于与味道也吾意必勖之以得位行道之所宜乃但曰弱息为托而已则是行俭意中初不必有辨别贤愚之真识也彼不过思得一身都通显者以庇其子孙而赏识于下僚则其人尤为易感适见二子者駸駸有竞进之才知其将贵且达矣于是外托知己之名而阴遂其私愿此特保守禄位者之所为而初未计及于其人之才与器也不然者当时人才辈出如狄梁公张汉阳魏高要等皆有拨乱反正之才行俭苟识其一人引荐在位岂不足以扶将衰之朝而弭未然之祸计不出此而沾沾于一二模棱唯诺之小人亦安得为大臣之度哉且行俭之于王杨卢骆也斥之以浮躁浅露似矣而以为非爵禄之器则其言尤有可议者夫使士而果以享爵禄为贵也则古今来夭如颜子穷如夷齐亦可以浮躁浅露目之乎庸碌如张禹无耻如冯道亦可以其去浮躁浅露之习而许为端人乎且也息夫躬之在汉王融之在齐信所称浮躁浅露者矣而亦能致位公卿倾动一世四子者特不幸耳又乌足执以定天下士也且夫四子之文采照耀岂得尽以无行疑之哉当武氏专朝义师东起骆宾王能草檄以声其罪卒死于难亦有合于见危授命之义以视味道之身相伪廷谄媚女主者相去几何又安得以非享位之器而谓遂足以相胜也果如行俭说则凡怀才抱德而终身感页感页者皆可谓非享位之器而引庸才以误国者且得自附于知人之哲矣岂足以训天下哉虽然学者苟执先器识后文艺之一言以求远乎浮躁之习进不屑唯阿在庭退亦不愿以文章名世则行俭之语亦未尝无节取也夫
　　免回避议　　　
冯桂芬
事有显背三代圣人之制酿民生无形之害开胥吏无穷之利沿袭数百年墨守之为金科玉律而不知变者莫如官员回避本省之例成周三代世家草泽俱任于其国维楚有材晋实用之变也非常也汉之朱买臣元魏之毕安敬山堂肆考毕四世为本郡太守唐之张汉周宋之范仲淹皆守本郡明代始有南北选之例后遂定为回避本省不闻明之治胜于古之治也为此说者不过曰官于本地关说之径路熟恩怨之嫌疑多囊橐之取便而已不知营私固易举发亦倍易阿比固多责备亦倍多祖宗邱墓之所在子孙室家之所托立身一败万事瓦裂非一官传舍之比乡评之可畏甚于舆论愚则以为官于本地较之他乡倍宜自爱自重亦人情也至于远任之害昔人多有言之者舟车驴马人夫之费其给之也非斥产即揭债其偿之也非国帑即民膏到官之后言语之不通风土之不谙利弊则咨访无从狱讼则词听无术不得不倚奸胥为耳目循宿弊以步趋于　国计民生损乎益乎乎关说之径路难通则转多因缘之辈矣恩怨之嫌疑不涉则弥无忌惮之心矣囊橐之取不易则更益齎送之费矣人果贤耶不可待之以不肖人果不肖耶仍无以禁其不肖无益于国有损于民莫此为甚今制惟亲老告近为天理人情之至然亦多为条目有年岁之限有次丁有无之别稍不合即谓之规避远省曾亦思　国家之设官取其能治民乎取其能行远乎傎孰甚焉且又何以处夫勾通书吏迁就以求合者乎窃以为此法宜反而用之大吏　特简者不论外府厅州县各官用宋政和无过三十驿之法三十里为一驿无论有亲无亲皆选近省县丞以下不出省复古乡亭之职庶几参古制今　国民交益矣
　　请禁书吏捐保知县疏　　　
通政使于淩辰
窃惟知县一官刑名钱谷实有专司抚字催科皆宜尽善我　朝设官置吏以来首严兹选非科甲官廕明经正途出身者不得滥授迩因军饟浩烦暂开捐纳一途原属权宜万不得已之计复恐其贤愚错杂有害百姓故立甄别之法以防之虑深远矣至于书吏该衙门当差十数年后而始得充经承经承役满后其能干者仅得从九未入职衔而亦不能即选其已登仕途者非永无升转之例或经督抚保举亦必其曾任佐杂佐贰论资计俸着有能声方准升转从未闻有以尚在本衙门当差之书吏并未充过经承亦未选过从九未入而即骤选知县实缺者有之实自近来之保举递加始查书吏派充各项差使非必事务繁多转劳于本衙门也亦非必自备资斧甚苦于本衙门也赴差有口费住差有津贴较在本衙门已偏得多多且又非若军营差使并无所用其奇才异能试问所司者何事亦不过供奔走管书记耳以书吏争趋之捷径即保以佐杂佐贰已不为不优矣而保者竟递保至正印选者即铨选一实阶殊与慎重名器之道未甚允协且各衙门书吏久惯作奸作伪非精明上司靡不堕其术中是以每恭逢　恩诏蠲租减赋赈灾救荒凡有关民瘼者　天语煌煌必切诫毋任吏胥舞弊仰见　朝廷洞烛靡遗刻刻防杜至意若一旦而令若辈骤膺亲民之任故习复萌势必多方掊克以谋饱其私橐何暇为国何肯为民书吏县令断非小民福星当此兵燹之后地方半多凋残何堪再事朘削全赖为司牧者廉明公正恺恻慈祥以与民休息至如何安集如何抚绥更如何而始可以为民父母在书吏平日既未讨论讲求临时必至错置颠倒纵使督抚不时举劾其闲爱惜功名者亦所或有然求什一于千百之中窃恐官方之日坏而民生之日蹙也县令一官所关实非浅鲜可否请　旨饬下该部按册逐一检查将书吏由保举层层递加至铨选知县一条永行禁革其已选知县实缺并已经指省分发试用知县或由得保举知县后加捐者概行撤销另为酌核奖叙更拟请嗣后除铜局捐输军营保举外凡系派书吏差使永不得层层递保至正印官阶以示限制而杜冒滥庶于　国体官方两有裨益
　　职官不准报捐流寓省分疏　　　
四川总督骆秉章
窃查捐例内载指省分发一条原以俯顺舆情而广登进所指之省其捐生并非该省之人于官常原无妨碍且入仕之人必先呈明原籍并服官省分不准置买田产均例有明文所以杜渐防微之意至为深远乃近来各省有自其祖若父流寓数十年托业是邦寓居眷属其子弟生长已与土着无异乃贪图便利竟以原省籍贯报捐即指发流寓省分是虽为客民已在部民之列一旦混入寮寀与地方官相抗甚或所捐官职较大居然以势分相淩不惟遇事诸多窒碍且骤使之临民其平昔同居里巷之人必生藐玩而其亲戚故旧多系本省夤缘请托既难破除情面且寓居既久闾阎琐细无不周知藉故搜求挟嫌罗织尤所不免求其奉公洁己裨益地方百不获一是与服官原籍者理实无殊而较置买田产者更多流弊现在川省不乏其人他省谅亦不少臣愚昧之见拟请嗣后指省分发之员先合呈内申明并同乡官出具印结亦添注所指省分并非向来流寓及其祖父并非托业斯土方准分发俟到省后仍由督抚确查如系隐匿从前流寓朦混指捐即行奏参严加议处至前此指发流寓省分各员悉令呈明改发别省毋庸另缴指省分发银两以示体恤
　　请道府州县四项无庸减成疏　　　
阎敬铭
窃惟捐例之开藉以筹备京外饷糈原为　朝廷万不得已之政而行久弊滋不但无补军糈抑且暗亏国计伏见我　皇上御极以来时以澄叙官方为念于大学士祁巂藻顺天府尹蒋琦龄之奏下疏通正途之议于给事中郭祥瑞之奏严甄别捐纳之条于湖南巡抚恽世临之奏加实交免保之例仰见　圣明洞鉴至悉至详但流品之杂名器之滥诸臣皆详切言之而流弊之极至于侵　国帑病民生者则言之未详夫　国家立贤无方正途出身者未必皆贤输纳出身者岂尽不肖然捐输原为筹饷计臣请即以筹饷言之外省自道府以至佐杂等官皆准捐纳丞佐杂职尚无民社之责道则巡察数郡府则表率一方州县一官则寄以地方寄以百姓寄以城池府库寄以钱粮征收责任尤重自古未有不慎选牧令而能治天下者也即以纳资阶进亦不宜视之太轻今计各省捐输减成章程合以筹饷定例直东两省离京不远报捐章程与铜局相等豫省以饷票折收加一成现银约居十成之二湖广川浙约居十成之三江西两广约不及十成之三云贵约居十成之二安徽全收饷票约居十成之一其余各省均无过于三成者计由俊秀捐纳州县至指省分发不过千金至捐免保举一成长收实银亦仅增数百金耳持千余金之本俨然为数万生灵托命之官宜其只计及州县之有钱粮未必计及地方之有百姓以臣所见收纳钱粮而计山东一省大县五六万两小县亦万余两不等彼以官为贸易者厕于其间略一侵吞已逾原捐之数即令严查重究参革查抄而所侵之项已归无着　国家所赖者惟正款之钱粮捐输不过补助于万一若如此明效输将暗亏帑项通盘筹计是得于捐输者少而失于帑项者多即为筹饷计亦不宜减成轻予人以州县也道府为督率州县之官州县既须照例加成道府亦应归一律惟有仰恳　皇上饬将道府州县四项官职仍按筹饷定例减二成章程呈缴实银均在京铜局报捐不得以钞票现钱绕算庶救敝补偏而于京饷亦大有裨益或谓现在部定章程凡捐纳人员到省后均由督抚甄别立法慎密察吏不明督抚之责也不知巧宦行径每善弥缝到省之初类能谨慎一经受篆目见可欲遽易其操迨至上官查出纠参于事已为无及即于此项人员到省严为考试胥予停委停补既非　朝廷示人以信之义亦无以激输公报效之忱且停者此辈安必后来即胜于前待之太轻人不自惜弃置若器政体非宜臣愚以为徒齐其末不如力遏其源也或谓同一捐资未必捐项多者皆可用之才捐项少者尽不肖之辈不知从前捐纳州县一官不下万金非家道殷实及自度才器尚堪任使者必不敢冒昧呈捐其父兄亦不令其子弟躁进即任官后经手钱粮思欲染指自揣身家甚重不肯尝试为非所以我　朝屡开事例权济一时均无大弊独至今日不然者实因捐一州县所费无多有力者子弟相沿争为垄断无力者借贷而至易于取偿官不安于末秩士不安于读书众志纷然趋于利欲其自爱其可得耶非开捐之为害而减成之为害昭昭然矣或谓各省军务未平需饷正殷京师八旗营饷待用尤急遽议加增或恐捐生观望致饷项无出不知现办军务各直省均不专藉捐输直东豫晋之饷出于地丁江皖湖广之饷出于地丁者半出于厘税者半粤闽之饷出于地丁盐茶陕甘之饷出于地丁协济川浙之饷出于地丁厘税惟云贵两省饷无所出稍资于此然合岁而计所入无几究亦无益军资今仅将此四项官职改归京局其余仍许照例减成报捐则各省均可补苴毋庸过虑惟京饷所需甚急何敢不慎加计议臣在农曹详知铜局每月所入出于封典职衔贡监生者十之七出于实职官阶者十之三此四项在实职官阶中尚不能及三分之一即使上兑者少于捐务原无大损况拟收新章照筹饷例定银数收纳实银以多补少捐一名仍可抵从前之三四名且外省不得报捐则此项必尽归铜局京局亦一律不准减成则捐生无所希冀人知名器可贵自更乐效输将京饷将日见其增而无所损此臣所以急请变通办理也前准部咨议覆湖南抚臣恽世临之奏拟俟军务稍平再行更正部臣综计盈虚实为慎重军饷起见臣之所请非敢不利害兼筹实见此四项官职减成收捐并无益于军糈而反有伤于国计故敢冒渎　圣慈妄献末议
　　遵　旨整顿吏治缘由疏　　　
岑毓英
窃臣因黔省人员拥挤流品混杂请仿照前福建抚臣王凯泰条奏酌量裁遣一摺已于光绪五年九月二十日准兵部火票递回原摺后开军机大臣奉　旨览奏已悉该省吏治营伍即着妥定章程认真整顿务须斟酌尽善实事求是以期经久可行等因钦此伏查贵州额设府厅州县七十三缺佐贰杂职九十三缺现在黔省人员凡实缺候补府厅州县合例人员连正途出身暨劳绩捐纳两途共有三百五十一员合例之佐贰杂职连实缺共有三百零七员其未经引　见不合例之府厅州县共有一百三十八员又未奉部核准验看不合例之佐贰杂职共有三百五十七员以瘠苦之省聚千余之员不但人浮于事位置无从抑且各员在省守候坐困终年稍不自爱者因处约既久一旦得差得缺难免朘削于民是欲整顿吏治必先遣散冗员俾仕途清而考察亦易臣往返咨商督臣兼与藩臬两司筹画拟请先将不合例之府厅州县暨佐贰杂职概停差委其先有差使者即行撤换勒限半年内饬令各员自行禀请给咨赴部引　见验看或赴部掣签分省补用如有逾限即饬遣回籍俟需员时咨明原籍督抚给咨送部引　见验看后方准来黔补用概不得逗遛黔省希冀差委至于实缺候补各员中有本宗外姻同官一省与曾经游幕经商置买房产及有身家不清者本系例应回避斥革亦限一月内自行检举禀明办理若隐匿不报别经发觉分别参办统计裁遣冗员已将及五成而合例留省连实缺人员亦只有五成以缺而论虽形拥挤而较之从前已去一半且留省各员中如有官声平常贪鄙浮躁及才具庸劣文理不通者容臣再行随时察看甄别断不敢徇情姑容以期仰副　朝廷澄叙官方之至意
　　满御史保送升迁请　饬部酌改章程疏光绪九年　
左都御史乌拉喜崇阿
窃查科道职司风宪为　朝廷耳目之官定制满汉相维胥重其选　国初以来类多忠鲠惟满缺御史由宗人府内阁六部理藩院保送其明白晓畅之员各衙门堂官倚为指臂率视入台为冷局迂途未肯保送而一厕豸衣或积俸近念年或累资至数考旧衙门名次在后者已回翔九列荐历封圻而科道则未转一阶未迁一职霜零地峻终窭且贫旁观者有滥竽之嘲久滞者有积薪之叹于是台院自视为无足重轻之地不甚爱惜之官始则瘝旷苟容继且缅规错矩即一二摭拾毛举勉效敷陈往往未谙体要其束身自好者至以缄默为远嫌拘谨为称职殆非设立台官本意矣臣等深维其故以为不清其源不足以重言路不畅其流不足以励人才似保送升迁旧例有不得不量予变通者汉御史以编检及阁部正途出身之侍读郎中员外郎保送仍　钦派大臣考试酌量　记名而满缺则不系正途皆得保送不经考试皆得　记名其中官学生则业本荒嬉笔帖式或才工酬应在署并未当差公事且不甚谙习欲其指陈天下之利弊条上　国家之便宜亦已难矣应请嗣后保送满缺御史先尽　京察一等及科甲五贡出身人员如一等及正途不敷始准以文理优长之笔帖式官学生出身人员保送仍明定章程正途十之六七杂流不得过十之三四以示限制俟保送人员汇齐准汉御史例请　钦派大臣考试分别甲乙引　见酌予　记名如此则满御史之选例较严矣汉科道有截取而满御史无之历经臣工议及　谕旨均不准行现在选途壅滞若请将满科道援例准其截取选缺道府只有此数徒使满御史有截取之名而汉御史及部曹转失截取之实此通彼滞臣等不敢为此徒善之政也惟查满员铨选则例庶子一官准以科道升转近以满科道正途人少此例几废如臣等议行将来满庶子轮用外班时请将进士出身之科道一例入拟以符旧章至直隶热河口北山西归绥各道缺例由六部理藩院一二等人员内保送引　见而独科道不得与未免偏枯请嗣后遇此项专归满缺之道员准臣衙门一体保送列名于部员之前以昭平允如此则满科道之仕途较宽矣夫宗室满蒙秉气既厚植性尤纯文通武达之英彪炳史册近则世臣遗泽大雅旧风稍稍凌替而内而卿贰外而边方需才孔亟正不独臣院为然亦知磊落不之才非必尽由科目忠直敢言之士亦不骛荣名顾立法本为中材而积弊宜除太甚诚使峻其选以别人伦广其恩以励忠谠而　朝廷复以听言观行之意扬清激浊之权操纵而鼓舞之将见六察之颓纲可振亦八族之朴俗可敦矣
　　奏为知县外补壅滞恳　恩量予变通疏附片　　　
山西巡抚张之洞
窃臣接准吏部咨议覆前给事中戈靖等条奏内开嗣后各省知县参革一项缺出概令归部铨选并将知县终养与降补二项所出之缺暨修墓等项比照终养之缺一并改归内选不得扣留外补等因奏准通行自应遵照办理惟查定例知县班内即用候补两项遇有升调病故休所遗选缺各按轮次序补又知县终养改教撤回降补回避遗缺以即用候补两班相间酌补又知县丁忧参革遗缺专以军功候补人员酌补原以即用候补两项班次最优军功人员劳绩最着而即用候补军功各班人数亦最多是以较各项试用人员于轮补外更有酌补专补之缺原所以区别而优异之也溯自军兴捐广捐保人员接踵而至而即用大挑人员各班故自签发如期近年因疏通选法各优贡截取孝廉方正教习教职各班复皆得呈请分发班次愈多轮补愈满升调二项为各班轮补之途晋省缺少人稠数十年尚未一转其中即用候补两项自光绪四年七月分班请补以后非数年十数年不能轮到病故休三项每年虽出数缺然以即用候补大挑三项并正班之员及分缺先前分缺间前挨班序补即用候补所得不过十之一二历年以来惟恃有终养等五项杂缺藉以疏通至军功一班以丁忧参革之缺并归此班专补自同治七年部议将丁忧一项拟归部选后缺数已去其半兹以疏通选班续将专补军功之参革并即用候补应补之终养降调修墓等项之缺一并改归内选则外省即用之补班益隘而候补军功之补班殆将无期矣在部臣所议以降补参革终养修墓数项拟归内选以撤回改教回避数项留为外补似欲使内外各得其平无可畸重然撤回与修墓较则修墓略少撤回略多降补参革终养与改教回避较则降革终养出缺甚多而改教回避者往往经年无一焉用意虽欲持平核实太形轩轾方今捐例甫罢需项仍多窃惟吏部古号铨曹今日亦言铨选铨者称也谓立法量才各称之平也臣愚以为外补难则害官方内选滞则困寒畯选补并重斯为大公且即用一班乃　国家取士揄才为民社择人之上选军功候补两途皆由历练辛苦而得滥竽虽不能免每自干练为多若事急则优其阶资时平则扼其仕进亦无以昭大信而劝将来因查保升捐升及大计参劾本为内选之班升调病故休本为外补之班均可无庸更议其余外出之丁忧参革终养降补修墓葬亲撤回改教回避各缺拟请统改为一咨一留于咨报开缺时随案声明再行照例截缺自可无虞胶葛即使一时一项略有出缺多寡之不同而选补各不偏枯自无觖望既以昭平允之定法亦以示易简之宏纲其遇留归外补之缺按班请补一如旧例无庸更张合无仰恳　天恩俯准　饬部核议施行　再知县丁忧起复选缺极难是以言官建议部臣改章查此项人员以礼去官非有过谪考之汉魏以来弃官行服者史册称美今若如吏部所称应补者册逾百员百年不能选毕则是一遭大故永远沈沦谨厚者自无怨尤浇漓者竞思取巧现经部议增入单月五缺后插选一条具见力筹疏通特插选有限终无大益窃思外省丁忧起复人员自以仍回原省归候补班序补毋庸另捐分发指省补班加成各银于理为长于事为顺虽非旧例所有当此选法壅遏　庙堂百司事事整顿何不可因时变通至于户部所虑免交银两有常捐是则同一无过之官有用之才有力者进用清贫者投闲似尚未极平允我　皇太后　皇上奋然停捐　圣政卓越知必不惜此区区也大抵外省牧令奇士罕觏中材居多要在洞悉一方民情多识本省成案则驾轻就熟其信易孚其政易成古语有之大巧绌于熟习若起复者仍归原省候补于吏治亦有裨益夫停有限之常捐而可以全无穷之政体此亦厚风俗惜人才之一道也且原系此省有缺之员即使得缺甚易同僚不得而忌之如此全归外补不占选缺于他项选班疏通多矣此外由府州下至佐杂事理相同似亦可类推酌议谨附陈管见伏乞　圣鉴
　　请　饬议改调改选县缺疏　　　
何璟　张兆栋
窃准吏部咨闽省　奏莆田县选缺改调钦奉　谕旨交议除暂停铨选外应于烦要各缺内改一简缺互换到日再行办理等因当即饬遵去后伏查莆田县知县原定冲烦二字中缺今则号称难治其故约有数端莆田西北枕山东南襟海纵横皆百余里幅员之广甲于通省在顺治康熙间犹为地广人稀百余年来生聚日盛村落递增现在既有人满之虞抚绥殊非易易此地僻民聚而难治者一也莆邑额征粮银六万一千五百余两屯米一千一百余石赋课最多近以民情疲玩系历委员督征仍难足额业户置产率未榷收逋欠累累习为故常此赋重民疲而难治者二也莆邑海口林立而以平海莆禧湄州南日为最要数十里外即深水外洋轮船可泊平海南日并附近之涵江或逼处海滨或孤悬海岛近日建设教堂时有交涉事件海舶出入又易藏奸遇有中外船只遭风搁浅动辄乘危抢拾防护尤难刻缓此华洋杂处而难治者三也莆邑民情健讼好近年尤甚其涉讼也必有把持包揽之人从中渔利名为制堂盖取挟制公堂之义竟有两造愿息而制堂不遂其欲不止者其纠斗也率起于争山争水赛无索逋迨隙已深联络乡里分类抢掠相寻又有因讼不直斗以泄忿制堂仍为之主谋寻报复攻击不休查办稍迟即酿巨案此争斗纷乘而难治者四也以上四端均与昔日情形不同部选人员人地生疏深恐不能胜任臣等与藩臬两司悉心熟筹拟请将兴化府莆田县知县改为冲烦疲难四字要缺由外遴员调补庶几人缺相宜治理较有把握仍将措置较易之南平县调缺改归部选以资互换
　　酌议补署各缺章程疏附片　　　
刘锦棠
窃维为政之要重在得人立法之初贵乎因地新疆著名荒瘠自经兵燹雕敝尤甚整顿抚绥悉关紧要而汉回杂处语言文字隔阂不通非习知其情无从求治故从前各项差委皆以随营办事人员择能而任现值设省之始亦应酌立定章新疆北路实缺人员向由关内调补以后甘肃人员应准于新疆酌量委用拟请凡甘肃候补曾经引　见验看领照到省以及实缺人员如熟悉边务调赴新疆差遣遇有人地相宜缺出准予分别请补请调毋庸先行奏留若留甘尚未引　见验看先经随营当差拟即查取履历分咨部籍无论正杂亦择人地相宜之缺准其酌补其现在随营人员内有分省候选并他省候补各员从事有年于边务亦多熟悉拟请照依变通章程分别奏咨无论曾否委署地方均准留于甘肃新疆照章补署若向未在营当差仍不得概援此章以示限制至请补各项员缺除南路经臣　奏准仿照吉林章程由外拣补一次外北路添改各缺事同一律亦应先行由外拣补一次均请于外拣一次之后与北路旧有各缺一体援照云贵甘肃变通章程请补统俟地方事务大定再照向例办理以归画一惟新疆各缺例准俸满调升内地原以鼓励人才于边缺特示优异现在新设各厅州县有距甘省在七八千里以外者各该员奉檄驰驱不辞劳瘁若仅恃此二十余属以为升调窃恐鼓励之道有时而穷且此二十余属又多瘠苦尤不足以广激劝查新疆北路各缺例限三年五年分别俸满南路程途更远应请比照办事文员三年期满例均作为三年俸满届期由藩司察其在任实心任事出具考语详由抚臣验看咨送甘省照例升用再实缺人员例准保送卓异甘肃州员以上定例六员教佐二员乌鲁木齐都统所属同通杂职果有实系出色亦准保荐一员每届计典新疆向由甘省办理兹既改置行省增设郡县可否从宽酌定额数分别核办应请　饬部并议示覆以便将来择尤保荐如不得其人任缺毋滥倘有庸劣不职仍随时查明参劾如此分别定章庶于变通之中仍寓慎重之意再查定例各省文职官员除教职外俱回避本省又例载省距本籍五百里以内之缺应行回避新疆虽向归甘肃管辖而相距甚远即哈密最近之区亦离甘省三千余里其南北两路各城远至四五千里或七八千里不等车马驰驱极多烦费与东南各省舟航四达朝发夕至情形迥不相同且甘肃与新疆人民居处既远亦无姻亲族党之嫌现在新疆改建行省添设道员以下各缺可否仰求　天恩饬部核议凡原籍甘肃人员准其分发新疆差委与籍隶他省人员一律按班序补毋庸回避俸满后仍由司详抚臣验看如果任事实心循良有绩准予加具考语送部引　见由内升调他省与籍隶他省人员俸满调升甘肃者略示变通似可并行不悖该员等距家稍近民情较易谙习即到省盘费亦可稍从节省如此一转移闲于边外吏治不无裨益
　　敬陈管见疏光绪十三年　　　
山西巡抚刚毅
窃臣接准吏部咨开光绪十二年十二月初六日奉　上谕近来各督抚往往将特旨简放及由部选补各员奏请留省等因钦此咨行到晋仰见　皇上澄叙官方剔除积弊之至意伏思　特旨简放人员或以年老或以勋望或内而宣勤部院或外而着绩循良我　皇上为地择人权衡至当若竟藉词留省或委署别缺实非体　国励材之道嗣后遇有奉　旨简放人员自应恪遵定制即令赴任以重职守若部选州县各员大半初入仕途未经民社之任选途既广人类不齐其中才识夙具有志上进者固不乏人而闒茸迂拘疏于吏治者正复不少人材既有短长地方复有难易以长才屈下邑则难尽其能以要地畀庸才则必负厥职在部臣总掌铨衡止能按格拟注凭签掣缺不能预计其人地之如何倘以未经历练之员遽膺冲要即令才具稍优势不得不假手幕友丁胥以致长奸丛弊迨至劣迹昭着始予撤参而公事之废坠地方之贻害已不可胜言夫当官莅政庶务纷纭容有学习而不免偶失者断无不学不习而反瑧上理者与其参劾于负乘之后而补救无及何如预教于未到任之前而保全实多是以臣历任各省必以开馆课吏为第一要务每日传集在省候补及部选初到各员分班到馆教之以忠爱勉之以清勤举凡居官办事之法到任交盘之方命盗案件如何审理保甲社仓如何劝办正杂钱粮如何征催书役家丁如何约束讼师土棍如何惩创一切漏弊如何革除无不反复讲明使之渐瑧领悟臣复闲举一案使之判断故作一问之使裁答案指一事使之条陈虚谋一语使之剖晰而又撰集牧令须知秋谳辑要诸书刊印给俾使寻绎以佐口舌之不逮是以年来课吏馆中各员履历一经补署无不感发黾勉駸駸向上是可见欲整顿地方必先培植人材欲培植人材必先讲习吏治固未可以不谙吏治之员轻于尝试也臣愚以为实缺必令到任所以重选政励人材而到任必先学习即以培植人材者补选政之不及而善其后窃查我　朝新选进士曾有观政三月之例雍正年间云贵督臣鄂尔泰等曾有分省人员先派藩臬道府衙门学习之奏臣拟参酌仿照请　旨饬部明定章程通行各省督抚除　特简人员即饬赴任外其部选州县各员无论何项出身到省后均先交藩臬道府各衙门限三个月令将地方应办一切事宜悉心学习一俟限满即令饬赴本任如此略为变通在实缺人员不过到任稍迟三月而于人地两有裨益臣为慎重地方造就人材起见是否有当理合恭摺具陈
皇朝经世文续编卷十八
　吏政三官制
　　汰冗员议　　　
冯桂芬
周礼设官分职郑注谓各有所职而百事举有是官始能举是事无是官即不能举是事而后是官不可废不然者皆冗员也国家多一冗员不特多一糜廪禄之人即多一浚民膏之人甚且多一偾国是之人亦何苦而设此累民累国之一位哉今之冗员多矣不冗于小冗于大不冗于闲冗于要不冗于一二冗于十百试备言之一漕运衙门夫南漕三百余万石耳彼富商大贾挟数百万之资致数千里之远踰山涉渊艰难险阻有数倍于运道者曾不假尺寸之势什伍之卫而不患不达矧煌煌然　天庾正供耶脱无漕督以下各官经过之地有郡县有营汛有河员莫非王臣将袖手而听其不达耶　朝廷之力乃不富商大贾若耶天下有非常大事而于理不可通者此类是也今制漕督以少司马领行台开府握兵符控制七行省岂不巍然大官哉夷考其职不知何所为也考漕营始于明隆庆闲漕抚方廉为备倭患而设厥后因而不删久乃忘其所自始漕督所辖卫弁三百标兵二千煖衣饱食安坐无事将约束水手耶万艘绵延千百里鞭长不及将儆备不虞邪不足以当胠箧探囊之盗矧其大者复有旗丁一项然则糜费国帑需索漕船之外无余事矣是为一最大冗官至粮道一官于公事无丝毫之益岁一临仓责州县陋规取盈而去州县倚为护符弹压生监恫喝平民以为陋规之酬所谓公事者助旗丁勒索州县助州县鱼肉小民而已今河运不可复漕督粮道更无所用此外又有督粮同知管粮通判主簿之类皆坐食漕规不与漕务此漕督以下一切官弁兵丁之必宜全裁者也一河务衙门两河岁修五百万实用不过十之一二耳其余皆河督以至兵夫瓜剖而豆分之闻循谨河员常以十之三办工贪冒者递减甚有非抢险不使一钱者夫既不办工自以并归地方为便至河兵之制创自　国朝初设时其人皆谙习水性持土石与波涛争胜合龙下扫不失尺寸故办工不调民夫今皆不然是河兵亦毫无所用此河督以下一切官弁兵丁之必宜全裁者也一各关监督体统与督抚埒糜费繁多故视道府兼管之关征收倍绌织造公事更简故谚谓之吃饭官至各口监督税课更少能如另议概撤各关大善即不能尽可归督抚委员兼理康熙六年以王熙言裁关差归并地方官此监督织造之必宜全裁者也一盐务衙门盐铁置使由来已久运使固不可省至盐政领之督抚已足至运同运副提举等官或有或无毫无深义大使似州县非州县亦两歧惟各场辽阔不可无官可移吏目巡检驻劄兼理盐事但存运同或运副一人为运使之属驱策奔走可矣此盐务中同副等官之必宜量裁者也
一督抚司道考郡县之始守令而已令准古大小侯守准古方伯连帅其官重矣后世始设监临官守权渐轻至有道有司有督抚而守令等于舆台非重亲民官之道也督抚始于明不常置后乃为专官总督多至十二人巡抚多至二十九人　国朝多并省而例亦不一督抚或并设或偏设并设者不必治偏设者不必不治是督抚可省其一大省督兼抚如直隶等省小省抚兼督如山西等省如使各直省以布政司为主又设按察司掌刑名按劾之事而刑名不过视成例按劾久无其实可并之布政又各道本布按之副兵巡盐粮各分一职无非赘疣折中之法酌以三四府设一员兼两司各道之事而上其成于督抚至郡县皆以各设一副为限制此督抚司道以下各员之必宜量裁者也一京官六卿九列后先奔走备员品而壮观瞻　帝者上仪固不能概从简陋且从古已然宜仍旧贯惟东宫不设安用宫属詹事府可并归翰林院以副名实科道为耳目之官宜多不宜少然今制八十人之中伏马寒蝉居大半何取乎具臣不如减额之半而许科甲出身之中书以上及外任司道言事殆不啻八十人之效也有可采耶固拾遗补阙之攸资无可采耶亦询事考言之一法其余闲曹亦减其半内务府糜帑更多必应大减康熙二年裁苑马寺三十七年裁上林苑编检在二十名外者部曹五年内不能补缺者令回籍充山长一以广教化一以示体为两得之术此京官之必宜量裁者也一内外武职王公将军都统之外提督十三人总兵六十二人亦大官太多又如准郡回部新疆各官亦太多率多养尊处优恶劳好逸能糜帑不能杀贼宜无论大小皆减其半此内外武职之必宜量裁者也恭考会典内外文武官共二万七千余员其编检庶吉士侍卫以及准部回部官无定员者不与焉我　朝设官于古不为多而大官之多为汉以来所未有　国家鼎盛之时物力丰盈雍容揖让无形之弊人所不觉今则自微而着有不能不大加芟薙者而节费固其小焉者也
　　复乡职议　　　
冯桂芬
治天下者宜合治亦宜分治不合治则不能齐亿万以统于一而天下争不分治则不能推一以及乎亿万而天下乱柳宗元封建论云有里胥而后有县大夫有县大夫而后有诸侯有诸侯而后有方伯连帅有方伯连帅而后有天子此合之说也封建之合不如郡县之合尤固故封建不可久而郡县可久反而言之天子不能独治天下任之大吏大吏不能独治一省任之郡守郡守不能独治一郡任之县令县令不能独治一县任之令以下各官此分之说也顾氏炎武曰大官多者其世衰小官多者其世盛盖大官所以治治民之官小官所以治民分而又分其数不能不多其位不能不小今世治民之官颇少矣县令藐然七尺耳控一二百里之广驭千百万户之众其能家至户到而周知其循莠勤惰饱饥甘苦哉自令以下各官非赀选即吏员流品既杂志趣多庸加以闲关跋涉千里万里而来身家妻子惟一官是食犬马于富民鱼肉乎贫民视令以上尤甚蠹民而已何有乎治民然则今之小官如顾氏之说更多其数患不滋甚耶不知顾氏之意固欲复古乡亭之职也考周制乡大夫之下有州长党正族师闾胥比长遂大夫之下有县正鄙师酇长里宰邻长以乡人为之皆官也以今十万户之州县计之当有乡遂大夫十州长县正五十闾胥里宰五千比长邻长二万五千此今日断不可行之事汉制十里一亭亭有长十亭一乡乡有三老啬夫游徼三老掌教化啬夫职听讼收赋税游徼循禁盗贼亦以乡人为之亦皆官也以今方二百里之州县计之当有三老啬夫游徼各四十亭长四百视周已大减然犹之多也隋文始一切罢之盖亦一时矫枉过正之举乃遂为万世定制唐六典汉氏县丞尉多以本郡人为之三辅县则兼用他郡及隋氏革选尽用他郡之人今州县设佐四五人拨二三人分治各乡至都图则有地保地总司民事其流品在平民之下论者亦知其不足为治也于是保甲之法十家一甲长百家一保正一乡一保长然率视为具文　诏书宪檄络绎旁午而卒不行闲行之而亦无效军兴以来各省团练民勇有图董有总董大同小异顾行之转视保甲为有效然则其故可思也地保等贱役也甲长等犹之贱役也皆非官也图董绅士也非官而近于官者也惟官能治民不官何以能治民保甲之法去其官而存其五四递进之法不亦买椟而还珠乎吾甚不解论保甲者谓得周官遗意则何不径师周公乃必以隋文为主而周公为辅也兹为之酌古斟今折衷周汉之法县留一丞或簿为副驻城各图满百家公举一副董满千家公举一正董里中人各以片楮书姓名保举一人交公所汇核择其得举最多者用之皆以诸生以下为限不为官不立署不设仪仗以本地土神祠为公所民有争讼副董会里中耆老于神前环而听其辞副董折中公论而断焉理曲者责之罚之不服则送正董会同两造族正公听如前又不服送巡检罪至五刑送县其不由董而达巡检或县者皆谓之越诉今州县门或署越诉笞五十盖指越里老而诉州县非谓越州县而诉府详见日知录然则里老听断小事固旧制矣不与理缉捕关正副董指引而不与责成征收由正副董劝导而不与涉手满五千家地广人稀之县量减设一巡检全乎为官如今制惟以邻郡二三百里内无山川闲阻之地诸生幕职荐举者为之丞簿由巡检升除丞簿月给养廉三五十金巡检半之正董薪水月十金副董半之正副董皆三年一易其有异绩殊誉功德在闾里者许入荐举有过者随时黜之见令丞簿尉用绅士礼文用照会有罪即与凡民同如是则真能亲民真能治民大小相维远近相联庶几顾氏所谓小官多者乎无事而行保甲必有循名责实之功有事而行团练更得偕作同仇之力风俗有不日新教化有不日上哉
　　变捐例议　　　
冯桂芬
道光中余戊子同年安徽朱孝廉凤鸣叩阍进所为尚书题论　上温诏褒之其任官惟贤一论颇传诵京师有曰　国家用科目君子小人参半也用捐班则专用小人矣又曰上以急公好义为招特假以为名下以利市三倍为券将务求其实又曰捐班遥迎必工贿赂必厚交结必广趋避必熟上司必爱悦部吏必护持又曰与其开捐不如勒派富民百十家之勒派其害偏开捐则将为贫民亿万家之勒派其害普与其开捐不如加赋有形有限之加赋其害近开捐则将为无形无限之加赋其害远抉开捐之弊可谓至矣平心论之实苛论也　国朝捐班亦有李公世杰傅公鼐诸人安得谓专用小人乎顾特千百中之一二耳夫求一二于千百中难矣近十年来捐途多而吏治益坏吏治坏而世变益亟世变亟而度支益蹙度支蹙而捐途益多是以乱召乱之道也居今日而论治诚以停止捐输为第一义　国朝自招民知县以来时开捐例皆暂行而非常行道光咸丰两朝　御极之初即首停捐例厥后以大兵役徇廷臣之请始又举行固知开捐非　列圣意也顾今军务未蒇待用方亟如之何考商鞅赐民爵为轻名器之渐汉错从而鬻爵甚于鞅矣至入赀补吏创于汉武滥于东汉及晋延于唐宋元而几绝于明景泰元年始命输纳者给冠带二年令世袭武职四年令生员纳粟补国子生如是而已然则必欲为权宜之计无已其修民爵之令乎商鞅之法贫者得卖与人汉时亦有民得卖爵之令又公大夫以上令丞与抗礼今捐输之推广无孔不入独此二者未之及新例移奖有卖与人之实而必设为中表至戚之限明导以欺何为者至郎中道员之贵一县令得坐堂皇以辱之安望抗礼哉是亦一闲也应请留封典虚衔二者倍蓰其捐数许于若干年内移名若干次有官者不与更仿令丞抗礼之制明定礼节以荣之韩氏菼曾有此议实行之无弊者彼诸夷以利为国富商辄与大酋敌体而绝无入仕之路一犯法则朝为坐上客夕为阶下囚故富商倍重犯法此亦抗礼无弊之一证其实职升衔加级及贡监一切停止现任有政绩者上司特疏保留改其籍曰荐举其余无论实缺候补候选皆视原输银数改入民爵以示大信且令天下晓然知非往时甫停复开之比捐班中果有才士无所冀幸无所需待将然淬厉鼓舞于正途斯官方可以澄叙人材可以奋兴矣
　　请裁河道总督疏　　　
河督乔松年
查河南山东河道总督一缺从前事体繁重因黄河经由河南山东两省所辖黄河堤工共十四厅而又有运河六厅且全漕数百万石粮船络绎北上人夫众多宵小易于溷迹济甯为山东门户亦须大员弹压是以设此总河驻于济甯以其专治两省黄河又治运河兼催漕运事固繁剧非巡抚所能兼也迨咸丰初年河决铜瓦厢之后河南黄河工裁去五厅山东黄河工全行裁汰是黄河工惟有河南现在之七厅其运河工惟以捕河所属自戴庙至张秋镇一段为最要因彼时河臣防河驻于豫省捕河运道遂改归山东抚臣就近派员随同运河道办理循为成案是运河之事亦大减于昔年矣河运之米不过十万石视从前祗三十分之一船小而人亦无多无复有匪徒藏匿其内则弹压亦不须大员矣是以河臣常驻开封诚以黄河工为重也然黄河即在开封城外距城只二十余里河南抚臣极可兼顾且抚臣本有兼理河务之责若将河南河工交河南抚臣兼办山东河工交山东抚臣兼办于事理极为允协不至有鞭长莫及之虑臣初履任时即思维及此时因东省方有治河之议果其兴工则事关两省诚须有大员督办是以未敢遽即请裁此缺今既未举大工再三揆度总河实非不可少之官莫如裁汰以期省费省事臣披阅旧牍见同治元年御史刘其年即有请裁总河之奏二年亲王僧格林沁亦有此奏奉　旨交议经前河南抚臣张之万以详加体察再行奏请覆奏以至于今臣揣张之万之意亦祗因山东河势未定抚臣或不能兼顾耳今又阅数年臣详加体察目前东省临黄皆系民堰已无官工并运河皆可归于巡抚兼管豫省黄河距省极近亦可由巡抚兼管山东抚臣丁宝桢署抚臣文彬皆在山东多年于河工极为熟悉河南抚臣钱鼎铭讲求河务利弊已及三年与臣同心并力克奏安澜以之兼办运河黄河皆绰有余裕断不至于贻误夫总河虽不为冗员然分并其事于抚臣而不至于贻误则亦不必定设此总河之官纵虑山东仍有黄河工程或非巡抚所能兼管顾其事尚远目前总可暂裁但关防不必销毁封存藩库如果数十年之后情形又复不同仍设总河亦甚易也臣去年曾有添设泉河通判之请今乃请裁总河两事似为不类因泉河分隶十七州县散而无纪必须有专员以责其成是以增设通判黄河运河本分两省公事少于昔年改由两省抚臣兼办洵为简易是以拟请裁汰总河皆系酌度时宜不敢逞其臆见可否仰恳　饬下户工两部会议如臣言可采荷蒙　允准施行所有河工候补人员应如何分拨河标各营应如何分隶及未尽事宜容臣另行会同两省抚臣妥议具奏
　　安插就抚陕回请增设平凉通判都司疏同治十年正月　　　
左宗棠
窃陕回窘蹙就抚经臣驰报钦奉　恩旨允准旋据三品卿衔即选道刘锦棠陕安道黄鼎等分起押解陈林一起男妇大小一千五百六十四名口马振江一起男妇大小八百四十八名口赫青选一起三百八十三名口马化一起一千二百七十八名口余彦禄阎兴春余兆临拜万江金明堂安杰等各起男妇大小五千五百五十余名口内除挑出壮丁四百名交安杰蓝明太带随官军征剿外余俱陆续解赴平凉其老幼妇女无亲属夫男者五百七十余口病卧不能行走留养广武营听其痊愈择配沿途除病毙外复收集从前散匪东西两山余众五百余名口比齐抵平凉臣两次亲临点验实共一万有奇内除前安插平凉回民认领亲眷五百余名口外实发化平川安插者男女共九千四百余名口察看丁壮不过二千余皆老弱疲病而已化平州地在华亭县西北一百七十余里东南距平凉百里南连崆峒西北均阻万阜岩壑环峙两水萦绕一为化平州一为圣女川合流入白面河入清水县界中横宽五六里长三十余里似亦前代安置降人之地顾其详不可得知臣前委记名道冯邦前往相度改圣女川为圣谕川为宣讲之所白面河曰北面河示拱极之义饬千总牟春阳带土勇二百四十名分扎关山三才镇各口调记名总镇喻胜荣带所部平江营扼扎化平镇以司稽查冯邦带同委员于化平镇点验之后按口俵给赈粮丈量地亩按户分拨房屋洞大致定妥购给附近该处土宜种子酌发耕牛骡驴督其开垦播种察看回众情形于九死之中得此生路其不敢再萌异志固在意中惟回俗畏所管头目较汉民畏官尤甚而彼教诵经祈福之师名为阿浑又时以异说蛊惑愚蒙为回俗所信奉以致一夫倡变乱者四起从前道光年间张格尔以回教阿浑和卓构乱者此也按阿浑回教名阿訇訇与洪音近汉民呼为阿洪今之马化即新教总阿訇也和卓即回教所称教师后裔贵种在阿浑中尤尊明史所称火者即和卓之音讹马化之署其父墓碑称为教父盖窃和卓贵种之意耳欲变其旧俗同我华风亦非先王不易民而治之理惟于安插伊始于编审户口中隐寓保甲之意十户一长百户一百家长令其钤束散户而设官董之凡一切户婚词讼均取决焉乃可散回目之势而以其权归之官庶几政令行而统纪一回民鲜读孔孟之书故不明其理因而不知趋向今欲其诵读服习一从儒教事有难行然臣前奉到　圣谕十六条附律易解一书义蕴精深词旨易晓而大经大法毕具于此上年曾敬谨刊印颁发陕甘各州县教官朔望宣讲令汉回土民有所遵守今复发化平川回民俾知不易其教者　朝廷惇大之施不鄙夷其民者　圣化覃敷之义长治久安或基于此如蒙　俞允添设化平川厅通判化平川营都司则厅属各员营属各弁亦应添设容当续行陈明
　　酌拟新设厅营应办事宜疏　　　
陕甘总督谭钟麟
窃查前督臣左宗棠筹办甯夏金积堡善后事宜奏改甯夏府属水利同知为甯灵抚民同知移注金积堡并添设甯武营参将各缺同驻镇抚奉准部覆令将厅属文武员弁应需俸廉等项及一切未尽事宜规画妥协奏明办理等因当经饬行妥议详办去后兹据署藩司李慎善后局司道会详准甯夏道转据甯夏府详称遵查甯灵同知驻扎金积堡本隶灵州属境其应管田赋原由灵州分拨山水各堡共田一千四百三十二顷九十四亩一分五厘内除划拨平远县田地九十九顷一十亩六分外甯灵厅实管田地一千三百三十三顷八十三亩五分五厘除应征地丁银粮草束另开清摺咨部核办所有划拨地亩应分别发给执照由司颁发契尾其应纳契税并商畜各税照例尽收尽解新设甯灵同知一员拟岁给俸银八十两养廉银八百两典吏书识十二名按例考职不支工食额役六十四名共岁支银三百八十四两遇闰照例加增添设同知照磨一员岁额俸银三十一两五钱二分养廉银六十两攒典书识二名按例考职不支工食额役四名岁支工食银廿四两遇闰照例加增添设教授一员岁额俸银四十五两攒吏书职二名按例考职不支工食额役八名共岁支工食银六十七两三钱三分二厘遇闰照例加增廪生六名每名每岁支饩粮银六钱九分五厘共银四两一钱七分春秋二季致祭各　坛庙祭祀银一百零三两三钱五分二厘添设甯武营参将一员岁支养廉银五百两俸银三十九两三钱三六分厘蔬红马干等银二十二两八钱仓斗料四十三石三斗草二千八百八十束守备一员岁支养廉银二百两俸银一十八两七钱八厘蔬红马干等银八十四两仓斗料二十一石六斗草一千四百四十束千总一员岁支养廉银一百二十两俸银一十四两九钱七分六厘薪干等银三十九两零二分四厘仓斗料一十石八斗草七百二十束把总二员每支养廉银九十两共银一百八十两俸银一十二两四钱六分八厘共银二十四两九钱三分六厘薪干银五十九两零六分四厘仓斗料二十一石六斗草一千四百四十束经制外委五名每名岁支养廉银一十八两共银九十两又照例该支八个月折色每名每月应支银二两共银八十两应支四个月本色仓斗粮四十石马兵一百九十二名照例该支八个月折色每名每月应支银二两共岁支折色饷银三千七十二两应支四个月本色仓斗粮一千五百三十六石步兵九十九名照例该支八个月折色每名每月应支银一两五钱共岁支折色饷银一千一百八十八两应支四个月本色仓斗粮五百九十四石守兵一百六十一名照例该支八个月折色每名每月应支银一两共岁支折色饷银一千二百八十八两应支四个月本色仓斗粮六百四十四石经制外委骑操马匹岁支干银一十五两仓斗粮二十七石草一千八百束兵丁马一百九十二匹岁支干银五百七十六两仓斗料一千三十六石八斗草六万九千一百二十束又支放厂例马干银一百五十二两新设参将营制拟照花马池参将缺分每岁制造铅药开操祭祀纸张工食等项额设公费银二百十九两一钱八分四厘按年由甘估拨供支拟设马匹每匹定价银八两减三成由司库朋合款内动支其军械旗帜炮尊应由营酌量情形呈请核办该处旗汉回民人命盗窃词讼等案均由该同知随时随事分别轻重按律审办由甯夏府核转申详添设在城一驿额设驿马四匹夫二名每年应支本色仓斗粮一十二石工料银一百一十七两一钱二分在该厅额征地丁项下留支可否照依平罗县经管夫马例岁支外备站价银一十三两七钱九分六厘由司库建旷款内支销倒马照通省十分倒二之例合算每岁额准倒马八分例价六两四钱照章核三成以七成除扣皮脏在于司库候拨兵饷款动支造报参将守备应刊铜质关防已经颁发并千总经制应用木质钤记亦经由司刊发所有照磨教授等官印记应候部颁改设同知拟仿照洮州同知添设阴医僧道等官四员俟准部覆遵例分别选举领札建修土城一座　坛庙八座衙署八所仓廒监狱军器库火药局教场各一处以及兵丁每名兵房一间马棚一处均俟奉部覆准委员勘估兴修此外如有未尽事宜应由该文武随时察度情形次第办理等情由该司会详请奏前来臣覆加查核所议均属周洽除将缕晰清摺并划分地界图说分送六部外谨恭摺具奏
　　变通奉省吏治章程疏光绪元年　　　
奉天将军崇实
窃奴才自署任以来屡奉　谕旨谆谆以奉省积弊太深急宜变通以期整顿复于七月初四日接到军机大臣字寄奉　上谕该省事权不一从前将军府尹往往各存意见以致政令歧出遇事抵牾该处公事究竟因何不能彼此联络势成掣肘着崇实将实在情形久酌定章程妥议具奏等因钦此奴才肤兹艰钜兢惕难名诚恐稍有疏虞无补万一故于初到奉省时虽查办事件头绪纷繁而地方情形业经随时入告不敢略避嫌怨致涉欺蒙凡所敷陈久邀　圣鉴现又督饬司员会同本城满汉首领各官互相讨论复于其间博采众议不厌精详在深明大义者急愿更张而瞻顾私情者未免疑阻奴才统筹全局体验再三与其筑室道谋不如临几立断实事求是渐有端倪窃以兴利不难难于除弊弊之习于下者易除而弊之倡于上者难除故整饬官常必由大吏而始伏查奉省将军之设迄于地方各员　国初至今屡有增易在　朝廷因时制宜原无历久不变之法惟是　陪都重地根本所关若使建置规模不同各省殊不足以重维系而示尊崇目下习染所未便再拘成格奴才辗转思维惟有仍存五部之名以隆体制兼仿督抚之例以一事权救弊补偏大纲已立然后筹经费以资办公则贿赂之风可息专责任以防推诿则盗贼之源可清谨将现议章程条分缕晰敬为　皇太后　皇上详陈之　一将军事权宜变通也奉省积弊由于旗民不和而推其本原实缘大吏之先存意见将军于地方各官向不兼辖遇有会办公件呼应往往不灵溯其建基之初原与五部隐相兼摄故至今公牍多半会衔厥后将军威望渐轻而五部权力遂重其中兼尹归于户部与将军更易抗衡旗民两途各不相下虽有会稿等于虚文近年舆论且谓奉省大员既非京而非外将军名位虽有权而无权因此风气所开僚属亦各立门户有为者转多顾忌无能者不免瞻徇而公事遂不堪设想矣夫将军镇守地方何如郑重即　朝廷饬议所在无不首专责成今则畛域各分何以统持全局且既督办军务于兵刑粮饷皆当并筹而将军向仿京员印信亦存公署每办一事经手多人往复兼钤断难机密奴才近发紧要文移因奉使出京带有刑部预印空白得以亲加封递方免窥探之私若拘定章必多误事拟请　旨将盛京将军一缺改为管理兵刑两部兼管奉天府府尹事务即仿各省总督体制例加兵部尚书衔另　颁总督奉天旗民地方军务关防一颗并兼理粮饷字样以便管带金银库印钥且可稽核户部出入其余公事悉仍其旧如此则旗民文武全归统辖机密重件亦易防闲即粮饷兵刑悉有总理之责而　三陵内务府原系本职所司惟　永陵离省较远今既添设副都统则责有攸归其余各部事务皆令与将军和衷商办此维持通省之苦衷实挈领提纲之先务也　一府尹事权宜变通也察吏安民府尹最重本与兼尹相助为理惟兼尹向属户部而旗民交涉之狱又须由刑部会办定案近年民多于旗轇轕最甚府尹虽设有谳局审断每不得自专往往一事而上制于户部之兼尹旁牵于刑部之会讯稽留往复清理良难各州县申详此等案情亦遂纷而无主甚至苞苴争纳径窦互开多一兼管衙门即多一需索地步此弊之在上者健讼成风意存拖累原告方控于府尹被告又控于刑部而部中司员复不遵定章任意收呈随处提案问官亦有偏袒胥吏因而作奸审结无期互传不到其中命盗重案竟使待质囹圄多至一二十年微论瘦死纷纷无从呼诉而挟仇勒贿被害尤深至于会验尸伤每以索费久稽动辄数月此弊之在民者也拟请　旨将奉天府府尹一缺加二品衔兼右副都御史行巡抚事旗民各务悉归专理便与将军相承一气不致两歧以此安民先免株累以此察吏方有禀承通省纪纲斯为枢纽
一五部事权宜变通也奉天及吉黑两省饷需汇于户部其任匪轻不宜再兼府尹反增枝节而　三陵典礼　大内工程礼工两部名有专司皆于民间无涉至将军虽管理兵刑而该部堂官责无旁贷五部侍郎应仍其旧无须移动俾免纷更夫刑部之弊前已略陈相应请　旨申明定例亦如京中刑部体制嗣后惟旗民交涉罪在犯徒以上者方准该部按律定拟其余一概不得干预该司官等如再有违例收呈提案及相验逾限等事经由将军指名严参以杜侵官而纾民困至兵部仅管驿丁事原简易惟文书任意私拆漏泄太多一言未上而通国皆知一令未颁而浮议先起甚且机密钉封往往破损此外寻常公牍积压遗失不可胜言窃思陈奏机宜军尹两处多于各部今以将军管理即可一手整齐更拟请　旨将地方同通州县各员兼理驿务所有向设驿丁准其会同兵部所派之驿站监督随时察核沿途逐站皆得其人文报攸关亟宜并议　一奉天府治中一缺宜变通也奉省大吏太多而下僚太少未免足轻首重是以政令不齐查兼尹府尹以次少一承上启下之员为之关捩仅有承德县知县联属之际太觉不伦治中究系京员外官势不相洽而通省清查亏空督办案情须有专司方资表率拟于奉省中添设首道一缺名曰奉天驿巡道阖省驿站及新设捕盗营之同通州县悉隶其下俾得稽巡惟增修衙署招募胥役繁费殊多猝无所出拟即将治中一缺加一道衔兼行首道事务另　颁奉天驿巡道阙防一颗余仍其旧如蒙议准则廉俸亦须随后另筹事权既不参差体制较为完备查治中本系汉缺向归捐选嗣后应将正途出身人员改为请　旨简放以昭慎重　一旗民地方各官宜变通也旗民交涉之案各州县与城守尉等官会同办理查其列衔之处禀将军则尉县并书禀府尹则有县无尉同一公牍任意纷歧遂致守尉目中几无府尹营私挟诈何所不为且于地方尤有数弊旗界同居非亲即友官中公事但论私情其弊一也会办各员未能和衷彼此留难案久悬搁其弊二也命盗重件遇有旗人则借强宗为护符托本管为说情之地抗拒容隐不服查拏其弊三也捕盗不力州县官处分綦严而城守尉佐领等官尤有专责乃尽委罪于骁骑校之身及领催微末诸员指名搪塞劫掠横行致无忌惮其弊四也上分其肥下受其毒曲直无从申理州县亦遂因循是以奴才前次请照热河定例将地方同通以下全加理事等衔片奏在案今更拟请　旨嗣后奉省地方一切案件无论旗民专归同通州县等官管理其旗界大小各员只准经理旗租缉捕盗贼此外不得丝毫干预其缉捕处分自城守尉至路记佐领必与州县等官一律轻重不得以属弁随时塞责而本城旗人尤须再申定例不许做本界武职如此划清限制自无包庇牵掣之虞至各处城守尉本系宗室专缺官阶同于道府责任亦遂不轻嗣后请　旨简放时拟择宗室中谙练政事之员方能称职如其才力不胜应由将军随时甄别方不至贻误地方其余民界各官升途太隘虽有　京察计典奉省均属具文是以吏治毫无振作拟并请将奉省道府同通州县由吏部推广升途力加鼓励庶几有所激劝百废可兴是亦为根本储才急务也
一各大吏养廉宜变通也奉省贿赂公行已非一日原情而论出于贪黩者犹少迫于穷困者实多查将军养廉虽名八成而官票每两折银只以二钱五分入算此外一成停止一成实折廉额二千两实数仅五百余金推之府尹府丞又当四成递折实数不过二百余金矣借此从公万难敷衍不得已设为名目取给下僚有节寿之贺仪有月费之摊款自兼尹刑部迄于府尹府丞凡涉词讼之官地方无不馈送变本加厉习为故常甚至民间讹传委缺必酬到任必谢而营求嘱托又无论矣即有清洁自好之员迫于时势亦姑择受一二不敢矫异鸣高夫上官既资于下僚下僚必敛于百姓追呼掊克激成事端是以官习为不廉而极之于纵役分赃民亦习为不廉而极之于杀人放火典章罔顾教化不兴此陋规相沿实奉都第一大弊也窃思兴廉不难在于善养若以竭蹶办公之力复有衣食内顾之忧不惟厄塞人材亦觉有伤政体　国家原情之法本不苦以所难拟请　旨嗣后奉都各大吏养廉与其递折但立虚名不如另减归于实济将军既照总督例即以至少省分计之养廉当一万八千金府尹既照巡抚例养廉至少当一万二千金然值此时艰必须力求节省因核各处用度将军养廉至少非实银八千两不可府尹养廉至少非实银六千两不可而府尹内有幕修外有役食六千之数仍属难敷查各地方官向有摊派之款奴才细加分别凡涉私规悉行汰去尚留公用三四千金拟即令其汇解府尹衙门以补公用之不足府丞既兼学政亦系外官今既裁撤陋规其养廉非实银二千亦难有济以上各款可否即由海关道征收赢余及新增赢余两项下按年支解作正开销并恳　天恩格外俯恤所有奉省督抚学政养廉均给实银外余如副都统五部侍郎廉俸原额本少皆准八成实放不必迭为折扣而将军兼辖事繁支用尤钜虽议养廉八千仍恐不敷所以奴才另有津贴公费之筹具详此下条款亦知　国用未充可减则减岂容别生枝节徒事虚糜惟关外情形迥殊各省既欲力除积弊便当筹及通盘况乎宅镐留丰自古不嫌优异力培根本分所当然外省养廉岂容并论在帑项所支无几而大局所全已多苟可补苴何敢迁就自经此次议定章程后凡奉省向来各大吏一切全分半分陋规概行禁革倘蹈前辙立予严惩在小民可稍免苛求而墨吏亦无所籍口清源正本莫切于斯　一仓差陋规宜变通也奉省各旗草豆自折色以至实征最不画一数则任意增减田则任人归并宗室未完之款或征取于平民富绅应纳之粮反强派之贫户浮收包揽百弊丛生而正供之外尚有赢余谓之仓差规费每年收租例由将军专派督催协领一员由各部分派正副监督司官二员其奉派之员每年纳规费于本管上司始而每人不过三四千金继则五六千金近来增至八九千金本属私供遂无定数往往承办各员借贷垫赔致招物议甚或籍此讹索其患仍受于民奴才洞悉其弊现将各旗草豆章程改为一律无论宗室平民上中下户酌一适中之数按亩交收以此贫民同声感戴所不便者惟包粮之土棍及不法之豪强耳如此力加核减仍有赢余约在一万五六千金窃思此项虽非正供尚于地方无碍必欲概行裁撤未免竭泽而渔与其任作私规茫无限制不如改充公费免再株求惟五部向系轮派司员计必递推三年始受规费一节任有久暂事必不均奴才拟于赢余中先提一万金作为五部侍郎公费每岁各分二千以资贴补而派员督办仍循旧章余数千金即充军署公费所取有定事较光明查前任将军都兴阿最称清介始则力却此款后亦藉以资生及其身后仍复萧条仰蒙　恩赏千金始得扶柩归里亦可慨廉吏之难为矣奴才此次与岐元出差幸荷　恩施准给口分从公半载方可支持故于地方毫不沾染一俟养廉增定即请停支是知规费润余各员万非得已若再多方隐饰终有玷于官箴惟以臣子苦衷上求谅于　君父冒渎至此悚仄难安然既化私而为官即非损下以益上或亦因利乘便之一端也
以上章程均系奉省紧要关键奴才审时度势倍极焦劳既不敢稍事弥缝尤未便过于操切欲兴一利必预计其能行欲剔一弊必先去其太甚总期上维　国体下顺民情诸臣具有天良敢不力图补救其余文武各属上行下效势易劝惩但须举劾得宜便可随时观感已往之愆姑请免究后来之咎必予严参至其职所当为皆有成宪可守无庸纷扰上渎　宸聪大局挽回略具于此伏思古有治人原无治法奉天重地屡经　列圣贻谋犹不惜增改再三经权互济如奴才学愚识昧何敢谓变通之计即可裕久远之图惟是事以穷而始通法必求其可继此则目前之整饬固难而日后之防闲宜尤慎者也夫　国家勤求上理专为民生政不出于多门乃实受抚循之惠贿不行于上下始无伤衣食之原用恩于立威之中施教于既富之后庶几盗风可绝元气渐培今则建议之初最宜详审而根本所系久　圣怀奴才一得之愚未敢自信惟有仰恳　皇太后　皇上俯念事体重大　饬下军机王大臣六部九卿迅速会议以便请　旨遵行实于奉省地方大有裨益
　　拟变通奉省官制片节录　　　
盛京将军庆裕
一府尹行巡抚事体制未备应量为更定也查光绪二年前署将军崇实以奉省将军府尹事权不一动多掣肘　奏请兼仿督抚之例以专责成议将府尹加二品衔兼右副都御史行巡抚事所以隆体制而重事权也惟近时道员遇有保奖皆准加二品升衔现今驿巡东边两道均有二品衔堂属一律殊不足以示优异且府尹所办公事应题应　奏例得专达本与巡抚执掌相同无须再行分别致涉重复在当日变通新章原欲兼仿巡抚职任因府尹系三品京秩是以加二品衔而行巡抚事以期合乎封疆体制然二品虚衔论观瞻既不足以示优崇行巡抚事与自来执掌又涉重复究不如加一巡抚衔除去行巡抚事字样庶觉名实相符较为得体至近时各部院府尹行文或用咨文或用劄文殊不足画一且一部之中咨劄互见尤觉参差不齐查定例六部都察院与奉天府尹行文原系劄文自更定新章奉天府尹兼都察院右副都御史行巡抚事自应改用咨文方符体制惟当日漏未议及是以各部院行文均无定式凡明悉体裁者皆改咨文而相沿旧式者仍用劄文殊于体制未协自应　奏明一律均用咨文以为定制应请　旨将奉天府尹二品衔改换巡抚衔仍兼右副都御史毋庸再加行巡抚事字样嗣后各部院行文均一律改用咨文以崇体制而重事权
　　新设各官廉俸役食请　赏给实银疏　　　
盛京将军岐元
窃查奴才等前因昌图府属之康家屯地面辽阔狱讼繁多奏请裁撤经费添设康平县知县一员典史一员并在郑家屯添设主簿一员以资分治当经酌拟章程会同具奏奉　旨该部议奏单图并发钦此嗣准部咨以康家屯虽系昌图府所属惟新设康平县知县一缺原单内称系属繁难中缺与怀奉两县沿边繁难紧要之缺不同缺分既有繁简之分养廉办公等银未便援照沿边紧要之缺支食行令酌量核实删减以示区别等因奴才等查新设康平县地处边疆幅员辽阔本系蒙古地面并无经征钱粮实与怀奉两县事同一律因该县所辖地方瘠苦不如怀奉富庶是以定为繁难中缺其为蒙古代催地租办理命盗各案与怀奉无异所请廉俸役食等项发实银原为养其廉隅俾得尽心民事若令酌量删减使其办公竭蹶内顾多虞何能勤求吏治惟有仰恳　天恩俯念新设康平县地方瘠苦正佐各官应支廉俸役食办公等银仍准援照怀德奉化两县章程行给发实银免其删减实于吏治民情大有裨益
　　围场事宜办理完楚拟请设官分治疏光绪五年闰三月　　　
盛京将军岐元
窃照奉天围场与东边毘连前据总办边务东边道陈本植以该道行绳所至私垦围地流民环求一体行绳禀经前署将军侍郎崇厚遴派委员周历履查实因围地辽阔防范难周流民潜入私垦为时既久人户众多如那丹伯土口子梅河等处以及大沙河一带垦地居民阡陌相进并有直东难民陆续前来搭盖窝棚者概行驱逐铤而走险所关甚重不得不急思安插是以　奏恳　皇仁宽其既往已垦者予查丈升科未垦者划清界限应拨迁者拨迁零星散户择地安插归并办理宽留大围场以便讲武照旧举行业蒙　恩准并因东边道督办南路事务繁重未能兼顾复派　记名副都统兵司协领文绪总办围场事宜带领满汉各员旗绿练兵前往妥为办理奏明在案嗣据该协领文绪禀报查看围场山水形势划分界限体恤民情艰苦相地拨迁应留大围依山者挑挖长壕就河者设立封堆计留大围地亩周围千有余里拟将那丹伯等四台所管围段私垦人户均全迁出在柳河南北两岸现挖大围壕外择地安插鲜围场原有私垦流民就地升科统计开垦地亩自土口子起入东大沟斜向东北至色力河旧封堆止长三百五六十里南北宽一百余里至四五十里不等南与新设通化县接壤北界以现挑围壕及五石封堆辉庆河南为界禀经前署将军侍郎崇厚批准亦在案兹复据禀称大围内流民已迁出鲜围内流民就地升科除山河树木外共计拨领荒熟各地一百零二万余亩经总分各局委员查丈完竣收押荒东钱一百二万余千照东边章程每岁征正额银二分耗羡银一分拟于本年秋后起征按年纳课绘具围场图说禀请酌议善后事宜前来奴才等伏思鲜围每岁捕鲜大围以备讲武均系封禁之地从前防范不严以致流民私垦仰蒙　圣恩浩荡俯准升科万户欢呼穷黎得所既经委员拨地安插查丈完竣若不教养生聚难期长治久安且大围地面千有余里尤当妥为保护如仍专赖各台兵看守地远山深日久生懈恐不免仍蹈故辙而现准升科地亩纵横数百里处处与大围接壤流民又系甫经安插良莠不齐亟应设官添兵加意抚绥严守围山藉杜侵垦奴才等再四会商悉心核议设官事易筹饷为难按升科围地百万余亩计岁收正课银二万余两耗羡银一万余两以耗羡设官计可敷衍以正课添兵断断不敷边地民情粗野桀骜难驯尤非重兵难资镇摄惟有抽调开原义州等处额兵二百名由省挑选苏拉三百名拨往巡防分别酌加口分训练经费始堪敷用即可不必另行筹款并拟添设总管一员督办全围事宜设佐领二员分为左右翼长防御四员骁骑校四员笔帖式一员分司其事设抚民通判一员管理词讼巡检一员专管监狱围内开禁地方以海龙城地居上游最为扼要总管通判即于该处驻扎以资控制两佐领分驻朝阳镇西山城子亦能策应并以东边大致而论南有东边道北有　兴京副都统东有围场总管星罗棋布互相联络仍复分疆划界各有责成若能任用得人可期渐臻上理即大围果能认真保护于数年后孳生蕃息冬围亦可以照旧举行奴才等力图整顿实事求是总期流民安业围地肃清以仰　圣主绥靖边陲　惠爱黎之至意谨将围地分界绘图贴说并定官缺额支廉俸建城设署调官增饷以及设马拨盖兵房封禁围场严惩匪犯善后一切事宜详议缮具清单恭呈　御览伏祈　饬下部臣核议施行
　　谨拟变通官制改设郡县章程疏光绪四年　　　
吉林将军铭安
窃维弭盗之方固在整军讲武而端本之治尤在察吏安民诚以吏治与军务相为表里未有不讲吏治而能清盗源者也吉林盗贼充斥师久无功夫岂贼势难平而兵威未振哉盖流贼之蔓延此拿而彼窜愚民之濡染习惯而性成不端其本而仅治其标徒恃武功未可以言胜残去杀也奴才自前岁冬间查案来吉回奉后会同前署盛京将军崇厚议奏办马贼禁赌博设民官查荒地四条迭奉　谕旨谆谆以吉林地方积弊甚深亟宜力图整顿　命奴才署理吉林将军将所奏各节与崇厚妥慎筹商奏明办理仰见我　皇上宏谟广远　圣虑周详奴才具有天良敢不竭尽愚忱以副　励精图治之意到任后遵将地方情形细心体察博访周谘查吉林省西自威远堡门东至俄界不下二千余里北至黑龙江交界南至鸭绿土们两江源又不下二千余里溯维国初甯古塔所属各城惟我旗人聚族而居自道光初年将军富俊屡议开荒内地迁流如水归壑数十年来吉林民人之多不啻数倍旗人良莠本自不齐梗顽因以成俗甚有穷乡僻壤声教不通土棍强豪自为家长其间强弱相并大小相陵杀人放火既视为故常拒捕抗官遂成为积习盖以司牧之官惟省城西北一隅设有三厅三厅之理事同知通判向由京秩旗员拣放虽间有长材而初膺外任历练未深往往艰钜乍投茫然无所措理但假于幕友丁胥之手继或刁生劣监要挟把持而莫能制至阿勒楚喀三姓甯古塔等处命盗户婚则就理于协佐衙门协佐等官但习骑射不惟不谙吏治且多不通汉文悉凭委笔帖式司达等任意轩轾历任将军止以武事为重吏治多未讲求所以民怨沸腾铤而走险近年以来民愈穷而愈悍贼愈剿而愈兹峻法严刑人无畏志是皆不揣其本而齐其末不清其源而塞其流也现在大股贼匪已平金厂渠魁授首逋逃余孽尚多潜伏深藏而垦地采药捕牲各项游民非内地迁流之户即亡命不逞之徒若不亟设民官划疆分治政刑以化其顽梗教养以遂其生成专恃武功抚驭失宜不惟重烦兵力且恐若火燎原益难扑灭又况甯姓所属密迩边陲更宜安集拊循查奉省官制经前署将军崇实奏请增改旧章后吏治民风大有起色是因时立制原无历久不变之规而正本清源乃见俗美化行之效奴才与崇厚体察情形迭经往返函商意见相同并集所属文武绅耆悉心讨论皆以为地旷人多非有地方亲民之官不足以资治理奴才再四思维与其拘守成规循途而覆辙曷若权宜时势改弦而更张拟请以所属尤为冲要之区酌中设立厅县佐杂等官并将吉林厅升为府治长春厅通判改为同知俾资治理将来民地钱粮旗民词讼专归该厅州县管理其协佐防校等官止准管理旗务防剿盗贼不准仍预地方词讼以示限制而一事权惟添设厅县则创葺城垣建修衙署仓库监狱等项及官员廉俸书役工食所费不资当此库储支绌之时断不能另请拨款祗有就地兴利以本地所筹供本地所需但吉林地瘠天寒庶物本不丰阜商贾亦甚萧疏松花一江不通海舶既无船税可收复无盐厘可办较之奉省尤为枯窘且当凋敝之日正宜与民休养若操之太急祗图迁就于目前或致贻弊于日后是以生财之道必须因地以制宜不敢朘民以敛怨现已派员前往藲梨厂马延河阿克敦城一带查勘荒地照章改收押荒并饬各属仿照奉天章程试办斗税拟以斗税荒价二款作为添官一切用度将来廉俸工食并各项用款亦由斗税荒租项下动支惟试办斗税查丈荒地必须明干廉洁之员方能有利无弊现在吉省办理军务及地方各事奴才前调之员不敷分遣亦不敢多调人员致糜经费荒务税务祗可由近及远以次兴办所有拟添之官须俟款项筹有端倪方能陆续添设一二年内恐难设齐谨先拟定大章程另缮清单恭呈　御览伏候　圣裁至旗民衙门应办事宜并府厅州县应定界址及各官廉俸书役工食添设绿营兵额口分一切详细章程俟奉到　俞允后奴才选派通晓政体之员前往各属查明户口地亩数目相度地方形势详慎斟酌奏明办理其各厅州县员缺应俟何处地亩斗税办有成即先奏派委员前往该处试署并撰拟城名随时奏请　饬部颁发印信以昭官守再吉林三厅向因专管旗人户婚各事皆用理事人员今既民户众多政务殷繁与从前情形不同应请与新设之同通州县均照奉天新章加理事衔满汉兼用以广材路其甯古塔珲春二城距省较远应否设官分治及吉林将军应否仿照奉天将军加兼文衔并省城地方应否添设巡道之处容奴才随时体察情形再行奏明请　旨遵办
　　据实直陈请　旨断理片　　　
刘锦棠
再哈密以西各满营旗丁乱后孑遗仅存旧制万难规复即以古城乌鲁本齐两处言之前此古城领队大臣胜安由京西来道出哈密与臣谈及古城满营房屋久已鞠为茂草该处旗丁总共不过十数人胜安自以补授斯缺原应即行赴任究竟古城无队可领无营署可住进退维谷殊形狼狈臣比嘱其与金顺恭镗熟商自处之道怅然踰天山北去臣于光绪二年夏秋之交率师克复乌鲁木齐其时满城倾圯瓦砾荒凉未见旗丁一人嗣臣进克南路各城始将旗丁之被贼裹胁者陆续拔出咨送乌鲁木齐安插然为数亦属无多故以恭镗之精明强干世受　国大恩锐意欲有所为以图报称然所管旗丁只有此数虽都统有兼辖镇迪道之责而政务亦甚简少不足以发舒其才气他如哈密办事臣明春所部健锐威仪各营现已奏明全行裁撤其所辖回务亦经左宗棠奏准归哈密通判管理钦遵在案窃维　国家建官分职原各有分内应办之事现在新疆时事变迁都统暨办事领队各大臣兵少事简几无异投闲置散此不但非　朝廷设官之意亦诸臣心所不安也如蒙　圣明体察臣言准照拟设甘肃巡抚之议则乌鲁木齐自须设立抚标官兵南北两路均宜另设额兵添置总兵副将参游都守千把等官以为永远防边之计乌鲁木齐提督应移驻喀什噶尔城以扼要害吐鲁番暨南路旧有参赞办事领队各大臣员缺固可一律裁去即自哈密北至伊犁所有都统暨办事领队各大臣员缺亦宜酌量裁撤巴里坤古城乌鲁木齐库尔喀拉乌苏等处所余旗丁如目前之零星分布终恐无济实用不如并归伊犁满营生聚教训以期渐成劲旅查承平时新疆南北两路系归伊犁将军总统乌鲁木齐都统亦兼辖镇迪一道如设巡抚不但镇迪道无须都统兼辖即将军亦无庸总统全疆免致政出多门巡抚事权不一其伊犁满营似应改照各省驻防将军营制从新整顿务求精实可用庶于边防有所裨益总之新疆不复旧制便当照行省办法若二者并行则一切夹杂牵混之弊难以枚举属兹伊已还界务将竣大局急宜定夺臣恭绾　钦符既有所见不能不据实直陈
　　新疆省会请改设各官以专责成疏光绪十一年　　　
刘锦棠
窃新疆改建行省治迪化省城所有省会应设各官自应分别添改除臬司仍照原议无庸专设经臣奏请　加镇迪道按察使衔兼管全疆刑名驿传事务外惟省会应有首府附府应有首县以期指臂相使大小相维臣前　奏设甘肃新疆巡抚布政使摺内请改设迪化府县等官嗣经部议应俟南路八城建置事宜办有头绪再行酌量具奏奉　旨依议钦此钦遵在案伏查南路建置诸务随时举办渐有规模臣与藩司魏光焘业经先后抵任筹办一切需员臂助省会各官未可再缓应请升迪化直隶州为迪化府设知府一员治迪化城增置迪化县一员为附郭首县与迪化州原属之昌吉绥来阜康奇台共五县均隶迪化府属遇事由该府核转其迪化州原管之户籍田赋驿刑考试及地方一切事宜归迪化县经理此外藩司衙门首领各有职司拟请设布政司经历一员又库大使一员专司库务拟请名新裕至镇迪道既兼刑名应请设道库大使兼按司狱一员迪化府首领应设府经历兼司狱一员查迪化城旧有巡检一员为稽查弹压而设现既建置省会情形不同拟请即裁该巡检缺改设府经历迪化县应设县典史一员专司监狱督捕拟请改迪化州吏目为县典史学官则迪化州原设学正一员兼管所属各县学务今升州为府拟请设府学为府教授照旧兼管各县学一俟将来学校大兴再拟添设以省糜费以上各缺应定为何项缺分俟设定后再行拟议办理仍恳照吉林新设各缺酌补一次成案由外拣补一次庶于地方有裨据藩司魏光焘详请具奏前来臣覆查无异合无仰恳　天恩俯准　饬部核覆以便遵循
　　新疆南路拟设佐杂各缺疏光绪十一年　　　
刘锦棠
窃查南疆各厅州县应设照磨吏目典史及各属辖境辽阔须添佐职分防经臣等奏明承准部覆令由臣等随时体察情形会商妥议奏请办理在案兹据署喀什噶尔道员黄光达护理阿克苏道员陈名钰等先后详称阿克苏喀什噶尔两道所辖厅州县额征钱粮通应报道综核估拨汇综报销并有须量为折变者拟各设道库大使一员专管收支事件该库大使衙署应修于道署仪门之侧其库房则于道署大堂侧起造以便主守其温宿荷车和阗疏勒四直隶州议立吏目各一员拜城于阗叶城疏附四县设立典史各一员喀喇沙尔库车乌什英吉沙尔玛拉巴什五直隶厅各设立照磨一员兼司监狱缉捕以上各厅州县佐杂衙署均紧接监狱俾专责成又阿克苏旧城地当冲衢五方杂处拟添设巡检一员稽查匪类弹压居民其余各属辖境较广户民隔居窵远者拟于喀喇沙尔所属之布吉尔适中地方设立巡检一员叶城县现拟移建哈哈里克其荷车回城拟设巡检一员资其就近弹压详请核办前来臣伏查新疆土旷民稀佐杂各员原未可以多设惟边远辽阔长途戈壁诚有鞭长莫及之势自应酌量添设藉资控制该道员黄光达等察看情形细心商酌所议尚属妥协应恳　天恩俯准设立南疆八城佐杂各员缺俾有专司而资治理至此项立之分防巡检各缺均拟作为要缺由外拣补其同城佐杂各员缺照例归部选仍恳照吉林新设民官各缺成案设统归因地择人由外先行拣补一次又臣原奏叶城县治设立叶尔羌回城于阗县设立哈拉哈什现据黄光达详称该两县治各应改设所辖适中之城拟将叶城县移建哈哈里克地方于阗县治移建克里雅地方庶资兼顾且免添设分防佐杂等情臣复查无异批令照办相应请　旨饬部核覆以便遵循
　　边要员缺亟宜裁改疏　　　
刘锦棠
窃查库尔喀喇乌苏旧设领队大臣一员管理库城精河土尔扈特游牧及屯田事宜设库城粮员一员精河粮员一员由部拣派司理户民粮务军兴以来粮员暂行由外委署查库城为西路冲衢东距迪化城六百九十里距绥来城三百五十里西连伊犁至精河界二百五十里北通塔城至塔城界三百三十里幅广阔地方扼要军务初定游民商旅杂出其途兼有土尔扈特游牧民人稽查弹压悉关紧要现在领队员缺裁撤粮员既无地方之责窃恐难资镇抚臣前奏设南北两路驿站请将库城精河两处改台为驿归该粮员经管嗣奉部咨覆准地方情形体制均与曩时迥殊自应变通筹办改设官员以期有裨但欲隶归绥来则相距较远鞭长莫及因查库城旧设县丞后改同知于干隆四十八年裁改粮员拟请仿照旧制裁汰粮员仍改设库尔喀喇乌苏抚民直隶同知一员兼理事衔管理地方户籍田赋刑案兼管土尔扈特游牧诸事宜并辖精河属境精河西与伊接界相距二百二十里东接库城界一百七十五里旧设典史后改粮员所管四驿辖境亦广拟请裁粮员缺设分防驿粮巡检一员管理户粮驿站缉捕等事仍隶同知管辖遇事由同知核转其同知仍隶道属以专责成又镇迪道旧辖喀喇巴尔噶逊粮员一员地在迪化南一百八十里原管户民本由迪化分拨兵燹后员缺久悬户民均系由州县管臣前奏请升迪化直隶州为迪化府增迪化县为附郭首县该处距城较近一切事宜县中自能兼顾其原设粮员一缺亦应裁汰库城精河原额户民屯兵及征纳额粮房租园租等项均历有成案可考现在户口凋零兵屯未复一切征收虽属寥寥然为抚绥弹压起见似亦因时制宜莫要于此官制既定得人而理数年之后自必日有起色其改设各官应定为何项缺分俟设定后再行拟议办理仍恳照吉林新设各缺酌补一次成案由外先行拣补一次据藩司魏光焘详请具奏前来臣覆查无异合无仰恳　天恩俯念边疆员缺紧要量为变更以资整顿实于地方大有裨益如蒙　俞允应请　饬部核覆示遵所有拟请裁撤库尔喀喇乌苏精河喀喇巴尔噶逊三粮员改设同知巡检各缺缘由是否有当谨会同伊将军臣金顺陕甘总督臣谭钟麟署乌鲁木齐都统臣升泰恭摺具陈
　　酌裁各城回官并恳　赏给出力回目顶戴疏光绪十一年　　　
刘锦棠
窃臣于光绪八年七月间奏请将阿奇木等伯克裁去仍准戴用顶翎经理藩院遵　旨议覆各城裁去伯克体制是否合宜未敢率行议准请　饬再行体察情形悉心妥议覆奏嗣臣于委署新设南路道厅州县各官摺内声明拟将伯克分拨为吏户礼兵刑工各书复经部议系为随时变通期于两有裨益起见似应准如所请惟伯克各有专责从未议及更章一旦骤加增改回民能否相安似难遥计请　饬酌度情形妥议核办等因先后奏奉　谕旨依议钦此钦遵各在案窃维回疆民事从前委之阿奇木伯克等官原以约束部众乃该回目等往往倚权藉势鱼肉乡民为所欲为毫无顾忌缠回语言文字隔阂不通民怨沸腾而下情无由上达继遭安夷之变该回目等苛酷尤甚横征暴敛朘削靡遗民命不绝如缕幸赖　皇威遐畅　天戈所指莫不闻风披靡举二万余里之疆土还隶版图使边民重视天日臣曩年规复南疆每于进克一城即咨商前督臣左宗棠拣员设局办理善后招集流亡筹给牛籽农具疏浚沟渠使之尽力耕作轻徭薄赋与民休息数年以来荒芜渐辟户口日增地方渐有起色其大小伯克额缺虽亦拣委署理究竟地方应办事宜均责成各该局员察看情形禀称遵办但藉回目传颁教令初未尝假以事权现在南路新设道厅州县各官委署已历年余规模渐具不乘此时量为变通则过此以往又必有积重难返之势况阿奇木等承充伯克多系三品四品州县官阶尚居其下乡愚无知恐启玩狎之渐而与州县俨然并立于体制亦不相宜在部院诸臣以事属更章自应长思熟虑而微臣见闻既确计非裁去回官实无以苏民困而言治理上年通饬南路各厅州县传集合该城关阿奇木等伯克剀切开导谕以在所必裁之故准其各留原品顶戴仍视城关事务繁分设乡约专司稽查即于裁缺之回目选令承充并视品级之崇卑分送道厅州县衙门充当书吏乡约酌给租粮书吏酌给口食以资养赡不愿者听其乡庄地远骤难户晓旧有之伯克暂仍不裁遇有额缺亦不另补以期渐照城关一律改设乡约现据各属禀报自试裁城关伯克后经年以来甚觉相安毫无觖望回民去其壅蔽意亦渐与官亲若更需以时日语言相通则疾苦可以自陈而弊窦可期永绝矣容再由臣督饬各该地方官随时察看务令措置得宜不敢稍涉因循惮于改易亦不敢过于操切致启事端以仰副　朝廷睠顾西陲至意惟各城出力回目前以军务方殷正资驱使或派令向导或委办军粮颇能不辞劳瘁若不立予奖励无以作其急公向义之心当经臣与前督臣左宗棠前帮办军务臣张曜随时核酌与以拟保翎顶行知俟汇案奏请　奖叙现在历年既久未便没其前劳合无仰恳　天恩俯念该回目等效力疆场　允照臣等拟保行知　赏给翎顶以昭激劝出自　逾格鸿慈谨将拟保各回目翎顶缮具清单恭呈　御览所有酌裁回官并恳　恩赏给回目翎顶各缘由谨缮摺具陈
皇朝经世文续编卷十九
　吏政四考察
  </div>
  <div class="pagination">
   <a href="皇朝经世文续编-清-葛士浚_page33.html">
    上一页
   </a>
   <span>
    ...
   </span>
   <a href="皇朝经世文续编-清-葛士浚_page29.html">
    29
   </a>
   <a href="皇朝经世文续编-清-葛士浚_page30.html">
    30
   </a>
   <a href="皇朝经世文续编-清-葛士浚_page31.html">
    31
   </a>
   <a href="皇朝经世文续编-清-葛士浚_page32.html">
    32
   </a>
   <a href="皇朝经世文续编-清-葛士浚_page33.html">
    33
   </a>
   <span class="current-page">
    34
   </span>
   <a href="皇朝经世文续编-清-葛士浚_page35.html">
    35
   </a>
   <a href="皇朝经世文续编-清-葛士浚_page36.html">
    36
   </a>
   <a href="皇朝经世文续编-清-葛士浚_page37.html">
    37
   </a>
   <a href="皇朝经世文续编-清-葛士浚_page38.html">
    38
   </a>
   <a href="皇朝经世文续编-清-葛士浚_page39.html">
    39
   </a>
   <span>
    ...
   </span>
   <a href="皇朝经世文续编-清-葛士浚_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
