<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 55 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 55 页/共 287 页
  </h1>
  <div class="content">
   拟改义塾为时务学堂说
自来国家之兴替视乎人才而人才之兴替视乎学术生今之时处今之世欲转弱而为强转贫而为富非振兴人才不可欲振兴人才非先振兴学术不可夫　国家以文章取士亦谓经济必本于学问耳故汉唐以下有进士明经之目若乃有探讨半生而问以格致之功生财之道反茫无所对者是皆分文章经济为两途耳方今时事多艰需才孔急　朝廷允贵州学使严太史修之请特开经济科目此固因时制宜之极则也余尝征诸典籍矣周礼一书非周公之经济耶职方形方纪方舆也司戈盾司弓矢经纪武也人一官掌金玉锡石之类犹今之矿务也春秋一编为孔子手订是皆孔子之经济也其间朝聘会盟礼乐征伐无一不可为后世法然处今之时而欲挟周孔之书以抒外患则尚有未尽然者何也古者限于方隅交尚易而今则天下通商变端百出交涉愈繁古之战阵平陆居多而今则各国战舰星罗棋布一旦有警非仅折冲于内地可比吾知周孔而不生于今则已周孔而生于今也凡外洋之风土人情器械利弊亦必一一讲求制造不遗毫末然则生周孔后读周孔书而不能通达时务一变所习当亦非周孔所取学问者古今一理经济者今昔异宜今日之时务不能治周孔之世宜乎周孔之书至今日而犹嫌其未备也我　朝神武开基自顺治丁酉开科迄今二百数十年岁科试乡试会试沿明旧制皆以制艺取士读书之士咸以舍此无以为学问穷年莫究累世莫殚而卒至出而问世无所取效于是有志之士跃跃欲思变计薄八股而不为然究为　功令所在即思变计而无进身之路仍不能不守旧法志气为之销磨精神为之不振此人才之乏所由来也矧今外侮频乘事端百出当需才之际而无通才以济世国将谁与立哉于是　朝廷破格求才特设专科以取士不可谓非用意之深且远也

然士人虽有变通之志而究为八股所囿能通达事务者恐仍百不得一凡天文地理以及一切格致之学似非仓猝可办西人沈于学塾中亦非一朝一夕之事若不设学堂使之学习虽应试时未必无人窃恐真才依旧难得耳现在各省虽设有中西各塾惟在通都大邑之间且更限于额数无论穷乡僻壤之士欲学无从即在省会之中亦徒抱广万间之想在华人之习中学为师者既多修脯亦轻而易举故学者皆可入学今欲兼习西学为师者既少而修脯不啻倍蓰在富有之家欲栽培子弟或延请或附学原不难从事且不难毕业而贫乏者心虽有余力皆不足或因无力从师致负子弟之资质或因筹不继半途中止于是稍习语言即欲使之谋生故今之习西学者大抵仅足藉以餬口而已欲其磨励人才能为　国家膺重任者殊不多觏此皆不能设学堂之故然欲设学堂经费亦颇难筹不若将各处之义塾一律改为时务学堂添筹经费较之始创似易为力夫各州县义塾多则十余处至少亦有数处大抵入义塾者皆系佣工之子不求甚解有名无实不如改而整顿之俾贫家子弟皆有成就且学问必须书籍士人宜立购书之会存储书院庶寒素之不能购书者皆可就学堂中翻阅见识既多则人才自出至人才辈出自能渐渐推广教者多学者愈多教习一途至无须借材异地则经费亦可稍节今之论人才者必曰时务着论说者必曰时务抑思时务之必有本原乎则学堂之设其可缓乎哉
 
　 
　　论女学
孟子曰逸居而无教则近于禽兽痛哉斯言乎执一人而目之曰禽兽未有不色然怒者然信如子舆氏之言也则今日之近于禽兽者何其多也海内之大员其首方其足之种盖四万万其名之为农为工为商为兵终身未尝读书者殆一万九千万有奇其名之为官为士号称读书而实未尝读书者殆数百万其员其首而其足不官不士不农不工不商不兵而自古汔今未尝一读书者凡二万万不惟是彼之官焉士焉农焉工焉商焉而近于禽兽者犹或以禽兽为耻也此之不官不士不农不工不商不兵而近于禽兽者岂直不耻天下之人以为是固宜然耳呜呼岂不痛哉岂不痛哉梁启超曰居今日之中国而与人言妇学闻者必曰天下之事其更急于是者不知凡几百举未兴而汲汲论此非知本之言也然吾推极天下积弱之本则必自妇人不学始请备陈其义以告天下

一义曰公理家之言曰凡一国之人必当使之人人各有职业各能自养则国大治其不能如是者则以无业之民之多寡为强弱比例差何以故无业之人必待养于有业之人不养之则无业者殆养之则有业者殆斯义也西人译者谓之生利分利即吾大学生之者众食之者寡之义南皮先生曰食训蚀谓耗蚀也筦子曰一夫不耕或受之饥一女不织或受之寒此非空言也盖合一国之人民物产而以决疑数术盈虚消息之其所得之率实如此也中国即以男子而论分利之人将及生利之半余近者说中详言其故自公理家视之已不可为国矣况女子二万万全属分利而无一生利者惟其不能自养而待养于他人也故男子以犬马奴隶畜之于是妇人极苦惟妇人待养而男子不能不养之也故终岁勤动之所入不足以赡其妻孥于是男子亦极苦以予所见上而官中而士下而农工商兵无论为何等人则无时不皇然愀然若重忧贫者其受冻饿转死沟壑者更不知凡几也其实以比例浅理论之苟人人以一身所作之业为一身衣食计必无可以贫之理今中国之无人不忧贫也则以一人须养数人也所以酿成此一人养数人之世界者其根原非一端而妇人无业实为最初之起点虽然等是人也何以或有业或无业盖凡天下任取一业则必有此业中所以然之理及其所当行之事非经学问不能达也故即以男子而论大率明达事理之人谋业甚易反是者谋业较难然则学也者业之母也妇人之无业也非天理宜然也其始据乱之世专向力争彼男子之所欲有事者固非妇人之所能也于是以妇人为不足轻重而不复教之既不教矣其无从执业有固然者积之既久渐忘其本来则以为是固当生而不事事而嗷然待哺于人者也是以男子贵而妇人贱妇人逸而男子劳逸而贱非人情所乐也贵而劳亦非人情所乐也则何如均其贵贱亦均其劳逸之为得也论公理则如此考事势则如彼故曰国何以强民富斯国强矣民何以富使人人足以自养而不必以一人养众人斯民富矣夫使一国之内而执业之人骤增一倍则其国所出土产作物亦必骤增一倍凡所增之数皆昔日弃地之货也取弃地之货而藏之民间其事甚顺而其益甚宏若此者舍学末由也

二义曰人有恒言曰妇人无才即是德此躗言也世之瞀儒执此言也务欲令天下女子不识一字不读一书然后为贤淑之正宗此实祸天下之道也古之号称才女者则批风抹月拈花弄草能为伤春惜别之语成诗词集数卷斯为至矣若此等事本不能目之为学其为男子苟无他所学而专欲以此鸣者则亦可指为浮浪之子靡论妇人也吾之所谓学者内之以拓其心胸外之以助其生计一举而获数未见其于妇德之能为害也如曰无才即是德云尔则夫乡僻妇妪不识一字者不啻千百亿万未尝闻坐此之故而贤淑有加而惟闻取帚之谇反唇之稽视宧家学之妇人殆益甚焉则又何也凡人之鄙吝也忿争也必其所见极小目光心力尽日营营于此极小之圈限中以生此蔽使其人而知有万古有五洲与夫生人所以相处之道万国所以弱强之理则其心也方忧天下悯众生之不暇而必无余力以计较于家人父子之事也今夫妇人之所以多蔽于彼者则以其于天地间之事物一无所闻而竭其终身之精神以争强弱讲交涉于筐箧之间故其丑习不学而皆能不约而尽同也是以海内之大为人万万为户数千万求其家庭内外相处熙睦形言语终身无间然者万不得一焉而其发端罔不起于姑嫜姒娣之间愤时者至谓妇人为尽可杀夫妇人岂性恶耶块然未经教化之躯壳若干具而键之于一室欲其能相处焉不可得也彼妇人之累男子也其不能自养而仰人之给其求也是犹累其形骸也若夫家庭之间终日不安入室则愀静居斯叹此其损人灵魂短人志气有非可以常率推者故虽有豪杰倜傥之士苟终日引而置之第筐箧之侧更历数岁则必志量局琐才气消磨若是乎妇人之果为鸩而不可近也夫与其饮鸩而甘之则盍于疗鸩之术少留意矣

三义曰西人分教学童之事为百课而由母教者居七十焉孩提之童母亲于父其性情嗜好惟妇人能因势而利导之以故母教者其子之成立也易不者其子之成立也难颜氏家训曰教儿婴孩就傅以前性质志量皆已定少成若性长则因之此实言教言学一切之始基也苟为人母者通于学本达于教法则孩童十岁以前于一切学问之浅理与夫立志立身之道皆可以粗有所知矣今中国小学未兴出就外傅以后其所以为教者亦既猥陋灭裂无所取材若其髫龀嬉戏之时习安房闼之中不离阿保之手耳目之间所日与为缘者舍第筐箧至猥极琐之事概乎无所闻见其上焉者歆之以得科第保禄利诲之以嗣产业长子孙斯为至矣故其长也心中目中以为天下之事更无有大于此者万方亿室同病相怜冥冥之中遂以酿成今日营私趋利苟且无耻固陋蛮野之天下而莫知所自始岂惟莫知所自始而已且恬然不以为怪故试取西人幼塾乳臭之子与吾此间庞壮硕老之士大夫相挈其志趣学识必有非吾此间此辈之所能望者岂其种之特异哉无亦少而习焉者之不得其道也故治天下之大本二曰正人心广人才而二者之本必自蒙养始蒙养之本必自母教始母教之本必自妇学始故妇学实天下存亡强弱之大原也

四义曰胎教之道大戴礼论衡详哉言之后世此义不讲盖久今之西人则龂龂留意焉西国公理家考物种人种递嬗递进之理以为凡有官之物人禽虫介草木为有官之物金石水土为无官之物一体之中有其死者焉有其不死者焉如一草木根荄支干果实花叶其死者也而常有不死者离母而附于其子延延相续不断是曰传种惟人亦然虽然两种化合之间有浸淫而变者可以使其种日进于由猩猴而进为人也由野番贱族而进为文明贵种之人也其作始甚微而将毕至巨也故西人言种族之学者以胎教为第一义其思所以自进其种者不一而足而各国之以强兵为意者亦令国中妇人一律习体操以为必如是然后所生之子肤革充盈筋力强壮也此亦女学堂中一大义也今之前识之士忧天下者则有三大事曰保国曰保种曰保教国乌乎保必使其国强而后能保也种乌乎保必使其种进而后能保也进诈而为忠进私而为公进涣而为进愚而为智进野而为文此其道也教男子居其半教妇人居其半而男子之半其导原亦出于妇人故妇学为保种之权舆也今与人言此义鲜不谓以耕捄饥掘井消渴迂远而无当也而不知此盖古先哲王与泰西通儒所讲之极熟推之至尽而汲汲焉以为要图者也胎教篇曰易曰正其本万事理失之毫厘差以千里故君子慎始终为子孙昏妻嫁女必择世世有行义者如是则其子孙慈孝不敢淫暴党无不三族辅之教凤皇生而有仁义之意虎狼生而有贪戾之心两者不等各以其母其言极深切着明又曰胎教之道书之玉版藏之金匮置之宗庙以为后世戒盖古人之重之如此必非无故也侯官严君又陵译天演论云无官者不死以其未尝有生也而有官者一体之中有其死者焉有其不死者焉而不死者又非精灵魂魄之谓也可死者甲不死者乙判然两物如草木之根荄支干等甲之事也而乙则离母附子代可微变而不可以死或可分其少分以死而不可以尽死此动植所莫不然者也是故一人之身常有物焉乃祖父之所有而托生于其身盖自得生受形以来递嬗迤降以至于今此胎教所以然之公理严君与余书又云生学公例言一人之生其心思材力形体气习前则本数十百代祖父母之形神阅历积委而成后则依乎见闻师友与所遭之时与地而化其论极精欲言保种者非措意于此二义不可欲措意于前一义则胎教为之根源欲措意于后一义则胎教尤为根原之根原此学数十年后必大明于天下今日则鲜不以为迂远无用矣

西人格致之家之言曰算学格致等虚理妇人恒不如男子由此等虚理而施诸实事以成为医家制造等专门之业则男子恒不如妇人然则男女之于学各有所长非有轩轾论者或疑数千年来男子之成绝学立大功者方策不绝而妇人无闻焉若是乎虽兴妇学其所成亦仅矣抑吾又闻生学家之言公理矣凡贪生负气之物倒生者最愚横生者次愚若夫躯体峙立首函清阳者其聪明必不甚相远所以生差别者在智慧之开与不开耳若干嘉间汉家彬彬于江浙而吾粤靡一人焉咸同以后口马郑手说文如鲫矣非粤民愚于干嘉而智于咸同也日本明治以前民智僾塞工艺窳劣翻然维新遂有今日非日人拙于曩而巧于今也其脑筋伏而未动其灵髓塞而未通从而导之机捩一拨万线俱动矣彼妇人之数千年莫或以学名也未有以导之也妇人苟从事于学有过于男子者二事一曰少酬应之繁二曰免考试之难其居静其心细故往往有男子所不能穷之理而妇人穷之男子所不能创之法而妇人创之西史所载若摩哈默德之母以伯南之女侯失勒约翰之姑其学业成就视男子未或让而吾中国之女子游学异国成学而归者若吾向者所闻康爱德氏石美玉氏虽西域耆宿犹歆誉之然则妇人岂生而不能学耶夫以二万万戴天履地首函清阳之人类而必夷而弃之谓与倒生横生之物相等欲不谓为不仁不可得也

夫诸教之言平等也南海先生有孔教平等义不平等乌乎起起于尚力平等乌乎起起于尚仁等是人也命之曰民则为君者从而臣妾之命之曰女则为男者从而奴隶之臣妾奴隶之不已而又必封其耳目缚其手足冻其脑筋塞其学问之涂绝其治生之路使之不能不俯首帖耳于此强有力者之手久而久之安于臣妾安于奴隶习为固然而不自知于其中有人焉稍稍自疑于为臣妾为奴隶之不当者反起而哗之以故数千年来之男子无或以妇学　治天下所富有事而数千年之妇人益无有奋然自张其军以提倡其同类者也非不才也压力使然也

今语人曰欲强国必由学校人多信之语人欲强国必由女学人多疑之其所受蔽之原尚有在焉今日之攘臂奋舌以谭强国震惊于西人而思效其长者则惟是船舰之雄也枪之利也铁路之速也矿务之盛也若此者皆非妇人所能有事也故谋国者曰教妇人非所急也而不知西人之强在此其所以强者不在此农业也工作也医学也商理也格致也律例也教授也谓教授之法男子所共能抑妇人所共能也其学焉而可以成为有用之才一也今夫言治国而必推本于学校岂不以人才者国之所与立哉岂不以中国自有之才必待教而始成哉夫必谓彼二万万为人才而谓此二万万为非人才此何说也

西方全盛之国莫美若东方新兴之国莫日本若男女平权之论大倡于美而渐行于日本日本之女学约分十三科一修身二教育言教授及蒙养之法三国语谓日本文四汉文五历史兼外国史六地理七数学八理科谓格致九家事十习字十一图画十二音乐十三体操其与男学相出入者不过数事而已此数事者大率与兵政相关亦尚力之世所当有事者也彼西人之立国犹未能至太平之世也太平之世天下远近大小若一无国界无种界故无兵事无兵器无兵制国中所宜讲者惟农商医律格致制造等事国人无男无女皆可各执一业以自养而无或能或不能之别故女学与男学必相合今之美国殆将近之矣是故女学最盛者其国最强不战而屈人之兵美是也女学次盛者其国次盛英法德日本是也女学衰母教失无业众智民少国之所存者幸矣印度波斯土耳其是也

若是夫中国之宜兴妇学如此其急也虽然今日之中国乌足以言妇学学也者匪直晨夕伏案对卷伊吾而已师友讲习以开其智中外游历以增其才数者相辅然后学乃成今中国之妇女深居闺阁足不出户终身未尝见一通人履一都会独学无友孤陋寡闻以此从事于批风抹月拈花弄草之学犹未见其可况于讲求实学以期致用虽有异质吾犹知其难矣不宁惟是彼方毁人肢体溃人血肉一以人为废疾一以人为刑僇以快其一己耳目之阮好而安知有学而安能使人从事于学是故足一日不变则女学一日不立嗟夫　　国家定鼎之始下令薙发率土底定顺治末叶悬禁足而奉行未久积习依然　一王之力不改盲之心强男之头不如弱女之足遂留此谬种孳乳流行历数百年日盛一日内违　圣明之制外遗异族之笑显罹楚毒之苦阴贻种族之伤呜乎岂苍苍者天故厄我四万万生灵而留此孽业以为之窒欤抑亦治天下者未或厝意于是也

　　妇学三则　　　　　
章学诚

夫教坊曲里非先王法制乃前代相沿往往士大夫闲情有寄着于简编禁网所弛不以为罪我　朝礼教精严嫌疑慎别三代以还未有如是之肃者也自　宫禁革除女乐官司不设教坊则天下男女之际无有可以假藉者矣其有流娼顿妓渔色售奸并干三尺严条决杖不能援赎虽吞舟有漏未必尽爰书而君子怀刑岂可自拘司败每见名流板镌诗未窥全集先阅标题或纪红粉丽情或蓍青楼唱和自命风流倜傥以谓古人同然不知生今之世为今之人苟于禁令未更何论乎文墨周公制礼同姓不婚假令生周之后以谓上古男女无别而渎乱人伦行同禽兽以谓古人有然可乎夫才须学也学贵识也才而不学是为小慧小慧无识是为不才不才小慧之人无所不至以佻轻薄为风雅以造饰标榜为声名炫耀后生猖披士女人心风俗流弊不可胜言矣夫佻达出于子衿古人所有矜榜流于巾帼前代所无盖实不足而争骛于名已非夫而藉人为重男子有志皆耻为之乃至诣绝丝萝礼殊授受辄以缘情绮靡之作托于斯文气类之通因而听甲乙于胪传求品题于月旦此则钗楼勾曲前代往往有之静女闺妹自有天地以来未闻有是礼也

古之妇学如女史女祝女巫各以职业为学略如男子之专艺而守官矣至于通方之学要于德言容功德隐难名功麤易举至其学之近于文者言容二事为最重也盖自家庭内则以至天子诸侯卿士大夫莫不习于礼容至于朝聘丧祭后妃夫人内子命妇皆有职事平日讲求不预临事何以成文汉之经师多以章句言礼尚赖徐生为容者盖以威仪进止非徒诵说所能尽也是妇容之必习于礼后世大儒且有不得闻也至于妇言主于辞命古者内言不出于阃所谓辞命亦必礼文之所须也孔子云不学诗无以言辞命者未有不深于诗乃知古之妇学必由礼而通诗六艺或其兼擅者耳后世妇学失传其秀而知文者方自谓女兼士业德色见于面矣不知妇人本自有学学必以礼为本舍其本业而妄托于诗而诗又非古人之所谓习辞命而妇言也是以即以学言亦如农夫之舍其田而士失出强之贽矣何足征妇学乎嗟乎古之妇学必由礼以通诗今之妇学转因诗而败礼礼防决而人心风俗不可复言矣夫固由无行之文人倡邪说以陷之彼真知妇学者其视无行文人若粪土然何至为所惑哉

饰时髦之中驷为闺合之绝尘彼假藉以品题不过怜其色也无行文人其心不可问也呜呼己方以为才而眩之人且以为色而怜之不知其故而趋之愚矣微知其故而亦且趋之愚且愚矣女之佳称谓之静女静则近于学矣今之号才女者何其动耶何扰扰之甚耶噫

　　论女学堂
尝读国语至敬姜论劳逸一篇而叹古之妇女固无人而不操作也古者养民之道首重耕织耕之事男任之织之事女任之故礼之月令诗之邠风于农桑诸务皆三致意汉诏犹谓雕文刻镂为伤农事锦绣纂组为害女红知古人以耕织为重而不偏重夫男者并不轻视夫女若夫入学讽诵博览图书则固男女之所同习而未尝独摈夫巾帼也是以诗三百篇妇人女子之作遂居其半沿及两汉而唐山夫人手定雅乐曹大家续成汉书盖其时中国女学犹未废耳后世女学既废彼不学无术之辈遂谓妇女之职仅在酒浆丝枲此外非所当预而为妇女者亦习闻其说信为固然于是苟免操劳即安处淫佚稍知翰墨便共诧通才迁流至于今日而中国之妇女已大半成为废弃矣盖妇女无所事事而徒知食粟则几与罢癃残疾者等今者寓沪诸君鉴泰西女学堂造就人材之盛欲仿西法立中西女学堂为中国二百兆坐食无能之妇女特开风气诚举也然鄙人虽身居局外有不能已于言者焉窃谓西学分门别类至繁且颐中学旨远词文实缓而迂为今之计彼绿窗贫户之妇女汲汲操作无暇入学并无力入学者固无论已若夫大家闺秀阀阅名媛其有志附学者于中学似宜仅教以训诂俾收大义而已彼经史百家词章考据之学可不必讲而亦无暇于讲也至于西学则凡算学格致光学电汽学化学重学声学以及测量绘图医理蚕绩凡妇女可以安坐一室以行其所好学者皆宜各就其性之所近使造为专门名家以为他日见诸实用之地他如兵法刑律轮船铁轨风涛沙线诸学可毋庸议何则中国男女之别綦严非泰西诸国可比之数者皆非妇女所得与也顾其尤要者莫如各种工艺试思西国之所以强者由商务之盛也商务之盛由工艺之精也中国之病既坐视二百兆妇女之坐食无能不能广辟利源则为中国广辟初源者舍工艺其谁属耶或谓蚕织之事于女子为尤重奈何忽近而图远殊不知蚕织之利本吾华所固有不过参以西法使之精益求精焉斯已耳若夫工艺则凡土不宜桑之所候不当蚕之时皆得勤其四体而居为恒业者也不是之学而奚学哉或又谓妇女之学既重在工艺则凡算学格致及光电汽化诸学可以无事独致力于工艺焉斯可矣曰是不然西人工艺之学莫不由算学格致光电汽化诸学而来也饮水而不穷源其可乎而况算学格致光电汽化诸学若能专精一事其利益固自无穷而奈何概置之也查今年西报所载美国女子学成卒业而为工程首事者二十五人绘画者一千二百人精测绘者一百十一人工乐律者三万四千五百十八人司会计者二万七千七百七十七人甚至制造厂之教习亦用妇人可想见该国女学大抵以工艺为首务客岁门女子郑绮梅亦有中国宜振兴女塾以造就人材之说其间议论亦以工艺一端为不可废要之西人女学舍读书识字而外概以工艺为重且不特女学为然即其国男子之学亦何独不然吾中国诚欲大兴女学使此二百兆之裙钗慨焉奋发以为今日自强之计以为他日争雄竞爽之图则莫如首重工艺而后更习其余特不知鄙人之言有当于诸君之意否耶

　　论中国欲人人识字必先以妇女识字为始并推言妇女不读书之害或作　论妇女不读书之害
中国四万万人民男子居其半妇女居其半男子之识字者半中一之四妇女之识字者半中十之一然仅就略辨之无言也若通达文理则二万万男子不过得十之二二万万妇女仅有见焉泰西诸国无论男子皆知书识字即妇女亦无不能之此非泰西之人聪于中国也泰西语言与文字合故学文易中语国言与文字分故学文难又泰西之字皆从音得祗须教以字母之音始二三字继四五字以此拚合字无不识故少识字之功祇有训以字义之力而又语言与文字不甚区别宜乎人人能知书识字也中国则不然字主乎形不能类推而识必先逐字教之以音然后又逐字教之以义此中已有两层工夫而又所出话言不能即缮作文字故男子且不能知书识字何论妇女独是仓颉所造虽字形屡变中国五千年来相守勿替势不能革左行直下之旧改从右行斜上之西字则中国之人将遂不能使之皆知文字乎愚谓枢纽之旋转则当视乎妇女夫人自有生以后父尊母亲故自襁褓以至成童教以饮食教以语言得诸母氏者居多独至于书则母氏不能为力而必使之出就外傅中人之质一日能识百字愚钝之质一日不过能识十数字中国常用之字大率以二千字为断而孩提之所识者又祗千字或半年或一年而始毕然后授之以四子书但斯时之为师者不过教之以句读而已字义文义固不暇与之讲解也挟书而归则即指帝为虎以亥为豕母氏亦无从知之也诚使天下之为妇女者皆先知字则随在可以指点时时可与解说熏陶涵育无时或休有不期文理之通而自无不通者尝见乡间妇女虽极蠢然无知而耕织之事往往能言之非第素所习惯亦以耳熟能详也为医之家其子弟虽不习医而药性之温凉攻补类能知之盖濡染既久自不觉与之俱化矣惟书亦然故诗礼之族即有不能读书之后嗣而较之乡愚野老终有一知半解之能此无他渐摩于不觉也

今欲中国之人皆能识字而不先使妇女识字是不于难之中更见为难哉且妇女不读书其害殊有不可言者近世风俗浇漓妇女尤甚每见大家闺女居移气养移体饱食终日无所用心祗讲求乎衣服之时髦钗环之华贵骄奢淫佚惟日孜孜问以针黹非所能也问以烹饪谢不敏也若更问以一丁之不识则皆曰女非男比进士岂真可以不栉为之哉不适于用安用书为至乡间妇女质性粗疏习尚尤陋大义既非能识小节亦非所知三从四德不知是妇女何等样事从一而终不知是妇女应守之义于是姑妇之间有勃溪者矣妯娌之间有不睦者矣甚至挟贵挟势佣奴其夫廉耻非所顾名节非所惜今之妇女比皆是而其为害要自由不读书始起尝愚谓世家女子与乡俗女子所异者祇在起居耳服御耳其胸中之鄙陋龌龊瞢然无知固无以异也嗟乎人不读书外不明理妇女独非人乎哉而乃以读书为不急之务是直不以人待妇女也况妇女既能识字则不特小之供书算之用大之知名义之循末俗浇风于此可转而子弟于童时即得母氏提撕而训诲之则自无人不能读书识字矣或曰中国男子且不能尽人识字子乃欲先之以妇女不更多一曲折殆所谓言之匪艰行之维艰乎应之曰斯言诚是然余之所言非为一时之中国计为万世之中国计也今诚能则效泰西之法于各处省会创立女学堂各处乡邑添设女学塾令凡有女子者送入其中训之诲之将见不二十年而中国妇女皆能知书识字矣逾此二十年而中国男子乃亦无人不能知书识字矣中国文字虽较泰西为难然亦安见其难而遽让西人为独美哉

　　论中国宜设立女学校
上古之时教育女子之法已无所考然由今思之古者教养之道最为精密当必自有至之法惜书缺有闲不能深详三代以来始略有可知者如内则女子十年不出姆教婉娩听从执麻枲治丝茧织组训学女事以共衣服观于祭祀纳酒酱笾豆菹醢礼相助奠周官九嫔掌妇学之法以教九御妇德妇言妇容妇功其散见于各书者亦大略如此故古时女子无不端庄而静一敦厚而温柔其高明者至能歌诗论礼嘉言懿行文义灿然及春秋战国之时淫风流行女子多踰闲荡检风气是似已不逮于古然而通晓诗书深明大义者犹不绝于纪传即两汉之时亦多有可取者读刘中垒列女传固班班可考也自三国六朝天下大乱风气益不如古奢淫浮靡之习波及于闺阁于是妇女之学几于不讲积渐以至今日妇女皆茫然无知昏昏然若枉生于世者虽其间不乏贞烈节孝之辈要皆出于天性之本美而绝无学问之润色故通晓诗书深明大义者竟不多觏间有世家巨族幼时亦复延师训课不过吟风弄月弹棋品画之事苟能作五七言诗写通候信札已共惊为才女而此外则不问也用是风气益薄近时女子大半只知讲求衣服之华丽首饰之精美至于孝顺父母敬事翁姑和睦妯娌主持中馈之道一概不解当其在家则争多论少但计妆奁之厚薄及其出嫁则贪吃懒做不识夫家之艰难甚或廉耻荡然几于不可救药凡此皆女学之法失传之故也窃以为天地定位阴阳化生万物皆以相偶而成故女子实为男子之辅男子之教固当精益加精女子之学亦宜实力讲求尝晤一西友谈及谓中国女子但晓吃睡觉一切道理都不晓得自己既无学问生下女儿亦不知教训代复一代以致风气长为不好我西国则不然女子当学语之时即有教导之法八九岁时已无不能写字作信者及其长也各就资性所近任学一艺迄今西国女子之司天文台者管驾轮船者为状师者为医生者为报馆主笔者无不有之至教中之女牧师且能越重洋万里而各处传道试问中国女子能乎不能西友之言虽似夸大其实情形极确非虚言也

中国女子即不能望此似亦当稍令读书使略知世间一切道理宜于省会大郡先行设立女学校几处凡女子自五六岁以上准其送入塾中肄业凡女子职分应为之事皆撰成简明易晓之本逐渐教导或即就向来所传之女训女四书等再加浅显批注以便讲说一切琴棋书画之类不必教但期稍去从前固蔽陋恶之习略晓大义已远于寻常世俗之妇女至于天文地理医算等学虽于中国女子无甚大用然资质聪明者似亦不妨就浅近易知之事稍加指点若果能习成一艺专门名家亦大足为中国闺秀生色也其余烹饪刺绣诸般女工均延勤慎明干老妇随时教导大约半日读书半日可为习艺及游玩之用女子之性情静而多巧六七年后年已十二三岁即可学成出院盖中国妇女究不比西人年长者不宜长在学校也似此行之十年二十年逐渐推广潜移默化必有绝大效验可以操券而得所难者开创之始筹费延师颇非易事倘得地方绅富捐创行以次推广效验既着自易于闻风兴起惟此种大经济大功德非具大力量大智慧者决不能辨姑作此论以待之苟有其人则中国女子之福也

　　中国宜广建女塾议
天地有阴阳人有男女上古之世浑浑噩噩无所区别有圣人出见人之无异于禽兽也乃定五伦厥有夫妇之别制礼以远嫌结绳制字教以记载之法使天下后世有所考据笔之于书欲使男女并读之非独为男子设也从来圣后贤母名媛淑女未有不读书者奈何今日中国竟无女塾之设而使雌粥粥尽成盲瞽哉兴言及此不禁大声疾呼矣夫女子无才便是德此系三家村老学究之言虽箝其口而掴其颊不足开其茅塞之胸也彼以谓女子读书其性之聪过于男子举凡微体要易为所悟迨知识渐开年华渐长读摽梅之什动怀春之心或则晨染翰假风月以遣愁魔或则夜榻微吟卜灯花而占好梦情关不固情窦大开势必至败俗伤风踰闲荡检而后已噫为此言者何其见之鄙而小耶夫贞淫之性秉之于天人力不得而予夺色食为人之大欲岂能闭塞阴阳乎古制男子十六至三十皆可取女子十四至二十皆可嫁逾其时则伤天地之和乖阴阳之气鲜有不为害者郑卫以前淫乱之事绝少此实证也降及后世世风不古婚嫁逾时以致私期桑濮中冓贻羞异心一萌不可收拾此非妇女之罪乃父母之过也若天下女子皆自幼便入学塾揣摩于圣传贤经兼授以纺织针黹诸学十一岁后使佐母操作以学中馈及时而醮之宜家宜室鼓瑟鼓琴乐怡如也即使读书不甚明通而以之相夫子式闾里亦绰乎有余裕矣若淫之一字直可不烦过虑也试观西国妇女无论贵贱贫富皆自幼入塾读书及其长也有为医生者有为状师者有为经师者有为报馆主笔者有为银行司会计者有游历各国者无不具有实学出而问世未尝闻有所避嫌也昔余在中西女塾授女弟子学时见其中章程妥心窃羡之其学虽不过华文西文针黹算学舆地天文等项然每日时刻功课绝无错休息之暇更教以音乐之节奏以旷其心胸并为蹴踘秋千等戏以勤其筋骨其法皆中国之绪余而中国不能行之反为航海东来者大施其春风化雨于闺中之秀中国之愚诚不可及也即如及门巴傅辈亦皆讲求根蒂与典见颜拥皋比者互相问难必使无毫发之遗恨而后已考据今昔如数家珍纵论五洲如在庭户若求之于中国研究括帖者尚不可得又何论裙巾帼中耶况徒辈皆年将三旬较师为长尚未适人间亦以阴阳奇偶为之开说彼等尚以学术未精不能存求偶之念为答夫犹是人也岂有不知情欲哉而其谦退能如此吾知中国妇女之害皆在不读书也

广东顺德等县之女子皆有十姊妹之名目同誓不嫁人即使父母强而醮之则夫妻反目脱辐屡占甚至夫家因而绝嗣者此等事官司既不能绳之以法戚尚又反而目之以贞窃恐久而久之则该处无夫妇之一伦而氓之蚩蚩者将无樵类矣盖彼处女子鲜有能识字读书沐浴圣人之教故执而不化若于彼处建设女塾凡系女子皆令入塾延名师教授之不及十年可使此风泯于[乌](鸟)有顺德等处可以化岂他处不能振兴况创设女塾非仅使读书识字工词染翰已也天文地舆医学算学无不可学设使一旦邻国有警男子则冲锋执锐女子在家仍可日用无亏并可佐理国家调度一切则女塾之设岂仅有益于女子之家女子之身即于国计亦大有关系其便益为何如耶吾故曰中国宜广建女塾也奈何当轴者反不筹及之是诚不可解已

周聘三稿
　　中国宜广建女塾议
今统中国二十二行省之大四百兆人口之约言之女子得其四此四份女子中虽纺织缝纫以存活者不乏其人然其知识浅狭者多信从僧佛以因果为准绳以忏修为常事虽不失其向之心而骛虚如实终其生身可以视骨肉如途人倚土木为性命推原其故皆自幼时父母无所教诲祗衍说轮回以冀开其觉悟殊不知尔何时之病已渐入膏肓及其长成乌可救药试听巾帼中人为人咒诅祝颂无不合掌喃喃曰阿弥陀佛其入魔之深不言可喻甚且结盟入庙赶会宿出为父夫者不知约束徐而听任此中之害决西江之水不能洗罄南山之竹不能书而庸庸之辈亦从未有为之痛下针砭勤施药石者风颓俗坏狂澜滔天若欲挽而救之非建女塾不为功非广建女塾亦不为功城中建之离城分建之乡镇则责令团董设村塾或设家塾延博古通今识时达务者授其学每月由各塾师轮流比较弟子之学每季由地方官或团董塾考试并细察塾师勤惰以定去留择弟子之优者之劣者责之塾规则不惮甚严塾课则不可太简每日定例自某时起至某时止习何项学不可令其疏忽余则酌而行之由一邑一郡渐推而至于通国则不栉才人可寰宇或以为中国女子素无学塾一旦举行恐娇生惯养者不能受教反增其病则应之曰子不见耶稣教中人耶教中女子无论大家小家皆从师受学虽不能十分淹博亦可一洗脂粉气即其日诵天父耶稣等经乃彼学所宜然者并不为大害夫彼等犹异国之人也有循循诱者耳提面命遂令碔砆生色不与顽石同光辉岂有使之受教而反益其病者乎中国女子之聪秀慧过于男子安有不可教训之理惟既广设学塾其弊端亦不得不先申论及之其一曰父母溺爱中国教子严而教女宽大家女子虽可延师授学者类皆以溺爱之故不欲其师严加督课故虽曾经读书亦不过略识之无而已求其能写信赋诗者已不多见又何深论邃之学吾愿为父母者宜视子女如一律勿旷其功课勿纵其懈怠则未有学之不成者此父母之爱不可溺也

其一曰师友之嫌中国女子读书者既少所延之师必系男子男女之嫌中国最重而更欲取声应气求切磋砥砺之友乎然守经者必济以行权现今初设学塾不得不延男子教授数年之后学有进益便可以女授女久而久之则绛帐之中青灯之侧光影烂其如云矣此师友之嫌不必拘也其一曰服役之难中国女子所有饮食在在不便若使入公塾则掣肘颇多然中西女塾自执炊而外皆系女佣服役外言固不入在内也中国既设女塾则仿而行之此服役之难又不必虑也其一曰娇羞之习中国女子雅不欲见生人偶令见之必迁延退避以别嫌疑然入塾读书系幼女终即使年已长大情殷向学而不惜抛头露面则视烧香礼佛观灯看会之益何奚止百倍执而化之则娇羞之习悉以去矣其一曰身体之弱女子秉赋阴之气强健者少娇弱者多殊不知因逸生懒因懒生病使其终日有所事事或反能转怯以为强则身体之弱亦无足虞矣其一曰心境之窄中国妇女足禁令出门其气郁而不舒最易致疾若能先严裹足之令复使日游于书城艺苑之中则心地拓开眼界大扩不惟去其外疾并可去其内疾则心境之窄亦可以化矣有此数弊而一举悉可以化惜乎无人能行之亦无人能言之坐使百余兆有用之材弃同朽木岂不哉余虽不敏窃尝有鉴于斯故发为此议敢以质之天下有心人

　　中国宜以切音字振兴女塾说
天生一世人欲其有用乎欲其无用乎则必欲其有用矣人生天壤间愿为有用乎愿为无用乎则必愿为有用矣有用之丈夫通古今悉治乱上为朝廷立功业下为宇内致太平尚矣其次者一邑一官既足以膺民社又其次一能一技亦堪以赡身家求其致此之由未有不自读书识字来者盖识字为读书之本读书为百事之本官不读书无以宏经济民不读书无以博功名凡为丈夫者固不可不读书不识字矣独是中国之字甚伙康熙字典一部不下数万字其常用者亦不下数千字男子十年攻苦熟识无难至于重阃深闺则有不暇及此者一日之间栉沐拂拭去其一纺织缝纫去其一已嫁则提携乳哺烹饪井臼又去其一安得有十年之暇熟识数千字乎字无由识则书无由读书无由读则女塾必无由振兴今者泰西诸国专尚富强广设学校不独男子然也粉黛裙重洋远涉或精于算或精于医不一而足考其由来则女塾之力也我中国民数不下数百兆除士农工商有用之男子二百兆外妇女尚有其半若徒知闺阁事而不结文字缘则终而无用欲结文字缘而终无间暇日则仍为无用何则处闺阁而不知文字大义弗通曷以识节廉忠孝而格致之难精无论矣求文字而不得暇日贯通无望何以分亥豕鲁鱼而精神之徒敝可知矣为今之计当以兴女塾为急务兴女塾当以切音字为急务同安卢戆先生手着切音字一帙字形字义皆取罗马用元音数十字子音数十字又有匈破一法字形固属间易字义备极精详读其字者聪明之人不逾二时便晓庸愚之人不逾一日便晓诚古今来第一快事也诚使翻译成书广铸活版广印报牍盛传于闺阁中又于各乡镇添设女塾专课切音字法异日并可自读不俟师傅解说风化之开应速文义之究愈深格致之功既可从此而入富强之道亦可从此而开矣以二百兆无用之巾帼争胜于数年来有用之须眉其利益不亦伟乎或谓何不用汉文以开女塾庶不堕先王之道余应之曰彼一时此一时若欲墨守成规援古以辩诚迂儒耳盖从前海禁未开学者尚可缓缓用功无妨于事方今各国争奇斗捷欲以汉字之繁琐何异驾下乘之驽骀以追绝尘之骐骥乎笨滞不灵莫此为甚何如舍此十年攻苦之劳以就一日切音之逸此后许多岁月任尔欲学何书欲格何物无不宽闲暇豫孰利孰钝当判然矣余所言切音字者特为妇女计不敢谋及丈夫也明知泥古之人每多訾议是以假巾帼以开风气耳或又谓何不以洋文开女学塾余曰木常求本水当求源木不求本终成朽木水不求源终成污水中国人固当先求中国字也而罗马字切中国字尤极其易且用罗马字以切洋文亦不见其难是罗马为洋文之快捷方式并为洋文之初阶罗马既精由此而习音探洋学翻绎既不舛误旁注及易分明若舍中国之切音而遽求洋文是舍本而求末忽近而图远也我　皇上圣明谋国恩泽加民下有闺秀不少其人何敢忘发议论特念妇女沦风化未开故为之说以备有心世务者之采择焉

　　拟劝金陵都人士创开女学堂启
客问曰盖闻天道扶阳而抑阴人道贵男而贱女孔子系易于坤之文内有曰地道也妻道也臣道也地道无成而代有终子今以创开戒缠足会谆谆为我金陵都人士劝子岂不知夫弊随法立害并利生乎夫吾华阴教闺训失传久矣为妇女者惰若游民蛮如番族幸赖有足一牢不可破之旧习束其身即以约其心子一举而决其防溃其堤解其朿缚而纵之是奚啻傅胭脂虎以翼而助婆龙以云雨也借妇箕帚虑有德色抱哺其子与翁诟语勃溪之声闻于庭脱腹之嫌占于室而今而后率天下妇女而为祸衽席子之肉其足食乎余曰若客所言知其一不睹其二见其外不识其内也仆尝倦谈不能一二其详请略举其凡而客自览其切焉邃古之初元黄肇判氤氤氲氲人皇九头伏羲蛇身修巳背拆而生禹简狄胸剖而诞契此殆天地异禀孕育神圣　古而后罕有闻者后圣继起太任以胎教而育西伯太姒以能嗣徽音而庆百男宣王中兴姜后进谏齐威创霸无盐佐成是知阴助阳女佐男阳施而阴受夫倡而妇随天地之经刚柔之义固万古而不可须臾废者倘阳陷而阴荡男女不正父子无亲则乾坤或几乎息矣仆之创戒缠足会也非以抑阳而扶阴非以贱男而贵女乃将以强吾之赤子而智吾华之丈夫也强之维何在不足智之维何则在开女学堂且夫行远必自迩登高必自卑妻贤者家兴母者子贵反是则恶妇破家其母不贤其子不肖故妻之黠如鼠蠢如豕悍如虎愚钝如木石麋鹿虽其夫为圣贤为豪杰终无以神其化而格其顽所生子女禀其胎气习惯自然其父义方有训亦终以怙过恃爱而流于不才以今日吾华四万万人计之妇女居其半此两万万人中咸不读书识字其有绣阁娇娃略娴翰墨又不过伤春惜别藉美人香草为寄托甚则因此而播丑声于阃外求其读书明理以相夫训子为事者盖万中不获其一而又多狃于旧俗深藏邃室与之谈国门以外五洲教化如闻海客谈瀛洲心疑神骇掩耳而不乐欲闻然则欲强吾华赤子固非去缠足恶习不可欲智吾华丈夫又非开女学堂亦万万不可矧今强敌环伺视眈眈而欲逐逐瓜分中土之谋见诸中西报纸者昌言不讳蔑弃公法弁髦公理咸诋我中华为无教化之国脱令我华民既强且智彼族虽强敢萌是心乎至若中土顽民会匪俗号为可恃之人心者彼族竟欲待之以阿非利加黑奴故智始则以炮火慑之继则以奴隶蓄之固未尝震于若曹而稍存忌惮之意异日彼族因利乘便之举变夏为夷之谋鱼肉我华牛马我华四百兆神明之冑日弱一日日愚一日尚复有重见天日时耶七年之病三年之艾不及今早聘良图强女以强男智女以智男后将噬脐嗟何及乎嗟何及乎

　　论母教关系于一生
人有言曰春秋万法托于始几何万象起于点人生百年起于幼学夫曰幼学不过使自幼入塾至早亦必有六七岁四五岁此四五六七之前则襁褓未离知识未启犹赖为母者之提保抱也小儿知识聪明半由天分半由人教当提保抱之时虽不能教以学问工艺而寻常日用天地君亲等事未始不可渐启发之而教导之也夫若者为父若者为母若者为兄弟若者为姊妹其称呼待小儿非生而知之者也必为母者教之然后父母兄弟姊妹知所区别绝不紊乱然则小儿未入塾之先母教尤不可不讲矣入塾读书为一生之根业母教尤为入塾之根业闻之西书有孩年甫三载见其母致书于其夫孩亦欲致书于其父母教以必读书而后可孩乃坚请入塾意读书可知孩提之童虽无知识天良完苟诱之有道则有关于一生者正不少也呜呼中国女教之不振千百年矣犹是梦梦焉酣睡未醒则已耳苟欲振作精神创兴幼学则当与女教并行夫妇女性情柔顺与孩切近女教兴则抚得其道即小学之师以妇女充之则教道之委曲详尽当必有胜男子数倍者西书妇教不兴则其国必不能昌盛良有以夫
 
　 
卷十三　文教部十三　师友

　　师说　　　　　
夏之蓉

古之师也以道今之师也以艺古之为师者得之于心征之于事本于礼乐诗书达之家国天下大用之大效小用之小效故曰道也今之为师者本之于心征之于言始之占毕训诂终之以文词而其实归于无用则艺焉而已夫人材者所以用天下者也人材之盛衰由师道之得失天下日竞于无用之艺而欲以求古者明体达用之材其不可得也审矣然则如之何而可曰天下之艺衷乎道者也国家以制举业取天下士非以困天下之才使之相率而出于无用也万物之理莫备于六经约六经之旨而明白简易上下精粗本末无不皆悉者莫备于四子书国家以是取士欲其明天下之理见之行事也其不为论说而体制异于古者何也曰以意为断者其说易于纵恣而无以得其归以古人之言为言者则譬如水焉受之以器方员曲折必肖之而不能踰故制举业者所以研天下之心而求古人之意道也非以为艺也今之为师吾惑已六经子史之书其理与四子书相发明者概束之高阁而日取坊闲雕刻流传平庸熟烂之文转相授受窥其意不过以此散漫无町畦易于雷同剿袭而已夫道降而艺识者以为人才忧取夫艺之下而又下者与且其立心如是则不独学殖之荒落而于人世羞耻之事尚能知之者亦鲜矣夫天下不患无才智聪明足以有为之士而当其童之年已沉没于庸师之手迨稍稍知自振拔而时过后学悔已无及其有少年科第脱颖以去者又不知其所学之误直以制举业为无当于用也而因薄夫艺而益而轻夫师则道终不明而天下之人才将益以衰若夫为子弟择师不复审其授受之故而惟取其人之易与而受直也廉彼之用心吾又恶足以知之

　　取友论
孔子言损友益友以取友不可不慎也玉以攻而良兰以湛为美友固学者之所取资然损者多而益者少往往然也而取友之道在韦布之士犹易何也彼之愿友而来者第恐或不如己者耳不如己者在我固失而彼未始不得也我之取友曷尝不取其不如彼者哉如其非不如己也则必其合志者也必其愿共风雨晦明者也必其可与同患难者也彼便辟柔便佞三者之徒亦何求于我而至哉夫此三者之奔趋而至者大概为膏梁子弟耳彼亦何慕而至不过以损者之三乐进焉而子弟败矣夫膏梁且然而公卿大夫乎六月之诗美吉甫之功而终之曰侯谁在矣张仲孝友哉乎诗人之辞约而义当也有一孝友之张仲而吉甫之受社诚多矣大将军有一长揖之汲黯顾不重耶且夫便辟柔便佞亦多非庸人其始进也每夤缘文字以自见萧望之之门乃近一郑朋朋之奏记笔亦可观然迹其反复便辟柔便佞无一不极足以死望之而有余矣马融班固千秋之作者也自融在梁氏而李固诛矣固在窦氏称功颂德祇取殒身焉二君子者非辟耶柔耶佞耶而又何责于朋哉至于大臣当畏罪引嫌之时尤宜阖门谢客深自咎谴田蚡言天下幸而安乐无事蚡得为肺腑所好音乐狗马田宅所爱倡优巧匠之属不如魏其灌夫日夜招聚天下豪杰壮士与议论不仰视天而俯画地臣乃不如魏其等所为呜呼蚡言可谓巧中矣而魏其亦不自防此亦轻通客者之炯戒也

　　与友人论师书　　　　　
钱大昕

日者足下枉过仆仆以事他出未得见顷遇某舍人云足下欲以仆为师仆弗敢闻也师道之废久矣古之所谓师者曰经师曰人师今之所谓师者曰童子之师曰乡会试之师曰投拜之师人生五六岁始能识字稍长则习举业之文父兄皆延师教之父兄曰汝师之吾从而师之非必道德之可师也巫医百工之人皆有师童子之师犹巫医百工之师称之曰师可也乡会主司同考之于士子朝廷未尝许其为师而相沿师之者三百余年然令甲又有外官官小者回避之例则固明予以师之称矣汉人于举主有为之制服者而门生之名唐宋以来有之语其辈行则先达也语其交谊则知己也因其一日之知而奉之以先生长者之号称之曰师亦可也今之最无谓者其投拜之师乎外雅而内俗名公而实私师之所求于弟子者利也传道解惑无有也束修之问朝至而夕忘之矣弟子之所籍于师者势也质疑问难无有也今日得志而明日背其师矣是故一命以上皆可抗颜而为师而横目二足贩脂卖浆之子皆引而为弟子士习由此而偷官方由此而隳师道由此而坏孟子曰人之患在好为人师古之好为师也以名今之好为师也以利好名之心仆少时不免迄今方以为戒而惟利是视则仆弗敢出也足下于仆非有一日之好而遽欲师之仆自量文章道德不足以为下师而势力又不足以引拔足下若欲藉仆以纳交一二巨公俾少为援手则仆之硁硁自守不干人以私友朋所共知仆固不欲自误而亦何忍以误足下乎如以仆麤通经史可备刍荛之询他日以平交往还足矣直谅多闻谓之三益不识仆之戆直得附足下益友之一否惟足下裁察

　　座师门生辨　　　　　
康乃心

商海梁药亭先生佩兰中丁酉解元与京师一巨公号同学兄弟交好甚笃梁自丁酉至戊辰绝意仕进已三十余年巨公恳招之入都令载试礼部是岁巨公适典试事梁成进士登科后梁以门生礼来谒巨公徘徊微顾曰吾辈老兄弟奈何既而曰否者当先拜故人遂彼此为四拜礼若断前好者拜已受梁拜如师生仪河山氏曰君臣之道重于朋友万古之通义也然所谓君臣者经礼曲礼纲常名教之大闲耳若夫受爵公朝而拜恩私室则私也非公也至于友谊为重矣国家之制以座师门生称者例有禁非有必不可解与夫万不可逃之义也方巨公之招梁也何为乎以其故人宿儒也而恳之试同学之雅以人事君之诚也出其门而弟子之是以朝廷之爵位为一己之德名利之媒也且二人之不为好友也无论矣如曰布衣同学数十年而以四拜者尽之弃置若骛焉则其为友也亦仅矣安坐而受拜以故人为弟子是戕友也是欺名也有所为而招之以试是以故人为名而植党朋比以为实也无一而可者也且夫巨公之所以重梁者岂仅以门人弟子为贵哉巨公之为门人也亦已名矣必曰彼名士也而吾能录之夫与其以名士而弟子之之为荣也无宁以名士而友之而兄弟之之为尤重且大也汲长孺曰使大将军有揖客顾不重耶嗟夫世风之降也罔上行私一以富贵利达为归巨公故称雄杰而亦不免焉则流俗之卑鄙古道之无存也抑已久矣

　　欧阳生文集序　　　　　
曾国藩

乾隆之末桐城姚姬传先生鼐为古文辞慕效其乡先辈方望溪侍郎之所为而受法于刘君大櫆及其世父编修君范三子既通儒硕望姚先生治其术益精历城周永年书昌为之语曰天下之文章其在桐城乎由是学者多归向桐城号桐城派犹前世所称江西诗派者也姚先生晚而主钟山书院讲席门下箸籍者上元有管同异之梅曾亮伯言桐城有方东树植之姚莹石甫四人者称为高第弟子各以所得传授徒友往往不绝在桐城者有戴钧衡在庄事植之久尤精力过绝人自以为守其邑先正之法襢之后进义无所让也其不列弟子籍同时服膺有新城鲁仕骥絜非宜兴吴德旋仲伦絜非之甥为陈用光硕士硕士既师其舅又亲受业姚先生之门乡人化之多好文章硕士之从有陈学受蓻叔陈溥广敷而南丰又有吴嘉子序皆承絜非之风私淑于姚先生由是江西建昌有桐城之学仲伦与永福吕璜月沧交友月沧之乡人有临桂朱琦伯韩龙启瑞翰臣马平王拯定甫皆步趋吴氏吕氏而益求广其术于梅伯言由是桐城宗派流衍于广西矣昔者国藩尝怪姚先生典试湖南而吾乡出其门者未闻相从以学文为事既而得巴陵吴敏树南屏称述其术笃好而不厌而武陵杨珍性农化孙鼎臣芝房湘阴郭嵩焘伯琛浦舒焘伯鲁亦以姚氏文家正轨违此则又何求最后得湘潭欧阳生生吾友欧阳兆熊小岑之子而受法于巴陵吴君湘阴郭君亦师事新城二陈其渐染者多其志趣嗜好举天下之美无以易乎桐城姚氏者也当乾隆中业海内魁儒畸士崇尚鸿博繁称旁证考核一字累数千言不能休别立帜志名曰汉学深有宋诸子义理之说以为不足复存其为文尤芜杂寡要姚先生独排议以为义理考据词章三者不可偏废必义理为质而后文有所附考据有所归一编之内惟此尤兢兢当时孤立无助传之五六十年近世学子稍稍诵其文承用其说道之废兴亦各有时其命也欤哉

自洪杨倡乱东南荼毒钟山石城昔时姚先生撰杖都讲之所今为犬羊窟宅深固而不可拔桐城沦为异域既克而复失戴钧衡全家殉难身亦欧血死矣余来建昌问新城南丰兵燹之余百物荡尽田荒不治蓬蒿没人一二文士转徙无所而广西用兵九载盗犹汹汹骤不可爬梳龙君翰臣又物故独吾乡少安二三君子尚得优游文章曲折以求合桐城之辙而舒焘前卒欧阳生亦以擦死老者牵于人事或遭乱不得竟其学少者或中道天殂四方多故求如姚先生之聪明早达太平寿考从容以跻于古之作者卒不可得然则业之成否又得谓之非命也耶欧阳生名勋字子和殁于咸丰五年三月年二十有几其文若诗清缜喜往复亦时有乱离之慨庄周云逃空虚者闻人足音跫然而喜而昆弟亲戚之謦欬其侧者乎余之不闻桐城诸老之謦欬也久矣观生之为则岂直足音而已故为之序以塞小岑之悲亦以见文章与世变相因俾后之人得以考览焉

　　友说　　　　　
姚文栋
  </div>
  <div class="pagination">
   <a href="皇朝经世文统编_page54.html">
    上一页
   </a>
   <span>
    ...
   </span>
   <a href="皇朝经世文统编_page50.html">
    50
   </a>
   <a href="皇朝经世文统编_page51.html">
    51
   </a>
   <a href="皇朝经世文统编_page52.html">
    52
   </a>
   <a href="皇朝经世文统编_page53.html">
    53
   </a>
   <a href="皇朝经世文统编_page54.html">
    54
   </a>
   <span class="current-page">
    55
   </span>
   <a href="皇朝经世文统编_page56.html">
    56
   </a>
   <a href="皇朝经世文统编_page57.html">
    57
   </a>
   <a href="皇朝经世文统编_page58.html">
    58
   </a>
   <a href="皇朝经世文统编_page59.html">
    59
   </a>
   <a href="皇朝经世文统编_page60.html">
    60
   </a>
   <span>
    ...
   </span>
   <a href="皇朝经世文统编_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
