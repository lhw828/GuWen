<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 205 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 205 页/共 219 页
  </h1>
  <div class="content">
   一境内有开通之干河。近河田地有水。可以直泄入河。隔远者不能俱入。必须开一小沟。以达干河。其沟或就地势洼下。或向有旧沟古河。或道路两旁小沟。均可开通。泄水入河。其沟宽自三四尺至五六尺不等。深自三四尺至五六尺不等。附近有池塘者。引其流入池塘。

一附近无开通之大河。则择其通流之处。另开大沟。宽自七八尺至一丈不等。长则以水入大河为度。大沟既开。水有去路。然后逐节开小沟。以达于大沟。小沟不拘长短。总以达于大沟而止。中间有高阜山埂不能存水者。则不必开沟也。如系湖荡不能筑圩围田者。仍留为蓄水。亦不必开沟泄水。与水争地也。凡黄河滩地。不可开沟筑圩。

一开沟之土。务散铺于两岸地内。以成平坡。不碍种植。不可堆于沟旁。又成土埂。阻水不能入沟。且恐随后卸入沟中。将沟淤塞。其附近有低洼处可以堆土。不散地内者更好。如现有麦苗之地。其土尤须酌量散铺。不可多压麦苗。

一路旁开沟。即将土堆积路面。俾沟日以深。路日以高。但须垫于坑洼及低平之处。取其平坦。不可专堆高处。又成土埂。亦不可随意乱堆。坑陷难行。

一道路可以两旁开沟。两沟泄水。更为有益。如道路低洼。则即以道路作沟。于边旁高处别开为路。如有一面原系高埂高坡。难于成沟。则止须就低洼一面开沟。或上半节于东面开沟。下半地高。不能开沟。则移于西面。但须路中驾一小平桥。俾水仍通流。无致壅积。路旁原有沟塘。则不必再开。

一开沟不拘长短纵横。总期水有去路。如中间遇有十字路。则须驾桥。桥下水仍通流。其桥或石或木。均须铺土。以便车行。虽非通衢。而为农人车载粪草赴田之处。亦须驾桥铺土。不可因开沟而阻行车也。

一地土洼下。或涸出湖荡。则开沟以泄水。即以开沟之土。筑为圩岸。以作围田。每围自五顷以至二三十顷。不可太少费繁。其圩岸三四尺不等。总期可以御水。

一凡筑圩围。均于圩根设立涵洞。旱则引水入田。潦则放水外出。其涵洞或用砖石圈砌。或用烧成瓦筒。埋于土中。扬州淮安所属。湖荡相连。多有宜于圩围之处。此外凡有低洼荡地。逐一照行。其原系平坡旱地。则止须开沟泄水。不必定筑圩围也。

一去冬今春所挑之河。其土现皆散堆河岸。俨同土牛。乘此未曾冲散。加工收拾。补缺铺平。以成子。撒仍草子。明春生草。便为圩岸。既资捍卫。又免雨水淋漓。行人践踏。仍落河中。有淤河身。如防内水涨满。则酌缺口涵洞。为泄水出外之计。

一此次各处开河。用帑至数百万。原为工大费多。民力不能兴作也。今积水皆有去路。其开沟筑圩。原以农民修治田功。俾久弃之旷土。变为常稔之美产。佃户出力。田主给以口食。定例已久。不便请动官帑。果有长大沟洫。或宽大圩围。此中贫富不一心力不齐者。准借给口食。每土一方。借银二分。通力合作。计口成功。所借之银。于田主名下。分作三年扣还。凡有借者。田主土民公议。连名赴县具领。地方官定议详明候示遵行。工本无多及众擎易举可以力作者。不准滥借。

一开通路沟。则按路旁之田出夫。其平地开沟。则按泄水之田出夫。均不得视同官工。派之通县。有捐资及捐口食以开沟筑圩者。详报分别优奖。

一开沟筑圩。须公议田主。或耆老。分段督率。不可出票差役管押。有需索饭食等费。官司不时往来查验。有地棍阻挠者。禀官究处。以上各条。无非因地制宜。随势利导。在小民原可自为计及。只恐无人指示督率。官司不暇处处晓谕。一切听民夫随意混挖。枉费工力。或相争执。事无实际。故此开列晓谕。官民土庶人等。各宜凛遵。

　　水利条规十则　
　　　　　　　　　　　　　　　　　　　　　　　　庄有恭

一应浚工段宜先钉桩牵绳量定也。查此番开浚河道。原期河道深通。畅流无阻。但恐偷减工程。办理草率。应令地方官将估计应开各段。务必两岸钉桩。在于老土为准。牵绳坠下。定至水面若干尺。水面至河底若干尺。应挑土若干深。登记册内。并于两岸钉立信桩。灰印标记。嗣后收工。看明原钉各桩灰印有无更动。再照前法。将绳对岸牵平。中间吊绳坠下。除去原空水面尺寸。则挑深若干。显然易见。而偷减土方之弊可杜矣。

一募夫应照业食佃力之意。酌雇应役也。某县工段若干。需夫若干。核计土方之后。即有定数。地方官必将实征堂簿吊齐内署。查明通邑田亩顷数。计亩计夫。核有定则。并谕令各业户将圩号各佃姓名。据实开呈。按其佃田之多寡。核其应役之夫数。斟酌公平。均匀雇募。定额之后。即将通邑需用人夫数目。按照都图。明白出示晓谕。庶胥役无苛索折干之弊。而业佃无偏枯派扰之累矣。所有应设夫头。即于所雇夫内二十名设一夫头。散夫责成夫头管领。夫头着落圩甲保领。如有诓银逃逸。均可着落根追。其各夫夜间歇宿之处。或庙或船或厂。均于工所附近设法安置。即于估工时先为勘定。以免临时周章。

一督工应责成委员以防偷减也。贴坡垫崖肥腮鼓腹诸弊。有一于此。不惟丈尺短少。水流不畅。而所贴所垫之土。一经雨淋。仍复坍卸河内。然此等诸弊。苟非书役圩保。欲图敛派银钱。串通夫头。主持卖工。互相包容。愚民亦断不敢为此。是惟在督工之员。清洁自好。明白劝谕。悉心查察。如有前弊。查确。知会地方官。将该犯等分别枷号工所。候通工完日。从重发落。设委员不能禁除。经上司查出。或于收工之日。丈尺未足。验有贴坡等弊。除将该委员轻则记过。重则参革外。仍拏原办人夫着办。并将原办书役等照前议枷号发落。若委员布置得宜。俾书差等不敢舞弊。照依估定丈尺如式完竣者。随时先请记功。以示鼓励。

一散给夫银应责成地方官。并须明白晓谕以免扣短也。某县工段若干。应领帑若干。行知该地方官赴司领回。即传集董事夫头。当堂亲自分发。不得假手书役。仍须将逐段估定土方。自某处起至某处止。长若干丈尺。共估土方若干。每方工银若干。共估土方银若干。车水银若干。打坝银若干。每银一两。折钱若干。明白晓谕。俾使董事人夫。共知应领之数。其董事夫头有无扣。仍不时亲问各夫。如有扣短。立即究追枷示。该董事如果实力办理。依限早竣。地方官给匾嘉奖。以励勤劳。

一河水戽干宜先开水线收束积水。以便挑竣查验也。查河底积水戽干。即于河心正中。挑水沟一道。工头直达工尾。宽三尺。深三尺。若河底再挑深一尺。即将水沟亦加挑一尺。此水沟一道。既可以验河底平与不平之绳尺。即或天雨及河内渗水。皆有归积。一处车戽。通工即干。无碍两岸挑挖。工竣之后。仍须将水沟查验。如有淤滞不流之处。即可知减挑尺寸。随令补挑。务令线道流通。方可决坝。

一挑河人夫应按段分工。以专责成。以分勤惰也。人夫众多。勤惰搀杂。若不分定小段。难以按名考核。滥竽多而勤者亦惰矣。应于每段之内。将前议二十名设一夫头。划为一小段。用小号橛签钉段首。上写夫头某人领夫二十名。每名分土方若干。长阔深几丈几尺。限几日完工。先完者先归字样。另每夫五十名。佥一圩长。专司督领。则人有专责。勤惰易明。此段人夫。断不肯为彼段挑土。而委员查工点夫。只须于河边往来。查看夫头某人段内。现在挑土者几人。土几人。一目了然。不必停工而后点夫。即圩甲雇夫数目。按段核计。亦难偷减也。

一挑起之土应堆贮新岸十丈之外。以防淤积也。查挑夫贮土。乐近惮远。即工员亦但期副限。利于贮土近便。则往来较速。不知贮土近便。则雨水淋泻。人畜践踏。不久仍滚落河中。渐归淤积。而原挑丈尺之工半废矣。且向因田与岸平。致田主年年培筑。田边占出河面。今应除挑宽河面之外。再十丈。将挑起之土。堆贮于此十丈之外。先画双条灰线。贮土于灰线之中。务要缕齐。一带如堤。不得任听乱倾。高低凹凸。应责成工员。勤为照看指示。令其如式倾贮。如离河太近及不如式。责令该工员另办。所有堆土之堤及堤外之路。如原系侵占者勿论。有粮者查明豁除。其堤应永。不许铲除。务使堤高于田。将来脚割。只许帮堤使高。不许弃于堤外。则积土既免滚落河中。且可以杜侵占。亦可以防水患。于低田尤宜。一举而数善皆备。勿视为烦苛细故也。

一筑坝应看水势缓急。办理合法。庶坚固以保巨工也。溜水之河。坝基易走。应照埽工之法。两岸层层帮埽。以次压土。渐渐夹至河心。旋备大埽合龙。其水势平缓之河。当于拦河用桩。两行密钉。如坝脚阔一丈五尺或一丈。则顶收窄一丈或六七尺。排桩钉断河身。用大长木横拦。紧扎篾缆。再以芦席贴桩。中间筑土成坝。必期坚固。不漏水眼。则无坍卸之虞矣。

一工竣验明开坝。应先安置挑坝余地也。查分段开河。工竣之日。必需通工验明。处处合式。方准开坝放水。在水面坝上之干土。自不难挑起上岸。惟在水内之坝土。虽用力捞挖。势难尽净。应彷照前人遗法。于坝内靠脚开挖深潭。如坝土高阔一丈。须于靠坝挖深二丈。使坝内不能挑挖齐平之土。经水一冲。归入深潭。可与河底相平。不致高低有碍行舟。而水道亦得畅流无阻矣。

一估计造册。应檄委专员协同地方官核实办理也。各河港应开宽深之处。固已勘定。其宽深丈尺。亦经委员牵量册报。但土方确数。必须委员协同地方官覆勘。核实确估。且其中不无因地就势。酌量通变之处。应先委谙练佐贰四员。赴各县协同覆加勘丈。核实估计土方银两确数。连衔造册通报。庶工归实用。帑不虚糜。

　　筑堤事宜状　
马逢皋

为筑新必须补旧。恳乞通行沿江地方。各立堤长堤甲。编造夫。以固堤防。以全民命事。切照安陆一郡。襄江水面。高于湖田。春夏水涨。堤防不固。田产庐室。竟付波涛。　国计民生。两受其困。故曰此处以堤为命。防堤甚于防盗。盗之为害。不过一家二家。以至数十家而止。堤口一决。汹猛奔溢。不知几千里也。蒙各宪台轸念民生。于顺治十一年委职修筑。卑职于十三处决口。俱经历到。见其倾圯崩塌者固多。而低矮卑薄。虽云未坏。已有必坏之势者。亦正复不少。若止筑新而不补旧。此处纔完。彼处复决。徒竭官心民力。无抵于巨浪洪波。非胜算也。治堤有如治痈。左溃右溃。总是一溃。与其备药待敷。不若消弭其毒。使之不溃之为愈也。如向见某某等地方。不下数十百处。凡此皆就卑职巡历所及者而言。其余未知未见者。又不知凡几矣。除已行州县委官差役帮补修筑外。其应行事宜。请略陈大概。数年以来。州县印官。俱以筹需措饷为重。佐贰管水利官。又有催办解运等事羁身。未及分心堤务。有紧急溃决之口。即为修筑。亦不过急则治标而已。圩长一年一换。止图了事。经承承票坐差。志在索钱。竭有限之民膏。填无穷之巨壑。此修彼决。害无已时。虽云洪水为灾。亦人力不及之所致也。故此处州县等官。十分精神。当用六七分于堤工之上。有堤然后有田。有田然后有耕获。有耕获然后上完　国赋。下养民生。不然。民穷财尽。州县官即有经济。当于何处施之。或曰军需为重。固不知堤塍一节。乃军需所从出也。故卑职有筑新必须补旧之议。补旧之法云何。一曰立堤长。二曰立堤甲。三曰编定就近夫。四曰严州县印佐等官考成。

夫修堤官事也。何用立堤长堤甲及夫。止因州县印官。政繁事冗。无暇巡历。佐贰管水利官。亦有解运催粮等公役。平时不暇查阅。及至堤决往视。则已晚矣。至于经承坐差。则皆以有利而为。未可以此事信任之也。必选近堤百姓田多殷实者为堤长。人情无所利益。多不乐为。必免本家一切差徭。如采买解运勾摄帮费之类是也。每一堤长。管五堤甲。堤甲选有中人之产年力精壮者充之。优免本家差徭。一堤甲。管十夫。夫亦免本家差徭。势必争充而竞进矣。每五里立一堤长。一里立一堤甲。十夫分派段汛。有事则齐集护救。无事则更番看守。不时铲伐荆棘。补倾塞颓。小工自修。大工飞报该管衙门。于夫之外。别起人夫。已报不修。官司之过。应修不报。堤长堤甲之过。长甲应修不报。卑厅及州县官径行参处。卑厅及州县官闻报不修。各上台即行纠治。倘州县官不听约束。许卑厅揭参。卑厅督催不力。听上君参处。苟称厥职。即以此定其考成。五里以至百里。百里以至千里。人人如此。处处如此。有事救护。无事加帮。服药于未病之先。消痈于不溃之日。因时补塞。逐年加治。行见高者益高。厚者益厚。集众力为堤防合。沿江无缺漏。虽有狂润巨浸。如天堑何。即或小有倾颓。亦不过零星数处。决不似今岁之在在皆崩。口口待塞也。至于修堤之举。或应独修。或应协修。或按亩起夫。或按粮起夫。受害之处宜多派。不受害之处宜少派。道府公议。一报即定九月起工。失事之堤。甲长及该管官与该经承。各治以罪。如此则法严堤固。一劳于前。而永逸于后矣。何至如决信一闻。仓皇失措。以权授吏胥。听其舞文作弊。轻重在手。民田止造里排。官田止造总甲。总甲不列花户姓名。贫懦者数十亩不免。豪强者即千百亩亦无干。修堤一次。徒为奸蠹作生涯。折夫入己。修筑不坚。则下年又有补治。官民之灾异。反为若辈之祯祥耶。至于乡绅举贡生员及各衙门差承书吏。又不能无说焉。如选立堤长堤甲夫。吏书差承。一身难充两役。本身应免编派。绅衿举贡生员。当示优礼。各本身亦免编派。然止免本身。其族人家人及佃户。概不准免。此就选编堤长堤甲长夫而言。若夫堤溃口决。事出非常。自当别论。或应独修。或应协修者。则不论绅衿衙役。俱按田出夫。不免编派。每田五十亩。每粮一二石。出夫一名。修堤不比他事。为时止有三冬。春水一至。即有工不能施。故用功宜力。督工宜严。视三冬为一日。急急趱成。始不偾事。卑职历任十月。博稽采。以及身历亲尝。而始成此愚论。非臆说也。卑职前议。欲派沿堤殷实之家。季出工食。给堤甲长。为守堤心力之资。徐思日久弊生。后人不知立法本意。指公为私。徒滋口实。今熟思之。惟有沿堤栽杨柳及各种易植之树。俟其长大。听各堤长堤甲砍作柴薪。官不得取。民不得伐。一则俾管堤之人稍有利益。而不致徒劳。一则令树根盘结。岸土益坚。永无崩塌之患矣。卑职仰体各宪台为国为民之至意。矢此愚衷。为地方办此实事。仰祈宪鉴行府。再为酌议。择其可取者。镂板传示。以便永远遵行。则刍荛一得之愚。　国计民生。亦不无小补也。

　　牛犁起土车运状乾隆四年　
陈宏谋

全直疏浚积水。已蒙宪台覆奏。并分款檄行。现在陆续查造估册。先期具详。一俟春融。即可兴工。此项工程。全直州县。在在有之。加以南北等运河各堤。亦于明春兴工。工程浩大。需夫孔多。虽值农闲之时。恐亦不敷力作。雇募既属艰难。工程又难告竣。苟可稍省夫力。自当多方举行。除运河各堤工照旧募筑外。查疏消积水案内工程。挑挖河渠者十之七八。帮筑堤岸者十之二三。其挑河又多系平地取土。尝考昔人于旧河中挖出大犁头。即悟用牛犁土之法。其法先将应开之河。量明开宽丈尺。画出界限。然后用重大铁犁。驾以二三牛耕之。铧宽一尺五寸。长二尺。舌一尺二寸。壁宽一尺。高一尺二寸。牛须穿鼻。方能控驭如法。驱驰任力。每一往回。可长三十丈。宽二尺。如此五度。得约宽一丈。约深一尺五六寸。计之。得土四十余方。比之人夫。用掀取土。其力已省。土既开。再用宽大木掀。装入大车。用牛马运送。如佃民出粪之法。运于堆积之处安放。比之用筐土运送。其力又省。凡平地开河。正可遵用此法。且运土数十丈之远。例加运价。明岁挖河。多在宽大旧河中挑挖沟渠。现奉宪台条款。将土远运于老岸。不得堆于河身。但运土太远。不给运价。夫力不胜。若给运价。为费不赀。今用车装土。用牛马拉运。尤便远运。虽近在百丈内外。不能用牛马大车。亦可用木箱小车。以手推运。亦较筐为省。现在运河筑堤。亦偶用箱车之法。而于平地挖河。远送方土。尤为相宜。开深之后。再依收分。削整齐。测以水平。务求通畅。以免梗阻之患。所有牛只车辆。四乡无处不有。俱可计日租赁。不得派累里民。且查兴工之际。多在二三四五等月。此时牛只无需耕作。即三月间有布种膏粱黍谷糜子等项之需。而驴头马匹。尽可为用。实不专藉于牛力也。惟头一项。直省地土虚松。不用深耕。现在之铁。短而且薄。不能深入起土。必须另造宽长重大者。方足资用。计赁牛只车辆造雇夫各费。较之计土论方。无所为损益。然以牛代人力。以车运代筐。一牛一车之力。可抵十人以上之工。可以稍纾夫力。又可速竣工程。似为两益。拟合详情批示。先行通饬各属。预为备办牛车辆。以待将来照此挑挖。此专为节省夫力起见。其开销仍照土计方。庶可随宜办理。事无掣肘。是否可行。合请裁夺

　　疏河筑堤工程记　
汪志伊

今天下论筑堤疏河之弊者。莫不曰虚报丈尺。偷减工夫。而所以稽查虚报偷减之弊。往往临事茫然者。无他。不察无弊之原则失之浮。不立厘弊之法则易于混。且不亲身周历。逐段勘丈。则亦不能使承办之员无所欺饰于其间。湖北江陵等州县。河道淤塞。堤塍漫溃。连岁以来。民田被淹。仰蒙　　皇上轸念民艰。俯准将淮商捐银五十万两。作为防堵疏消之用。予钦承　　恩命。夙夜敬懔。亟思有以仰副　　宸衷。凡于验收堤工时。必先派役执画有丈尺之二杆。立于堤基之内外。将杆头长绳。横牵平正以量之。则堤之身高面宽基宽各若干。是否与估册相符。立时俱见。至堤身陡削。易致冲刷。必以二五收分为准。复将绳自依堤直垂以量之。则躺腰之弊亦见。又将绳自堤面横牵至两边以量之。则洼顶之弊亦见。甚至堤身之高。不及原估尺寸。转将堤旁挖深。以冒为高者。然距堤脚十数丈外。尚有未挖之处。形迹可验。一与新挖之坎较量高低。则挖深冒高之弊亦见。至筑堤向例。以土一尺为一层。必得层土夯硪。连环迭筑。始能融结坚实。而欲验其结实。则以锥试不漏为度。今用长铁锥于堤顶堤腰锥试。拔出即以壶水灌之。土松者水即不能久注。则杂用沙土及不加夯硪之弊亦见。又如低薄旧堤。迎溜顶冲。必须加高培厚者。往往将原有旧堤。指高为矮。指宽为窄。以为加倍冒销之地。然旧堤必有草根。盘结深固。择一二处。饬役挖见草根计算。则矮窄之弊亦见。又如危险旧堤。及漫溃缺口。加筑新月堤者。其新月两头。必连旧堤。谓之搭脑。往往不按旧堤斜坡。扣除新堤搭脑土方之半。一经饬役丈量计算。则掩旧为新之弊亦见。又有报取土。在数十丈及百丈以外。每土方浮开倍夫一二三名者。随查明取土坑坎。饬役亲同丈量。虚实不能稍混。则诡称远土。浮加倍夫之弊亦见。又新筑堤塍。间有原旧土坑。新冲水潭。必须慎筑以为堤基者。往往因此虚报坑潭。希冀朦混。除堤外尚有余存故可凭。应准开报土方外。其称压在堤下不可见者。即于环观百姓内。择其土著朴实之人问明。则无为有之弊亦见。至于收验挑挖淤河之工。必查其原估面宽若干丈。底宽若干丈。以一长绳按其丈数。上系红线数条。下临于河面河底。用两役执绳于两岸分行。则面底宽窄之弊。不能混也。甚至河底河面。如式开挖。而河岸半腰。形如鼓腹。一经水刷。必卸成淤。饬役即于鼓腹处抽挖三四寸宽小沟一道。俾与上下相平。然后量计。即知其少挖若干方。则两岸鼓腹之弊。不能混也。又或于估挑淤河之初。往往将原有旧河。指广为狭。指深为浅。并将浮草刨除。以为挑挖冒销之地。然草木虽刨。而根株犹在。萌茅复生。据此驳诘。并将新挖未有萌芽之处。指出起讫。比较分明。即无可置辨。则其狭浅之弊。不能混也。又或于工头工尾。如式开挖。其中间段落。有渐高渐低。巧为偷减者。饬令先行放水铺塘。以数寸为度。不得过尺。俟水面一平。而底之高者立见。则间段偷减之弊。不能混也。又挑河淤土。往往就近抛弃滩岸之旁。必致水来冲卸复淤。此可一望而知。饬令集夫搬运河岸之上。则图省人工。就近抛土之弊。不能混也。以上皆各州县筑堤疏河之弊。予当验收时。即于承办官所呈工段清册内记明其虚报尺寸者。即扣除不准开销。其偷减夫工硪工者。则勒限严饬补足。至所筑堤工及所谓河工若干丈尺。显而易见。本难弊混。亦复饬役执步弓于舆前。按步丈量。高声数报。尚与估册相符。嗟乎。此次疏筑之工。仅工段之长。尚无弊混耳。使非奉有亲赴验收之　　旨。恐工段之长。亦将与高宽深而同滋弊混也。且非舞弊之原察之详。厘弊之法立之密。并于工竣时仅照向例委勘。而不亲赴验收。恐报销时亦惟有任其欺饰而无凭驳诘也。于戏。积掩至二十年之久。役夫至千百万之多。若犹费徒虚糜。工无实效。其何以挽小民沉沦之苦。而副　　圣主兴利除害之心耶。故记之以告后之念切民瘼者。

　　查禁茭芦占塞河道示　
庄有恭

大湖为东南巨浸。三江为传送尾闾。潴受不宏。则来水无归宿之地。宣泄不快。则去水有阻阏之虞。泛溢侵淫。自古为患。此实吴中之大利大害也。上年秋雨稍多。湖水顿长。旬日之内。陡至丈余。漫溢田畴。兼旬不退。时本部院犹任浙抚。曾亲历嘉湖。周遭察勘。目击滨湖溇港。茭芦弥望。询据绅耆。咸称干暵之年。湖滩呈露。滨湖之民。即于其中围筑埂岸。种植茭芦。草生之处。即有滟泥淤积。不数年中。渐图围筑成田。因致湖面被侵。港身日窄。浙水归湖之路如此。则其自湖入运。自运达江。由江归海之处。情形自必相同。因遣浙员来赴苏松。体察下游一带形势。缘事在隔省。先议将归湖港道。大加开浚。适逢　　恩命。调抚江苏。下车之日。即为博访周询。并分委人员。由干达支。寻源竟委。勘悉湖河壅阏情形。察其受病之由。皆与在浙时所见所闻无异。今浙省归湖港道。已奏明办理。所有本省归江归海应办事宜。亦经本部院奏明。奉有　　俞旨。并　　敕将植芦插簖有妨水道之处严行查报。不可少存姑息。兹查得吴县之鱼口大缺胥口。震泽之吴家港中港南仁湖诸处。皆为娄松二江受水之源。中间石湖澹台庞山淀山王墓九里诸湖。及白蚬三泖等处。亦皆系承受太湖来水。以为传送之区。今皆被居民围筑侵占。芦墩草渚。岁积月增。以致来水则容蓄无所。去水则阻遏不行。一逢水潦之年。便致沃野平畴。普遭淹没。以一人一家自私自便之图。而令通邑通乡。并受其害。兴言及此。殊可痛恨。除现在分委人员。前往各处查督铲除外。合先出示晓谕。为此示仰苏松太各属绅耆士庶业佃乡保人等知悉。示到各将种植茭芦。占塞湖河之处。无论大河小港。已未报升。限一月内自行尽数铲除。毋许少根。仍致蔓延。所筑围埂。并行拆毁。捞挖净尽。已升粮额。准予豁除。从前所得草利。免其追究。如敢顽抗不遵。及经委员查督。尚不实力铲毁者。立即治罪。如事干投托绅衿势要。亦即分别参革。从严办理。并查历年所得花息。尽数追征。地保经胥。有敢串同庇匿。一体治罪。本部院钦遵查办。无非为水乡泽国。永计安全。该士民等。各宜善体此意。自相劝谕。毋致本部院必以三尺从事。

　
卷一百七工政十三直隶水利上

　　畿辅八府地图记　
陆陇其

康熙甲子有诏命天下考正山川之图。井陉道佥事李公。分查保定真定顺德广平大名五府之地。天津道朱公。分查顺天永平河闲三府之地。既。乃合而为图以上。陇其备员俗吏。得纵观焉。畿辅之水。惟永平之滦渝诸河自入海。其余皆归于卫白二河以入海。卫发源河南卫辉府辉县苏门山百泉。流经直隶浚县滑县内黄大名县。过大名府城。南折。东经山东馆陶县临清州为运河。至天津而入海。白河又名潞河。在密云县南十八里。自密云过怀柔顺义通州香河武清。至天津三岔口。与河合流入海。大名之水如洹如淇。皆自入卫。顺德广平之水。如滏阳如漳。皆经大陆。会于滹沱以入卫。真定之水。如滋如派如滱。保定之水。如漆如易如徐。皆会于任邱县赵北口之四角河。又东至霸州保定县为玉带河。顺天之水。如拒马如琉璃。皆会于浑河。合玉带河而入白。滹沱河在真定府城南八里。发源山西太原府繁峙县。由鴈门流经直隶灵寿平山。遶真定府城南。历城晋州束鹿。至冀州会滏漳二河。过衡水武邑武强。至河闲府献县为二支。一东流为盐河。一南流交河县。抵青县岔河口入。漳河在成安县南五里。有清浊二水。浊漳发源山西潞安府长子县西发鸠山。清漳发源山西太原府平定州乐平县。流至河南归德府武安县交漳口。合流至磁州三台口。一支东流。入直隶广平府成安县。经肥乡抵曲周东南一里。合滏阳河。一支北流。入邯郸县。经永年至曲周。会滏阳河。历鸡泽平乡任县隆平宁晋至冀州。合滹沱河。滏阳河在广平南五里。发源河南彰德府滋州神山。流至邯郸县。会渚沁二水。由永年抵曲周。会漳河。大陆泽一名广阿泽。受水之处。在任县巨鹿隆平宁晋一带。每水发时。浩淼无际。禹贡所谓大陆既作者是也。赵北口之四角河。在任邱县西北五十七里。一接高阳河。一接长流河。一接白沟河之一支。流过赵北口。由柴火淀入玉带河。玉带河在保定府北城外。接柴火淀。东流会浑河合流。又分四支。曲折流入信安河石城淀慈老淀落坡淀黑母淀四角淀文尔淀。总汇三角淀归白河。高阳河在雄县城南二十里。上流即猪龙河。至雄县名高阳河。由莲花淀入四角河。龙河在新安县南十六里。上流即布里河。至新安名龙河。布里河在高阳县东二十里。上流即杨村河。至高阳名布里河。杨村河在蠡县南十里。上流即滋沙滱三河。自祁州三岔口合流至博野县境。名蟾河。至蠡县名杨村河。滋水在真定府城东北三十里。发源山西大同府灵邱县枚回山。流经直隶灵寿行唐真定城无极深泽。至祁州三岔口。合滱沙二水。沙水即派河。在新乐县南关外。发源山西太原府繁峙县白坡头口。流经直隶阜平曲阳行唐县新乐定洲。以至祁州三岔口。与滱滋二水合流。滱水即唐河。在唐县西南二十里。发源山西大同府灵邱县。流入倒马关。经直隶唐县西南。过完县曲阳定州。至祁州三岔口。合[滋](磁)沙二河。定州北十里有清水河。发源白龙泉。流至城北。入滱水。俗亦谓之唐河。白沟河在新城县南三十里。由定兴县南流来。在定兴河阳渡。系涞易沙三河会流处。俗名北河。经容城至雄县城南。东流矛儿湾。入玉带河。一支由容城县分流。至雄县西三里名黄湾河。又经新安流入四角河。

涞水即拒马河。在涞水县东三里。发源山西大同府广昌县。流入紫荆关。过易州西北界。至房山县境。分为二支。一东流涿州。经固安县东南入浑河。一南流涞水县。经定兴新城入白沟河。易水在易州南三十里。发源易州宽中谷。流至定兴县北河村。合拒马河入白沟河。沙河即遒拦河。在涞水县西十五里。发源本县平乐山。流至定兴为沙河。入拒马河。长流河一名长沟河。在新安县西南五里。上流即徐水雹水。合流至新安。名长流河。徐水在安肃县南四十里。又名顺水。发源易州广昌县。经五回岭。流下为雷溪。至满城县为大册河。至安肃为徐河。过清苑折东。与漕河一亩泉方顺河合流。达安州城北为依城河。至新安。合雹水为长流河。瀑河在容城县西南十二里。即雹水。自安肃流至容城。下流安州新安入长流河。浑河即桑干河。在宣府西城南十里。发源山西朔平府朔州之旧马邑县桑干山。金龙池。接山西天镇卫。流入直隶宣府镇西城东城深井堡保安州矾山堡缙山下。名缙河。南流名合河。经沿河口。流至宛平县卢沟桥。俗曰浑河。达固安县境。南分一支入新城县。东转流入霸州。一支顺流又分岔。复合流入霸州。遶城东南。名通济河。流入玉带河。大抵千流万派。而卫白二河其纲也。入卫诸水。滹沱其纲也。入白诸水。浑河及赵北口之四角河其纲也。以禹贡之言之。在畿辅者有泽水。有大陆。有九河。有衡漳。有恒卫。大伾山在浚县东南二里。不与西北诸山相接。大陆即任县巨鹿隆平宁晋之大陆。衡漳即合滏阳滹沱之漳也。恒水在唐县西七十里。俗名横河。发源恒山。北合经县。西南流入潞水。或以为即派河者非也。卫水发源灵寿之良同村。东南流四十里。入滹沱河。非卫辉之卫。九河济水。此图不载其处。黄河故道。在开州南一百二十里。俗名响子口。由河南流来。经直隶长垣浚县滑县东明开州元城等州县。又过山东馆陶县界。入直隶清河。下达河闲归海。按汉河决酸枣。河决瓠子。自塞宣房后。河复北决馆陶。分为屯氏河。东北经魏郡清河信都渤海入海。正统闲。河决阳武。循响子口故道。东流抵濮州张秋入海。宏治二年决封邱荆隆口。漫于长垣东明。今河水南徙益远。故道淤塞。瓠子宫在滑县北十里。贾让治河策云。决黎阳遮害亭。放河使入北海。遮害亭在浚县南五十里。一展卷而古今水道之源流。了然在目。诚壮观也。使庙堂之上。因是而讲求其蓄泄之法。如禹之尽力于沟洫者。以防民害而兴民利。则是图之所系岂浅鲜哉。

　四角河即西淀三角河即东淀浑河即永定河其上源又曰桑干河玉带河即会同河以其自西淀出会巨马琉璃桑干白沟诸水以汇于东淀也滹沱河之下游分支曰子牙河

　　直隶水道图说会典
直隶省以保定为省会。在京师西南。其东北承德府。其北宣化府易州。其东永平府天津府遵化州。其南河间府深州冀州。其西正定府定州。其西南顺德府广平府大名府赵州。宣化府之北口北三厅。永平府东南为大海。在山海关之南。东接盛京界。西流经府南。为榆河阳河潮河滦河清河诸口。又经遵化州。为素河陵河潮河诸口。又经天津府为减河口。稍南为直沽口。折东南入山东界。白河上源曰龙门水。出宣化府合独石水盘道口河。东经长城。至顺天府。合潮河七渡河沙河通惠河龙河。为北运河。一支东出为减河。入于海。正渠又合凤河而南。西与东淀会。南与南运河会。东由直沽入于海。南运河上源曰卫河。自河南东流入境。经大名府。入山东境。复自山东入境。经河间府之故城县。复入山东。仍自山东入境。经河间府天津府。合滹沱河而北。与北运河会。东由直沽入于海。东淀在顺天府界。西淀当其西。接保定府界。西淀东出之支渠。南曰会同河。北曰中亭河。俱达于东淀。永定河上源曰桑干河。自山西东流入境。经宣化府。合壶水洋河妫河折东南至顺天府。汇于东淀。滹沱河自山西东流入境。经正定府。合卫水西韩河南汇于宁晋泊。复自泊东出。经深州。至河间府。与漳河东北渠会注。南运河一支。北出为子牙河。亦汇于东淀。猪龙河上源曰[滋](磁)河沙河滱河。[滋](磁)河沙河。俱自山西东流入境。经正定府定州至保定府。滱河亦自山西南流入境会焉。东汇于西淀。祁河出保定府东流。西与滱河东出之广利渠会。又合清苑河金河徐河雹河。亦汇于西淀。白沟河上源曰拒马河。出易州边外。东经长城。折而南至顺天府。合琉璃河易水。亦汇于西淀。宁晋泊在冀州西。赵州东。大陆泽当其南。接顺德府界。一水自泽北出曰新丰河。达于泊。漳河自河南东流入境。经广平府。一支东出入山东境。正渠北流。歧为二支。一东北入山东境。复自山东入境。经河间府。与滹沱河会。一北经顺德府至冀州。汇于泊。釜阳河出广平府。东北流至顺德府。汇于泽。洺河出广平府。牛尾河沙河出顺德府。俱东汇于泽。潮河上源曰沽河。出遵化州。东经顺天府。合泃河柳沽河袖针河还乡河。南入于海。湾河上源曰商都河。出宣化府北边外之独石口厅。北流折而东。合库尔奇勒河。又东南经承德府。合兴州河尹逊河热河白河老牛河柳河豹河入边。经遵化州。合撒河恒河。经永平府。合长河青龙河。入于海。潢河上源曰锡喇木伦河。出承德府西北境克什克腾旗。合拜察河喀喇河老哈河而东。为西辽河。入盛京界。老哈河出承德府。北流合霍尔霍老河布尔罕河乌巴河坤都伦河英金河伯尔克河。注潢河。大凌河上源曰敖木伦河。出承德府。东流入盛京界。其西为小凌河。其东为养息牧河。俱南流入盛京。马颊河出大名府。北流魏河沙河赵王河白花河出大名府。东流俱入山东界。陵河素河出遵化州。青河潮河阳河榆河出永平府。俱南入于海。东至盛京界。西至山西界。北至内蒙古游牧。南至山东界。西南至河南界。东南至海。

　　顺天府水道图说会典
京师顺天府。东西距六百里。南北距四百八十八里。府尹治大兴宛平。统厅四。西路厅驻宛平县西。领涿州大兴宛平良乡房山四县。东路厅驻通州。领通州蓟州三河武清宝坻宁河香河五县。南路厅驻大兴县南。领霸州保定文安大城固安永清东安六县。北路厅驻昌平州南。领昌平州顺义怀柔密云平谷四县。东淀在武清东安永清三县南境。永定河子牙河汇焉。西淀在府西南境。接保定府界。白沟河汇焉。西淀东出二支津。俱东北流。在南者。经保定县北。曰会同河。在北者。经霸州南。曰中亭河。俱达于东淀。永定河上源曰桑干河。自宣化府东南流入府界。经昌平州西南。又经宛平县西。良乡县东。折而东。经固安永清二县北。东安县南。又东注东淀。白沟河上源曰拒马河。自易州东流入府界。经涿州北。琉璃河出房山县西境。东南流经县南来会。折南流经州东。又南易水自保定府东南流入境来会。又南注西淀。子牙河自河间府东北流入府界。经大城文安二县东。又东北注东淀。白河自宣化府东南流入边。折南流。经密云县西南。潮河自承德府东南流。经古北口入边。折西南经密云县东来会。又经怀柔县东南。七渡河自其西北注之。又经顺义县东南。沙河出昌平州西北山。东南流经州南。又经京城北顺义县南来会。又南会通惠河。又经通州东而南。会龙河。是为运河。又东南经香河县南。东出一支津。曰减河。东南流入于海。正渠南流。经武清县东南。会凤河。又南。西与东淀会。南与南运河会接天津府界。通惠河上源为玉泉山水。出宛平县西。玉泉山东南流。经京城。入　禁御。为金水河。又为玉河。东出为通惠河。又东经通州北。注白河。海子在京城南。龙河凤河出焉。龙河东北流。经通州南。凤河东南流。经武清县北。俱注白河。沽河自遵化州西南流入府界。经蓟州南。曰蓟运河。泃河自承德府西南流入边。经平谷县南三河县东。折东南流来会。又东南为柳沽河口。又东南袖针河出香河县北境。东南流经宝坻县南来会。其东为还乡河口。又南经宁河县东。入于海。西山在宛平县西。盘山在蓟州西。大房山在房山县西北。府。南界河间府。东南界天津府。西南界保定府。东北界承德府。西北界宣化府。西界易州。东界遵化州。

　　直隶河图说　
蔡新

直隶大小七十余河。其在永平者。由迁安经滦州入于海。在遵蓟者。经玉田宝坻会宁河入于海。皆山海关内南流自入海者也。从遵蓟而西为顺天府。其水则有潮河白河。潮河自古北口入。白河自独石口入。会密云。由潞河至通州。合畿辅以北诸水。经北运河东南行。至天津三岔河口入于海。顺天之西北曰宣化。西南曰保定。南曰河间。其水最著者曰永定河。自朔州东行。合大同诸水入直隶界。东会宣化以上诸水。又东会延庆以上诸水。经卢沟桥。绕畿甸。注东淀。出三岔河口入于海。保定之北曰拒马河。过涿州。会易水。经白沟河东南入西淀。其南曰滱河派河。又其南曰[滋](磁)河。皆会于祁州东北入西淀。其遶郡者曰徐河朝阳曲逆。合诸山泉东行入西淀。俱自西淀注东淀。出三岔河口入于海。保定之西南曰正定。又其南曰顺德。又其南曰广平。正定之水为滹沱河。由井陉经郡东南入宁晋。顺德广平诸水亦汇宁晋。俱自宁晋泊由子牙河东北注东淀。出三岔河口入于海。广平之东南曰大名。其水则漳河衢河。经河南界出山东至临清州。合南运河北行。至天津。出三岔河口入于海。总直隶诸水。其不由三岔河口入海者。永平遵蓟诸山泉耳。其在顺天者。由通州北运河东南行至三岔河口。其在大名者。由临清南运河东北行至三岔河口。宣化以上之水。则合永定河东南注三角淀。正定顺德广平之水。则会宁晋由子牙河东北注三角淀。保定之水。则汇白洋淀。东行至三角淀。三角淀之水。又东行出三岔河口者也。合一省大小七十余泉。总会一处入海。宜其骤雨急涨。泛滥横溢。为民生患也。

　　畿南河渠通论畿辅通志
渤海在天津县东南一百二十里。东连辽海。西抵直沽。直沽即今大沽口。河流入海处也。两岸壁陡。一阈中横。土人谓之海门。潮汐所至。北抵杨村。南抵程官也。西过王庆坨。率二百余里。皆淡水也。咸潮抵海门而止。无岔入者。若天设之以限内外。斯亦奇矣。其所受者曰海河。即南北运淀河之会流也。自天津东北三岔口迄大沽口。长一百二十里。涘广岸深。奔流湍驶。潮汐迎之。则逆行而上。禹贡所谓逆河是也。每伏秋之交。二运并涨。淀水争趍。骈注于三岔一口。而强潮抵牾。洄漩不下。倒漾横流。上游堤岸田庐。皆受其浸。所谓尾闾不畅。胸腹俱病者也。故欲治直隶之水者。莫如扩达海之口。而欲扩达海之口者。莫如减入口之水。雍正三年。　　上命怡贤亲王兴修水利。　　亲授方略。于南北运各建坝开河。减水分流别途归海。岂仅为运河计哉。入口之水减。则达海之口宽。而北来之永定河。南来之子牙河。中间七十二清河。乃得绰然入三岔口而东注。昔人言禹治水先从低处下手。正此意也。

海河右受者曰河。即南运河也。亦曰永济渠。亦曰御河。源出河南卫辉府。自山东武城县流入直隶故城县界。又东径山东德州界。复入直隶。径景州东吴桥县西。又东北径交河县东南七里口。又东北径泊头镇入南皮县界。又东北径沧州城西。又东北径青县城东静海县城西天津城府北。至三岔口。与白河会入海。计长八百余里。卫河本西汉时大河所经。东汉以后。为清漳二渎所经。隋时开为永济渠。宋皇佑初。河合永济渠。仍为大河所经。南渡后。大河南徙。而卫河如故。金元以来。皆漕运所经也。有减水河二。一在沧州南十五里绝堤。一在故兴济县。以备卫河泛溢。按南运向苦浅滞。故额设浅夫。以供挑穵。两岸堤工。随时补苴而已。自漳河南徙。于馆陶入运。湍急浩瀚。每羡溢为灾。雍正四年。经怡贤亲王奏请分道端辖。增汛员。设岁修。始以堤防为务。乃堤日增高。而水亦随长。伏秋汛涨。各州县往往于堤上加。以防漫溢。以漳水泥浊。河形曲折。垫淤于下。则泛溢于上。势固然也。计惟于德州上流与古黄河相近之处。度地建坝。广三四十丈。引而注之古黄河。不惟直隶河堤永免涨溢。即德州一带工程亦获宁谧矣。但地隶山东。在此为切己之忧者。在彼未免为秦越之视。雍正八年七月。德州第九屯堤决。直隶景州以下十余州县。禾稼尽没。水利衙门。屡行咨会。而决口讫未坚筑。其地处上游。水过正堪艺麦。而此间形如仰釜。有受无泄。纵竭力修防。堤工巩固。亦何救于田庐之堙没耶。若将临清以北河道并归直隶总河管辖。则一河首尾修浚自如。上下不致阻格矣。

海河左受者曰白河。即北运河也。亦曰潞河。源出宣化府龙门县东滴水崖。东流入密云县之石塘岭。过县西入通州界。其支流亦从石塘岭过怀柔县西。顺义县东。入通州东境合焉。东南径漷县武清县东。而入直沽。合卫河入海。又白河径灵迹山黄花镇。川河入焉。又南径牛栏山东麓。潮河流合焉。又南径顺义县东门外。白河发源塞外。自石塘岭白马关入。故曰白河。赴通州北关与温榆河合。即运粮河。性悍多沙。迁徙无常。俗称为自在河。则万历三十一年。从工部议挑通州至天津。白河深四尺五寸。所挑沙土。即筑堤两岸。着为令。燕赵之间。地方千里。其间巨细河流。悉至武清县丁字沽注于白河。故一遇雨潦。白河满溢。耍儿渡口南蔡村等处。冲决堤岸。坏民田庐。起夫塞筑。劳费万计。逮时干旱。舟行又或浅阻。以此知水势盈涸不常。不可以经久而论也。按白河会潮沽榆沙通惠诸河之水。源高势峻。有如建瓴。而西北诸山。泉流汇聚。每伏秋之际。积雨未歇。怒流已至。顷刻寻丈。非徒恃堤防所能捍御也。康熙三十八年。决武清县筐儿港。三十九年。　　　圣祖仁皇帝亲临视阅。　　　命于冲决处建减水石坝二十丈。开挖引河。夹以长堤。而注之塌河淀。由贾家沽道泄入海。河杨村上下百余里。河平堤固。有　　　御制碑文志其事。康熙五十年。以河西务工程险要。　　　亲临指授。既命开穵引河。复以河西务城东有旧河形对新河下口。至三里屯。长四百余丈。　　　特命开直河一道。次年工成。于是新河之溜。移流于西。而东岸大堤之汕刷以免。耍儿渡之冲险无虞矣。雍正三年大水。堤岸埽坝。多有冲溃。四年。经怡贤亲王奏请北运河一切工程。归通永道统辖。河西务设同知一员。杨村设通判一员。分界管理。增置县丞主簿等官。以端防修。五年。河水泛溢。东西岸漫决者四。六年。怡贤亲王奏拓筐儿港旧坝。阔六十丈。展穵引河。改筑长堤。七年。疏浚贾家沽道。分减既多。消泄亦畅。故坝门以下。河水安流。而河西务一带。距坝稍远。山水暴至。遂复漫决。上　　　圣怀。发帑遴员。授之方略。于河西务上流之青龙湾。建坝四十丈。开引河而注之七里海。仍展挖宁车沽河。导七里海水而泄之北塘口。上下分消。区画尽善。运道民生。均获宁谧。而所费帑金。已不下六十余万矣。

海河所中受者曰淀河。在天津县北五里。永定子牙清河之会流也。自河头至丁字沽。入北运河。长四十里。淀水浩淼。至此始有崖岸。故名河头。其上游曰东淀。延袤霸州文安大城武清东安静海之境。东西亘百六十余里。南北二三十里五六七十里不等。七十二清河之所汇潴也。又永定河自西北来。子牙河自西南来。咸入之。
  </div>
  <div class="pagination">
   <a href="皇朝经世文编_page204.html">
    上一页
   </a>
   <span>
    ...
   </span>
   <a href="皇朝经世文编_page200.html">
    200
   </a>
   <a href="皇朝经世文编_page201.html">
    201
   </a>
   <a href="皇朝经世文编_page202.html">
    202
   </a>
   <a href="皇朝经世文编_page203.html">
    203
   </a>
   <a href="皇朝经世文编_page204.html">
    204
   </a>
   <span class="current-page">
    205
   </span>
   <a href="皇朝经世文编_page206.html">
    206
   </a>
   <a href="皇朝经世文编_page207.html">
    207
   </a>
   <a href="皇朝经世文编_page208.html">
    208
   </a>
   <a href="皇朝经世文编_page209.html">
    209
   </a>
   <a href="皇朝经世文编_page210.html">
    210
   </a>
   <span>
    ...
   </span>
   <a href="皇朝经世文编_page206.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
