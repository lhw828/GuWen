<!DOCTYPE html>
<html>
 <head>
  <meta charset="utf-8"/>
  <title>
   皇朝经世文编 - 第 132 页/共 219 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文编 - 第 132 页/共 219 页
  </h1>
  <div class="content">
   水为地险。酒为人险。故易爻之言。酒者无非坎卦。而萍氏掌国之水。禁水与酒同官。黄鲁直作黄彝字说云酒善溺人故六彝皆以舟为足徐尚书石麟有云。传曰。水懦弱。民狎而玩之。故多死焉。酒之祸烈于火。而其亲人甚于水。有以夫。世尽殀于酒而不觉也。读是言者。可以知保生之道。萤雪丛说。言顷年陈公大卿生平好饮。一日席上与同僚谈。举知命者不立乎岩墙之下。问之。其人曰。洒亦岩墙也。陈因是有闻。遂终身不饮。顷者米醪不足。而酒兴焉。则真变而为火矣。

　　与徐司空蝶园书　
方苞

河北诸路旱荒。　　圣主减膳撤县。诏廷臣言事。而公未闻进嘉谟。以佐百姓之急者。夫备灾宜豫。非仓卒所能举。今野荒民散。而新谷不生。所可为者。惟无使旧谷妄耗耳。古之治天下。至至悉也。故蓄积足恃。周官凡酒皆公造。民得饮酒。独党正族师岁时蜡酺耳。汉制。三人无故共饮。罚金一锾。三国时。家有酒具。行罪不宥。诚知耗嘉谷于无形。而众忽不察者。惟酒为甚也。今天下自通都大邑。以及穷乡小聚。皆有酤者。沃饶人聚之区。饮酒者常十人而五。与瘠土贫民相较。约六人而饮者居其一。中人之饮。必耗二日所食之谷。若能坚明酒禁。是三年所积。可通给天下一年之食也。其藏富于民。与古者耕九余三之数等。孟子曰。圣人治天下。使有菽粟如水火。岂窕言以欺世哉。凡民间用酒。莫宜于祭祀婚姻。然周公制法。不耕者无盛。不绩者不衰。祭无盛犹可。况以岁凶而去酒乎。至公家之事。不过岁祭孔子庙。及宾兴乡饮。有司自可及时以酿。周官所谓事酒是也。今功令。通禁烧秫为酒。而他酒及酒肆无禁。故众视为具文。而官吏反得因缘以为奸利。宜着令凡酒。皆禁绝。令到之日。有司巡视乡城。已成之酒。皆输公所。俾其人自卖而官监之。尽而止。过此以往。有犯禁者。其店房什器官没之。若私酿于家。则绅衿褫服。白衣决杖。罚用汉法。凡境内有酒肆。而有司不能禁察者。夺其官。首举者赏五十千。夫周公当重熙累洽年谷顺成之日。而使天下有祭无盛。丧无衰者。非故欲拂人之情也。不如此。不足以齐众阜财。而使长得其乐利也。俟数年之后。谷粟陈陈相因。然后用汉法变而通之。间岁官赐民酒户三斗。俾储以共祭祀婚姻。养老疾。有非常之泽。然后赐酺。如此则政有常经。且可以正民之礼俗矣。世人乐因循偷。苟有述古事陈古义者。辄目为迂阔。然自公卿大夫吏士。务适时宜。而羞为迂阔者。盖数十年于兹矣。则其效可睹矣。太夫人春秋高。不敢告公以难行事。如此类言之者无过。而实良图。望宿留瞽言。

　　禁止跴曲疏　
尹会一

臣查烧酒所需。高粱为多。而中州所植。高粱为盛。盖因地土平衍。蓄泄无备。雨水稍多。即虞淹没。惟高粱质粗而秆长。较他谷为耐水。故种植者广。其秆名曰秫。民间编篱葺屋。织席炊薪。莫不取给于此。而黄河两岸。堤长工险。岁抢二修。必需秫垫镶。所用更不可胜计。独是高粱之为物。易朽而难于久贮。因用以造酒。资其利以济日用之需。相沿既久。习以为常。而大开烧锅。兴贩射利者甚少。民间取用。惟明流居多。其色类于烧酒。其味稍淡。亦用高粱作成。大饮烧酒者十之二三。饮明流者十之八九。此酒。家常率能自造。随处俱可零沽。几于比户皆然。使禁烧酒而不禁明流。则造酒仍众。若禁烧酒而并禁明流。则犯禁者愈多。此臣仰体　　天心。再四筹划。顺民之情。因民之利。而不敢遽请严禁者也。惟是造酒必需曲。跴曲必用二麦。豫省产粮。惟二麦为最广。而耗费麦粮者。莫如跴曲为最甚。凡直隶山陜等省。需用酒曲。类皆取资于豫。故每年二麦登场后。富商巨贾。在于水陆马头。有名镇集。广收麦石。开坊跴曲。耗麦奚啻数千万石。夫麦乃五谷之精良。非若高粱之质粗而易朽。豫省之民尤每食必需。耗一分之麦粮。则损一分之民食。若省一分之跴曲。即裕一分之积贮。是禁曲既以节二麦之费。更以清造酒之源。臣请嗣后。除民间零星制曲自用者。免其逐户查禁外。其有开张作坊。广收多跴。囤积贩卖者。严行定例治罪。并将失察纵容之地方官。定以处分。凡关津隘口。严加稽察。如有车载船装。牲畜驮运。盈千累百。贩往各省者。即行查拏究治。庶几麦粮岁有余积。储蓄日饶。而跴曲不行。则烧锅亦可渐减矣。他如查禁之难。滋扰之弊。以及枣柿等类之均可烧酒。诸臣业经陈奏。不敢赘渎。

　　上鄂相国论酒禁书　
陈兆仑

昨奉　　旨发议。尚书孙公请酒禁一疏。蒙虚衷下询。向闻尊诲云。弊中有利。利中有弊。为地方大吏者。毋轻言兴利除弊。老谋至计。尝流连于心不能忘。孙公所奏开烧锅一事。其言实有类于是。愿先生察之也。孙公以高粱祇堪供造酒之用。推论禁止之弊。谓于生计有损。此说诚矫枉过当。夫使果重其罚。而立致其效。则家有藏。巷无饮。岂非为治者之至愿。而无毫之弊哉。若愚见所虑者。在万万不能禁止耳。何也。天下承平日久。狃于休养之乐。彼安知耗谷之患。而但以为大欲所在。日用之常。故聚赌私铸之奸。未必人人能之。时时为之。造酒则事习而工省。毋论资本多寡。皆可随分收息。尝往来经齐鲁燕赵间。五里十里之堠。三家四家之村。旷荡萧条。一无所有。惟烧酒鸡卵。则家蓄而户累焉。其寒冬置子于怀。两人合衣。而下无襦者。股战而颜酡。非一人也。至于缚草为亭。呼客驻马。招之立应。欢然探囊。何者。酒不费钱。而温如挟纩故也。其它赤老媪。裸体童男。扶路叫号。一钱莫与。所逊于亭中人者。不过数升资本。而即已狼狈若此。夫此村堠之民。岂皆有力能为烧锅者哉。而既禁烧锅。则未有安置此辈之所。而此辈固满于齐鲁燕赵间矣。若其有力之家。业于是者。宽游其生于平日。骤峻其法于一时。其势不出于抵死触禁不止。而此抵死触禁之人。又满于河北五省中矣。夫弊有积重而不可返。利有至美而难以兴者。尚书虑之于禁止之后。以利为害。愚则虑之于申禁之时。未有利而先见害。似宜一思而再思也。方今　　君相一德。动发帑金。数逾巨万。一切赈济蠲免。不烦再计。尤加意近畿各道。屡讯疾苦。此时民气和乐。自不待言。似不宜求治过急。而稍损其乐生之心。或更需之数年之后。使雕敝日起。则民气固。而令无不行也。以上所列。聊备舆诵。伏惟钧裁。而赐以训示焉。

　　请开酒禁疏　
孙嘉淦

伏读　　上谕。河北五省。烧酒盛行。特以饮少辄醉。其价易售。人皆乐其便易。故造之者多。则是造酒之由。　　皇上既知之矣。又读　　上谕烧锅之禁。有司阳奉阴违。黠悍富民。用其资财。串通胥役。敢于触禁肆行。则是禁酒之弊。　　皇上亦既知之矣。知其造之多而禁之难。而犹断然必禁者。以造酒之家。类皆富民。而非贫民之生业。禁酒而存米谷。则富民不过暂缓于一旦。而贫民将享乐利于无穷。此所以断然禁之而不疑也。臣之愚昧。则以为烧酒之禁。无论禁之而滋扰。扰之而终不能禁。借令禁之不扰而能永禁。其贫民之生计。米谷之藏。不惟无益。而且有所损。臣请详言之。望　　皇上鉴宥而采择焉。夫所谓作酒醪以糜谷者。为黄酒言之也。黄酒之。必用小麦。其米则需糯粳秫黍。此皆五谷之中。最精且良。糜之诚为可惜。若白酒则用高粱。而佐以豆皮黍壳谷糠之类。其曲则用大麦。大麦与高粱。非朝夕所常食。而糠壳等项。本属弃物。杂而成酒。可以得重价。其糟可以喂六畜。此乃化无用为有用。非作无益而害有益也。他若枣柿葡萄等类。皆可烧酒。乃天地自然之利。不需米谷而成。今欲禁烧酒而并禁黄酒。则无以为祭祀宾客养老之用。诚有所不可。若不禁黄酒而止禁烧酒。则是使天下巨万亿兆饮烧酒之人。皆转而饮黄酒。饮烧酒四两而醉者。饮黄酒二三斤而不足。则黄酒之沽。必什倍于前。而小麦糯黍之费。不可以数计矣。省大麦高粱之麤且贱者。而倍费小麦糯黍之精且贵者。此臣所谓无益于盖藏者也。至小民之生计。则岂特口食已哉。必将以釜甑爨而以铁耕。百工之所为。皆需以粟易之。而又有税粮之征。衣服盐蔬之用。婚姻疾病丧葬之费。非粜五谷无由得也。

故粟太贵则病末。太贱则伤农。得其中而后农末俱利。故农有歉荒。亦有熟荒。计十年之内。歉岁三而丰岁七。则粟宜有所泄。非但积之不用而已。今北五省之地。不种高粱。则无以为薪席屋墙之用。种之而用其秆。则其颗粒宜有所售卖。烧锅既禁。则富民不买高粱。而贫民之高粱。虽贱而不售。高粱不售。而又必需酒。则必卖米谷以买黄酒。向者一岁之内。八口之家。卖高粱之价。可得七八两。今止二三两矣。买白酒之费。不过二三两。今买黄酒则费七八两矣。既已所入少而所出多。又加以糠穗谷之类。堆积而不能易钱。园林果木之实。腐朽而归于无用。牛羊等畜。艰食而不能肥腯。自然之利皆失。则日用所需。惟粜米麦。粜之而售。则家无藏。粜之而不售。则完纳税粮。以及衣服婚丧之用皆绌。此臣所谓有损于生计者也。且夫小民之趋利。如水就下。此非政刑所能防也。利所不在。虽赏之而不为。利之所在。则禁之而愈甚。烧锅禁则白酒少。酒少则价必贵。价贵则私烧之利什倍。入倍之利之所在。则民以性命争焉。私铸铜钱。私造赌具。罪至斩绞军流。而民犹或犯。无他争利故也。今私烧白酒。则将定以何罪乎。我　　皇上大圣至仁。断不忍以饮食细故。而置民于大辟。则其罪必不比于私铸造赌。罪轻于彼。而利有甚焉。欲民之不犯难矣。不得已也。而重官吏之处分。官畏处分则查拏。中商小贾。类皆失业。而豪富之家。高墙深院。查拏之所不至。敢于触禁。则富民益获渔利之益。贫民不胜其欲而思效之。将改造其器。而变易其法。于是乎酿醋之盆。皆可以酿。蒸饭之甑。皆可以蒸酒。有司奉令不谨。则贿纵而分其赀财。奉令过谨。则横拏而倾其身家。不宁惟是而已。夫醋盆饭甑。则何家不有哉。一家之盆甑。偶尔犯法。则万家之盆甑。尽属可疑。将炊爨之民。比户可以查拏。日用之物。随手可以讹诈。公庭无非讦酒之讼。而囹圄亦不能容犯酒之人矣。孟子曰。君子不以所养人者害人。本为小民之生计。而滋扰如此。则立法不可不慎也。臣之愚昧。以为烧锅之禁。或宜于歉岁。而不宜于丰年。歉岁粒米维艰。则大麦高粱之类。亦可以疗饥。禁之诚为有益。但止可禁于成灾之地。而各处不必通行。亦但可善为劝导。暂为封贮。而不必坏其器具而加以刑罚。至丰年米谷足食。则大麦高粱之类。原非朝夕常食之物。自宜开通酒禁。使官吏无由需索。而民间亦得出其不急需之颗粒。无所用之糠。转移售卖。以佐不时之费。则上下不扰。而百姓自享盈宁之庆矣。望　　皇上为斯民熟计之也。

　　请开禁疏乾隆三年　
孙嘉淦

乾隆三年六月初八日。办理军机大臣。面奉　　上谕。据江苏巡抚杨永斌奏称。严禁一事。朕思从前民间。制造器具。皆费工本。今既禁止。理应将器具听民变价。或改造别用。庶几称便。若概行封贮。则前此制造之费。尽归无用。殊非体恤商民之意。办理未为妥协。至称未奉禁之前。有造成之陈。朕不知伊所谓奉禁者。指何时而言。朕禁之旨。久已颁行。而尚有如许未售之。则可见地方大吏有司。接到前旨。不过视为具文。并未实力遵奉矣。至今岁二麦如果丰收。则除民家食用外。或应劝民间积贮。或应发官价采买。必实有一番布置。乃于地方有益。岂可禁止贩卖。遂可了事耶。大凡大臣经理国家之事。如有不便于民者。即当据实陈奏。朕不难收回成命。其实有裨益于民者。便当实心遵奉。见之施行。虽经数年。或数十年。常如一日。乃以朕斟酌降旨之事。而该督抚等始初略为料理。未久即有懈心。再久渐至弃置。岂必待朕每事每年。再三提命。而后知警省耶。在朝廷固无此政体。而在封疆大臣。亦不当如此存心。今因杨永斌之奏。并谕各省督抚知之。钦此。仰见我　　皇上圣明远烛。勤恤民隐之至意。臣愚昧之衷。苟有所见。不敢不据实敷陈。伏查禁之令。因禁酒而起。以为者酒之原也。严禁。则可不耗麦而裕藏。且既不贩。则可少造酒。以省五谷。此议禁之本意也。乃自立禁以来。奉行不力者。既视为具文。而陈之贮。所在多有。力于奉行者。则又毁器具。拆坊肆。封块。查贩囤。官旁午于道路。役索诈于乡村。如江苏巡抚杨永斌之所为。在在皆是也。　　皇上亦既知其扰累。而恻然有所不忍矣。夫使扰累于一时。而可有益于异日。则不必为目前之姑息。而隳长久之至计。乃臣再四思之。而知其无益于民也。今夫五谷之产。燥湿异宜。惟麦为南北所通种。普天率土。种麦之田。十居七八。每遇丰年。所收最广。而性不可以久贮。今夏之麦。至明夏而遂变。近湿则虫蛀。近风则蛾飞。再过一夏则成霉。再过一夏则成灰。虽谨藏之不能救也。收广而难贮。于是乎口食之余。亟思粜卖。以佐日用之需。顾家家粜之。则买之者寡矣。于是乎丰年之麦。价贱而不售。富商大贾。乘民之急而贱收之。收之既多而无处转贩。于是乎为其质轻而可以行远也。此虽商贾渔民以逐利。然而农民实利其麦之得有所售而可以济急。故彼此相安。振古至今而未有改也。

今取商民之故业。一旦而禁之。不惟毁器封。商贾之资本尽亏。且民间有余之麦。将如何售卖乎。二麦丰收。比户足食。本地之民。既不购买。已禁。商贾不来。农夫力穑。无暇远贩。于是乎衣服婚丧日用之需皆绌。加以税银之征。麦熟为期。麦不可售。则粮无由完。既有损于民生。兼有亏于国计。积之岁月而暑蒸霉变。化为乌有。并无益于藏。此虽　　皇上鸿仁远沛。发官价以采买。而库帑有数。岂能尽粜民间之滞积。且贮之仓而必不能久。则是民急暂纾而官累无穷。亦非无弊之道也。再查坊肆。惟河南江苏为多。各省皆取资焉。夫使禁二省之。而果能减各省之造酒。亦何妨苦一方以利天下。而有所必不能者。则以之为物。家家必用之。亦家家能之。向特二省之价贱耳。贱者既不可得。则自之而自用之。所必然也。禁虽严。不能禁人之自。则是向也总于两省。今也分于四方。向也于麦贱之乡。今也于麦贵之地。所耗之麦犹是此数。而使麦贵之处。因而愈贵。麦贱之处。因不而愈贱。商贾既已失业。而于民人毫无所裨。则是徒为此纷纭也。至于禁贩运查囤积。则尤有所不可。夫粜粟麦以完税粮。此有司所敲扑而督也。裕藏以备荒歉。此功令所谆复而导也。顾贩运之与粜卖。事异而形同。囤积之与藏。名殊而实似。禁贩运必并阻其粜卖。查囤积将并稽其藏。则官吏之侵渔何极。而百姓安所逃此法网乎。天下农民。幸逢　　皇上至诚昭格。迄用康年。广贻来牟。以乐我黎庶。乃口食之余。不能售卖以济用。商贾收之。则以为而严拏之。富户收之。则指为囤积而讹诈之。民自粜之。又指为贩运而需索之。力绝其流通之路。使内困于日用。外迫于追呼。束手而待其麦之霉变。妇子愁叹。不觉丰年之乐。而反以为苦。此则仁人君子所当急为转移者也。夫为政自有大体。富民自有常经。轻徭薄赋以其财。缓刑息役以纾其力。约法省令以杜其扰。安静而养之。岁月以俟之。将自跻于家给人足之盛。断未有峻其禁令。易其本业。多其侵渔。而可以富民者也。臣愿　　皇上广运如天之明。勿摇于二三之说。深知宽大简易之可久。洞悉科条法禁之无益。凡所谓禁酒之令。禁之令。禁贩运窝囤之令。一切洗涤。尽与蠲除。使小民得以懋迁有无。商贾得以阜通财货。百姓各享自然之利。官吏永无查拏之扰。天休洊至。民气和乐。此则荡平正直之王道。久安长治之要术也。

　　禁酒情形疏　
孙嘉淦

查禁酒一事。前因步军统领衙门。拏获烧锅数起。皆系山西之人。仰承　　谕旨询问。臣谨将现在禁止烧锅贩运之处。缮折陈明。近阅邸抄。见侍郎方苞又申前议。益加扩充。欲将南北各省俱行永禁。又谓直隶严禁烧锅。已经半载。山东至今。未尝弛禁。两省之民。未闻以此为病。又欲并禁种。其苗而扑责其人等语。经大学士等议覆。谓臣现将烧锅器具。悉行封禁。而山东禁酒禁。已有成效。应令各省一体通行严禁。即至丰收之年。亦不得复议弛禁。俱令效山东之法行之。即宣化府之苦高粱。及山陜枣柿葡萄等物。亦不许复用酿酒。自乾隆四年为始。凡种之地。悉令改种蔬谷。其种之人。照私开烧锅例治罪等语。臣再四思维。中心骇惧。夫臣所以封禁烧锅器具者。以　　皇上轸念畿辅歉收。爰颁　　谕旨。申严酒禁。臣任伊始。未经奏明。焉敢擅开。又烧锅之禁。宜于歉岁。而不宜于丰年。亦属臣之本意。故试为之。以观其事之可行与否也。今遵于功令。而禁酒一月有余矣。无日不报拏酒之文。无刻不批审酒之案。查前督臣李卫任内。一年之间。拏获烧锅酒共三百六十四起。人犯共一千四百四十八名。臣抵任以来。拏获烧锅运贩七十八起。人犯共三百五十五名。通计酒四十余万斤。三十余万块。车辆骡马器具难以悉数。凡此特报总督衙门者尔。其各府州县自结之案。尚不知其凡几。此特拏获在官者尔。其吏役兵丁已拏而贿纵者。尚不知其凡几。得其规礼而不拏者。又不知其凡几。此特酒犯之正身尔。其本地之乡保邻甲。沿途之脚夫店家。牵连而受累者。又不知其凡几。一省如是。别省可知。酒禁如是。禁可知。设酒之禁果行。通计四海之内。一年之间。其犯法之人。破产之家。或亦不可数计矣。我　　皇上如天好生。恤刑慎罚。即命盗案内。自罹重辟者。尚再三酌议。求一线可原之路。今乃以饮食日用之故。举千万无罪之人。驱而纳之桁杨棰楚之下。果欲建万世之长策。致吾　　君于尧舜。似不应为此言也。现今直隶地方。大小衙门。皆有封贮之酒。与变价之银。其未变之酒。弃之则可惜。贮之则无用。卖之则非体。已变之银。或欲以赏兵役。或欲以修衙署。或欲以充公费。官吏兵役。虎视眈眈。以拏酒为利薮。百姓嗷嗷。弱者失业。强者犯令。十百成。肩挑肩负。驾山越岭。盐枭未靖。酒枭复起。臣是以日夜隐忧。多方劝谕。令其暂行封禁。许以明年复开。民情有望于后日。是以暂缓于目前。山东之事。臣不详知。直隶情形。则所目。若谓酒可以永禁。而百姓因此感悦。臣实不敢为此饰说也。天下事必为之而后知。亦履之而后难。从前禁酒禁之议。不惟大学士九卿等。俱属纸上之空谈。即臣言宜于歉岁。而不宜于丰年。犹是书生之谬论。身亲办理。逐案发落。乃知夺民之赀财而狼藉之。毁民之肌肤而敲朴之。取民之生计而禁锢之。饥馑之余无固志。失业既众。何事不为。则歉岁之难禁。似更甚于丰年。是以周礼荒政。舍禁去讥。有由然也。书曰。无稽之言勿听。谓立言而必有事以证之也。今大学士及方苞等所议。皆系空言。不适于事。臣不敢复以空言指驳。谨将直隶烧锅酒一切案件。撮其条目。另缮二折。进呈　　御览。此则信而有征之事。非臣所能臆造也。此事言之甚易。行之实难。普天率土。大半皆受其扰。实不可以轻举。伏望　　皇上慎重而详思之。则天下幸甚。

　
卷五十二户政二十七钱币上

　　金日知录　
顾炎武

宋太宗问学士杜镐曰。两汉赐予多用黄金。而后代遂为难得之货何也。对曰。当时佛事未兴。故金价甚贱。今以目所睹记。及会典所载国初金价推之。亦大略可考。会典钞法卷内云。洪武八年。造大明宝钞。每钞一贯。折银一两。每钞四贯。易赤金一两。当银四两。征收卷内云。洪武十八年。令凡折收税粮。金每两准米十石。银每两准米二石。是金一两。当银五两也。三十年。上曰。折收逋赋。欲以苏民困也。金如此其重。将愈困民。更令金每两准米二十石。银每两准米四石。然亦是金一两当银五两也。永乐十一年。令金每两准米三十石。则当银七两五钱矣。又令交址召商中盐金。一两给盐三十引。则当银十两矣。岂非承平以后。日事侈靡。上自宫掖。下逮勋贵。用过乎物之故与。辽张孝杰为北府宰相贪货无厌尝曰无百万两黄金不足为宰相家幼时见万历中。赤金止七八换。崇祯中十换。天启中权奄用事百官献媚者皆进金金价转贵江左至十三换矣。投珠抵璧之风。将何时而见与。

古来用金之费。如吴志刘繇传。笮融大起浮图祠。以铜为人。黄金涂身。衣以锦采。垂铜盘九重。何姬传注引江表传。孙皓使尚方以金作华燧步摇假髻以千数。令宫人着以相扑。朝成夕败。辄出更作。魏书释老志。兴光元年。敕有司于五缎大寺内。为大祖已下五帝。铸释迦立像五。各长一丈六尺。都用赤金二万五千斤。天安中天官寺造释迦立像高四十三尺。用赤金十万斤。黄金六百斤。齐书东昏侯本纪。后宫服御。极选珍奇。府库旧物。不复周用。贵市民间金银宝物。价皆数倍。京邑酒租。皆折使输金。以为金涂。犹不能足。唐书敬宗纪。诏度支进铜三千斤。金薄即箔字十万翻。修清思院新殿。及升阳殿图障。五代史闽世家。王昶起三清台三层。以黄金数千斤。铸宝皇及元始天尊太上老君像。宋真宗作玉清昭应宫。甍栱栾楹。全以金饰。所费巨亿万。虽用金之数。亦不能全计。金史海陵本纪。宫殿之饰。傅黄金。而后间以五采。金屑飞空如落雪。元史世祖本纪。建大圣寿万安寺。佛像及窗壁皆金饰之。凡费金五百四十两有奇。水银二百四十斤。又言缮写金字藏经。凡糜金二千二百四十四两。吴澄传言粉黄金为泥写浮屠藏经泰定帝纪泰定二年以国用不足罢书金字藏经时于云南立造卖金箔规措所此皆耗金之繇也。杜镐之言颇为不妄。草木子云金一为箔。无复再还元矣。故南齐书武帝纪禁不得以金银为箔。宋史真宗纪大中祥符元年申明不许以金银为箔之制仁宗纪康定元年禁以金箔饰佛像哲宗纪元佑二年禁私造金箔刘庠传仁宗外家李珣犯销金法庠奏言法行当自贵近始从之金史世宗纪大定七年禁服用金丝其织卖者皆抵罪元史仁宗纪至大四年禁民间制金箔销金织金而太祖实录言。上出黄金一锭。示近臣曰。此表笺袱盘龙金也。令宫人洗涤销镕得之。呜呼。俭德之风远矣。

　　银日知录　
顾炎武

唐宋以前。上下通行之货。一皆以钱而已。未尝用银。汉书食货志。言秦并天下。币为二等。而珠玉龟贝银锡之属。为器饰宝藏不为币。孝武始造白金三品。寻废不行。谢肇淛曰汉银八两直钱一千当时银贱而钱贵今银一两即直千钱矣旧唐书宪宗元和三年诏曰。天下有银之山。必有铜。铜者可资于鼓铸。银者无益于生人。其天下自五岭以北。见采银坑。宜禁断。李德裕为浙西观察使奏云去二月中奉宣令进盝子计用银九千四百余两其时贮备都无二三百两然考之通典。谓梁初唯京师及三吴荆郢江湘梁益用钱。其余州郡则杂以谷帛交易。交广之域。则全以金银为货。而唐韩愈奏状。亦言五岭买卖。一以银。元稹奏状。言自岭已南。以金银为货币。自巴已外。以盐帛为交易。黔巫溪峡。用水银朱砂绘彩巾帽以相市。杜氏通典载唐度支岁计之数。粟则二千五百余万石。布绢绵则二千七百余万端屯疋钱则二百余万贯未尝有银其土贡则贵州贡银百两鄂新党三州各贡银五十两贺州贡银三十两邵端昭潘辨高龚浔严封春罗牢窦横象泷藤平琴廉义柳勤康恩崖万安二十七州各贡银二十两是唐人以银为贡而不以为赋也宋史仁宗纪。景佑二年。诏诸路岁输缗钱。福建二广易银。江东以帛。于是有以银当缗钱者矣。金史食货志。旧例银每铤五十两。其直百贯。旧唐书哀帝纪内库出方圆银二千一百七十二两充见任文武常参官救接是知前代银皆是铸成者也民间或有截凿之者。其价亦随低昂。遂改铸银。名承安宝货。一两至十两。分五等。每两折钱二贯。公私同见钱用。又云更造兴定宝泉。每贯当通宝五十。又以绫印制元光珍货。同银钞及余钞行之。行之未久。银价日贵。宝泉日贱。民但以银论价。至元光二年。宝泉几于不用。哀宗正大间。民间但以银市易。此今日上下用银之始。今民间输官之物皆用银。而犹谓之钱粮。承宋代之名。当时上下皆用钱也。然明初所收天下田赋。未尝用银。惟坑冶之课有银。实录于每年之终。记所入之数。而洪武二十四年。但有银二万四千七百四十两。至宣德五年。则三十二万二百九十七两。岁办视此为率。按宋苏辙元佑会计录岁入银止五万七千两元史成宗纪右丞相完泽言岁入银止六万两而宣德五年奏温处二府平阳丽水等五县银额至八万七千八百两所开坑冶渐多当日国家固不恃银以为用也。至正统三年。以采办扰民。始罢银课。封闭坑穴。而岁入之数。不过五千有余。九年复开福建浙江银场。是年采纳已六万七千一百八十两乃仓粮折输变卖。无不以银。后遂以为常货。市舶之来多矣。

太祖实录洪武八年。禁民间不得以金银为货交易。违者治其罪。有告发者。就以其物给之。其立法若是之严也。九年许民以银钞钱绢。代输今年租税。十九年诏岁解税课钱钞。有道里险远难致者。许易金银以进。五月诏户部以今年秋粮。及在仓所储。通会其数。除存外。悉折收金银布绢纱。定输京师。自是交易之禁少弛。正统元年命江南租税折收金帛。先是副都御史周铨。奏行在各卫官员。俸粮在南京者。差官支给。本为便利。但差来者将各官俸米。贸易物货。贵买贱酬。十不及一。朝廷虚费廪禄。各官不得实惠。请令该部会议岁禄之数。于浙江江西湖广南直隶。不通舟楫之处。各随土产折收布绢白金。赴京充俸。巡抚江西侍郎赵新亦言江西属县。有僻居深山。不通舟楫者。岁赍金帛于通津之处易米。上纳南京。设遇米贵。其费不赀。今行在官员俸禄。于南京支给。往返劳费。不得实用。请令江西属县。量收布绢。或白金类销成锭。运赴京师。以准官员俸禄。户部尚书黄福。亦有是请。至是行在户部。复申前议。上曰祖宗尝行之否。尚书胡等对曰。太祖皇帝。尝行于陜西。每钞。二贯五百文。折米一石。黄金一两。折二十石。白金一两。折四石。绢一匹。折一石二斗。布一匹折一石。各随所产。民以为便。后又行于浙江。民亦便之。上遂从所请。每米麦一石折银二钱五分远近称便。然自是仓廪之积少矣。二年命两广福建。当输南京税粮。悉纳白金。有愿纳布绢者听。于是巡抚南直隶行在工部侍郎周忱。奏官仓储积有余。遣行在通政司右通政李畛。往苏松常三府。将存留仓粮七十二万九千三百石有奇。卖银准折官军俸粮。三年命粜广西云南四川浙江陈积仓粮。遂令军民无挽运之劳。而囷庾免陈红之患。皆一时之便计耳。

自折银之后。不二三年。频有水旱之灾。而设法劝借。至千石以上。以赈凶荒者。谓之义民。诏复其家。至景泰间纳粟之例。纷纷四出。相传至今。而国家所收之银。不复知其为米矣。唐书言天宝中海内丰炽。州县粟帛举巨万。杨国忠判度支。因言古者二十七年耕。余九年食。今天下太平。请在所出滞积变轻赍。内富京师。又悉天下义仓及丁租地课。易布帛以充天下禁藏。当日诸臣之议。有类于此。踵事而行。不免太过。相沿日久。内实外虚。至崇祯十三年。郡国大祲。仓无见粟。民思从乱。遂以亡国。岂非百世之鉴欤。正统十一年巡抚直隶工部左侍郎周忱言各处被灾。恐预备仓储。赈济不敷。请以折银粮税。悉征本色。于各仓收贮。俟青黄不接之际。出粜于民。以所得银上纳京库。则官既不捐。民亦得济。从之。此文襄权宜变通之法。所以为一代能臣也。

　　铜日知录　
顾炎武

乏铜之患。前代已言之。江淹谓古剑多用铜。如昆吾欧冶之类皆铜也。楚子赐郑伯金。盟曰。无以铸兵。故以铸三钟。杜氏注古者以铜为兵汉书食货志贾谊言收铜勿令市以作兵器韩延寿传为东郡太守取官铜物候月蚀铸作刀剑钩镡放效尚方事古金三品。黑金是铁。赤金是铜。黄金是金。夏后之时九牧贡金。乃铸鼎于荆山之下。董安于之治晋阳。公宫令舍之堂。皆以炼铜为柱质。荆轲之系秦王中铜柱。而始皇收天下之兵。铸金人十二。即铜人也。三辅旧事曰聚天下兵器铸铜人十二各重二十四万斤汉世在长乐宫门魏志云董卓坏以铸小钱吴门阖闾冢。铜椁三重。秦始皇冢。亦以铜为椁。战国至秦。攻争纷乱。铜不充用。故以铁足之。铸铜既难。求铁甚易。是故铜兵转少。铁兵转多。年甚一年。岁甚一岁。渐染流迁。遂成风俗。所以铁工比肩。而铜工销绝。二汉之世。愈见甚微。建安二十四年。魏太子铸三宝刀。二匕首。天下百炼之精利。而悉是铸铁。不能复铸铜矣。考之于史。自汉以后。铜器绝少。惟魏明帝铸铜人二。号曰翁仲。又铸黄龙凤凰各一。而武后铸铜为九州岛鼎。用铜五十六万七百一十二斤。唐韩滉为镇海军节度以佛寺铜钟铸弩牙兵器自此之外。寂尔无闻。止有铜马铜驼铜匦之属。昭烈入蜀。仅铸铁钱。而见存于今者。如真定之佛。蒲州之牛。沧州之狮。无非黑金者矣。

唐开元中。刘秩上议曰。夫铸钱用不赡者。在乎铜贵。铜贵则采用者众。夫铜以为兵则不如铁。以为器则不如漆。禁之无害。陛下何不禁于人。禁于人则铜无所用。铜益贱。则钱之用给矣。旧唐书食货志文宗御紫宸殿。谓宰臣曰。物轻钱重如何。杨嗣复对以当禁铜器。文宗纪考禁铜之令。古人有行之者。宋孝武帝孝建三年。禁人车及酒肆器用铜。南史唐元宗开元十七年。禁私卖铜铅锡。及以铜为器。代宗大历七年。禁铸铜器。德宗贞元九年。禁卖剑铜器。天下有铜山。任人采取。其铜官买。除铸镜外。不得造铸。宪宗元和元年。禁用铜器。各本纪晋高祖天福三年。禁民作铜器。通鉴宋高宗绍兴二十八年。命取公私铜器。悉付铸钱司。民间不输者罪之。宋史本纪然今日行之。不免更为罔民之事。惟有销钱铸钱。上下相蒙。而此日之钱。固无长存之术矣。

南齐书刘悛传。永明八年。悛启世祖曰。南广郡界蒙山下。有城名蒙城。可二顷地。有烧炉四所。从蒙城渡水南百许步。平地掘土深二尺。得铜。有古掘铜坑。并居宅处犹存。邓通南安人。汉文帝赐通严道县铜山铸钱。今蒙山在青衣水南。故秦之严地道。蒙山去南安二百里。此必是通所铸。甚可经略。并献蒙山铜一片。又铜石一片。平州铸铁刀一口。上从之。遣使入蜀铸钱。魏书食货志。熙平二年。尚书崔亮奏恒农郡铜青谷有铜。计一斗得铜五两四铢。苇池谷。计一斗得铜五两。鸾帐山。计一斗得铜四两。河南郡王屋山。计一斗得铜八两。南青州苑烛山。齐州商山。是往者铜官旧。既有冶利。所宜开铸。从之。旧唐书韩洄传。为户部侍郎。判度支。上言商州有红崖冶出铜。又有洛源监久废不理。请凿山取铜。置十炉铸钱。而罢江淮七监。从之。册府元龟。元和初。盐铁使李巽。上言郴州平阳高亭两县界。有平阳冶及马迹曲木等古铜坑。约二百八十余井。请于郴川旧桂阳监置炉两所。采铜铸钱。宋史食货志。旧饶州永平监。岁铸钱六万贯。平江南增为七万贯。而铜铅锡常不给。转运使张齐贤。访求得南唐承旨丁钊能。知饶信等州。山谷产铜铅锡。乃便宜调民采取。且询旧铸法。惟永平用唐开元钱料最善。即诣阙面陈。诏增市铅锡炭价。于是得铜八十一万斤。铅二十六万斤。锡十六万斤。岁铸钱三十万贯。此皆前代开采之也。

　　论钱币　
陆世仪

古有三币。今亦有三币。古之三币。珠玉黄金刀布。今之三币。白金钱钞。古之为市者。以其所有。易其所无。皆粟与械器耳。粟与械器。持移量算。有所不便。则于是乎代之以金。金者所以通粟与械器之穷也。所谓大不如小也。物有至微。厘毫市易。则金又有所不便。于是乎又代之以钱。钱者所以通金之穷也。所谓顿不如零也。千里赍持。盗贼险阻。则金与钱。又俱有所不便。于是乎又代之以楮。楮者。如唐之飞钱。今之会票。又所以通金与钱之穷也。所谓重不如轻也。识三币之情。则知所以用三币之法矣。

钱之重轻。自当以一钱为率。钱之价值。断当以每一文准银一厘为率。若钱太轻。则铜不敌银。铜不敌银则多费。钱太重则银不敌铜。银不敌铜则难用。今之薄小低钱。固非法矣。至京师黄钱每六文准银一分。亦未为得也。

今　朝廷用钱。每便于发。不便于收。每便于下。不便于上。此由纯用小钱。无子母相权之法故也。天启时。尝铸当十钱。每大钱一。当小钱十。其重以一两为率。愚谓今后凡遇官民交易。势当用钱者。小钱难于个数。竟用当十大钱。出入了然。无耗损兑折之币。亦一法也。

自古三币皆用金若铜。未有用楮者。唐宪宗时。令商贾至京师。委钱诸路进奏院。及诸军储使富家。以轻装趋四方。合券乃取之。号曰飞钱。此楮法所由起也。然此特以楮券钱。而非即以楮为钱。宋张咏镇蜀。患蜀人铁钱重。不便贸易。设质剂之法。谓之曰交子。高宗时。又有会子。始以楮为钱。然犹用官钱为本。至金元之钞。则直取料于民。不复用官钱为本。所费之值。不过三五钱。而欲售人千钱之物。民虽愚。岂为所欺哉。且钞易昏烂。不久仍废。则楮币之无用可知矣。必欲行楮币之法。须如唐飞钱之制然后可。今人家多有移重赀至京师者。以道路不便。委钱于京师富商之家。取票至京师取值。谓之会票。此即飞钱之遗意。宜于各处布政司。或大府去处。设立银券司。　朝廷发官本造号券。令客商往来者纳银取券。合券取银。出入之间。量取路费微息。则客商无道路之虞。　朝廷有岁收之息。似亦甚便。

　　六经不及货泉论　
顾栋高

太公为周立九府圜法。钱圜函方。轻重以铢。而泉布之法。遂以行天下。迄今二千年不废。而六经语孟。无及货泉者。考国语周景王二十一年铸大钱。时当昭公之十八年。孔子年二十九矣。而孔子生平。与之釜。与之庾。与之粟九百。未尝以泉为货也。孟子之世。第言农有余粟。女有余布。且曰圣人治天下。使有菽粟如水火。可见当时第以粟布为交易。而未尝用钱。小雅握粟出卜。顾氏炎武曰。古时用钱未广。问卜者亦用粟。汉世犹然。未尝不叹当时风俗之。人心之厚。非后世之所能及也。后之儒者。因财用匮竭。议欲返古。如陆贽白居易之徙。谓粟可耕而得。帛可织而成。至钱非官铸不行。是责民之所无。不如用粟帛为便。然考魏文帝黄初二年。罢五铢钱。使民以粟帛为市。至明帝世。凡四十年。宜可以家给人足。而但见其害。不见其利。行用既久。巧伪渐生。民竞湿谷以要利。作薄绢以为市。虽重刑罚以惩之。不能禁也。是以司马芝等议用钱。非徒丰国。亦以省刑。乃更立五铢钱。至安帝元兴中。桓元辅政。又欲废钱用谷帛。孔琳之议曰。钱之为用。既无毁败之费。又省运致之苦。至谷帛本以为衣食。用以为货。则致损其多。劳毁于商贩之手。耗弃于割截之用。是唯兵乱积久。所以暂废。汉末是也。魏明帝时。钱废用谷。四十年矣。以不便于人。复行五铢。是效之已试者乃止。前凉张轨参军索辅言于轨曰。晋泰始中。河西荒乱。遂不用钱。裂匹以为段数。缣布既坏。市易又难。徒坏女工。不任衣用。今中州虽乱。此方全安。宜复五铢以济通变之会。轨从之。准布用钱。钱遂大行。人赖其利。由是观之。可见白居易所谓私家无钱炉。平地无铅山者。第执一偏之说。而未睹废钱之害。独怪夫自太公制九府。以迄孔孟之世。七百余年。钱尚未通行于天下。岂湿谷薄绢之奸伪。当时未之有耶。割截运致之耗废。以为无足患耶。再四寻求其故。古者惟商贾通行四方。废置鬻财。其时所谓财者。皆黄金龟贝之属。故史云家累千金。孟子亦有馈百镒七十镒五十镒者。其余交易。皆不出乡民各以其土之所入通工易事。计莫便于粟与布。故诗曰。抱布贸丝。又曰握粟出卜。虽至微小。无用钱者。又古者分土而治。太公为周制圜法。意惟王畿及本国行之。不必通行各国。故终周之世。六经语孟。无货泉之文。若今日而欲返古。窃恐湿谷薄绢。其巧伪更甚。刑狱日繁。怨谤交起。余未见其可也。

按白居易之策止欲复唐初租庸之制以谷帛供赋税主于便农而未尝以是厉商也故其诗亦云胡为春夏税岁岁输铜钱又云庸必算丁口租必计桑田正与古者农用粟帛商用货财之制相符震沧此辩未中白氏之失然其考古便民之实则无以易之矣

　　古者货贝论　
阙名

三代之世。家给人足。而今世辄不免于财匮。议者以为户口之日多。而不尽然也。自古迄今。泉货交易。因时递变。而日趋于难。至今日之用银而极矣。是非其耗之者多。而出之者先隘。今日之所为货者。非古之所为货故也。古者货贝而宝龟。贝有五。汉书食货志。以大贝壮贝么贝小贝不成贝为五贝。贝者海中介虫也。说文云。其甲人之所宝。即今瑁。取之不尽。用之不竭。不费人工。不烦罗致。故自古曰财曰货曰宝。文皆从贝。禹贡厥篚织贝。盘庚具乃贝玉。顾命陈列大贝。中庸论水之不测。曰货财殖焉。是海为天府。可以赡天下之民生日用。使家给人足。户有藏者也。自太公为周立九府圜法。钱圜函方。轻重以铢。而交易之法于是乎始变。然钱特以通贝之穷。而仍不废贝。故小雅曰。锡我百朋。此外惟黄金与粟布。孟子之世。王馈兼金百镒。又曰农有余粟。女有余布。周之泉货如是。秦并天下。黄金为上币。铜钱文曰半两。重如其文。而龟贝第为器饰。不为币。而民始重困。汉兴。为秦钱重难用。更铸四铢钱。钱益多而轻。物益少而贵。武帝征伐四夷。国用空竭。乃以白鹿皮方尺为皮币。直四十万。又造银锡白金。杂铸银锡为白金凡三品。民弗宝用。岁余卒废不行。元帝时。贡禹奏言铸钱采钱。使民弃本逐末。宜罢采珠玉金银铸钱官。毋复以为币。租税禄赐。皆以布帛及谷。议者以为交易待钱。布帛不可尺寸分裂。议遂寝。自魏孝文创为均田。而周齐隋唐因之。其赋于民也。有租庸调。自杨炎变为两税。一概税钱。陆贽论之曰。米可以耕而得。布帛可以织而成。至钱非官铸不行。是弃民之所有。而责之以所无也。由是言之。钱特以佐粟帛之穷。听民自交易则民利。其利害不较然哉。考唐之世。凡租赋廪赐军粮。赂遗赃罚。皆以缯帛。无用银者。白居易诗云。进入大盈库。岁久化为尘。李光颜为节度使。大盈库发缯破裂。军士负而焚之。光颜至欲自刎。长孙顺德受人缯事觉。太宗更赐缯以愧其心。段秀实以司农征过岐。朱泚自致大绫三百匹。皇甫湜为裴度作碑。字索三缣。惟岭南数州。以银为交易。故张籍诗云。海国战骑象。蛮州市用银。而今通天下行之。岂不异哉。北宋盛时。元佑会计。岁入银止五万七千两。其时西蜀有交子务。交子若今会票后更名会子止因钱重难致。以便商贾。官为置务以理之。其后遂为钞。绍兴初于边郡用之以便军兴然李道传于理宗朝上言楮币之换官民如仇钞法之行商贾疑怨则宋时[已](己)有此患金元之世。皆用钞为交易。然质轻而欲重用之。钞益贱而物日益贵。不便于俗。难以通行。明洪永两朝。设为严法以流通之。而率莫能强。至宣德三年遂停止。自是而自上及下。皆以银为宝货。至于今不改。夫银取之沙泥之中。镕之炉冶之内。况其矿在遥远之地。非如贝取之水族。物既多而工亦不费也。富人扃鐍之可以累世。居奇射利。非如粟久则腐。帛久则朽。民不烦戒饬。自能流通而不滞也。今自秦之废贝。至今二千余年。银之通行纔四百载。而民生乏匮。银煎难得。上当宁之忧。夫法久则弊。弊则更。余故远追三代以上。以迄今世。窃以为宜复货贝。与钱并行。凡租税禄赐皆用之。而粟帛听民以本色交易。庶乎财货流衍。国用充足。为亿万年无穷之计。谨书之以备采择焉。

　　铜政议上　
王太岳

窃见滇南地处荒裔。言政者必以铜政为先。然自官置厂以来。未六十年。而官民交病。进退两穷。或比之捄荒无奇策。何也。今日铜政之难。其在采办者四。而在输运者一。一曰官给之价。难再议加也。乾隆十九年。前巡抚爱必达。以汤丹铜价实少八钱有奇。奏蒙　　恩许半给。则加四钱二分三厘六毫。越二年。前巡抚郭一裕请以东川铸息充补铜本。则又加四钱二分三厘六毫。越六年。前总督吴达善通筹各局加铸。再请增给铜价。则又奉　　特旨加银四钱。又越六年。前巡抚鄂宁遵　　旨陈请。则又暂加六钱。越三年。始停暂加之价。于是汤丹大水碌碌茂麓等厂。遂以六两四钱为定价。而青龙山等二十余小厂。旧时定价三两八九钱四两一二钱者。亦于乾隆二十四年。前巡抚刘藻奏奉　　谕旨。既照汤丹旧例。每铜百斤。定以五两一钱五分有奇收买。即金钗最劣之铜。亦以四两之旧价。加银六钱。　朝廷之德意。至为厚矣。然行之数年。辄以困敝告。岂尽人情之无厌哉。限于旧定之价过少。虽累加而莫能偿也。夫粤蜀与滇比邻。而四川之铜。以九两十两买百觔。广西以十三两买百觔。何以云南独有节缩乎。江阴杨文定公名时抚滇。奏陈铜厂利弊疏云。各厂工本多寡不一。牵配合计。每百觔价银九两二钱。其后凡有计息议赔。莫不以此为常。率至买铜。则定以四两以至六两。然且课铜出其中。养廉公费出其中。转运耗损出其中。捐输金江修费出其中。即其所谓六两者。实得五两一钱有奇。非惟较蜀粤之价几减其半。即按之云南本价。亦特十六七耳。皆由旧定之价过少也。然在当时。莫有异辞。而今乃病其少者何也。旧时滇铜听人取。自康熙四十四年。始请官为经理。岁有常课。既而官给工本。逋欠稍多。则又收铜归本官自售。至雍正之初。始议开鼓铸。运京局以疏销积铜。其实岁收之铜。不过八九十万。又后数年。亦不过二三百万。比于今日。十纔二三。是名为归官。而厂民之私以为利者。犹且八九。官价之多寡。固不较也。自后讲求益详。综核益密。向之隐盗者。至是而厘剔毕尽。于是厂民无复纤毫之赢溢。而官价之不足。始无所以取偿。是其所以病也。兹硐路已深。近山林木[已](己)尽。夫工炭价。一皆数倍于前。而又益以课长之掊克。地保之科派。官役之往来供亿。于是向之所谓本息课运。役食杂用。以及厂次路耗。计其中。而后又有九两二钱之实值者。今则专计工本。而已几于此。厂民实受价六两四钱之外。尚须贴费一两八九钱而后足。问所从出。不过移后补前。支左而右绌。他日之累。有不可胜言者矣。

夫铜价之不足。厂民之困惫。至于如此。然而未有以加价请者何也。诚知度支之籍制有经。非可以发棠之请。数相尝试也。且虽加以四钱六钱之价。而积困犹未遽苏也。故曰官给之价难议加也。采办之难此其一也。一曰取用之数。不能议减也。滇铜之供运京外者。亦尝一二议减矣。乾隆三十二年。云南巡抚鄂宁以各厂采铜。纔得五百余万。不能复供诸路之买。咨请自为区画。准户部议是年加运之京铜及明年头纲铜。以及诸路买铸。于是云南减运二百六十余万觔。后三年云贵总督明德又以去年获铜。虽几千万。然自运供京局。及滇鼓铸外。仅余铜一百三十万觔。以偿连年积逋九百二十余万。犹且不足。难复遍应八路之求。因请概停各路采买。准户部议奏。许缓补解京铜。酌停江南江西两道采买。于是云南减买五十余万觔。后半年。前巡抚明德。又以各路委官。在滇候领铜四百一十余万。以去年滇铜所余一百余万计之。四年乃可足给。此四年之中。非特截及缺交京铜不能补运。而各省岁买滇铜二百余万。积之数载。将有八九百万。愈难为计。因请裁减云南铸钱。及各路买铜之数。准户部议奏。许停云南之临安大理顺宁广西府。并东川新设各局铸钱。又暂减陜西广西贵州湖北买铜六十三万觔。于是云南得减办二百余万觔。通计前后缓减五百余万。厂民之气力乃稍舒矣。夫滇铜之始归官买也。岁供本路铸钱九万余千。及运湖广江西钱四万串。计纔需用一百一万觔耳。至雍正五年。滇厂获铜三百数十万觔。始议发运镇江汉口各一百余万。听江南湖南湖北受买。至雍正十年。发运广西钱六万二千余串。亦仅需铜四十余万。其明年钦奉　　　世宗宪皇帝谕旨。议于广西府设局开铸。岁运京钱三十四万四千六十二串。计亦止需铜一百六十六万三千余觔。乾隆二年。总督尹文端公继善。又以浙江承买洋铜。逋欠滋积。京局岁需洋铜滇铜率四百万觔。请　　敕江浙赴滇买铜二百万觔。云南依准部文。解运京钱之外。仍解京钱三十余万。以足二百万之数。而直隶总督李卫。又以他处远买滇铜转解。孰与云南径运京局。由是各省供京之正铜。及加耗。悉归云南办解。然尚止于四百四十万也。未几而议以停运京钱之正耗铜。改为加运京铜一百八十九万余觔矣。又未几而福建采买二十余万觔矣。湖北采买五十余万觔矣。浙江采买二十余万觔矣。贵州采买四十八万余觔矣。既而广西以盐易铜十六万余觔矣。既而陜西罢买川铜改买滇铜三十五万。寻又增为四十万觔矣。于是云南岁需备铜九百余万。而后足供京外之取。而滇局鼓铸。尚不与焉。夫天地之产。常须有余以待滋息。独滇铜率以一年之入。给一年之用。比于竭流而渔。鲜能继矣。又况一年之用。几溢于一年之入。凶年取盈之术也。皆由取给之数过多也。尝稽滇铜之产。其初之一二百万觔者不论矣。自乾隆四五年以来。大抵岁产六七百万耳。多者八九百万耳。其最多者千有余万。至于一千二三百万止矣。

今乾隆三十八年。三十九年。皆以一千二百数十万告。此滇铜极盛之时。未尝减于他日耳。然而不能给者。惟取之者多也。向时江安闽浙买滇铜以代洋铜。议者以滇铜衰盛靡常。当多为之备。仍责江浙官收商买洋铜。以冀充裕。及请滇铜径运京师。以其余溢湖广开铸。而商办洋铜。则听江浙收买铸钱。议者又以滇铜虽有余。尚须筹备以供京局。若遽楚供铸。设令将来京铜有缺。所关不细。又议浙江收买洋铜。亦须存贮。滇铜或缺。仍可运京接济。即近岁截京铜。部议亦以滇铜实有缺乏情形。当即通筹酌剂。是皆以三十年之通制国用。为天下计。非独为滇计也。至于今日而京师之运额。既无可缺。而自江南江西以外。尚有浙闽黔粤秦楚诸路开铸。纷纶举。一则曰此民之用也。饟钱也。不可少也。再则曰炉且停矣。待铸极矣。不可迟也。而滇之铜政骚然矣。夫以云南之产。不能供云南之用。而裁铸钱以畀诸路。诸路之用铜者。均被其利。而产铜之云南。独受其害。其产愈多。则求之益众。而责之益急。然则云南之铜。何时足乎。故曰取用之数不能议减也。供办之难此其二也。一曰大厂之逋累。积重莫苏也。谨按杨文定公奏陈铜政利弊疏云。运户多出夷猓。或山行野宿。中道被窃。或马牛病毙。弃铜而走。或奸民盗买。无可追偿。又硐民皆五方无业之人。领本到手。往往私费。无力开采。亦有开硐无成。虚费工本。更或采铜既有。而偷卖私销。贫乏逃亡。悬项累累。名曰厂欠。由此观之。自有官厂。即有厂欠。非一日矣。然其时凡有无追之厂欠。得乞　　恩贷免。故岁岁采铜。数倍于前。而厂民之逋欠。亦复数倍。司厂之员。惧遭苛谴。少其数以报上官。而每至数年。辄有巨万之积欠。则有不可以豁除请者矣。上官以其实欠而莫能豁也。于是委曲迁就。以姑补其阙。乾隆二十三年。奏请预备汤丹等厂工本银十二万五千两。所以偿厂欠也。三十三年。逮治综理铜政。及司厂之员。着赔银七万五千余两。所以厘厂欠也。三十七年。除豁免之令。而于发价时。每以百两收银一两。大约岁发七十万两。可收七千余两。藉而贮之。以备逃亡。亦所以减厂欠也。至于开采之远。工费之多。官本之不足。则莫有为之计者。故不数年。而厂欠又复如旧。三十七年冬。钩考厂库。以稽厂欠。前后厂官。赔补码万觔外。仍有民欠十三万余两。重蒙　　皇恩。特下指挥。俾筹利便。然后厂铜得以十一通商。而以铸息代之偿欠。今之东川局加铸是也。然加铸之息。悉以偿厂欠。通商之铜。又以输局供铸。至于未足之工本。依然无措也。是以旧逋方去。新欠已来。两年间又不可赀算矣。自顷定议。每以岁终责取无欠结状。由所隶上司加之保结。由是连岁无厂欠之名。然工本之不足。厂民不能徙手枵腹而致采也。则为之量借油米炉炭以资工作。而责其输铜于官。以此羁縻厂民。曰尔第力采。我能尔济。厂民亦以此饵其上。曰官幸活我。我且力采以赎前负。上下相蒙。不过觊幸于万有一遇之堂矿。是谁讳避厂欠。而积其欠借不归之油米炉炭。亦复不下巨万之值。要之皆出公帑也。蚩蚩之氓。何知大义。彼其所以俯首受役。敝形体而不辞者。孳孳为利耳。至于利之莫图。而官帑之逋负。且日迫其后。而厂民始无望矣。夫厂以出铜。民以厂为业。民无所望。厂何有焉。区区三五官吏之请求。其于铜政庸有济乎。故曰大厂之逋累。积重莫苏也。采办之难此其三也。

一曰小厂之收买。涣散莫纪也。云南矿厂。其旧且大者。汤丹碌碌大水茂麓为最。而宁台金钗义都次之。新厂之大者。狮子山大功为最。而发古山九度万象诸厂次之。至如青龙山日见汛。凤凰坡红日岩大风岭诸厂。处僻远。矿硐深窅。常在丛山乱箐之间。而如大屯白凹人老箭竹金沙小岩。又皆界连黔蜀。径路杂出。奸顽无藉。贪利细民。往往潜伏其间。盗采盗铸。选踞高冈深林。预为走路。一遇地方兵役。纵迹勾捕。则纷然骇散。莫可寻追。其在厂地采矿。又皆游惰穷民。苟图谋食。既无赀力。深开远入。仅就山肤寻苗。而取矿经采之处。比之鸡窝。采获之矿。谓之草皮菜●。是虽名为采铜。实皆侥幸尝试。一引既断。又觅他引。一处不获。又易他处。往来纷藉。莫知定方。是故一厂之所。而采者动有数十。区地之相去。近者数里。远者一二十里。或数十里。虽官吏之善察者。固有不能周尽矣。加以此曹不领官本。无所统一。其自为计也。本出无聊。既非恒业。何所顾惜。有则取之。无则去之。便于就则取之。不便于就则去之。如是而绳以官法。课以常科。则有散而走耳。何能縻乎。官厂者见其然也。故常莫可谁何。而惟一二客长锡头是倚。厂民得矿。皆由客长平其多寡而输之。锡头炉房。因其矿质。几锻几揭而成铜焉。每以一炉之铜。纳官二三十觔。酬客长锡头几觔。余则听其怀携。远贾他方。核其实数。曾不及汤丹厂之百一。夫以滇南矿厂之多。诸路取求之广。而惟二三大厂是资。其余小厂。环布森列。以几十数。而合计几十厂之铜。比之二三大厂。不能半焉。则大厂安得不困。故曰小厂之收买涣散莫纪也。采办之难此其四也。

若夫转运之难。又可略言矣。夫滇僻壤也。着籍之户。纔四十万。其畜马牛者十一二耳。此四十万户。分隶八十七郡邑。其在通途。而为转运所必由者十二三耳。由此言之。滇之马牛。不过六七万。而运铜之马牛。不过二三万。其大较矣。滇既有岁运京铜六百三十万。又益诸路之采买。与滇之鼓铸。岁运铜千二百万。计马牛之所任。牛可载八十觔。马力倍之。一千余万之铜。非十万匹头不办矣。然民间马牛。止供田作。不能多畜。以待应官岁。一受雇可运铜三四百万。其余八九百万觔者。尚须马牛七八万。而滇固已穷矣。乾隆三年　廷议广西府局。发运京钱。陆用牛一万四千头。马九千匹。水用船三千只。念其雇集不易。恐更扰民。辄许停铸。是年云南奏言滇铜运京。事在经始。江安闽浙之二百万。未能一时发运。准户部议。运京许宽至明年。而江浙诸路之铜。且需后命。凡以规时审势。不欲强以所必不能也。又前件议云。户部有现铜三百万。工部稍不足。可且借拨。又乾隆三十五年议云。户工两局库。有现铜四百五十万。云南尚有两年运铜。计可衔接抵局者。仍八百余万。自后滇之发运。源源无绝。以供京局铸钱。有盈无绌。其截发挂欠铜三百五十余万。均可着缓补解。此其为滇之官民计者。持论何恕。而其为国用计者。论事又何详也。今则不然。户局有铜二百五十万。合工部之铜三四百万。滇铜之发运在道。岁内均可继至者。千有余万。其视往时略无所减。而议者且切切焉。有不继之忧。于是云南岁又加运旧欠铜八十万觔。通前为七百一十余万。而滇益困矣。且夫转运之法。着令固已甚详矣。初时京铜改由滇运。起运之日。必咨经过地方。令防卫催稽。守风守水守冻。又令所在官司。核实转报咨部。其后以运官或有买货重载。淹迟运。兼责沿途官弁。驱促遄行。徇隐有罚。其后又以纳铜不如本数。议请申用雍正二年。采办洋铜之例。运不依限者。褫职戴罪管运。委解之上官。夺其官。领职如故。其有盗卖诸弊。本官按治如律。责上官分赔。又改定运限。自永宁至通州。限以九月。其在汉口仪征换篓换船。限以六十日。自守冻外守风阻水之限。不复计除。运铜入境。由所在官弁。依期申报奏闻。而滇蜀亦复会商以永宁泸州搬铜打包。限五十五日。其由永宁抵合江。由重庆府抵江津。听所在镇道稽查。委官催督。或有无故逗遛。地方官弁。匿不实报者。予纠劾。其后以铜船停泊。阻塞挽漕。又议缘江道路。委游击都司押运。自仪征以下。听巡漕御史催赶。运官虽欲饰诈迁延。固不得矣。又积疲之后。户部方日月考课。于是巡抚与布政使。躬历诸厂。以求采运之宜。而责巡道周环按视。以课转运之勤怠。而察其停寄盗匿。其自守丞以下。州县之长。与簿尉巡检之官。往来相属。符檄交驰。弁役四出。所在官吏。日惴惴焉捄过之不暇。而传骚然矣。尝考乾隆二年。滇有余铜三百七十四万。故能筹洋铜之停买。十七年有积铜一千八九百余万。故能给诸路之取求。二十四年以后。有大兴大铜二厂。骤增铜四百余万。故能贴运京钱。岁无缺滞。此如水利。其积不厚。而日疏抉之。则涸可立待。势固然也。今司运之官。惧罹罪责。既皆增价雇募。然犹不免以人易畜。官司责之吏役。吏役责之乡保里民。每籯数日之粮。以应一日之役。中间科索抑派。重为民扰。喜事之吏。驱率老幼。横施鞭打。瘁民生而亏政体。非小故也。故曰转运之难此其五也。
  </div>
  <div class="pagination">
   <a href="皇朝经世文编_page131.html">
    上一页
   </a>
   <span>
    ...
   </span>
   <a href="皇朝经世文编_page127.html">
    127
   </a>
   <a href="皇朝经世文编_page128.html">
    128
   </a>
   <a href="皇朝经世文编_page129.html">
    129
   </a>
   <a href="皇朝经世文编_page130.html">
    130
   </a>
   <a href="皇朝经世文编_page131.html">
    131
   </a>
   <span class="current-page">
    132
   </span>
   <a href="皇朝经世文编_page133.html">
    133
   </a>
   <a href="皇朝经世文编_page134.html">
    134
   </a>
   <a href="皇朝经世文编_page135.html">
    135
   </a>
   <a href="皇朝经世文编_page136.html">
    136
   </a>
   <a href="皇朝经世文编_page137.html">
    137
   </a>
   <span>
    ...
   </span>
   <a href="皇朝经世文编_page133.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
