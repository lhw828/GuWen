<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 97 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 97 页/共 172 页
  </h1>
  <div class="content">
   臣等看得南兵之不敢轻调者其说有三。一则恐其奸淫骚扰。二则恐其风土不宜。三则恐其原未见虏乃今督抚官刘应节杨兆俱言可用、总兵官戚继光言之尤详、任之尤力、戚少保之主募南兵者亦思用赵人之意且欲以南兵教北兵也其后阅视大雨诸军皆靡独一军摠千山立问之乃南兵也曰将军令固如是于是诸军皆凛上奉命嗟乎妇人可阵何况南兵乎大率谓今募南兵。专为守台。一到即发台上。经年以台为家相去人烟既远又无廛市交易。有何骚扰。有何奸淫又谓南兵在蓟巳经三年。风土尽宜。又谓黄崖义院等口。屡被属夷侵犯。守墩南兵。每成堵回之功。若使见虏。必能大战且计算南北客兵人马。所给南兵省而北兵费计算南北客兵。道路所给。南兵舟而北兵马。了了可据。臣等又与原任摠督谭纶面相商确纶深以继光之言为然。艰大之责。既付之于督抚摠兵其所曲区。若一不之听于后地方误事。必将有词可诿。合无稍俟防秋毕日于东西二路副将内听刘应节定委一员见在南兵内有愿回者。押遣回还。一名仍补一名。再于宁绍金台四府选募六千名。移文浙江巡抚都御史于库贮减兵银内。每名给安家银五两。沿途不给行粮。到蓟之日。备查客兵原分地方。照数更替。南兵添一名。则边兵减一名。即以边兵粮艹作为南兵工食。新旧三枝。共九千名。合用兵领听戚继光查取素能练兵官员开送督抚衙门具题推用其山东民兵。免其赴边不论马兵步兵。每名每岁折银二十四两解送蓟镇专备南兵支用。不知果否相应。合行山东巡抚都御史梁梦龙督同各兵备道或应从宜折银或因照旧赴边计处停妥。具繇回奏。
　　○覆陕西总督都御史戴才议处番夷疏【议处番夷】
　　看得摠督陕西三边军务右都御史戴才题称查议过肃州二卫各族番夷、乞要迁移空堡安插约束、其总理抚治等项事宜、肃州该道毅然自任、甘州欲责局捕都司兼摄、官不曾加、职亦从重、揆之夷情事体俱属长便、各一节为照甘肃地方、番夷杂处而肃州番部、尤多于甘、臣博往年巡抚之时、巳题奉钦依移住境外金塔寺等处至今二十余年。不知何故又容其入内分住。春秋之义外而不内。疏而不戚。既该总督官戴才勘议前来、俱巳停妥、相应依拟合候命下本部移咨新任巡抚廖逢节会同戴才再加酌议。如果别无异同、即将肃甘二卫地方见住番夷行各该司道迁移原议谭家等处空堡安插。分立界石。籍名约束。其摠理抚夷官肃州听甘肃兵备道督令大小委官抚治、甘州责令行都司局捕都司不妨原务兼理、分巡该道一体抚治、各分理大小委官、仍照旧规选委责成、一应官修堡墙。夷筑寺院、并禁谕等项事宜、悉如所拟施行、
　　○覆廵抚宣府都御史吴兑等计处安插史车二营属夷疏
　　看得廵抚宣府都御史吴兑题称黄台吉下比妓诱哄车夷账房三十余顶、往东密云边外去讫、随差通夜前往黄台吉账房责问、回称番文容自往东边夷妇账房内审查、乞要将见留史车诸夷于近边闲旷处所另筑小堡二三座安插、永树藩篱、又该廵按御史刘良弼、题称近传报黄台吉妻统领精兵数千余骑、将属夷车营恰儿台吉二千夷人账房数十余顶尽行抢去、及称车夷与史夷自相依附、为我外藩、车夷既去、史夷埶孤、史夷再去、则北路藩篱尽撤、乞要行令边臣熟加体察、慎度虏情、严为堤备、各一节为照宣府北路边外。寄住史车二营。均系朵颜族类。史营依山林为巢穴。服从最久。至于车营效顺。仅有数年。要之皆于我边。无关重轻。及查车营受赏册内总数不过一千六百有奇。革固等小酋虽称东夷。五栾等大酋部落尚在。所据抢虏车营二千之说。似为一时传报之过况黄台吉执称。向不知情。必湏就彼查究明白。既不宜张皇以骄彼虏之心。亦不宜疏略以中彼虏之计。廵抚都御史吴兑欲要筑堡二三座安插。廵按御史刘良弼欲要慎察虏情严为堤备、无非预饬边防、以图万全之意、相应通行议拟合候命下备行摠督尚书王崇古公同廵抚都御史吴兑总兵官赵岢差人于俺答老把都黄台吉处、严加追问要见革固等缘何东徙。责令黄台吉及早遣还。如果占恡不发。一面将见在史夷家口革除抚赏以示后戒一面将善后事宜如筑堡安插等项。从长酌议。务中机宜。事在阃外、边臣自能同心计处、本部难以遥制、
　　○奉诏条陈边计疏
　　题为钦奉圣谕条陈边计事准兵部咨该内阁传奉圣谕朕看得东西二镇虏寇抢杀至甚、防虏之计、如何预处、卿等会文武群臣着实详议来看、钦此钦遵备咨前来臣等窃惟狂胡匪茹、分道凭陵、东犯蓟镇、则九重震惊、西犯偏关、则三晋骚动、抢杀至甚、诚如圣谕荷蒙　皇上轸念生灵、日勤宵旰、特谕辅臣公同臣等详议预防之计、臣等虽至愚极陋、目击时艰、敢不祗承、自昔防虏不过战守二端。而各边地势不同。战守亦自互异。即如蓟州昌平保定三镇、有墙可恃。虏难保其不来。但当乘高据险。使之匹马不入。即为上策。山西宣大辽东四镇。无墙可恃。虏难保其不入。但当坚壁清野。使之一毫不得。即为中策。臣博臣本固臣士儋连日面相酌议、除重将权、明军令、修城堡等项事宜、巳经各官条奏、不敢槩及外、谨将东西六镇战守之机、其大且要者、列款上陈伏望　圣明特赐省览、敕下该衙门会官详议裁定施行及照奉旨建白者、臣等之事也、询谋参酌者、辅臣本兵之任也、至于削去虚文、力求实效者、则摠督镇巡兵备将领之责也、若使臣等言之、辅臣本兵议之、边臣不肯力任其事、或明肆异同、或阴行规避、纸上空谈、譬之画饼、竟何益于安攘之效、所据责成边臣同心寅恭实心干理、乃今日之第一务也、又念兵凶战危、人情所难、朝廷所以驱策之者。惟在赏罚。有功不赏。人固弗劝。有罚不刑。人孰肯轻蹈白刃之祸哉。近岁蓟镇潘家口磨刀谷失守、总督王忬杨选相继弃市。而摠兵参将游击反从末减。是以今岁虏警、屡称敌战。竟无一将请缨而死。可以见其情实矣。顷蒙宸断。逮系镇巡、人心始知警惕、而副参等官田世威刘宝胥进忠吴光裕等、分有信地、不能固守、其罪尤重、亦当先行收问、合无将田世威等提拿到京听法司查照所犯一并拟罪、以为边臣纵寇殃民者之戒、臣等不胜恳切祈望之至题奉圣旨兵部集议来说
　　一定蓟昌守墙之议、蓟昌二镇、因山为墙、延长几二千里、自庚戌虏变以来、屡经修缮河坊口古北口黑谷关一片石等处、拒回大虏、明有征验、近因猾虏溃墙、说者遂谓墙不可守、是诚因噎而废食也、盖前年墙子岭失守、乃通州官军、今岁界岭口失守、乃河间官军、守兵单弱、援兵不至、此调度之失宜。岂可止帚罪于墙哉。合无听总督侍郎曹邦辅督同镇巡等官趁此冬间躬履边垣、逐一阅视、稍有不备、即为修补、春秋两防、将调到入卫边兵、分营配搭、每路各得一二千名、驻札适中地方、猝遇虏众攻墙、令其并力战守、彼仰面而攻。我乘高而击。虏骑虽强。恐亦不能飞渡。
　　一定宣府南山之议。此于今日宣昌二镇虏情甚合宣府东路。咫尺昌平。其四海治岔道八达岭等处。俱有通贼要路。总督军门统领重兵。拱护南山。实以陵京为重。连年关外增设墩墙。深得重门待暴之义。近议纷纷。欲将兵马列于张家口左右卫等处。俟其南下。方守南山。失策甚矣。合无备行总督都御史王之诰、督同镇巡等官、今后春秋两防仍照成议谨守南山以慰　君父宵旰之怀。不得借口外。防。致贻内患。
　　一定山西摆列之议、雁门宁武偏头三关。均为山西门户。雁宁二关外有大同。犹称屏障。偏头一关。西连延绥。独当虏冲。先年宁雁一带添筑边墙增兵戍守。未为无据。然边长八百余里。原守官兵民壮。不满数万。名曰摆边。实为故事。固未见其倚墙拒守。如蓟昌二镇。真能遏虏之止帚者也。盖苏昌合诸镇之力。为守颇易。山西止一镇之力。为守实难。今该给事中张齐议罢摆边、得之目击。非臆说者。但事在阃外。遽难遥断。合无听总督都御史王之诰督同镇巡等官虚心酌议。务求长便。具实奏闻。如果可罢。每岁秋防官军民壮。止宜屯驻适中地方。遇有虏警。相机战守。以保万全。
　　一定保镇防守之议、紫荆倒马龙泉诸关。层峰迭障。颇称天险。且藉宣大为之屏蔽。虏若南犯诸关。势必经繇二镇。即使介马而驰。亦须数日可到但当明其耳目。养其锐气。如果虏犯宣大。巳入内边。南窥洪蔚保安灵丘广昌等处。然后乘墙拒守。斯为得策。近年以来。先期摆边。不惟空劳士马。亦且糜费刍饷。合无听总督侍郎曹邦辅督同镇巡等官。每遇春秋两防。预将兵马分定地方照常操练。必湏的有警报。方可登墙。以成以逸待劳之计。
　　一定大同捣巢之议、大同地方。外连朔漠。与虏为邻。虏犯山西保定。势必繇之。先年总兵官梁震每遇虏入辄率劲兵出边捣巢。故终震之任。虏即入寇。不敢久驻。盖牵于内顾耳。合无备行总督都御史王之诰督同镇巡等官、今后虏果深入。发兵捣巢。冬春虏贼马弱之时。虏虽不犯我境间亦捣之。亦不为过。有功破格升赏。纵有败衄。不当辄加开边启衅之罪。至于宣府。亦可仿而行之。盖总兵官马芳。骁勇不减于震。戮力报国。此其时也。
　　一定辽东积贮之议。辽东一镇。滨海邻夷。中通一线之路。一切兵食。悉加仰给本镇之产且地甚肥饶。收成常稔。辽左向以米多故军需折色别镇以为病而辽左独利之但镇人愚昧。不肯少为积蓄之计。丰收之年。粒米狼戾。一遭凶荒。坐而待毙如嘉靖三十八年三十九年人至相食。食既不足。兵自难振。何以责其敌忾之功。合无备行巡抚都御史魏学曾督同守廵兵备等官多方设法。令其开垦荒芜。每遇年豊谷贱。处发官银籴买收贮。仍教谕民间照依江南规则。各自蓄积。务为一年三年之备。惠而不费。事在可行。
　　○覆都御史庞尚鹏等议储养边材疏
　　看得总理江北等处塩法兼理九边屯田都察院右佥都御史庞尚鹏巡按直隶监察御史陈于阶各奏称储养边材以图安攘实效事、臣等反复二疏、摠其大意、一则欲慎选边材。预养于未用之先。一则欲久任边臣。优处于有功之后。其议互发。其事相须。诚有资于用人图治之计。但兵家之指。非口说之难。而身亲阅历为难。则是储养边材。又推广新郑之疏岂止当求之郎官凡边境之守令正佐。皆宜预行抡选。边疆之务。固贵于下能任事。尤先于上能任人。则是优处边臣。不止当隆其爵秩。凡边事之注措区画皆当不从中覆合候命下、本部查照近日题覆都给事中郑大经所奏广储边才之议、催行两京堂上科道官及各总督抚按官各将所知堪任边方督抚兵备守令及异途中可作佐贰者。分别南北。不拘内外大小。不论亲故仇嫌。略其细疵浮议。人各一疏。坐名奏荐。总候本部登记储才文簿。随宜推用。应调补者优处调补。如知县则加五品职衔。知州则加四品服俸。以至知府以上莫不皆然。各部寺郎官堪任边郡边道者。即俸资未及。量为超次转擢。大率视处腹里之官。务加优异。以后选擢兵科给事中兵部司属及都察院奏差边关巡按御史。亦随于曾历边事者取用。以备他日兵备督抚之选。其各边督抚兵备等官防御献捷。及三六九年考满恩例。先经题奉钦依破格升荫。俱各查照施行。如督抚官果历任年久。奏有开疆御胡不世之功。照依先年靖远伯王骥威宁伯王越事例。特请封爵以示激劝仍行兵部备咨各边督抚重臣一切边防戎务。听其便宜行事。不责小挫。不夺浮言。各宜悉心殚力。上副九重宵旰之怀。下慰群黎云霓之望。方称委任。
　　○覆陕西查盘御史萧廪条陈仆苑二寺兼布按二司职衔管理守廵事务疏
　　看得陕西巡按御史萧廪题称苑马牧地邻近有司。或应更为郡县。及要将苑马寺卿。改为平凉分巡。一少卿为固原兵备。一少卿为陇右分巡。行太仆卿改为关西分守。一少卿为榆林兵粮。一少卿为宁夏兵粮。仍各设寺丞一员。以任摄署赍捧等役及称二寺官近经题准总督巡抚不得干预。未尽体统。乞要仍旧举劾各一节为照牧苑之制。课马供边　祖宗设立巳久。今欲更为郡县。照直隶山河飬马之例。添设管马佐贰官。即御史萧廪自谓难行难以再议外。所据开城诸监。委与平凉固原州县相邻。在州县止知守廵兵备。在监牧止知苑仆卿丞。本官堂室藩篱之喻。洞悉情状矣。乃即欲苑马行太仆寺卿少卿为守廵兵备官。仍各设寺丞一员。止供摄署赍捧等役。以联属之于下。又欲摠督廵抚仍旧举劾以责成之于上。臂指相使。殊为有见。但守巡兵备原与二寺并设。若以二寺事权未重。分理各道之政则可。若以苑牧之故而并去各道之官。事干　祖宗成宪。臣等不敢轻议。前项事宜相应通行酌处、合候命下将陕西苑马寺卿改兼右参议分守平凉一府。行太仆寺卿仍兼佥事分廵平凉一府。所属州县卫所有司将领悉听节制。有抗违阻误者。据实查参。如二寺官劳绩茂着。或职业不修。总督抚按巡茶俱得举劾。二寺少卿仍兼佥事。照依今拟地方。分理孳牧。点闸马政事务。各该有司将领。亦听节制年终各另类造考语。送部查考。其关西道守廵。止管凤翔一府。固原兵备陇右分巡榆林兵粮宁夏兵粮管辖。俱各照旧。不必裁革。寺丞亦不必复设。臣等又惟公家之事。病于异同。封疆之臣。贵在和协。乃今苑仆二司。平居政务。不但州县有司不关白也。即守巡兵备亦不欲其关白。巳有事举劾。不但寺官幸督抚之不与也。即巡茶御史亦幸其不与巳。清平之世。岂宜有此。伏望天语切责诸臣、以后湔除小嫌、修明大体。在二寺务摅任事之忠。在诸道勿起侵官之忌。在督抚勿以牧卒之悍而移怒寺官。在廵茶勿以寺官之难而怀疑督抚。如再故违。听臣等与该科指名参究。
　　皇明经世文编卷之二百七十七终
　　●皇明经世文编卷之二百七十八
　　华亭宋征璧尚木　陈子龙卧子　徐孚远闇公　李雯舒章选辑
　　宋存棐端木参挍
　　葛端肃公文集（书）
　　葛守礼
　　◆书
　　与郭一泉论边事
　　与张浒东给谏论边事
　　与杨虞坡太宰论设官
　　与庞惺庵中丞论盐法
　　与姚画溪方伯论田赋
　　与沈对阳方岳论赋役
　　与姜蒙泉中丞论田赋
　　与杨梦山司马论兵事
　　与杨梦山司马论招军
　　与高中玄阁老论召募客兵
　　与梁鸣泉中丞论民兵
　　○与郭一泉论边事【宣大边防】
　　我国家设北边之防、皆外设巨镇、内建雄关、重险相顾。京师天府。所谓太山四维之势也。自大宁内迁。周防从此隙矣。今受其患则前此失策。可为覆车之戒。自三卫与北虏连和。不复为我籓篱。虏骑一驰、可至。遵化之界。倏忽不及措手。鄙意欲仿张仁愿筑二城之计、于黄花镇以东。境外有故城可因。及今当控扼要区。拟设大城数处。蓄其兵粮。具其畚锸。一齐举事。不日而成。即各移兵守之。又设烽燧于外。以时哨报。声援相接。为内边虎落。斯可以补大宁之缺也。此追既往、为不得巳之图耳、独惜宣镇无上事、舍其镇城。退守南山。殊不可晓何谓。兵马既南。则零贼出没无忌。堡人不敢轻出。生理既荒。迯移必至。墩堡既空。镇城孤悬。黠虏侦虗而入。镇城不守矣。虏马牧怀来之间。居庸关敢一日开门乎。此可为寒心者。而当事者不虑。谓之何哉。守南山蓟镇事也。与宣府何干。兵在后则虏必不敢越而攻南山。若万一有之。则宣兵于后夹攻。有何不可。退信地而舍本防。卫空山而弃实寨。恐非　高皇帝设镇之初意也。若谓南山须宣府并守则潮河川外三卫夷人肯来并守乎今虏恒从西入岂以关门之兵强宣大之兵弱耶况连年虏入。皆自东方。不务塞东而厚屯于西。何其舛也。此当亟复旧矢见。以修守在四夷之义。计之晚。则不可捄也。又春秋战国各国为兵而战互有胜负不闻其借兵也。令各边镇之兵。只可以防本镇。入卫京师。只可偶一行之。今蓟镇留陕兵数枝。经年坐费。巳难为度支。客兵久苦于外。意外之事。不可无虑。不如练土兵。则有妻子乡土之安。无逃亡躲避之患。无事则耕。有警则备。万全之长计也。
　　○与张浒东给谏论边事【宣大边备】
　　用兵惟在御虏、而北虏窥伺、常在京东、以大宁之虗。朵颜之贰。故尔数年来。屡进皆在此可知矣。今当一意讲求此方之备。鄙意谓当练土兵。仿古寓兵于农之法。平时则耕。用时则聚。人各为其家。用之有法。当亦不怨。就以客兵之需。待其聚。亦或可给。贤于调陕兵久住。公私不便者万倍。又当蓄积财用。使人密于近边要地。有古城堡可因。或于时便可创者。仿唐筑三城之法。出其不意。一时板筑。城守皆备。使数城联络。则可以为蓟门虎落。少补大宁之阙。此一策也。不能则于内地仿古井田之法。定其经界。多为沟洫分河流而通于海。使虏马不得驰驱。自可绝望。农人旱涝有备。亦不为劳而无益也。此在东方可讲者也。若居庸关外新墙之设。似为无谓。边方各有信地。尺寸不可退。宣府之信地有在也。今离信地而舍本防。守空山而弃实寨。沿边城堡之人。见其弃置于门外。不敢出则将思内徙。久之城堡为空。则宣府孤悬。不能自保矣。虏所以不敢深入者即宣大未必能拒其关入而虑吾足以蹑其后也若弃宣府京师何以为固昌平何以为蔽乎无宣府则虏马动至于关。而关门不敢一日开也。京师可得安乎。此失大宁之覆辙可鉴也。不知今之退守者主何意也。防虏之计。此其大者。不知执事亦尝思及否乎。
　　○与杨虞坡太宰论设官【添设行边屯盐大臣】
　　弟忧中、窃忆及古今天下事、代不相谋、而各有踵袭以为相沿者、例也、若我朝之差官勘事、其相沿之例乎、然初无是事而有之。原设官不足以办。特一差官重其事。取其能办。事完而回。何不可也。至于常事。有专官矣。恶其不办而又差官。则似赘疣。恐足害治。夫有专官而不办则当责专官。何至又差官以滋多事也。且国初止有三司。初无抚按也。公所言真万世之计也地方有事动请添设以为异日委卸之地真不忠之大者是后设廵按矣。地方有盗贼凶荒。乃又差都御史廵抚。犹事完即回也、又后差者遂留地方。以至于各省沿边。尽皆有之。既又患其不一也。设总督以要之。则亦无复余欠矣。今闻沿边复添行边侍郎。各省复添屯盐都御史。夫行边侍郎。与总督何异。两雄并处。势何能容。官军两望于何取信。如行边者。有所建白。总督奉行。则其属也。异见相持。岂不败乃公事哉。况行边必以师从。见今客兵粮缺。何以堪此繁费也。又屯盐之不举。受病有处。不在无重臣。今设重臣。则廵盐管屯权轻而重臣又兼数省远相禀白动经几月岂不悞事且此官前屡设不效矣。今又再设。愚以为必徒掣肘。无益于事。未审我兄以为何如。
　　○与庞惺庵中丞论盐法【革余盐】
　　昨在部数月、知扬州堆盐之弊、因忆往年旬宣关中、盐引滞积、招商不行、问之为派买余盐、致连原本亏折、是以无力赴边报中、切详余盐之起。张南川偶因商人夹带之多。乘其不知。秤盘割没。得银如许。此只可偶一为之。戴龙冈继任。商人既不敢夹带矣。乃派令随带。复求胜于前。自是遂为定例。商人既苦买余盐之费。数言耳而沿革利弊巳可得其大畧而行盐地方有限。发卖不行。遂积在扬州谓之堆盐堆盐守掣未得。边上复拘报中。遂贱售于扬州人名为坐商夫国家设盐法。过于前古者。正谓报中于边。不烦　朝廷输运。谓之飞挽。此　圣谟神鉴。利赖于边方者无穷也。若只取价于扬州。是负贩者之事尔。　朝廷何贵焉。况出此入彼。扬州之余盐发愈多。则边方之报中日益少。坐商之利逸且博边商之苦劳而賖由此不巳。盐止卖于扬州边方之报中。将不复行矣。此余盐之害本盐如是也。然余盐之价解京。既有转输之费。及其分解各边。又为驿逓之苦。银至于边。往往不及新熟之时。增价以籴。则所亏折者以半计矣。边饷何由充乎。故余盐不革。则盐法不行。盐法不行。则屯政亦不可得而举也往闻盐法盛行时。各边商人买窝卖窝粮艹争运于仓场。谓之抢上粮艹不足则自雇人种地所以边方无不垦之田以此也如此则屯政不亦举乎。今一余盐行。而盐法屯政。无可复望如旧矣。然余盐之革。必湏太仓有二百万之银。借抵余盐之数。始可翻然。专令商人赴边报中。则又非一二年所能办也。台下亲总其事、必有高明远见、可以大禆屯盐、未知何出、
　　○与姚画溪方伯论田赋【革一条鞭】
　　闻以敝省赋役、集众属讲求其便、此必见法之有未宜于土俗者、思恤民瘼甚大惠也、然求便之方、莫如本复旧规、葢祖宗立法简当、上易知而下易从、如田赋每亩起科伍升三合三勺、妇人童子知之、其坐派仓口有轻重、上户纳重、下户纳轻、妇人童子亦知之、此虽书手欲为上下人人得而究诘若非条鞭则小民完纳头绪益纷杂费愈多万世不可易之法也、后不知何故、变为一条鞭法。无复斗升之数、仓口之别、及又以黄蜡颜料柴炭等项加派于中、岁岁不同。则虽官府。亦不能纤悉查算。乡人何从知之。只听书手道其多少而巳。窃谓穷民之田皆鬻卖、所余之瘠薄、非沙即鹻、亩收不过斗升、且多有不毛者、比于富民粪治之田、不能什一、一槩纳粮、岂能取给乎、不给则佣身以办、何其苦也、而又加之黄蜡等项、其又何堪、迯亡相踵、逋负累积、转相包赔、牵连俱走、一里绝烟者无数也、可怜哉、计上户得减三之一、而下乃加倍之三、夫立法固欲便穷民也、而适病之、然则守为经常岂可乎、如防士夫得轻、亦当别限以法、不以并累下户、宽减富民可也、若下户得派轻粮、更不加差于中、则省力可办、至于迯粮得轻、则虽令人包赔、费亦不多。粮艹易完。人又何故迯乎。古人取譬、谓大弦急者小弦绝、言小之不能随大也、故一切之法非所以施于九等之户也。或谓周文襄曾以此均苏松。然水土异齐。天渊之势。岂可比而同乎。往闻柴炭等项。俱于均徭内出办。极贫者免。似为得之葢北方土瘠正粮外一毫不可加也见今地日益荒。卖无所售。甚至白与人、亦无肯应承者、农人至此、亦诚可哀而念之也、往在部已尝具疏得允、未见施行、兹目击民艰、惨不可忍、因便敢复及、
　　○与沈对阳方岳论赋役【革一条鞭】
　　东省赋役、从来人多称便、葢祖宗旧法、如田赋每亩起科五升三合三勺、定制也。夏税七月完、秋粮十月完、定限也。仓口有轻重、上户纳重、下户纳轻、定则也。行之二百年、俗既成、人相安也、十余年前、不知何故偶变为一条鞭法、夏税秋粮、及杂派黄蜡等项、总在其中、无复仓口斗升之数、且岁岁不同。小民茫然不知所谓。该多与少、无从究诘、书手愚弄、出口为是、且一时兼并、人甚不堪、自此法行、穷民日见迯亡、土田日益荒芜、可为究竟之虑也、近闻画溪公集众属讲求赋役之便、意甚欲为东人造福、乃各属犹踵近习、公亦无可柰何听之、昨不量致一书于公、公述众意复书、谓旧法当以户则为轻重、书手得以上下作弊、一条鞭。则庶可以革弊、是见一面尔、谚云、吏弊如鼠穴、此塞则彼通、岂能尽革也、且谓书手作弊者、不过为卖富累贫也、一条鞭则明宽富累贫矣、况米麦有升合勺抄之不一、银有分厘毫忽之不同、而地亦有顷亩分厘之不齐、合之似可整、而分之至不可较、且如地每亩粮差一合、积至于数十万、则差数百石、银差一厘、积至于数十万、则差数百两、而一合一厘、孰以为意。人不知觉。而其弊巳大矣。若旧法五升三合五勺之外、一毫不敢加也、岂得有弊至此乎、又谓均徭等则难凭尽、毕竟犹有巴鼻、甚重甚轻、孰敢大颠倒也、又谓黄蜡等项、派于均徭恐太重、且派于均徭、则逐末之人、亦出有分、通加于地、则只勒力本者耳、查得黄蜡等项、该银柒百余两、均徭亦增重不多、如上季均徭、只牌夫一项明编、巳加增银六百两、上司则初不知也、又谓众议伙收、分解为便亦止为目前计耳、此法原起于本县未尹建议、今惟本县钱粮不明、无收者得完、有收者上欠、得借者无罪、受借者破家、乱如丝纷、累查不结、不知其便在何处也、大抵有司三二年离任、故图完粮至八分得免参究、了一身事耳、　朝廷社稷万年、若一年欠二分、五年则欠一年。且如元年免五分。户部巳张皇无措。如使五年欠一年。　朝廷尚可以为国乎。此必不可者也、东省地瘠民贫、故禹贡列兖州为下下、今以北方各省例之巳自不伦、若槩以江南之法、穷民止有迯与死尔、此以地坐差之害、先起贵处、予廵抚时、尝力改之、继者不肯遵行、不谓敝省今亦渐渍也、画溪公、谓江南亦有薄地、特未履海濒之亩耳、如亲见沙鹻不毛、恐亦必惨目而伤心也、公复书亦谓吾在畎亩、所见必真、许再请教、公门严峻、不敢轻渎、愿因执事转达之、幸相与共议采择焉
　　○与姜蒙泉中丞论田赋【革一条鞭】
　　东人土瘠差繁、往时赋以地起。差以丁出。皆有上中下之分。贫民种薄地、纳轻粮。尚可输办。嘉靖二十年。始变为一条鞭派粮之法。贫民之地。皆不售者。非沙鹻则不毛。富人之田。膏饫易治。所得子粒比贫民或加十倍。一例纳粮。贫者何以堪乎。旧制甲总不踰里、里总不通县、各里书手。自派一里。县官酌量贫富分粮。责令坐派。虽有神奸、无所用之、一条鞭、乃阖县通流。漫无界限。条鞭有利有害而公力争其不可要法无全利无全害顾有司奉行何如耳其头绪之多。巧历不能遽算。而况乡间之愚氓乎。于是埋没飞洒之弊。奸民可以全不纳。贫民又受加派之累矣。又黄蜡柴炭颜料之属。旧矢见皆派于均徭。逐末者亦应有分。今入田赋中。则惟农家独苦。而富商大贾。乃得脱然无与焉。彼何幸也。闻今布政司分粮量为上中下。上者每石价九钱。中者八钱。下者六钱。则既体恤下县矣。一县户亦有上中下。可以例推也。且虽上县未免有下户。一条鞭论上县之下户。亦六钱。何以堪也。下县未必无上户。一条鞭论下县之上户。亦六钱。何其幸也。见今地方灾伤。议赈济、则仓库无蓄。议停征。则户部不允。不如令各州县踏勘被灾处所。量派轻粮。无灾坐以其重。则所谓催科中抚字。惠而不费之美也。贫民受惠。当加于赈济数等。即虽当年贫者纳轻粮。则迯亡可免迯粮。坐轻仓则包赔亦易。不惟贫难之福是亦官府之便也家居目击民艰、惟一条鞭派粮为甚、敢因便一奉闻焉、倘赐照谅、查复旧矢见、数十年民困、一旦苏矣、不胜颙望、
　　○与杨梦山司马论兵事【练土兵】
　　今时政御虏为急、胜敌之方、练兵为要。其尤要者。则练土兵是也。古称幽燕为天下精兵处。李牧乐毅用之。灭狄降齐。皆此类也。岂今遽不可用哉。庚戌之役。仓卒调遣。远至陕西。此可偶一为之尔。乃至今岁以为常。夫征夫行数千里。可谓劳矣。劳则怨。守戍至历岁时。可谓久矣。久则惰。以怨惰之人。当不时窃发鸳黠之虏其不能守固战胜岂待临时而知哉而况其行住之侵犯。供亿之浩繁。意外之虞。亦不可测。是岂可常可继也。或谓客兵却。则后责可忧。而不知此辈留则后功亦难保也故不如仿唐府兵之制。沿边壮丁。皆籍为兵。无事则安家务农。有警则召集防守即以客兵之费给之则彼既为法驱。兼为家计。其实心防守。勇于赴敌可知矣。不给则于天津霸州河间永平。各以乡民散练于州县。听调于兵备。而以河南山东义勇工食。给之一如上法。并力御虏。庶可为永久之图也。自大宁内徙。京师遂露左肩虏一来即至关下。不一大处衅未巳也。故有力当如张仁愿筑三城于境外。不则仿井田之制穿沟渠于河东斯可以却虏骑绝虏望矣其器械则飞炮先之。神鎗铳次之。劲弩又次之。长箭又次之。最近则所谓连珠棍。皆制胡之利器也。各练数千人则可以横行匈奴中矣。
　　○与杨梦山司马论招军【招边丁】
　　近闻部中招军。京中军甚易招。而甚难练。用之于边。恐难得力。不如籍沿边丁壮。勿以军名。设法鼓舞。则有力艺者必乐为用。此不甚费而稳得寔效者也。宋将种世衡尝以行于延绥。夏人戒以不犯。可知矣。
　　○与高中玄阁老论召募客兵【募兵之害】
　　忆往年客长安雇一执爨者其人老病不适用不数日辞去询其所之则应中州某总戎募文往讨贼矣募兵不足倚仗若此
　　近见邸报、兵部题曹濮添设参将一员募兵三千名不审所谓窃议此兵、不可轻设也、夫既谓地方多故、则添设此兵。是更多其故者也。曹濮地方。四省接界。盗贼容易出没责成四处兵备各操练民兵无事各自防守有警互相应援不许自分彼此致贼得以出没则地方自可安如召募客兵忠义者不可必得多无赖人应募。平日不敢啸聚者。今召集使之聚矣。平日不敢显持兵者。今公然许之持矣。以官兵而行其欲逞之志。更何如处之乎。且募兵三千。岁费十万。又何从出也。古人谓藉寇兵而赍盗粮。此之谓矣。诗称民之多辟。无自立辟。然则民之思乱。无自阶乱可也。前年青州矿徒。有陈良谟者。愿以其徒三十。自备兵粮。赴边报効。某公深许之。加以名号。许其召集。一时但有知者无不危惧。幸赖抚按察其隐慝。亟为罢散。不然山东乱久矣。今为首者虽毙。其众固在也。若一召募。则此辈忻然而往。可虑之甚也。且南京之变。以召募也。山西之变。以召募也。覆辙未远。如何又蹈之乎。尝谓召募之举。永当痛绝。不意又有此举也。闻之惊骇。敢为申一言。是不惟为国远虑。亦乡土之切念也。我公秉政、尤当与诸公熟计、期得万全、乘便附闻幸留意焉
　　○与梁鸣泉中丞论民兵【州县民壮】
　　再承赋役之教、仰见我公洞悉政本、体察民情久久行之、营田有效、迯亡可复东土人得更生矣、阻挠者各西东则惟公所行、又何患焉、此外有民壮快手二役。往时皆备州县用所以盗贼方行刼。有司应捕人巳至其所盗无逸去。而民有保赖。近以团操转班各司供役、遂与有司若不相干涉然。一有盗发。有司徒坐视无柰何。此亦所养非所用也。往在河南见崔文敏公。论古今捕盗之政谓古刺史兵马皆在其手欲用即用应机不失故弭盗为易今之民兵。所司皆不得用。总操者限于后时。急湏者苦于无人。此盗贼所以充斥也。老成之见。令人可长思。所愿我公俯察此情。王伯安之剿贼皆以民壮也使民兵州县得用。然后可责以弭盗。不然百姓徒供疣赘之兵。官府全无爪牙之卫、恐非所以绥靖地方也
　　皇明经世文编卷之二百七十八终
　　●皇明经世文编卷之二百七十九
　　华亭徐孚远闇公　陈子龙卧子　宋征璧尚木　周立勋勒卣选辑
　　张王治无近参阅
　　严文靖公文集（记　序）　袁文荣公集（颂）
　　严文靖公文集（记　序）
　　严讷
　　◆记
　　白茅港新建石闸记
　　浚白茆塘记
　　○白茅港新建石闸记【白茅港闸】
　　吴之水莫大于震泽、其克有底定、则以三江入于海也。禹贡志之矣、三江今巳湮其二、而太仓之有七浦、常熟之有白茆、之二港者、其口皆濒于海。而吴诸水所从入。若可当二江然。其关于水利也甚大、嘉靖初、天子特命大司空、率其属、临白茆浚之、费二十余万金、江南数郡供之、而其工亦役数郡之人、历年多而港日以湮久、议当疏、以其费巨役众、而闻者皆相顾逡廵、不敢轻动、吴之境内坐是数十年中灾被、水旱者常六七顷岁诸上官以谘于邑令张侯、张侯数诣遍视、谓其役亦不必求如昔之大浚也、在权宜小浚之、时又有献计者、谓港所由湮、徒以海潮溷进、而沙积焉耳、今欲图久远、莫若闸于海壖。时其启闭。以节制之便。而欲其闸之固。免于水之冲啮。而未易崩也。则莫若石潭以丽之便。于是张侯以请于廵抚林公、廵按董公、温公、廵塩麻公、兵宪汤公、郡守蔡公、诸公皆心切利民、皆是之、先是并港居民有牟垦于积土之上者。张侯弛其罚、而苐令计亩补税。为伐石之费。其余则斥邑帑之羡金、而抚院而下亦各发赎金之余助之。未几张侯被征去、而郡贰守龙公金公张公吴公王公迭临以董、蔡公每于勤劳有旌、羣心益奋邑新令许侯继至、又往督之、而裨益其所未及、葢经始于戊辰年之六月、凡用银四千一百四十一两有奇、役工凡五万一千三十有奇、迄己巳年之五月而闸告成矣、今之苏松、公家之赋、强半仰给主计者、每议设官以督之、而不知赋出于田。田资于水利。水利诚修。则田可不芜。而赋可不亏。是以有识者。谓宜裁督赋之官而专设官以司水利可谓知要之论往港既大浚、复设有导河之夫、导河之艘、以防其湮、人以为有衣袽之思、其后工直在官、每借以他用、而所存者。特其名而巳。河不复导。而欲其不湮也难矣。今间所宜防。亦何以异于是。
　　○浚白茆塘记【浚白茆塘】
　　江南之水、杂汇具区、其入于海也、由吴淞江诸川、而吾邑常熟有塘曰白茆者、亦其一云、是塘也、嘉靖间尝一大浚之、岁久渐堙而田收不饶、顷岁稍稍疏之、闸于海壖、中丞海公抚吴、忽操艇临视、锐意仍大浚中作而会公迁、其志未毕、今　天子践祚、方与宰相协筹所以利天下者、会中丞凌公疏请兴江南水利、谓必以宪臣领治水事、而颛其任。乃可以行便宜、计久远、而责其成功。闽省云源林公、时在南台、敏练毅直舆望咸属、遂简在　帝心、爰有特命、公既弭节境上、则延见诸缙绅父老、讲水源委、一一中寲、则念以为兴事役众、必资于财。夫所谓治水者、本以利民也。民未蒙利、而顾先索财于民乎、况民瘵巳极、即索之必无有、则与抚院胡公按院胡公计之先是正供之赋、有所谓宗人府禄粮者、民见谓可缓、而岁逋以为常、繄法宜追征、可得金三百四十有奇。民居并塘牟、蚀水道、而租匿不入、繄法宜追夺、可得金二万一千有奇。夫其追夺者、民甘之矣、而其追征者、则以岁比大侵、民逋如故、而金数不赢、金则又与兵道按察使徐公详计之、适有江上练兵羡金、贮之润州、遂携取八百有奇、而辐辏焉。财用既庀公则仿周礼救荒之意、募厥无饘者、即以工直给而赈之、菜色乐趋、畚臿云举、公躬率其属、蚤夜董督、殚神劬形、即胼胝不辞、即皯黑每不惮、有舟车橇梮之遗风焉、凡再阅月而工遂告成、袤凡四十里有奇、为丈八千有奇、广凡十二丈、深凡丈有二尺、而塘则大通、复嘉靖之旧矣、严子曰、夫天下之事。图之贵豫。为之贵力。守之贵恒。全此三者。则事蔑不济。夫江南厥田惟下下。而厥赋则上上者。利于水也。诚利于水。则惟是为务可矣。而司牧者率弁髦视之。阡陌之间踪且绝焉。而遑理沟洫乎。职水利者。朝非不除。而徒寄空名。不核事实。即陂泽细流。且莫知股引酾灌。而况其巨者乎。间有奋而任者。时迫于官守之数易。而念隳于怨谤之丛兴。仅粉餙而可观。多呰窳而不确。亦其势然也。异时役既就绪。犹谓河海之交。水什泥伍。易以淤积。尝置导河之艘。导河之夫。使岁导之。其后有司迂之。而夫也艘也。谁何之者鲜矣。今欲图于豫。力于为。恒于守。自非设颛使也得乎。塘之方浚也、会连岁连雨亘数百里、水猥湓溢、赖是塘渐泄之。如不然者。埛野田庐。汨漂无论。即阛阓官亭。当亦在浸中。自是以后水苟不甚滥。其泄滋易。岁即旱。亦有海水由塘而入。可桔槔挹也。舄卤之原。获溉以腴。沮洳之隰。免于垫溺。将岁之所收。亩可数锺。正赋足供。而农粟尚余。公私藉之。水诚利哉。夫观于一塘而他川可知。观于吾一邑而他州郡可知。公又议复异时导河之制。檄有司每岁于冬春农隙之时、役夫乘艘导之必勤、毋得苟应故事、即泥水相溷、冲激不填、而塘得永通。公之功何其久也。
　　◆序
　　苏州府水利圩图序
　　○苏州府水利圩图序【修筑圩岸】
　　今天下以垦田当司农巨供者、苏松为最、苏域介湖海、厥土涂泥利害以水、圩岸者所以堤水田、即周礼稻人匠人、所掌涂防者也田甚下隰、岸则陡立如城、河循其外、而中田焉。禾在田、虽芃芃起矣、而河流犹出其上、舟行者葢俯而窥也。岸或咫隙莫御、而田且沛泽矣、其田之最高阜、去水远而水不及溉者、则又终古舄卤、田在上下壤之间。土厚而水深、则号膏腴、以其得水蓄泄。可为旱涝备也。而所为能蓄泄者。以有圩岸耳。岁苦旱、则河之水、续桔槔而上以入于田。河不龟析。田不乏溉。岁苦涝、则戽水出于河而岸障之。虽劳人力不尽待命于天。自三江道湮、疏酾失宜。恒雨注积。而无从尾闾也。水襄于岸寸。而膏腴汨、为巨浸。不能与下隰者。论良瘠矣。庙堂深惟国计、轸念民瘼、枚择宪臣、专董水政、而闽之林公实来、公承简书之重、躬橇载之勤、周爰咨诹、寻源彻委、决壅导积。涤茹存汇塘之浦之。泾之港之。溪之闸之。以为宣节之大计者、既殚厥心矣、条缕其目、知圩岸为切务。而修筑焉。卑令高、缺令补、废令兴、薄令培而厚。浮令杵而坚。规画既定、先有司而躬督察之、东驰西顾、不遑宁处、自庚辰岁农隙始事、凡阅岁而次第告成、方岁之涝也、故老相传说、以为正德之庚午、嘉靖之辛酉以及于今、顾辛酉之涝、纔匝昏旦、而漂没无算、今雨浃旬弥月、而民幸不悉鱼者、伊谁力耶、先见之预图。而成劳之阴赐也。公嗣厥胼胝、聿观厥成、葢至兹谋及圩岸、而公之大造民者悉巨细矣。且圩岸之有无、其利害彰彰也、每圩田亩、姑以千计、田其中者、姑以百计、百家之中、有十不协力、而九十家者、修筑之无益也、农虽值有年、仅给俯仰、困于涝而转徙者众矣、宜未暇为圩岸计、岸土取于田。岸宽则田窄。小民愚、不察其损小而利大也。惜不忍、今令出于官何力不协远近风行、故圩岸之利不难知。难在公之悉民隐而为之任之也。
　　袁文荣公集（颂）
　　袁炜
　　◆颂
　　瑞谷颂
　　玉芝颂
　　○瑞谷颂
　　文荣公在黄扉密勿之余惟有颂赞敷扬圣德今采其二篇
　　嘉靖三十有五年岁在丙辰秋七月之望维时万宝际登、圣诞伊迩、帝苑籍田、产瑞谷一茎、双穗者九十五本、臣窃观古图纬传纪中所载天地符瑞。累数千百种。若卿云甘露醴泉紫芝白兔朱鴈之属虽皆含宇宙之精。彰太平之庆。昭帝王永命之符。然而上祥元瑞。富国养民。有裨于圣人仁寿之化。则惟瑞谷为称首焉。臣常考诸瑞应图云、嘉禾五谷之长。王者德茂则生。神农时雀衔九穗朱禾坠地。尧时嘉禾孳于亩而异本同颕。同本异秀。三颕同秀。则生于三代盛时乃知神禾元稷。万瑞之宗。是必待至神上圣、配天事帝之君、然后产于天田。以显示灵秘。茂着化功。仰惟　皇上德参混元、含真邃古、超三轶五、俯视百王、圣化神功、光境宇宙、天符地祯、有司奏献无虗岁、而惟兹瑞谷、则生于帝亩、协于圣诞、且一茎双穗、体备三才、而九十五本、则　皇上九五当阳、植本基寿、愈久而不盈之兆也、所谓太平有道之符四海丰登之象、　皇上万年仁寿之庥、不于此可、征睹耶、谨撰瑞谷颂一篇、以续古人华黍之口哥云、颂曰天启明祚。笃生圣人。应图御历。志气如神。精凝渊穆。道契玄真。昭事上帝。敬恭明禋、体干立极。三十五春。化隆轩昊。治俯虞殷。睿龄五秩。岁惟丙辰。七月既望。圣诞将臻。倬彼帝籍。原隰畇畇。灵雨灌溉膏露渐沦神畯培拥。尸子粹含醇。挺生瑞谷。显奇効珍。龙枝屈曲。琼粒维馨。一茎双穗。出类超伦。九十五本。颕栗具陈。帝握其数。端倪孰甄。静思厥绪。瑞应紫宸。三才备象。九五无垠。圣寿永永。五岳嶙峋。紫芝三秀。晔然以新。昌若兹谷。享帝享亲。岂无缤连产于户闉曷若兹谷。福君祚民。亦有华平。灵枝蓁蓁。曷若兹谷。寿国寿身。穆穆圣皇。手握化钓。阖辟二炁。运干仪璘。祈晴日暄。祷雨泽均。调和六合。庶汇匀匀。独兹瑞谷。允征德纯。协于庆旦。尤证寿因。覩此奇瑞。祈祝欢忻。载拜稽首。殚沥忱恂
　　○玉芝颂
　　臣闻天心物理、妙合无间、帝德休征、其应如荅、几兆着明、靡德而诬、巳然诸物、皆能荐祥、而神草之生。独异殊方。悉来献瑞。世宗时宇内葢多瑞芝而帝居之瑞尤奇。恭惟　皇上、仁孝格天、悠久成物、是故灵贶辐辏、卉木効祯、兹惟首秋、圣诞伊迩、而宸居之东西位、有芝生焉、其生皜洁。如切玉如截肪。轮囷晔敷。鲜润莹美。舒张若华葢。挺立若仙掌。臣按神农氏之论有曰。山川云雨。五行四时。阴阳昼夜之精。以生五色神芝。皆为圣王庥祥。然考记传中所载。类产于明山灵岫。人不常覩。取而献之。皆得称瑞。至于殿庭门庑之间。其为瑞应滋异。乃今产于　皇上宫居崇峻密邃之地。则天和独厚、地宝露形、枝干茎葩、尽在目中、诚千载之希觏、万寿之祯符也、夫甘泉九茎。汉宫作口哥。玉殿三秀。唐臣赋诗。矧此玉朵之应。休征显赫。震耀无前。岂彼汉唐。可彷佛其万一哉。虽铺张奇瑞、有惭鸿笔、而忭蹈忻跃之私、自不能巳、敢忘芜陋、恭撰玉芝颂一篇、以献、用附于古词臣之末云、颂曰、皇明八叶。挺生圣人。中兴赫奕。化理咸新。百灵効顺。庶汇呈珍。惟兹芝瑞。蕃毓轮囷。臣工乐输。攸同万国。露浥九茎。霞凝五色。赤象龙麟。青辉文德。玄渥滋培。无远弗格。乃兹秋孟。天开寿图。物宝荐嘉。瑞应毕书。煌煌芝朵。妙现尤殊。无根无种。焂产帝居。如璧之润。如葢之舒。福田为基。景云为覆是名玉芝。卓冠三秀。天地不爱。特我后。粤稽在昔。孰出其右。苍山之北。海穴之东。似龙似马。成阙成官。芳流往牒曷访其踪。岂若此芝。晔敷禁中。汉口哥甘泉唐赋玉殿。金匮昭荣。丹图示炫斯今之产。振古罕见。伊谁贻之。渊哉昊眷。于惟兹眷。允怿　皇情古籍有云服之长生不烦采掇。不假绘形。孰拥其本。孰相其成。分种自天。托根自地。玄德所感。不求而至。擢颕彤闱。扬芬螭陛。茎引岳珍。朵来霄见。逈迈前闻。信为上瑞。微臣忻跃。献此颂章。何以颂之。万寿无疆。家邦洽庆。宗社延康。德涵草木。仁洽飞翔。道超尧舜。亿万垂裳。
　　皇明经世文编卷之二百七十九终
　　●皇明经世文编卷之二百八十
　　华亭陈子龙卧子　宋征璧上木　徐孚远闇公　周立勋勒卣选辑
　　李雯舒章参阅
　　冯养虚集（疏　记）
　　冯璋
　　◆疏
　　选将练兵足财疏
　　实边储疏
　　通番舶议
　　○选将练兵足财疏【训练】
　　近者伏覩逆虏猖狂、伤残内地、庙堂军国要谟、惟在选将练兵足、财三事、而巳、然臣以为三事之中、选将最重足财最难、然皆未有如练兵之尤重尤难者、何者、将之当重、天下人皆知之、财之难理、中外羣臣皆得而言之、可谓能忧其所见忧矣、而不知兵之不练则忧存于不见之中弊藏于至隐之内则又曰善将者驱市人而战也虽使尽天下之人。皆为将才。而终于无兵之可用。尽天下之财。皆为军需。而终于无兵之可养。所以酿成贼衅、堕坏边机、历数十年于兹、而未有改正之渐也、国家养兵百八十年、京边应用官军、数盈百二十万、曾未有奋一矢一鎗与贼抗鬪者、鞑贼到边、止是极远哨听。鞑贼入边、止是避远屯住。鞑贼出边、止是望远跟送。未见鞑贼之面、而先巳闻风、思遁计矣。况能出死力、与贼战乎、臣尝熟观虏势、志在乘风抢掳、全无行伍次第。有五七人而劫一村坊。有十数人而攻一镇堡。驱率牛马、搬运货财。伴伙之中。互相争杀。搀前脱后。畧类蜂屯。此其兵甚卤莽。而易得剪除。彰彰明也。今日所以不能胜贼者。其病不在贼兵之强。而在我兵之不练。我兵之不练者、非兵之罪也、各处统领将官、平居不能爱养、而专一以刻剥军粮、减削艹料、勤苦役使、为分之当然、于是军将离心、法纪消荡、而积有岁年、操练之事、全不一举、操练之事不举、则武艺生疏、勇气萧索、日常原无敌忾之心、临难安有轻生之志、闻之大同镇兵废操者四十年矣、周尚文以机狡引诱纔得一操而不久放废。在远如甘肃辽东延绥固原。在近如宣府雁门三屯燕河保定蓟州诸军。有因时得操者乎。有操而角艺着实行法者乎。京军虽称上掺。不过吶喊放炮。状同儿戏。班军多是买闲。甚者收钱顾送。全无到京。又如四方游手之人。顶名支粮。未知剑革为何物。岂有临难而不逃。旧营老弱之辈。大半疲癃。虽使行走而未便。岂可临阵以冲敌。军士之受刻剥受苦役者。饥寒已甚。摧楚未休。至于贱卖粮票、馋啖马食。甚至鬻典妻女而不顾。中有桀骜狡狠之徒。毒恨在心。无处发泄。至于危言惑众。弃伍潜逃。甚者雠杀主将而不已。往事昭然。远近共见。推原其由。皆缘统领等将官。不务抚恤。专事贪求。坏乱法纪其事已非一日之积矣。然此亦领兵将官之罪也。军中统辖重臣。如提督总制巡抚摠兵副摠兵。次重如参将游击分守等官。其职掌本以节制军机。今皆不能奉公行法。而反相効尤。弱者溺于因循。狡者惑于牵制。亲见统领之官务于刻剥。习于废弛。略无究正之心。今欲变其积久之弱。以成国初之盛强。其一曰、修养军之旧令、而又厚之以今日之新恩、其二曰、修操军之旧令、而又约之以今日之新规、则奸弊不除而自去、衰弱不振、而自强、臣请乞查军营旧制、责令提督大臣、严选统领将官、如某官堪五百人、即委以五百人之粮饷。五百人之器械。而所以抚养五百人。而责之以操演之事。法在其中焉。如某官堪一千人。即委以一千人之粮饷。一千人之器械。而所以抚养千人。而责之以掺演之事。在其中焉。定其人而勿移。久其任。责其成。而勿为微过羣议之所惑。要使上下之间。恩义相维。终始相固。悉如边官畜养家丁故事葢家丁所以死护其主者。以其身之父母妻子。全生仰赖故肯出其死力。而不他顾也。边官所以亲爱其家丁者。以其身之死生存亡。更相倚靠。故宁费其私资。而不少吝。而又焉肯有剥削役苦之事。今诚推广此意。使各营统领。皆如家主之有深恩。满营士卒。皆如家丁之出死力。有一队长统五十人。则五十人者即与队长为一心。有一将领统五百人者。即与将领为一心。推而满千。推而十万。以至百万之师。无不若此。队伍虽众。而法度均一。何则。上之所以厘之者有常分。下之所以承之者有常规。而中间所以听受之者。无不各有一定之节。恩爱素孚而号令素习、休戚利害、素无不同、虽欲离之而不可也、臣请因言操练之法、兵可训军不可训造营房以训军难哉乞查营房旧制。于教场四近处所。苫尽营房。使团营诸军。尽挈家业。附营住居。操演之期。随呼而集。又使父母妻子。同住一所。穿造井灶。以便火食。于月支正粮之外。量加银钱。以遂其饱暖生育之乐。一月一时。量加犒宴。以伸欢洽。而作其勇猛之气。又使其父子兄弟。比邻戚属之间。自相约会。结成队伍。如五十人为一队。队长摠之。又五百人为十队。一将领之。任其意欲。不必官为更张。以便其联络亲顾之情。葢平居相为亲顾。临难则相救接。彼五十人者。可以一进退而同生死。每见军中勇士。致以独出败事。平人见之而坐溃。一夫独出则贲育不能奋勇百夫致死则千人不能当锋。何则。其众寡之势然也。又一队之中。互相保结。其有偷惰躲闲。逃窜不法之辈。一以法绳之。而无所容。又在其为将为领者。身先士卒。常川在营。乘时以鼓舞之。以感动而倡率之。所以结其心而无二者也。又今远近召募新军、数多散杂、一百而聚之支粮百万易也阅历之言日久而能不散难矣又日久而能操练又日久而能成军可以赴鬪尤难矣臣请乞照此法、创造营房于京城四箱、以便居处、因其亲戚之人、结成队伍、以便联络、一应抚操等事、悉如京军之例、以便羁束、则事为有绪、而法令可行、庶无日后溃散之虞、今之议者、必曰畜兵数多、赡兵数厚、则财料无从出办、臣请于万人之中、选约千人以为上军。以上等之食食之。约三千人以为中军、中等之食食之。余六千人。以为下军。下等之食食之。其法如生员廪增之数。核其功能。上下其食。则上军益有感奋。而不及者有所慕劝。且于加赡之数有限。不以多军而冐用也。臣又备查古制。骑兵一人。可当步兵七人之食。见今边兵之良将。不能以之驰骤北虏。而必须下马步战。而况马不惯于金皷之声。人不习于上下之能。若拣省骑兵以专步战可以省食而益军事之两便者也且夫抚养之术渐以周至。然后立为科条。以法令而肄习之。乞于京边将官。选其才堪统领者。如给以千人之队伍。即给以千人之粮饷。千人之器械。又责之以抚养训练。千人之事宜。如前所陈。每日下操。统领自出一队。别领更出一队。互相比鬪。以试其强悍整肃便敏之状。又使官各为操。操各为处。而提督大将。间出其处。而比验之。一则以见各队之强弱。一则以辨各领之贤否。则一日而可以尽十万之操。一人而可以观十万之技。此李靖积分之法。而国初所旧用也。下操之辰迨酉而罢。祁寒盛暑。暂辍一月应操之人。十分其班。间放其一。常使十日之操。而宽一日之假。则无日而无不操之兵。无人而无不得之假。此烦简适宜之法。而国初所旧用也。又如使鎗使棍。不待多习而可能。步射马射。尤须久肄而后熟。如射中银钱。即以银钱给赏。射穿一札。即以全札投赍。此皆古法之良。而今可効用也。其它下军无能。则使之薪水屯作。以供上军之用。中军稍力。则使之投师习技。以为上军之渐。此吴起以一教十之法。而又国初所旧用也。然此特其练艺之末技。未尽制兵之要法。古人所谓制兵者、视专将旗。虽敌人在前而不视听专将鼓。虽敌人在后而不闻。进退开合。夙有定规临敌决战。一维将令是从。而不知死生为何事。古人何以得此哉。其养军有深浃之恩。而其临事用之也。有一定不可乱之法。其所谓一定不可乱之法。非谓行法于临敌决战之时。而正以行法于下操演令之日。离队乱伍者行法无赦。占顾不宁。举止无定踪者。行法无赦。恇怯而气不扬者行法无赦。孙武之斩嬉笑之人。穰苴之诛后至之士。皆在下操时也。其时常操演下营。习见其主将之号令法度。果断如此。明肃如此。况对敌营。况临敌阵。呼吸之间。万众生死。则制将之下无溃卒。其号令法度之必于果断。必以明肃者。又当何如哉。夫平居习之巳定而其心巳安之有素。临事之时。能轻死生而齐进退。以成必胜之功。若待其临敌决战。而后刑之。则既晚矣。而悞事不巳大乎。臣以为今日操兵之事。宜仿古法查复国初旧规重加赏罚下操之所决杖即临阵之所处斩下操之所穿箭游营即临阵之所枭首而示众者也下操之所簮花披红即临阵之所鼓舞而先登以受上赏者也又其罚之甚者。则绑缚军门驰奏请决。　天子驰恩而姑贷之。而其为之主将者。必于行法。而宽假于天子之诏。赏之甚者。则统领可升其给俸。军伍可进以稍食。此皆行之下操之时。以为素定之矩。则军政可肃。而临事可以得用。臣又近见多官建白边谟。如光禄寺少卿马从谦、备言车战之法、又言京城肆箱建肆大堡以安顿占、募之兵、都给事中俞鸾言车战火器铁蒺蔾布地之法、都督陆炳详言备守攘夷之法、又都督孙堪、葢言弩法、他官建言尤多、如可采录、即令建言本官、给领工匠、亲监制造、尽其巧法。未必于事无补、臣又近见贼至之初附京居民、横遭杀戮、束手相观、莫能抗鬪、迨至贼退事定、方知贼众之为卤莽而易与也。皆悔前者之不抗而计巳晚矣。推所由然、皆由卒然遇虏意绪仓皇、无暇措手、非其力之真不能抗也。今宜乘此机候早有堤防。乞于所在地方。随量地形。建立堡子。将零星肆散。单薄居民。尽数并入一堡之中。推立一人为堡长。二人为副长统领其事大约如前练兵之法。仍将职方司郎中尹耕所定乡约事宜、通行颁布牌门押户、各出壮丁、各具棍棒火器、各习弧矢无事则先训习而彼此致其联络之情。有事则相警守而人各坚其备御之志。仍令抚按官员督责州县守令、时常稽查、量有犒赏以责成功、不许因而容奸扰民、分外生事、则随处有备而赋可易制也、然使抚养巳至、操练巳成、而无有重赏之令、以作其勇气。无有重罚之令。以束其畏心。则积衰之余。尤难振举。臣请乞明三令五申之法将永乐年间、用军大略事宜开谕京边各营、并召募新军。凡遇贼临境上。诸队之军。有能当先抵对、勇气出众者、即为上功。有能身先众卒、冲陷贼锋、即为奇功。有能先众杀贼、鏖战不退者、即为首功此皆全队受赏不论首级多寡有无拜将封官。富贵立致。忠勇奋于一时、光荣及于万代。不幸而死于兵革。则其兄弟子孙亦受延世之赏。与国同休。山河永固万一畏缩军士中有逗遛退缩。不肯向前。按法处斩。有先众逃去者。全伍处斩。有放诞不用命。致悞大事者。全队处斩、千队之长死而不救。罪在百长。百队之长。死而不救。罪在队长。队长战死。责在同队之不救者。大胜大捷。大溃大夷有并立所不加者。事出异常奏行议处、大槩要使一应官兵、其如令轻何也知　朝廷赏功之典如此之厚何故不肯向前以求重赏又知　朝廷治罪之法如此之严何故而甘心退避以至僇死死一耳、死于战鬪、则忠勇出众、而妻子俱为光荣、死于退避、身首异处、而妻子同为孥囚、事理昭然、天下岂有不用命之士哉、大槩前后练兵事宜、不越数者、先之抚养、以坚其心、而不离。然后法令可行。而肄习可专。法令以一其守而不乱。肄习以精其技而不困。然后制兵可成。而临事可用。迨其制兵可用之时。则军国之大体定矣。然又必有重赏严罚之法。以维絷其先后之间。略无有毫忽变乱之私。则众志整一。而将威尊严。如手使指。无不如意。如此而征诛万方。无敌天下。　帝王全胜之兵也。区区窜窃之虏。何足以烦驱逐。何足以廑我皇上宵旰之思哉。
　　○实边储疏【实边储】
　　先该户部具题、奉　圣旨、近年各边奏讨帑银数多、以致库藏空乏、你每会官、详议经久节省之计来、臣等仰惟　皇上明见万里、加意边防、求所以厘革弊端、处分事宜、为经久可行之计、大小与议之臣、孰不罄竭愚衷、图惟报称、而该部专司国计、尤当奉宣德意广集众思、务求所以至当止帚一、经久可行之计、有裨于国、遑恤其它、斯臣子之分也、近该户部条具揭帖一十七欵、公同臣等会议、臣等看据揭帖所载、一应沿边钱粮、止是查理节年数目、而所以处分之法欠详。一应边官奏讨、止是借名阻执、而所以足其糗粮、使其必不奏讨之计、犹有未定。其它冐破侵欺事件尤多、而所以纠察弊源杜绝流患者、犹未之及。虽有节省经久之意、恐其戾于时宜、偏于巳见终未可以经久而必行也、臣等查据揭帖、要将国初原额屯粮、尽作军粮实数支放、窃以屯田之废久矣、而边屯旷废、尤为极甚。自北虏猖獗。住牧近边。屯军与虏。止隔一墙则畏怯而不敢于耕防守之处。日接烽火。加以摆边之役。昼夜无休。则警急而不暇于畊田久荒芜。牛具犁种。尽无从出。则罄竭而不能于畊他如腹里官屯。多被豪强侵据。册籍无稽。疆界迷失。今虽报有子粒在仓。尚多有名无实。况欲以其经年久无之数。而一旦作为实征。以充军伍之食。田且未有何从而得其子粒以养死命之士哉又据揭帖、要将国初牧地原额、秋青备冬草束。尽作马艹实数支放。臣等窃以秋青艹。备冬草之名虽存。而牧地之荒迷巳久。其所以荒迷之原。大略与屯田相等。往岁止于防秋。而今者自冬徂夏。无时不防。边兵止于烧荒。而今者城墙垛口。随处摆列。则军马之在戎行者。巳自无有一息之暇、而又安能从容放散、以恣其蕃息之性、以尽其樵采之力哉。大槩边场马艹、多是虚存名色、即其巳征在官之数、尚为空虚。无可取用。而况原未征官。历年虚欠之数。动辄四五百万。余束欲尽抵实。而扣作养马之用哉。又据揭帖、要将别省额运钱粮逋欠、作为实用、臣等窃以逋欠官粮、法当严追、侵欺奸民、法当深治、然钱入人手。随即浪费。一时追并不前者。将何以应军门悬口之急。岁有凶荒。民多流殍。一时办纳不上者。将何以济军人宿饱之期。人情奸狡。官法玩弛。巳非一日之积、非可以虚文催促、而遽求责成也、且夫沿边官军、藉月粮以资口给、骑操战马赖粮艹以为生命、一日缺乏、死亡立至、以见聚之蒭粮。供见屯之人马。应时给散。尚忧其有不敷。而况催征于久逋之人。计筭于虚负之数。事理乖违。昭然可见。大槩屯田牧马艹场必须风力重臣。经理数年而后定。各省逋欠粮银。必须责成抚按。尽心职业。严督有司。将住俸降级事例。着实举行、经理日久。而后弊政可弭。敝俗可回。候待前项事宜。措置有方。储蓄有素。然后以屯田之粮为月粮。以秋冬二草为马艹。以逋欠民租为军储之实数。叩留支销。咸有定额。则边官之奏讨者不求其止而自止。边事之处分者。不求其明而自明。今不能预先经理。以罄其一日之劳。而欲求未然之利。于数年之前。指未来之食。以供待哺之口。画饼充饥。曾何异此。即使部议通行。边官遵守惟严。不敢更行奏讨万一军储欠缺、人情动摇、外有强悍不测之虏、内无充实可恃之兵。干系军机、利害不浅、待其欠缺巳多、困迫巳甚、边官不得巳而为奏讨之计、该部不得巳而为给发之、则是法令之行、自我犯之。本节省。而未免于多需。本经久而不能自守于旬月之间也臣等再照各边弊端无穷、一时遽难指数、如岁报官军马匹、则有虚名冐支之弊。临时按伏人马、则有欺瞒浪费之弊。边仓募籴粮艹、则有虚出虚入、改换通关之弊。商人投种塩引、则有卖窝买窝坐受分银之弊。其它那移牵补、参错影射、冐昧侵匿之状难可究诘、俱足以剥民脂、而伤国计该部虽经别有查覆、未曾通融究竟、及查臣等原议、在京在外衙门凡系钱粮所系、出纳所司、俱要遵照明旨、通行查议、葢以中外俱为一体财用互为盈缩、必须通融计筭、摠其所出所入之大数、然后剂量事宜、定其可增可损之常规、该括纲领、分别条件、或原数所少。而时制当以加增。或旧矢见巳详。而新例难于顿改。以一年为准。则百年之事可推。以一事为常。则万事之费可理。如唐人之元和会计。宋人之景德会计等录。今徒言理财而不求心计之臣是南辕而此其辙也汇集成书上呈　睿览裁定可否分行内外衙门着为定式令天下臣民、晓然。知我　皇上节费裕民之意。庶几可称　明旨于万一也。今观该部所奏查数虽详、处分未协。所议九边钱粮。徒有扣留虚名。全无升斗实用。至如在京在省。钱粮别项弊端尤多。一槩未曾查究。得其下落。方今财用空竭。中外殚虚。岁入不勾岁出。每年约有百万余两那借。经营百方无计。再经数年之后。又不知其何如那借。何如经营。臣等忧其坐守。而无策也。乞将该部严诏、切责遵奉、臣等前后所奏本词、覆加议处、内外通融、务求至当止帚　经久可行。以裨国计。以惠边方。天下幸甚、
  </div>
  <div class="pagination">
   <a href="皇明经世文编_page96.html">
    上一页
   </a>
   <span>
    ...
   </span>
   <a href="皇明经世文编_page92.html">
    92
   </a>
   <a href="皇明经世文编_page93.html">
    93
   </a>
   <a href="皇明经世文编_page94.html">
    94
   </a>
   <a href="皇明经世文编_page95.html">
    95
   </a>
   <a href="皇明经世文编_page96.html">
    96
   </a>
   <span class="current-page">
    97
   </span>
   <a href="皇明经世文编_page98.html">
    98
   </a>
   <a href="皇明经世文编_page99.html">
    99
   </a>
   <a href="皇明经世文编_page100.html">
    100
   </a>
   <a href="皇明经世文编_page101.html">
    101
   </a>
   <a href="皇明经世文编_page102.html">
    102
   </a>
   <span>
    ...
   </span>
   <a href="皇明经世文编_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
