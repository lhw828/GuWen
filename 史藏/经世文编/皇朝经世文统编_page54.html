<!DOCTYPE html>
<html>
 <head>
  <meta charset="utf-8"/>
  <title>
   皇朝经世文统编 - 第 54 页/共 287 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇朝经世文统编 - 第 54 页/共 287 页
  </h1>
  <div class="content">
   一休息之日如挂号外出午晚饭已过时不准另开

一各学生各派定用器不准擅占强夺各人衣服对象亦宜自己小心照管以防遗失

一学生被褥衣服均须勤洗费由自给身体亦宜时时涤垢浴水官备七日薙发一次费亦自给凡随地皆宜洁凈私便当就公设溺器毋得任意随处解泄致酿秽生疾

一本学堂培养人材因以学业为急而尤重德才兼全者始成大器尚德行者必不犯规各生等务宜自爱切勿自作聪明偶尔尝试致蹈斥革追缴赡银火食并着赔公费以贻不齿之羞

　　湖南时务学堂公启
今日之事岌岌哉一蹶再蹶输币割地刳肉饲虎身肉有尽而虎欲无餍他日之患害其十倍于今日者且日出而未有已者也故不攘彝则无中国虽然今之所谓彝者非若汉唐之间匈奴回鹘之族游牧之种水草之性无有典章制度才术械器可以虚岁詟而制梃治也其政治具有条理其学问具有本末其富强者皆其外见之迹而其所以富强千纲万目皆经数十国数百年数千万人互为讲求转相仿效而始有今日攘云攘云其难哉彼日本以攘彝立国者也庆应末叶举国之士裂攘臂以言锁港及明治维新幡然改图广开学校悉师西法十年之后风气大成遂有今日而推原功首则一切更革皆由尊攘党人为之倡攘彝之道未有于是者也吾湘以士气闻天下通商数十载西人足迹交中国惟于楚地几不敢越半步论者谓志气之盛魄力之厚视日本之言锁港者殆将过之于是海内海外遂咸以守旧目湘士然窃闻吾乡先辈若魏默深郭筠仙曾劼刚诸先生咸于天下不讲西学之日受怨谤忍尤诟毅然慨然以倡此义至今天下之讲西学者则靡不宗诸先生乌在湘人之为守旧也且如日本前事虽守旧何害其守愈笃者其变亦愈诚吾湘变则中国变吾湘立则中国存用可用之士气开未开之民智其以视今日之日本宁有让焉宁有让焉今事变益急　天子宵旰单虑惟广立学校培植人才为自强本计累降　纶綍布此义于天下江淮闽浙秦晋鄂蜀闻风兴起云鳞漎萃而吾湘以雕敝之余未克具举今值制军张公中丞陈公督学江公咸以一时通人提倡新政嘉惠斯土吾湘士及今不思自厉上无以宣　圣天子作育之化中无以答贤有司宏奖之雅下无以塞薄海豪杰敬畏想望之心是用簪萃同人共昌斯举将聘达人以主讲授选聪俊以充生徒藏书籍以备观摩置图器以资试常年之费岁以数万亦既呈请大吏将东征筹饷部议加增盐厘已收未缴之项拨归堂中藉充岁费然草创伊构造房屋购置书器需费极繁开办不易闻千金之裘非一腋所集万间之非独木所成凡我同志远念敌王所忾之义近思维桑与梓之情大为强国保种之谋小为育子克家之计其诸有乐于是欤维持大局提倡盛举食毛践土咸有责焉已耳昔道咸之乱惟我湘士翼戴　王室厥功最高天下称之自今以往其祸害益烈其待才益急其戡定益难惟我湘士其能自弃焉掖之而栽成之是在君子

　　湖南时务学堂学约十章
一曰立志记曰凡学士先志孟子曰士何事曰尚志朱子曰书不熟熟读可记义不精细思可精惟志不立天下无可为之事又曰学者志不立则一齐放倒了今二三子俨然服儒者之服诵先王之言当思国何以蹙种何以弱教何以微谁之咎欤四万万人莫或自任是以及此我徒责人之不任我则盍任之矣己欲立而立人己欲达而达人天下有道邱不与易孔子之志也思天下之民匹夫匹妇不被其泽若己推而纳之沟中伊尹之志也如欲平治天下当今之世舍我其谁孟子之志也做秀才时便以天下为己任范文正之志也天下兴亡匹夫之贱与有责焉顾亭林之志也学者苟[无](有)此志则虽束身寡过不过乡尚自好之小儒虽读书万卷祗成碎义逃难之华士此必非良有司与乡先生之所望于二三子也朱子又曰立志如下种子未有播荑稗之种而能获来牟之实者科第衣食最易累人学者若志在科第则请从学究以游若志在衣食则请由市侩之道有一于此不可教诲愿共戒之先立乎其大者则其小者不能夺也此为大人而已矣　立志之功课有数端必须广其识见所见日大则所志亦日大陆子所谓今人如何便解有志须先有智识始得此一端也志既立必养之使勿少衰如吴王将复雠使人日目舌其侧曰而忘越人之杀而父乎学者立志亦当如此其下手处在时时提醒念兹在兹此又一端也志既定之后必求学问以敷之否则皆成虚语久之亦必堕落也此又一端也

二曰养心孔子言仁者不忧智者不惑勇者不惧而孟子一生得力在不动心此从古圣贤所最兢兢也学者既有志于道且以一身任天下之重而目前之富贵利达耳目声色游玩嗜好随在皆足以夺志八十老翁过危桥稍不自立一落千丈矣他日任事则利害毁誉苦乐生死樊然殽乱其所以相撼者多至不可纪极非有坚定之力则一经挫折心灰意冷或临事失措身败名裂此古今能成大事之人所以希也曾文正在戎马之间读书谈学如平时用能百折不回卒定大难大儒之学固异于流俗哉今世变益亟乱机益剧他日二三子所任之事所历之境其艰巨厄苦视文正将过之非有入地狱手非有治国若烹小鲜气象未见其能济也故养心者[治](冶)事之大原也自破碎之学盛行鄙夷心宗谓为逃禅因佛之言心从而避之乃并我之心亦不敢自有何其侦也率吾不忍人之心以忧天下救生悍然独往浩然独来先破苦乐次破生死次破毁誉记曰国有道不变塞焉强哉矫国无道至死不变强哉矫孟子曰富贵不能淫贫贱不能移威武不能屈此之谓大丈夫非此即妾妇之道　养心之功课有二一静坐之养心二阅历之养心学者在学堂中无所谓阅历当先行静坐之养心程子以半日静坐半日读书今功课未能如此每日亦当以一小时或两刻之功为之静坐时所课亦分两种一敛其心收视返听万念不起使清明在躬志气如神一纵其心观天地之大万物之理或虚构一地日办事艰难险阻万死一生之境日日思之操之极熟亦可助阅历之事此是学者他日受用处勿以其迂阔而置之也

三曰治身颜子请事之语曰非礼勿视非礼勿听非[礼勿]言非礼勿动曾子将卒之言曰定容貌正颜色出辞气孔子言忠信笃敬蛮貊可行斯不得以小节目之也他日任天下事更当先立于无过之地与西人酬酢威仪言论最易见轻尤当谨焉埽除习专务笃实乃成大器名士狂态洋务膻习不愿诸生效也　治身之功课当每日于就寝时用曾子三省之法默思一日之言论行事失检者几何而自记之始而觉其少苦于不自知也既而觉其多不可自欺亦不必自馁一月以后自日少矣

四曰读书今之服方领习矩步者畴不曰读书然而通古今达中外能为世益者鲜焉于是儒者遂以无用闻于天下今时局变异外侮交非读万国之书则不能通一国之书然西人声光化电格算之述作农矿工商史律之纪载岁出以千万种计日新月异应接不暇惟其然也则吾愈不能不于数十寒暑之中划出期限必能以数年之力使学者于中国经史大义悉已通彻根柢既植然后以其余日肆力于西籍夫如是而乃可谓之学今夫中国之书他勿具论即如注疏两经解全史九通及　国朝掌故官书数种正经正史　当王之制承学之士所宜人人共读者也然而中寿之齿犹惧不克卒业风雨如晦人寿几何若从而拨弃之则所以求先圣之道观后王之者皆将无所依藉若率天下人而从事于此靡论难其人也即有一二劬学之士龂龂然讲之而此诸书者又不过披沙拣金往往见其中精要之处不过十之一二其支离芜衍或时过境迁不切于今日之用者殆十八九焉而其所谓精要之一二者又必学者于上下千古纵横中外之学深通有得旁通发挥然后开卷之顷元提要始有所获苟学识不及虽三复若无也自余书数倍此数而其不能不读与其难读之情形亦称是焉是以近世学者虽浏览极博揅究极勤亦不过扬子云所谓绣其帨鞶刘彦和所谓拾其芳草于大道无所闻于当世无所救也夫书之繁博而难读也既如彼其读之而无用也又如此苟无人董治而修明之吾恐十年之后诵经读史之人殆将绝也今与诸君子共发大愿将取中国应读之书第其诵课之先后或读全书或书择其篇焉或读全篇或篇择其句焉专求其有关于圣教有切于时局者而杂引外事旁搜新义以发明之量中材所能肄习者定为课分每日一课经学子学史学与译出西书四者间日为课焉度数年之力中国要籍一切大义皆可了达而旁证远引于西方诸学亦可以知崖略矣夫如是则读书者无望洋之叹无歧路之迷而中学或可以不绝今与二三子从事焉若可行也则将演为学校报以质诸天下　读书之功课凡学者每人设札记一册分专精涉猎两门每日必就所读之书发新义数则其有疑义则书而纳之待问匦以待条答焉其详细功课别着之学校报中

五曰穷理瓦特因沸水而悟汽机之理奈端因苹果落地而悟巨体吸力之理侯失勒约翰因树叶而悟物体分合之理亚基米德之创论水学也因入浴盘而得之葛立理尤之制远镜也因童子取二镜片相戏而得之西人一切格致制造之学衣被五洲震轹万国及推原其起点大率由目前至粗极浅之理偶然触悟遂出新机神州人士之聪明非弱于彼也而未闻有所创获者用与不用之异也朱子言大学始教必使学者即凡天下之物莫不因其已知之理而益穷之以求至乎其极近世汉学家笑之谓初学之人岂能穷凡物之理不知智慧日浚则日出脑筋日运则日灵此如始教所当有事也特惜宋儒之所谓理者去实用尚隔一层耳今格致之书略有译本我辈所已知之理视前人有加焉因而益穷之大之极恒星诸天之国土小之及微尘血轮之世界深之若精气游魂之物变浅之若日用饮食之习睹随时触悟见浅见深用之既熟他日创新法制新器辟新学皆基于是高材者勉之　穷理之功课每刚日诸生在堂上读书功课毕由教习随举目前事理或西书格致浅理数条以问之使精思以对对既教习乃将所以然之理揭示之

六曰学文传曰言之无文行而不远学者以觉天下为任则文未能舍弃也传世之文或务渊懿古茂或务博绝丽或务瑰奇奥诡无之不可觉世之文则辞达而已矣当以条理细备词笔锐达为上不必求工也温公曰一自命为文人无足观矣苟学无心得而欲以文传亦足羞也　学文之功课每月应课卷一次

七曰乐荀子曰人之所以异于禽兽者以其能也易曰君子以朋友讲习曾子曰君子以文会友以友辅仁直谅多闻相观过相规友朋之益视师长有加焉他日合天下而讲之是谓大今日合一堂而讲之是谓小杜工部曰小心事友生但相爱毋相妒但相敬毋相慢集思广益学有缉熙于光明　乐之功课俟数月以后每月以数日为同学会讲之期诸生各出其札记册在堂互观或有所问而互相批答上下议论各出心得其益无穷凡会讲以教习监之

八曰摄生记曰张而不弛文武不能也一张一弛文武之道也故君子之于学也藏焉修焉息焉游焉西人学堂咸有安息日得其意矣七日来复先王以至日闭关商旅不行此古义之见于经者殆中西同俗也今用之起居饮食皆有定时勿使过劳体操之学采习一二　摄生之功课别具堂规中以上八条堂中每日功课所当有事以下二条学以后所当有事而其基础皆立自平时故并着之

九曰经世庄生曰春秋经世先王之志凡学焉而不足为经世之用者皆谓之俗学可也居今日而言经世与唐宋以来之言经世者又稍异必深通六经制作之精意证以周秦诸子及西人公理公法之书以为之经以求治天下之理必博观历朝掌故沿革得失证以泰西希腊罗马诸古史以为之纬以求古今治天下之法必细察今日天下郡国利病知其积弱之由及其可以图强之道证以西国近史宪法章程之书及各国报章以为之用以求治今日之天下所当有事夫然后可以言经世而游历讲论二者又其筦钥也今中国所患者无政才也记曰授之以政不达虽多亦奚以为今中学以经义掌故为主西学以宪法官制为归远法安定经义治事之规近采西人政治学院之意与二三子共勉之　经世之功课每柔日堂上读书功课毕由教习随举各报所记近事一二条问诸生以辑法使各抒所见对既然后教习以办法揭示之凡在堂上问答皆以笔谈

十曰传教微夫悲哉吾圣人之教之在今日也号称受教者四万万而妇女去其半焉不识字者又去其半之半焉市侩胥吏又去其半之六七焉帖括贱儒又去其半之八九焉此诚庄生所谓举鲁国皆儒服而真儒几无一人也加以异说流行所至强目舌挟以势力奇悍无伦呜呼及今不思自保则吾教亡无日矣今设学之意以宗法孔子为主义子贡曰不得其门而入不见宗庙之美百官之富彼西人之所以菲薄吾教与陋儒之所以自蔑其教者由不知孔子之所以为圣也今宜取六经义理制度微言大义一一证以近事新理以发明之然后孔子垂法万世范围六合之真乃见论语记子欲居九夷又曰乘桴浮于海孔子之教非徒治一国乃以治天下故曰洋溢中国施及蛮貊凡有血气莫不尊亲他日诸生学成尚当共矢宏愿传孔子太平大同之教于万国斯则学之究竟也　传教之功课在学成以后然堂中所课一切皆以昌明圣教为主义则皆传教之功课也

 
　 
卷十　文教部十　藏书

　　苏省设局刊书疏
窃惟　国家设官分职皆以为民而与民最亲莫如州县得其人则治失其人则乱自古为然于今尤急溯自军兴以来州县中歧途杂出品流亦至不齐虽其中固多可造之才而平日于吏治诸书曾未体会一旦身膺民社茫然无所持循凡百工技艺皆学而后能岂有亲民有司不学而能无谬失者此循良所以日鲜而民困所由日深夫诸子百家之书浩若渊海如理学陈编或虚渺而惮于冥索若稗志野乘虽悦目而又病支离况士子穷经呫哔即负宏通之誉其益只在一身若使仕而学默勘得失利獘之原推而至于一县则一县受其庇矣又推而至于一府一州则一府一州受其庇矣天下者州县之所积州县若皆得人盗贼何从而起故今日欲敦吏治必先选牧令欲选牧令必先使耳濡目染于经济致治之书然后胸中确有把握临政不致无所适从臣现督饬局员选择牧令凡有关于吏治之书着为一编如言听讼则分别如何判断方可得情言催科则分别如何惩劝方免苛敛胥吏必应如何驾驭方不受其欺朦盗贼必应如何缉捕方可使之消弭他如农桑水利学校赈荒诸大政皆为分门别类由流溯源芟节其冗类增补其未备刊刻一竣即当颁发各属官各一编俾赀程序虽在中材亦可知所趋向譬诸百工示以规矩则运斤操斧悉中准绳庶几士习民风因之起色至于小学为童蒙养正之基经史为艺苑大成之见谨当陆续刻成广为流布以仰副　圣天子造士作人之至意抑臣更有请者目前人心不古书贾趋利将淫词邪说荟萃成编水浒传奇略识之无如探秘籍无知愚民平日便以作乱犯上为可惊可喜最足为人心风俗之忧臣在吴中业经严禁诚恐此种离经畔道之书各省皆有应请　旨饬下各直省督抚一体严加禁毁以隐戢人心放纵无所忌惮之萌似亦维持风化之一端耳

　　覆奏设立官书局折
奏为遵　旨议奏仰祈　圣鉴事光绪二十一年十二月二十二日准军机处钞交御史胡孚辰奏书局有益人才请　饬筹议以时局一折军机大臣面奉　谕旨着总理各国事务衙门议奏钦此钦遵到臣衙门查原奏内称京师近日设有强学书局经御史杨崇伊奏请封禁在　朝廷预防流弊立意至为深远惟局中所储藏讲习者首在　列圣圣训及各种政书兼售同文上海制造局所刻西学诸书绘印舆图置备仪器意在流通秘要图书考验格致精蕴所需费用皆系捐资集股绝无迫索情事所刻章程尚无疵谬此次封禁不过防其流弊并非禁其向学倘能广选贤才观摩取此日多一读书之士即他日多一报　国之人收效似非浅鲜请　旨饬下总署及礼部各衙门悉心筹议立官书局选刻中西各种图籍任人纵观随时购买并将总署所购洋报选译即行以广闻见或在海军旧署开办经理既流弊自除庶于　国家作育人才挽回时局之本心不相剌谬等因臣等维国势之强弱视乎人才人才之盛衰系乎学校古者家塾党庠州序国学自诸侯以达王畿莫不建学大而德行道艺细而名物象数综贯靡遗是以人才日盛近世学者往往避实惊虚舍难就易视西人一技之长一能之擅或斥为异学或诧为新奇不知西人之学无不以算学为括西算之三角与中算之勾股理无异同周髀经曰圜出于方又曰方数为典以方出圜言圜之不可御而驭之以方西人三角八之法实基于此余若天学化学气学光学电学重学矿学兵学法学声学医学文字制造等学皆见中国载籍试取管墨关列淮南诸书以类求之根原具在可知西学者中国固有之学西人踵而行之所谓礼失而求诸野耳泰西教育人才之道计有三事曰学校曰新闻报曰书籍英法德俄各国学校之盛或二三万所或六七万所生徒率皆二三十万人美国学校多至十七万余所生徒几及千万人学校费用自三四千万至八千余万不等率由国家及生徒各出其半各国富强之基实本于是是庶政由人才而理人才由学校而成固有明效大验该御史请将强学书局改归官办自系为讲求实学培养人才起见臣等公同商酌拟援照八旗官学之例建立官书局　钦派大臣一二员管理聘订通晓中西学问之洋人为教习常川住局专司选译书籍各国新报及指受各种西学并酌派司事译官收掌书籍印售各国新报统由管理大臣总其成司事专司稽察所需经费由总理衙门于出使经费项下每月提拨银一千两以备购置图籍仪器各国新闻纸及教习司事翻译薪水等用核实散放年终由臣衙门奏销毋庸招股集资设不敷用再由臣衙门设法筹措如有慕义之士愿捐巨或捐书籍准由司事呈明管理大臣酌定核收至建设学舍地方或假官房或租民宅取足教习各官起居之地兼为士大夫入观书之所因地制宜妥筹布置该御史所请就海军旧署开办之处应毋庸议如蒙　俞允再由管理大臣详定章程定期开设再该书局现既奏明择地另设其强学书局原屋应行文该地面官饬令屋主领回以清界限所有臣等遵议缘由理合恭折具陈伏乞　皇上圣鉴训示遵行谨　奏

　　开办官书局奏折　　　　　
孙家鼐

奏为请　旨事光绪二十二年正月二十一日奉　上谕总理各国事务衙门奏新设官书局请派大员管理一折着派家鼐管理钦此臣恭奉　谕旨朝夕筹思且与原办书局诸臣悉心酌度谨拟开办章程分条胪列恭呈　御览一藏书籍拟设藏书院尊藏　列朝　圣训　钦定诸书及各衙门现行则例各省通志河漕盐厘各项政书并请准其咨取储存庋列其古今经史子集有关政学术业者一切购置院中用备留心时事讲求学问者入院借观恢广学识一刊书籍拟设刊书处译刻各国书籍举凡律例公法商务农务制造测算之学及武备工程诸书凡有益于国计民生与交涉事件者皆译成中国文字广为流布一备仪器拟设游艺院广购化学电学光学诸新机矿质地质动物植物各异产分别部居逐门陈列俾学者心摹手试考验研求了然于目晓然于心将来如制造船只枪炮等事可以别材质之良窳物价之低昂用法之利钝不致受人蒙蔽一广教肄拟设学堂一所延精通中外文理者一人为教习凡京官年力富强者子弟之姿性聪颖安详端正者如愿学语言文字及制造诸法听其酌出学资入肄习一筹经费总理衙门原奏每月拨银一千两查局中用款以延教习翻书籍为大宗此外译报及书手匠役人等工价伙食费亦不资每月千两只供各项之用至于购买书籍仪器等款尚无所出原办零星招股过于冗碎自应遵照原奏概行停止其慕义乐输捐助巨款者堂书院有例可循亦应查照原奏酌核收纳现在事行需款数难预定惟有就现有经费次第兴办总以撙节为充拓之基切戒滥费以收实济一分职掌上年部院诸臣开设书局仓猝举办草定规模议事尚未画一今拟将局诸物各分职掌庶心志专一可期日起有功所有在局办事诸臣职名另单开呈　御览一刊印信拟刻一木质关防文曰管理官书局大臣之关防凡向总理衙门领取经费及有行文事件即以此为凭信以上七条如蒙　俞允臣即敬谨遵行即从本日开办臣窃惟同治初年总理衙门设请立同文讲求泰西诸国文字令翰詹部院各官一体入习练维时议纶纷纭人情疑阻风气未开事因中止后虽经总理衙门设法招徕入生徒略有成就而读书明理之人从事其中者绝少遂致中外间隔彼己不知仓猝应机动多舛误近者倭人构衅创巨痛深一二文人学士默参消息审知富强之端基乎学问讲肄所积爰出人才砥砺奋兴消除畛域期以洞中外之情形保　国家于久大此与同治初年设立同文之意实相表里诚转移风气一大枢纽也臣开办初章事归要未尽事务渐图扩充其藏书刊书游艺学堂诸所有稽查诸员考其课业综理诸员总其纲维各期敬业乐尊贤尚齿资议术集众长庶几成材者扩会通过半之思志学者得师友观摩之益至局中用款惟延请翻绎钞写书籍典收文簿登记帐目及工匠制造之人发给薪水此外兴办局务翰詹科道部院诸臣皆出于诚恳之心忠勤之念但期创开风气增广见闻为异日报　国家之用臣亦鉴其初心一概不请不支薪资至印送各路电报只选择有用者照原文钞录不加议论凡有关涉时政臧否人物者概不登载以符总理衙门原奏所有议立条款请　旨遵办缘由谨缮折具陈伏乞　皇上圣鉴训示谨　奏

　　论英国伦敦博物院书楼
尝谓人才之得失系国家之盛衰是以有国者不可不慎也然而股肱辅弼每资贤才究穷物理尤需博士尝见蕞尔小邦崛起振兴巍峨大国忽焉颓败非尽治理之失法亦实缘人才之不得也夫普天之下何处无才要在培植之得法耳而培植之法亦非学问无以立其基欲增学问非诵读无以开其识然有益要务之书卷帙甚富价值甚昂非寒士所易购故书院之设尤不可不亟亟也近考各国书院列若繁星当推英国敦伦博物院之书楼为巨擘且英国书院之多不能枚举而不费钱钞任人游观者随在有之若较博物院之书楼实不可同日语矣但观其制顶作圆形纵广各十有四丈除去围墙其圆顶犹高十丈零六尺旷观大地之上除罗玛城大庙之殿则当以此楼为第一楼内圆顶之下作围墙墙之内作成式之内即藏书之椟也藏书极高之处俱有阶可登周围式同一律取之甚便楼内书籍任人涉猎惟不准借出计下随便可阅之书两万卷上所藏乃各国语言文字并一切实学要务等书及各月报共五万卷其圆顶之制雕镂惟精施以金银各彩绘皆着淡色故楼内光辉陆离耀人眼目内置长桌十九张小桌十六张足敷三百余人之坐自一千八百五十四年始许妇女入观故又特设两桌以备妇女之坐此二桌之外亦许随便坐落长桌之上中设立板对坐之人两不相俾专心阅读者不致为人挠其兴会也楼内之式本属图形譬之车轮长桌之设如轮之辐桌之制则首低而尾高虽阅者满堂而初入门骤视之则不见人之多也屋之中制围柜以书目三百卷陈其上使人易于检视乃此柜如轮之轴各桌俱得相接故如置诸左右焉围柜内极中之处为总管书楼人之坐位虽阅书者三百余人实不难举目而悉数也溯查此楼建于一千七百五十九年初创之人名曰[噶瑞]立法美[善](喜)至今俱循旧章毫无弊病惟制度之华美月异日新而观书之人数加增颇巨较前百年之气象则迥不相侔矣楼内阅书者四面俱能写字且有执役之人如欲观何书即写一纸条付执役人立刻照取纵世家自制书楼恐亦未必如是之便也书楼规例数则亦晰录于下

一书楼之设原为供人阅看增长学问惟礼拜日及各节期不得入观余日无论风雨俱开各门　二开楼时刻自酉九月初起至四月底止早九点钟开门晚八点钟关门自五月至八月则九点开而七点闭　三欲入观书者先将其来意住址写明交总管阅看　四未入先二日须有荐函至总管如荐举人果系可靠本人只写住址钤姓名即可入内　五荐函如不可靠总管即不许入或与董事同议之　六入楼之人各领一牌嗣后随便持牌往观至换牌之期凭总管更给如不换牌者则不得再入　七所领之牌随身佩带甲领之牌乙不得冒往　八年不满二十岁者不许入楼如必欲入观亦可与董事议之　九不准污坏书籍　十写字不许以纸置书上而写之　十一楼内地图及各图画若不向总管言明不准以纸加图照影描画　十二楼内须雅静不许高声喧嚷　十三阅毕之书仍置原处　十四不遵规例者不准入楼　十五若擅取书籍出楼者照偷窃例科罪　十六使执役人所取之书亦必交该役送回掣取原条如不掣回似乎书仍未交恐致争论　十七本楼人有得罪看书人处执役人有不处许看书人写信告明总管　书目册上收逐日所入之书暨各新闻纸俱分门类注于各作家之名下书目之旁各有暗记阅书人不之知也本楼人一看暗记即知其书之所在观者欲看何书当将书名暨暗记一并写明执役人以便检取惟记一千八百八十四年一岁之中记阅书一百十万四百五十次阅书者十五万四千七百廿九人加添书籍三万一千七百四十七卷按美丽之式装订成书者二万一千六百廿一本此内为人增送者三千三百七十六本造书人照例送入者一万一百廿七本别国造书人送入者一千四百八十六本本楼购买者五千八百三十五本此数年之内又不知加增几许于戏盛哉夫英国近数十年来人但诩其称雄宇内人才辈出而不知其培植人才之法有以致之也此正所谓人才得而国家兴矣然设立书院法似平平久而行之其捷于影响诚能仿之人才之验亦必接踵而兴矣跂予望之

　　广书籍以惠士林论
夫读书而至作八股末之甚矣然自有八股以来而天下之为士者益多何也盖一物不知儒者之耻古之文人非淹通经籍熟习史事旁及诸子百家不足以为实学其骛声华矜标榜者皆伪士也惟其有博雅之才故古之为士者转少于今日若以书义而制八股则文有定法一入其门则穷其力以求工于格律声调之间无假他务也一部四书读之烂熟书理既明而后以八股之格式合之即不难为佳文更有五经以为之辅则满纸典实华缋极矣其巧者尤能于八股词料中识经书之字尽有沿用其词而不知其义者然则束发授书一四书而外即令以读时文可也掇巍科登高第未始不由于此宜乎有子弟者皆以读书自诩而四民之中惟士为最多也夫八股取士肇于前明其初着为令原非谓作八股者不必尽读他书也所以然者乃相沿之流弊耳试思明制府州县学定额取进大学不过八名其中小者六名四名以次第杀而一代相尚为秀才者高自位置异于齐民迨　本朝龙兴沿明制而推广之取进者维倍多至二十五名于是读书者更多而一学之中生员动辄三四百乡举进身愈觉其难矣然　圣世作人之化称盛者于斯而士林学术之衰极弊者亦于斯盖此三四百人中求一博通今古明达事理者而杳不可得矣夫明之读书者少以秀才不易取也今之读书者多以学额倍于前也非明之秀才有贤过乎今之秀才也时文之獘自成宏正嘉而后已不堪问不待今日也夫　国家培养人才意美法良小试与乡会虽以四书文决去取而兼搜博览亦可见长经古策论苟空疏无物或不能道其只字而士子进身之后亦尝以此验其实学有志者原不敢以八股为白昼之计然而博雅之士不概见焉者何也曰苦于无书也世有数传科甲之门第亦有数十传寒酸之氏族父兄传授师友切磋皆屑屑以帖括为要务其旁及他书者资过人有余闲可以涉猎耳或届子午卯酉之年父师相戒必曰此不急之需何为而孜孜不已也家藏万卷必其先曾有富贵者矣遗书可读而又无米盐琐屑之分心此何等福泽也吾知千百人中不过一二也然或纨性成嬉游外骛童年辍业老大徒伤则有读书之福而不能享矣借书而无世家往来买书而无薪膏余羡竭终年舌耕之所入不足供一部书之价则忍而不读者有之矣吾知若此者盖十人居其九也

夫有书而不能读与无书而不能读一也顾均之可惜也而无书者愈可哀也盖其天性之高与学业之勤充其愿力不难为一世之通儒而以家道艰窘抑之使终身于八股之能手此谁之咎耶名公巨卿有嘉惠士林之雅意创建书院购籍于其中而孰知藏庋虽多都人士之进而翻阅者无几也本散佚鸠赀而重雕之以为士林咸受其益而孰知镂板印行则官为捐资纸张工本仍出自寒畯苟值数十金者较之坊刻之书不少减也窃谓广书籍之流传莫妙于缩小一法十本之书而缩为一本则十本之价亦减如一本购者有不易于措手哉目前机器之利大兴有铅字之聚珍板又有照相石印之缩本法会逢其适千载一时倘亦嘉惠者士林有可大慰之志愿于今日耶夫机器西法也铅字聚珍板教会之所昉也而石印又从照相法而扩充之说者曰袖珍板式中国固自有之然第以印家弦户诵之书而大部书籍则无此巨本之坊家可以为之且　公令严绝夹带凡镂小板者必曰舟车便览切勿误带入以故缩本之利不甚广也然夹带所碍者为文章苟非文章似亦不干　功令而况今石印之法工简而本轻较之袖珍板式更属便易有此二法直是无书不可印而无本不可缩有提倡风雅之巨公出数万金之资本亦不为多吾故为天津金陵二事而为嘉惠士林者进一筹焉

　　论中国宜广设藏书院
木不治以规矩绳墨虽良材而不能适用人非牖以学问识见虽美质而不能成才虽然学问贵乎师授庶免失诸毫厘谬以千里而尤贵乎博闻强识以广其识见庶能克底于成盖师所指授者一定之矩矱而博闻强识者所以会其通也然而欲博闻强识非书籍不为功独是天壤间有用书籍浩如海繁若列星卷帙有多寡价值有低昂卷少而价贱者寒士固可购置一二若遇卷多而价昂者非富贵人不能得且以一人之力而欲网罗典籍以资博览则其势亦有所不能必也其广设藏书之院乎余昔以为西洋各国富强互相争雄者岂有他哉在兵精器利耳及与彼都人士相周旋见其彬彬尔雅学充识广始知前所见其兵精器利以为富强之本在是者特其末也考其本实在于学问间尝往博物院游览纵观天地间古今奇物靡所不有类皆足以资考究增学识又登其藏书之楼第见琳琅满目秘籍增辉中华古今书籍亦其间约数千卷每日入内观书者甚伙归而欲撰述其事以广吾华人闻见适有英国李提摩太所著时事新论有记藏书院制度章程一篇阅之不禁喜甚按博物院内书楼建于西历一千七百五十九年初创之人名噶瑞立法美善毫无獘病其章程十七条简明切要一书楼之设原为供人阅看增长学问惟礼拜日及各节期不得入观余日无论风雨俱开各门二开楼时刻自九月初起至四月底止早九点钟开门晚八点钟关门自五月至八月则九点开而七点闭三欲入观书者先将其来意住址写明交总管阅看四未入先二日须有荐函致总管如荐举人果系可靠本人只写住址钤姓名即可入内五荐函如不可靠总管即不许入或与董事同议之六入楼之人各领一牌嗣后随便持牌往观至换牌之期凭总管更给如不换牌者则不得再入七所领之牌随身佩带甲领之牌乙不得冒往八年不满二十二岁者不许入楼如必欲入观亦可与董事议之九不准污坏书籍十写字不许以纸置书上而写之十一楼内地图及各图画若不向总管言明不准以纸加图照影描画十二楼内须雅静不许高声喧嚷十三阅毕之书仍置原处十四不遵规例者不准入楼十五若擅取书籍出楼者照偷窃例科罪十六使执役人所取之书亦必交该役送回掣取原条如不掣回似乎仍未交恐致争论十七本楼人有得罪看书人处执役人有不处许看书人写信告明总管一千八百八十四年一岁之中阅书者计有十五万四千七百二十余人原有书籍及本楼购买为人增送者共有三四万册

呜呼藏书之富谅环地球无有盛于此者矣惟我中国素称文物之邦十八行省学校书院林立仰见　圣朝教育人材之至意特是自经兵燹以来故家寥落典坟散佚后起英俊往往仰屋兴嗟无书可读其何以能成其材以备国家之用耶间有一二富贵之家藏书数千卷贻后人诵读而其子弟则又陷溺于声色货利任其耗鼠啮绝不顾问是有书者未必能读而能读者则又无书书与人终属相左有何益乎为今之计莫于各省都会之所广设藏书之院参以伦敦博物院藏书楼之规例搜罗中西有用书籍图画分类编列任人观览经费则捐自富绅并准藏书之家送书入院以备多士观摩则嘉惠后进益寒士岂有涯哉言未已有客冁然而咍曰有是哉子之迂也夫当今之世强邻环伺藩篱尽撒外患甫弭后维艰教案未了回乱又起君相忧劳于上臣民踌躇于下时事棘手殊难言喻识时务之俊杰达权变之英豪自当讲求船械鎗炮以报国议兴矿务铁路以富国子乃置而勿论而斤斤焉惟藏书之是议不亦谬乎余应之曰子独不知国家以人材为本乎夫人材非学曷兴则学也实为当今之急务且船械鎗炮坚精矣而无驾驭使用之材则资敌矣矿务铁路兴建矣而无运筹调度之材则弊滋矣夫广设藏书之院实为培植人材起见与创设格致书院无以异且报首论说非第贵合时宜而尤贵有益于国家之事以备在上者采择施行然则余着此论世之君子观之必有以余言为是者

　　论泰西书院藏书之盛
溯自禹穴龙威吴宫鸡次羽陵之简载自瑶华石室之书藏诸金匮河内坏屋规刀漆而雕文汲郡发准蝌形而削竹凡此胥承图探秘勒典飞名　国家右文稽古四库告成抽枚劳计册分三万六千罄竹穷挥部析经中子集固已卷轴横陈超越往代矣近闻泰西亦重文字多建书院藏书甚富查各国之大书院英国二百零二处共藏书三百七十七万部法国五百零二处共藏书七百二十九万余部德国五百九十四处共藏书四百零七万部俄国一百四十五处共藏书九十五万部美国五十九处共藏书二百二十六万余部以上五国大书院总计每百万人藏书八千八百部其余各国之小书院藏一万部以下者尚多也书籍分门别类各种学问皆备且古今万国之书无不备置中华书籍泰西多购置博物院中竟有数万卷之多博士类能诵习之且熟读精思务考索其宗旨其专精可比于华人此可见舟车所至人力所通凡有血气者莫不尊亲中庸所言已成谶语矣夫华人著书立说固不乏大著作而西士著作日盛亦多卓然可传盖自幼时所读即为有用之书积数十载之功殚精竭虑以造乎其极所以胸中雪亮腕底风生其命意每中人意表也各国每年皆有新撰之书就一国而说每年新出之书有多至数千卷者各种学问皆有新撰之书分门别类约计二十余类每类中新撰之书或数十种数百种不等若每年合各国以计新撰之书固未易更仆而终也泰西未译之书加恒河沙数如英如法如德如俄以及荷兰士西班牙等国皆须通晓其文字方能读其书不可专习英文已也然此皆近今之书也博学之士尤须能读古书欲读古书须先识古字如日耳曼如士拉非皆须通其文字而罗马字尤宜通晓者罗马国当秦汉时兴起文德武功焜耀古今汉书所谓大秦国制度文章与大汉等者也古书之用罗马字者甚多也然此但言中古之书也至于太古之书好古者亦宜博览考泰西太古之书如犹太希腊二国多用牛马皮书字故古书留至今日巴比伦之书亦属古籍而算学历学书尤见详明其写字多以砖陶炼则其质坚凝亚述国之书亦甚古奥其字用碑镌之但古巴伦亚述二国之书至昔久失今博士窖其地出其金石虽湮没数千年其文尚可摩挲读焉其它亦宜习希利尼字考希利尼字一字千变古书之用希利尼字者亦不少也其它如亚喇伯之书希伯来之书皆宜考究但希伯来文字与他国不同其字由右写向左埃及国古书极富为各国所莫能及其字尚可象形与籀文相似天竺国近于中国其学与中国并古古书其国人不能识泰西博士能识之其实字多变其活字更多变泰西各国文字之所从出也

欲穷泰西各国文字之源必须推宗之焉泰西古书均存于大书院博士皆得披诵亦或用镜影在石上以药水实之可印开数本古书不肯借出恐有遗失盖其典重贵直与尧典舜典等量而齐观焉泰西古今各国之书其文字种种不同如欲旁稽博考必在先通晓其文字初非一朝一夕之功矣则欲撮举大要录为书目当俟诸博学鸿儒焉中土人士学难精通实苦于无书无书则见闻不广欲备置各种又非一人所能此书院之不可不设也中土人数有三万万六千万之谱若以泰西诸大国之书院推算之则中土宜有书院二千处一万部以下者不在此数若能多建书院多藏书籍不独藏中国之书且兼藏各国古今之书尽人可以披览不难博考古今由此学术由此振兴著作必日见宏富凡今人之假手于外国人之手者他日必能自为之何难驾乎五洲之上哉

 
　 
卷十一　文教部十一　义学

　　推广中西义学说　　　　　
韩文举

天予以目目而不能视天戮之天予以耳耳而不能听天戮之天予以舌舌而不能言天戮之盲可使识字聋可使听说哑可使解意是人也非天也婴而育何为也幼而慈何为也孤而恤何为也病而药何为也养之有道也使人如介虫吾不欲也使人如毛虫吾不欲也使人如虫吾不欲也象能耕牛能服马能舞犬能歌猴能戏虎豹能阵熊罴能战鸽能传信教之也氐异言翟异俗胡越异礼吴楚异服教之也泰西不与中国同声不与同教不与同习不与同文教之也中国多能八股多能训诂多能词章非生而然也西人多能格致多能制器多能电学多能光学多能化学多能热学多能动物学多能植物学为工为商为农为士皆远踰中国亿万也非生而然也犹嫫母西施驽马骐骥也使周公商高管墨亢仓公输王尔诞于今日岂能唾西人为无用哉今者书籍无藏箝其思也翻书无局蔀其目也新闻乏馆囿其识也讲学无会塞其智也议院不设靳其权也缚之于科举奔之于官宦趋之于酬酢地广二万里人众四万万虽有同文馆广方言馆水师学堂武备学堂格致书院而寥寥历历几若晨星其为泰西丑诋无怪也又朿于势力人分数等奴仆居一蛋民居一役隶居一苗民居一乞丐居一农居一商居一工居一终身役役不尊于乡里不选于朝廷未尝诗书沐教化者十居其九乎不以识字为能不以无学为耻不以不才为不肖营营衣食自成自败自生自灭国家不一问官长不一谋乎谓为黑奴谓为冰人谓为红皮土番谓为莪特狄虽似过之而原其无学无以异也我将援之而入泰西乎不忍也我将援之而入学塾乎不能也我诚困矣辞无所骋矣策无所施矣然则计已穷乎曰不穷不穷将奚若曰义学创堂者谓之天牧树义学者谓之天教通天人改制度立义理圣人也覃于亿万世暨于南北极远而诸星近而诸地圣人也不及圣人才不及圣人德偲偲以教人为意身无以董之而进人以自表者圣人之徒也创义学者是也神农师悉诸黄帝师大挠颛顼师伯彝父帝喾师伯招尧师许由禹师子州父人而无师犹狐狸无穴鸟无巢犬无家也而义塾者师之类也今之义学仅能识字课时文而已非有殊技也鳞有甲禽有羽兽有毛非有大过也易之变之通之达之非中西义塾不可然西人学塾动以千万计其出于国者不知凡几也其出于民者又不知凡几也

今不能踵西人之全辙惟举西人之已效者变通而仿行之其例云何曰有五一曰合醵义学荟萃众赀非众不举二曰会捐义学由义学首会假其余润存孳息以资灌溉三曰息捐义学名为捐若许实则祇拨年息举行较易四曰传习义学若三年学成或六年学成留其在院教习无须朿脯自能绵远五曰两利义学其人捐兴设若学有成立或往别处教习十括二三以为酬馈凡此皆民间为之而官不与也师乎师乎人才莘莘以此为冠弁乎众将援以为首乎广之光之绵之延之亿兆生灵其有赖夫

　　论义塾宜严定塾规
古制二十五家为闾闾有塾五百家为党党有庠万二千五百家为州州有序此乡学之制即后世社塾所由昉也今郡县各设义塾则又本党庠闾塾之制而变通之也古者教始于比闾继之以党庠州序以达于王国萃俊秀之子弟而教焉今之义塾则惟选贫民之子弟力不能负笈从师者俾教之养之以底于有成意至美法至良也近来义塾之设日益多故人家子弟之愿入塾读书者亦日益盛非独城中义塾无不在坑满坑在谷满谷即乡镇极荒僻之处亦无地广人稀之患瞻寒畯而培人才其所以为贫民计者可谓至周且密矣但义塾之设于堂者居多董事偶不认真即难免诸弊丛生此塾规之所以不能不严定也笔墨多暇请为义塾诸董事详哉言之一收学徒不可不察也塾中须立报名簿一册凡学徒报名须将该徒姓名年貌籍贯住址及父兄生业经报人姓名登记入册宜挨次收补不得稍有搀越如有力能从师及娼优隶卒之子概不准入一课程不可不立也为师者宜以造就人才为要幸勿干预外务如有顽钝学徒至晚不完功课者塾师必得严责然后放回倘父兄溺爱有烦言者不妨立即汰之一举业不可不习也凡塾中读五经学徒资聪敏愿习举业者应即准之由塾备办被褥帐令其住塾衣服不完全者应随时量为添补临考时应用考费亦宜由塾给发至外来报名入塾诸徒察看时令作一起讲或后比如院试提覆然文理清通楷书端正者方得住塾留膳文理欠贯者仍令归家自膳俟通贯后再行留膳一讲书不可不勤也塾中日暮功课既毕当为蒙童恭讲　圣谕广训一及学堂日记一则或半读经者当逐日为讲解四子书数章须令其明白晓畅而后已不得稍有含糊

一察课不可不严也每月订定日期延请绩学之士数人赴塾察课届期风雨无辞察课之法习举业完篇者令其作破承题及八韵诗一首次令默写经书数章约以二百余字为则未完篇者作文同作诗随力五经四书每部约背七百字读书者先将带书背七百字以下每经一部各背七百字四子书作两部算能默书者默书一二节以六十字为率不能默书者写书中难字若干令其逐字想出在何书何句另择读经书聪明各徒面试对偶一两句一花红不可不给也习举业之徒文笔完者作上取给花红钱若干文理清通者作中取给花红钱若干诗句秀润者作上取诗句妥顺者作中取默经书者二百数十字内一字无误者作上取误三字内者作中取误五字内者作次取背书各徒一字无默书内亦一字无者作上取默书无或背书无均作中取或背书十字内或默书十字内者作次取其不能默书之徒背书无所识之字均知出处者作中取或每部统扯五字内取识两字均知出处者作附取至于还讲经书文理贯通者作上取还讲　圣谕广训学堂日记并摘讲透澈者作中取以上均照等次之高下定花红之多寡一责不可不严也作诗文默书有夹带传递作对偶有代倩背书每卷至二十字外默书六十字脱至十五字外所识两字均不识者概跪炷香两过并记跪后责手掌十下凡遇察课避不到塾连至三次者每旬到塾不及五天三旬皆然者察课日跪责连至三次托故不到在外私作贱役者住塾徒酗酒殴并未经告假私自外出三天者均即扣除以上谨就管见约如此倘义塾诸君子采而行焉贫民幸甚

　　拟各城乡宜添设义塾论
尝思士为四民之首欲正人心先培士气我　朝二百余年　　圣圣相承时和世泰皆缘设科举重人才诗书之雅化遍乎寰区故得历久承平使济济多士皆和其声而鸣　国家之盛也然欲得人才于顷刻必先涵育于平时古人所谓十年树木百年树人者固非可仓猝求之也所谓读书十年养气十年者尤非可卤莽期之也此三代上所以必使家有塾党有庠州有序者其于乐育英才无不周且至也礼记中所定始则入学而舞勺继则成童而舞象者其于培植始基必使循序以进也诚以作圣之基始于蒙养欲使大器之克成必使之童而习之以涵濡其诗书礼乐之气庶不致随风气以迁移也然而培植一道又难言矣在素封之家固可延请名儒为之训迪所苦者贫户编氓或谋衣食之不遑或不知诗书为何物何能造就其子弟以上进乎殊不知彼苍之锺毓原非域地以生才草茅市井之中讵乏英之特出独奈何无以琢磨而切磋之则虽美质天生亦徒归于无用而已矣申地人物繁富为天下首屈一指尝闻地灵者人必杰自古昌丰之地人才蔚起惟于培植子弟之道未能讲究此义塾之所以不可不添设也每见人之附学于外者其师于书理句读尚在未明辄日滥竽文墨坐拥比或则藉舌耕以为生一馆子弟或二三十人多多益凡此二端功课既难于周顾讲究亦何能精详是徒使束脯之虚糜而子弟之误也为当道者倘能体　国家好士之心为闾里普作人之化为之首先创举劝谕捐输于城乡内外添设义塾仿西人教堂设立义塾之义而更推广之每一书院必择乡里中之公正端方者为之经理延儒士中之有学问品行者为之讲求其先生于经蒙中分为三等每一书院限以额数不得多收一人尤必一月一考严定赏罚俾使实惠均沾莫致有名无实将不数年而人才崛起菁莪之雅化复见于今兹芹藻之休风方兴于未艾不共钦为声明文物之邦哉果能好义而创行之较之设龙门书院以维持道脉设乡约各局以宣讲　圣言其功不更伟且切欤说马桥有吴会书院之设是成材者固宜培植而蒙养者尤贵涵泻可不加之意哉

　　论富人宜创设中西义塾
噫吁居今日而谈靖内难御外侮诚戛戛乎其难矣然而无难也在行以公理而已公理者无贵贱无亲疏无大小无远近若鉴之空若衡之平措当于理不必其为义相爱以德不必其为仁实心任事不必其为忠诚意交孚不必其为信使天下人咸皞皞然游于化日光天怨毒不生疵疠不作犷民消归于无何有之乡勍敌化为友邦气象休和蒸蒸日上太平之世其庶几乎设有不幸如尧灾汤旱与夫蚩尤之无道者则亦一举手间已安内攘外而无所事此无他公理之效也方今中国事事仿西法而行之海滨之民隐户澄观不禁为四百兆人额手庆曰中国治矣民困苏矣第其美中不足为鄙人所致意于黄种族类者则以西法之精首在公理公理未明恐天下祸端自此而种大难自此而开何以言之夫治国之要以作育人材为根本尤以涵育万类为根本之最先得人者昌失人者亡此据乱世谈经济家口头禅讵识以人才治天下不如以天下治天下以人才治天下天下非不治而仍近于私以天下治天下天下乃大治而理遂于公中东和议告成后枢臣惩前毖后改弦更张各省创设学堂大开风气耳目为之一新然考其章程其选入学堂子弟大抵不离乎门户之见者近是按泰西学堂贫富贵贱不同塾恐其气习相染不得不类聚而分之立法初心至至美中国学堂勿乃类是第泰西公理昭然无我相无人相国家既立上中下三等学堂以乐育人材其贫贱下户与夫无父无母之孤孩幼子其富人好行其德遂罗致而教养之或设义塾或立水师其制度与国家同其学成而后与国学堂诸子弟同与考试同入仕途此何为耶则以泰西君臣上下明乎公理之故也

老子曰当救人则无弃人当救物则无弃物嗟乎老子所云其公理乎其万世治平之要乎鄙人近于泰西远稽诸老子道德之旨悃悃愿效愚衷期与我黄种四百兆人相进于公理则方今富人以好行其德鸣于乡鸣于国鸣于天下者盍创设中西义塾以福吾贫旧孤弱之子弟乎且中国贫苦孤弱子弟与绅宦子弟较其数则不可以什百千万计困于饥寒囿于风俗迷于异教沦于下流习于盗贼会匪犷悍变其性怨戾生于心国家深仁厚泽卵翼伏育之恩自彼视之几淡如水冷如冰矣有桀黠者流因势而煽惑之私恩惠以结之则赴汤蹈火惟所命犯上作乱为固然大局何堪设想彼时纵有学堂人材相与补救然堤之势壅遏维艰虽有智勇亦将坐困其间则挽救之已迟也倘及今时而创设中西义塾有馆糈以养其身有学术以牖其心有泰西之工艺农矿诸方作以事其业有泰西格致医算诸实学以成其名则异日流为乱贼以祸中原者当十人而去其七八矣良民多乱民少日渐一日化莠为良本固邦宁之要图不外是矣当道诸公策今日大势殆未尝不欲天下之民俾之咸入学堂以治平无事也特力有未逮又事须推行以渐故未暇计及此与然以公理言之则中西义塾之设非富人之任而谁之任耶语曰富者赠人以财贫者赠人以言赠人以财之公普孰有过于建立中西义塾者耶倘在上尽如南皮尚书合肥相国之力为提倡而以山东抚臣之仇视西法挠阻新学为炯戒行见头等二等学堂遍布于各直省穷乡僻壤户诵家弦而格致天算光学重学汽学视为身心性命之图则人材辈出国势浸强而富者亦得常保其富矣事有视为迂而收效远者此类是也

　　论义塾得失
有西友尝谓余曰中国读孔孟书者多矣非真能行孔孟之道也论语子不语怪力乱神而中国于怪神二字信之最深言之最确何哉余曰试道其详余操管纪之俾我　国知西人中亦有笃信孔孟非恒俗所能及者不亦可乎西友曰甚矣人之不可不学也以中国前代名臣而论如汉之霍光宋之寇准皆一代伟人犹贻不学无术之讥其下焉者乎是故国家学塾之设万不可缓寻常百姓之家非徒男子当使之学即女子亦当使之学诚以学之有益于人大者可以使之尊君亲上小者亦可使之博物明理他如各项材艺均可由学而知诸所疑惑亦可由学而解国家致太平之具舍学其奚由哉泰西各国知其然也凡通都大邑僻壤穷乡但有居人至数十家之地即令设立义塾以教之通国中男女未有不能识字读书握笔挥洒者也中国则识字者十人中仅居一二能写字者百人中仅居三四其笔下明通博学多识之士则千人中或难其选焉虽民间自设学塾所在多有而民间尚鬼之俗有为泰西所绝无而中国则滔滔皆是者教化之不明也吴中自昔盛行五通而左道惑众之事则各省均不能免剪辫打印压人诸讹言说部载之互相传说不一而足究之子虚乌有悉无故实而中国人则信之如天地畏之如虎狼十余年前大江南北哗传剪辫打印之事曾经地方官严紧捕拿而获案之人类皆在疑似之间迭加研讯杳无证据与会匪煽惑之搜出票布语涉不经叛逆显然者大有区别而疑心生暗鬼且惴惴于心若殃咎之将临也西人寄居各省或通商货或重传教其品类至不一矣不惟男子确为不为所惑即女子亦笑其无稽而不之信至一切邪祟淫祠则皆辞而辟之廓如也并不欲以之恐吓小儿其定识定力为何如岂非教化普遍读书明理之明效大哉

华人好信讹言胸中全无主意牛鬼蛇神道听而涂说之妇女幼孩有何知识从风而靡无足置责矣倘各处义塾礼聘名儒勤加诲训惟以读书明理为务无论男女皆令读书识字日计不足岁计有余怪神邪诞之谈自不能淆我聪明为家长者既卓然不怵于邪而于妇女无知之辈传述邪妄之时立加训谕详行开导并以日用切己之理如酒浆中馈纺织缝纫洒扫诸琐屑事均令井井有条男子以兴家立业永杜牝鸡司农之祸一家如是一村如是一县一府一省亦莫不如是胥中国为明理之心讵不懿欤仆西人也尝游历各省窃见名山胜境及荒村巨镇神庵佛堂望衡对宇和尚道士不绝于途此辈不耕而食不织而衣在国为游民在民为巨蠹昌黎有言人其人而火其居何为至今不举行也至于学堂义塾则又错落如晨星知句读之徒高踞比抗颜为童子师观其所读之书无非千字文三字经百家姓千家诗而已学生之造就者不过望其能记姓名写草帐而已城中学塾经馆师徒所日课者五经四书而外惟高头讲章一部或时文诗赋耳史鉴子集束之高阁未遑考究也西国学堂无书不有无人不学各随其资质之所近而不以躐等为教且力辟女子无才便是福一语之谬务使胸中雪亮吐隽永与天生丽质相称深深金屋难藏没字之碑当世不乏解人必有许为知言者噫中国做事大都颠倒庵庙多于义学女子不令读书姑无论矣特失教之人邪妄从而中之虽读孔孟之书其于孔孟至德要道相去远矣

　　西学宜增义塾论
中外通商历年既久华洋杂处渐习自然为今之计自以互习语言讲求文理为第一关键大都中国而外以英文为首重目下华商及华人之在洋行者如经办翻译书记司帐等友固已谙习英文即下此之佣于洋行者亦无不讲习讨论推而求诸德意志俄罗斯法兰西米利坚诸国凡文士之肄业于书院者亦皆诵习英文横览天下五洲凡有通商口岸无不以英文为重者则流行之广远较他国为尤易矣昔尝闻诸西人谓华人虽习英文而日用事物之常犹有多所未谙者又安得不及时诵读以扩见闻哉顾西人肄习中学求师良易而华人肄习西学求师良难是宜亟筹良法引而进之法当设立义学不论城乡市镇各设一区使随地有志之士得以专心致志习业其中凡文字语言公法禁律与夫时政之得失民俗之贞淫物产之精粗舆图之沿革兵额民数之多寡风尚政教之异同格致星算之精微机器制造之成法在在皆资其讲求任其学习复取各国之史乘而诵读之使借镜于存亡兴废之端其所以益人神智实非浅鲜昔香港已有中环书院而　京都复设同文馆以沪上之繁盛直可鼎足而三即他处亦何不可踵而行之哉若沪上英华书院之设来学者月修五两以二十五人为率较之大书院课习二三百人而仅延二三英师者成材已容易然皆就富家儿而设而窭人子或不能办焉孰若仿照义学成例随处建置岁修从节省每幼童四十人延一西人之积学者为之师复选华人之湛深西学者以辅之又延华师之渊博者使课中学而以门徒之首选者之使午前习西学午后习中学日有常课诱循循岁有例考严为甄别其未成材者既能简练揣摩循序渐进其已成材者即可选派通商各口岸襄办交涉事宜中西各师岁修务使从丰塾中规矩章程务宜从严其经费所需则宜仿照西例由工部局捐项拟拨夫中国之各堂即可作工部局观也其捐项不相上下而其支销则半虚麋也与其行于虚无恍惚之乡何如育材于真实有为之处议者尝谓工部局宜选深文积学之士为之绅董亦欲其提倡后学耳吾则谓各堂亦宜选深文积学之士为之董率庶可或免浪掷金钱诚能广立义塾传西学吾不十年蒸蒸日上定臻同文之盛轨而其益岂得曰小补之哉
  </div>
  <div class="pagination">
   <a href="皇朝经世文统编_page53.html">
    上一页
   </a>
   <span>
    ...
   </span>
   <a href="皇朝经世文统编_page49.html">
    49
   </a>
   <a href="皇朝经世文统编_page50.html">
    50
   </a>
   <a href="皇朝经世文统编_page51.html">
    51
   </a>
   <a href="皇朝经世文统编_page52.html">
    52
   </a>
   <a href="皇朝经世文统编_page53.html">
    53
   </a>
   <span class="current-page">
    54
   </span>
   <a href="皇朝经世文统编_page55.html">
    55
   </a>
   <a href="皇朝经世文统编_page56.html">
    56
   </a>
   <a href="皇朝经世文统编_page57.html">
    57
   </a>
   <a href="皇朝经世文统编_page58.html">
    58
   </a>
   <a href="皇朝经世文统编_page59.html">
    59
   </a>
   <span>
    ...
   </span>
   <a href="皇朝经世文统编_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
