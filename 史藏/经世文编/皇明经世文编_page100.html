<!DOCTYPE html>
<html>
 <head>
  <meta charset="utf-8"/>
  <title>
   皇明经世文编 - 第 100 页/共 172 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   皇明经世文编 - 第 100 页/共 172 页
  </h1>
  <div class="content">
   山阴朱兆奎伯高参阅
　　江总督奏疏（疏）　王中丞奏疏（疏） 
　　江总督奏疏（疏） 
　　江东
　　◆疏
　　北虏事宜疏 
　　条议宣府钱粮疏 
　　○北虏事宜疏【守边经畧】 
　　北虏自二十九年深入之后、谋臣经畧、无虑数家、有为修边之说者。宣府东自开平。西至洗马林。大同东自新平。西至丫角山。山西则自偏头以至平刑。筑垣乘塞。延袤三千里。而一时中外翕然谓可恃以无虞。及其虏之溃墙直下。曾无结草之固。又有为筑堡之说者、使人自为战、家自为守、棋布星罗、杨虞坡极言于西镇深得其利遍满三原、然虏一深入。望风瓦解。村落歼。则掠及小堡。小堡空。则祸延中堡。中堡尽而大堡存者。仅十之一二。又有谓守无足恃。倡为血战之说者。惟以战胜为功。不以败亡为罪。而不度彼已。易于尝虏。良将劲兵。销灭殆尽。凡此之计。臣巳目见其困矣。万不得已惟有保全边堡一策。最为切要。而边堡之所以全。其说有十。积谷一也。征还各营选调之卒。二也。选练本堡土兵共守。三也。增城浚池。四也。筑火墩以便耕牧。使商旅通行。有警易于收保。五也。造只轮车以备战守。六也。择任将帅。和睦行阵。七也。信赏必罚。八也。厚恤间谍。九也。严禁边军通虏。十也。此十说者。癸亥虏入墙子岭公入援奉命节制诸军亦一才臣也拟之焚廷老上。拓壤狼居。似非远猷。然臣窃谓言之而可行。行之而可以要其成。成之而可以久。无出于此。臣又惟诸边大弊。在于文武不同心。上下不相信。速责效者。务为粉饰之计。惮明作者。多事因循之图。过疑惧者。又逡廵逊避。不能尽试其所长。夫亡羊补牢、固为已晚、方病蓄艾、尚犹可及臣今已勉帅诸臣、同心戮力、务袪夙弊、惟　陛下宽其文法、使得少效万一、
　　○条议宣府钱粮疏【主客兵饷】 
　　一主兵之费、自十八年以前、岁用年例京运、淮芦盐引、河东盐价、各省民运、及本镇岁征屯田地亩团种之数、共本色米豆二十八万八千百七十八石有奇、草二十二万七千百七十束有奇折色银八十二万六千五百七十九两有奇、自是而后、虽有不同、要亦不甚相远、迨三十年来、或以新募军马而增发帑银。或以岁用不敷而添补盐引。或以增给刍粮而加征民运脚价。遂至多银三十二万三千二百余两。臣等详察弊源。葢由十九年以前。军马未必盈于八万之额。时且岁丰田登。民运交至。盐引复皆报中。故虽有虏患。犹足济用。三十年以上。边地之丰啬靡常。民屯之逋欠日甚。盐引之报中渐少。而军数且日加于往年。若非新增之银粮。裒益于其间。其势必不能给。故今且不必顿议裁减。宜以此项或和籴或转运以为足边之本宜以新增三十万之数仍留本镇另贮名曰岁余毋辄轻动。俟年例民屯等项。月给粮饷不足之时。始许呈部借支。后仍以正项之数补之。积之渐久。将自有余。一客兵守墙。烦费不赀。而出塞为尤甚。故一岁之支。至有四五十万以上者。自十九年至四十年。总用京运银及盐引银五百九十五万六百两。此皆年例之所未有。岁入之不会者也。虗耗财用。孰大于此。今计上年秋冬及今年春夏四防所用之数。较之往年。似为省约。原其所以。葢由三十七年以来。预发名买。而出纳之司。渐入准绳故也。夫以地量兵。因兵度饷。亦斟酌理财之术。今更宜趁秋成价平。预发银两召买。仍较论路分冲缓。以为蓄积。更量移诸镇陈粟浥烂者随宜处置务使军饷国储。各有所济。而小民膏脂。不至妄糜其于省费惜财之方。庶有少补。
　　王中丞奏疏（疏） 
　　王之诰
　　◆疏
　　条陈开垦荒田疏 
　　论戎政疏 
　　优恤大同军士疏 
　　防秋事宜疏 
　　○条陈开垦荒田疏【垦荒事宜】 
　　一议工力。其法以田九百顷为率。用二千四百人。把总二十四员。总委官六员。将各营见在步军六千四十余名。更番拨用。二议牛具。每牛一具。种田一顷五十亩。牧者一人。耕者三人。其牧者给草料。免其杂差。惟耕时随牛下田。与三人通力合作。行总委等官。不时查验草料。其牛具即于原议修城银给之。三议种子、计田九百顷。用种子二千四十石。或菊罒或豆。随地所宜。即于上年收获内动支。四议车两、登场日用车一百八十两装运、每两银二两。除已造完三十两。余者宜广宁马市税银内支用。五议供费、每营开田一百五十顷。军夫四百名。委官五员。约工百日。该费口粮六百一十五石。牛百具。该豆七百五十石。草万束。俱于本田收获粮草动支。六议草秸、每种田九百顷。存积柴草。除谷草豆秸。留以饲牛。菊罒秸一岁所得。可以变卖银千两。买补牛具农器。七议仓廒、各城仓廒倒塌、宜将夫丁银两、及今春次第修理除收贮屯盐二粮外、余仓悉收营田子粒、八专责成、将河西营田行接管都御史、河东营田行廵按御史、互相督责、各道并大小将领、以实举行、其奉行不力、及因循误事者、岁终查明参究、仍乞敕接管都御史、恊心共济以图成効、
　　○论戎政疏【京营条议】 
　　一议摽兵以备督调总恊官所辖标兵、止一千人、有如虏势警急、必将提师督调、而随征者寡、恐不足以捍内而御外、宜于城守备兵内简精锐二千人、共为三千、量给马匹、仍调将官统练之、用备缓急、一请关防以重机宜、戎政之印、掌于总督。而恊理不与。即有机事。文书发行。真伪难辨今巳有关防矣请视诸镇廵例给以关防。一议勋臣以备将材、故事多用勋臣充京营总督副参游佐等官、后以不习武事遂废顷令带俸公侯伯赴营视操。亦渐有可观者。宜命廵视科道岁终、从公奏荐员缺、即酌量用之、一议家丁以倡勇敢、营中家丁、原设沿边壮士、近多迯亡、遂令京师椎埋之徒。往往冐充。为蠹不细。宜尽汰革。而选战兵营二百人。城守备兵二营各百人充额。仍于秋操考阅如法。别其殿最而降陟之。一慎管队以饬行伍、管队官旗。类多无籍。以致营伍不整。而革任随伍指挥等官。反受其钤束。殊为例置。宜将随伍军职。尽令管队。此事亦多有名无实其废弃等官。亦自为一营。寄操听用。勿复令军旗制之。一议抽捕以实行伍、三大营兵额不足、宜将各卫所官军舍余、悉加简阅抽捕务满十万、一复班军以备工操、外卫班军原额一十六万、班军之制甚为无益地方极扰而一至京师仅供匠役耳春秋各以八万赴班、与营兵同操、诚得强干之意其后蓟镇多事。及江北盗起渐改留。而营操之额遂缺。宜令中都所存班军、悉赴班如故、非有大役、不得调取、一议买补以苏贫军、京营官军马匹倒死者、故事止以年限为差、追纳桩银、不足示戒近议五年之内倒死辄令买补、则巳甚矣、请酌议新故之法、如一年以上者视故事加追银一两、二年以上者半之、至五年以上、仍如故事追桩则奸顽既知稍警、而贫军亦免重累、一免存恤以省糜费清解之军至京者、有存恤口粮三石。合休养三月。然后验发营操。葢悯其劳而优之也。乃者官吏科索军不能自存。则往往亡去。而所谓存恤者尽入此属私橐。嗣后请不必存恤至即验发收粮则吏无所容奸。而军得优恤之实。又诸军月粮、旧例支于京通二仓第开操之月、不利远支、宜坐支京仓。余月支通仓便
　　○优恤大同军士疏【除屯田害】 
　　大同与宣府邻近。而军士之苦特甚者。其故有三。夫兑屯者为其身自屯种。不欲输官。以其月粮抵补。官免催科之劳。而军省加耗之费也。然军士之领屯者无几。而屯丁之逃故者日多。逃故者之所逋。何与于军。而管粮郎中期于足额。昔以屯政而富边今因屯□而士益田凡每月军粮。槩从半给。不论有屯无屯而以一切之法行之是削军士衣食而偿屯丁之流亡一矣今内郡之田。有司往往以荒芜请蠲租赋。而沿边土林云川威远平虏。各镇屯田之处。比岁苦虏。或变为卤鹻。或没为沙碛。或荡为沟壑。乃其额粮。独不得视内郡末减。二矣。原额屯田。抛荒既多。官军扣补。力巳不胜。而屯田御史。又于额外新增本色粮六千七百石有奇折色粮一千四百石有奇。草四万八千束有奇。牛具之银不与焉。边民闻之。往往弃产亡去。今新开之地。复成污莱。而新增之粮。遂为常课。是使国家冐重敛之虗名。而遗边郡无穷之实祸。三矣。今欲足兵足食。先除此三害乃可。
　　○防秋事宜疏【陕边防秋】 
　　公镇陕西二边有望实后宣云既款吉能亦受戎索政公在事也
　　一申严将令、将令奉玺书得便宜行事。而不能约束士卒者。以畏避谗毁。莫能用法也。今宜振饬颓风。凡一卒不用命者。许诸将斩首以狥。使其畏将不畏敌。乃可以收破敌之功。一加慎墙守、乘障拒虏。最得地利然将领骄惰。未尝登陴而守。军士以迎送撤调。往往缺乏。故虏得穿塞而入。宜禁革前弊。使联络拒守。不如令者冶以军厺。一增官恊防、陕西边城辽远。提调综理。势不能周。宜调三镇废闲将官。率家丁恊守。如劳绩可纪。一体荐录。偾事者并治以重罪。一扼塞要害、延绥镇至清平至常乐只山地最孤悬。独以米脂一线之路。转运刍粮。而中隔鱼河归德二堡。为虏极冲。鱼河之南。米脂之北。背干川碎金驿为运道咽喉。宜增设重兵防守。预探虏情。遇虏入犯。引兵先扼其险。与诸路相犄角。无使虏得据险以挠我师。一议处兵备、定边副使张守中虽称病乞休、而职事修举如故。宜令暂管秋防、候代至别处、自今边方二、司等官、勒限到任、革从水程、仍移文任所原籍、趣令之任、违者劾治、一议处有司、镇原平凉崇信三县。皆系边方。不宜久缺正官。请就近择有司之良者调补。一互明哨探、延宁二镇沙漠平衍哨卒无所趋避故虏中动静。不得预知。宜与山西偏老。互相传报。一严慎撤兵、秋防将毕。将士劳苦日久。辄先逃归。故虏得乘隙内犯。臣窃计九月以后。正当烧荒之时。宜远哨三四百里外。果无虏踪。然后烧荒。烧荒既毕。然后撤兵。庶虏谋可伐。而秋防可以无虞。
　　皇明经世文编卷之二百八十七终
　　●皇明经世文编卷之二百八十八
　　华亭夏允彝瑗公　徐孚远闇公　陈子龙卧子　宋征璧尚木选辑
　　檇李黄孟澜波仙参阅
　　薛方山文集（议　论　策　序）
　　薛应旗
　　◆议 
　　省官议
　　○省官议【省官】 
　　天之立君、以统治也、君之设官、以分治也、官不具则任使不充而无以理天下之事。伤财其小者也患尤在乎扰民耳官不省。则禄秩不节。而有以伤天下之财。古者所以因事设官。量能授职观其会通。制其繁简。既无滥官。亦无废事。而用人之中。默寓夫理财之道也。书载唐虞之际。命羲和四子咨四岳、九官十二牧、夏商官倍而无职号统属。至于周则备矣。予谓冗官莫甚于周官也六卿分职。各率厥属以倡九牧。阜成兆民时则四海永清。万邦作乂。称至治焉。周衰官失而百职乱。秦不师古而变其制。汉之初兴。因袭秦旧。虽云法度草剏。亦以明简易。随时宜也。迨至武帝。寖以奢广。自丞。相二千石。下至徒史。斗食之秩。凡十三万二百八十五人。禄秩浩繁。民用匮乏。班固举大分以作表。葢亦有所感云。光武中兴。务从简约。如盐铁属之司农。次则属之郡县。如水衡令长丞尉二十余人。并废之。并官省职。费减亿计。虽犹以为未。罢轻车骑士。材官楼船。长水射声二挍尉。而大率冗员之去。巳什九矣。四海从风。中国乂安。岂偶然哉、范晔志之。亦以见中兴之由也。此为得中道以官者所以待才能也天下才能尚苦不得此数况溢于此乎唐太宗省内外官。定为七百三十员。曰。吾以此待天下贤才足矣。未几而有员外之置。有特置。有因事而置。名类繁多。莫能徧举。及高宗东封。武后预政。求媚干众。始有泛阶。肃宗以后。财力屈竭。勋官不足以劝武功。府库不足以募战士。遂以官爵赏功。将士出征者。皆给空名告身。自开府至郎将。听临事注名。有至异姓王者。于是金帛重而官爵轻矣六典之作。曾何益哉。宋承唐末。贸乱之弊。三省六曹二十四司。类无定员悉皆出入。分莅庶务。咸平至和中。朝论异同。未遑厘正。神宗即位。始命馆阁挍唐六典。置局中书。命官详定。于是省台司监。六馆曹郎。各还所职领空名者。一切罢去。而名藩重镇。宾友寮属。又复金嶲削。其损益亦不为不当矣。元佑以后。遂更其制。卒至蔡京当国。率意自用。动以继志为言。由是府分六曹。县分六案。内侍省职。三卫六局。两省端揆。悉从更易。员既滥冗。名且紊杂。而元丰之制。遂至大坏。论者谓此破的之论元佑当国之臣不务去熙丰之臣而务去熙丰之法所以激而为绍圣以后之纷纷也呜呼。此三代以下设官之大较。而当时治乱之相寻。亦因是可推也。我国家设官之制。准周六典。参酌前代。文武无偏重之权。内外有相维之势。诚足以垂之万世而无弊者矣。但其间亦或因一事而分一官。或有因一时而设一职。积习既久。遂以为常。不有以省之。则无益于事祗以扰民。记曰官不必备唯其人。书曰。知人则哲。能官人。葢官有小大繁简之殊。才有短长能否之异。称其职则政立。枉其能则事乖。故先王立庶官而后求人。使之各司其局也。辨众才而后入仕。使之各尽其能也。如此则官虽省。而庶事理矣。若以短任长。以小受大。委其不可。而望其可。强其不能。而责其能。则官虽备。而庶事隳矣。故曰德薄而任重。则有负乘之虞。才大而任小。则有轻肆之志。诚能谅众才之短长。审庶官之小大。则人尽其能。职修其要。精而治道经邦。麄而饬才办器。将无施而不可矣。尚何官之不可省。而有缺人废事之患哉。
　　◆论 
　　御寇论 
　　○御寇论【御寇】 
　　薛子既谢浙江学政、待次家居、值海寇陆梁、直抵苏松、以及于无锡、所在伤残、不胜惨酷、奔播中、为着御寇论八篇、乃若足赋募兵、修舰备器、一切用兵之事、则固有任之者矣、不着、
　　正名 
　　守险 
　　固本 
　　△正名 
　　昔之行师者、必曰名其为贼。敌乃可服。言当揭贼之名以示人、俾皆知其为某贼也、又曰、兵出无名、事故不成、言当示我之出兵、将以讨某贼也、斯其为堂堂之阵、正正之旗、而贼将无所逃遁矣、今海寇之深入吾境也、杀掠焚荡之惨、自昔所未有者也、彼固以倭为名、而我亦以倭名之、是堕其计也、不谓其非倭也、葢寔我中国之贼、为之主谋向导、引致倭夷、以为之助也、惟以倭名、则彼得以藏匿掩覆、而室家族戚、可保无虞、曰今兹之寇、是倭也、我无预也、人亦曰是倭也、彼无预也、于是金帛财货、得以捆载而归、虽白昼大衢之中、人所共视而莫敢谁何矣、若指其名而播告于上下远迩曰、今兹之寇、是某某也、引倭以为之党也、人自必知之曰、某倭也、是某贼为之主谋也。某倭也。是某贼为之乡导也则义士烈夫、皆知所效忠宣力、而奋然斩获、无回惑顾盻之虑矣、彼贼亦岂得肆无忌惮、而室家族戚、偃然处于无事之地哉、正德中、今之盗甚众甚久而不得其主名岂贼故秘之耶抑贼本无有主名者耶盗起东海、则指其名为邓茂七施天泰。盗起文安。则指其名为刘六刘七。盗起蜀中。则指其名为廖麻方四。国昭连坐之刑。人怀敌忾之愿。遂不旋踵而底定。今乃槩以倭为名。而不侦谍其姓名为何人。所以无赖恶少。恣溪壑之欲。以苟朝夕之生者。多断发跣足以趋之。恃以倭名而莫之觉也不然。则虽禽兽亦有喣妪啁啾之情者。肯不顾亲属而甘蹈诛夷之法耶。是贼之名。当急为侦谍以昭示于人。庶名彰恶着。而人知措手。贼党亦自知畏避。而或有涣散者矣。此非出兵之缓务也。若彼此相蒙。而必以倭为名。是亦必有说焉、吾固不得而知之矣。
　　△守险【守险】 
　　古称王公设险以守国、今苏松之地、平坦沃饶、若至顺也、而三江五湖、经纬上下、支河派渎、流漫其中、陆行则车马阻于桥梁。水行则舟楫虞于浅涩。非如平原旷野、可以纵横驰骤也、非如长江大海、可以漂荡出没也、诚于白茅许浦福山古湫。凡诸通江沿海处所。既非运河、又非驿道、苟不为捕鱼采薪诸憸言邪说所惑。俱置桩藉草壅遏。各数十里。则倭夷海寇。虽号称奸黠。乘彼双桅巨舟。岂能飞渡。纵使舍舟登陆。而绝桥断港。必难连络而进。自可制梃以御。岂得入我苏松。肆为杀掠。若目前之惨毒耶。今舍此易简可守之法。听其入境。而集不教之民与战。正昔人所谓驱羣羊而格猛兽、舆尸之凶、不占可知也、顾又厚集丁夫、博敛刍粟、区区各守一城、而乡闾村落、恣其焚劫、此之谓城下之耻、岂古人守险之义乎、我闻之诸侯有道、守在四封、四封者、沿海诸处是也、
　　△固本【恤民】 
　　往余在京师、会诸士人、论学之余、辄即论兵、凡山川虏势、士马城堡、将领粮饷、事机权变、纪纲法令之属、咸能建议、俱各成章、而天文舆地图说、亦若莫不究心矣、及庚戍之秋、虏众犯我都城、则相顾错愕、无能为驱逐之计。幸其志无他。惟在抢掠饱欲。菌载迤逦而出。余切恨之。是冬外补、道经涿鹿河间询之父老咸称虏虽强众。中国逋逃。什居七八。民则困于有司之征派。军则苦于债帅之诛求。妻孥冻馁不能聊生。展转死亡。莫为轸恤。故甘心异类。北走匈奴。为其向导耳。当事者若能少宽一分。则彼虽禽兽谁无怀土之情。而沿边诸处。自将鼓气奋勇。以保家室。人人干城。不烦九重北顾之忧。而虏人不敢南牧矣。余□重有感焉。惜心无穷而分有限。不能为之所也。迨历浙东、见倭夷大作、揆厥所自、亦缘沿海穷民为输将所迫。始则投势要以通番、继乃邀番人而入寇。与西北事情。如出一辙。乃知昔人玺丝保障之说。诚为有见。而卖剑买牛者。葢必有所作为而致之。奈何今之为民牧者。平时既无以及民。一遇有警。辄又多方科扰是何异灌膏而捄焚导水以拯溺也。吾恐外虞莫支。内变且作。当事者。苟思患而豫防。不可不急为深长之虑而蚤为固本之图矣。
　　◆策 
　　策对（贵粟） 
　　对策（汰兵） 
　　○策对【贵粟】 
　　善计国者、莫如备先具、备具之道、莫如审所贵、神农之教曰、有石城十仞、汤池百步、带甲百万、而亡粟弗能守也、晁错之说曰、珠玉黄金、饥不可食、寒不可衣然而重之者、以上用之故也、故夫上之所贵。不在珠玉黄金。而以饥寒所必须者为上。则五谷徧于泽卤之区矣何也、人情莫不欲爵。莫不欲亡罪。亦莫不欲利。利权与爵与罪。皆人主之所操也。便三者而皆得以五谷易之。则莫不农矣。夫鬻爵之敝也。自汉以来无代无之。罪人之赎鬻盐之法、其从来者远也顾权之何如耳。权得其道则粟贵货贱百姓又安。古之人有行之者。汉文帝是也。权失其道。则货贵农惰、仓廪空虗、自汉之末世而巳然矣、今夫贫生于不足、不足生于不农。今之不农其过葢不在民而在官矣。官之过有四。边镇之臣、不欲复塞下之田。一也、鬻盐之司。不用藁粟而用银。二也。水利之监。因循度日。秩满则迁。三也、行法之吏。弛屠牛之禁而不纲。四也、夫四者。官之逭也。四逭相寻于天下。而欲望其兴利辟田。无其期矣田不辟而望民之无饥。是却行而求及前人也。夫今之塞下。独非古之塞下乎。文帝用贾谊积贮之说、尝募民为田。是以施行有序。坐致富强、今议者曰。边地、不可使种禾麦、恐胡人乘之而牧马。吁、此与惩噎废食者何异、夫赵充国耕金城。隋耕朔方。他如代郡许下。屡闻沃壤。此我所不解也以师旅之间挠之者少耳彼皆为之于师旅之间我顾不能复之于治平之后乎。舍近利而不图敝政宜无大于此者矣。汉兴以来。边郡转输。率三十锺而致一石、自汉文用晁错之计。寔粟边郡。是以不烦转运。而储蓄日增。今主鬻盐之议者曰。粟贵征粟。粟贱征银。若是者。利固不全归于商。然亦何尝归于国。殆亦弗思甚矣。葢国初酬估甚厚。故边商竞至。类多占籍治农以竢开中故商有贵粟之风。军有益屯之渐。乃公私两利之策也。今展转折阅而商利日微。运籴益劳。而边饷愈匮。岂非大可哀痛者乎。若夫大江以北。畿辅以南。淮海维扬。汶泗淄渑之间。斥卤之区。可垦之地。无虑数百万顷。诚使庙堂之上。少加之意。别立农官。以分领之。治其水。配其牛。则变斥卤为沃壤。理有必然者。夫天下之事。成于谋断。而败于因循。昔者西门豹。固贤于治邺矣。然导漳水以溉河内。顾必待于史起者。岂其智之不起若哉。豹固以为先民未之为。而不知其可以有为也。今之时。有能为起者则天下之富强。将不出淮海汶泗之外。而致之矣。姑举一二郡县言之。庐多苦雨。凤多苦旱。非天时异也。地形使然也。庐地多洼。无泻水之渠。凤地多窿。无潴水之陂。以二郡而推之。则天下之不可无水利也明矣。是可以不务乎。夫农必资牛。淮扬之间。广原长薄。牛寔产之。淮徐而北。一牛之直。其贵一金。然而屠竖贩贾。不以之服济上之耕。而以之涂吴人之釜者。岂非北则陆南则水。陆有牵挽之难。固不若水得舟楫之易耶。此其情易通。其势易止。但能立一官以监之。则朞月之内牛徧疆场矣李彪之在后魏。相水陆之宜。料顷亩之数。以赃赎市牛。其时赖以丰赡。唐开元间亦复酌量土宜。软硬配牛。有差。其为法有不可行于今日耶。夫事不师古。则劳而寡效。同是人也而或治或乱真命也有古人之法。而复因循不振。是斯民之命也。今若立以科制。而课农官之殿最。而以前所谓四逭者。严其罚而重其权则目前即未见其利。而十年之后。宇内富庶。和气充盈。作乐制律。唯　上所欲为矣。昔之树王霸之业。服戎狄而坐致南面者。粲然史册。莫不率由兹道。况以天下之力为之。其所成就岂曰小补之哉。故愚必欲先之以贵粟终之以重其权
　　○对策【汰兵】 
　　天下之费固有名重而实轻者。不急之费。而被之以莫大之名。是以天下常疑之而不敢动。持之而莫敢议。此养兵之费。所以不闻论列。自宋室而巳然矣。然当时人主。亦未尝不以为意。往往形之诏旨。亲加挍阅。而卒不能弘宋祖建隆之规。而卒成庆历之弊者。言人人殊。爱其劳而乐因循也。姑举一二陈之。建隆间命殿前侍卫诸州守臣。各阅所部兵士。汰其耄懦而择其超然雄勇者。升之上军。寻又下令荆南。放逐老兵。他兵有愿归农者。官给田屋。自是诏免之兵。迭见史册。使其后世能推广之。则宋之为宋。未可知也。顾代自为制。或是或否。一齐众楚。虽有所为。终亦无济。真宗屡诏内外。简汰士卒矣。及令转运使。阅验沿边老兵。悉遣归农矣。迨夫神宗。又拨并军营。减军员十。将以下三千余人。一岁省钱四十五万缗。米四十万石。布草称是。且令转运使经画之矣。此咸平熙宁之间。所以号称饶裕。而庆历以来。不能率循其法。顾乃务增兵数。广军额至一百余万此何为者耶夫所贵于兵者。以其威戎狄则能制胜。御盗贼则能止奸。非徒张皇人数也。自黄帝蚩尤以来无虑数千战矣葢未闻以人多胜者光武以六千人。而败王寻等百万之师。苻坚百万之众不能当东晋之三万。曹操恃其三十万众。而败于吕布。及归许而悟也。遂能以二万。破袁绍四十万之众。此兵多必败。兵少则胜之明验也。彼庆历君臣计不出此。竭天下之财力。浚百姓之膏髓。崇虗名以养无用之兵。卒之国势日以卑弱而海内日以虗耗吁可慨也。越人如齐。夜舍空室而有惮心。则偕五尺竖子。因谓之安。可谓善喻比盗至无可与谋而后知竖子之不足恃吁亦晚矣以今天下卫兵。其不为竖子者寡矣。骄惰脆弱。类多耄惫。且其平居坐食。未尝经涉险阻。逐队趋营。未尝亲交剑楯。稽籍则存。核实则亡。夫未尝不厚其生。未尝不教之艺。未尝不阅其数。务其实。而卒不得其用。反虞其害。法至于此。弊不可谓不极矣。尚可苟安目前。异旦夕无事。持之而不变乎。昔者唐之兵葢三变矣。虽其意有臧否。要之事关大计。则不容不变今。欲苏万姓之困。坐致富强。舍兵费之外。无可与计者。欲省其费。莫如选兵。而选兵岂易能哉。不归之农不可也。自少至壮、皆巳籍之为兵矣则商贾工技、皆非所长矣、则其老而弱也、于义不得不赡之、给田未必可行葢富国之要莫善乎汰军也向有屯则有军今有军而无屯何如举诸卫之军尽赦免之其所省至无算而邀恩赦宥未有反激而为乱者也故必如宋建隆咸平之给田可也、然则于何而取田也、取之见存之屯也、取之入租之官地也、取之籍没之产也、不足则取之毁废淫祠之田园也、复不足、则取之湖山斥卤涨沙海荡之可垦者、补之也、夫屯田之籍、不可复也久矣、富豪干没猾卒盗占、自其祖父侵为巳有、而子孙固以为世业、有难以左券棘者、故曰取之见存之屯也、葢失今不察、将并其见存之额而亡之矣、今天下官租之地。往往而是。上不足以利国。祗足为奸欺之资耳。是不可以赡兵耶。籍没之产。未尝绝书。裁价斥卖。未足为公家之利也。以之益屯。顾不宜耶。梵寺淫祠、以无牒废者、日益于天下、而未见公家取以为利、此不可以置屯耶。夫游食之徒、其病农也久矣、今取其田、以苏农民之困、顾不可耶。斥卤闲地之可垦者、天下在在有之、以利率人、其化瘠土为沃壤、理所必有、夫莫之禁而不为、窃为执事者病之、苟虗心嘉纳、而求之于制、则是说也、非愚之臆说也、寔成我　祖宗之德。而广其未备也。葢尝考之制矣。天下郡县。皆有兵以镇守之。亦有屯田以廪之。以藉军十分之三。服农亩之事。二人受田四十亩。岁入十二石。足供一兵。而自食其余。余丁亦以差受田。而岁课其入。葢初非不欲番休迭上尽归之农。顾势有未能耳。及生齿渐多。则地利益尽。督屯得人。则岁入益富。行之百年。则举天下之屯。足以廪天下之兵矣。比立法之意。葢欲待之将来。观其分数有常置屯无限则可见矣如此。则民之所输。止以供国用耳。乃今一兵以上。尽仰县官。农夫终岁勤动。所赖以为生者。亦尠矣。是岂　祖宗之意哉。故为今日计。莫若以前所陈五等之田。每一兵量地腴瘠。受田有差。使人年二十。则上番为兵。觔力将衰。则复归为民。撮粒不取于仓。寸帛不取于府。而吾兵皆精锐矣。或曰一旦变之。宁不起怨。夫为之固有渐次。必使之乐于就农。固有说也。夫今财赋之地。上田二亩。价可一金。有田十亩。则为中人。彼兵虽岁入十二石然其自分固不若中人之产也中人无十二石之入。然终岁出入于一金之中。操此说也何军之不可汰常宽然而有余。何也不系兵籍则为商为工可自慰藉。故归兵于农乃其所欣慕而争得之而非有所厉也怨安从生夫散兵于农。至易晓也。以经济为任者。尚其留意焉。
　　◆序 
　　军政事例序 
　　使朝鲜集序 
　　○军政事例序【军政事例】 
　　军政事例者、今御史某君所辑也、君奉命清理两浙军政、深惟宪度、究观典章、博采羣情时事、参酌成书、厘为六卷、名曰军政事例云、于是布政某副使某请刻以布、属某为之序、某受而次第读之、乃作而言曰、昔人谓国之大事在戎。而经礼有五。军居其一。先王安不忘危。而制治保邦之道。诚莫有先焉者也。三代以下、论军政者、咸称唐府兵。最为近古。然不免变为方镇。而贻五大在边之患。宋人惩之。遂制禁军于京师。时出以卫郡县、其规模亦未尝不宏远。而卒至于武事之不竞。诸若此类。皆由为之后者。不善于维持。而无所据守。遂不能补偏捄弊。而旋失其立法之初意也。我　国家剏业甫平。即定军制。卫必五所。所必千军。而又分藩列阃以统之。其视前代之制可谓大备矣。但承平日久。渐次废弛。营伍缺乏。虽时廑清理。率难复旧。亦以条例之散见。事体有异同、而一时奉行者。不免得此遗彼。而经纪之未周。亦其势然也。夫国家之有兵。犹人身之有荣卫也。荣卫得其理。则神气完固。而外感莫侵。可以引年长世。苟不察虗实。不达标本。而调摄无方。则形色貌象。虽若具体。而中寔消耗。萎然弱矣。是故古之人。所以辨剂制方而素难诸书。必会而通之。斯能纳斯人于仁寿也。君之兹辑。枢机周密、品式备具。而利弊之因革。事势之变通。一展卷而可得。其殆军政之素难矣乎。嗣有是责者。循是而行之。则事各有稽。立可就绪。而卫所营伍可复。国初之盛。永无唐宋季世之虞矣。将不寿国脉哉。葢君邃抱宏猷。融识远览事有可凭。不论今昔。善有可同。无间人巳。故随所事事。辄存久远之虑。而立经常之法。不徒为一方一时之计也。唯是按浙以来。虽职专军政。而激扬所至。风动区域。凡诸感发人心裨益治理。寔有非军政之所能尽者。即是编而观之。亦可以类推矣。
　　○使朝鲜集序【敕使朝鲜】 
　　余观诸史、自迁固以下、靡不为外夷立传、凡山川风气、土俗居处、嗜欲咸为纪载然未历其地、弗获躬采览观、祗以袭闻沿听、多致影响缪互。及班张陈窦诸人。各使异域亲历其地矣。则又或以功名宠利为念不登临瀚海。封石勒功。则枸酱竹杖。葡萄天马之属。悉归献纳。以启侈心。此中国之御夷。所以率难全尽也。乃今龙津吴君、为谏议时、膺简命副使朝鲜、隆重国体、绥怀远人既其归也制诏章疏、赠言致词、并其山川建置、迎候礼仪风土习尚、俱次第编辑题曰使朝鲜集、集分内外、合为十卷体例森严意义周悉、于乎若君者、岂直良使臣矣哉。且可以裨信史矣。昔延陵季子聘于上国、至鲁陈历代之乐、观其声容节奏、而差次其盛衰、治忽咸当、实不浮、遂为百世不刊之论、及之齐之郑之卫之晋君卿大夫领其训辞、皆免于难、吴是以卒通于上国者。皆札之使为之也。今朝鲜在周为箕子之国。在汉为乐浪玄菟之郡。固声教所暨之地。特唐贞观间。以莫支离之乱。不免勤中国之兵。迨我明兴输忱向化。为诸夷先。至我　皇上诞敷大庆。诏使亦唯及于其国固巳昭受殊锡矣。矧龙津使君之文章礼乐。亦今之季札也。以上国而使于海邦。则感发之机。又特易者。吾是以知朝鲜之永守藩职不及于难而风诸四夷竞趋效顺未必非此集为之也序容巳哉
　　皇明经世文编卷之二百八十八终
　　●皇明经世文编卷之二百八十九
　　华亭宋征璧尚木　陈子龙卧子　徐孚远闇公　李雯舒章选辑
　　宋存标子建参阅
　　陆贞山集一（疏）
　　陆粲
　　◆疏
　　处置边防疏 
　　法祖宗复旧制以端治本疏 
　　去积弊以振作人材疏 
　　劾太监阎洪疏 
　　陈马房事宜疏 
　　○处置边防疏【筑边墙】 
　　臣闻设险守国。经世之要务。有备无患。保邦之远图。古之有国家者、未始不以城郭沟池为固。其在边疆。所系尤重。不可一日缺焉者也。臣窃见我朝西北边防处置。可谓周密。然日久弊生。不无少弛。且如陕西河套、本吾内境、国初设东胜卫于此。以控扼其地。其后废而不守。遂使河套之险。弃为虏巢。每岁秋冬。虏辄屯聚其间。为我边患。其宁夏地方花马池至灵州一带、地势平衍。城堡稀疏。边墙低薄。易于掏挖。壕堑狭浅。可越而过。虏每拥众。从此而入。肆为杀掠。我军无险可据。分而备之。则患人力之单微。聚而不罢。则忧馈饷之难继。使一方骚然。八郡困敝。聀此之由。往时建议者。此为复祖宗故地策非迂也但不可内无根本造次先行耳每欲举张仁愿。筑受降城故事复守东胜阻河为固连接宁夏大同二镇。以为声援。是诚上策顾事体重大。未敢轻议。为今之计、惟有将前项边墙。帮筑高厚。壕堑挑浚深阔外以御虏寇内以卫耕牧最为急务正德初年、该陕西总制都御史杨一清、条陈边务、要将延绥定边营迤东石涝池至宁夏横城三百里内。边墙帮筑。巳经兵部题覆准行。兴工筑墙。约计四十里。会本官去任。其功未竟。继之者。畏事避嫌。莫肯任此。因循至今。边患日甚。陕西地方。益加凋敝。将来之忧。恐不止如今日而巳。幸遇　陛下天纵神武、方励精图治、修举旧章、边防重事。所宜及时经理。况陕西自今年六月之捷、虏人创艾、未暇深入为寇地方稍宁。正可有为之日。夫难得易失者时也。此际不为。后欲为之。恐愈难矣。议者多言边塞之地。风沙飘击。徐司马于神庙中年议于延镇起工扒少葢西边墙立之后沙壅与墙平或高于墙则失险矣故西边非墙不可筑乃沙不当使积也版筑之功。难成易坏。然自正德初迄今二十余年、前项边墙四十里者。犹屹然如故。则斯言之不足信亦明矣。夫兴事立功要以实心为之能极坚完。自堪耐久。若如当时原议筑墙浚壕。高广深阔。皆踰二丈。有敌台以便守御。有暖铺以便廵警。有小堡以相协助。有墩台以备瞭望。处置精详。形势雄壮。选调劲兵。分布要害。虏人畏惮。自然不敢侵逼。其欲来送死、仍前填壕穵墙。我军乘高。矢石交下。彼之人马损伤必多此魏武司马仲达之长算也虏进不得攻退无所掠其势必至奔溃因而乘之蔑不胜矣为今日守边固圉之计。莫先于此。臣尝询访西人。佥以为便。且谓有五利焉。葢凭高视下以逸待劳士有全力以制虏敝一也畜牧在野。得免驱掠岁益孳息边民富实二也今边境乏马。墙成则步卒守。量省骑兵。减刍秣之繁。免追赔之累三也。宁夏地方。大小盐池。岁课尝患不充。缘守臣以虏寇。不时侵轶捞取则恐惹事而有咎招商又多畏惮而不来墙成则得以时捞取。商贾流通盐课充羡军用益饶四也。广开屯田。安意耕获。岁收子粒。以佐军兴渐省转输用宽内郡之力五也议者不察此、顾以劳人费财为言。曾不思陕西诸郡。逓年供给边饷。飞刍挽粟。千里不绝。劳费何可胜言。一遇虏贼入套。声息稍紧。边臣奏开盐引。及动支官帑银两辄数十万今筑墙止三百里。先年原拟人夫口粮等用。止该银十六万两有奇。又加以别项杂用总计不过二十万耳墙成之后。使虏不敢入套。边方无骚扰之患。内地有休息之期。计每岁所省。视筑墙之费何止数倍所谓一劳久逸。暂费永宁较其利害多寡亦灼然易见但恐边臣偷安。过于畏慎。自生疑阻。是在　圣心独断。委任责成。然后流言不行。人肯任事耳。如蒙　皇上俯察愚臣之言、乞敕兵部查照先年题覆事理、及臣僚中有建言及此者、参详议处以闻。敕陕西提督边务大臣、会同彼处廵抚都御史亲诣前项地方。相度整理。其所用银两于太仓动支一二十万。如果不敷。或量开盐引。或支陕西布政司无碍官银接济。选委布按二司。及分守守备等官。分董其役。务令十分坚固。不许苟且塞责。春夏兴工。秋冬辍役一二年间可毕其事如此则边防永固。虏寇敛戢。俟数年之后。我之财力稍充。士马足用。虽复城东胜以收河套亦可为矣。
　　○法祖宗复旧制以端治本疏【勤召对】 
　　君臣同心为平治之本故斯编之集于　圣祖成祖朝名臣礼遇之事应制之作无不载之与贞山此论合也臣伏覩　太祖高皇帝御制大诰、以君臣同游为篇首、臣每诵之、未尝不窃叹　圣虑之深远也、葢自古祸乱之原。每生于壅蔽。而壅蔽之害。常起于上下之不交。我　圣祖作为典训、以诏万世、托始于君臣同游之一言正欲通上下之情而绝壅蔽之害其所以贻厥孙谋者至矣。臣闻天下之势如一身。必血气周流而无滞。则其身坚强。譬如一家。必骨肉欢洽而有恩。则其家康泰。古之善治者每以通达下情为先务。君臣之间日相接见非特三代盛德之主若此。而由汉唐以下皆然。未有隔越不通。如近世之甚者。今必先去此弊。时时延纳言论举止间亦可以亲覌其于此正是明察之事非特宽仁大度也然后天下事可从而理。不然虽兴利除害。惟日不足。亦暂得而终失。未见其有益也。仰惟我　圣祖创业垂统、正名定分、极严于君臣之礼。然接遇臣下。延纳羣情。曾无少间。当时遣将出师皆面授成算帷幄信臣。若刘基宋濂诸人日侍左右远方卑聀布衣儒生俱蒙引对甚至民之役。于官者。亦以言事。直达御前。是后若　太宗　仁宗　宣宗。咸遵守而行之。一时而三杨蹇夏辈。承颜造膝。议论往复。犹家人父子。是以上下交孚。底于极治。　朝廷政权、自不至于旁落下移也。臣闻诸故老、近世朝仪、起自　英宗、以幼冲践祚。未能亲决万几。当时诸臣。苟为权宜之计。常朝奏事。限定起数隔日预定。春坊本拟　旨发落。自余政事。俱俟朝退具疏封进。沿袭至今。遂为故事。每日常朝。诸司引奏。皆琐碎事务。官员谢恩见辞。顷刻而退。此外君臣无复相接情意壅而不通弊端由之以启天下之患无大于此者。迨　英宗自南宫复辟、始亲政事、大臣如李贤王翱、特被顾问。近　孝宗晚年、亦数召刘大夏戴珊等议事。然犹未能尽复旧制。是若有待于今日者。　陛下以　圣神御极、总揽权纲、厘革弊政、慨然欲举一世于三代之隆、甚盛心也。然图治者。必端其本。犹治病者。当究其原。今日本原受病之地正在上下之情不通故臣之愚以为必先去此弊然后天下事可从而理也臣谨按大明会典内、所载朝仪华葢谨身武英等殿、皆得朝见奏事、又云凡朝退燕闲及行幸处、文职三品、武职二品以上、及勋旧文学之臣、赐坐。观此则知内殿。乃君臣常接之地。而凡乘舆所在。臣子亦得侍从矣。又按御制五伦书、及先辈名臣所著　圣谕录等书、往往载当时顾问应对之语。旧典甚明。可为依据。伏愿　陛下遵　太祖之远猷。继列圣之成法。尽刬数十年之弊。以复旧规。每日视朝罢退。御便殿接见群臣。凡政事之大者。所司先期上奏至日仍据其本末委曲敷陈大臣在旁上与之熟议可否亲赐裁决事毕之后泛问当世之务。人材贤否。军民利病皆得言之侍从台谏。轮日奏事。或许非时请对。抚按方面等官及诸边大将。廷辞入谢皆引见赐食访以便宜其余外服庶僚凡因事而至者卒然时召一二而问之得以周知民间之疾苦。至于讲学一事、所系尤重今经筵月惟三御寒暑又皆间歇。惟日讲最为亲近。然接对不过数刻。情意犹未尽通。乞如洪熙年间开弘文阁故事。妙选天下博闻有道之士数人。置诸近侍。使更番入直。　陛下听政之隙。辄造其间。从容下问。或讲经史。或论治道。亟养渐摩之久自然有益　圣德。如此则上下之情通。壅蔽之害去。天下事将无不可为者。虽三代之治。亦由是可复矣。
　　○去积弊以振作人材疏【用人】 
　　臣闻立贤无方、古之常道、我祖宗朝用人、初未尝拘泥一途。近时典选者。专守资格。偏狭固滞。坏尽人材。其弊巳非一日矣。兹遇　陛下圣明庶政日新、旧章渐复、海内延颈、想望太平、臣愚切谓致治莫先于人材。而欲人材之兴起。必去累年之积弊。用敢略举数事言之、其一选用行取、及奏保旌异之类、专重进士、贤才何往无之、岂独进士可用。今由此途而仕者。虽或治无善状。在上者犹护持之。其人非进士也、则指摘瑕疵、动加摧抑。人情无所慕。则不能有所勉。吾既薄之。彼宁不自弃。是驱之于不善。而使民受其殃也臣谓举人监生等出身者、果有贤能。宜与进士兼取并用。属者言官建白、巳尝及此、然所论止为远方、臣犹病其未广、况庸人狃于习见、往往议其迂阔难行、自非立为定法。常切申明。徒有其言实无真事无益也臣恐奉行者不至、姑取一二以应故事。终无以为激劝也。其二教职、往时所重、名臣多出其问。比来此选日轻、有志者多不屑就、如老耄昏塞、十居七八、教法不行、人材日坏。臣闻正统天顺间、岁贡生犹间授京秩。今虽举人教官、行取者、仅千万之一二。若进士告就此官、良非得巳、而吏部遇其迁转。例不以要聀处之夫儒官落莫。人所不堪又加挫抑、其谁愿此。臣谓此等果教有成效、宜优加升擢以示劝。虽岁贡出身。但不可滥耳亦间拔其尤者。不次用之。使知激昂。且以警世之玩忽者。量增其禄。俾得养廉。抚按藩臬。务湏优待问荅。免行跪礼。讲书必令预坐且以此意戒饬提学官使为之倡。其岁贡除遵照近例、严加考选外、仍复旧规府学一年贡二人、州学二年三人、县学一年一人、通令坐监读书。就于其中选取教聀葢此辈所以老耄昏塞者、正以贡期阔远。岁月磨砻。渐至衰颓耳。今为此则非惟淹滞不振者。得观光太学而年力尚壮者。亦得及时效用。此法果行所振拔者多矣。其三各王府长史纪善教授等官、旧皆以儒硕充选。若杨士奇周忱。由此致大用。自余名臣尚多。今则例用阘冗不材者、终身不迁、有同废锢以故宗室中屡有放恣违法者。汉时诸王骄恣全藉国相制之由辅导官非人且权轻故也臣请自今遇缺、皆选有学行者为之。秩满一体升迁。夫民家有子弟。犹为求良师。况在　皇族可不择人辅翼。矧年劳叙进。仕者之常。岂有终始一官之理。斯人之觖望不足惜。而见　朝廷有厌薄宗室之意岂所以厚本支而劝亲亲哉其四边方州郡、若云贵川广、地杂蛮夷、易动难安。长吏之选视内地犹当加慎今有愿就远方之例。其人大抵日暮途穷苟图利禄耳。在上者曷为狥其欲。又凡外官考察。才力不及。俱调远省。是薄其民。而使不肖者治之也。若曰欲惩戒其人。使知策励。则贬秩可矣。何必远方。此等去处。不幸而有梗化者。兴师转饷。所费不赀。外官任职不宜甚近近则便于营家亦不宜甚远远则难于察俗孰若精择良吏以土俗稍宜者为之厚其俸给。优加迁擢。使抚字之为愈乎。其五盐法马政。国之重事。非廉干强力者。无以任之。今行太仆苑马寺盐运司等官、铨曹甚轻其选。而士大夫尤不乐为。其为之而能自振拔者。葢无几人。顷　朝廷方议通盐法。修马政。然不择其人而徒变其法。犹无益也。天下事孰非臣子所当为。选华择要。日有犬惮繁剧。乃不忠之大者。此风岂可长哉。凡此数端。皆积年宿弊。最为害事者。乞敕吏部尽行改革。一洗偏狭固滞之习。以施鼓舞振作之权。不过数年。其效将必卓然有可观者也。其它用人之方、切于时宜者、臣愚谨摅一得之见、条陈四事于后、
　　计开
　　一久任使臣、闻书曰三载考绩、三考黜陟幽明、我朝稽古立法、内外官员、俱历九年。考其功过。以为升黜。其后稍变前制、然弘治以前、仕者亦多历俸两考纔升、自逆瑾盗政、始隳旧章、内外官员、迁转不常、人思速化。因循苟简。捱日望升。纵令有所建明。亦多不究。其智新故交承之间奸弊因之而起比典选者亦曾议及此。然立法不平。如谓知府知州应久任似也。彼布按二司及府州佐贰。独何功而岁岁逓升乎。且官至布政按察亦尊矣。其志亦可行矣。稍令岁月稍久不为甚屈。何必未满辄迁。以滋侥幸劳逸不均迟速逈异人心不服窒碍难行。今欲行此。必内自部院监司。外自藩司郡县一槩施之纵不能尽复九年之制。亦必如弘治以前实历六年其贤能卓异者与其逐级而亟升不若久任而殊擢如知府经升布政。副使或升四品京堂。按察使径升副都御史侍郎。布政使径升侍郎。或尚书。凡京官任内、曾历过知州知县者。从优叙用。庶几彼此适均。小大竞劝。人各奋于事功、不敢希冀幸进。民生安而士习厚矣。
　　一慎考察、臣尝见故大学士丘浚所著大学衍义补中论考察之弊、最为明切、浚之言略曰本朝三年一朝觐、天下司府州县、各赍湏知文册来朝、六部都察院行查、及所行事件、有未完者、当廷劾奏以行黜陟、近因选调积滞、设法疏通、辄凭廵按御史开具揭帖不复稽其实迹。立为老疾罢软贪酷素行不谨等名以黜之。大非　祖宗初意、按旧制官员给由到部、考得平常、及不称聀者、亦皆复任、必待九年三考。然后黜降。其有缘事降聀除名、亦许伸理、其爱惜人才而不轻弃绝如此。彼哉何人、立为此等名目。加以空文。何以厌服其心乎。臣按浚此言、深中近世考察之弊、惟今天下所造湏知文册、止是空文、部院虽或行查、亦不过虗应故事、即立此名目亦当寻实事以实之乃不为无据其前项不谨等名目、行之既久、诚难猝变然以　祖宗之良法美意、彼妄庸者一朝而易之、如反掌、况此等弊法、苟欲改革。亦何难之有。至于所谓考语者、大抵骈四俪六两可难辨之词夫古之圣贤。犹不能以一言尽一人。今区区数语。欲尽夫人之情状难矣。况未必尽公乎。若谓官吏贤否、吏部所知有限、不得不属诸廵按。亦当使明着其迹。如昔人所谓某人廉吏也有某事以知其廉某人能吏也。有某事以知其能仍计其所开报之虗实多寡以为廵按之殿最则皆知所警惧。不敢以喜怒之私。上下其手。使公道昭明。黜陟惟允、贤者不至于失聀。而不肖者亦无所苟容。其为国家之益大矣
　　一汰冗官、臣惟官之冗、未有如今日者也、一事而置一官。数人而理一事。且台省藩司、布列充满、而国家每行一事辄议别为设官然则彼在位者。徒坐食而巳乎。夫为政以人不在多寡如其贤能自可兼理不然虽多亦奚以为。大抵添设一官。止为吏胥人等。开一骗钱局。其实于民无分毫之益。今天下额外剩员。所在充溢。愈近民者。则其害愈甚。至于布按二司。设官尤为过多。其廵历地名。或一时总至。或先后沓来。有司政事。夺于送迎。民间财力。困于供亿。况此等官员。贤者所至有益地方。不贤者取具文移。苟以塞责。且如清军。最为重事。今不过行委属官。将前官巳清查者。重录一过造册了事而巳。行伍无所增益。里甲年年受累。又其廵历。止于冲要地方。使公私劳费。其偏僻州县。或经年不到。官吏放恣。莫之谁何。劳逸苦乐。殊为不均。今之为抚按者。止知督率二司出廵。足以禁制守令之贪暴不知过多之为害如此昔唐姚崇言择十道按察使。患不得人。夫举天下而纔十人。犹且难之。况今数倍之多乎。臣闻旧制止是佥事分廵。余皆坐司管事。由今观之。二司官紧要者。布政司则管粮。按察司则提学兵备而巳。然兵备之设。亦似过多。特有可诿者曰。为保障地方计耳。若夫词讼既有分廵。钱粮有官督理。则分守之官。殆为虗设。其它一官之事。分属数人者有之。至于京官。尤为过冗。大率在部者过于闲逸。专管者无所建明。臣谓京官省则俸禄可减以纡国用外官省则供亿可减以厚民生乞敕吏部通行查考、凡不系紧要者量为裁革。省一分则有一分之益。不然十羊九牧。徒为烦扰。官愈多而事愈紊。欲天下之治难矣。
　　一复制科、本朝以经术取士、其名最正、然士专一经不暇他及、一得科第、弃不复省、间有从事古学者、力分于簿书、志夺于进取、自不能专攻、不惟文辞之陋。而议论识见。亦不逮前人远甚。葢科举之法。行之百六十年。而人才终有愧千古者如此。且天下固有高明倜傥之才。不能应有司之绳墨者。是科举所得之外。未尝无遗才也。前代取人。不专一途。明经进士之外。未有制科。虽其途似杂。而得以鼓舞豪俊。网罗遗逸。　祖宗朝亦有贤良方正。怀才抱德。经明行修诸科。臣愚乞仿此意特设一科以待非常之才必博通经史。兼工文词。晓畅治道者有官无宫皆得应之间数岁一举每举不过数人高者储之禁近。其次分置诸曹。先有官者则逓进焉。如此则天下之士争自奋起。虽巳仕者亦不废学无复专经之陋矣臣又闻之、人各有能有不能。今天下固有学习兵书。谙晓术数。而案牍文墨。非其所长者。又有沉鸷勇敢之人。胸中了了而不能笔之于书者此等仕既无阶。心常自负。每有风尘之警。辄思攘臂其间。纵无所成亦能始祸唐之黄巢王仙芝。宋之张元吴昊。皆以流落不遇。遂陷凶逆。其事可鉴。大抵人有才气而不得逞其末流何所不至若御得其道。则狙诈、咸可作使乞令所在官司、凡诸色人有不习举业。而才艺可称者。听其荐闻。量才试用。其有知边情。谙武略。膂力骑射过人者。或隶京营。或送各边随军效用既以收拾遗才。用备缓急又可阴窒祸变销沮奸雄至于荐举之途。近亦稍狭。请令文武官凡到任后各举一人自代。及查复洪武十五年朝觐官、各举所知一人。正统年间方面知府有缺、在京三品以上保荐事例。斟酌举行。庶得以广　朝廷之耳目。助铨衡之明扬。是或补偏救弊之一道也。
　　○劾太监阎洪疏【马政】 
　　臣等奉敕清查各马牛等房头畜、会同御马监太监张鼎、及户部分管委官亲诣各仓场、将现在马牛驼驴、逐一查验、臕壮堪用者存留外其拣选不堪者、照依户部题奉钦依内事理、就送本部与兵部给散军民操备耕种行间、准兵部车驾清吏司手本、该御马监太监阎洪等题称在外埧上等、各马房、马有曾经上用、及驮过金鞍、赏名选记、披甲成对等项、内有患病倒死、尚且具奏埋瘗、牛有耕藉挤乳、驴头并瞎瘸马匹、听候　圣冬等节、茶饭取用、若一槩给军骑操。恐内外马匹印号相杂。真伪无别。乞要止照数过实在数目、会计料艹、其点退马匹、免行送部等因到臣、看得马房之设、肇于永乐年间。当时司牧得人、畜产蕃息、诚有资于军国之用、自法久弊生、人情玩愒、虗增数目。冐破钱粮。积有岁年。浩无纪极。兹遇　圣明在上、深欲节虗费以资实用、特敕臣等清查、臣等点视之际、酌量情法。再三详审。定其去留。据该管官旗人等、重甘结状、见在马匹数内、并无前项驮鞍披甲等名目。其马匹倒死、春冬二季、送光禄寺、夏秋二季、付马户开剥皮张、送顺义等县贮库、亦无埋瘗事例、所有耕籍挤乳牛只、并马驼堪备取用者。俱巳量为存留。其饿损矮小、老癞瘸瞎者。方行拣退送部。今太监阎洪题称一槩给散骑操、恐内外马匹印号相杂、思得臣等初奉　明旨、因恐马牛旧印模糊。是以奏请再印。比及点视各项头畜、除三岁新俵马驹外、其余有印者。仅千百之一二。亦多细浅不真。臣等据该监造报文册内、开环吉三尖等字号、逐一分别荡烙、其拣退者、止是剪记骔尾、原无印号、又何相杂之有、切照阎洪系该监掌印官吏、司牧政亦既有年、马匹在外、印号不明、漫无稽查。既不能及时奏请处置。使奸弊日滋迨臣等拣退、乃复假此为辞。希望存留。其敢为欺罔亦甚矣。洪又称此时马匹数少、若复加拣退、厩牧将无孑遗、是又为危言以动　圣听。冀其所请之必行也。夫腾驹考牧、贵在精良。若多留恶马适足为同群之累譬如治田者、不先去狼莠而望嘉谷之蕃。乌可得哉。况见在马匹、不下数千、使司其事者、能加意饲养。假以数年。自可渐至蕃息。今乃欲留此赢病残废之畜、望其孳生、以壮观国家。宁有是理。内官局监钱粮不可钩考以坐食其中者多故不肯清汰也原洪之设心、实虑马匹拣退、则草料亦从而节省。会派之数既少。则侵克之利必微是其望今日存留之多。正为他日冐破之地耳。仰惟敕谕谓各处输纳钱粮皆小民膏血之余、官无实用、利归奸贪、积弊已深、诚可痛惜、臣等伏诵至此窃叹　睿鉴高明洞悉奸弊、洪虽有言、亦安能上惑　圣听、使其縻有用之财、以养无益之物。重为民生国计之蠹哉。然洪巧餙虗辞万一　朝廷或误听之、则侵渔之徒、因兹得利。仍蹈故习。将来愈无忌惮。其害岂可胜言。窃恐　圣明节财裕民之至意。反为憸人沮坏。而巳行之　明旨。将遂托诸空言。又何以信今而传后哉。臣等责任所在不敢缄默、伏乞敕下户兵二部仍照前　旨施行其马匹除给散骑操外。有十分老瘦疮瘸者。既难以供备膳羞。又不堪军人骑坐。合无并牛驴、俱听该部从宜处置、量行变卖银两收贮、以备买马等项支用。仍乞　天语叮咛戒餙阎洪安静守法。毋轻信下人拨置。以共成足国惜民之举。庶几法令得行、宿弊可革、而臣等亦得以奉行敕旨、少免于失聀之罪矣。
　　○陈马房事宜疏【马政】 
　　先生所陈奏俱练达详明竟以直言故中秘改为省臣省臣出为县令又复龃龉而去
　　臣等奉敕清查坝上等马牛羊房头畜会同原差太监张鼎。并户部分管委官主事贾璘等、亲诣各仓场、案行该管官旗、将见在头畜、从实分别毛齿、即记来历、具揭开报、公同逐一查验除拣退不堪者、节经户兵二部、题奉钦依变卖、并分给皇城四门等处摆队应用外、见今实在马驼驴骡牛羊并驹犊共三千九百七十七匹头只、查得嘉靖六年、未奉　明旨清查以前、户部原会派各仓场料艹大麦豌豆黑豆等料共一十八万二千一百九十石、艹四百九十六万三千束、今臣等查点各项头畜俱有实数。通计一年、该用料三万九千三百一十五石、七斗八升、艹九十万一千五百八十四束、比之原数、该减料一十四万二千八百七十四石、二斗二升、艹四百六万一千四百十六束、巳经造册奏缴、及造青册送凭会计、所据、内外官员、虗增妄报、滥冐侵欺情弊显然、论法俱难轻贷、缘节奉敕旨、都免查究外、臣等看得自设立马房以来。迨今百数十年。糜费侵渔。不知凡几。根盘势据莫敢谁何。中间虽一清查。旋复沮坏。兹遇　圣明在上方励精求治。虗巳受言。无复曩时掣肘之患。故臣等叨承任使。得以粗效其愚。勉竣厥事但目前之弊虽巳稍除而将来之忧未能逆料苟非深思远虑、立为经常一定之法。是塞其流而不渍其源。岂久安之道哉。查得弘治年间给事中许天锡等清查事完、尝条陈十有四事、该部题覆准行。不幸正德初年沮于权奸、行之未竟。臣等今据所奏参酌时宜、谨陈十事上渎　圣听、乞下该部看议采而行焉、
　　计开
　　一稽实数、臣等窃惟畜马以资军国之用、乃以卫民、非以病民也。今各马房输纳钱粮、皆小民膏血之余、而典牧者、任意侵欺、浪费无极、计一马豢养之资。何止破中人十家之产。葢缘会派不稽其实数。放支尽出于内臣。是以其弊至此。乞敕该部通行各马房经该官员将臣等今次查过实在头畜、逐一开写毛色口齿印记来历、置立文簿、送部用印钤记、付该管委官收掌、遇有孳生倒死、及该监取回发下等项马匹、养马官旗、先行呈报。委官验过。及报本仓。附簿明白、方准收除。各官攒遇每月赴部注销之日、就将收除实数。呈报廵清科道官。其艹料每月或五日、或十日一次、委官亲自下仓、眼同内外官、明白放支、候至年终、科道官、会同委官、亲诣各仓场、通行查点造册送部、以凭会计钱粮。庶实数有稽。宿弊可革。贪冐之徒。无从而上下其手矣、
　　一省虗费、臣惟引重致远、马牛之常性、今之所畜者、老死槽枥、徒费豢养。而无一日之用。然使所支之刍料。尽为马食。犹之可也。顾钱粮之糜费不訾、而马牛之耗损益甚。一举而两失之岂不尤可惜哉。访得各马房马有支料八升、牛有支料一斗、及艹二束者、以一马牛而兼数马牛之食。诚为浪费皆由内外官员假此多支。以为侵克之资耳。臣等查照该部覆题及弘治年间、给事中许天锡奏内事理、参酌损益、除耕籍牛、曾经上用、其艹料合行照旧关支。及三牛房牛只、见今每只日支料三升、艹十斤、别无议处外、其西儿骡马、并挤乳马匹与料五升、余马俱各料四升、艹一束、骆驼一只。与料六升、艹一束、其各马房存留牛只、并驴骡、俱照三牛房例、定与料三升、艹十斤巳经照数造册进缴。合无定为定例。通行遵守。仍查弘治年间、该部原题事例、申明侵盗钱粮之禁。敕御马尚膳二监、转行提督太监等官、严督各该官员、今后马牛在房务要加意饲秣。除天行时气外。平时一月之间百匹之内倒死三匹以上者。将内外官军医兽参究送法司。治以重罪如提督等官、故纵容隐者、听科道官指实参奏。使人知警畏则钱粮不至虗费而马牛亦免横死矣。
　　一免会派、臣等看得户部年年会派、各马房料艹、俱行山东河南直隶顺天等府办纳、动以数百万计、实用无几虗费居多今臣等清查明白、头畜巳有定数。则钱粮宜从减省况前项地方水旱灾伤科役繁重合无勑该部、将嘉靖七年会派之数。除巳征在官外。其未征者、量与停止、或通融计算。准作以后年分之数用纾久困之民、抑臣等又有欲言者、各马房艹场地土、本为饲秣之资顷年常遣官阅实计有地三万三千余顷。其子粒所入、姑以一亩三分计之、巳踰十万两之数假令岁收其半。亦自足用比奉　明旨、差官勘用、处置合候、完报之日、令该部计处、每年刍料取给于此其会派之数、尽行蠲除。以后更不必重征惟　皇上不惑羣议、断然行之、凋瘵遗黎、不胜幸甚
　　一减旗军、看得各马房旗军、俱从腾骧寺卫所摘、拨在房专一喂养头畜、近该户部覆题、要将多余之数照先年事例、发回原卫所差、操、臣等查得各房见在旗军、共四千四十九名、其间役占买闲、比比皆是如坝上马房、止有马牛等畜、共二百三十三匹头只、却有军六百六十一名、冗滥至此极矣。夫设军以为马也今马少军多。将安用之。且如湖渠马房、先有牛马等畜、共七百五十四匹头只、今除减退外、尚有四百九十九匹头只、然军士止九十二名、亦不闻有缺少之患、举此一处以例其余。则空闲者之多可知矣、国家养军、岁费粮赏、不知凡几。岂容置之无用之地。以供私役哉、如蒙敕下该部、将各马牛羊房军士尽行查出、照湖渠马房例、视其马之多寡、量为存留、其余悉依原拟、发回卫所差操、俾行伍充实、牧圉专精彼此实为两便、
　　一处牛羊、查得弘治十七年给事中许天锡等奏内称西琉璃厂羊房牲口不多、用一乘田小吏课五尺童数人牧之有余、今本房添设管事官员数多、艹场地土、占种殆尽、日支料艹、克减无遗、养牲旗军、及民户私役买闲、频年糜费财力。养此瘦小牲口。直至倒死、方送光禄寺、皮肉溃坏、不堪祗待、本房官员、又恐死尽无凭、关支料艹、以为侵克之媒。间令军民私自买补、或有孳生、亦将冐顶旧数。多系羸小。羔犊日以就毙牲口既无实用钱粮又为虗糜深可痛惜。乞敕该衙门、将见在牛羊、作急取用。免至倒死、靠损公私、艹场地土。照牛房例、给军佃种。银两付司局收贮。以备光禄寺支买牲口、应用民户、发回该县当差、及看得司牲司、司牲局、俱在一处、事务最简、合将衙门归并、或裁减官吏、行令带管等因、臣等今次查点、本房见在牛羊四百七十七只、据司局官吏开报、俱系光禄寺逓年发下寄养、臣等目击其羸弱之状。甚至甫出阑圈。即巳僵仆而死者有之。审得其间情弊。诚如给事中许天锡所言、除将牛羊量行拣退、照依兵部题准事理、送顺天府变卖、其存留者、将来瘦损倒死、势所必至。宜令光禄寺及时取用。仍戒饬本寺。今后遇有解纳牲口。务要拣选臕壮者收用。其不堪者退回变易。或仍责令本户领牧。不必发下寄养。以滋耗费之端。其余若给种地土、发回民户、减革衙门官吏、乞下该部查议、悉照原奏施行、其于国计、诚非小补。
　　一严买补、据蕃牧千户所官苏镛、呈称东直门所里外牛房、并吴家驼牛房、养牲挤乳、供应膳羞、先年遇有牛只倒死、负累军人赔补、成化十四年该所千户郝端题准、将外牛房、并吴家驼牛房艹场开垦。与军耕种每年征收子粒银一千二百五十两、俱本所收贮遇有牛只倒死、就行买补、惟存汤山草场、以为牧放之地。正德三等年该尚膳监太监张裕题准、将汤山牧羊艹场开垦一半、征收银两。修理公廨、续该太监王诚、又将外牛房并吴家驼牛房二处地亩银两、俱征在监收贮、本所官员、并无干预等因、臣等查点过三牛房见在牛四百五十只、其间瘦损者、不可胜计、徒费粮艹而无实用。缘前项子粒银两。归之内监。输纳。既无簿籍可稽。领买又有克减之弊。内外官员逓年买补牛只。专取瘦小者。以充数既利其价贱可以花销又幸其倒死重复买补此其弊端。诚不可不严为禁革。乞敕该部仍照先年事例、将前项地亩并汤山艹场子粒银两、俱令本所自行收贮。置立卷籍自今年为始。将征收并支用过银两。买补过牛只数目。明白开写。科道官每年终查点头畜之时。通行稽考。如有侵克那移等项情弊、从重参究。其买补牛只、今后务令收粮主事。眼同本所掌印官、择取臕壮有乳大牛、不许将瘦小者抬价收买等、又看得坝上坝南坝东、金盏儿甸义北高湖渠、七马房、各有牛只、除拣退不堪外、其间略有臕息者、量留七十只。但马房本为畜马。而以养牛。既非所宜。况此牛又不挤乳。供应诚为无用合无行前项马房、将存留牛只拣选内有堪以挤乳者。送里牛房。其余俱送光禄寺应用以后但有牛只。俱照前处置。庶几不糜有用之财。以养无益之物矣。
　　一革冗员、看得各牛马羊房、俱设有内官管理、马匹钱粮、每岁或七八员、或十余员、其多者至二十余员、马少官多。十羊九牧。徒为烦扰。且今头畜更减于前、钱粮不多。官亦宜省。乞敕该部、查正统等年间各马房原设内臣额数、如有马少官多去处、量为裁革。养马指挥千百户员数过多者。一体查明。发回本卫所听候差操。其内臣之中、岂无贤能有志向上者、宜令提督并廵视仓场科道官察其勤能廉静者。具奏旌擢。怠玩贪刻者、指实奏闻处治。每年终仍计其畜产之繁耗、以为殿最。惩劝既明。则人知激励。是亦修举马政之一助也。
  </div>
  <div class="pagination">
   <a href="皇明经世文编_page99.html">
    上一页
   </a>
   <span>
    ...
   </span>
   <a href="皇明经世文编_page95.html">
    95
   </a>
   <a href="皇明经世文编_page96.html">
    96
   </a>
   <a href="皇明经世文编_page97.html">
    97
   </a>
   <a href="皇明经世文编_page98.html">
    98
   </a>
   <a href="皇明经世文编_page99.html">
    99
   </a>
   <span class="current-page">
    100
   </span>
   <a href="皇明经世文编_page101.html">
    101
   </a>
   <a href="皇明经世文编_page102.html">
    102
   </a>
   <a href="皇明经世文编_page103.html">
    103
   </a>
   <a href="皇明经世文编_page104.html">
    104
   </a>
   <a href="皇明经世文编_page105.html">
    105
   </a>
   <span>
    ...
   </span>
   <a href="皇明经世文编_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
