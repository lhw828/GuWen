<!DOCTYPE html>
<html>
<head>
    <meta charset="UTF-8">
    <title>皇朝经世文编 - 第 130 页/共 219 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文编 - 第 130 页/共 219 页</h1>
    <div class="content">
一清南商之弊。南方之商。运行各省。定由长江大河而去。非沿途州县之可稽查也。其弭私之责。殆在巡鹾使者之与运道乎。商人领引赴场买盐。丁只照引目听买。不许将私煎夹带。查出本商余盐。并究所卖丁。若批验所掣。挚之后。将引即行截角。于择吉开行之后。仍有驾船插旗。江河行走者。即为查挐解究。务尽根株。每年营销旧引。克期报缴。不得藏本商。以滋影射。夫丁不卖余盐。掣所严查夹带。则私盐不得出场。引目照例截缴。私贩尽法穷究。则商人无所容奸。此借引行私之弊。可以立清矣。

　　请停商捐并申盐禁疏　
曹一士

窃照两淮两浙长芦河东等处盐课。为　国计攸关。务期厘奸剔弊。以清赋源。顾盐课之完欠。全视商人之赢绌。而向来积弊。每有众商公捐之举。其实皆非出之商人本心。缘为大吏者。每遇一事。必传商纲授意。遂尔勒派众商。勉强从事。究之所捐在此。而所欠在彼。于　国家实无裨益。并有奸商借端高盐价。以致闾阎并受其累。所在官司。以其方行输捐。遂任彼所为。置之不问。是公捐之举。商人显居其名。而百姓隐被其害。尤不可不永行禁止者也。至于严称掣以速营销。缉枭贩以疏官引。必须威惠并行。庶几商民两便。若肩挑背负之盐。向来不在禁例。我　国家所谓不尽利以遗民者也。而司盐官吏。以及地方有司。因与众商交往亲密。称掣之时。往往任其夹带。不完课税。皆称官盐。恣意射利。而专于小民些微食用之盐。概行缉捕。无微不到。致使附近场之民。男女老幼。持尺布斗粟。易盐二三觔四五觔者。皆陷于缧绁。或至拖毙狱中。良可悯恻。又有商人擅用白捕。分布各处。一切肩挑背负之盐。攫而夺之。其且越境捕缉。致伤人命。臣办事衙门。见近日山东巡抚题达案内。如昌邑县民张有全等。所买不过一二十觔食盐。又其地盐课。业经归入地亩。并无私盐之禁。而白捕擅用鸟鎗。以致张有全无辜殒命。则凡巡役种种累民之处。推类可知。原其所由。皆商人役财结官之故也。更有大商因盐船往来不便。将民间通行河港。辄行堵截。不但阻行旅之往来。亦且废田禾之灌溉。而有司惟商言之是听。置民瘼于罔闻。控诉不准。通浚无期。此亦病民之大者。臣愚以为停公捐以息商人之借口。申旧例以脱细民之网罗。严交结以绝官吏之朋比。罪白捕以杜巡役之横行。禁堵筑以资闾井之耕作。庶课裕而民安。法行而弊绝矣。

　　陈盐引积弊疏雍正六年　
登州总兵万际瑞

窃照山东六府行盐。有引票之不同。多寡之不一。臣细加察核。查登莱青三府。全食票盐。东昌府全食引盐。济南府属之章邱邹平淄川长山新城齐东济阳青城新泰莱芜武定阳信海丰乐陵滨州利津沾化蒲台等十八州县。并兖州府属之沂州费县。俱食票盐。又济属之临邑陵县德平。及兖属之郯城。则引盐票盐俱食。至二郡所属之别州县。则皆食引盐。虽引盐票盐。均办　国课。但查顺治十七年。长芦盐臣冯班。条议东省票引一疏。称济南府属章邱等二十二州县。俱行票盐。其与兖东两郡。食引盐之州县。址壤错接。票盐过季。方谓私盐。奸商一票到手。骡驮马载。旦暮公行。一季九十日之中。勤者八九次。少者五六次。票盐流弊。　国病商。乞　　敕部确议。悉令改引归商等因。经部议不准行。今且不按例退销。过季之票。公然运行。再查东省额引四十五万五百四十八道。内除河南江南所属十五州县。共销引十四万三千四百一十道。此系隔省。未便与东省彻底核算外。其济兖东三府食引盐者。共五十一州县。核算地丁额银一百五十余万两。共销引三十万一千五百七十六道。登莱青及济兖二府所属。有食票盐并引票兼食者。共五十三州县。核算地丁银一百八十余万两。共销票十万三千四百五十二道。兼销引五千五百六十二道。夫州县之数。不相上下。核算地丁数又差多。而销盐之引与票。何至多寡相去数倍。则影射侵蚀之弊。不及晓然共见者耶。且历城章邱。俱属济南之大邑。历城编户九十八里。额征地丁银六万有余。销引九千八百三十八道。章邱编户一百零三里。额征地丁银七万有余。所销票引则四千一百二十八道。齐河为下中之邑。编户二十七里。额征地丁银二万有余。销引四千零七道。邹平为上中之邑。编户五十七里。额征地丁银三万有余。所销票引则一千四百九十三道。即此数县而论。悬殊若斯。是引盐尚藉积引以营私。而票盐更不须积引以侵蚀也。因商领引至场。舂筑包盐。永阜场截一角。舂至蒲关称掣截一角。至泺关称掣截一角。运至州县卖销截一角。掣盐每季一次。退引按季缴销。一季之内。似难重复影射。自有积引一项。而重复影射之弊稍生耳。若行红扒票之章邱邹平济东济阳临邑青城陵县新泰德平武定滨州蒲台莱芜等十三州县。稍近盐河。亦赴永阜场舂盐。将票引截一角。过蒲关称掣截一角。至州县截一角。而泺关非所经之地。故不与焉。较之引盐。已少一关称掣盘验矣。惟新泰一县。又过泺关掣验截一角。其行黑扒票之四十州县。不近盐河。赴各场舂盐截一角。至州县截一角。奸商一票到手。一季之内。时日既宽。重复影射。越行邻境。殆无虚日。且红扒黑扒之票。俱不按季缴销。其弊尚可问欤。仰祈彻底查究。酌丁增额。其红黑票引。立法稽察缴销。庶积弊除而盐政肃矣。

　　陈盐引通融带销之弊疏河南通志　
河东总督田文镜

查河东盐政。硕色以前。盐臣马喀题请额引通融递年带销。而河东运使杨梦炎。引豫省不准通融之例。并欲年销年引具奏。奉　　旨硕色所奏。行文询问田文镜。确查分晰具奏。钦此。臣查从前题请禁止通融者。因豫省汝宁一府九属。光州一州四属。系食淮盐。而光州所属之光山固始息县商城等县。俱与湖广连界。湖广食盐价贵。奸商趋利。尽将汝宁府属之引盐。贿通光州等处地方官。全运至湖广。作私盐货卖。故光州等处。每年销引溢额。而汝宁府属之汝阳上蔡新蔡西平等县。经年不销一引。因不销引。谓民间不食官盐。每引一张。派令小民出银一钱八分缴府。通融汇销。甚为民累。至汝上新西等县。俱与销食芦盐之陈州项城郾城西华商水沈邱等州县连界。而汝上新西等县之民。又以长芦之官盐作私盐。自行贩运买食。各县绅衿富户。俱纵令家人佃户。挑贩私盐。及至奏销派课。止累一二穷民。则是纵私而非通融。科派而非销引矣。是以臣前此题请禁止通融运销之处。固指行运淮盐之汝宁光州所属而言。其行运河东盐引之州县。可否通融递年带销。臣钦遵　　谕旨。确加察查。兹据详称。行运河东引盐之洛阳偃师巩县孟津宜阳登封永宁新安渑池嵩县卢氏南阳唐县泌阳镇平桐柏邓州内乡新野浙川裕州叶县汝州鲁山郏县宝丰伊阳襄城陜州等二十九州岛县。皆认地行盐。按季销引。其陜州属灵宝县。先因私盐充斥。额引难销。将知县参降。戴罪督销。后来之员。随实力缉私。数年以来。不但额引销完。每岁尚销余引。惟阌乡一县。界连山陜。屯兵杂处。向因私盐丛积。官引壅滞。今现任知县。严查私贩。疏通官引。亦渐有起色等情。则是疏引全在缉私。剔弊乃能裕课。臣伏查　国家定制。分地行盐。按季销引。本以杜奸商重复影射。越境贩私之弊。法至善也。又恐地方官督销不力。疲商误课不完。所以销不及额。官有处分之例。课不足数。商有治罪之条。虽各州县行盐定额。有多寡不同。年岁丰歉不一。然其初。本按地方之大小。户口之多寡。斟酌分派。因地制宜。即或岁遇歉收。行盐稍难。亦不过间处偶然之事。况今升平岁久。太和翔洽。生齿日繁。食盐日众。普天率土。无不倍盛于往时。安见于此而运销有余。于彼而销不足额。至于壅滞。要知所以销不足额者。非必食之少而销之难。大率由于地方官缉私不严。私盐充斥之故也。

夫所谓私盐者。有在民之私盐。有在商之私盐。在民者私煎私贩。稽查犹易。在商者夹带影射。其弊多端。如通融之说。义取乎酌盈剂虚。疏引裕课。今臣察访各商之通融。则系一引而两县行盐。如此县额引一万道。称言三千道难销。彼县额引八千道。称言不敷民食。其实此县商人。未尝不能销也。故将此三千道之盐。仍本处销卖。而以此三千道之引。给与彼县商人。彼县商人接引到手。则又按引另运盐斤。在彼县销卖。卖完又不缴引。甚有再三行运者。至于完课。此县商人虽卖盐一万道。因[已](己)通去三千道引。止完七千道课银。其三千道引课。则彼县商人为之代完。及至报销。则仍作此县商人全完。此县商人。既利三千道盐价。又利彼县商人代完三千道课银。而彼县商人。利此通融之引。重复行运。故乐为其代完引课。是通融者。名为裕课便民。实所以资奸商。彼此串谋。重复行运。越境贩私之弊也。臣思额引余引。名虽各别。然同属引盐。同属办课。与其开通融之端。而滋无穷之弊。又何若令额盐不敷之州县。请领余引以济民食。其缉私不力。销不足额之州县。按未完分数。照例参处。如此。则不但能销之地方。民无淡食之虞。而　国课以裕。即销不足额之州县。亦自顾考成。勤于缉私。督销必力。而额引可无壅滞矣。再查盐随引行所以防私。盐销引缴所以杜弊。若盐销而引不缴。何从稽察。即或地处遥远。残引不能按季缴销。其相去不过千里。先后不过一季。然此亦止可就州县转缴而言。若商人近在本州岛县行盐。自应随销随缴。岂可任其操纵。逾岁不缴。以致以旧作新。重复影射。而启奸商之弊也。臣更以通融带销而并论。夫递年带销者。如甲年行盐。丙年奏销。其隔行盐之岁。已逾二载矣。如云通融之法。行之有效。盐无不销。课无不完。则更可按年奏销矣。而犹欲递年带销者何也。总之通融与带销。皆奸商之弊。今仰蒙　　皇上垂询。臣苟有所知。不敢不据实直陈。所有豫省行运河东盐引之州县。应仍循旧例。各完各课。年销年引。不准通融递年带销。庶盐政肃清。而于　国课民生。均有裨益矣。

　　商力并非困敝疏雍正十年　
两淮盐政高斌

蒙　　皇上天恩。委以两淮盐政。一月以来。细查案卷。详核引课。确访场口岸之弊。体察总商散商之情。虽未能条分缕晰。提领挈纲。而愤悱苦思。亦自微窥其大概。伏查现今两淮盐政之弊。最关紧要者。在展限压纲。而捐项虚悬。积久累累。必当急图清完积欠。以便提起压纲。渐复原限考成。为第一要义。而总在商情实能踊跃急公。则赶复原限。庶不致旷日迟久。查两淮商人营销引盐。岁办二百五十余万两之正杂课饷钱粮。而此外之各口岸匣费等项。并商人家中用度。虚糜奢侈。所费不赀。而一年行盐所获之利息。尽足供其妄用。即此可见实系商习仍前。不能谨身节俭。该管盐政未能为之调度之所致。实非商力有所绌乏而办课维艰也。如果诚心踊跃急公。两淮商力。每年令其多带完十余万两钱粮。随引上纳。补其欠项。固非勉强难行之事。臣愚昧之见。现今欠捐之盐规引费。公务薪水等项。积欠至数十余万之多。自应分年带完。以纾商力。其带完戊申一纲。巳定宽限十年之久。似可以不必再议更为宽限也。惟是商情之踊跃急公。务在催征之得法。当有以鼓舞而劝导之。以寓抚恤于催科。司其事者果能公忠清白。身体力行。则通商裕课事有实效。其一应盐政内之抚恤场。禁弊缉私。疏销利运。清厘口岸。力挽奢靡。俱可以因时随事。相因办理矣。但淮扬风俗腥膻。人言啧啧。无端之诽谤讥谈。每生意外。臣固不敢矫枉过正。办理孟浪。更不敢有瞻顾而畏缩不前也。况蒙　　特颁谕旨。令署督臣尹继善。与臣和衷共济。较前此地方大吏。俱漠不关心者。又有不同。　　天恩体恤。感激难名。臣不揣愚昧。谨将商力实在不至困敝情形。据实陈奏。

　　清查浙省盐课疏道光元年　
浙江巡抚帅承瀛

为查明盐库。实在动垫银数。分别追缴输补。并遵　　旨核实办理。以节浮费而清款目事。窃照浙省盐库贮存银两。经前盐政臣广泰查明。垫缺银一百六十余万两。于上年十一月间。奏明饬商提前归补。臣于本年二月间接任。因款目纷繁。诸多牵混。立即派员将历年收支各数。逐款清查。并先将办大概情形。恭折具奏。奉　　上谕两浙盐务。纲引则牵新搭旧。课款则分征统支。系属致弊之由。现据该抚查明实在情形。设法清厘。该省盐政。改归巡抚兼管。帅承瀛任之初。当趁此时。将从前挪移冒混情弊。逐款查明。核实办理。不可草率从事。致有隐漏。此后裁减浮费。划明款目。督率各该商认真办运。务令年清年款。勿得仍前拖延牵混。以期鹾政日有起色。将此谕令知之。钦此。仰见我　　皇上整饬鹾纲。清厘引课之至意。臣荷蒙　　畀任。力图报称。断不敢草率从事。以致稍有疏漏。兹督同藩臬运司。及委员等。将盐库正杂款目。及商引商捐等项。按照各纲科则。并历年收支细数。详析核对。自嘉庆十五年十一月。前抚臣蒋攸铦等清查之后起。截至臣到任止。应存正课余价等银八十一万七千一百余两。核与报部春拨册数相符。此外报部之帑本公息各杂。及商捐商用之项。亦应存银一百三十四万二千三百余两。而核之历年支放各数。已垫出银二百十四万五千三百三十两。查有庚辰纲以前积引未完盐规本费及书院膏火各款银三十三万六千四百余两。一俟引目销完。即可收归原额。又有各商名下。应追未缴及变缴未完各款银七万八千六百余两。以上二款。共应抵补前项垫出银四十一万五千余两。实垫银一百七十三万三百两有零。与前盐政臣广泰。上年具奏垫银一百六十余万两。提前归补之数。尚不甚远。臣查嘉庆十五年间。前抚臣蒋攸铦等清查盐库。其时垫缺银数。仅止五十五万余两。乃自十六年至今。甫经十载。而所垫之。何增至一百七十余万两之多。难保无挪移弊混情事。因复将垫出银两。逐款追查。其中尚无官吏侵亏之弊。惟缘迩年以来。引有壅滞。旧纲未毕。新纲即开。新旧套搭营销。不能以一纲之课。归一纲之用。而每年奏销。例有定限。但令各商赶完正课。即行题报全完。其随引带输之杂。及外用银两。因一纲引目。配运未完。不能照征足。兼自十五年至今。铳销引目两次。上年十一月间。前盐政臣广泰。覆将己卯秋冬庚辰春夏四季引目。七十三万余道。合为一纲。奏请分作五年洒带。又历次报捐河饷公需银数百万两。此项报捐银两。既须提前拨解。而铳销及洒带之引。又止完纳部。以致年例应用之项。动形绌乏。遇有紧待放。而本尚本征完。不得不于现在征存银内。无论正杂。通融动垫。以济急用。而商捐用之。亦系随引输存运库。每遇交办公事。奸商即借此为名。浮支冒领。始犹以正垫用杂。继且以正垫用商捐。年积一年。愈垫愈巨。臣抵任后。有甲商汪复太把持各所公事。迭被众商控告。当将汪复太革去甲商。饬交臬司查办。前经奏明在案。仍勒限于辛[已](己)壬午两年。照数缴清。其余各商应缴银两。亦即分限严追。倘逾限不完。另行核办。而汪复太冒滥尤多。再照例从重惩治。至四所甲商。本系正副八人。每年例支办公银三万余两。今已裁革四名。其公项应行减半支给之处。仍按年扣存运库。以备抵追缴之不足。俟该商等垫支银两。全数归还。再行酌减。尚有垫缺银一百二十万五千一百余两。

查照蒋攸铦旧案。及广泰原奏。饬商输补。此后按引带输。计五整纲。即可归补足额。俾帑项均归有着。而商力亦不致过疲。惟是垫出银两。虽有追缴及输补两项。可以抵归本。究属缓不济急。本年正月间。接准部行。于报存春拨银内。拨解甘肃饷银三十八万两。

时因存既少。而饷需又难刻延。即以臣到任后所征应入秋拨之银。照数凑解。是拨册尚未到部。而征银已非实贮。势必于秋拨到时。又须移后补前。则既不能划清纲分。而支垫仍然牵混。亦非核实办理之道。现当扫除积习。欲得库清厘。必先严绝垫放。而　国家经费有常。未便因库贮支绌。遽请停拨。臣再四熟筹。惟有余价一项。系于嘉庆十四年议增。每年随同引目考核。不入奏销之内。与正课钱粮有间。现因商力转输不继。再行具折奏恳　　圣恩。免其输缴。仰恳　　皇上天恩。敕下部臣。将前项余价银七十三万一千余两。一并暂缓拨解。俟本追补足数。即行咨部听拨。庶一支一放。针孔相符。将来牵搭之弊可期净绝。臣又查库垫缺之故。固由于纲引之滞销。实则因浮费过多。成本较重。以致商人转运不前。臣以巡抚兼管盐政。一切用项杂费。较之专设盐政。大可节省。现将商捐商用各款。分别缓急。或全行删汰。或酌量减。所有各商随引输完之外。臣初到时。已为每引减去银二钱五分五厘。今复通盘核算。每引又可减去银四钱有余。加以每年应输余价。奏恳　　恩免。如蒙　　俞允。每引又可减去银六钱七分。前后并计。可减至一两三钱六分零。通计每纲可节省银九十余万两。各商成本大可轻松。配运自然踊跃。臣再随时严饬场县。杜绝私煎。缉挐私贩。使官盐略无壅滞。则纲引渐可挽正。课项日见充盈。至于运库收支数目。向系分征收。并支放。因之以甲垫乙。搭旧牵新。正杂既已混淆。动支遂无限制。兹饬运司。分纲分。详开册档。俾出入之数。了如指掌。凡遇支解银两。由司具详。声明何款动支。如本无银。即停支给。或有万不得已。必当循例动垫之项。亦止以外存银垫发内。不准以内垫给外。仍俟本收回。即行归补。以昭慎重。如此。则浮费既节。库亦分。自此年清年额。可期经久无弊。而鹾务日有起色矣。其现在应行更定各事宜。妥议章程十条。臣谨因时制宜。详慎核议。以节用除弊为先。以裕课商为本。定官制以专职守。分库以重度支。挽正纲分而年额自清。杜绝私源而官引自畅。总期事可经久。行有实效。以仰副　　圣主肃清鹾政之至意。

　　上督院论江西盐务书　
沈起元

盖建昌一府。三面接壤闽疆。而尤甚于杉关一路。关内为闽之光泽。外为建之新城。私贩由闽而出。至石峡下船。布散南城南丰。直走抚州。由许湾分入临川宜黄乐安。侵攘淮盐口岸甚大。故建昌一府。实关江西全省盐政也。顾整顿之道。必须暂减官价。以闽私极贱。若官盐太贵。小民贪贱。奸贩趋利。何以使之帖服。乃淮盐成本既重。减价亏本。又何以支。故本道初见。以为必仿江南池太之例。专商办运。通纲贴费。而后可图整顿。盖譬若公共之所。即一堂一室。必致颓废。专据之方。则门户藩篱。必加整葺。此专商之善也。且苟非通纲贴费。则减价有成本。设卡多杂费。谁能独任以卫全省。若洒派通纲。则淮南一百二十余万引。每引一分。即得一万二千。每引一分五厘。即得二万。在纲商为众擎易举。此议似谓可行。曾经具详。而未蒙允许。乃不得已而论省。商以口岸大局。责以认运大义。按照建郡旧额七千五百引。每月三万包。饬商运至建府。设店销卖。减价每包一钱。而一面审议设卡。俱经陆续具详。其最要者。则飞鸢石峡为杉关入口之冲。近亦饬县估造营房。召募巡丁。移营拨兵在案。然而商力实有不继。官盐实有未敷者。不敢不悉陈之。查淮盐运至江省。合成本。每包一钱二分有零。今运建之盐。每包一钱。计一岁三十六万包。须亏本七千余金。而设卡设巡之费。与运脚店租之费在外。几及一万二三千金。商本不支。既已宜。而此七千五百引定额。又不足一郡五县之民食。闻昔年建郡营销之时。曾年销至三四万引。江省本系融销。苟利之所在。谁不乐赴。今以亏本之地。势不能于应销额引之外。更责以多运。而官盐不敷。则私盐何由尽绝。半官半私。终无清理之术。若蒙饬扬商公议。照池太之例。专商办运。通纲贴费。而更加拨官引。则建昌一郡。方可整顿。于江西口岸。所裨不小。顾本道更有者。天下盐课。莫重于两淮。每引正课六钱七分五厘。各省所同。而淮商杂派钱粮。重以归公之项。至今日而每引二两有余矣。加以锅价场本水脚关税引费等项。约每引六两有余。视他省二三倍。成本既重。盐价不得不昂。是以北接长芦口岸。则为长芦所侵。南接粤盐口岸。则为粤盐所侵。其与浙盐闽盐口岸接壤。亦复如是。况浙盐近奉　　恩旨加觔。闽盐盐本。从无杂费。尤为本轻。轻重悬殊。民情难禁。必然之势也。独两楚地方。邻私隔远。接川境而川盐亦贵。接粤境而粤盐素贵。方且偷食淮盐。故虽稍昂其价。而官引不壅。民亦相安。是以扬商业于广远。至江西三面受私。势不能过昂。而私盐又不能清。扬商于是畏运。江西常额。年年不足。夫既为扬商认销之地。既不容邻境侵越。又岂容以无利。遂置而不顾。责之以按额运赴。理所宜尔。乃在扬商运江之盐方称利薄。而在江西。百姓犹以食官为贵。彼以同为　朝廷赤子。四封之外。尽食贱盐。而我独贵。偷食邻私。则罹法网。岂能无憾于中。纵之则官盐壅滞。严之则情有可悯。是江西盐务。必得大人别酌办理之法。使之成本稍轻。盐觔充裕。则尤为根本之计也。

　　请均盐引疏湖广通志　
江蘩

我　　皇上忧民若[已](己)。事无大小。凡关系民生者。无不委曲周至。即如盐政一事。屡经诸臣之题请。仰见我　　皇上曲加轸恤。所以惠商裕民者。至详且悉矣。独是盐引一项。额数尚有未均者。臣请为　　皇上陈之。从来田赋之广狭。由于户口之多寡。而户口之多寡。即关盐引之疏滞。大抵然也。臣见历年来直省各官。以未完盐引。迭受参罚。在州县官身任地方之责。盐引关系考成。岂不力加征催。而疏销无术。积困难纾。则以均平之法有未行也。即以豫省之河南一府言之。洛阳县地粮五万四千三百七十两零。销引则四千六百六十张零。灵宝县粮四万四千四百八十两零。销引则五千四百八十张零。一则粮多而引少。一则粮少而引多。偃师县人丁一万六百有零。销引则二千六百三十张零。登封县人丁一万三千八百零。销引则三千五十张零。灵宝县人丁一万三千八百六十零。销引则五千四百八十张零。一则丁多而引少。一则丁少而引多也。州县以额定之引张。刻期报完。以副考成。在丁粮多者。人烟稠密。买销亦易。引缴而小民不累。唯丁粮俱少之州县。村落邱墟。销引无计。一岁之考成立至。上官之差提频加。追之商而商困。追之民而民贫。时穷势迫。不得已或按户销食。计口派银。究之压欠难清。民受敲扑之累。而官终罹参罚之苦矣。虽盐引未完。参后有邻近州县。通融带销之例。然既参之后。州县之降革犹小。未参之前。小民之比累实深。与其参后而议通融。不如均平而免题请也。臣向任河南府灵宝知县时。深知受累情由。夫一府如此。则他府可知。一省如此。则他省可知。以臣愚见。莫若取州县受累之引张。加之引张不累之州县。量行增减。其不累民者。不得妄议更张。仍以各府原定之引额。归之各府属。在他府者。不得妄行越派。如此。则弊窦清而官民均无苦累矣。往者行盐州县。目击民艰。据实详请。而盐臣以差期无几。往返驳查。遂至因循。合无　　敕令查访精详。秉公均派。数月之内。酌夺题请。永为定额。无负　　皇上简任至意。则一转移通变间。而下无累于商民。上有裨于　国赋。即有司亦可告无罪于考成矣。推之而盐差诸臣。州县有受偏苦之累者。皆得据实入告。如州县有指称增减引张。科累小民者。许盐臣即指名题参。否则治盐臣以失察之罪。则敷天共戴　　皇仁矣。

　　上督院赵公论淮盐书　
沈起元

查江西盐政。年来惟患商人贪运楚省。而运江颇少。每不足二十五万六千有奇之岁额。本年春夏遂有缺盐之患。扬商向来有江广融销之例。故得任其择利而趋。不思民食所关。该商既认销口岸。岂容置而不顾。入秋以来。颇能接运。地方已免淡食之虞。将来惟祈宪台严饬扬商。务必按额发运。使官运接济。其缉私督销之责。自在本道。严饬有司。实力整顿也。近见朱公条陈各。想见庙堂之上。方有意整饬盐政。以本道愚见。凡事从本原上澄清。则末流自易于清理。淮商完课三百万两。关　国计者为最大。而各处盐本。莫重于淮盐。故淮盐口岸所至。北接芦盐。则为芦盐所侵。南接粤盐。则为粤盐所侵。西接浙盐。则为浙盐所侵。皆以此三路之盐多贱于淮盐。愚民贪利。骛贱而舍贵。乃人情之常。则虽严禁。而犯者接踵也。而淮盐之贵。则以成本之独重于各场。亦非该商故为高之过。如正课之外。有织造银两。有铜觔银两。有开河银两。有义仓银两。屡屡加派。日重日深。然此犹曰公事公捐。取之有名。至如近来因清查之故。各衙门陋规使费。本属向来积弊。当年查出。自宜汰革。而乃按数归公。既大失政体。且昔年之可以九折八折。市物馈送。而犹有或收或不收者。今转为足平纹色矣。且在大员必无私行再取之理。而此下厅佐等员。岂能别无交际。其为病商孰甚。即如本道衙门引费一项。乃当年墨吏之私赃。今为解部之正项。本道每当兑收之际。不胜为之叹息。所以盐本日重。盐价日昂。而食私者如蝇之附膻而不可禁也。前座主陈副宪条陈。惜为部议略过。今承朱公条陈之际。必宜将种种归公之项尽请蠲除。于　　圣治有光不小。于盐政有裨匪细。本既轻。盐价自贱。于民间日用亦大有关系矣。

　　论渔户私盐状　
张甄陶

现审冯有贵张洪业私盐一案。察其端由。颇堪悯恻。而又于盐政有所关系。谨冒昧直陈。查私盐壅引。妨课科断不轻。然必其人实系不事生业。贩私场。透越关津。乃得以此坐之。今冯有贵系香山县印船渔户。历年于埠售盐。据簿。十二年。交盐价一百四十余两。十三年。交盐价九十二两。十四年。以鱼少失利。拖价未交。现欠总埠盐斤七十余两。已交者账簿可凭。未清者埠丁可据。夫以腌鱼一渔户。每岁与总埠交关百金数十金。亦不少矣。今乃以盐斤余溢。年月参差。坐以杖徒。虽按例何辞。而揆情非允。至张洪业则受雇捕鱼。既于新会埠自领盐票。又向贫难妇民零星售易。惟利是图。罪无可贷。但实与私枭巨贩不同。且若将有票渔船。以票盐少差。即作私盐定拟。于粤省利弊所关甚大。盖粤省本属海疆。在在迫连坞。沿海人民。盈千累万。别无餬口。相率贩私。虽使商鞅行法。韩非制刑。日戮一人。其势不止。前人苦心调剂。因地制宜。将沿海各埠印卖盐票。名曰干标。相沿已久。虽其中埠商定标售利。渔船借票夹私。积弊多端。其实乃两利俱存。商民藉是交持。以立于不败。其弊可知而不可去也。盖沿海地方。既已私盐充斥。而各邑部定原价。又属过昂。即如香邑三场盐。每斤不过二厘。而在埠每斤八厘。已浮三倍。各邑之价又甚于香。于是民闲利于食私。每有私盐入乡。不但销售。反为袒庇。附城之民。稍知畏法。穷乡下里。比屋累累。非文示鞭笞。所能易俗。而沿户派盐。又干严例。商之课饷。安所取资。于是设此印票。通融售卖。或按额实买。盐价两清。或标领十分。盐仅一二。又或但售空标。以作护身。先纳票钱。后清标价。商家赖之。不无所补。既免巡丁工费。又省告讼纷纭。课饷藉以完输。私家亦分微润。此商不得不卖标之故也。至于渔民。以海为家。一出港门。动逾数月。鱼虾旺销。全凭风信。若必从盐埠买盐。载之以往。则鱼未入网。盐已透风。潮浸卤销。半归乌有。若待举网得鱼。满载而归。然后赴埠买盐。其鱼已成腐馁。况一尾之鱼。辄需斤余之盐。尽以官价相售。利微无所得食。惟有未出港口。先上干标。海中捞有鱼鲜。即于盐场售腌。价贱盐多。腌必耐久。载之入港。货亦易售。时或久阴积雨。风信错乖。鱼虾绝港难寻。米粮又将垂尽。则即将此干标影射。运贩盐场。辗转私卖。虽其私售于。罪有何逃。而先已输价于商。情亦堪悯。此渔船不得不卖标之故也。夫海疆私贩累累。何曾弋获。惟有标盐互异。接踵呈官。一缘渔船随风飘入傍界。非其所属。盘诘滋生。又果属真枭。成持械。巡兵放行。安敢诘难。惟此渔民。易于欺压。愚民倚标不服。往往被拘。若不将此情形默加操纵。恐将来渔户。只向洋中买放。不于埠内售标。沿海诸埠。立见其败。实非商人之福。又若因干标不售。另行设法。不独积重难返。无济于事。即使沿江把截。逐搜查。不过内地少一私贩。外洋多一强盗。更非地方之福。现在生齿浩繁。谋生路仄。即如前日香山渔船。不过至老万山。便为极远。今乃出至老万山外二百里瓮山鞋山诸岛。尚有空载而还者。沿海民渔。多属贫迫。若又峻法以蹙之。何所不为。故曰买标卖标。乃两利俱存。商民交持。以立于不败。其弊可知而不可去也。卑职不敢擅自更改。亦不敢壅其苦情。倘蒙垂察。将沿海商民。胥受覆焘之恩。非徒此区区数犯而已。

　　吉兰泰盐池客难研经室文集　
阮元

予之奏改吉兰泰盐为任商自运自售。不定盐额。而止水运于皇甫川。增河东盐课八万余引也。客有难者曰。曷为税榷乎。余曰。税若不定额耶。则与余所改不定引额无异。定额耶。谁其补所亏也。且新设各官皆盐官。而改为税。则当改铸监督印。改名不改实。可勿更张矣。客曰。近年吉盐为内地商民之累。曷绝之。而以此盐课归地丁也。余曰。吉盐累商及民者。赔课洒派也。今[已](己)请弛之。曷累焉。昔河东盐课归地丁为课数。始自　国初故可也。今吉盐之课。始增于嘉庆十一年。若归地丁。是加赋始吾　　君。曷可也。客曰。有议以盐池赐还藩王。示不屑有之者。似得体也。余曰。阿拉善部在河套西。即古贺兰山。康熙初。多罗礼无所归。　　　圣祖仁皇帝赐以此土。孳游牧者百余年矣。吉兰泰乃其部之盐池。阿拉善王玛哈巴拉。任回民马君选等。贩盐侵潞淮。　　皇上执回民罪之宜也。玛哈巴拉惧而献其地。　　皇上收之。使商运之。亦宜也。今曷为与之。且与之亦当曰再赏之。不当曰还之。客曰。吉盐不至晋二年矣。民未闻淡食。有议封禁之勿水运之者是也。曷使内运焉。余曰。吉盐性重味佳。腌物能久。利酱菹。苟不贵。民甚利之。若内运可以平潞盐土盐鄂尔多斯盐之价。藩民及塞外贫民。赖为生计者数万人。曷绝之。客曰。既不可绝。而今以皇甫川为止。是绝其半矣。余曰藩民不可使之太富。亦不可使之太贫。太贫则不安。太富亦不安。今半绝之。所以权衡使适中也。且皇甫川一大使耳。能全绝私船乎。皇甫川距河东引地六百里。一二年后。河东私盐必侵而北。皇甫川私盐必侵而南。两侵则两为平准焉。民食裕而市价贱矣。譬如南北二家之田。中隔闲地六亩。岁既久。南者必稼而北。北者必稼而南。两私则必争。争则官治之。并闲田失之矣。客曰。河东商曷肯增引也。余曰。吉盐二年不至晋。河东之行无引之盐必多。特无实据耳。然不敢久。久则惧或发之。余之许其增引。知其实有可增也。余之请止吉盐于皇甫川。阴制藩部太富之计。非为河东增引计也。客曰。河东道但请禁水运。商人以增引兼请何也。余曰。此道官与商同气也。水运当禁自禁之。不在增引不增引。商引当增则增之。不在水运不水运。若终固挟而求焉。余将劾而请逮治之矣。商知余之不可要。乃终请增引而不敢言禁水运也。客曰唯唯。

　　盐井记　
温瑞柏

有人即有养。有养即有食。毛血并食。食未知味。烹饪调味。味多取咸。咸资盐。盐资水。水先天而生。后天而定。伏行地。溢泄海。中土十八省。不皆近海。无弗食盐。煮海外。煮池于秦。煮井于滇蜀。是未生人。先生水。大造爱人豫且周。前圣养人公而溥。人于天地。故称三才。然煮海易。煮井难。煮滇井易。煮蜀井难。难凿井。难及泉。难汲泉。泉汲难在设锅。锅设难在置车。及泉井漏补难。已汲井枯废难。枯废家破。漏补锅停。锅可隔山。漕须附井。漕坐石及锅坐。井可高冈。车行平土。车行铁及井行篾。凿井以水。汲泉以竹。竹木齐等。汲凿咸宜。其木上缚绳。下包铁。铁衔泥。泥尽泉起。木尽绳提。绳绳代木。凿凿靡已。数十丈有之。百丈有之。不及泉亦有之。井既成。车先立。车运竹。竹去节。一竹不足。二竹相续。上张口。下翕皮。钧皮放水。塞皮汲泉。车筒相接。接以篾。或以绠。绠架活梁。梁承四柱。梁动分左右。篾动分放收。篾随车转。车尾牛行。牛有顺逆。车有缓急。顺放筒。入井急。逆收筒。出井缓。驾牛以轭。起泉以梆。梆听敲声轻重。牛知脱轭去。水得一筒。车行几晷。牛更几头。人岂两手。其人有司井司牛司车司篾司梆司漕司司锅司火司饭司草。又有医工井工铁匠木匠。其声有人声牛声车声梆声放漕声流声汤沸声火扬声铲锅声破篾声打铁声锯木声。其气有人气牛气泡沸气煤气。气上冒。声四起。于是非战而嚣贯耳。不雨而黑云遮天。一井如此。千井若何。一时如此。四时若何。于是同地之井。盐分黑白。于是同井之泉。时异清红。曰锅●盐坚白。曰水花盐软清。清味咸。泉喜旺。红味淡。泉恶衰。衰者一锅盐。合煮数井泉不足。旺者一井泉。分煮数锅盐有余。于是锅多于井。井称上。锅亦上。知泉旺。井多于锅。锅称下。井亦下。知泉衰。衰旺因地因时。且因人。征输由例。又由吏。更由官。于是蜀境分野。若州若县若厅若所若屯若藏若土司长官司。计一百三十有九。产盐者三之一。不产者三之二。于是有坐商有行商。有陆引有水引。猓蛮并赖。黔楚两需。普其利。无不利。专其利。有不利。大造如私。生何济。酌盈虚。均出入。憾平人已。权望商人。且盐时湿时干。能坚能腐。予味夺味。化痰生痰。卤缩肠。炒易性。熊食盐身死。鼠食盐身轻。鸽食盐卵充。蛊食盐腹胀。松潘食青盐。颏包结。薄味味加长。厚食食得癖。物性测者难。用者当惕惕。

　　四川盐课疏康熙十一年　
张德地

为恭报盐课盐税银两等事。奉部行查议。川省大引一。随即备移盐法道查议去后。今据夔州府回称。查万云宁大有井四县。俱属新经开淘。所产之盐无几。即今日所出盐斤。尚不足本地易食之用。以四邑些须之盐。何堪举行大引。即有引亦无多盐可填。更无处可卖。及查各县旧制。原无大引行盐之规。似难轻议举行。又据潼川州回称。查得盐引之设。必地方全盛。行盐既多。盐课繁溢。恐有私贩纵横。　国课短少。故非盐引不足以督考成。别殿最。今蜀省户口寥寥。非期之百余年之后。断无生聚骤蕃之理。况盐井尽为贼填。开淘原复不易。祇此小票。听民自领自卖。颇为简便。若额定每州每县行盐若干。派引几许。反致行盐无民。岁课有亏。其大引自应俟地方蕃庶之日。再为领颁。又据犍为县回称。节年俱小贩行盐。或借本。或合本。不过数百斤而已。俱讨小票。负运驼载。取其就便。本少利捷。以省雇船雇夫之费。是民之朝夕养命者。恃有小票。且小票招商。节年奉行之数。尚已难销。兹欲行大引。恐大引未行。而小票亦停。所误盐税民生不少。又据阆中县回称。查得盐政关乎　国课。务在通商便民。因时制宜。然后行之经久。可以无滞。查行大引之例。前因时势难行。遂议通便之法。大商每票五十包。小贩填盐四包。每包额定税银六分八厘一毫。不拘大商小贩。通行无滞。裕　国通商。法尽善也。蜀省川北。人民稀少。食盐无多。且产盐之井。又仅存昔之什一。若复部颁大引。必至商民交困。殊非长久之计也。合无仍照见行引票。俟人民繁衍之日。再请部引。庶上不亏课。下不病商。通行经久。而可以无滞矣。又据彭水县回称。郁山镇所产之盐。原听思南婺川黔江酉阳各土司商贩。零星易卖。或一二十斤。或三五十斤。多则不过一百斤。况系南北东西之人。焉得久住井场。以待合引贸易。前奉颁盐票河引一张。载盐五十包。旱引一张。载盐四包。商贩始得称便。通行无滞。若举行部颁大引。则郁山零星小贩。坐守经月。难合一引。必至病商损税。恐非良策。又据忠州申称。有盐必有引。载在鹾政。天下遵行。罔敢违越。但查得各省盐引州县。俱载额数。课则办之商。引则缴之官。按其完欠。以为考成。此卑职两任县令时所深知者。至于忠州虽有盐井二处。水既不佳。产亦无几。户各照人丁岁纳课银。自汉唐宋以迄元明。从无纳课之外。又行大引之法。井竖碑志。凿凿可凭者。若谓稽核考成。则岁课完欠。即有司之殿最矣。盐商不至。引万难行。川省近以小票行盐。原因各处人民稀少。商贩零星。实属便民至计。但部行以考成无稽。遂有颁行大引之议。　国家创制。损益因时。似原不必拘泥成规也等情到道。除龙遵马三府。泸眉雅四州。原不产盐外。臣看得大引之设。原蒙内部为普天率土。裕　国通商。剔弊而专考成之善策也。但省分有凋残繁庶之不同。故大引有可行不可行之异。今揆情度理。大引有万难行者二。有不必行者一。历年商贩。本少力微。所贩盐斤。多则不过数百斤。少仅数十斤耳。今欲举行大引。查旧例每张必盈二万三千斤之数。非穷年经月。何能得多商凑集。合一大引之数。此必不能行者一也。又川省产盐地方。辽阔零星。俱系深山峻岭。即滨江通水道者。不过五六处。其它尽陆行背负。若必欲举行大引。则二万三千斤之盐。非二三百人不能运动。此必不能行者二也。再查川省之井。尽为寇逆填塞。开凿万难。此日之蠢民。不过单夫只妇。即尽力经营。不但煎烧有限。且以所出者半供衣食。半供纳课。较之他省晒海煎池。不及百万中之毫末。若举行大引。又安能骤得二万三千斤盈足之户以给之乎。此不必行者一也。历年小票行盐。久经额有税课。一旦变为大引。商畏难不前。是本欲增税。而不免反至于亏税也。盐政为国课重务。引票为盐法纪纲。但地方有荒熟。故立法有经权。目前川中。既无昔时蕃盛。户亦无凑集烟民。是以因时通变。填给水陆小票。以便通其商。今若骤改大引。不惟零星小贩。既无一引之资。即寥寥户。又无一引之货。势必商俱困。而课税交亏。至于稽核考成。则递年开淘井眼。与行票收税。按年俱有册报。而拨充兵饷。亦年终皆有奏销。是稽核考成。又不在大引之设与不设也。伏乞　　皇上睿鉴。敕部议覆施行。

　　论川盐三省边防备览　
严如熤

四川之货殖。最巨者为盐。川北之南部西充射洪乐至蓬溪。川南之犍为富顺荣县资州井研。川东之定州云阳开县大宁彭水。川西之简州。上川南之盐源。州县着名产盐者。二十余处。而地出咸水。可以熬盐。闾阎私井不外卖者。不在此数。大盐厂如犍富等县。户佣作商贩各项。每厂之人。以数十万计。即沿边之大宁开县等厂。众亦以万计。户煮盐。煤户柴行供井用。商行引张。小行贩肩挑贸易。或出赀本取利。或自食其力。各营生计。无所谓事端也。自商贩相争。商占行消口岸。贩趋透漏径路。利之所在。走险如鹜。此拦彼拒。边徼多一防维矣。

大宁盐运至谭家墩。巫山盐运至巴雾河。奉节盐运至茨竹沟发卖。鹤长乐盐。则运至各该地发卖。白龙泉之水。较温汤云安清而更咸。无挽曳之劳。泉水四季皆旺。无泄渗之苦。逼近老林。薪柴甚便。近年来谭家墩口。出有煤洞。煤载小舟。顺流而下。更为便当。天不爱宝。养活无数生命。故大宁商人不须大有工本。亦能开设也。惟巫山奉节。例消云安之盐。则云安之相近者。民食尚多。而鹤长乐商人营销。运本颇艰。只就本处营销。未免有滞积之虞。陜西平利安康盐课归地丁。房竹兴归山内。重冈迭巘。官盐运行不至。山民之肩挑背负。赴厂买盐者。冬春之间。日常数千人。厂中旧例。每盐一背。给商引钱六十文。引课不亏。而无拦截拒捕之事。则法之变而得宜者也。

川中产盐最盛之区。额设井固多。私井亦数倍于官。各井之盐。旧有本地商引配销。盐贩一项。贫民自食其力。赴井挑负。于就近州县地方。零星发卖。从前商人。各照定地营销。即有盐贩卖私。与商引无损。不致争竞。自增引改配之后。始有打盐店结伙拒捕等案。而川东尤甚。嘉庆十九年夏间。广元宁羌几酿事端。改配之议。因川北井枯课亏。改配代销。名曰通融调剂。嗣即援以为例。各州县旧额。本地之商。殷实者少。大半皆西商租引代销。认给引课。然后察地方之光景。改配引张之多寡。本商贪得引利。西商之增引。于彼无涉。所配盐觔。不特浮于定额。且有重照两三次之弊。大概增引之地。皆属水次。以便船载。如重庆以下。水次之江北长寿涪州酆都石砫忠州。皆增有引张。就数厅州县本地而论。未必能销加增之引。不过藉在水次引盐。船载而下。可由川江达荆宜。或由石砫至施南永顺。各路售销耳。至私贩所卖之盐。距各厂近者。固买自户。其途路或相隔数百里。决不能从各挑负而来。不过就近州县盐店。贩买转易。是盐贩所卖。仍系商人私盐。论其事。系此邑买引之商。与彼邑买商盐之贩争利。乃商人改配之利既多。各欲自顾口岸。即以别县贩子挑至者为私盐。设立巡丁。遇零星盐贩。捕拏到官。辄以私贩充斥。阻滞官引为词。地方官课税为重。不得不为禁止。盐贩怀怨于商。遂有打盐店之事。又虑巡丁捕拏。因之结伙成而行。是贩子日聚日多。肆无忌惮。实商人激之使然也。商人如果照原引定地配盐。则禁私尚为有词。今商人未免挟私。而专欲禁贩。是以燕伐燕矣。所患者盐贩为商人逼迫。既已结伙而行。时存格之心。若再加之严法。结怨愈深。势必拒捕酿成事端。各州县皆有贩子。其中无赖恶少不少。或竟激而蜂起。必先扰害地方。商人弃资本有限。而百姓之受害其大。其关于边防者非浅鲜也。

大利所在。害常伏焉。陜西南山。利在木铁各厂。患在停工歇业。十八年岐郿之厢匪。其显征也。然木铁厂之众。通计不过数万而已。非如川中盐厂。匠作转运各色之人。至不可纪计也。海滨煎盐。取薪草荡。蜀井开近山林。有煤有火出自井。其煎熬视海盐为易。潞盐风过而扫。蒙盐水中自捞。其成盐亦易。而西北陆运以肩挑。以骡驼。行数百里千余里。而费不赀。川盐则处处运以舟。淮盐亦以舟运。而泝流而上。不如川运顺流而下之便当。工本运脚。既较省于海盐。故其价常贱。而消售其易。消售既易。业盐之人愈繁。川中沃饶。为各省流徙之所聚。其它陆路来者无论已。即大江拉把手。每岁逗川中者。不下十余万人。岁增一岁。人众不可纪计。岂山中垦荒。平畴佣工。所能存活。幸井亦岁盛一岁。所用匠作转运人夫。实繁有徒。转徙逗之众。得食其力。不至流而为匪。故川中近年边腹地之安靖。得力于盐井之盛为多也。但私贩既干例禁。赚销尤功令所严。将来消盐之地隘。盐积于无用。则井渐次歇业。而此藉盐营生。不可纪计之人。将何所安措。井盛则私贩之患生。井[](宠)衰而歇业之患大。是他省之为引课计者。专在盐利。川省之为商贩虑者。尤在边防。通筹合计。俾利存而害不生。殊非易易矣。

　　粤东盐政议　
彭釪

语曰法立弊生。无不弊者法也。患乎承法者矜革弊之名。而无益于法。尤患于救法者贻法外之弊。而徒有其名。盐弊之甚也。莫粤若。请先言其弊。次言革弊。而后析言久而无弊之议可乎。顷者场埠诸利。皆强有力者擅而专之。近虽檄召里排承贩。嗟乎。安得有真里排承之哉。即更改埠商。亦不过为鹾盐开利孔耳。重赀营埠。昂直求偿。私贩安得不多。盐饷安得不缺。所谓矜革弊之名而无益于法者此也。粤盐岁饷二十六万有奇。今缺且半。则病在饷。往时盐直。曾不及今之十一。今法日苛。直日昂。则病在民。折海之后。地少则盐田日少。田少则丁又少。而食盐者不加少也。强有力者持之。而皆借粤贾为名。则病在水客。粤引盐行于府若州者。三十有三。潮贾由三河。东扺闽汀。广商自南雄。北连赣吉。一自梧桂西洎衡永。而转运于北。一自乐昌北至宜郴。一自连州白牛桥北。径临武而迤延于西。今行引盐贾。率皆营棍奸人。则病在商。所谓贻法外之弊而徒有其名者此也。大弊一至于此。而欲使饷不必歉而顿增。直不必昂而顿减。水客商人不必困而顿舒。则惟是督抚大吏。严着为令。不复瞻徇。凡盐商盐贾。敢有杂营弁子弟亲戚。诈称同伙以滋盐者。死无赦。度几牢弊永革。鹾政肃清。裕国便民。莫大于此。至于久而无弊。则盐埠之疆界宜弛也。盐商之名目宜去也。每岁埠有定数。每埠饷有定额。故商人得以操独市之利。任意低昂。而民间因以食重价之盐。莫从告诉。徒苦于民。无益于国。若使各县埠饷。计日起科。在每丁不过岁输豪米。而商自不困。饷自不亏。价自不腾。盐自不滞。县令考成。盐饷与秋粮。一视同重。行之于粤。固可永永无弊者也。至于出岭之盐。则仍照常告引。盐有定额。商无定名。视今日之输于公帑者一。而中饱于吏之手者百。则大相径庭矣。抑更有不可不讲者。隆万以来。西省专衡永之利。而禁韶盐不输平石。连盐不输白牛。东人饷亏。楚人艰食。此万万宜通者也。潮盐入汀。地邻赣吉。于是潮人觊江右之利。而与雄商争衡于岭北。夫汀盐行则南盐阻。南盐阻则税盐亏。此万万宜塞者也。是或一得之见也。

　　陈粤省盐法疏雍正元年　
广东总督杨琳

奉　　上谕盐务归地方官办理。不用商人销运。可行与否。着该督抚商酌具奏。钦此。臣等公同细加商议。查广东盐法。除琼州一府。遍地产盐。向系就丁征课。不设引目外。其余各府产盐地方。所产之盐。则系于广东广西二省。江西之南赣二府。福建之汀州一府。湖南之嘉桂八州县。共计一百六十余处营销。每年课饷。共征银五十万两零。向来设商行盐。有场商埠商之分。场商养收盐。卖于埠商。埠商纳课买盐。营销各地。前因场商无力养。不能收盐。埠商无盐可运。不能完饷。以致积欠九十一万余两。自五十六年。御史常保题请发帑收盐。臣杨琳议请捆征旧欠。近年课饷未缺。旧欠亦渐次带完矣。再查福建新定盐法。将盐院衙门各官。及商人。尽行裁革。盐课均摊各场。交与州县官照数收纳。平买平卖。殊觉简捷。但广东与福建相较。地方远近。课饷多寡。大相悬殊。福建除台湾一府外。其行盐止七府一州。地方原属无几。且于盐场相隔不远。课饷仅止九万余两。就场摊征。委员平卖。尚属可行。若广东行盐一百六十余州县。场盐必由海船运至内河。再从水陆分运。其间州县离场地远者。二三千里不等。盘费脚价。多于正课。若着各地方官。赴场纳课运盐。州县官不谙盐务者。必委之家人衙役。将盐运至地头。非一任家人衙役。设铺分卖。中饱花费。即分发里地。按户勒派。且州县官纳课运盐。不能自备赀本。势必挪动地丁钱粮。盐觔之销售难定。州县官之事故交代不一。恐盐课未必能完。而地丁之亏空日多。似未便交与地方官行运。如听一应贸易人等。赴场上纳课饷。任其择地运销。则易销之地。人争趋之。难销之地。粒盐不至。民食大缺。课饷无出。而私贩任意透越。竟难稽查。似又未便听一应贸易人等自营销卖。再两广额定引目。六十万余道。内查广东有二十余州县。断难完销。福建汀州八县。止长汀一县。可以兼销。其余七县。或销至六七分四五分而止。约计每年必有十余万道引目。不能销完。即空悬课饷四五万两。除旧欠九十一万余两。已归捆征。引未营销。送部截毁外。尚有商人历年[已](己)经完饷。而盐未运销者。共引目八十余万道。计垫完课银六十余万两。其商人顾其埠业。年压一年。尚图运销归本。垫完课饷。若地方官去不定。贸易人行止自由。势难作通融久长之计。查课饷每年五十余万。所关匪细。商人近年课饷全完。旧欠赔足。尚属急公。今于旧欠将完之际。尽行裁革。似觉可悯。臣等细加商酌。广东盐务。课饷不缺。全在收盐充足。若听场商收盐。赀本不继。必难多收。应将场商停设。仍发帑委官监收。埠商仍。听其完课运盐。内有课饷难完。无人充商之地。则着落地方官。领盐运销。解价完课。更有引多壅积。地方有可以代销者。听其呈明代销。则国课不缺。商民咸获便利矣。

　　滇南盐政　
张泓

滇处天末。幅辽阔。而民户日增。食盐岁需三千六百余万。滇产盐者九井。岁止三千五百余万。尚不敷九十余万觔。沿边诸处。每有淡食之苦。自制军庆公福。抚军张公允随。奏请运买川盐一百万。以济昭通东川两府。又请运买粤盐二百万。以济广西广南两府。于是盐颇充溢。而各州县均有隳销之患焉。各户煎盐。从前柴木甚近。迩来日伐日远。柴价昂而盐本因之亦贵。户煎办拮据。难以养生。屡有拖欠逃逸之弊。余任黑井提举司时。制军硕公色。檄议通省盐觔章程。余因力陈户艰苦。必得加添薪本。脚户加价。以杜盗卖而裕公务。并陈明采买余盐之弊。九井中。惟黑井产盐最丰。白井次之。白井不患无卤。而柴难。黑井不患无柴。而卤少。

缘从前较煎之官。过为苛细。涓滴不余步。至加煎额盐一千零九十万。广往额一倍。然盐增而用薪亦增。薪益艰。户亏惫。不能自办。仰给薪本于上。价又仍旧额。是驱户以逋逃也。查历年卷案。可为各稍苏其力者。惟免采买余盐一策。前提举孙必荣。以户薪本不足。乃假采买余盐。以暗益薪本。其盐出沙露井。历未报明入额。井在河中。夏秋水涨卤解。必冬涸井露。方汲煎。各领卤及薪本。每盐百觔。银二两。较成本多银一两一钱。各欣然。既有卤可补额盐。复获银可助薪本。煎至次年三月井没始停。岁可获盐四十余万。名曰余盐。究非余也。余查实议详。与其明卖余盐。暗加薪本。不若免买余盐。明加薪本。年年报解。毋庸假借。以蹈欺隐。上官许之。惟每年所加之薪项无出。余复历陈各州县营销盐觔。每百觔可获羡余若干。若少分润。以苏力。似亦急公惠下之义。各宪嘉许。即饬余定之。余何敢避嫌怨。乃于州县羡余中。通计可获银五六万余两。拟扣存四万两。一增户之薪本。一加脚户之运价。其余存剩银两。仍为各州县运销店费。庶户脚夫获实用。而各州县亦未至拮据也。入于章程中。恭蒙奏　允。而黑井之煎办。至今有余力焉。

滇民食盐。各有界限。黑井供云南楚雄曲靖三府。安丰井琅井阿陋井安宁州安井。供澄江临安开化三府。按板井抱母井供元江普洱镇沅三府。白井供大理永昌鹤庆蒙化四府。云龙州井供顺宁府兼供永昌。丽江井五井弥沙井。供丽江府剑川州二处。维西中甸食口外沙盐。景东府食本地沙井盐。东川昭通二府食川盐。广西广南二府食粤盐。俱不敢紊。越界者以私论。然人畜食盐。其性各与水土相习。如浪穹素食云龙井盐。后改白井。则民食之胀。牛羊食之辄病死。民屡诉未许复。咸私买云龙井盐。官知之亦不禁也。余定章程。曾请改浪穹仍食云龙以便民。鹾使以白井盐多。少一县食盐。则盐无销处。未允行。

　　盐法隅说　
</div>
    <div class="pagination">
<a href="皇朝经世文编_page129.html">上一页</a><span>...</span><a href="皇朝经世文编_page125.html">125</a><a href="皇朝经世文编_page126.html">126</a><a href="皇朝经世文编_page127.html">127</a><a href="皇朝经世文编_page128.html">128</a><a href="皇朝经世文编_page129.html">129</a><span class="current-page">130</span><a href="皇朝经世文编_page131.html">131</a><a href="皇朝经世文编_page132.html">132</a><a href="皇朝经世文编_page133.html">133</a><a href="皇朝经世文编_page134.html">134</a><a href="皇朝经世文编_page135.html">135</a><span>...</span><a href="皇朝经世文编_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
