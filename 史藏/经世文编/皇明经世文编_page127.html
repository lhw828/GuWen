<!DOCTYPE html>
<html>
<head>
    <meta charset="UTF-8">
    <title>皇明经世文编 - 第 127 页/共 172 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明经世文编 - 第 127 页/共 172 页</h1>
    <div class="content">　　逋民尽数归顺疏【逋民善后】
　　题为逋民负固日久、仰布　天恩、尽数止帚顺、海岛悉平、永拔两镇祸本事、为照天下之患、养成者、甚于激成、平患之方、既乱者难于未乱、流寇之始不过如是若尔时抚按留心缉捕郡县加意招来何至酿成大乱今岛民潜住巳非一日、节年为害、尤非一端、始本负罪以迯生、后敢负险以怙势、每纠众驾船。潜赴登莱行刼。彼中奸民乘机为盗。莫可究诘。一害也。两镇逃军逃民、杀人亡命之徒、利其逓送、趋为渊丛、二害也、沿海居民、捕鱼为生、多被抢兑攵、甚至沉其人于海、而敓船以止帚、不敢赴官司告诉、三害也、朝鲜相去甚近、每刼其财物马匹、公然赴州县变卖、不敢缉捕、四害也、迯军半渡中流、尽夺行资而沉之海、在辽以逃伍行原籍清勾、在原籍不知生死、五害也、先议起发。未有一人敢至其地。敢交一言者。此起发之说。不可行也。后议两镇发兵夹剿。但彼以逸居岛内、我以劳趋海中、计岛三十余处非官兵万余不克。非巨舰数百不济。工费之多。粮饷之耗。固不可胜纪。即舟师近岛。彼岂肯束手就缚。且此辈习于潮汛。凿舟焚舟之事。惯习巳久。我军一挫。官船官兵俱止帚覆没。即使力能尽剿。但叛逆未甚。而玉石俱焚。上亏　朝廷好生之德。下伤数千无辜之命。此夹剿之说。不可行也。又谓止宜严加廵逻、来则防捕、去则勿追、不必与较、然各岛物产甚多、赡养极便、今盘住未久、处置巳难、若年复一年。转相依附。雄长一出。号召为乱。迩来羣盗号数十万延蔓十余年卒无大狡猾者出而主之真　圣朝之福也如御史周咏所言、浙直滔天之患、安保必无、况　圣明在上、威如雷霆、而使逋逃有众、南不属之山东、北不属之辽镇、可乎、但此辈盘据海洋。年深人众。治之过急。是促之使乱也。付之不问。是纵之为乱也。待其大乱而图之。其难有百倍于今日者矣。故揣时度势。必使尽数招回。方得永无后患。但其往抚也宣谕失机。则亵威而辱命。风帆不稳。则覆众而丧生。因选差都司苏承勋、入岛招谕、及行苑马寺卿朱奎、今代事佥事贺溱、廵察海道副使杨家相备倭都司姚天与、协力催督今不出数月、尽数招回、凡房屋井灶、及碾磨居食、所需之物、俱荡平无存、不加一刅、消数千里根据之忧、不戮一人、平数十年痈肿之患、伏乞勑下兵部查议、将各官分别升赏以劝有功、再照患每积小成大、谋当谨始虑终、登莱沿海诸岛、旧有州县奸民。始利辽人交易。继留辽人潜居。一人勾引数人。一岛蔓延数岛。两地官司。容隐推诿。坐视因循。养成厉阶。几致大乱。今虽荡平。若责成不专。禁缉不密。恐日复一日。又蹈前辙。臣等反复思善后之计。其议有四、一曰专责成查得登州都司、今改都司、金州守备、原为备倭防海而设。近倭寇绝迹。而岛民初平。似应不妨原务。悉令管辖诸岛。每当三月六月九月约日登舟。量带兵卒。徧诣各岛搜捕一次。每月委官搜捕一次。如有一人一家。在岛潜住。即擒拿到官。照谋叛未行。拟以重罪。如敢拒捕。许官兵登旹杀死勿论。如登莱人先在岛勾引。坐登州都司。辽东人逃至岛潜住。坐金州都司。仍将此项入　勑书以便遵守。其辽东苑马寺卿山东廵察海道副使、亦要时时稽考、各岛有无居人。分别功罪。岁终呈报两镇抚按。以凭举劾。庶各官不敢推诿。而岛民不敢逃匿。一曰严防守。金复两卫。地皆濒海。如石城广鹿长山诸岛。皆卫所额地。去山远者二十里、近者不十里、见有军余住种、纳办粮差、卫所官亦不时赴岛催征、与登莱远岛、不受官法者不同、除将岛民安插、各卫城堡外、内有男妇、不及一千、原系前项岛内、旧有田产亲族者、若一槩勒令登岸。恐居食俱无。相将就毙。合无将前三岛、各建公馆一所、移本卫官一员在内专住。如守堡官之例。编岛内旧军为保首。以新来者附之。凡征粮纳差。俱属本官钤束。本官俱听金州都司节制。但有犯及谋逃别岛者。拿送苑马寺拟罪。以绝再逃之望。一曰加存恤、岛民初归、携老扶幼、家口众多、贫病相仍、极可怜悯、臣巳行于金州仓库、照人口多寡大小、量给银粮、又将原遗房田、许其取赎、近虽相安、但各卫补军帮军、买马养马之费、俱照例照丁出银此辈初到。居产且无。安能办纳。又畏卫官追究巳往罪过。疑畏靡定。合无先给印帖准免以后杂。差十年。其巳往罪犯。不分轻重。遵奉隆庆六年　诏书。悉与宥免。以广　朝廷浩荡之恩。以慰各丁生还之愿。一曰编船只。查得　国初山东俱以本色饷辽。故通舟楫。今山东本色既不可卒复、则海运之说。必不可行。若两处私船不禁。是仍开逓送之途也。合无将海岸民船。每只不过盈丈。每口不过三只令其搬运米薪。捕采鱼虾。仍编立字号。籍名在官。旦夕听岛官查点。见今私船。大者给与官银。改为官船。别为印记。联系海岸。专管看守、以备公差廵岛之用。小者照前留数只。其余悉行劈毁。如有不行告官。太祖有寸板不许下海之制私造船只者。卖者买者枷示本地。原船入官。其余归并渡口、申严讥察、设立保甲、禁革科敛、拨给荒田、复修墩堠、及未尽事宜、臣等见今应行者行、应禁者禁、不敢缕缕条陈、以上渎　天听、至建都司衙门于登州。见奉钦依议有次第。但今岛民巳归。似应停止。以省劳费。并乞　勑下兵部、通行酌议题覆行、
　　条陈辽东善后事宜疏【增筑六堡】
　　题为条陈辽东善后事宜、以备采择事、此疏在李成梁出剿王杲大捷后该臣亲诣边外宽奠地方、询察虏情、相度时势、比至其处、露宿三夜、见四山环抱。土脉肥美。事难中止。工必当兴。臣会同蓟辽总督杨兆、总兵官李成梁、议照御虏以收保为完策。守边以城堡为室家。但修工易而底绩难。补修易而创修难。在内易而邻虏为尤难。若夺虏故地。展拓封疆。塞虏咽喉。创立城堡。不启衅端。永成藩屏。则难之又难也。险山等旧堡、自嘉靖四十二年添设参将之后、缘地在腹里、去边甚远建州环住夷酋、生齿繁多、丑类强悍、既据十岔口以为出入之路、又占宽奠子以为围猎之区、兵马既不敢出边、丁夜亦不敢出哨、王杲等部肆掠于北、兀堂阿住古准塔等部肆掠于东、如嘉靖四十四年十一月、从十岔口进入、攻陷洒马吉堡、四十五年二月从十岔口进入、抢围险山等堡、隆庆元年从十岔口进入抢掠叆阳等堡、四年八月从大柞口进入、抢江沿等处、他如草河等堡、地方人畜、被其抢掠者、难以悉数、险山地旷兵寡、既分防不周。广宁辽阳官军。又一时策应不及。若任其蚕食。叆阳之东。将来当为无人之境矣。且内地砂碛不毛军士远出百里。籴米负薪者。多因而逃伍不返。再迟数年。不惟养成虏患。滋蔓难图。抑且内变潜生。该堡坐困。该总兵官李成梁、昔任险山参将、即廵展各堡、于宽奠子十岔口、当时上下疑畏、推诿不行、万历元年具呈阅视汪侍郎、始题奉钦依、准将险山等六堡、移建于宽奠子十岔口等处、但此地周围环抱山林。中间宽平膏腴。在边外二百余里。系夷人必争之地。方议修工之始。或曰虏聚将攻叆阳。或曰虏谋入犯辽阳。不惟虏以夺利积愤。时肆窃掠。且边人以远役为苦。纷出怨言。虽河东文武。各官畏难惮劳。亦多方讪谤。或嗾军告停、或匿名投帖、又每举往旹抚臣激变辽军之害、以吓臣等、及工役稍有次第、忽值王杲执杀游击裴承祖于边外、王酋之罪此举最大而其败亦甚旹自开原至辽阳、自将领至屯民、在在煽动、人人自危。该廵按御史覆题请止工、臣等亦且疑而畏之也、于旹若主持不力、防处不当、方奉旨而即停、纔举工而忽辍、军夫一放不可复聚、银粮巳散、不可复收、不惟轻信流言、坐失事机且示弱外夷反以取侮、于旹加臣等以背违　明旨之罪。法固当然。而地方之后患大衅、终将不可收拾矣、乃总兵李成梁提兵亲赴地方、定立基址、大势巳成、臣又廵阅彼中、曲为谕处、参将傅廷勋不避艰险、挺身力任其事、分兵以防隘口、列栅以为木城、夷酋窥探者、谕以祸福、量加犒赏、无不倾心听命、遣子入质、不敢扰工。臣等恐夫匠远涉穷荒、裹粮不便、行分守参议翟绣裳、户部管粮郎中张崇功、议运本色与折色间支、又见军夫居食无依、劳瘁多疾、定立期限、使之轮番赴工、恐委官虚捏工程丈尺、又发样尺以稽高厚、又发印簿以查银粮出入、既而捣平王杲坚巢、虏势益孤、杲执而辽无事矣其议筑堡似为虚设岂备王台耶去年又执杲献于京师、虏胆益落、故三年之间、诸夷敛戢、内外无虞、俾六堡巨工、尽数完报、及查应用钱粮、原议廪蔬盐菜银五千八百八十六两、口粮米一万八千九百石、节因夫匠屡告食用不足、该臣等会议每夫日加米五合、塩菜银二厘、该部覆奉钦依、共该加银二千八百八十两、米七千二百石、俱在前项银米数内撙节支放、如有不敷、另行请讨、今实过钱粮、亦无侵冒、及查得嘉靖中大同修弘赐等土堡五座、近在镇城、当时以为其事甚难其功甚伟、今创修六堡。惟孤山为稍近。若宽奠堡去旧边二百里之外。在万山之中。五堡鼎峙。相去迨数百里。夺虎以为内地之藩篱。据羊肠以塞东胡之孔道。山泽之利无穷赡养之资甚便。数年以后、军余之生聚者、当十倍于今日也、且费半省于原额、工速成于二年、南捍卫所、东控朝鲜、西屏辽渖、北拒强胡盖全辽屹屹之巨防、国家永永之大利也、乞勑兵部查议题覆、转行阅视大臣、通行核勘工程有无坚固钱粮有无虚冐、其前后効劳有功文武诸臣、分别叙录径自具奏施行、　得旨旌赏张李同、
　　司农奏疏
　　题停止加派买办银两疏
　　覆太监王效等题坐派召买颜料疏
　　题停取帑银疏
　　题免云南加增金两疏
　　题停止加派买办银两疏【停止买办加派】
　　题为恳乞　圣明停、取额外帑银以遵　祖制事、八月初一日该臣等查照节年额例令郎中蒋三益等赴内府承运库会本恭进秋季金花银二十五万两奉　圣旨这金花银着遵前谕添进五万、作买办应用永为定例不许抗违、钦此、臣等钦遵照数借支太仓银五万两恭进外、但银踰旧。似不宜着以为例。以买办为名。尤不宜定为永例。臣等若缄默不言、神祖初年内费颇浮以圣母在不得从俭故也俾　皇上恭俭之德。无以垂法于将来。　祖宗画一之规因而破坏于一旦。臣等失职之罪大矣。查得金花银一百万两。坐派苏松常徽江西福建广东湖广等处额外难以一毫加增。每年四季分进。各二十五万两额外亦不能以一毫加益。此系　祖宗定制。　列圣相传。率由不变以　上用有常经。民赋有常数也。我皇上登极七年、恪遵　祖制、每年季进金花银两、俱仍前数、未尝少增、今年夏秋虽加五万、为买珠宝暂用、非正数也。兹又加添五万。视之旧例巳违。不争加添而争定例亦为得体而又永为定例是　祖宗以少为例。而　皇上以多为例。传之天下书之史册、何以慰臣民之望、贻启佑之谟哉及查往年金花银两不敷、借过太仓备边银至二百二十二万四千七百余两、今年因夏季金花银不足借过大仓银二万三千八百两、又借过买办珠宝银五万两、俱未补还。今若季增五万。一年当增二十万十年当增二百万。民赋既不可加。太仓又无可借。年复一年。后将何继。近查太仓银库。一岁之所出。多于一岁之所入。各省直地方银粮。奉诏蠲免。水旱停征因事奏留。不可胜计。额内取用且不足。溢于额外何所措处。今天下虽称无事、而淮扬之民陷溺数千里漕河之役、工费百余万、见今议折粮银、以苏民困浙江平地涌血、南京雷击禁门灾异频仍、必有显应、万一有不测事变、重大费用、太仓匮乏、何以支持、又查得买办应用各库俱有额设正项银两、若买办取于太仓。则额银作何支用。仰惟　皇上富有四海、尊养圣母、备物竭诚、岂可惜费但帝王大孝、在于体亲俭约之心、此是当时难言之事以垂阃范、　圣母训育、　圣躬在于身先俭约之德以永徽音、固不在增金加费、而后为孝为慈也、伊尹告太甲曰、慎乃俭德、惟怀永图、以俭德为永图、则以侈用为永例不可也、唐臣李绛不进羡余恐生其君侈心、羡余且不可进。况库无余金。加于额外、尤不可进也。臣学颜一介寒微、荷蒙　圣恩、叨升今职虽不敢拟尹之陈训于君、亦当如唐臣之不敢妄进、受事旬日备查往牍、上稽　祖训、中外所费、有无今有。前约后浮者。不可胜纪。方欲力裁冗耗。悉还原额。以少禆　皇上节用爱人之治。今季增本无之银。定为永远之例。始于　皇上用臣之日。甚非臣所以事　皇上之心。尤非　皇上所以任臣之心也若不仰干　天听、速复旧规致损　皇上清心寡欲之德、是臣下负此心、上负恩遇、不忠不敬之大者、即罢斥犹有余辜、又安用臣为也、伏望　皇上查遵　祖制、俯从臣等所言、至今年冬季、照旧仍进二十五万、如遇买办应用、偶有不充、立言不急遂得俞旨虽暂取用不着为例。则皇上俭德、垂于万世、　仁恩覃于四海、而臣等众旷之罪、亦少逭矣、
　　覆太监王效等题坐派召买颜料疏【停买颜料】
　　题为急缺颜料、不敷供应事该甲字库太监王效等题、奉　圣旨该库钱粮缺乏数多、着户部议处来说钦此、看得甲字库物料俱备御用、一件不可缺一、一旹不可迟、但岁派虽有定额、征解多不依期、费少则用自有余。费侈则用自不足。恭睹　先帝遗诏、凡内府钱粮、加意节省、用自有余、不惟额外之供、尽行停派虽额内之数、亦多减裁、我　皇上登极一诏、亦将不急不经之费、尽行停免、故今海隅苍生、共戴如天之仁、而久享升平之福、但数年以来、各项浮费、有减而今复旧者、有前少而后反多者、又有本无而今增者、即如今甲字等库、物料、臣等题催参究之疏、月无停牍、抚按奏报起解之文、岁无虚旹、比入各库、视之甚轻、耗之甚易、而不知民商供应之甚难也、以小民解纳言之。田无遗亩。寸寸起科。户无遗丁。人人纳价有里胥需索之费。有官司领验之费。本处不产。则赴买别省。本户不足。则称贷他人。及物料幸完。数语颇尽民间差役之苦又有装盛搬运之费。有雇觅车船批之费。沿途有寄顿之费。至京有保店之费。入内府有门拦之费。交内府有铺垫之费。各衙门有投批销之费。如验阅不堪。复行退出。往往以此破家旧料既置于无用又告回原籍另行易买官司恐违限而刻期严追小民畏刑责而变产赔补计费十金方可完内府之一金计完数起即倾中人之数产。自商人召买言之。京师万众殷实虽多、但各衙门品官例得免商。至同族亲识亦皆影射。惟取一二贫瘠者逼认为商。恐其侵银、必俟完纳方给原价、中间运送铺垫之费、皆在正价之外、故始而报名在籍、率疾首乞哀既而领单到手、则捐赀赔纳、应役一二年、而身家不保者十之六七、然民间输纳、犹系正供、不时召商、原非定例、查得节年坐派本色、有奉诏免征者、有因灾带征停征者、原派本色、有解到折色者、系发太仓济边之、数后因本色到迟、偶不敷用、间行支太仓、召买本以佐解纳之不继、抵坐派之原数、非召买在正数之外、尤非谓各库物料、巳足支用、年年亦行召买也、及物料入库之后、支用多寡有无、臣等不与闻、科道不及察、　皇上劳于万几、亦不暇问、措词颇难监局诸臣皆廉慎将事、无不正用正支、而匠作人等、冐开冐用者、亦不为少、即如后开物料、甲字库、实收七十一万五百九十一斤一十两、丁字库实收二百一十五万八千八百零三斤、供用库实收一百一十一万三千六百九十一斤、岂铢两尽为　御用、一器一用之费、岂必用皆百千万斤、中间宁无一二虚冐之数若于应用之内、细加清查、应取之时、稍加裁减、则内府省一分。民受其惠者当十分。朝廷省一分。民受其惠者当百分也。伏乞　皇上遵　先帝加意节省之言。悯内外民商输纳之苦。勑各监局将御用器物、应创作者量为停罢、应更新者悉从省约、仍遵钦依每岁备将物料、分别旧管新收、开除实在各数、具揭进呈、如遇该置造某项器物若干、应用某料若干、亦揭开实数、恭请　御览、仍望　皇上特厪圣问、一一查明、准与支用、如不系御前急用诸物、实时酌行停摆谨将甲字库丁字库共享库额派并节年解纳召买物料、巳未完各数开坐于后、恭备　圣览、其甲子库今题物料价值、贵重如红花、自万历元年至今巳召买过一十万七千一百六十四斤、银朱巳觧纳召买过一十万八千八百六十六斤八两、与各色物料解纳召买、为数居多、似亦足用、但该库又题称缺乏、合候命下、此等亦似无名之费臣等先行召买银朱一万斤、明矾一万斤、槐花一万斤、红花一万斤、蓝靛一万斤、五棓子五千斤、碌矾五千斤、黑铅一万斤、水胶一万斤、黄丹一万斤、光粉五千斤、硼砂二百五十斤、送库应用、其余陆续召买、前有巳出单未完者、拘令商人速纳、各省直拖欠者、行各抚按官、严行司府、查照本折旧规、催并速解、如再迟延、容臣等指名参究、
　　题停取帑银疏【停取帑银】
　　题为恪遵　明旨、乞　赐停取帑银、以光　圣孝事、该司礼监太监冯保等、传奉　圣谕、谕户部光禄寺、江陵当国事事操切独内用小浮全不进言补拯以事关　圣母不便立言且冯保所不乐故也朕惟　圣母圣节、例该赏赉各项恭祝万寿无疆、又朕三妹婚礼、合用装奁赏赐等项、见今内库缺乏、朕曾谕太仓银不可动、今则事不容巳、姑着进十万两来、光禄寺进十万两来、钦此、臣等窃思兹当一阳长至之候、正值　圣母慈圣皇太后万寿之辰、　皇上酌取太仓光禄寺银两以为赏赉、又备婚礼装奁赏赐之用、一以恭延　圣母无疆之寿、一以仰体　圣母深爱之心、臣等分当钦遵、何敢异议、但自古帝王之孝、在于艽十万国之欢心以为悦、而不在滋无穷之侈费、在于垂万世之徽音以为寿、而不在饰无益之虚文、　圣谕赏赉诸费、虽事不容巳、而取及帑银、既违明旨、又踰旧制似、于　皇上大孝、不无少损臣等事关职掌、实不敢隐忍不言、甘蹈失职之罪、查得万历六年八月内、该本部题为恳乞　圣明停取额外帑银、以遵　祖制事、乞停止季添买办银两、奉　圣旨、卿等说的是、巳有旨了、钦此、又该户科都给事中石应岳题、奉　圣旨、你每说的是、节财省费。朕岂不知。但今宫中用度、委与先年不同、额外之取、甚非得巳、巳戒谕内监、加意撙节、务有余剩、待数年之后积贮倘得稍充即行停取、仍复旧额、户部知道钦此、自万历六年至今八年、除正数三百万两外、巳多进五十万两。臣等拟于明春遵奉前旨、将额外五万乞请免进。今又取至十万。是不惟不能撙节于前。而更增滥费于后。仍复旧额明旨将能取信于天下乎。又查得万历八年二月内、该司礼监传奉　圣谕、朕谒陵应用银两。内库缺乏、太仓太仆俱不可动、惟光禄寺系朕节减膳月羞余积的、着进十万两来用、钦、此、臣等看得太仓银两、内备京军数十万之食、外供边兵数百万之需、嘉靖末年、不满五六十万、自辅臣奏行考成之法、江陵为之也将二三十年积逋。严行清理催督。故今太仓所储、视之嘉隆间、虽稍有积余。若视之国初、不十之三四耳。然抚按因此罚俸。有司因此降斥。小民因此空竭。自万历七年之后。旧欠无复可追。太仓渐以告匮。年复一年。入愈少而出愈多。安可以今日不至甚乏。而取用无节也。往虏为边患。岁发至四五百万。今虏就羁糜。兵马免调。刍粮有经。犹可少支目前。倘虏叛盟。如今十月大举入犯辽东边臣告急征调飞驰。则太仓所积。不一二年支尽矣。况近日夜有彗星、昼见太白、承平日久、天心示戒或有非常之变、不旹之需、其将何以接济也、前　皇上以谒陵重典、谓太仓银不可动、中外臣民、罔不仰诵　圣明、为国脉根本远虑、今又取及太仓、岂赏赉左右、重于谒陵之典乎、顷苏松淮扬等府、及河南等处、抚按各奏被灾小民栖身无所、餬口、无食、至于父子夫妇流离载道、相将就毙奉旨下部、臣等不敢破格议免、诚思岁用不可少缺、在外少解一分、则在太仓少收一分、今银至十万。费之宫闱为甚易、敛之闾阎为甚难。　皇上奉天子民、奈何不轸念贫民、少节冗费乎、先　圣母为　皇上祈胤、遣戚臣恭祀名山、止给路费、恐其驰驿扰民、今此十万金者、皆民之膏脂也、若　圣母念民艰当恤、必恻然不安于心、而岂忍于颁不继之赏耶、又查得往岁　圣母寿节、并未取及帑银、今年十月二十二日、巳进金花及买办银三十万、曾不数日、即称缺乏、虽御前赏赉不可少靳、尔旹六卿尚能执巳见以补衮缺亦不应用之甚多。耗之甚速。至于如此也。今年十二月应进三宫子粒银六万余两、明年春又该进金花银二十五万、虽内库暂缺、稍俟前银进用、亦不为迟、何前银之进未几。而取银之旨又亟下也。三公主成婚礼、装奁赏赐、诚不容巳、然考之会典所载。公主冠服数有定额、费亦不多、自　祖宗以来、并未取及太仓银两。今选婚纔二日、即取银数万以供妆奁、不惟有违旧制、亦非所以谨始而训俭也。伊尹告其君曰、有言逆于汝心、必求诸道、有言逊于汝志、必求诸非道、臣等所言、虽有逆于　圣心、而寿亲惠民之道、实不外此、伏望　皇上俯鉴臣等愚忠、恪守前日明旨将太仓银十万两、疏上得旨太仓银既不可□着光禄寺取十五万两来悉免取用、如果内库缺乏、候至十二月及万历九年春、将子粒金花银两、依期照数恭进、则国计不亏、御用有节、圣母之寿、益衍无疆、皇上之孝、推及于无外矣
　　题免云南加增金两疏【云南加金】
　　题为恳乞　圣明俯免增金、以昭俭德、以苏远方民困事、本年十一月二十一日、该本部将云南布政司差官管解足色金一千两、九成五色金五百两、八成色金五百两、共二千两、送内承运库交收、奉　圣旨这金进的迟、还着彼处寻买九成五色金五百两、八成色一千两、通共四千两、限八月初旬进为例、钦此、臣等查得万历二年以前、云南每年二次进金二千两、三年九月十七日进一千两、十二月十二日又进一千两、四年十二月初十日并进二千两、五年十二月十五日进二千两、六年十二月初四日进二千两、七年十二月二十一日进二千两、八年十二月二十日解到金二千两、本月二十五日进讫、臣等因觧到甚迟、恐悞年终恭　进、催行抚按将今年金二千两、于十一月初旬差官领解到部、视之近年、若为早、视之数年犹为迟、抚按官及臣等委有迟缓之罪、荷蒙皇上不加谴责、定限每年八月解进、臣等不胜感激即当钦遵　明旨行文彼中、照数寻买、但查得云南地方、夷民杂处、土多不毛、我　太祖初定中原、各省直俱派起运内库钱粮、独云南悉与免派、后有献镂金床者、又命亟毁、之、此皆怙冐万里之深仁、昭垂万世之　圣德、诚　圣子神孙、所当恪遵而不可忘者、列圣相承、惟　郊庙祭器、恭上　徽号、及册封中宫亲王、例该用金、数亦不多、故四海常赋、十库正供、备查旧案、并未有岁派解金者、至嘉靖初年、始进金一千两、十三年以后、加成色金一千两、熟于典故然后可以论事后奉嘉靖四十五年及隆庆六年诏书、又将云南采取金两停止。是进金原非一定之例也。今奉旨于二千两之外、复加二千、考之　祖制、既非正供、又着为例、尤出额外。据抚按奏内、金虽解于云南、原不产于云南、因本部行之布政司、该司责之府州县、徧将居民佥编金户、每数家帮贴一名、每一名派金数两、非买于土夷、则买于邻省、奔走数千里之外、寻问数百家之中、言之恻然可动　主听积厘成分。积分成钱。经年累月。凑足一两。因内多散碎低假、必外加数两。鋈煎数番。方敢交官。及司府试验成色不足。复令倍加。再行倾销。务求足色。计一金之所费。盖不止于数金也、价银派干税粮差发等项、每金一两、给银六两五两、铺户私自包赔、多至二倍三倍、故一金报完、而金户中人一家之产巳倾矣、至于等候防护之费。沿途逓送之费。又必银数十两。方致金一两。及委官解到部。恭进御前。交付该库。虽止有此数。若前项收买之难。包赔之苦。　陛下深居九重。岂尽知之乎。节年所进、库中有无存积、臣等虽不及知、但未闻不敷支用而骤加一倍、若以为预备郊庙祭器。则节年神库所贮。一一见存、若用备非旹赏赐。则每年进金花银一百万两。外。加买办银二十万两。巳为有余。惟宫闱增造首饰。岁所必用。若量一年之所入。自足为一年之用。似不必倍取而后足用也。　高皇后闻输元府库金宝至京奏　太祖曰。货财非可宝、帝王自有。宝。每见人家产业厚。则骄侈生。国家不同、其理无二、诚恐骄纵生于奢侈、危亡起于忽微、故伎巧为丧国斧斤。金玉为荡心鸩毒。详味斯言、引高后以例圣母也诚万世母仪、妇道之懿范也、今增造首饰、耗之甚易、不过侈一旹之美观买金远方、括之甚难、皆系百姓之膏脂、且分外加派、又无停期、年复一年、有司追收急迫、小民出办不前、弱者转徙。黠者生变。土夷乘机构衅有如往岁调兵防守。于旹倍烦朝廷处置、闻云南数遭旱灾、年荒谷贵、一金止易粟一石因道里隔远、抚按未敢奏闻、臣等欲议加赈恤、以彼中库藏空虚、亦未敢渎请、今复增派金至二千两。仍前四千两、计之每年该派价银四五万两、前　皇上轸念苏松灾伤特发帑银七万。以活饥民、奈何加数万之银于灾伤之地、而忍视万里呼天之赤子乎、且事必干系国家之典章、与生民之休戚、一旹议定。世守不刊。始谓之例。号之为例则其害不止一旹今取金非惟正之供。加派非惠民之政。着以为例。后世何观。况内库供用之数、节年渐踰于旧例者、不可胜纪、今又增买前金以为年例臣等若阿顺不言、致亏　皇上节用爱人之德。是上负　国恩、不忠之甚者、臣等寔所不敢、亦所不忍也、伏望　皇上念云南民困可忧。思后来年例难继。将今定金数　俯赐停买、得旨宫中岁用不敷且着加九成金一千两进来容臣等行抚按官将旧进金两、每岁于八月中解进俾南服苍生、咏歌　圣德、遥祝　圣寿、且令万世之下、仰　皇上恭俭之德、与　太祖先后继美、实臣等区区一念之朴忠也、
　　司马奏议
　　止御马监讨马疏
　　止内操疏
　　止御马监讨马疏【止讨马】
　　题为恪遵　明旨、议停滥讨寺马、以复　祖制事、该御马监太监高相等题讨马匹、奉　圣旨、这马匹着照数给与、兵部知道、钦此、臣等查得大明会典内、止开本部每岁于北直隶保定等府派取乳马五十匹、验送御马监挤乳、以供膳羞之用、自永乐至嘉靖中并无开有该监讨民马事款、此我　成祖文皇帝开创之明例。所当万世恪守也。至嘉靖四十五年九月本部备查该监马匹钱粮数目奏请、令廵青科道官每年查点马匹草料若干、务要明白追究下落、着为例、题奉　钦依、以后不许朦胧奏讨、自取参究、此我世宗皇帝严禁之明旨所当万世恪守也万历七年十二月、该本部议得该监奏讨马匹、中间原无征调又不见开有倒损数目、乞请俯从停止、勑令该监清查厘革等因、奉　圣旨、卿等说的是、但朕有事山陵该监马匹偶缺、准量给一千五百匹、以后不许再讨、钦此、是我　皇上裁革明旨。炳如日星。中外臣工所当恪守者也。今该监太监高相、又题请要讨太仆寺马三千匹、竟将　皇祖旧制。立言殊妙及近奉　皇上不许讨明旨。不入本内。以致奉旨准给。臣等查该监所收各处贡马岁额甚多、又益以隆庆元年、万历三年七年、三次例外所讨寺马、至于六千、既无征调骑操、何为槩称缺乏、今　圣驾谒陵郊祀、计期尚远、而又辄预增三千、岂真供备　上用、不过求增马一匹、则增一匹草料。增马三千。则增三千草料。马愈多而银愈多。银愈多而利愈多。情状昭然、人所易见、及查户部每年支放该监马草一百七十四万束、料四万七千石、岁费银一十二万余两、每年俱全征全给、毫无拖欠、使不通同商人高估价银。侵费冐耗。尽以刍豆朝夕餧养。则天闲良骥。云锦成羣。何至于减损缺乏。虽年久不免老瘦。亦宜明开的数。奏请酌量补给。驳得确实无以饰辨今止求增马。而不言老瘦开除之数。止言马少而不言扣剩草料之数。不知管牧人员。所司何事。该监何不一查究耶。太仆寺马匹、专备在内三营。在外蓟密等镇。不时请讨。臣等恐将来不继。每年兑给。各不过一千余匹。兑给之后倒损者、即在本军名下查扣草料、追桩银入官、仍并将官、计分数题参罚治、今该监马匹、日支草料、则分厘不少问马数则多寡不知、其老损开除者、亦无人查究下落、法行自近、而中外不平如此何以服征操军士之心、臣等于去年护驾谒陵、见该监马匹堪骑者、不十之一二、其瘸瘦难胜鞍辔、倒籍路傍者众、不知岁额草料何用。而令御马至于如此。今又增讨三千、计马一匹、民间费银三十两、马至三千费艮九万两、而起俵寄养、草料所需、犹不在内。皆闾阎小民之脂膏也、若如数给与、不惟兑军之马渐乏、而一自入监之后、则民间九万余金俱付之无用矣、臣等叨任兵曹、职专司马、惟知　皇祖旧制、我皇上明旨当遵、不敢曲狥该监之请、以负　皇上委任之重、故敢备陈始末、仰干天听、伏乞　皇上仰思祖制当遵俯察臣等所言可采、将该监今讨马匹、悉从停止、仍勑该监将见在马匹。严督管领人员。用心餧养。如倒损数多。虽不能如营军尽法处究。亦宜少示惩责。以儆将来。仍恪遵明旨。以后不许再讨。如恭遇郊祀谒陵驾舆侍从。应用马匹。或有不足。容臣等查照万历八年十一年事例。量拨邻近寄养京营廵捕等马暂用。处置甚妥事毕仍照原数发还。其该监见今所养马匹、及草料出入额数、年久未经清查、以致该监每次请讨、该科及本部即连章执奏、缘未有定规、故遵行不便、合候命下、本部移交廵青科道、会同该监及户部委官、将在监马匹、备细清查原额若干、每年续收进贡马若干、即今实在若干、老弱倒损应补若干、备细开揭、进呈　御览、仍造册送部、以后每年终俱照各马房事例一体遵行、庶　皇上之明旨、得旨该监马匹委的不敷着照数给与可以昭垂于后世、　皇祖之旧制、可以光复于今日、而国计军务、均有攸赖矣、
　　止内操疏【请止内操】
　　题为恪遵明旨、乞罢内操兵马、以肃禁地事、本年五月内、该本部题止选练内兵、伏蒙　圣旨演习在内人役、原备扈驾、未尝扰费、所司、览卿奏知道了、该衙门知道、钦此、今扈驾巳还、应题请停止、臣等伏覩我皇上恭奉　圣母、扶辇前驱、拜祀陵园、既伸一人之孝飨、考详寿域、又开万世之灵长、且旄钺遥瞻、烽尘屏息、銮舆至止、天日晴和、一旹扈从文武臣工、调防京边将士、不啻十万有余。皆部分齐肃。环卫森严。罔不欢忭嵩呼。共祝　圣母　皇上万寿。惟内操随驾兵马。虽甲冑可观而怨劳不驯。虽队伍颇足。而进止自恣。及回至凉水河等处。人马喧争。全无纪律。奔逸冲突。上动　天颜。自万历八年以来、　皇上四谒山陵、未有内兵不靖、如此之甚者、虽经御史奏闻、臣等至今尤怀惶惧、因思七八月间、每遇常朝之日、百官拱立班行、闻西城喊炮之声、彻于御座、各官面面相视、不胜骇愕、咸谓宸居邃密之地。震兵戈杀伐之声。太庙之神灵未妥。两宫之寝处未安。臣等因奉明旨止于扈从、又演习已久、必恭顺无他、未敢再行渎奏今中途不戢尚未加惩扈从事完犹未解散臣等职掌攸关。不敢以无伤无害而不再一言也。查得旧制京营军士、如遇　圣驾躬祀两郊、始领盔甲于内库、事毕照数交还、宫中、惟长随内侍、许带盔甲弓矢、此外并无另行选操故事、尤未有给与马匹、任其骑坐驰骋者、大明律载、凡不系宿卫应直之人、但持寸刅入宫殿门者绞、入皇城门者发边卫充军、　祖宗防微弭乱之意、甚为深远、今若等素非守直之人、半居皇城之内、槩得常用精致甲冑、锋利鎗刀、壮徤马匹、科道不得紏廵、本部不得捡阅、又招集厮养悍仆、少二三名、多四五名、出入禁苑、而不容盘诘、恣睢阛阓、而无敢抗违、日复一日、年复一年、或赏赐不满其望、或管领不得其人、深虑至此骤起邪心、朋谋倡乱、哗于内则外臣不敢入。哗于夜则外兵不及知。哗于　都城白昼之间。人目之曰此　天子亲兵也。谁敢犯之。岂惟外兵不能御。或传奉　圣谕禁止。能令人人皆请罪就缚乎。于时驱之不肯散。捕之莫敢撄。如臣等前疏所言、正德中西城练兵之事可鉴也、且自古国家理乱之数、外宁必有内忧、今诸边鲜警。四海晏然。在外似若辑宁。而蓄不逞之兵于皇居近地。恐夷狄盗贼之患不足忧而将来腹心之可忧者。必自内兵始也。昔周公进戒成王、凡缀衣虎贲、必择吉士、今内兵中谨畏守法者固多、但众至三千、岂一一皆良吉之人乎、矧　皇上已见其不戒于驾前。安能保其不于日后。若不及今停止。恐在彼外假贲之名。在朝廷渐成养虎之患。臣等见始思终、深切厝火徙薪之虑、至于靡耗钱粮、扰费所司、乃近忧而非隐忧也、缘是不避忌嫌、再于天听、伏望　皇上念谒陵典礼巳完、寿宫吉壤巳定此后凡遇春秋两祭、所司照例题请遣官、疏上报知然中官以此疏切齿张公徧流言于宫禁嗾幼阉张守义等歌彻御榻赖　神祖明察捕得主使数人杂打流言少息张公得免仍速赐　宸断明示臣民、将近操内兵尽数罢止帚原注衙门、各认原管职事、盔甲兵仗、着落廵视监收等官、逐件查明、交还内库、马匹三千、通发御马监收养、听候回卫营缺马勇士领骑、以后免再题行太仆寺复取、则禁地肃清、永消隐微之患、　圣心澄静、益凝悠久之休、宗社幸甚、臣等幸甚、
　　皇明经世文编卷之三百六十三终
　　皇明经世文编卷之三百六十四
　　华亭陈子龙卧子　宋征璧尚木　徐孚远闇公　吴培昌坦公选辑
　　吴祖锡佩远参阅
　　张给谏奏议一（疏）
　　张卤
　　疏
　　陈末议以备经画以赞安攘疏
　　献愚忠以预饬防秋大计疏
　　钦承诏命乞正廷臣会议条格疏
　　陈末议以备经画以赞安攘疏【蓟镇兵食】
　　臣惟夷狄之敢欺而中国之最歉者、莫不曰卒伍之不充也、将帅之不勇也、军法之不明也、成等之不定也、臣谓四者皆可卒办、其最难而不可卒办者、莫先于无食、无食则控弦带甲、其孰与飬、故卒伍由之以不充、方召卫霍、其孰与尊、故将帅由之以不任、欲明军法、虽吕蒙能示覆铠之信、穰苴能严后至之诛、无食之徒、足激变而取尤、欲定成算、虽诸葛亮抱隆中之策、赵充国富金城之畧、无食则徒以空谈而误　国、臣故其一曰裕兵食、然食之为用、有节制之常经有济时之最急、臣待罪该科、尝具有公疏、所以括算筹度于节制常经、其说颇悉、兹臣复谬议于济时之最急者、得其说有二、盐法者、　祖宗用以输边、号曰飞挽、然天顺成化中、以常股供之而有余、今不惟常股、加以存积、不惟存积、益以工本、近工本之外、又兑益余盐、盐愈加而用愈不足、此何说也、且淮盐原额六十万引。在天顺成化间、每盐一引、价祗二钱有余、今每盐一引。加至伍钱。或八钱。价愈多而用愈不足。此又何说也。虽曰兵备日增。实以盐法日坏。葢重价留难。夹带私贩。　朝廷既有以病商。而开中交纳。收支销缴。商人亦重以滋獘。加以贼臣鄢、懋卿假名盗利、獘更莫支、近复令犒边诸臣、随在讲求、亦非专责、其在各该盐法御史、虽有专责、但以天下因循久敝、之法、而不为振新破格之举、恐终属之掣肘难行、臣尝思昔宋皇佑中、关陕盐法大敝、得范祥制置其事、遂使其利大兴、又如我　朝弘治中、沿边马政之敝极矣、得杨一清整理一行、迄今永赖、今在　廷之臣、岂无有如祥如一清者乎、臣愿勑下廷臣会推才力廉正大臣一员。总领制置盐法事宜。凡权贵豪右黠商贪贾、举其害之人端者、而其它可知、悉听抵法、如解池之盐、遗大半而苦于捞取之不时、余盐之利、尚可取盈、而拘于解额之巳定、举其在解池者、而他方可知、悉听矢见正、招商既众。则开中本色可以议复。盐利既多。则每引价银。可以议减。限其三年。功成事定。方复　命还　朝。果其獘尽革、其利大兴、于军国大务有裨、许科道诸臣指事荐扬、以军法论赏、若仍循故套、上负委托、许科道诸臣指事紏劾、以军法示罚　朝廷能惩懋卿之误以用人、而人敢有复蹈懋卿之辙者、固法之不贷而理之必无、此一　敕廷臣详议而盐法之实用可图也、开纳之例、祖宗原以待有事之用、　国家频年以来。顾多用于无事之时往事不可追矣。今当备查近年节开事例急开于蓟辽山西陕大紧关诸镇、为酌其地里量其时值、定为则例令诸人俱于各该处所上纳本色、实收到部、方许给授、纳米各边近亦开此例蓟永间亦稍赖之然部司与边关、远近不同、纳银与本色赀费不同。于此若不加调停。则民间莫肯应例。吏部临期。又当于远近赀费之间。折其倍数。或减其注选年资。或优其授官等差。则事归均一。人可乐从。此一　敕廷臣详议而开纳之实用可图也。若本色一尚。则屯田可兴。所谓济经于权。实为永利。此焉不图则　国之赋既无经、而民之贫已到骨、万一事出仓皇、公私无措其不至如汉之算舟车、唐之税间架、宋之免夫诸钱、以为　新政之累、以贻后世之羞者、不但巳也、其二曰、简士卒、古称善用兵者、以少为多、不善用兵者、虽多愈少、今以蓟镇一边聚兵六万、诚非不多也、然事无当实名多虚、旷客兵苦于道路之疲劳、班军困于顾觅之顶代主兵则零星分布、瞻顾弗赡、中间且老弱不堪、十居六七、当事者恐致脱巾激变、皆一任姑容、漫不可否、举一蓟镇、而他方可知、所以耗军食、损军威连年迄无成功者、职此故也、臣愿　陛下特降专勑、着落各总督官员、将所部兵卒、一一精拣、买闲役占、按治稽核、至老弱不堪、于客兵则退还本镇。以易精强。班军则严行各卫。解发原役。主兵则先尽本役以换余丁。无巳则收存月粮。缺名不补果得一卒精强。足当二人之用。则宁兼二人粮饷。以养一卒之力。定限半年以里、清结　奏报、唐破突厥于定襄、只用三千人、　国家在曩时土木之后、兵多战没、势甚阽危、定襄侯郭登、尚以八百骑精卒、破虏众数千于栲栳山、前后能成战功第一者。用此道也。边军既以精实、土兵尤宜兼用、土兵者寓兵于农、前古良法、　国朝之制、向惟城守、不以役边、葢以既劳民以飬兵又复勤民于远役、　朝廷仁天下之心、固有所不忍也岂知　朝廷虽剩有仁天下之心。而斯人何尝享一日之逸以臣所见于山西者言之、在百里以上县分、莫不各有民壮几二百名、内有视民壮尤精者为义兵。视义兵尤精者为快手、亦各不下四五十名、总之亦几古侯国一旅之师、每名岁给工食银七两二钱、间岁赴边、又出恊济岁费银、约三千两有奇、其百里而下、及五十里而下者、递递相参、亦各称是、夫役民如此其众多、费民如此其浩繁、求其实用、数年以前、任督抚者、惟取解工食、置人不用、以填溪壑、近年以来、虽以修边为名、徒见倏忽往来、茫无绩效、至留备城守者又苦被不才官员、将巳应该早役、征取编银、独以此为在官无附着之人、任其占用遣差、以恣跟办、臣故曰　朝廷虽有仁天下之心、而斯人未尝享一日之逸者、此固其明征也。今莫若因其旧有之制、整其极獘之法、于此见有民兵、重加精选、凡近边五百里州县。尤宜减其杂徭泛役。于此更加名额。或两户抽一。北方民壮多有勇力者然久事官府出入衙门恐有游猾之患不能远戍边境也或三户朋酉处。如见有精徤人丁。即令逐名应役。不则凡里中豪宕任侠者。听其顾替。应当再申饬明法。有司如仍有私役民兵一人。即以私役军人律例拟罪。仍将前项工食。再加增数。本门差役。尽与复除。该道守廵官员停分所属地方、各专提调、仍将实在额名开报督抚军门、听其分番调发、临近边地无事则互为保伍、以习兵法、有事则行阵分属、以随征战、既可骤致增兵之实。又不更议飬兵之费。善莫有善焉者。或者有曰民兵役边、原非旧制、不如诏沿边州县、有民之愿从军者、即厚其信赏、着为兵额、臣愚以为　朝廷贵于得军之用。而不在于泥军之名。葢起民兵以役边者。乃从其所旧有。而定民以为军者。为骇其所难知。此汉用六郡良家子以御匈奴。则法行而威震。宋刺义勇、徒以资非议之纷沓也。其三曰选将才、夫古之将帅、或出于士卒、或出于奴仆、或出于罪人、惟不次用之、乃为名将、今　朝廷遇将之恩虽厚、而取将之途大狭、凡总兵参游指挥使名衔、不叙资级、则不预铨补、夫　朝廷不能脱寻常之例以用人。而欲人建非常之功以报　国。驭将之术。不如是也、我　太祖高皇帝尝曰天下贤才、未尝乏也谓皋虁稷契不复生、方叔召虎不再出、是薄天下之士、今军中卫霍、阃外于城、四顾寥寥殆不多见、岂我　盛世人才、独乏于异代乎、无乃脱去常格、所以求之者、有未至耶、臣愿　陛下特勑兵部都察院转行各该抚按衙门、敷宣　诏旨、加意旁求、如有智勇绝人、韬畧素谙、得于廉试真切、不拘其人之伦类名目、即以礼罗之、上于兵部、兵部再得于廉试真切、即当请于　陛下、一置之行阵攻取之间、先为明立赏格、果能斩将夺旗、及获取首级若干颗以上、即当授之绾印登坛、秉旄开府、大兴激劝、不问资格、若将更为武举立一□制科、而不尽为武举拘焉、其挥霍跅弛之士。皆将萃于麾下行间。而将才不可胜用矣。其四曰、明军法、人情其赏也、不及时、则不劝其罚也、不威众、则不惩将帅者、固恃　君上之赏罚、以紏众而成功者也、使君上诛罚独行于将帅。而将帅之威信。不行于军中。欲得人死力以成功也。难矣我　太祖高皇帝命将之。制词有曰。古云、在军君不与者胜、而周官以司勋继司马之后。欲赏不及时也今旁制多岐将权削弱。笞人数十。皆当有关白、虽尺布寸帛之给。必经年越岁而后至。此何理也。臣愿　陛下特降敕军门、开示款条、自今凡军人逗遛违慢者、其馘斩之权、此论甚正不然徒重大将之权犹无益也百夫之长。即可行于百人。千夫之长。即可行于千人。其总督钤辖。又惟专于将领。精核以综体要。其临机对敌。应用赏犒。皆当任其出给。司纪察者。亦惟后事盘稽。不得当事阻挠。欲袪频年之积獘。而振久玩之人心。此固尤为先务。其五曰定成算、葢先事制敌之大计在君、临事应敌之活法在将、所谓成算者、固制敌之大计也、　朝廷必确然以素定之、中外必晓然以预知之、然后图惟专一、绩效可成、如南仲城朔方、吉甫代玁狁、所谓周人得策以能先办此、今用人也、则功罪不分、其画计也、则是非无定、以功罪不分之人。而循是非不定之法。无怪乎人心愈失。兵机愈左。而天下之患。日甚于一日也。何以谓用人之功罪不分、如本兵以调度于中、督抚以宣防于外、中外既分、责任攸别、若在内当有先事之图而本兵失之。则罪本兵也必无赦。若在外果有取胜之机。而督抚失之。则罪督抚也必无赦。今各该总督廵抚巳蒙有　诏旨切责、将分别其情罪而处分矣独兵部尚书郭干之去也、臣有莫知其故者、赵恭襄去后用郭干未几即罢以霍冀代之臣固非惜干之去也、谓夫干去之无名也。何者当　朝廷之用干得非以其久历边陲、能知兵事。而从众望以　简命之乎、使既用干而干果坐失军机、情罪重大、则按而治之可也、使其任事有得有失、则据其得失之多寡、而为情罪之重轻可也、若果无失、则固当切责以图后效、既而干去矣、干去而干之属职方郎中何源又去矣、及问其名则皆以谢病行、初非有微罪去、夫当　主忧臣辱、四郊多垒之日、而为本兵堂属者。皆漫然去国、则此后贤者感愤于任用之不专。不肖者乐乘于机会之甚便。皆将束装荷担。其心惟曰使明年虏寇再入。吾当即为去国谢病之人矣。夫人情大贤以下。必有不可辞之责任。斯有不容巳之施为使临事而有易辞责任之体例。如此后之当事者。欲望其有死之心。无生之气。躭劳任怨。以为　国家远无疆之业。臣恐其道不如是也。臣愿　陛下自今于诸臣。择之必精。信之必专。任之必久。待其果至过恶显着。然后须明行不得巳之罚。俾罪状昭然。人心惩戒。故曰孟明不遇秦穆。以之衅鼓而有余。李广之不以有罪废者。武帝之明也。何以谓画计之是非无定、夫御戎之策、非战则守、今横议交争、咸建撤摆边之议、夫摆边之不能大有裨益固矣。然各边事势不同随时战守自别。必待如臣前练兵之说。的有成效。于时士马精强人皆可战。使零贼数百骑而下。皆不敢窥我疆圉。则摆边之役。不言可撤。若摆边之卒遽尽撤。能战之兵尚未练。将致彼此衡决。战守交失。恐舍战而专言守者。既巳误天下于二十年之前。舍守而专言战者。又将误天下于既多事之后。臣谓蓟镇之兵遽难议撤他镇之兵。可撤而亦不可徒撤者。此大计也。六曰励精勤、语云多难兴邦、殷忧启圣、故自古人国不能必外患之销、而贵我有自修之实所谓自修之实者、君励精以作臣、臣励精以任事耳、臣见自边方多事以来、　圣心忧勤、臣工祗畏、固可谓备切交儆矣、然臣独以为　陛下内有忧勤之心。而外无忧勤之迹。故致臣下虽切任事之忠。而茫无底绩之效。何者昔宋庆历中元昊反、仁宗为之罢经筵、其崇政殿说书赵师民进言有曰、帝王治经、不独玩空文占古语也、今方外小有事、臣等即不复进见、是为先王遗籍、可以讲无事之朝、不足赞有为之世、臣愚以为过矣、既而仁宗嘉纳、责曾公亮以讲学无倦、是元昊之不能为庆历病者、固韩范富欧有以经营于外、实以仁宗励精一念、有以鼓舞而默成之也、我　祖宗因寒暑暂罢经筵、冬夏俱有定期、昨十月中乃先期数日、　陛下于经筵日讲、俱起停罢、虽诸臣相继陈说、竟不蒙　俞允、夫以圣学素崇、　圣心豫飬、讲学之期、视　祖宗早罢数日、固亦何足为　陛下訾议、但　陛下当此宝极新登、边关多事、即此讲学一节、能视　祖宗多加数日。足昭夫　勤励之心。顾早罢数日。若示以厌斁之意。天下事固未有君心厌斁。而人臣得以策功于下者。臣故谓　陛下内有忧勤之心。而外无忧勤之迹。致臣下虽切任事之忠。而茫无底绩之效者。为此故也。臣愿　陛下戒之慎之、上畏　天心付托之隆重、仰思　祖宗创造之艰难、监州城失陷之渐、其防不可以不严、痛天民屠戮之惨、其雠不可以不复、讲筵虽可暂停矣。臣之所谓励精者。固非独讲筵之一事也。臣愿　陛下自今于每日视朝之外。或间日一出。或旬日再出。临御文华殿或平台。轮召内阁文武卿佐省台侍从之臣。顾问叮咛。延访兵机。图惟治道。果询谋有得。如某言当用。某策当行。某利当兴。某獘当革。随震天威。一新　圣断。夫　天威一震万废咸兴。　圣断一新。羣嚣自息。则方来之福。有不难兴。匪茹之虏。有不难格。此其事若在　陛下自尽无难。而时势转旋之机。天下安危之大。惟将于是决之。固不能外是而更有他图也。惟　陛下裁度、臣不胜惓惓至望、
　　献愚忠以预饬防秋大计疏【边防实要】
　　臣惟方今言天下之大患、莫重于边防、整边防之大弊、莫要于责实顷我　皇上愤胡虏内侵、陆梁为患、尝　命辅臣与诸臣集议惟时臣方待罪户科、亦尝谬有封题随诸臣汇进、既而荷蒙　圣裁、择取一十三事、而总以责实一言、　勑兵部举行、所谓九重宸虑、一代吁谟、信多在此、夫何诏旨责成甚殷、而有事体因循犹故、条议章程甚备、而奉行绩效茫然、日夜焦思腐心、惟望于议之巳定者、责其必行、而未妥者、速为改议、则防秋大计、当不出此、在今日责实之最急者、莫先于申军令、然法之行也、不于其言、于其事、且如元年界岭口墙子岭之变、失事重大、贻患惨毒、其失守诸臣、至今迁延含糊、不惟得脱衅鼓诛罚、且复各肆文章奏辩、臣等虽屡示参驳、俾其抄寝、但人见其功罪不明纪法不定。姑息成风。牢不可破。如此欲望从此必行麾下军前、献馘斩将。其胡可即得。此军令之未责实效者一也。莫先于明战守、今分兵教练分工修筑、分地戍守、既未确有成功、亦未的有定据而徒见道傍浮议、猬起丛兴、此战守之未责实效者二也。莫急于练兵卒、今不惟在内京营与腾骧四卫、既夺于宫府之异同。而会官总查、专官另查、又苦于分合之未定、其各边镇之存留黜汰亦未见施行此兵卒之未责实效者三也。莫先于缮城堡、即其巳经修筑、且不能必保其坚完况节据各边季报、其未经修筑、分数犹多、奄忽之间、防秋期至。又将委于无及、此城堡之未责实效者四也。莫先于广招纳、今不惟函俺答黄台吉诸酋之首、与率众来降、不敢遽望且虏中板升诸处、相邻伊迩、诱我人民、结聚弥多、凡近日奸细得于盘获者、率我中国之人、为之向导、此招徕之未责实效者五也、昨兵部右侍郎冀炼至自宣大、都督同知戚继光至自闽越、臣尝取观其所带军中素用什物、率多锐利精坚、一可当百、问其所以。乃曰皆其家丁之自造。以供实用者。至于公家造作。不惟铁亦不钢筋胶不固。抑且式样不同。军中用之不过以为观望送迎之具夫公家岁出数巨万之赀。以造供军器。乃使军自为备。其费徒委溪壑。此器械之未贵实效者六也。　国家财用虽诎、军需未尝不备、惟司出纳者贵于先时调停、随事樽节、使主客相参。本折相资。则虽歉常丰。又且月粮之给。贵于及时。行粮之给。贵于济事。今司月粮者。株守故常弗知变易。司行粮者。泥关避拒。惟恐速得。不惟费出弥多。抑且人不知惠。此馈饷之不责实效者七也。凡此欲使良法必兴、宿獘必革、法令必行、人心必信、则其说俱在巳奉　钦依集议语中、乞　敕下兵部查照今昔事理、移文前去两镇诸边、务逐件责成、要见某件巳完、某件未完、某件巳行、某件方行、巳完巳行者、务不致疏虞、未完方行者、务刻期　奏报、至于都督同知戚继光之赴　召、　朝廷既责以练兵为名、遽难别议、其于总兵诸将、在今日练兵之是否分合、他时功罪之有无关涉、相与相临之是何统体、与户部钱粮必当先期速发、以便彼中之调停、工部军器、但宜估发价值、以听军中之自造、该部自当另具条议、以补前日集议之缺、仍各取具不致有误防秋重甘结奏限　命下星速奏　闻、不则　国宪俱存、容臣指名参究、臣之所谓防秋之大计如此、至于事机有无一当、徒以难于同异、狃于拘泥、而无一人之敢言其非者、今日廵边大臣之设是矣、何者、所谓廵边大臣之设、不过廵此前数者而巳。使数者能修。则以一总督专任之而有余。数者不修。则虽百廵边分臣之而不足。况人情责任在巳。可以成直前勇往之功。钤辖多门。实以资推委支吾之便。又况今边事势若累卵燃眉。阽危巳甚。责之各人各地。犹恐捐躯赴义之难。不求其人而徒增名号以相临甚无益也今既以各兵备为不足凭而摄之以廵抚又以各廵抚为不足凭。而再起廵边大臣之议。重迭分沓。自古及今。言用人之失策左计。更无踰此。臣恐自今在边有势之难行。事之难言。则互相观望滞格。在总督则以为有待于廵边在廵边则以为无与于职守万一时过患成。虽徒烦　朝廷之处分。竟何补危亡之事机。如向时虏方深入、　朝廷曾命兵部左侍郎迟凤翔首膺是　命以往、于时蓟辽边镇、有墩墙之未缮完、行阵之未整搠、皆火速粉饰成功、以冀凤翔之经过不三日而军伍复缺。墩墙尽圯矣。空费赏银三万两既尽而翔始东归。不知于安危事机。竟亦何补。见今在人闻见昭昭、可为永鉴、近　朝廷复以是任　命之前蓟辽总督刘焘、宣大总督王之诰以病辞、今日复闻　钦命以冀炼代诰、臣固以为不须也或者有谓廵边之不宜复设众亦知之、但巳奉　明旨允行、若于此中格、岂不致伤　朝廷之大信、臣愚以为　朝廷之大信。正不在此。葢善谋国者。贵于惟是之从。使其是也虽舆隶之微言。当采之而不疑。使未必是也。虽　庙堂之定议。当改之而不吝。故宋臣苏轼论汉事有云刻印销印。不足以损高帝之明。适足以明圣人之无我。今我　皇上若以前有见集于众议之若可行而允行。今有见验于事为之必不可行而中止。此固我　皇上之所以为明。而出于寻常万万也。非大信之失也。伏望　敕下吏部再加详议、如臣言不谬、除之诺既巳奉　旨允辞、无容再议、冀炼仍留部管事、刘焘另为添注兵部、以俟别用、处分诸边机务、专以责之督抚重臣、永为遵守、则边防幸甚、　宗社幸甚、固又不但取给于一时防秋之拟议巳也、
　　钦承　诏命乞正廷臣会议条格疏【会议条格】
　　昨该礼部尚书兼文渊阁大学士赵贞吉以改置京营军制上请、钦蒙诏命、览卿所奏具见忠谋、分营练兵、系祖宗旧制、该部便与廷臣着实会议来说、钦此夫、我　皇上于贞吉之奏、不即允俞施行、而必下廷臣会议、且命以着实会议来说、是　圣心独有见于军国事重、询谋宜同、德意虚怀、诚为恳至、但今会议之法久涉虚文。若不先乞敕厘正改更。则臣与在廷诸臣欺君之罪。先巳难赎。更何望能仰体　圣心。上裨　国是。葢古之所谓会议云者。吁咈都俞。不限君臣。师锡畴咨。不拘贵贱。此寡彼众。不病悬隔。甲越乙秦。不妨互异。惟期裨补于国。靖献于君。终底同心。相成善法。此侯应刘歆尚能以卑秩孤踪。垂光汉史。在　祖宗时。凡置法确政。此意犹存。自臣苟禄掖垣。每见今之会议。先期一日应该衙门于各该与议官员。通以手本画知。至期会于　东阙。该衙门掌印官干所当议事。首发一言。或班行中。一二人以词组微言。畧为应答。或竟无一人应答。辄笔不停阁。轮书题稿。再揖而退。即事巳完成。及既出　阙门。尚有不知今日所议为何事者。或有明知其事不言。至是始啧啧具道其可否确然之状以告人者夫知其事而不言。与不知其事而不问其人。岂真如是之容默哉。设心不过以一经出言便有是非一有是非便关利害惟取一时隐忍之便。宁甘为误　国而不恤。惟便一念依阿之私。遂陷于欺　君而不顾。是回曲之状。既自愧其良心。而尧舜之诛。复难容于　盛世。臣久为腐心切齿。欲有敷陈。今幸蒙　皇上留心。而况京营重务。又自非照常唯诺一言。可即为定议者。伏望　敕下兵部。将会议时期。畧少停延。更望　敕该部。将辅臣贞吉原疏。与臣此疏。各刊刻为幅。于应该与议官员。各分发一纸。仍附发书格纸一叶。首定书官衔名氏空其下方令其于所应议京营事务。各自书应行应止缘由。如以为应行。今制亦有议单但含糊首鼠者有若无也要详书何以见其应行。如以为应止。要详书何以见其应止。各出巳见。勿相通谋。至会议之日。各持议所。面与商同。即其事实考据。议论归着。经畧断案意念从违。而其人之贤否忠邪。心术学力。固亦可槩见。如有不得与议而另自为疏亦听从各便夫古人曝背食芹。尚思献主。当　皇上如此恳切求言。若尚有惯习软熟支吾。不以实应。诚亦非夫。然后兵部汇萃为册。再加断案。具疏覆题。　皇上须更府察群言。慎加　宸断。庶　国是昭明。人心鬯达。后遇有应行会议。悉宜照此施行。则古帝王与我　祖宗稽众从人之善。复自我　皇上昌明之。而国是人心。万世犹其有永赖矣。
　　皇明经世文编卷之三百六十四终
　　皇明经世文编卷之三百六十五
　　华亭陈子龙卧子　宋征璧尚木　徐孚远闇公　吴培昌坦公选辑
　　吴祖锡佩远参阅
　　张给谏奏议二（疏　议）
　　张卤
　　疏
　　献愚忠以永图善后机宜疏
　　复成法以慎杜奸萌疏
　　慎法纪以振戎机疏
　　预上京营五论以大振戎机疏
　　献愚忠以永图善后机宜疏
　　顷剧贼曾一本就擒捷闻、该臣题为乞敕慎议闽广军功以严激劝人心事、又该兵部覆题前事钦蒙圣恩将总督右都御史刘焘廵抚右佥都御史熊桴涂泽民而下首功参将王诏总兵俞大猷郭成李锡而下、各升官荫子及银币之仪有差、夫诸将成功、诚亦可嘉、朝廷报功、诚巳不薄、日前之注措似矣、但闽粤事固难于在目下成功。尤难于为将来巳乱。姑以往事当鉴者言之如自嘉靖巳未庚申以至乙丑丙寅之际。诸臣称山寇荡平者数矣。而何今日山寇之猖獗者犹故耶。自嘉靖辛亥以至乙丑丙寅之际。诸臣称海寇荡平者数矣。而何今日海寇之猖獗者犹故耶。葢其所谓荡平者。□广平贼须以荡扫一枝为功不当以擒获贼首为主每当渠首一得羣凶未靖之时即假声称以诖误朝廷。不曰安插。则曰招抚一酋首方擒一渠魁辄立侵淫十余年来。窃据我良田。杀戮我良民。海壖民物。巳十去六七。当事者犹且下诳民心。上徼君宠。公然谓为给榜招安。报大捷以欺　先帝。徒以进秩录荫。为一身显荣。而不更念万姓无禄之隐祸。诸臣之罪状诚渥矣。往事一谈、闻言酸鼻故今言闽广之乱者。但谓一本继吴平。而不知吴平未死之先一本巳在。当时诸将。秪以相传溺死之吴平。为目前深幸。而不思存留之一本。更所当虞。是一本继吴平也。实诸将贻之使继而非一本之能陡起以继吴平也。其在今日、尚存余党、即总督焘所自言则犹有外夷未靖之贼、山中流劫之贼、沿海接济之贼、及似贼非贼者、凡五种、即按臣杨标又举其尤、则有林容程老王老、即臣等尝闻则有惠潮江叶卓锺诸姓、及香山壕镜、其说尤多、广西古田一县、久没贼巢、守臣以失地为常谈、以安静为省事、今竟尚果敢谁何、至屡报一本二百号船只、亦难谓沉溺擒获俱尽、是未除贼党、视昔更有明征、南京两浙之银、既巳经发、京运之供、又巳特给、诸路征兵、更难中阻是见在兵力、视昔幸有可赖、以此增兵足饷之时、当此乘胜长驱之际、所赖于督抚镇总诸臣、正宜恊力同心、淬励整搠。将前项诸贼。取次荡平。歼绝党类。系于一本贼中巳平者。专责之纪功。山贼等项未平者。仍责之廵按稽查、其巳经擒斩者、要见若于名颗。其招抚安插者。要见见在、某里某都某排某项下入籍服役。务尽使妥帖完毕。仍将地方一应安辑事宜。一一审处、如练土著以去募兵、增建置以绝窃据、择守令以重民牧蠲征赋以苏疲瘵、诸余头绪正在多端、如良医视疾于人之沉痾方脱、必大补荣卫、庶保生全、恨今诸臣于此一不置念、惟苦蹈覆辙、观其甫献捷音总督刘焘即倡为水土不服之。说、廵抚熊桴即上病势危笃之疏总兵郭成愿告回籍养病一节、敢即亦效为饰词游言以引索高价、此其心皆何心、不过以为一本既擒、吾责巳塞、纵后日祸乱复生。于吾固无干预、更不思臣受君托、当事靡□虽殒躯损生、亦宜自尽、且神明天道、不可独欺、即如一本就擒一事、彼夏月拥重兵于东北逆风之地者。惟共为观望延捱。而王诏以添设新兵。殊无依藉、乃一本卒获于诏手。故臣昨专请于诏当有特加。固用以励人心、亦所以明天道、诸臣于此、即可深思、而顾尚忍为欺诳执迷、不知何谓、伏乞敕下兵部通加看详、将臣所言荡平诸贼始末经畧、一一条议、果因时乘势、不可缓图、即乞请敕下彼中当事诸臣、如期从事、再乞敕下吏部。自后将督抚诸臣托疾章奏、俱与罢停、直待事定功成、拟加擢用、不得容听其因袭规避、徒启纷纭替代、以致误军机、则国运易危为安、民生转祸为福臣披沥愚忠于此固不任恳恳惓惓之至、
　　复成法以慎杜奸萌疏【中官】
　　此时颇有狗马采办游燕诸事内臣之所以得肆其奸也近该上林苑海子海户王印等、及提督上林苑海子司礼监太监孟冲、各累奏事情续该镇抚司题奉　圣旨、这该司官是何问理且不究、王印等系海户、这等刁恶、着锦衣卫拏去红门枷号一个月、满日发边卫充军、钦此、先后节据户部尚书刘体干、户科都给事中刘继文、刑科给事中魏体明、锦衣卫千户温尧民等、极请当以其事送赴法司、既而户科右给事中李巳、试监察御史萧廪刘良弼、复申前请、皆不蒙允俞、且于巳疏、又钦蒙敕旨、朕处了、臣下强辩是何礼、该衙门知道、钦此、夫自古及今、人臣非丧心病痱、孰敢与君强辩哉、但臣之事君、犹子之事父、子不忍以父一事不从、而辄忘几谏之诚、臣不忍以君一事不从、而辄昧匪躬之义、今日之事、臣犹有不得不为　皇上言之者、其印冲各奏情罪重轻、事体虗实、臣不暇更论、但　祖宗二百年来、无不许辅臣与闻之政令无不由法司详谳之刑狱。此我朝美政家法。为能远过前古。今孟冲何人、特欲遂其所甘心于王印之私、乃陡使内阁不与闻。法司不详谳一任其奸欺巧幻。即仰烦　皇上从中议法。亲自处分。凡枷号充军、悉尽如所拟、　皇上试思在　祖宗时雍熙治朝、精明初政、果尝有此事乎。且将置内阁法司于何地乎。皇上何不更近思王振刘瑾诸人之祸。岂尝遽底滔天哉。其机正起于今日传一　旨。明日擅一令。当时阁臣不能力争于　上前而极辩之。致内阁之位望日轻。今日干一政。明日乱一法。当时六卿不能力争于　上前而极辩之。致诸司之职掌寖失。遂一举滔天。三朝未靖。追思往事。犹可寒心。故　先帝初年廓清大政。惟首禁中官。所以坐收四十五年沦浃之人心。其机尽在于此。今冲恣肆凶残执迷不悟、不惟深文已罪且占恡其济恶党助之人、如刘儒崔绍孔乔珉亦不肯令其出而伏罪、以少伸　皇上之明法。即此而推。势将何所不至。若不乞急赐处分、窃恐其恣肆日深、探视日熟此等巧幻机括、不但可加于王印。将使　皇上国事日非而大不可救。此臣所以披沥肝胆、再吁君父者、诚非为一区区王印惜也、伏乞　皇上大鉴覆辙、上法　先帝、俯顺羣情、将冲即重加惩究斥逐、仍将两疏有名人犯、俱付法司、从公拟断另请圣裁、自后政令必商同于内阁。刑狱必尽付于法司。中官设有不法如冲。即痛加裁制。不使得误相效尤。纵肆以陷明法。此尤万姓臣民均不胜激切至望。又不但臣大马惓惓冀望之私而巳伏惟圣明断赐必行幸甚、
　　慎法纪以振戎机疏【谏释罪帅】
　　石州失事甚大二将之罪不小一旦得释此有内援故公急论之
　　昨初八日未时闻刑部尚书毛恺等接出圣谕、目今虏报紧急、见监将官刘宝田世威都饶死发边卫充军、着杀贼立功赎罪、如三年无功、还拏来杀了、法司知道、钦此、臣惟圣王制驭夷狄、要在纪纲、故赏罚功罪、非人主之所能私、臣固不暇复漫述古昔以渎天听、即　皇上嗣登大宝三年、视　先帝时、兵车固不加多、储蓄固不加富、然而一时诸将倾心、三军生色、骎骎浡浡然若增于城万旅之雄者何哉、惟以二年秋　皇上大奋干纲。市曹斩将。自申维岳毕高一朝就戮、顿将往时偾军之将。恃奥援以误国。赂权贵以全生诸凡旧套。一刬无余于是沿边将领。始晓然知不忠之臣。不法之谋。举不能逃　皇上日月照临。而其死市曹衅鼓之辱。与死封疆横草之勋。又皆有以激切鼓动其良心。而熟察其得失。所以骎骎浡浡。有此今日景象者。其机固尽在于此也。臣固以我　皇上常保此无失、将克成一代洪烈、信易易无难、夫何握持未及、一朝尽解、忽谕虏报紧急、出二犯以立功赎罪、夫以今虏之远寇云中、势犹未谓紧急、纵势诚紧急、在马芳赵岢谢朝恩李勇诸军、方四面征集、云拥星列、时亦未为乏将、乃朝廷于此即释系囚、废法纪张皇四顾、以为御虏之策假设虏骑如曩时直薄都城、整居畿甸、将更举何策以应之、且一事而生死异狱、一律而先后殊决、臣大恐无以服当时死者之心、而解方今任事之体、殊更不知庙堂为此、诚亦何心、或有谓秦穆公之于孟明。汉武帝之于李广。皆以罪释成功。何独尼于二犯臣曾有以折之。谓臣之所以惜朝廷处二犯者。正以不能与孟明李广同也。葢二君之于二子。相信诚不但腹心。相与又诚不但如家人父子手足尔也。其罪其释。皆有以昭白人心。故史牒歆艳。使　皇上于二犯。果曾知见其人。又尝面召本兵问其所以失律之故。召法司问其所以招罪之由。乃据其可矜情节一言。断而释之。则轰然雷霆谁敢不服。今数者无一于此。忽　旨从内降。其致人骇异。诚所宜然。臣又惟天下之患。莫大于使君父有言而人不见信前日兵部覆诚意伯刘世延之奏、忽命自中别出、人方啧啧相异、乃今又有此、若不明乞谕诏以袪羣疑、窃恐此机括一成。将渐为人臣假借市恩之利。而致于明作威福之权。且边将巧于窥测者。将复奸欺百出。尤非细故。伏乞　皇上将二犯仍明正前法。用以激诸将有死之心。以严军法无赦之律。固为至当。其不然、如以成命巳颁、不容更易、须乞敕旨昭示一时。谓二犯之所以得释者。以有某项情节可矜。何项功能可议。用何臣之荐。何言之入。遂乃有此。以畅羣疑。再敕兵刑二部俾定议功格。更严期限。亦为至急。臣等仰体我　皇上好生之心、固亦知虽昆虫草木、皆欲得所、乃敢惓惓以纵释罪帅、为此渎陈者、良以朝无定法、人有蓄疑、诚不可为训、故一念犬马丹诚不敢容默、伏惟圣明裁正施行、幸甚幸甚、
　　预上京营五论以大振戎机疏【京营五论】
　　顷惟我　皇上嘉纳辅臣条奏、数腾敕旨、将临大阅累朝旷事、一旦施行、臣自幸得备役羁靮、以再覩成周洛水裳华千载一时之盛、殊不胜至愿迩日来乃见当事诸臣、不于兴□事宜大较。而顾庸心于常行仪式之间与夫临时□贯之末。臣愚独以为我　皇上所以躬万乘临戎意。正不在此。其意葢以人心久玩。法度久弛。诸臣有避难而不肯为。诸将皆安常而不知变。固欲借六飞莅临之会。为六军奋起之机。凡诸臣有留心军事、平日阻于无故而不可言纵言而不可行、正当于此悉陈以无孤盛会、臣愚所欲言者、除将帅赏罚一节、今月初四日因总督京营戎政镇远侯顾寰奏老疾辞任本到、科臣即谬向兵部尚书霍冀面议谓我　皇上今兹之举、正欲分别诸将功罪、以明敕赏罚使寰贤而整饬营务有功。则论功行赏。当首及寰。今日之任不可辞。使寰不肖。而废格营务有罪。则明法敕罚当首及寰。今日之任不得辞。且万无使寰当无事时则优游十五年以享大将之尊至此却脱然远退以使他人代当其临事之难之理继该部覆题见其亦不拟寰谢任、复荷蒙明旨着寰策励供职举一寰而四副将二十八参佐三十二营四百余员千把总之官、莫不皆然、此皆首待我　皇上临时、视其功罪重轻、断自宸衷以为赏罚激劝、臣固无容预及、至于京营大端可论有五若失今不振则不可复救、五者何、一论营伍消颓、国初京师军制、有中军、有左哨右哨、有左腋右腋、名曰五军营、又以大营围子手幼官舍人及千二四营附之、额三十余万、永乐中、又以三千随侍神机谭家马诸营附之、至景泰因大营兵不精强、内选取十二万听征、谓之十二团营精兵、至弘治又因团营兵不精强、内选取三万听征、谓之东西官厅精兵、其大营余者谓为老家儿兵、但以备差遣修营、无复恃赖、至　先帝嘉靖庚戌、又改十二团营为三大营、虽易新名、仍凭旧额、至各省班军、　先帝时但执役土木、为时滋久、今虽脱役入营、其将领军人、浑忘本来面目、俱寸挺不持、空身备伍与无军同、故今日号称精锐战兵、亦不过祗有当时东西官厅之数、而大约实不副名、数不及额载总计三大营中、其挂名投闲买差替役老弱无用之人、尤不暇悉计、即明开缺额者、亦不止十分之三、当元年左给事中孙枝巡视时、臣询其营中军额、枝尚谓有九万、二年给事中陈行徤替代、臣复一询之徤、谓与枝相代一年间、复消耗万余、见数秪存八万、令臣一闻、不胜疑畏、以此观之、见在之数、视前十分之七犹所不及、夫总国家兵制兵额、自洪武视永乐、自永乐视景泰、自景泰视弘治、自弘治视　先帝嘉靖之末及　皇上隆庆之始、其间拣选因革多寡名数。当时之所原有与今日之所仅存。试屈指一计。不待有识之士。始知寒心。凡此在士大夫不详究则不尽知。不尽知则不深忧。于此若谓役占全无。而其实尚属有议。若谓勾补无益。而其法必所当行。若谓拣择当精而余额亦不可使滥、欲严行役占、兵部当会同总协廵视官、先查见在役占人员、参行重究、再将有事营务官员、应准跟伴名额、即终身跟伴、不许擅易别名、请钦定为例、例定有多役及擅易一名者、即充罪者家属一名为正军、虽贵官不赦、欲严匀补、总协廵视官当道查三营缺额、乞敕下兵部、兵部据所题缺额、乞敕下各该清军地方官员、始以地里远近、军数多寡、为降级为民拏问之例、至则更严保甲以杜方来、欲严精别虽士马阖营、尽难骁锐、而于旧谓东西厅三万之精、谭家马五千之盛、不可不求充而抵足之、其余不系战兵、亦取次照名换易、不得仍以老弱充数、徒耗军食、此营伍之不可不急为填实者一也。二论教演虗饰、古称兵不练犹无兵、练不精犹不练、练兵者其六花八阵固无难言、至虏惟恃弓矢为长兵、在我刀之外、又有鎗质钩斧鍖胷碎脑及乌铳佛郎机诸火药长技、皆非虏所能及、至今相传、我成祖北征、但用神鎗一枝、即所向无敌、岂神鎗独宜于曩时、不宜于今日哉习与不习耳、且如操教者、即以此等为习、固亦人所易晓、近年京营操练。每日平明以号头举放大炮三声。为进操之期。至所谓操者。如羣儿登场。但出一二惯习熟烂规格。以为般弄为将者更不知出一另着。发一新语。以真相较阅。日才辰初号炮再举三声。间有一营将领。尚营阵未毕。比较未完。即所般弄者。且方行未竟。各营之军。辄巳散漫羣嚣。径出不顾求能使三军手足利而耳目明。真如临阵交锋景象。一不可得。至今如此深可浩叹京师所以谓安定门外。炮声为诓费朝廷粮赏之具故今昔有识诸臣每于此不胜愤激至有谓若守今京营积弊而不变其法、一遇缓急事变非但不可赖、亦不能集、宜于京城东北旷郊、令指挥以下、将兵以居、各立保伍、给兵符为信、且守且练、大事但命将统之、又有谓欲振营军、莫如调操、宜选南北久经战阵名将数员到京及在营将领、并加挑选、会同总协廵视官、将营军选其骁壮籍其年貌、付各取选将官、每人一二千上下、每一次以一二万数、拆为数枝、听其统到、不拘边腹去京三五百里内、同彼兵备将官、严加操练、待有成功仍令番回伍、此皆事体重大、俟另议施行、今莫若先于各营战兵、另为加功操教、如见在原任总兵官郭琥来自边方者、即可将之、俾其于神鎗诸法、鸟铳诸器、进退之度、金鼓之节、器具衣甲、逐一整备、且因日限事、因事立法、务使此辈一可当百、隐屹干城、以光复　祖宗厅兵谭马之遗意、此教演之不可不急求精赏者二也、三论将不联属、今三大营以文武二大臣总督、即古谓大将、副将四员即大将之偏裨、每参佐下把总十员、即参佐之部曲将、把总下管队伍名、即把总之部曲将、管队下五旗甲、每旗甲下军人五名、是以旗甲约束五人、把总约束管队、参佐约束把总、副将约束参佐、大将约束副将、正兵法所谓彻上彻下、以一统十、以十统百、以百统千、以千统万、而为节制之师、向总协者止知大将之尊。懵于节制。边镇大帅与参游无别患皆坐此为副将者、亦仅与兵三千。而下视参佐。则无别。参佐之兵。专为部曲。而上于副将则无预夫上下相别。以其相临。今副将视参佐之任既无异则统驭之体亵。大将遇副将之礼却不同。则大将之威玩而又不达夫古人兵制。大将入营则副将固为偏裨大将不入则副将即为大将此亦兵法所谓奇亦为正。正亦为奇者。今三教场之地。总督既不得齐时俱入。却以大号头一员得坐中台。司其进止。左副将亦傍守信地。同乎参佐。是人各兵其兵。而总督不得不下亲偏裨之务。所以事业错而日不足。势棼岐而政不举。识其势而反之。莫若副将但听节制于总督。参佐俱听节制于副将。副将无私兵。其兵尽属参佐。参佐无私兵。其兵尽属把总。把总无私兵。其兵尽属旗甲。旗甲管五人。五人自为伍。则责成易而实効臻。此将权之不可不急为归一者三也。四论兵无统纪、兵法曰治众如治寡、分数是也、今操法、入场则队伍错乱。散操则喧哗无纪点闸则搀越不伦。平时如此其于临敌整治。万所必无。所以然者。以分数之不明也且如军中以骑兵为首。而驰逐风雨。在步卒逈不相及。今各营分属止于三千。势难独用。故以马步相兼。而更不知在大将合营。马步固当兼用。而三千一将马步仍贵相别又兵法伍兵五当、长短轻重刺卫之枝、□兵相兼而用可以効我长而护其短若每色为队则必穷之技也互相错综杂用。如五行循环。其制明白易晓。如今长枪特为队。圆牌特为队。弓箭特为队火器特为队。甲什旗物。分办无章以此治兵。尤为可笑。今当令骑兵自为营。以知兵骁将领之。步兵自为营。各照本管领之。又自五人为伍五伍为甲。五甲为队。五队为哨。二哨为总。六总为营务使技艺相搀。物采互辨。统领各别。庶部曲适均。分数易定。此营伍之不可不急为清肃者四也。五论军法不信、古云军容不入于国者、葢以臣于君侧、太厉威严、则势属不可此葢以国中而言、若今教场即阃以外将军治之、将在军君命有所不受之地非国中也、恨将帅者皆姑息成风、宁上负我君而不敢下绳军士、使　皇上今日不为是举、虽日戮一将而求其法之行也亦不可得何者、葢辇毂之下。人心易摇。人言易惑万使威行而摇惑一动。则羣起非之一曰浮躁。则曰激变。当是时。竟无能为当事之臣一引任其责。无怪乎旧套活法。牢不可破。而军中法纪尽以陵夷。今　皇上既不惜先劳而自任其事矣。臣愿再为新其号令、兵部当会同总协等官、详为条例、如后有玩愒骄慢者某事当尽某法、当抵某罪、亦上请钦定为例、再明使悉知、当大阅一临、则将帅固当待罪而听祸谪于君、军士平日、亦当畏法而听祸谪于将、转怠玩而为严威、固于此尤为至要、此军法之不可不急为一定者五也、夫此五者、自待罪兵科、即于该营事宜、经年穷究、乘今事机、故敢献迂谈、伏乞敕下兵部、即会同京营总协及廵视科道官员、再加详议、其于言不尽谬者、乞为请敕下该部、及该营诸将、一一查照施行、如诸将仍有不以诚心上孤德意、容臣先指名参究、以明示殛罚、庶积弊一新、大举斯称、由是六军向往、四海风声、万年室家皆为我　皇上既同之福禄、不则若徒耸饰一日之观赡、而无救从前之积弊、则其弊将更有不可胜言者、伏惟　皇上裁察、臣不胜至望、
　　议
　　附进京营议
　　附进京营议【京营更制】
　　臣顷请乞正廷臣会议条格、俾于辅臣所奏欲改京营制事宜、人各详议、既钦承诏命、臣当自献其愚、大抵今日之议、惟在于用辅臣之意、而不可泥其词、葢辅臣之意、意在严训练以强兵、是切中肯綮、若谓欲创更营制则今日营制、不惟不可更、而亦不必更、所谓不可更者、葢人国变法、乃变其法之不善、在昔君臣虽欲变祖宗不善之法。尤必乘事机可变之时。若法既未尝不善。时又不可轻为。则必不为之以言今兵制、当我　高皇帝开天。合五府统隶之兵为一营。操练、有中军、有左哨右哨左腋右腋、故名曰五军营。外以围子手幼官舍人殚忠效义千二凡四营附之、文皇帝继极、以龙旗宝纛下三千小达子立营、故名曰三千营、外以随侍营附之、又以神鎗及火器另立一营、故名曰神机营、外又以谭家马附之、夫曰五军、曰三千、曰神机、此所谓三大营也。景泰初因己巳之变遂于三大营中、选立十团营、成化中复增为十二团营、以为操练之兵、既未免权宜而非经、弘治中又于十二团营中、选立东西官厅兵、以为听征之兵、亦未免失多而携寡、至我　先帝当庚戌岁虏骑长驱、大饬戎务、乃革十二团营、及东西官厅之名。尽归五军以光复我　高皇帝之旧制。因神机为神机。改三千为神枢。以式增我　文皇帝之宏规。总之为三营以尽其大分之为。一总督、一协理、二廵视、四副将、三十二营四百余员千把总之间以尽其详实。昭析太甚。固未尝分数不明也。在　先帝力复祖制、百方慎重之心、会于羣臣、告于　祖庙、才耆定规画、其诏旨昭如日星、有曰这事体非轻、必复　祖制、方可事权归一、又曰朕复　祖制三营修武、当时诸臣合词称颂、有曰规模宏远、修理精详、上增　二祖修攘之耿光、下垂万世治安之成宪、臣尝庄诵对扬、以为我朝京军三大营之制、是　高皇创立于始、　文皇增定于中、　先皇完成于终、凡三圣人作为、二百年遵守、诚　祖孙作述、先后相成、万万世　圣子神孙当钦承无替、此正我　皇上所谓分营练兵、系　祖宗旧制、外此固无所谓　祖宗分营、亦非所谓　祖宗旧制也、且　先帝所克复　祖宗成规、不独臣与在廷诸臣以为善、即岁前九月　皇上敕谕营臣有曰、国家设立京营以养战士、越我　皇考又更新戎政、申饬宏规、其制大备、今诏墨未干、是　皇上之心、亦巳灼见其善矣、夫既灼见其善、而复强欲更之、此固臣愚之所未解、况今正当国家安定之时。绝无曩日事机之变。不能乘时修明　祖宗成宪以奏实功。乃无故徒取其成宪而纷更之。以大致骇异人心。尤属未便。故臣以为不可更。所谓不必更者。葢　祖宗之法既不可以轻变而匡时之策。又不贵于循名。为今惟有于营政责实而巳。诚将领择其才贤、营伍补其消耗、军法励其严威、而又赒给存恤、悉其情苦、取从前节奉钦依操练程法、通行而尽饬之、以日求成效、则今日营制。即　祖宗之营制。今日兵威。即　祖宗之兵威。此而不能。则今日之营制无益也。五军之分练亦无益也岂惟无益。又将并其原有者而失之。葢旧以人统三千。顾更以人统二万。是本欲明分数。而分数转淆。统三千者。尚相维相制。统二万者。顾人自为兵。是本欲分兵权。而兵权弥重。况　先帝定制一更、则平日垂涎兵柄者。皆得以肆为协同参预之谋。将流弊溃决。不可更制。重之号令多。统纪愈弛。占役多。营伍愈耗。诛求多。侵削愈恣。又重之制度一新而法不可辄行。人心未定而教不可卒施。胥将以可为之时日。而尽旷于无益之纷变。语曰国有固籍。兵有常经、变籍则乱、失经则弱、又曰利不百者不变俗、功不十者不易器、今即以功利言、不惟百利十功、且无功而失利焉、故臣又以为不必更也、夫由臣前说、则成宪之当遵、由臣后说、则无益之可惜、臣故以为不可更不必更如此、至谓大将原无专设、戎政不当有印、辅臣言此二事、独诚为有稽、无以则当总督之设、销戎政之印、三大营各专设总兵一员、副将一员、而五军营再特加副将一员、为三大支、以司专领、又命文官大臣一员、特加本兵尚书级衔、以总提督、总督文臣、一如廵视事例、照官衔职掌、另请钦给关防、以便行事、其廵视科道官员、与关防敕谕、各仍照旧例存留、此既能守　二祖之法、又不失　先帝之意、抑庶乎其可行也、
　　皇明经世文编卷之三百六十五终
　　皇明经世文编卷之三百六十六
　　华亭陈子龙卧子　徐孚远闇公　宋征璧尚木　夏允彝瑗公选辑
　　宋存标子建参阅
　　叶綗斋集（策）
　　叶春及
　　策
　　重师儒
　　敦行实
　　决资格
　　审举劾
　　择将帅
　　较赋税
　　修军政
　　去盗贼
　　省费冗
　　辟土田
　　理屯盐
　　大将军戚公请告归登州序
　　重师儒【尊崇教职】
　　臣观宋儒程颢之告其君矣、曰治天下以正风俗、綗斋于穆庙初年以孝廉应诏上书为通进司所排今所载诸论皆应诏集也是年綗斋亦就较官仕至郡丞而卒得贤才为本、而本于学挍师儒也、则莫如今日、文学博士森布天下、岂不斌斌盛哉而其效未覩何故葢古之师也因乎下今之师也因乎上上下之情乖。古今之效异也。夫古之师。曷尝不本于上哉。州党乡遂之师。即州党乡遂之老。州党乡遂之老。即德行道艺之上。人之所命而教即下之所服而从者也。今也不然不论德行。不问道艺。卒然而命之。持牒而来。据座而坐。青衿之子。肩参差乎其庭。足趦趄乎其前。貌相承而实相谩。至于戴高位。握大柄者。乃始盘辟俯偻。綗斋拟子瞻笔亦有神似处当时自负殊不小也外相邀而内相拒。夫人而不服其心。则不能一日安处而为之长。而犹能使相承相邀者。徒以上之令耳。岂其心哉。豪杰之士。于是舍去。别求所谓德行道艺者而师之。徘徊于山林之中。栖迟于佛老之宫。所托甚高。而所服甚固。回视黉序若免巳也。夫以　天子之权。而立法不能驱豪杰以入陶冶。而山林匹夫常主其事。岂所谓工哉。臣尝读庄周书。以为天下好知。闻某所有贤者。则赢粮而趣之。内弃其亲。而外去其主之事。若以阴诋吾夫子之徒者。葢周道衰。学官废缺。贤者在野。学士涣然无所归依。各自择师。是以足迹接乎诸侯。车轨结乎千里。当其盛时。党安于庠。术安于序。岂一日去也周之言激矣。且其学巳废缺而自择师。固无足怪。今学挍遍海内。师儒环都邑。不能使豪杰之士。帖然心服而为弟子。此何为也。周礼曰师以贤得民。儒以道得民。师儒之得民。即朝廷之得民。所谓两以系之者也。不能系其心。则不能施其教。而欲贤才之得。风俗之正。不亦难乎。葢今郡邑学吏昏聩之夫。儇少之辈。皆以乞得之。遫龊于尺幅之间。孅趋于拜伏之际。以自委之气。而坠自立之心。以可量之资。而来可至之侮。高者促升。卑者兢米盐。如此而巳。所谓督学。亦不过高第精举者。奉玺书乘传行部。舆马赫奕甚都也。檄下邑弟子。聚之都会。一试而罢。地方不能遍临。学徒万余。不能一讯。未三年以迁报。又挈挈而行矣。夫是二者。德行未必有也。道萟未必有也。徒以命而师之。人亦承而邀之。自故事外。曾一问及否耶。冠冕佩玉。而后能教人揖让。披甲拥盾。语人曰胡不揖也。胡不让也。则彼有以相久而不服然亦未有披甲拥盾。而肯以揖让为言者。则其于故事外不一之问。亦何怪哉。臣愚以为宜畧如程氏之言。玅简群臣。所谓学明德尊者为太学师。诏天下岁贡。材识明达。可进于善者乃遣。其愿受教若举人。皆诣国子受业。朞年而试。文行俱优。中上者授郡学若州学三百人以上。次州学若县学二百人以上。次县学。不中随历事选用。学皆一师。九岁而考。上者擢科道部属。次国子属或郡佐县令又次递迁之。不才者督学觉免。不俟考。监司郡守。无得责以送迎拜谒苛礼。隆贵之。使人以为清秩不可必得。而后其职重。督学之选。天下之大。仅十余人。难矣。宜命京朝三品以上。延访果有德行道萟。然后举授。举主任之。召见劝谕赐宴。使之风厉较官。兴起教化。一以三物为主。最者超晋京秩。平者序迁。亦以九岁。不才者礼部都察院抚按觉免。不俟考。举主连坐。夫择之精。又任之重。则益奋发勉进德业。有以服乎弟子之心天下弟子。亦知朝廷欲以深责之也。莫不洗濯磨淬。延颈举踵。而听服其教。较官地近。既得朝夕提撕。导其善而救其失。督学位尊而久。又得月煅岁炼。周知其善恶而进退之鼓舞振作。优游亟泳。庶几哉贤才可得。而风俗可正矣。然而议者必以为贡之严。用之慎。则老者无所于归。吾知用贤退不肖而巳。庸恤其它。且人而欲循之。则举天下尽官而后可。此势之必无者也。田野小民。余十斛麦。尚择师而教子。奈何举天下豪杰。付之琐琐辈哉。凡物之可乞者泉布之小耳明珠大宝未有乞者也此何任也而乞与之也
　　敦行实【敦尚士行】
　　臣闻王道既衰、诸侯力政、好恶殊方、人各善其私学、以干世主、于是百家杂技、蠭出并起、汉兴、董仰舒以为无所统一、下不知所守、画策定议、诸不在六萟之科、孔子之术、皆罢绝之、方今道德一。风俗同。家诗书而户孔孟。五尺童子。羞比管晏。则既粹然正矣而人才乃不逮古远甚、何哉。夫物莫不有实。实者物之所凝于天地之精。而所用于天地之具也。稻梁之贵于荑稗决矣。有秕焉。虽如坻满车。上不登于簠簋。下不救于饥馁。何者无实故也。无实则荑稗不若。今夫申不害商鞅墨翟李悝司马穰苴孙武之徒。岂非学士之所贱简哉。尝试求之。天下有内修政教。外应诸侯广地富国立主威者乎。无矣。有枯稿不舍。为天下垦草入邑者乎。无矣。有文能附众。武能威敌。攻取战克者乎。无矣。葢其所为、虽不轨于大道。然而言必信。行必果。即事必着其效。未尝以虚辞借也。故以诸子望圣人。不啻荑稗之于稻梁。至其确然必出于实。而无辞避虚诳以各求其事之必济。亦与圣人何异哉。顾有邪有正耳、嗟夫天下何秕之多也。尝试论之、圣人之教、其道君臣父子夫妇兄弟朋友、其法礼乐政刑、其本正心修身、其用治国平天下、其文六经、皆实学也、然而诸子之学狭而出于技、故必掀形怵心乃有以见其奇、而成其颇僻、圣人之道、大而本于中、故愚不肖可以及、贤知不敢过、而人亦得以窃其似、所谓其道无常者也、是故悬爵禄之重。而较于文辞。则谓之言扬。习剽缀之文。而邀乎富贵。则谓之明经。英华果锐之气。尽消于陈腐软熟之中。孝弟廉耻之心。尽移于声利盛丽之习。居常论议莫不舍其所憎。而举其所便。论生死。则贵发肤而退成仁。论出处。则称同群而隐义命。论交际。则借受宋而讳却齐论道术。则引中庸而弃狂狷。修饬德行。则目为好名。希慕圣贤。则目为伪学。谨厚者巳颓然托于不举不剌之间。佻儇者则肆然而无所忌惮。葢庄周巳有糟白鬼诗书发冢之讥。又况糟白鬼中之糟白鬼。将□与诗书而抹杀乎。峩其冠。栩其服。皆谓之儒。稃虽具而实亡矣。乃取而贡之天府。巳不敢望荑稗之用。尚欲以充明堂而赡百姓。不亦谬乎。臣闻耕而卤莽之、则实亦卤莽而报、芸而灭裂之、则实亦灭裂而报、故既耔而培矣非其类者锄而去之。所以使之遂茂敛其华而向于实也至于秕者亦播之而巳。是以农之良者富于粟、君之仁者富于才、今督学较官既皆得人。则宜使之敦尚实行。以文取士。巳不可变要以实行为主。较官周知一学之士。督学周知一省之士。岁试文优而行优者上。文优而行劣者斥。行优而文少劣者则亦上之也岁荐文行优者贡于部。不然罢勿贡。乡试文行优者进于省。不然罢勿进。使人得为善之利。不善者文虽工而不免于轗轲。士乃日趋于实。今既欲人欲实而去取又在虚文此苏辙所以有樵牧之论也虽然、臣尝读宪令、朝廷之意、岂不慎重哉既有卧碑矣、又有三等簿矣、又令岁贡视性资学业矣、又令乡试有司保举文行矣、然未有行者。则法不信而人不敢也。法令贵实行。而实行者恒困蓬蒿、法令贱虗文。而虗文者恒衣青紫。是以上之人知行之必不得官。文之终不能抑也。秽同市井。行若盗跖。心知之矣视其文而华焉。则亦取之。惧其虽抑于今。必显于后。即今暂抑。后未有不收者也。天下谁肯出而任其怨者。先王之法简不帅教者。习乡射以观之。至于卒不变也。屏之远方。终身不齿其不忍绝人而拒恶之严如此。今亦宜简可教者。使之观感于善。甚者虽华其文。而亦不齿。督责挍官。无以好恶书于籍。而又参以提调之书。取舍进退。一以为据。本之以诚、行之以决、守之以固、不事姑息而有所忌避、庶能使人孜孜不已、兴起于法度之外、而实行可得也、不然、卤莽灭裂天下益趋于秕且治天下又乌用是秕者为哉、
　　决资格【三途并用】
　　以綗斋之才而位微无以自展资格之锢人不亦甚乎
　　臣闻天下之物。有有格者。有无格者。善用者以方而合方。不善用者。以长而合短。长短方员。所谓格也。惟不得其彼此之宜。是以龃龉而不相入。以此合彼。尚不能入。况以无而合有哉。今夫人有知愚贤不肖。而贤知之中。又有政事文学言语勇畧之异。其所以成于天者有形也。官有崇卑繁简。而崇卑繁简之中。又有治教兵刑钱谷辞翰之殊。其所以理乎事者有状也成于天者有形。而理乎事者有状。谓之格也亦宜均是人也。而曰进士焉。曰举人焉曰岁贡焉。低昂视乎眉睫。美恶随乎唇吻。贵贱通塞视其所遭不知其所以然正似生而得姓耳此如生人之初执而姓之曰某也某也亦遂以为某为某而已岂故有是哉故夫官人之法。与其合乎随于人者。不若合乎成于天者之为得也。虽然。人之所随。曷尝不谓天之所成矣乎。学较之士。群而试之。拔其尢进于礼部。不能者无繇自至焉。初非塞其门而扼之也。则其至者固所谓贤。固所谓知矣。乡贡之士。群而试之。拔其尢上于　天子。不能者无繇自至焉。亦非塞其门而扼之也。则其至者又所谓贤。又所谓知矣。人之所第。一因其分之所成。而亦何以自解。嗟乎、其所以试而拔之者。果取之于知愚贤不肖乎。将取之于空文靡辞也。其所以官而用之者。果取之于空文靡辞乎。将取之于贤知也。空文靡辞。不足以定有形之实。而徒被之以无据之名。而乃理之以有形之实。然则人君欲以格而临天下。可不知所合哉。者成周之士。有选儁造进之分。葢画然别矣。而所以兴之者。六德六行六艺也名之即其实用之即其取是以随其质之所宜。而论之以为卿大夫士。乡遂之吏。适有以相合而不爽。今格之所定。疏于司徒。而格之所拘。过于周代。甚非所以广英才而成化理也。且夫天下亦多故矣。而非气则莫之能济。居之所乘。气之所变也。富人之子。颜色姣丽。动止容与。群处而声扬。起趋而趾高。岂其尽贤知哉。居富而气盈也。贫人之子。出入抵巇。进退惟谷。欲谈而宛舌。将行而拟足。岂其尽愚不肖哉。居贫而气歉也。故谓岁贡之不如举人举人之不如进士。此两者可以观矣。歉则易委。委则靡然而有不振。盈则易足。足则荡然而无不为人才之不出实事之不效尽于此両言也抑者既靡引者又荡则人主孰与共天下哉　陛下知资格之弊。奋然欲决去之发德音。下　明诏。深嗟太息岁贡不得为方面。举人绝望乎九乡。可谓越拘挛之见。驰帷墙之制。而独观乎三五之道也。臣窃疑之。十围之木。必生邓林。径寸之珠。必产合浦。何则。聚之众而择之易也。今以三年之率计之。举人三倍于进士矣。岁贡三倍于举人矣。然举人望进士。百不一二焉。岁贡望举人。百不一二焉。即有之。亦闲署左官。遐邑僻郡者也。且汲汲去之矣谚曰。囷廪鸡栖。不啄亦提。言非其据也。岂其无留良乎。抑方振而未应乎。或尚未免于拘挛帷墙乎。不然何宜见而不见也。　国初官使惟务仁贤。下品无堕地之汗。上第无登天之骤。诚以其人而巳。兹欲使进士尽为判尉如宋。则其势必不可行。况举人既巳不注。而又　国之盛典。臣愚以为自三人以下。且无骤使显融。而试之于事与民。举人岁贡之良。皆得如进士高铨之等。及其莅事治民。有可指见而改其官。登降用舍。不复以科为断。葢初进之时。惟问举业。不必同其出身但当不限其所至此则通人情而合时变故举人不能如进士。得遂出身。岁贡不能与举人同试礼部至于铨注。亦多诎焉。则举业之为也。既官之后。夫岂论此。学问该博。文章典丽。斯可以为翰林。节操端方。国体炼达。斯可以为科道。故　国初于斯三选。上不专用进士。下不薄鄙岁贡挍官。他可知矣。是以古之圣王。作人于有格之中。而不弃人于无格之外。作人于有格之中者。有格而使之无格也。弃人于无格之外者。无格而强为之格也。矧乎　祖宗之朝。草泽九流。咸充任使。胥史小吏。悉属明扬。功施庙廊。光垂琬琰。亦岂以格拘哉。今则置而不收。贱而不齿。草泽多枯槁之夫。胥史怀奴隶之志。又其甚矣。臣欲请复贤良诸科。令监司守令。举保核实。与科举并用。二千里岁举一人。不惟其多惟其称。因其所举。以为举主赏罚。天下无得入钱为吏。试中乃补。上之人又必遇之以礼。养其廉耻。不为限其所至。使之欣然皆有自奋之意。夫不强为之格。以尽天下之才。而但察其所宜。以合其用。则贤知大小。各得其分。即愚不肖。亦皆鼓舞以进于善。官职不修。未之有也。然则天下之人。亦何必多为等级以拒绝之哉。
　　审举劾【剌举务核】
　　臣尝读史而叹齐威王得御臣之术也。齐威王委政以来。国人不治矣。叙事自作古当是时即墨大夫最贤。而左右乃日毁之也。威王使人视之。田野辟。人民给。官无留事。东方以宁。贤也。则召而语之曰。子不事吾左右。以求誉夫。封之万家。阿大夫最不肖。而左右乃日誉之也威王使人视之。田野不辟。民贫苦。赵攻甄不救。卫取薛陵不知。不肖也。则召而语之曰。子其以币厚吾左右以求誉夫。烹之。誉者并烹之。誉阿者。即毁即墨者也。于是群臣震恐。莫敢饰诈。务尽其诚。齐国大治。夫即墨贤封贤。何不肖烹不肖可矣。而私毁私誉之必诛。岂非谗妬者即毁政之原。朋淫者乃假手之道哉。驩兜之放于崇山也。其罪不可考也。独故尝举共工耳而舜亦自言其堲谗说殄行也。繇此言之。威王之所以奋其飞鸣。以警动臣工者。其即舜之术与。今夫仓公之用药也。将欲使之去邪而保正。则必先制其性。炮炙浸渍。靡不备至。苟不制伏。而惟其性之所为则将横发烂纵。邪气益张。正气益耗。几何其不溘然以毙也。君之用人。何以异此。近日京朝保任。久未见行。科道封弹。亦惟其巨。天下司府州县官吏贤否。独在抚按。臣尝闻邸报矣。其举者必方面大官也。不然必进士州县也。不然必其突梯韦脂善为媚者也。不若是千百中之一耳其劾者必州县小官也不然必举人方面也。不必其倔强倨亢。不善为媚者也。不若是千百中之一耳是故东方明矣。卑庛而候于门。屏斥葢舆。摈弃锦绣。鴈行避影。鹄立临厕此巳成故事不可复立异矣伛彳娄唯诺口吶吶如有吞。则大官莫不皆然。况小官乎。何者祈举而免劾也使车至矣。喘汗而迎于途。抱杌视膳。望尘展拜。羞品极水陆。供张拟王者。凡所以悦耳目。娱心意者。纤悉具备。则进士莫不皆然。况举人以下乎。何者祈举而免劾也大官进士。熏灼未艾。吾之举者常在焉而又速之以媚。小官举贡。止泊有所。吾之劾者常在焉。而又邀之以媚。是以王石混淆邪正杂糅。公道榛塞。人心几幸。此国政之大蠹。时俗之深痛也。夫天下如此其大矣。贤人君子如此其不少矣。而臣安敢妄有以诋之哉。人之言曰。听言之道。必以其专观之则言者莫敢妄言。臣尝迹其事矣。蒿瞿成林。仓庾告匮。田野未见其辟也。糟糠不厌。裋褐不完。人民未见其给也。官怠而不勤。吏奸而俟贿。事未见其不留也。贫苦失职。闾里呻吟。百姓未见其宁也。天下一家。固无敌国相侵之冠。然郊门之外。盗贼日屠乡聚。老幼系累戾夫为之涕下。典兵者未尝遣一缪以拟之。缓急其可使乎。皆往往被举矣此臣所以妄议之也。夫女妍因乎强弱。则刚者吐而柔者茹。美恶视乎苦甘则侫人登而直人远。豺狼载道。牂豕为辜。狸鼠同游。狐或虫变态使遇。威王必无事矣且药未有不制而可用者也。臣愿　陛下揽虞帝之权。收齐王之柄。审举劾之司。重廵按之责。令都察院堂上官保举强干廉明御史遣之。俾察官吏。如是考课恐亦为空言果有贤能超异与贪暴尤甚者。明着实迹特奏。其中材之人。可上下者。别其考语以闻。各为正副二籍。正者留中省阅。副发吏部与二三大臣杂治之。考语俟考举劾验实。特斧所遣阅视者未必得人为患亦不细耳如所谓使人视即墨之为者。然后以行刑赏。其有贤能。徒以格卑。或不善媚被劾。仍迁之。不肖被举。举劾不实者。悉问如律。使还。堂上考察。以进贤退不肖为称。葢中人最多。为治有要。是以齐县七十。止取二人。公道昭明。谁不怀畏。而又操执干纲。专治剌举之吏。则其制乎御史。即所以制天下郡县也。夫天下至广。人主安能尽知。故寄耳目于左右。目瞽而黑白不殊。耳聩而淫雅相混。则是必天子自为而后可耶。甚矣人之不忠也。天子固无自为之理。而左右又不可尽信。然则齐威之术。可以其异于舜而弃之哉。
　　择将帅【试士骑射】
　　臣观苏洵之论将帅曰、将特一大有司耳、非相比也、岂不然哉。虽然、王良造父。天下之善御者也。使以躄驷而驾敝车。骨苦筋劳。踯躅而不能进。非长于尺而短于寸也其所病者敝车非任重之资。而躄驷非致远之器也。则将固非相比。亦乌可不慎择乎哉。方今　天子忧勤于上、大臣宣播于下、而甘澍之洒、不能及于覆盘、辇毂之地、泳沬闿怿、而边郡之氓、肝脑涂荒墟、膏液润腐草、老稚系累、父子夫妇不相保、此将吏不肖也、昔我　太祖皇帝以马上得天下。擐甲厉剑。与诸公并驰于中原者十余年。御将之道。筹之审矣。都司卫所。绣错宇内。要害之处。置镇戍焉。阃外之寄。悉属武臣。以为指刅挥兵。搴旗陷阵。非竖儒所能办也。升平既久。法令益弛。成祖时黄公为交址二司犹以属官礼事黔英二公观其书札可见纨袴之子。豢于酲醲甘月毳之中。沉于丝管娥姣之际。肌节驽缓智识钝眊。故　仁宗皇帝命文臣临镇。治文书。议机密。参军务。理边储。前称参谋后称提督此文武官轻重之所繇变后皆改都御史称提督矣。天下治安。缙绅用事。介冑之夫。俛首下气。唯唯听命。是以总副参游。有将之名。束缚而不能振军旅。大权上归提督。下属备兵。屹然将帅之任矣。故此两者。不可不慎择也。今之所任者谁也。章句小生。持方幅之纸。摇手而攫高第。安坐数年。富贵逼人。遂据而有之。入则列兵而居。出则陈戟而游。击鲜饮醇。葢光宠富厚矣。盗贼满山。耳聩而不闻。百里之内。攻下乡聚。屠戮黔首。虏掠子女。目眙而不见。巢夺民田。亏损国赋。心懵而不知。惴惴然幸不攻城刼库。自可数日而迁。画隍以外。委以啖贼。倍力为巧诈匿不上闻。餙虗功。执空文。以誷主上。此民之所以哀吁而无告也。岂其与贼昵而利民死哉。身家重而勇畧微詟然一竖儒耳。鸷悍跿跔。奋臂而善鬬者壮士也。妇人女子。缓步柔声。珥玑曳缟。闻閧则闭户缩颈矣。柰何令妇人女子鬬哉臣观三代之时。多以车战。故士自少即学射御。司徒大比。亦以是而兴之。与德行礼乐书数同选。用之于战。皆能致师。非苟而巳。是以　太祖皇帝洪武三年定科举格、中者后十日试以骑射。意念深矣。非大圣人孰能如斯。臣欲令乡会中式举人、愿试骑射者、如洪武三年例、试中注于其籍、授官时以为捕盗通判、即如此铨注以上第者视之竟同左官矣谁肯以骑射自见者乎兵部主事、使之治寇行道、边讲方畧、习韬钤、以待备兵提督之用、然而论者。以为骑射一人敌耳、不足以得大将。殊不知武之弓矢骤驰。犹儒之椠觚揖让也。善椠觚揖让者。未必能为圣贤。未有圣贤而不善椠觚揖让。善弓矢骤驰者。未必能为将帅。亦岂有将帅而不善弓矢骤驰哉。论者不称太公之膺扬。而称张良之似妇人。不称孔子之却菜。而称杜预之不穿札。皆猎取一二以自解说其无能而已。且夫军旅之事。以志为主。以气为用者也。章缝之人。而善骑射之技。其志深。其气壮矣。备兵提督。固不必出入行阵。与敌角一技之间。然而定议运谋。鼓锐制胜。非志气何繇哉。驾万斛于大海。楫之橹之。非长年也。而惟其命之听。苟不常习。闻洪涛而股栗。见巨浪而心悸。尚安敢置身其中。左顾右盼。示水道乎。科举之学。较士于椠觚揖让。本不足以得人。豪杰繇之而出。何况弓矢骤驰。使天下之人。知　上意之所在。必有剨然响应者。方今武举虽设。但其所得。不过挽强引重之麤材。入耳出口之腐语。且待之甚轻即至总副参游要亦命于人非命人者若又合文于武。则其智识足以料敌。勇畧足以当患。而势可以有为。夹赞董责。谁不听命。又使训练武官。岁时比试。以俸而制赏罚。其踊跃者必至矣。今勋臣教读。既成虗文。武官训练。率皆弛废至居阃外所听命者又竖儒也国家何赖焉。
　　较赋税【因地定赋】
　　臣闻三代之时、无轻重之赋、贫富之人、此何故也、天下之田。皆归天子。上之所授有常。而下之所输有定也。阡陌开田。不授于县官。皆民赀市而力得者。纵横分裂。惟意所欲。县官特总其赋之大凡尔。广踰千万而儋石不供。步仅丈寻而倍蓰不啻。此天下所以苦不平也。语井田于后世腐儒矣。然而强陵弱。众暴寡。知倾愚。不为整齐剂量。听其自生自治。递为君臣。则岂父母所忍哉。葢今天下田地不均。官民异则。狡狯之胥。豪悍之族。倍力为巧诈。飞走千形。机诡万状。泒于见在。谓之活洒。藏于逃绝。谓之死寄。分于子户。谓之带管。留于卖主。谓之包纳。赋税异等各视其乡不可以一律论有推无收。有总无攃。倏忽变幻。鬼不可得而原也。至于富人惮于征徭。割数亩之产。加数倍之赋。无直以兑贫民。贫民逼于穷蹙。持难售之田。苟速售之利。减赋以邀富室。广狭轻重。杂乱混浠。富者田广而赋反轻。贫者田狭而赋反重。富者有公侯之资。贫者为狗彘之食。此所以流徙徧于山林。而盗贼难禁也。苏轼号称豪杰。而患按地更赋之不易行。昔者洪水沸出。葢漫于天地矣。大禹洒而澹之。东归于海。若沟渎然也。天下岂有难为事哉。且夫、土地之数。载之以籍。不若稽之以图也。周礼大司徒以天下、土地之图。周知九州岛岛岛岛岛岛之地域。我　朝黄册里一图焉。亦图其户耳。葢人绣错而居。图于东而移于西。田地则星分棊置。千古不易故人不可以图拘而田则可以图得也惟以田而系人。不以人而系田。是以增损出入。莫可踪迹。臣愚谓宜尽天下田地弓之。不以官民起科。惟以肥瘠为则。因地定赋。裒多益寡。如额而止。某处田若干。某田税若干。鱼鳞图之、占田者书于其下、里有几乡、乡为几图、里长掌之、图与黄册相并、占田之人。十年更书。图则如故。更造之际、里长察之、即其税之收除、而穷其田之交易或失觉或奸利、以致遗粮租税徭役、里长代办、葢先王之世。八家同井。宅在田畔。入之所耕众共知。赋之所入众共供也。故弊不作。今彼此殊方。田宅异所。一里之人。目不相识。一甲之田。足不相蹑。欺隐之罪。里长虽同。未尝实以责之。是以獘如牛毛。难数之矣。黄册固尝随里通计、封内田地、第有数而无图、今既图里甲、复图田地、此里之长。居彼里之地不问也。此里之田。必问此里之长、彼里之人。占此里之田不问也。此里之税。必问此里之田。虽未履亩。披图可见。后之君子。所以惮井田难复者。以为守令数易。不如封建世于其土。豪发洞析。乱无从也。田赋伸缩。一问里长。更者必于故者。受其指示即世于其土何异哉葢同比闾。孰鬻孰受。孰洒孰寄。其知必详。有代办之虞。其防必至。不然里之田赋。虽如其图。未免阴为赢朒。国之田赋。虽如其数。未免私为登降。渐积渐差。复如前矣。或谓里长代办、则逋者无忌、代者无可柰何、揭其田、标其税、苟明着矣、岂槩之乎、
　　修军政【查复军屯】
　　臣观三代而降、兵农异处、于是有天下者、恒患兵之多而食之寡矣、　国初之制、殆不然哉、惟其废而不修、故至今日两受其弊而莫振、成周以丘甸制兵、五百一十二万之夫。备万乘七十五万之众。则是七夫而赋一兵也。虽曰征行不常。然亦岂能晏然无事者至于乡遂。则家一人而田。与追胥竭作矣　国初置卫四百九十一、所三百一十一、以军计之约三百一十万余、而是时口之登籍者。六千五十四万则是二十人乃一人为兵也。况乎守城者三屯田者七。二八一九四六中半之法。因地异焉不耕者少矣。天下屯田八十九万九千余项官民田八百四十九万余以八十九万九千余田。分丽三百一十万余之军人得二十九亩。论军卫沿流得失可谓详尽八百四十九万余田。六千五十四万人群聚而耕之比之军之所耕乃其半耳则是军之力尽南亩而民反不逮也三百一十万余之军。岁食粮三千七百二十二万余石。屯田二十亩。除正粮纳余粮六石。八十九万九千余顷。通得余粮二千七百万石。则是军之食军自给之边储之所运军需之所征供于民者无几也军多为农。故虽额设数百万而不见其冗。食出于军。故虽岁费数千万。而不见其匮。城者较蓻于三操。田者讲武于隙月。内外相维彼此互发。兵戎奋。仓廪实。故虽师兴数十万。而不见其难。且有待于他之也。至于今日。军之存者八十四万余。四之一尔粮之存者。三百七十七万余七之一尔夫兵与食相为赢缩者也。兵冗则食匮军既少矣而粮不见其有余食匮则兵冗粮既少矣而军愈见其不足岂非脱籍者众在籍者又坐食乎。未垦者众巳垦者又糜于坐食乎。二者相须。缩则俱缩乎。置八十余万坐食之人。以蠹三百余万仅存之粟。故今日之食。诚病其寡兵虽不逮于昔亦祗见其为多也且以七一之粮而食四一之军。必不能给。是以漕粟盐引悉取诸民。一旦有急。坐食之人。圜视而不能战。复驱民兵当之。无事既浚膏血以奉军之生。有事又涂肝脑以代军之死。此法之所以益弊。而民之所以重困也。臣愚谓宜修国家之制。复兵食之旧有田则不患无兵。有兵则不患无食。有兵食则不患无用。而何待其它。葢人四方无择。而田万古不移。军田变为民田人矣若一一清复恐致纷扰或侵于蒿菜。或夺于豪右。可以往牒求也。今诚未得军以耕之。明强畔。给器具。授之贫民。而责其六石之入。而无月粮之费此与军之所耕何损合一人之入以募一兵。百万之师。可指顾得也屯田宪臣但督子粒不履田亩所谓舍其根而求其苗者矣至于清军。丁尽户绝者。固当结罢。易名变籍者。则当究原。在伍行核。木甫伍俟报。虽万里之遥。亦一二年可返也。柰何独付之文墨间哉。况乎官以清军为名。何所不问。隐占纵放之弊。老弱顾倩之奸。侵削逃亡之罪。实在空缺之数。行部。所至。可不稽乎。胡专彼而遗此也。军伍既充。然后守城者城。屯田者屯。岂患乎食之不给。乃若有司抑配必遣壮丁。既犯明刑。不宜肆赦。豪富之家。宁没其产。以广屯树。教练之法。必如会典。骑射弓弩鎗刀之试。各有式程。官不操练。具问如律。庶乎环列卫所。皆投石超距之士。一旦遇敌。勇气自倍。亦何待驱不教之民。以蹈必死之地哉。虽然今之所以重发官军者。畏擅调而恐折伤也。夫卫与守御云者。岂婴城自保之谓哉。从便乘机剿捕会捕。律则巳许之矣若夫两鬬势不俱完。彼此相当。巳足原宥。坐视退缩。乃宜罪之。苟不宽假人皆顾忌。而以养军之民战彼巳养军矣
　　去盗贼【惠州流寇】
　　臣观有天下者。皆畏夷狄而轻盗贼。岂以夷狄长枝。非山泽小氓比哉。嗟不然矣。志不在大。即折胶控弦。不过草窃。苟有异志。荷鉏持挺。非黄馘之匹夫也。况夷狄僻居北垂寒露之野。隔山谷。壅沙幕。天地所以限内外也。侵寇剽掠。天性固然。明烽燧。谨斥堠。斯鸟兽遁矣。盗贼则蟠我疆土。据我膏腴。利则出攻。不利入保。此腐肠之毒矢。而剚腹之犀刅也。夷狄比之悬矣。臣自结发、即有天下之志、谓丈夫当以身报主、犁庭扫闾、扬旌万里之外、以明中国之威、无从也、生长岭东、日覩盗贼之害、故为　陛下陈之、惠州盗贼垂十年矣。初葢一二凶竖。弄兵潢池之上。抟之如咋鼠耳有司为转官计。匿不以闻。百姓上变。反击朴之。于是缘转弥漫。猬毛而起。至于今日。如败絮之虱。按于东而出于西。攻下乡聚屠戮老少。俘虏子女。巢据田宅。驱夺畜牧。芟夷农功。白骨满山。赤地千里。此仁人之所伤也。　升下幸哀怜百姓、诏各地方官以讲武为不急。以玩寇为苟安、将盗贼妖逆、隐蔽从容、不早扑灭、往往酿成大患、至明圣矣、臣去年五月离家贼营府治百里之内、破三十余围杀万人、　升下岂闻之乎、葢地方之官、心非忠义、志在富贵、其于百姓。不啻若胡越也。惴惴然祈不刼库攻城。自可数日而迁故画隍以外。委以啖贼而不顾贼亦明知其意不向城府日啖百姓而无严如此是官与贼市也于此知贼不攻城府乃天下之深患而守土者以为无伤也粤南在五岭外。明珠大贝。以远见珍。常为吏所爱惜。民生其间。以远易侮特不为吏动念。杀戮之祸。甚于北垂。吏加欺蔽。不得与北同被忧恤。赋税之入。等于中州。田归盗贼。且与羁縻郡县相视。葢悲痛愁苦矣、然在位者必以兵食之匮为解。臣归善县人也。亲戚故旧贼虏多矣、方其平居。一金若无也。一人若无也。至陷贼中。檄俘虏速赎。不然且斩则妻子脱簪珥。骨肉充任。使。何者。情之迫而处之周也。以胡越之人。而托兵食之计。匮不亦宜乎。粤之郡。惠为小。惠之邑。龙川为小。而赵佗则龙川起也。当秦汉时。惠葢僻陋矣。山海之货。尚未尽赋。蒲菹之荡。尚未尽除。赵佗收偪一乆之利。籍嶅霍之兵。遂并岭表。南面称孤。曷为兵食患也。况惠官军外。民兵二千八十六人。有司倍役之。则四千余矣。城守狼兵又不下一千。正德间都御史王守仁曰。狼兵之调。非特所费不赀。其残掠不减于盗。南贑精兵二千有余。得以大军诛讨赏罚行之。而惟成功是责。则比大军之举。费半功倍。安危之。计。岂不以人哉。臣敢效愚策以备采择曰。求豪杰以典兵。严刑罚以制命。假便宜以重权。慎剿抚以务本。而兵食不论也。何谓求豪杰以典兵。提督兵备。征伐之柄在焉。守令告急兵备不悦无为也兵备告急提督不悦无为也。总副以下。视人眉睫。指挥以下。听人肱臂。又何责哉。今之在位。皆告急不悦者矣。柰何民不枕籍而死也二者当择。宜决资格、求豪杰、必得忠义自许。勇畧素着。欲垂名于竹帛者。而后委用。则见肝脑涂地。其情必迫。兵食匮乏。其处必周。誓不与贼生矣。不然。业举之子。患失之夫。不敢言兵。则不敢任事。不敢任事。则不敢以闻。不敢以闻。则不敢动众。非欺蔽无谋耳。何谓严刑罚以制命。炉炽莫探。崖峭莫窥。何者探必焦而窥必陨也。故人畏之　升下诏廵抚守廵兵备等官。上下因循巳成故事虽切责之诏数下亦无所益如再庇恶殃民。廵按御史严行参论重治。葢凛凛矣今论治者谁也炉得无可探乎崖得无可窥乎汉作沈命法。盗起不发觉。发觉而捕弗满品者死。其后畏诛。上下相匿。以文辞避法。盗贼穴浸多今法不至如汉而人皆欺蔽则宽之过也。至借弹劾以脱身。因调迁而膴仕。尚谓之法哉。何谓假便宜以重权。龚遂一郡守耳。犹曰治乱民不可急也。愿无拘臣以文法得一切便宜从事。葢用人而拘之。是絷骐骥之足而责千里也。其必重委任。去尺幅。使之展布驰骋。市租可以飨士卒。赎金可以充赏劝。先发而不为专。少衄而不为挫。所以解苛细而求功赏也。不假之权而制其命固难能矣。何谓慎剿抚以务本。招抚之说。古葢有之。所以待胁染而处服驯。非以媚渠魁而顺骜悍也。况乎胜之而抚。则权在我。不胜而抚。则权在贼。权在我。则部置合。惟吾之听。权在贼。则喜怒爱恶惟贼之从惟吾之听则一抚永宁惟贼之从则朝抚夕。叛。二者相去。若莚与楹。三尺童子。不可欺也。惠州之权。果谁在哉。候骑至郊。只兵莫接。咻喣防送。如奉骄儿。稇载而归。遂名巳抚。朋伍不散。刀戟不销。田人之田。室人之室。攻刼自如。螫毒益甚。鬬之则有不支、诉之则为妄语。此良民之所以糜烂。而恶孽之所以蕃滋也。山谷日杀人。里胥日张燕。虗美熏蒸。实祸蔽塞。嗸嗸残息。何繇至　陛下之前而诉之乎。今得豪杰而用之。严赏罚。假事权。诚心而行。相机而动。剿之足以为威。抚之足以为德。庶几哉民有更生之日也。人之于身。即其一毛。无不爱者。　升下德同天地。泽及昆虫。岂重北垂而轻此南荒僻远之民乎。则欺蔽非也。
</div>
    <div class="pagination">
<a href="皇明经世文编_page126.html">上一页</a><span>...</span><a href="皇明经世文编_page122.html">122</a><a href="皇明经世文编_page123.html">123</a><a href="皇明经世文编_page124.html">124</a><a href="皇明经世文编_page125.html">125</a><a href="皇明经世文编_page126.html">126</a><span class="current-page">127</span><a href="皇明经世文编_page128.html">128</a><a href="皇明经世文编_page129.html">129</a><a href="皇明经世文编_page130.html">130</a><a href="皇明经世文编_page131.html">131</a><a href="皇明经世文编_page132.html">132</a><span>...</span><a href="皇明经世文编_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
