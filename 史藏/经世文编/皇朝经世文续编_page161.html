<!DOCTYPE html>
<html>
<head>
    <meta charset="UTF-8">
    <title>皇朝经世文续编 - 第 161 页/共 192 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝经世文续编 - 第 161 页/共 192 页</h1>
    <div class="content">
　　咨巴副都统筹办受降事宜二件　　　　
胡林翼

贵副都统函开。该逆等吶喊投诚。查贵副都统并未与贼开仗。而预存一抚贼之见。是非抚贼。直恐为贼所抚耳。前明张献忠之祸。即误于熊文灿之抚。本部院曾再四函致贵副都统。谅必接到。窃谓不剿而抚。贼何所畏。可虑者一也。又称素日受恩。定不至另生异志。若不善为安置。乘机招抚。则殄灭又须时日。殊不知招抚不难。安置之法为难。贵副都统何以不将安置之法。详悉开明。其可虑者二也。又称荆门州卢姓胡姓高姓等勇。潜窥此举成败。及我兵远近。若此处一经招抚。则彼心亦定。查卢又熊并未造反。即胡姓高姓已可遣散。与此次破城造反之逆。迥然不同。相提并论。窃所未喻。其可虑者三也。又称招抚此股。则谷城土匪。可以剿灭无疑。殊不思招抚之贼。断不准再留楚境。即应由贵副都统实时遣散。亲督出境。分交各原籍地方。乃为妥善。贵副都统将收为部曲乎。则口粮何出。终必叛异。将散留楚境付之不理乎。则旋抚旋畔。大误　国计。隐害民生。其可虑者四也。又称得其心腹。可以定北路之大局。是贵副都统仍有收用之意。口粮由何支付。心腹岂能遥揣。其可虑者五也。贼不难于抚而难于散。如果贵副都统抚局已成。应即责成自派将弁。分起管押递送回籍。并自备咨文。分咨各地方督抚。移行邻省州县。递管回籍。取具回文汇缴。乃是正办。乃能卸肩。若名为招抚。而仍留湖北。名为遣发。而实未安插。欺饰于目前。贻害于地方。其可虑者六也。该逆自襄窜宜。掳掠我人民。焚毁我室家。荆襄诸县。匪实尽之。贵副都统为游勇怜。独不为黎民恨乎。抚议若成。安插无术。必将该匪首逆。假以保举。养以口粮。则官兵之剿贼者。转不如作贼者之可贵。何以鼓士卒之气。而警宵小之心。其可虑者七也。总之贼之临阵投诚者。贷其一死则可。留用则不可。押送回籍则可。留于湖北则不可。抚议如已误成。即责成贵副都统一手经理。亲督将弁押出楚境。其襄樊讨贼事宜。仍责成唐守统带宝义二营。会同舒副都统一手了办可也。若设言招抚。而招抚以后。一切不理。则是顾目前之偷安。本部院必难照办。又据探报。贼于武安堰之西南边。乘漳河上游搭小浮桥。恐一面说降。一而由倒座庙径窜保康。万一再纵贼入山。则惟统兵大将及各将官是问。幸祈勿以兵事为儿戏也。受降之事。较打仗为难。受降之祸。亦较败仗为烈。既已轻于一试。既往不咎。此后若不妥为安插。必留异日数省无穷之祸。岂止湖北一省而已哉。大抵古今祸败之由。每于边疆外地不干己之事则主剿。于内地奸民则主抚。外地不可剿而言剿。此好大喜功之所为也。内地不可抚而主抚。是苟且目前贻害他人之见也。已往者不能追。未来者深可虑。所有该投诚之人。贵副都统责无旁贷。万不可留在楚境。致酿明季误抚之祸。刻下应如何分拨遣散。一切饷项。急宜设法办理。其分起备文遣散。并取具各原地方官收管安置回文。汇移督抚备核。毋使抚而再畔。遣而不散。如有事变。即祈贵副都统始终其事。

　　安置武安堰降贼片　　　　　　　　　
胡林翼

再臣正在缮折闲。接准副都统巴扬阿咨称。武安堰之贼。一律招抚。而所以安置之法。尚未咨明。臣思受降难于受敌。自应先去胁从以孤其势。分散贼营以弱其党。收撤军械。押送回籍。以断其反侧之心。若偷安于目前。势必贻害于异日。应交巴扬阿一手经理。以专责成。再查均光逸匪。尚未净尽。臣已飞咨各路兵勇。务须绕道截击。防其北窜。理合附片陈奏。

　　通筹全局请添练马队疏咸丰八年　　　
曾国藩

窃臣前调萧启江一军赴援南。张运兰一军进攻景德镇。并遵　　旨斟酌援皖事宜。于十二月十一日恭折驰奏在案。嗣承准军机大臣字寄。咸丰八年十二月初八日。奉　　上谕。王懿德奏请饬曾国藩暂缓移师留张运兰一军保卫闽境一折曾国藩援闽之师前因所部兵勇多染疾疫暂驻建昌调度徐图拔队继进嗣值李续宾全军失利皖北贼势披猖经骆秉章奏请饬令该侍郎移师援皖留萧启江所带四千余人防守江西当经谕令曾国藩傥因汀州等处尚须兵力江西景德镇大股匪徒尚未尽歼未能即日由楚入皖令其斟酌情形具奏兹据王懿德奏接曾国藩咨称拟率即选道张运兰等军赴楚剿办该督以闽省贼炽兵单连城尚被占踞接壤之饶州宁郡等府州纷纷告警专赖曾国藩大军镇定边陲其前部张运兰一军已抵邵武辖境正资协剿未可撤回所奏亦系实情着曾国藩通筹大局如闽省贼匪犹赖援军即将张运兰一军暂留攻剿与王懿德会商办理至湖北防堵现已周备惟皖南北粤捻聚有须兵力而江西地方尚有大股贼匪该侍郎亦难舍近而图远仍着斟酌调度可也将此由六百里各谕令知之钦此。臣才识短浅。何足以规画全局。就近处数省而论。则安徽军务最为吃重。江西次之。福建又次之。皖南中界一山。皖北中隔一湖。两路贼势。臣前疏已详悉具奏。近闻福建之贼。尚踞连城。江西之贼。窜入南安。州戒严。定南崇义相继失守。以臣愚见。连城之贼。闽省兵力应足了之。南之贼。人数尚多。悍者较少。非一枝客军所能猝办。必须本省兵力。辅以团练。方可徐起有功。惟安徽贼党。其氛甚恶。其患方长。大凡官军与贼。此消则彼长。彼消则此长。断无中立之理。我能进而剿贼。则贼将竭力御我。不暇他窜。我不能进而剿贼。则贼将乘隙犯我。旁出四溢。皖南无进剿之师。则贼必东犯浙江。皖北无进剿之师。则贼必北犯齐豫。故就一隅观之。则江西之南。福建之连城。均是贼党。均须兵力。不可舍近而图远。就全局观之。则两利相形。当取其重。两害相形。当取其轻。又不得不舍小而图大。舍其枝叶而图其本根。诚使大江两岸。各置重兵。水陆三路。鼓行东下。剿皖南。则可分金陵之贼势。则可纾浙江之隐忧。剿皖北。则可分庐州之贼势。即可纾山东河南之隐忧。方今湖北全省肃清。然与皖境处处紧接。防不胜防者。莫如湖北。据上游之势。能制皖贼之死命者。亦莫如湖北。臣与官文胡林翼等熟商。就现在之兵力。稍加恢廓。北岸须添足马步三万人。都兴阿李续宜鲍超等任之。中流现有水师万余人。杨载福彭玉麟任之。南岸须添足马步二万人。臣率萧启江张运兰等任之。三道并进。夹江而下。幸而得手。进占十里。则贼蹙十里之势。进占百里。则贼少百里之粮。即不甚得手。而上游之势既重。即下游之贼。不得不以全力御我。其于金陵庐州两大营。均足以抽釜底之薪。而增车外之辅。此遵　旨通筹全局宜并力大江两岸之微意也。

至臣处近日军情。萧启江一军。自石城拔营。南赴雩都。据南。各属贼踪蔓延。力难兼顾。臣批令专救州以保要郡。不必旁顾他处。张运兰一军。自腊月十七日驰抵景德镇。十九日吴国佐小挫一次。二十七日张运兰大胜一次。开仗情形。由臣另折具报。州居江西之极南。景德镇居江西之极北。相距千有余里。臣驻建昌。距两军各五六百里。调度不灵。转运不便。且两处皆孤军深入。贼众兵单。日夜焦思。无师可济。臣前次折尾声明萧启江之军。或留防南路。或随臣北行。容俟续行具奏。近日详加体察。顾此则失彼。顾南则失北。与其悬心两地。不若专力一方。已咨商江西抚臣耆龄。请其另调劲军以剿南。兼办团练以散胁从。臣即专办北路。调回萧启江一军。归并饶州彭湖等处。在江西。则臣管北边。耆龄管南边。在皖楚。则臣攻南岸。都兴阿等攻北岸。地有分防。斯责无旁贷。师有定向。斯士无二心。免致到处牵掣。一无所成。此臣处近日军情拟调萧启江并赴北路之微意也。臣往岁在军。未闻贼匪能用马队。近闻粤匪常以马队冲锋。捻匪则马匹尤多。李续宾三河之败。即系贼马数千。为湘军向来所未见。昨吴国佐景德镇之挫。亦为贼马所眩。今欲整顿陆军。不得不添设马队。东三省马队。天下劲旅。根本所在。不敢多为奏调。臣与湖北督臣抚臣缄商。拟由官文等奏调察哈尔马三千匹。请　　旨饬上驷院押解来南。颍亳一带。有善骑之勇可募。名曰马勇。应即添练新马队二千余骑。与都兴阿之旧队相辅而行。于九江湖口等处。择平原旷野。驰骋而操习之。惟以南人而骑北马。以勇丁而学弓箭。非仓卒所能奏效。臣愿竭数月之力。朝夕讲求。从容训练。期于成熟而止。练成之后。以二千匹交江北。隶都兴阿舒保等麾下。以五百匹交江南。隶臣麾下。以壮步军之气。而寒贼党之胆。余剩马匹。游牧于黄州。鞍辔等具。设局于九江。以备随时添补更换之用。仰仗　　皇上威福。兹事若成。皖豫等省军务。可期大有起色。此添置马队臣愿自任教练之微意也。溯自咸丰六年洪杨内乱。河北肃清。武汉再克。臣方庆幸。以为大难计日可平。不谓迁延岁月。粤匪未靖。捻匪复滋。饷项有日竭不支之势。将士有久疲思退之心。若非奋发精神。变换局面。将有类乎古人所谓惰气归气者。不得不改弦更张。亟思所以振之。区区愚忱。谨就近三省军事。遵　　旨通筹全局。恭折覆奏。伏乞　　皇上圣鉴。逐条训示施行。

　　沥陈时局大患疏　　　　　　　　　　
宋晋

窃惟金陵扬州镇江。攻围已将三月。虽屡报胜仗。而城池总未收复。现在纷纷窜出。扰及安徽河南。贼势业已北趋。大军依然南顿。若不急筹攻复。大局难冀万全。其大患有十二。臣请沥陈之。　国家惟正之供。东南为最。现在贼匪盘踞省会。及南北要冲。抢掳杀掠。商民尽行失业。杼柚之空已久。盐算之利无存。数百万巨帑悉归无着。伤民病国。其患一也。司农筹饷。现已无计不搜。而指拨军营之款。尚多未能解到。各营军士。悬釜待炊。目前已有不给之虞。日后更无可指之款。加以两河岁饷。边省兵糈。告急时闻。有呼莫应。其患二也。西北马队。本与南方地势不宜。徐州退败之兵。已形挫折。瞬当盛暑。雨湿炎蒸。且恐疾病不时。尚何期以打仗。糜饷既倍。损威又多。其患三也。贼匪自南中窜出。分投肆扰。安徽江西山东河南。处处堵防。兵合则力厚。兵分则势单。力厚尚难制胜。势单愈觉不支。凶焰燎原。奸民响应。东豫两省。为畿辅门户。设再警报传。危机愈迫。其患四也。河南四达之区。山陕俱防窜扰。势愈散则收拾愈难。路愈歧则堵防愈费。贼踪既已靡定。兵力益不能休。其患五也。以广西边境之贼。扰及腹心之地。　命将攻讨。已将三载。小胜时闻。大局愈坏。奸宄之徒。势将蔑视官兵。多生反侧。包藏窃发。在在可虞。本以金汤之固。顿有瓦解之形。其患六也。贼氛滋扰。道路多梗。非特金陵等省　放之官无地可归。即他省道府各员亦皆迁延难进。虽有权署。多属因循。兼以贼过之区。率先出城诿避。官守既无。民生益扰。其患七也。征调多兵。转移无定。驻军之所。既苦嚣然。所过之邦。更多需索。即奉　严旨申儆。而车骡人夫。不能不借资民力。现在征兵几天下。官吏疲于承应。百姓困于差徭。纵欲体恤民艰。其如事出无奈。畏兵畏贼。讵免怨咨。其患八也。贼情诡谲。往往乘我空虚。兼之改装易服。隐见出没。顾此则逸彼。备远则窜近。逮至飞章告急。调遣应援。已失先人之机。动贻后时之患。衔尾徒追。迎头莫击。其患九也。封疆大吏。动言镇静。考其布置。全无可凭。必至贼入境中。始觉仓皇失措。据词入告。辄曰无饷无兵。本无未雨之谋。徒有贪天之愿。畿辅重地。尤为可忧。其患十也。京师自正月以来。商民观望。银钱流转不通。本大之商。有力之户。尚可安坐而食。其它借赀贩运及称贷为生者。率皆典借俱穷。朝不谋夕。商民歇业。贫宦引归。实因无以为生。非尽意存远害。现在城厢内外各坊巷胡同。关闭铺宅。日多一日。以繁庶之区。忽有萧条之象。首善之地。讵可如斯。其患十一也。习教之徒。何地蔑有。闭门引寇。事已频闻。京师五方辐辏。尤易藏奸。必须密侦严防。真奸斯得。而步军统领顺天府及五城御史各衙门。编查保甲章程。尚属论议未定。规条之空存无补。奉行之实效难收。设有潜踪。所关甚巨。其患十二也。似此危急情形。非南北军务早蒇。害将莫测。而南方军报。动辄多日不闻。北路征师。尚难克期并集。且贼之乘我。旬日即陷数城。我之攻贼。累月未歼一股。持重之谋。总谓虑其它窜。今则兔脱已多。株守奚待。兵机愈缓。贻误愈深。

谨查　　　仁宗时办理川楚教匪。总统分剿。各有专责。或顿兵未战。或行走稍迟。旬日之闲。必有　　　严旨督催。不容藉缓。方略俱在。前事可征。应请　　皇上再行严限琦善向荣等。早日收复三城。歼除首逆。至直隶山东交界处所。并请　特有威望之王公大臣。扼要堵截。督饬领兵各大员奋力前攻。不许再致贼匪扰入直隶境界一步。并将各大员何人于何日进攻。何人在何处堵剿。分晰报闻。以便按其迟速。稽其功过。随时赏罚。以昭激厉。至河南巡抚陆应谷。既已堵剿挫折。亦请　严饬迅即赶赴省城。合力守御。如此。则北患可解。南服均绥。人心定而大局安矣。臣不揣冒昧。具折沥陈。伏乞　　皇上圣鉴。

　　密陈五省通筹兵饷合力防剿疏咸丰十一年　　　
宋晋

窃惟粤寇窜据江宁。瞬将十载。上年复蔓延常州苏州嘉兴等府。江以南。仅存上海宝山等数县镇江府一城。江以北。江浦六合等县及淮扬所属。亦多窜扰。皖省之安庆池州虽经克复。而庐州无为和州等处。与皖南之宁国太平等府。皆为贼窟。于是我攻徽宁则贼窜江西以牵制之。我攻庐州无为州。则贼窜湖北以掣动之。盖自江宁溃围苏常失守之后。贼恣其掳掠裹胁。资财党众。不止十倍于前。以致我军顿形单薄。两江督臣曾国藩经营防剿。一载有余。始得与官文胡林翼会合。以全力攻复安庆。惟所部不足二万人。饷糈又时时不继。东援西剿。力分见单。而贼复于今春窜入黄州及兴国大冶。致楚师有返顾之虞。凡皆贼众我寡。贼饱我饥。贼众则易分。我寡则不能遽分。贼势日见其强。我师日形其弱。是以频年攻战。迄未扫除。傥贼更蔓扰上游。则江苏浙江被陷郡县。更难克复。计惟有增我兵益我饷。使之可分可合。可聚可散。而后可大举东征。为一劳永逸之计。顾增兵不易。增饷尤难。各省自筹防剿。犹多支绌之时。岂能复有余力另图大举。然臣反复思维。窃见有不必另筹饷而饷无不足。不必另筹兵而兵无不足者。盖力以分而见绌。以合而见盈。今一省所入。多者数百万。少亦一二百万。以其所入。供额兵之饷。募勇之饷。及一切经费。必不足也。若合而为一。则无不足而反可有余。今试以四川湖北湖南江西安徽五省言之。通计五省岁入。毋虑千数百万。以之养能战之兵勇十三万人。以二万人为四川防剿之师。以二万人为安徽防剿之师。以三万人分驻扼要之地。为湖北湖南江西三省防剿之师。以五万人合湖北之水师为东征之师。十三万人宽为筹备。月需银七十余万两。各省以所入之多寡匀计。不过月出银十数万两。则已饷足兵增。尚各留有余可供缓急之用。二三年闲。江浙郡县恢复。粤寇翦除。则勇可散而兵可罢。所谓一劳永逸之计也。今各省所养之兵。月糜十数万数十万不等。贼至皆不能战守。则又募能战守之勇。或调邻省之兵勇代之战守。是用一兵而费两三兵之饷也。况又有耗散于无形之地。糜费于不可究诘之中者乎。此饷之所以不足也。闻湖北湖南四川。拨济邻省之饷。为数甚多。日久殊难为继。而如安徽之全省糜烂。势又不能不借资于邻省。受济者未必能足。而济之者已觉告疲。与其分济而各有所难。何如合力而各无不足。所谓力以分而见绌。以合而见盈也。今请　饬下四川湖北湖南江西安徽五省督抚。令合而为一。通筹本省防剿及东征兵饷。是否如臣所试拟者足敷办理。务须破除畛域。合力同心。迅速筹定。即以东征兵饷。交曾国藩李续宜彭玉麟杨载福由长江督率下行。贼知上游大举东征。势必返顾。我军声势联络。高屋建瓴。数千里江山形胜。屹然有不可动摇之气象。不特东征断可速奏肤功。即江淮半壁亦益增巩固。而北路诸帅可以力剿捻矣。惟是协恭和衷。固臣子之分义。而合志同道。亦君子之所难。往往意见各殊。则谋猷多忤。

今欲言五省共图一事。必先令五省合为一家。五省之督抚合为一人。则兵可转弱为强。饷可转绌为盈。肃清江浙。捍御东南。庶可克期收效矣。臣备员京邸籍隶江苏。十年来愤切同仇。日盼贼氛殄灭。而熟虑情形。证诸闻见。楚中将帅。节节下攻。兵力太分。饷糈频缺。有不能克期下剿情形。窃虑一再因循。贼势愈形滋蔓。我之所备日多。兵饷更形不足。贼之负嵎益固。巢穴愈难鉏。东南之财赋已空。　天庾之糗糈不继。万一肆其狂悖。北合捻匪。则齐豫烽烟。或且震惊畿辅。雍梁富庶。保无掠及关中。且楚蜀诸省。一有动摇。即势成散漫。若不及时筹划。后患其可胜言。用敢竭其愚虑。密陈管见。臣为东南大局起见。必应速复江浙。所有通筹五省合力规复江浙等情。谨缮折密陈。伏祈　饬下官文曾国藩骆秉章等悉心妥议。期于协力同心。共图大局。为一劳永逸之计。则　国家之福。亦东南百万苍生之福矣。

　　遵覆通筹全局疏　　　　　　　　　　
曾国藩

同治元年正月二十四日。承准议政王军机大臣字寄。正月十三日。奉　　上谕曾国藩左宗棠李续宜等均负时望卓著战功经先后任督抚畀以重任曾国藩节制四省左宗棠虽任浙江并谕以不必为地方职守牵制复因皖事孔亟不得已以李续宜移调皖抚原冀合力通筹力挽东南大局现在江浙贼氛恣肆亟应设法进兵早图恢复拯生民于水火前经曾国藩等奏称克复漕镇无为方冀东征之师可以直下江南乃自去冬以来该督抚等奏报甚稀几于月仅一至而浙省严州绍兴宁波杭州等府县各城迭次报陷苏省松江上海吴淞口等处警报频来皖北则苗练与发逆交乘围颍甚急贼氛到处蔓延日甚一日朕以冲龄嗣位荷蒙两宫　　　皇太后孜孜求治举贤任能焦劳宵旰日与议政王军机大臣筹商军务每于该大臣等奏报到时详加披览一切规画辄深嘉许言听计从想该大臣等胜算老谋于大局必早有布置惟贼氛日炽而该大臣等章奏寥寥南服睠怀殊深廑念现在曾国荃募勇是否到营李鸿章带兵是否到镇鲍超进规宁国能否得手多隆阿蒋凝学等军会否分攻庐寿杨载福何时可以销假回营与彭玉麟并图东下兵贵神速东南之民待救孔急而军情变幻靡常总宜赶紧办理其如何通筹全局缓急兼权均着将一切机宜随时驰奏以纾悬系颍郡关北路之防湖州府海宁州前据该大臣奏称尚能坚守上海为饷源所自出吴淞口守御尤要曾国藩左宗棠李续宜等如何布置筹划万全之处均着随时分别迅速驰奏毋再稽延实深殷盻将此由六百里加紧各谕令知之钦此。跪读之下。悚惕实深。　谕旨垂询各条。臣于正月初十二十二两次奏报。亦已粗陈梗概。惟以　　圣主信任之专。两宫　　　皇太后望治之切。而臣等章奏寥寥。几于月仅一至。迟之罪。夫复何辞。臣忝列戎行。历年以来。奏报甚稀。其所以硁硁自守者。盖亦有故。一则不轻奏谣传之言。如近日贾臻奏庐州克复。袁甲三奏巢县克复。皆因无稽之探报。以为入告之实据。又或贼踪未近。预先震惊。辄以十万二十万具奏。尤足以惑军心而误大计。臣处向不凭探报入奏。不欲以谣传之词。淆　朝廷之耳目也。一则不轻奏未定之事。凡大股悍贼之来。其始常危险万状。能坚忍支持。而后能渐臻安稳。如去岁黄文金之内犯。攻陷七县。坚持三月。而臣仅汇作四次入奏。去冬徽州之被围。苦战九次。坚守弥月。而臣仅汇作两次入奏。不欲以未定之状。增　朝廷之忧虑也。一则不轻奏预计之说。兵事成败。难以逆料。咸丰八九年闲。江南屡奏金陵指日可克。十年夏闲。浙江屡奏嘉兴指日可克。厥后皆不能践言。臣初督两江之时。奏称由宁国进兵。可达苏境。厥后宁国失守。至今不能践言。臣深以为耻。至近日内臣章奏。蒙钞示臣处者。或称援浙之师。可由嘉兴直捣苏州。或称扬州之师。可由常熟进攻苏州。皆不量兵饷两穷之苦。而预拟万不可成之计。臣不欲以预计之说入奏。非特虑大言之难践。亦恐纷乱　朝廷之规画也。

因此三者。每存敬慎之怀。转蹈迟延之咎。前此　　　文宗显皇帝御宇。分任其责于封疆将帅。臣犹得以碌碌随诸帅之后。循愚拙之常。兹值　　圣皇践阼之初。微臣尤忝非常之遇。倚任弥重。延访更殷。钦奉　谆谕。自当变更前辙。随时飞章入告。嗣后拟十日奏事一次。有急则加班具奏。所有此次　谕旨垂询之件。及正月历奉　寄谕垂询诸事。谨分条一一详对于后。一曾国荃新募之勇。据报正月二十前可以招齐。二十四日自湘起程。由水陆东来。二月底可抵安庆。俟到安庆后。即令其进攻巢县和州含山等处。能破此三城。则与下游六合扬州联为一片。毫无阻隔矣。杨载福本应于腊月销假回营。因辰沅贼警逼近。本地官绅请杨载福代守干州厅城。因此羁延至今。尚无起程确信。臣已三次飞催。属其于二月回营。张运兰前因病离营。因徽州被围。催令力疾就道。即日将抵安庆。可回徽营矣。

一李鸿章一军。于腊底正初招募淮勇五营。另拨湘勇数营。赶紧训练。二月可以成军。本拟由水陆驶赴镇江。因民船不能直冲贼中。洋船又不雇载兵勇。不得已仍须从陆路行走。由巢县和含贼中经过。前有坚城。后无粮路。亦极可危之道。应俟曾国荃一面围攻巢含。李鸿章一面傍城冲过。冲至和州以下。则出六合江浦以达于镇江。毫无梗阻矣。

一去年攻克无为运漕东关等处。本可乘胜直捣巢县梁山。进图金陵。近日袁甲三一军。攻克天长六合江浦浦口。尢有直薄金陵之机。方今东南糜烂。臣等孰不思直攻老巢。渠扫穴。惟用兵之道。可进而不可退。算成必兼算败。与其急进金陵。师老无功而复退。何如先清后路。脚根已稳而后进。所有进兵金陵之次第。以臣愚计之。多隆阿一军。应俟攻克庐州而后可进。曾国荃一军。应俟攻克巢县含山和州西梁山而后可进。袁甲三李世忠一军。应俟会克庐州守定六合而后可进。都兴阿一军。应俟守定扬州浦口而后可进。彭玉麟杨载福之水师。应俟攻克裕溪口西梁山而后可进。欲拔本根。先翦枝叶。仍须计算各路游击之师。数倍于金陵围城之师。庶几无撤回之虞。拟即以臣议商之袁甲三都兴阿等。是否有当。恭候　训示遵行。

一颍州围城之贼。闻系捻匪与苗党句结。志在必得颍郡。与寿州霍邱为犄角之势。李续宜业经奏派成大吉萧庆衍两军赴颍救援。据报于正月二十六日自霍山起程。惟绕道固始计程四百七十里。途次无米可买。恐到颍不能迅速。但求颍城坚守月余。胜保救之于北。成大吉等援之于南。必可立解重围。李续宜所部之兵。留三支驻守湖北。分防襄阳德安麻城等处。以两支赴援颍州。以一支防守六安。此外亲兵带来安庆者。亦无几矣。

一谋浙之道。保广信之粮路。以守衢州。保徽州之后路。以攻严州。舍此二者。别无良策。臣已两次具奏在案。目下左宗棠驻开化境内。正月十七日在篁岸获胜仗一次。二十日在马金岭等处获大捷一次。即日进攻遂安等县。系从衢严之闲下手。惟徽州歙绩二县。贼又复聚。我方图入浙境。贼乃图犯江皖。春夏闲必战争不休也。湖州海宁。久无信息。鲍超围攻青阳未下。不能遽及宁国之境。又岂能遥通湖州之信。昨奉　寄谕垂念赵景贤。饬赴福建粮道之任。　朝廷爱才之心。薄海臣民。闻之生感。特无如音问难通。徒深忧灼。

一江苏军务。自宝山奉贤南汇川沙失守后。上海已岌岌可危。至今月余。岿然幸存。盖发逆畏忌西洋。不敢骤树大敌。而目下情势。舍借助洋兵。亦实别无良策。臣于二十二日曾经附片具奏。上海僻处东隅。论筹饷为要区。论用兵则为绝地。假使无洋人相助。发逆以长围裹我。官兵若少而弱。则转瞬又成坐困之势。若多而强。则不宜置此无用之地。再四思维。不得所以保全之法。拟仍借洋人之力。开诚布公。与敦和好。共保人财。将来果派何军协同防守之处。应俟李鸿章到镇。陈士杰到皖。再行察看奏明办理。

以上各条。均系近日　谕旨下问之件。有业经具奏者。有未及详陈者。理合一并胪举。仰慰　　　慈廑。伏乞　　圣鉴训示。

　　遵议御史朱潮条陈片　　　　　　　　
沈葆桢

再臣于同治元年二月二十一日。奉　寄谕。饬议御史朱潮统筹东南大局一折。仰见　　皇上广开言路。慎重防务之至意。查原奏大意。谓宜合数省之兵。数省之饷。尽锐于贼。防堵则我受贼制。会剿则以我制贼。持论非不正大。第使实力会剿。即可无须防堵。岂不甚善。然及之而后知。履之而后难。诚如　　圣谕所云与现办情形不相符合者也。近闻川省盗如毛。必不遑他顾。两湖界连皖豫川黔粤西各处在在有警。即在在需防。福建地接温衢。正多吃紧。至江省之与皖浙。唇齿相依。其势本可合而不可分。要不能言剿而不言堵。何者。地居腹中。额设兵丁。不及邻省三分之一。民风质朴。而怯懦为多。军兴以来。全藉楚师之援。每逢大警。从未闻有专恃本省兵力。能驱之使去者。兵民自甘颓废。几于习为固然。现在曾国藩左宗棠所部各军。均以西江为饷道。江省一遭蹂躏。楚军即粮运不通。楚军一有差池。江省亦祸败立见。是本相依为命。虽欲强分畛域而有所不能。如果尚有饷款可筹。固应添募重兵。以壮后路声威。俾楚军乘全胜之势。建瓴东下。无如筋疲力尽。即原议解济楚军之饷。每致愆期。若再图自顾目前。则曾国藩左宗棠各营。必益形掣肘。且我师克复一处。必分一处防兵。断不能舍已得之城。置孤军于不可必得之地。我之兵力。愈进愈单。而贼之避实击虚者。并不必择地而施。但有一隙可乘。便足绕我军后。此楚军之所以不能不步步回顾。而剿堵皆未易轻言者也。方今时事艰难。必求速效于旦夕。诚未见其确有把握。臣惟有慎择守令。苏民困以裕饷源。别行伍。培将材以励士气。期于渐臻成效。俾曾国藩等可以专意东征。虽非朝暮所能为功。然不敢不竭力以从事。愚昧之见。是否有当。理合附片具陈。伏乞　　皇上训示。

　　金陵克复全股悍贼尽数歼灭疏同治三年　　
曾国藩

窃照官军攻克金陵。业经浙江抚臣曾国荃将大概情形。于十六日亥刻。会同臣等驰奏在案。兹据曾国荃十九日咨称。此次攻城剿洗老巢之难。与悍贼拌死鏖战之苦。实为久历戎行者所未见。自得天保城后。城中防守益密。地保城扼住隘路。百计环攻。无隙可乘。直至五月三十日。始经李祥和罗逢元王远和黄润昌陈寿武熊上珍王仕益等。率队攻克。占取龙膊子山阴。居高临下。势在掌握。自六月初一日起。各营轮流苦攻。伤亡极多。李臣典侦知城内米麦。尚足支持数月。又见我军地道三十余穴都已无成。官军五万余人筋力将疲。若不趁此攻克。事久变生。深为可惧。李臣典愿率吴宗国等。从贼最密之处。重开地道。萧孚泗黄润昌熊登武王远和愿距城十数丈。修筑台数十座。通派各营队伍。刈割湿芦蒿草。堆捆山积。上覆沙土。左路地势甚高。利于声攻。右路地势极低。利于潜攻。如是者半月。未尝一刻稍休。肉薄相偪。损伤精锐不可胜数。总兵陈万胜王绍羲郭鹏程等。素称骁将。数日之内。次第阵亡。尤堪悯恻。十五夜四更。地道装药之时。曾国荃与李臣典正在洞口筹商一切。忠酋李秀成突出死党数百人。由太平门傍城根。直犯地道大垒。别从朝阳门东角出数百人。装官军号衣。持火弹延烧各垒。及附近湿芦蒿草。官军久劳之后。夜深几为所乘。赖伍维寿李臣典黄廷爵张诗日堵住左路。毙贼无算。彭毓橘熊上珍陶立忠等堵杀右路。擒斩亦多。幸克保全洞口。十六早向明。曾国荃将四路队伍调齐。预饬各军稳站墙濠。严防冲突。惟将太平门龙膊子一带。自黎明攻至午刻。李臣典报地道封筑口门。安放引线。曾国荃悬不赀之赏。严退后之诛。刘连捷朱洪章武明良伍维寿熊登武陈寿武李臣典张诗日各率营官。席地敬听。愿具军令状。誓死报　国。遂传令即刻发火。霹雳一声。揭开城垣二十余丈。烟尘蔽空。砖石满谷。武明良伍维寿朱洪章谭国泰刘连捷张诗日沈鸿宾罗雨春李臣典等。皆身先士卒。直冲倒口而入。各弁勇蚁附齐进。锐不可当。而左路城头之贼。以火药倾盆烧我士卒。死者甚众。大队因之稍却。经彭毓橘萧孚泗李祥和萧庆衍萧开印等。以大刀手刃数人。由是弁勇无一退者。而武明良伍维寿朱洪章刘连捷谭国泰张诗日等。各率队伍。登龙广山。与右路太平门之贼。排列轰击移时。贼乃却退。李祥和王仕益从太平门月城攻入。贼知此次地道缺口。不复似前此之可以堵御矣。维时官军分四路剿击。王远和王仕益朱洪章罗雨春沈鸿宾黄润昌熊上珍等进击中路。攻伪天王府之北。刘连捷张诗日谭国泰崔文田等进击右路。由台城趋神策门一带。适朱南桂朱惟堂梁美材等。亦率队从神策门地道之旁。梯攻而入。相与会合齐进。兵力益厚。直鏖战至狮子山。夺取仪凤门。

其中左一路。则有彭毓橘率罗朝云赵清河黄东南与武明良武明善武义山等。由内城旧址直击至通济门。左路则有萧孚泗熊登武萧庆衍萧开印率萧致祥周恒礼李泰山萧清世萧恒书朱吉玉赵太和刘长槐萧上林等。分途夺取朝阳洪武二门。城上守陴城门守楼之贼。及附近一带贼队。悉被杀戮。其抄截疾驰。各路同一神速。其留兵置守。各门同一布置。此十六日地道成功城中鏖战及东北两路抄剿之情形也。方我军大队之抵龙广山也。西南守陴之贼。犹植立未动。迨夺取朝阳门。贼始乱次。而罗逢元张定魁彭椿年张光明杨西平何鸣高彭光友熊绍濂罗兴祥叶必信等。各率所部。从聚宝门之西旧地道缺口。仰攻而入。李金洲胡松江朱文光武交清刘湘南易孔昭戴名山张正荣等。率队从通济门月城缘梯而上。而陈湜易良虎易良豹龙清垣率吴隆海张叶江晏恭山冯盛德陈汝俊刘定发各营。则猛攻旱西水西两门月城。伪忠王李秀成方率死党狂奔。将向旱西门夺路冲出。适为陈湜大队所阻遏。乃仍转回清凉山。江南提督黄翼升率许云发等水师各营。攻夺中关拦江矶石垒。乘胜猛攻滨江之城。遂与陈湜易良虎等夺取水西旱西两门。将守贼歼尽。由是全城各门皆破。大势已定。日色将暝。陈湜易良虎遥见忠酋贼队。隐匿西南房屋如鳞之内。益戒所部严防贼冲。彭毓橘置守聚宝门通济门。李臣典李祥和扼守太平门。黄润昌王远和朱洪章等。见星收队。结为圆阵。站立龙广山。稍资休息。此水陆各军攻克西南两城及分守要隘预防贼股冲突之情形也。方朱洪章等与贼搏战于伪天王府城北之时。沈鸿宾周恒礼袁大升等。率队从左路卷旗疾趋。绕伪城之东。设伏出奇。为擒渠扫穴之计。迨朱洪章战马带伤。悍贼隐扼石桥。我军队伍不能飞越城河。绕伪城之西。当日暮苦战之后。正兵收队龙广山。而伏兵深入。由伪城之东逶迤而南。不能收队。时已三更矣。伪忠王传令贼。将天王府及各伪王府同时举火焚烧。伪宫殿火药冲霄。烟焰满城。袁大升周垣礼沈鸿宾等见伪殿前南门突出悍贼千余人。执持军器洋枪。向民房街巷而去。知是洪逆窜至民房。遂率队腰截击之。杀贼七百余人。夺伪玉玺二方。金印一方。宽广约七寸。即洪酋僭用之印也。其伪宫殿侍女。缢于前苑内者不下数百人。死于城河者不下二千余人。其时伪城火已燎原。不可向迩。街巷要道。贼均延烧塞衢。官军以暮夜路径生疏。不能巷战。遂收队站城。此十六夜攻破伪天王内城毙贼极多之情形也。是夜四更。有贼一股。假装官军号衣号补。手持军器洋枪。约千余人。向太平门地道缺口冲突。经昆字湘后左右各营裁击。多用火楠火弹焚烧。人马死者已多。约尚有六七百人。骑马冲出。向孝陵卫定林镇一路而逃。伍维寿杨钾南陶立忠等。急率马队跟追。曾国荃一闻骑贼装扮官军逃出之信。即加派张定魁李泰山黄万鹏黄廷爵等马队七百骑追之。并飞咨溧水东坝句容各守将会合追剿。

直至十九日酉刻。伍维寿黄万鹏等回营面禀。追至化镇。生擒伪烈王李万材带领前进。退至湖熟镇。见逃贼在前。当经马队围住。全数斩刈。未留一人。又追至溧阳。据百姓言前路并无贼踪经过。曾国荃亲讯李万材。供称城破后。伪忠王之兄巨王幼西王幼南王定王崇王璋王乘夜冲出。被官军马队追至湖熟桥边。将各头目全行杀毙。更无余孽。又据城内各贼供称。首逆洪秀全。实系本年五月闲。官军猛攻时。服毒而死。瘗于伪宫院内。立幼主洪福瑱。重袭伪号。城破后。伪幼主积薪宫殿。举火自焚等语。应俟伪宫火熄。挖出洪秀全逆尸。查明自焚确据。续行具奏。至伪忠王李秀成一犯。城破受伤。匿于山内民房。十九夜。提督萧孚泗亲自搜出。并搜擒王次兄洪仁达。二十日。曾国荃亲讯供认不讳。应否槛送京师。抑或即在金陵正法。咨请定夺。其余两广两湖江北多年悍贼。十七十八等日。曾良佐周光正邓吉山刘泰财聂福厚谭信高胡光安朱连甲王春华黎冠湘彭维祥陈万合朱连泗谢三洪李臣荣彭玉堂刘金兰等。分段搜杀。三日之闲。毙贼共十余万人。秦淮长河。尸首如麻。凡伪王伪主将天将及大小酋目约有三千余名。死于乱军之中者居其半。死于城河沟渠及自焚者居其半。三日夜火光不息。至十九日。尚有贼踞高屋之巅。以洋枪狙击官军者。此马队穷追逸出之贼及搜剿首逆并贼之情形也。现在派营救火。掩埋贼尸。安置难民妇女。料理善后事宜。百绪繁兴。窃念金陵一军。围攻二载有奇。前后死于疾疫者万余人。死于战阵者八九千人。令人悲涕不堪回首。仰赖　　皇上威福。迄今乃得收寸效等情。由曾国荃咨报前来。臣等伏查洪逆倡乱粤西。于今十有五年。窃据金陵亦十二年。流毒海内神人共愤。我　朝武功之盛。超越前古。屡次削平大难。焜耀史编。然如嘉庆川楚之役。蹂躏仅及四省。沦陷不过十余城。康熙三藩之役。蹂躏尚止十二省。沦陷亦第三百余城。今粤匪之变。蹂躏竟及十六省。沦陷至六百余城之多。而其中凶酋悍党如李开方守冯官屯。林启荣守九江。叶芸来守安庆。皆坚忍不屈。此次金陵城破。十余万贼无一降者。至聚众自焚而不悔。实为古今罕见之剧寇。然卒能次第荡平。除元恶。臣等深维其故。盖由我　　　文宗显皇帝盛德宏谟。早裕戡乱之本。　宫禁虽极俭啬。而不惜巨饷以募战士。名器虽极慎重。而不惜破格以奖有功。　庙算虽极精密。而不惜屈己以从将帅之谋。　　　皇太后　　皇上守此三者。悉循旧章。而加之去邪弥果。求贤弥广。用能诛除僭伪。蔚成中兴之业。臣等忝窃兵符。遭逢际会。既痛我　　　文宗不及目献馘告成之日。又念生灵涂炭为时过久。惟当始终慎勉。扫荡余匪。以苏子黎之困。而分　宵旰之忧。此次应奖应恤人员。另缮清单。吁恳　恩施。臣国藩拜折后。即行驰赴金陵。李秀成洪仁达应否献俘。俟到金陵后察酌具奏。所有金陵克复全股悍贼尽数歼灭缘由。谨会同陕甘总督臣杨岳斌兵部侍郎臣彭玉麟江苏巡抚臣李鸿章浙江巡抚臣曾国荃恭折由驿六百里加紧驰奏。伏乞　　圣鉴训示。

　　浙省建立楚湘忠义祠请列祀典疏　
浙闽总督左宗棠

窃浙省两遭发逆窜扰。列郡沦胥。臣时奉　命督办军务。率所部楚军入浙。并奏调升任广东巡抚臣前浙江布政使蒋益澧统所部湘军入浙。分道攻剿。先后克复两浙府县城池。并遣分军援皖南江西。截剿各大股逆贼。仰仗　　天威。以次就绪。数载之闲。大小百战。员弁士卒。临阵捐躯。及积劳殒命者。前后二千五百二十余名。兹据浙江善后局司道详称。各属殉难士民。业经设局采访。各就郡邑建祠致祭。其各战阵亡将士。为　国捐躯。岂可转阙祀典。因议于杭城三元坊地方。价买民房。改建楚湘忠义祠。详具衔姓名氏。或各设一主。或汇列一主。员弁以品秩高卑为位次。士卒以死事月日为位次。列于浙江祀典。春秋遣官致祭。请奏明立案。俾垂久远。臣谨案。秉彝之性人所同也。忠义本于有生而俱来。然非　　　祖宗德泽涵濡之久。　朝廷褒扬矜恤感人之深。则当事棘时艰。投之于生死呼吸之地。鲜有不渝其素者。此非徒恃节制精严之可取必于一时也。详察死事诸人时日战地。其为微臣亲历之处。所有搏之苦。创痍之状。呻吟之声。固犹历历如在目前。其为蒋益澧刘典杨昌浚等分兵转战之处。则于函牍中得知其大概。虽已亡各员弁士卒。同一死绥。无所轩轾。而其闲忠义勃发。本血性而为至勇。如古所称豪杰之士者。实颇不乏其人。平时或朴钝如村农。或目不识书史。或荏弱如常人。至其慷慨赴战。矢死靡他。浩气英风。盖非寻常意度所能及。以此益见人性之无不善。而　　圣泽之不能忘也。臣每惜当时奏牍不能详。至今犹怀耿耿。礼曰。有功于民则祀之。以死勤事则祀之。准斯二义。则阵亡员弁士卒合祀于浙。于礼为宜。除将注册咨部外。相应请　旨饬部将楚湘忠义祠列入祀典。春秋由浙省遣官致祭。垂为令典。以妥忠魂。谨会同浙江抚臣马新贻恭折具奏。伏乞　　圣鉴训示施行。

　　请优恤包村义民疏　　　　　　
蒋益澧

窃咸丰十一年十月。贼陷诸暨县城。其时浙东西郡县。大半沦没。包村民包立身。一农夫耳。慷慨倡义。集团御贼。向义者争附之。远近挈眷来依者。不下十余万人。声势甚壮。贼屡以大股击之。败去。诱之降不从。贼大怒。誓不灭包村不已。迨十一月十二日。宁波杭州相继不守。同治元年三月。侍逆遂纠湖州伪梯王由富阳以攻包村。环数十里为营。大有灭此朝食之意。包立身屹然不动。善以少胜众。相持八九月。先后杀贼十数万人。不图夏旱水涸。汲道为贼所遏。兵食不继。贼又截我粮路。其时势已危甚。阖村主客十余万人。糠饮血。无一降者。七月朔。贼用隧道攻之。村陷。从战者悉阵亡。男妇老幼均被害。立身与妹美英率亲军数千人。殊死战。溃围出。希图再振。至马面山。贼率众追之。围数。鏖战不得出。立身中阵亡。美英手刃贼数人。知不免。遂自刎死。立身之父建勋母虞氏嫂任氏王氏妻虞氏弟媳屠氏妹彩福彩官侄和尚女凤娥侄女大姑二姑皆殉难。兄立忠立贤弟立潮皆阵亡。包氏一门。除立身及妹美英外。阵亡殉难男女共十五人。计包村殉难官绅男女统计一万四千七十七名。据省城采访忠义局查明具详。前兼署抚臣未及核办。移交前来。臣查包立身家世力农。未尝涵濡诗书。习闻古今节义忠孝之事。乃逆焰滔天。竟能奋不顾身。倡义御贼。虽村破家亡。而向义者一万数千人。断脰捐躯。无一人少挫其志者。奇节伟行。洵足挽末俗颓靡之风。而彰　盛朝风教之美。合无仰恳　　天恩。俯准饬部从优议恤。以慰忠魂而彰节烈。

　　檄凤颖淮徐滁泗宿海八府属文代　　　
鲁一同

狂寇稽　　天讨之日久矣。自正月以来。两省不戒。蔓延江北。维扬士庶。怵于邪说。开门揖盗。坐受残辱。　　皇上赫然震怒。大军徂征。毁其土壕。烧其船只。胁从而来归者日以千计。贼势穷蹙。婴城自守。节镇大臣方为百全之谋。环攻而待其毙。乃三月中旬。有贼数千。豕突江浦。蜂拥六合。六合义民操白梃而踣之。杀贼千余。烧船数百。贼负残创。掠滁徐。走凤宿。此皆惊丧之余孽。迸散之丑徒。非有器械之坚利。旗队之整肃也。然而清流之险不守。临淮之关不闭。俾贼游魂假息。荡漾中土。夫徐方古多英杰。凤颖风气劲快。岂今昔之殊势。而勇怯之情异与。备预不素。而久安之民易摇。联络不坚。而自孤之心多危也。棠。泗产也。官于淮楚。南当广陵之冲。西承洪泽之委。地散民。众情岌岌。待罪三月。幸不辱命。每当众誓师。听江介之悲风。望淮西之烽火。何尝不按剑冲冠。抚弦流涕。嗟夫。猘犬狂噬。久而自毙。天厚其毒。于斯极矣。淮右吾桑梓。缘河尽股肱。绵地千里。二渎如带。形势都要。遮蔽中原。齐乃心力。何寇不殄。守乃险隘。何锋不遏。至于贼情。可得而言。夫贼无征调之繁。无文法之密。行无纪律。居无部次。千里不赍粮。发掘虏掠。去则委弃。走如飘风。聚如蚊蚁。此其所长也。至于两阵相敌。火齐发。则贼之藤牌布障。不能当也。平原善地。戈矛进退。则贼之短刀竹竿。不能支也。马步并进。更番休息。贼之芒屦赤足。不能敌也。村堡自守。野无所掠。贼之饥困。不能给也。连城犄角。远近相救。贼之徒众不能应也。由是言之。贼之长在剽疾。遇坚则退。势在哃喝。能忍则全。岂有八属义众。不及六合一隅之民。千里维城。竟无六合一战之效。窃为士大夫羞之。敬陈约言。各勉忠义。

一约心。有惟恐见贼之心。贼斯至矣。有惟恐不见贼之心。贼斯去矣。譬如十人同居密室。忽疑鬼至。则左右皆鬼矣。使十人操戈而逐鬼。则无鬼矣。奉约八属官绅军民。各自磨砺。时存恐不见贼之心。胆气自倍。贼有不来。来则歼旃。

一约耳。闻急报而不惊。恐以惊我众也。闻捷音而不喜。恐以懈吾志也。其言自贼中来者。安知非妄语。其言不自贼中来者。安知非妄传。奉约八属官绅军民。塞耳不闻。以止煽惑。

一约足。足用之立。奈何乎徒行。足用之进。奈何乎徒退。能行而不能立。终无立足之地矣。奉约八属官绅军民。思进有不死。而退无十全。何必纷纷迁徙。自陷危亡为。

一约力。人各用其力则勇生。一人倡而众人从则勇生。知众进之不能俱死则勇生。奉约八属官绅军民。齐心同奋。如左右手。则前无强寇矣。

一约财。窖金藏币。为盗守也。裹囊负橐。为盗丑也。盗不有之。人得而有之矣。下智守财散十之一。中智守财散三之一。上智守财全散之。十之一者可以守。三之一者可以战。全散者百战而百胜。奉约八属殷富之家。散财养士。以卫厚资。

一约官民。官非民何卫。民非官何与卫。弃其民而思苟免者。是匹夫也。出城一步。童子制其命矣。弃其官而思逃亡者。是鸟散也。出乡一步。豺狼食其肉矣。奉约八属官民。相爱相结。如父兄子弟。虽有黠寇。不敢正视。

一约城镇。城镇之民。主客各半。其情必贰。贰者盗之乘也。客财多浮。思卷而趋。主人弗恤。与客龃龉。虽有秦越之人。不亲于盗贼乎。虽有仇却之家。不恩于盗贼乎。奉约八属城镇之人。破除彼此之怀。庶得同舟之济。

一约乡野。小村并大村。堑而守之。小堡并大堡。堑而守之。五里一小聚。十里一大聚。聚少百家。多及千户。昼获于野。暮藏于室。丁壮处外。妇子处内。警至鸣鼓。连聚毕集。不集者罚。聚必有长。苦乐必均。饥饱必恤。出入必察。恩分相得。贼之散而之乡。必非大众也。四面而攻之。无类矣。

以上八约备矣。尤有请者。　国家休养二百年。　朝廷旰食近三载。自粤贼踞桂管。破湖湘。走九江。下皖桐。陷金陵。虏维扬。前后兴师十万。屡经创艾。而其烽未熸者。节镇有追剿之师。郡县无堵截之力。逐西则走东。攻南则窜北。犄角之势未备。而守令之权散也。计贼大众不过数千。并其裹不过数万。总其数不能敌一大县。江宁分其一。镇江分其一。扬州分其一。临淮又分其一。其势已散。力已孤。今向大臣围金陵。战江南。琦大臣围广陵。战江北。漏而出者仅数千人。诚使郡县各守其疆。连城相应。则立时散破。迁延日久。滋蔓可忧。棠不自揆。敬与八属守土僚友。遥申歃血之约。共指天日之誓。贼至一县。四县应之。贼至一府。府属诸县应之。其或不应。鬼诛神殛。既上不以忧贻　君父。而下以安其民业。流福子孙。不亦美乎。麦熟急刈麦。禾熟急刈禾。杀贼所获恣所取。从我者生。背我者死。吴棠谨约。

　　复戴孝廉书乙卯四月　　　　　　　　
鲁一同
</div>
    <div class="pagination">
<a href="皇朝经世文续编_page160.html">上一页</a><span>...</span><a href="皇朝经世文续编_page156.html">156</a><a href="皇朝经世文续编_page157.html">157</a><a href="皇朝经世文续编_page158.html">158</a><a href="皇朝经世文续编_page159.html">159</a><a href="皇朝经世文续编_page160.html">160</a><span class="current-page">161</span><a href="皇朝经世文续编_page162.html">162</a><a href="皇朝经世文续编_page163.html">163</a><a href="皇朝经世文续编_page164.html">164</a><a href="皇朝经世文续编_page165.html">165</a><a href="皇朝经世文续编_page166.html">166</a><span>...</span><a href="皇朝经世文续编_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
