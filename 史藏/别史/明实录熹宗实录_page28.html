<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 28 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 28 页/共 111 页</h1>
    <div class="content">　　○监军巡按方震孺言河西既陷经抚入关山海之外或置重兵或设游骑或安烽大此守山海之策万不可易者中前地方因臣驻劄严谕守将周子才谨防西虏故城郭人民无恙此处宜宿兵一枝以通宁远据道臣韩初命所报吴自勉等营尚有兵万人伏祈急敕督臣速遣将发兵驻劄勿使此地又为西虏所据奸民所焚  上命张鹤鸣王象乾上紧设法屯守中前地方
　　○驸马王昺＜锍-釒＞言顷者辽东之役遣卒披靡中外惊愕者朝廷原未予天下以必死之恩威安得责天下以必死之义气向来一切调募徒取充数而调募之人非用兵之人调募苟且塞责一交领兵之手而事毕矣且当事者若饷兵之烦费闻募少则喜多则惊驱天下于不测之地而不问其身家不惜其饥寒徒以朝廷区区之名分为羁缚彼愚夫悍卒安知名分而国家之法又未尝令统兵者恣出入而不问故将不识士心士不识将意以邈不相关之人而驭乌合安得不见敌而溃臣以为使臣募兵即以臣领所募之兵而进战退守终始在臣盖当募时兵之气力精神毕熟于臣而可步可骑可正可奇便从简阅中得其精而就中之材可驭什伍者便为什伍之将可驭千百者便为千百之将一当大敌历以人应可无烦再计者切见今之将有力者皆蓄家丁其平日家丁之身家牲命皆托重于主人故一遇敌皆以身力报其主臣以为今之募兵略仿此意则贵精不贵多盖募万人而退不如募千人而进也精之道在宽于饷以恤其私在严于法以防其骫尤愿  皇上于帷幄重臣中慎简有能任之才肯任之胆者而专任之勿为宵小谗妒务要兵食足法纪申智谋之士貔貅之将不难请缨系奴之颈矣  上嘉其忠义优答之
　　○甲戌遣礼部侍郎周道登祭三皇于景惠殿遣太医官祭先医之神
　　○月犯天关
　　○命铸兵部行边关防协守山海关总兵关防兵部行边赞画关防给张鹤鸣王国梁何栋如
　　○荫原任南京户部右侍郎吴中明孙赐玉国子生
　　○赠原任国子监祭酒萧良有礼部右侍郎荫一子国子生
　　○以礼部尚书掌詹事府事顾秉谦右春坊右庶子张鼐补经筵讲官
　　○升福建布政使司参政詹士龙为广东按察使分守岭东道
　　○升南京神机营坐营蒋吉嗣为湖广行都司南直柘林把总潘崇龙为贵州都司佥书
　　○乙亥  孝定皇后忌辰奉先殿行祭礼遣武清侯李诚铭祭  昭陵
　　○月犯掩井宿
　　○监军巡按方震孺＜锍-釒＞言顷河西尽陷失事诸臣在经臣以为原不敢主战原不主河上驻兵原言辽将不足信今其言一一皆验似不得深求不知经略一军之主因辽东而起经略且并河西而失之非尝宠眷其何以酬臣不敢为经臣宽也抚臣过信回乡之言侥幸一战广宁先溃宁前瓦解至于出城一节实因辽将孙得功黄进封火药兵器军饷等库迎接奴酋若非江朝宾先知其谋抚臣不免矣而信用孙得功者谁臣不敢为抚臣宽也若督臣王象乾则鞭长不及自应免议其诸道臣受苦而无功者高出胡嘉栋也随经略而西者韩初命也随抚臣出城者牛象坤也有策应广宁而广宁已陷者邢慎言也恐西虏纵横固守而城廓无恙者张应吾也此番失事变起呼吸贼生肘腋情似可原而封疆既去炤例分别治罪亦复何辞当此存亡之际一面责其死守山海不得以待罪卸担俟有代者从容议罪惟巡道高邦佐慷慨自缢于松山祁秉忠扶病而战中箭而死刘渠虽传落马尚无的信而杀伤贼兵六七千不听李永芳之招降骂贼自刭则罗一贵烈矣其他诸将各官俟查明另奏至于臣病废误事有志不酬无再靦颜冠带之理谨席藁待罪听  皇上之处分得旨广宁不守失事各官情罪深重国法难容罗一贵守堡杀贼至死不辱勇烈可嘉高邦佐以身殉难足愧偷生并祁秉忠等都候查明恤录道将等官姑著戴罪防守经抚候旨定夺
　　○御史姚应嘉陈防御要务一曰榆关屏蔽宜厚一曰边口绸缪宜蚤一曰土兵拣练宜速一曰都城义兵当储下部议
　　○原任大学士孙如游疏辞襄祔礼成恩荫不允
　　○原任南京国子监祭酒升南礼部侍郎顾起元疏辞新命并乞休允之
　　○差南京工科给事中徐宪卿巡视南京京营
　　○升南昌府知府黄元会为本省按察司副使
　　○丙子  孝贞纯皇后忌辰奉先殿行祭礼遣武平伯陈世恩祭  茂陵
　　○户部尚书汪应蛟奏避难辽民入关蜂拥不可无拊循之实不必有发赈之名奉旨动支银两就彼给之恐此声一倡斗大之城不能容一金之惠不能厌合无随地安插或间田可辟与为受廛之氓薄技随身勿失资生之策八府平粜仓谷今宜免粜以供饘粥起解春夏赎银今暂停解以给牛种大都宁散毋聚散则不生邪心宁远毋近远则无忧意外  上是其言
　　○御史董羽宸言今日吃紧惟在选任临边附畿有司与整顿蓟藩十二路各隘口两事盖有司得人则郡邑之所训练皆兵所屯牧皆储所修缮皆保障今千里内外守令谁为年力精壮才气超迈谁能招亡辟土拮据封疆皆一见可知乞敕按关两臣单车巡阅近属要冲如昌平顺义密云遵化延庆永宁等州县相其城池之坚瑕储蓄之盈缩器械之良楛其才能备御者许与便宜措置其不能者尽易即有它长而不足御侮不妨别用分别报命不得顾惜怨劳以贻封疆之忧据臣所知如在籍王应乾赵邦清未任道臣霍维华运判韩万象顺天府通判杜应芳见在入觐苏万杰赵廷忠潘曾纮张福臻平阳府推官袁玉佩南靖知县杨廷诏俱可听部推用而道臣邵可立真宪时贾之凤皆可以勘乱者也若夫自山海燕河青山建昌以至冷口嘉峰松棚马栏墙子曹家古北石塘诸路各口或僻不及防或冲而难御或台圯谷堙亭障几空或为木市贡道犬羊所出没种种破漏皆奴骑假道门□车入之径西虏要挟之门每路急遣才力文臣一员察形审势补旧增新一面精选赤心武臣俾锁钥之庶  陵京藩卫犹有赖也疏入下部
　　○御史焦源溥疏荐人才文臣张春张舜典李备董尽伦勋戚吴汝胤薛濂武将柴国柱李怀信马世龙李承先李日新朱腾跃胡守乾未授职韩兆元李时中王应竑雷以诰章下所司
　　○命铸南京户部督理钱法关防
　　○令决左道妖言李文等
　　○丁丑大理寺少卿冯从吾太常寺少卿董应举太仆寺少卿何乔远合＜锍-釒＞请并逮熊廷弼王化贞以伸国法以惕人心报闻
　　○遣御史马鸣起管屯田
　　○命发帑银三万两著锦衣卫千户陈正论会同谭谦益速制战车
　　○大同总兵张国柱以病去即以本镇协守新升蓟镇总兵许世臣补之
　　○戊寅春分祭  朝日坛遣驸马都尉侯拱宸恭代
　　○经筵开讲
　　○  上谕户兵二部朕自登极以来夙夜孜孜惟封疆多事民困未舒是念所有加派钱粮俱充兵饷亦惟图剿除凶逆乂安方内使吾民得安于田里室家相保以称朕受养元元之意无奈东西告变经费日烦以重累吾民朕甚悯焉今以将吏之力士卒之用命共诛西贼荡平有期惟是东贼猖狂侵我河西转输徵调未得息肩地方官当晓谕百姓以朝廷不得已用兵暂时加派吾民当以急公为义稍俟事平即行蠲免其带徵钱粮先免二年北直隶地方频年骚扰苦累尤甚并免加派以示优异有司官设法团练乡兵令各自保闾里中有智勇才力之人即行奖劝或开送督抚兵部衙门酌量擢用其河西逃难士民不肯从贼来归内地尤可悯念地方官即随便安插给发仓谷多方赈济仍拨与空闲地土屯聚耕作毋令失所有壮勇愿充兵者听有奇谋异能志在复讎者即与录用尔部即出榜晓谕仍行与各省直抚按官一体遵行朕实不逮贻累吾民惟  祖宗德泽国家法度朕不敢忘二百余年金瓯无缺之疆宇朕不忍弃凡我臣民其悉心毕力共期匡济以安享太平之福毋负朕意故谕
　　○御史江日彩＜锍-釒＞言河西失守几至烽火彻于甘泉乃议求将矣登坛而□分营而任未闻也议训练矣兵练于何将将练于何地未闻也萧如薰白兆庆留用矣用于何所耶条议京营夥矣而习车攻较技艺演火器讲韬略学战阵未闻也最紧如五城之把棍收之可为可用纵之将为内乱未见作何道以招徕之同官苏琰陈吕宋铳城之法其可当十万师今未见议覆议筑而求三年之艾也山海至蓟镇喜峰一片石诸口未见整饬防御也时急而事缓谋长而用短其何以救国家之危愿当国者于一切章＜锍-釒＞有可行者直捷票行无待部覆而悠悠玩忽也得旨疆事紧急应行诸务已有屡旨通不遵行着兵科官通查奉旨事件曾否料理作速明白具奏以凭处治不得抗违
　　○荫原任大学士余有丁孙长灿中书舍人
　　○命礼部右侍郎孙承宗为兵部尚书兼东阁大学士入阁办事升吏科都给事中薛凤翔为太常寺少卿
　　○命吏科左给事中赵时用礼科右给事中周朝瑞户科左给事中陈胤丛各掌本科印
　　○升山东按察司按察使程启南为本省布政使司右布政使浙江布政司右参议邢其任为湖广按察司副使郧襄兵备道
　　○升副总兵管狭西总督中军事杨麒署都督佥事充总兵官挂印镇守延绥南直江南副总兵吴守德署都督佥事充总兵官挂印镇守宁夏原任援辽总兵官李怀信仍以原官起充总兵官挂印镇守大同
　　○己卯改仓场户部尚书王纪为刑部尚书
　　○升都察院左佥都御史熊尚文为工部右侍郎
　　○起升巡抚南赣右佥都御史牛应元为南京大理寺卿太仆寺卿丁懋逊为通政使太常寺少卿林学曾为南京通政使
　　○逮王化贞命熊廷弼褫职回籍听勘
　　○庚辰大学士孙承宗＜锍-釒＞辞新命不允
　　○升贵州道御史刘兰为太仆寺少卿
　　○升苏州府知府沈萃桢为福建按察司副使分巡兴泉道
　　○辛巳以龙飞首科加贡额四百名
　　○大学士叶向高等以河西失守合＜锍-釒＞引咎乞赐罢斥得旨河西失事皆繇经抚不和道将等官闻风弃城奔逃以致溃败与卿等无涉何乃合辞请斥今东西交讧之时正赖卿等运筹帷幄佐理劻勷还传示大小臣工协心并力共图安攘以慰朕怀
　　○又各输赀二百两备买煤米之用以济穷民  上深嘉之
　　○贵州抚臣李橒＜锍-釒＞报十一十二两月间官兵与蔺贼大小百余战前后杀贼不下万余绥阳遵义湄潭真安乌江桐梓次第恢复因叙文武道将总兵张彦芳平越监军道朱芹提学佥事刘锡玄监纪通判万编徐清绥阳县知县任宠都司许成名黄运清□士杰徐用宾守备焦瑞麟等征剿防守之功  上命效劳文武各官候事平优叙还益加奋力务底荡平
　　○户部尚书汪应蛟言漕折一项系太仓旧额四十两月折色亦系京军成规近年国家多故厝处万难不得不出于通那节次已完款项未豁今宜着为成例以后一应岁报收放清册尽入太仓撒总前此未报放数即于漕折项下速行开除并买铜等项俱归太仓酌发其收数仍开漕折款目放期定限四十两月庶虚实无溷淆而缓急有剂调矣  上是之
　　○大学士刘一燝九＜锍-釒＞求去  上慰留之
　　○以左庶子来宗道充日讲官
　　○以旧辅张位佐理忠勤功存国本复原官荫其子大朴尚宝司丞
　　○荫原任太常寺卿洪文衡孙茂国子生
　　○荫故帅刘綎男佶本卫都指挥使
　　○壬午大学士孙承宗再＜锍-釒＞恳辞新命不允
　　○恤故刑部尚书罗朝国予葬祭如例
　　○升尚宝司少卿鲍应鳌为太仆寺少卿
　　○调江西布政使司右参政岳和声于山东管永平燕建二路兵备道
　　○升杭州府知府孙昌裔为本省按察司副使管屯田水利邵武县知县袁崇焕为兵部职方司主事
　　○癸未监军御史方震孺言经抚入关之后中前一带防守无人查芝麻湾积有多饷可通觉华岛决不可弃臣舆疾东去欲往来于中前不惜以肉投虎请催遣兵将守此一方  上以方震孺挺身出关亦见慷慨还着会同枢督督率道将布置防御
　　○赠原任吏部左侍郎包见捷工部尚书予祭葬如例
　　○甲申  上御文华殿讲读
　　○提督操江右佥都御史徐必达奏称长江要害戍兵单弱议者欲于安庆加一千五百圌山加一千二百九江加五百四十采石加八百而海口如皋扬舍相对之中有叚山驼驼沙特设一营募兵一千为门户之防岂非绸缪至计然居重驭轻全在南京但南京驻有精兵二万无事则时时训练有事则一万居守一万酌调援剿上流急则趋九江安庆下流急则趋圌山叚山首尾相应实为良策而兵且不必召募就南京见在计之计臣所辖太平游兵二营一千八百名兵部所辖水陆二营三千三百名以军总计各营约三万一千余标营选锋九千五百余名是南京尚有兵也惟备加选练则兵不空虚惟臣衙门与兵部合练则兵不单弱矣部覆  上是其议
　　○命铸团练西协车营事务关防给副总兵万化孚
　　○刑部尚书王纪疏辞新命不允
　　○加升潮州参将俞咨皋副总兵职衔炤旧管事从两广总督陈邦瞻请也
　　○乙酉  恭仁康定景皇帝忌辰遣彭城伯张嘉猷祭  陵寝
　　○秦王请封存机等四子  上以首藩准封郡王一辈仍食本等禄米别府不得为例
　　○户科给事中许可徵言全辽既去止以山海为塞不得不专言守而带甲百万无粟安支今粮积右屯八十余万积觉华岛二十余万而芝麻湾之饷亦多其在芝麻湾者监军方震孺欲往来其间或不至委弃而岛卫之粮百余万经抚既置不顾闻关外小车尚有三十余辆宜急急侦探因势制变以规进止或取给前屯诸路或稍稍运回关门上策也不然遣疾足敢死之士出奇烧毁毋弃而赀盗  上然之敕该部作速料理
　　○准原任南京户部右侍郎吴中明荫一子国子生
　　○准告病御史郭如楚张纮回籍调理
　　○丙戌金星昼见
　　○兵科都给事中蔡思充＜锍-釒＞言山海关一墙之隔系  九庙安危用人最为吃紧永平宜添设巡抚一员副总兵一员通州设总兵一员涿州添设道臣一员参将一员总之冲锋守阵二三武臣是任则原任总兵黄钺张士显与听用各并如张抱赤王兴业尤世吉等兵部即当量材委用其家丁行粮鞍马器械等项随到随给勿后时可也都城之外不分劄则虞孤概分劄则虞溃非有宿将提兵则人情动摇萧如薰白兆庆王世钦等分营训练已有头绪而世钦之父王威畜有家丁千余威既谢事合著世钦取用延绥总兵杜文焕虽受命入蜀权以缓急宜令赴京以备防守至于近京卫所中各官非掌印署事者速令抚按遴选堪用各带亲丁赴京训练以备叙用都城九门外城七门直日官军不许诡占雇募兵部亟行挑选世职中身家足膂力刚者专司启闭仍令招募丁壮每门二三百名给以月粮两月一练暇则运石上城一军得一军之用而门禁不虞疏也侍卫将军王之爪牙  祖制锦衣卫大汉将军一千三百七员名神枢营红盔将军一千五百员名五军营又刀围子手三千名侯伯驸马统之今能如制否当着该管勋戚清查老者汰缺者补有阻挠者请旨究诘不惟肃朝仪且以备护卫也＜锍-釒＞入敕部依议行黄钺张士显即行取用杜文焕候川事稍平赴京听用
　　○兵部车驾司主事来斯行言津海水陆要害自乐亭县下海二三十里有曹宝店青坨十九坨将军坨钓鱼岗皆周围一二十里而离西北岸清河口二十余里有月坨周围四十余里与前曹宝店等互相联络南可以望登莱东可以探金复北可以了山海西可以卫天津诚海中之要区又青河口北去十五里有马头营永乐间曾移辎重于此今诚于月坨设立水兵一营于马头营设陆兵一营皆立之总帅严之训练令部伍渐精事机可遘则疾趋海盖之间警报相闻则急驰岩关之下他日斩奴首而复辽阳未必不繇于此非徒防御应援聊以终津门之局而已＜锍-釒＞下部议
　　○予原任应天巡抚右副都御史王应麟祭葬如例
　　○荫原任总兵官秉忠男拯民榆林卫指挥佥事炤例优给全俸
　　○加总兵白兆庆实授都督同知副将王世钦署都督同知
　　○丁亥南京巡视营务兼管巡仓御史谭锴以留都重地绸缪宜周条为六款一修甲器各军盔甲器械朽敝已极欲一一制造工部空虚难办今兵仗局贮有铁盔铁甲刀枪铳炮等器请容领出修理无创造之费而有坚利之用一增战马请敕南京兵部差官于产马处所选取二千匹分给各营演习以备驱策一增水兵沙船唬船虽称便捷不堪乘风破浪乞敕南兵工二部比炤圌山式样造大战船三十只并募惯习风涛水兵二千庶不至望洋心怖一增教习练兵必从教师指授各营虽不乏人犹存见少宜增募数十人平居用以教士有事藉以冲锋一南粮勿复改折南粮七十余万石官军之命胥悬于此今以边警之故频议改折致仓廪空虚此后毋轻议改折庶根本重地可恃无恐一水兑勿骤更官南米有仓收有水克并分司监之仓差三年水兑仅三月席未暖而担旋弛弊窦相蒙谁剔夙蠹宜准仓差之例积习可新军民受福部覆如议
　　○原任兵部尚书黄嘉善辞延镇叙提加恩不允
　　○礼部右侍郎朱国祯＜锍-釒＞辞新命令即来供职
　　○起原任通政司添注右参议吕邦燿为本官
　　○戊子大学士孙承宗＜锍-釒＞言今天下急务在收拾人心而欲收人心在大振天下之气方今百吏因循庶政丛脞宜令吏部细加体察凡宽博近迂文藻近弱迟暮近衰急为量移务得精敏有干局者布列兵马钱粮之司大破尝格勿拘资序至于武吏宜令兵部遍核诸将择一沉雄有□略者授之钺偏裨以下得自辟置庶与意气相属凡召募之兵任其简汰文吏勿得羁馽而使不得展以文统武自是敝法如向者刘杜近者罗一贵假令得专制之权而伸缩如意何至于败若既得沉雄之将畀以辽事小胜小衄皆勿问要于守关无阑入而徐俟兵力之厚为恢复北縻西虏东联海防凡城堡有所复即以其人畀之使其人之精力全用于辽盖得寸守寸得尺守尺以干家之智干国必无遗力而朝廷特资其兵饷明其赏罚以防跋扈之渐至西虏择其可以弹压众部者縻之使不侵不叛侦谍须得沉静有智计者厚资其用而勿以沈惟敬王猷辈为误关外即未须尽复而当急为计其流民数万勿列近关为奸细之穴当官为给盗分徙为屯田之用其一片石以西有戚继光故垒大加修葺以资防御至于营兵之滥骤更则易哗当先精简营将仿古伉健升为亲军而拳勇绝技皆籍记之以次迁用而数比其击剌骑射之艺数赏其能者且化为亲兵而后徐汰其老弱至城堡之可守者其大姓之储可令贮之城堡与夫练乡兵练小操皆郡邑吏之能事也凡此数者可以拊养战士而悬重赏以劝功宽文法以重武则何功不成但兵交原野议纷庙堂此往时失著至言出而咎票拟之不速旨下而忘责成之有效臣与诸臣戒之得旨览奏经国筹边具见硕画内用人任将等事尤切时务着该部悉心料理毋事虚文
　　○兵部署部事左侍郎王在晋覆应天巡抚王象恒＜锍-釒＞言江南乃财赋重地值东西交讧所在皆有乱萌抚臣以绸缪苦心为补苴至计如增选锋以实标营扼要害以卫襟喉抽卫军以充行伍练乡兵以备调遣核逋负以给粮饷查虚冒以清隐占神鼓舞以示劝惩皆犁然成昼其欲镇江添设游击采石添设把总控京口之上流壮南中之声势事属可行惟抽军一节若太镇二卫金山卫系沿海地方岁岁备倭队伍单弱应在本卫防练  上是之
　　○遣御史林一桂巡按应天
　　○升宣府巡抚解经邦为兵部右侍郎兼都察院右佥都御史经略辽东
　　○南京太仆寺少卿赵拱极以病请告部覆从之
　　○升抚州府知府张秉文为江西按察司副使分守饶南九江道
　　○革延绥左营游击张洪烈回卫巡抚张之厚参其托病规避也
　　○己丑命大学士孙承宗暂掌兵部事从御史左光斗请也承宗疏辞  上曰东事紧急卿即掌管部务尝朝奏事免承旨仍入阁办事
　　○潘府内丘王珵埙薨遣行人林咨□治丧祭如例
　　○遣御史刘述祖巡视京通二仓
　　○风霾
　　○兵科都给事中蔡思充＜锍-釒＞言山海一关止有残兵五万皆敝衣垢面一带城垣仍低薄塌圯罗城内器械填塞莫为查验而溃兵逃民团聚如斗之城互煽互惊立见兽散之势枢臣张鹤鸣一手支撑无可推诿而道臣邢慎言张应吾韩初命又不免有烦言访得原任辽东兵备阎鸣泰新升兵部主事袁崇焕皆饶有才略宜敕令分任榆关而总兵孙显祖王国梁就残兵中挑选孰为冲锋孰为守垛参游总哨从中推择日日训练庶可救万分之一乎  上从其言命阎鸣泰以原官起用同袁崇焕等协力赞助
　　○逮道臣韩初命
　　○升南京礼部右侍郎黄汝良为吏部左侍郎兼翰林院侍读学士协理詹事府事充  实录副总裁命编修叶灿简讨缪昌期姜逢元李国＜木普＞罗喻义孟绍虞俱充纂修官
　　○庚寅兵部署部事王在晋疏言今河西陷矣兵将奔矣抚臣无一骑而经略之兵多散矣然前屯中前岂无剩卒觉乖岛尚有万人孰可招练孰为统领此兵将之应交管者昨王化贞书云觉华岛有粮料二十六万河东堡有八十万芝麻湾粮料七万有余今责何人搬移何处存顿此粮饷之当交管者至运车战车及盔甲器械未出关者若干溃兵抛弃今收拾存留者若干抚臣书云溃兵马匹何啻二万今归何处当一一查验此车马器械之当交管者昨得枢臣张鹤鸣手劄知关上兵尚近六万而何栋如邹复宣王国梁所统之兵犹未有抵关之报此时及蚤整顿收拾眼前见在之兵见存之物先议固守复图恢复此枢督二臣之事也若少延时日人益生情匿其所有而马匹甲仗益不可问矣  上敕该部严行查核
　　○差御史李养志炤刷文卷
　　○辛卯取中式举人刘必达等四百名
　　○  上谕兵部朕览各官屡＜锍-釒＞条奏封疆阽危请多用宿将以救榆关等处着该部便于在朝勋戚等官并山狭榆林等处废闲总兵副参游等官从公摘推三二十员分发各镇随材委用立限刻期前来任事内果有智勇过人即与擢用有事与经督抚按各官相机商确不得牵制误事其各官素有蓄养亲丁尽数随带甲仗器械前来本省量给安家行粮该部给与马价银两训练以备缓急毋得视为泛尝故事故谕
　　○署兵部侍郎王在晋＜锍-釒＞言诸夷抚赏马市在广宁镇远关镇静堡等处广宁失则市罢赏绝是我之失广宁非虏之利也然今日不结虏必将为虏所结乘此奴虏未合之时亟遣通事谕以利害饵以封爵款赏树奴之敌以张羽翼养我之力以卫本根洵今日之急著也  上可其奏
</div>
    <div class="pagination">
<a href="明实录熹宗实录_page27.html">上一页</a><span>...</span><a href="明实录熹宗实录_page23.html">23</a><a href="明实录熹宗实录_page24.html">24</a><a href="明实录熹宗实录_page25.html">25</a><a href="明实录熹宗实录_page26.html">26</a><a href="明实录熹宗实录_page27.html">27</a><span class="current-page">28</span><a href="明实录熹宗实录_page29.html">29</a><a href="明实录熹宗实录_page30.html">30</a><a href="明实录熹宗实录_page31.html">31</a><a href="明实录熹宗实录_page32.html">32</a><a href="明实录熹宗实录_page33.html">33</a><span>...</span><a href="明实录熹宗实录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
