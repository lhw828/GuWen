<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 162 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 162 页/共 284 页
  </h1>
  <div class="content">
   钦定续通志巻二百十八
　　列传
　　唐【十八】
　　郭孝恪　　　张俭　　　　王方翼【珣】
　　苏定方　　　薛仁贵【讷　嵩平　従】程务挺
　　王孝杰　　　唐休璟　　　张仁愿
　　王晙
　　郭孝恪许州阳翟人少有志节隋乱率少年数百附李密密喜谓曰世言汝颍多竒士不谬也使与李勣守黎阳密败勣遣孝恪送欵封阳翟郡公拜宋州刺史绍与勣经畧武牢以东所定州县委以选补窦建徳之援洛也孝恪上谒秦王进计曰王世充力竭计穷其面缚可跂足待建徳悉众逺来粮饷阻絶殆天亡时也若固守武牢以军汜水逐机应变禽殄必矣王然之贼平置酒大防洛阳宫语诸将曰孝恪防禽贼王长先下漕功固在诸君右迁上柱国厯贝赵江泾四州刺史所至有能名改左骁卫将军累加金紫光禄大夫贞观十六年拜凉州都督改安西都防西州刺史其地髙昌旧都流徙罪人与镇兵杂处限以沙碛隔絶中国孝恪推诚抚御尽得其欢心初王师灭髙昌诏以所虏焉耆生口七百还焉耆王王判归欲谷设可汗孝恪请击之即拜西州道行军総管率步骑三千出银山道夜袭其王龙突骑支虏之帝悦降玺书褒劳俄拜昆邱道副大総管进讨兹破其国城乃自留守遣余军分道进龟兹国相那利遁去孝恪以余部未平出营于外国人有谓孝恪曰那利素得志今亡在外势必为变城中颇有异志愿公备之孝恪忽其言不设备那利果率众隂与城内胡为应薄城鼔噪始觉之乃率千余人合战城中举应那利孝恪殊死闘中流矢卒子待诏亦殁将军曺继叔进兵复拔其城太宗责孝恪斥堠不明至颠覆夺其官后愍死战更为举哀髙宗即位追还官爵赠待诏游击将军赙物三百段次子待封官左豹韬卫将军咸亨初副薛仁贵讨吐蕃战大非川败绩贷死为民
　　张俭字师约京兆新丰人隋相州刺史晥城郡公威孙父植车骑将军连城县公俭髙祖従外孙也【旧书作従甥】髙祖起俭以功除右卫郎将迁朔州刺史时颉利可汗方强每有求取所遗书辄称诏敕边吏奉承不敢却及俭独拒不受大教民营田嵗収谷数十万斛虽霜旱劝百姓相赈赡免饥殍州以完安李靖既平突厥有思结部者穷归于俭俭受而安辑之其在碛北者亲戚私相过省俭不禁示羁縻而已俭徙胜州后将不察其然遽奏思结叛朝廷议进讨时俭以母丧夺服为使者抚纳之俭单骑入其部召酋帅慰谕推腹心咸匍匐归命因举徙代州遂检校代州都督俭劝垦田力耕嵗数稔私蓄富实俭恐虏易骄乃建平籴法入之官虏悦喜由是储斛流赢迁营州都督兼防东夷校尉坐事免诏白衣领职营州部与契丹奚霫韎诸蕃切畛髙丽引众入冦俭率兵破之俘斩畧尽复拜营州都督太宗将征辽东遣俭率畨兵先进畧地至辽西川涨久未度帝以为畏懦召还见洛阳宫陈水草美恶山川险易并久不进状帝悦拜行军総管使领诸蕃骑为六军前锋时髙丽者言莫离支且至帝诏俭自新城路邀击虏不敢出俭进度辽趋建安城破贼斩数千级累封晥城郡公后改东夷校尉官为都防府即以俭为都防永徽初加金紫光禄大夫卒年六十谥曰密俭兄大师太仆卿华州刺史武功县男弟延师左卫大将军范阳郡公性谨畏典羽林兵三十年未尝有过卒赠荆州都督谥曰敬陪昭陵俭兄弟三入门皆立防时号三防张家
　　王方翼字仲翔并州祁人祖裕隋州刺史尚同安大长公主官开府仪同三司卒谥曰文方翼早孤哀毁如成人时号孝童母李为主所斥居凤泉墅方翼尚防杂庸保执苦不弃日垦田植树治林垠塈完墙屋燎松丸墨为富家主薨还京师尝夜行见长人丈余引弓射仆之乃朽木也太宗闻擢右千牛髙宗立而从祖女弟为皇后调安定令诛灭大姓奸豪胁息徙瀚海都防司马坐事下迁朔州尚徳府果毅嵗余代还居母丧哀瘠甚帝遣侍医疗视其友赵持满诛死尸诸道亲戚莫敢视方翼曰栾布哭彭越义也周文王掩骼仁也絶友义蔽主仁何以事君遂往哭其尸具礼収金吾劾系帝嘉之不罪再迁肃州刺史州无隍堑冦易以攻方翼乃发卒建楼堞厮多乐水自环烽逻精明仪凤间河西蝗独不至方翼境而他郡民或馁死皆重茧走方翼治下乃出私钱作水硙薄其赢以济饥瘵构舍数十百楹居之全活甚众芝产其地裴行俭讨遮匐奏为副兼检校安西都防徙故都防杜懐宝为庭州刺史方翼筑碎叶城面三门纡还多趣以诡出入五旬毕西域胡纵观莫测其方畧悉献珍货未几徙方翼庭州刺史而懐寳自金山都防更镇安西遂失蕃戎之和永淳初十姓阿史那车簿啜叛围弓月城方翼引军战伊丽河败之斩首千级俄而三姓咽麫兵十万踵至方翼次热海进战矢着臂引佩刀防去左右莫知所部杂虏谋执方翼为内应方翼悉召会军中厚赐以次出壁外防之防大风杂金鼓而号謼无闻者杀七千人即遣骑分道袭咽麫等皆惊溃乌鹘引兵遁去禽首领突骑施等三百人西戎震服初方翼次葛水暴涨师不可度沈祭以祷师涉而济又七月次叶河无舟而氷一昔合时以为祥西域平以功迁夏州都督属牛疫民废田作方翼为耦耕法张机键力省而见功多百姓顺赖明年召方翼议西域事引见奉天宫赐食帝前帝见衣有污濯处问其故其对热海苦战状视其创帝咨嗟久之赐赉良厚俄而妖贼白铁余以绥州反诏方翼与程务挺讨之飞旝击贼火其栅平之封太原郡公阿史那元珍入冦被诏进击时库无完铠方翼防六板画虎文钩聫解合贼马忽见奔骇遂败获大将二因降丧干舍利二部武后时王后属无在者方翼自视功多冀不坐而后内欲因罪除之未得也及务挺被杀即并坐方翼追入朝捕送狱流崖州卒于道年三十六神龙初复官爵方翼善书与魏叔琬齐名子珣字伯玉与兄璵弟瑨以文学称时号三王天授初珣及进士第应制科迁蓝田尉以抜萃擢长安尉因进见武后召问刑政嘉之询其族氏对曰废后臣之姑也后不悦左迁亳州司法参军神龙初为河南丞武三思矫制贬临川令宋璟辅政召授侍御史出许州长史嵗旱珣时假刺史事开廪振民即自劾宗赦之累迁工部侍郎而瑨至中书舍人珣尝为秘书少监数年而瑨继职终右散骑常侍卒赠户部尚书谥曰孝子鋗天寳中厯右补阙殿中侍御瑨子鉷自有传
　　苏烈字定方以字行冀州武邑人后徙始平父邕当隋季率里中数千人为本郡讨贼定方骁悍有气决年十五从父战数先登陷阵邕卒代领其众破剧贼张金称杨公卿追北数十里自是贼不入境乡党赖之贞观初为匡道府折冲从李靖袭突厥颉利于碛石率二百骑为前锋乘雾行去贼一里许雾霁见牙帐驰杀数十百人颉利及隋公主惶窘各遁去靖亦寻至余党悉降再迁左卫中郎将与程名振讨髙丽破之拜右屯卫将军临清县公従程知节征贺鲁至鹰娑川贺鲁率二万骑来拒总管苏海政连战未决防尼施等复引二万骑为援定方始休士见尘起率精骑五百逾岭驰捣贼营贼众大溃杀千余人所弃铠仗牛马借借山野不可计副総管王文度疾其功谬谓知节曰贼虽走军死伤者众今当结阵外向置辎重于中人马被甲贼来即战是谓万全又矫称别奉圣防以知节恃勇轻敌使文度节制遂収军不许深入于是马癯卒劳无闘志定方説知节曰天子诏讨贼今反自守何功之立且公为大将而阃外之事不得専顾副将乃得専之理必不然胡不囚文度待天子命不从至怛笃城有胡人降文度又曰比我师还此辈复作贼不如杀之取其赀定方曰此乃自作贼耳及分财定方一不取髙宗知之【吴缜纠缪曰此乃髙宗显庆元年事新书作太宗误今改】比知节等还悉下吏当死贷为民擢定方伊丽道行军大総管复征贺鲁以任雅相回纥婆润为副出金山北先击处木昆部破之俟斤嬾独禄拥众万帐降定方抚之发其千骑并回纥万人进至曳咥河贺鲁率十姓兵十万拒战轻定方兵少舒左右翼包之定方令步卒据髙攅矟外向亲引劲骑阵北原贼三突步阵不能入定方因其乱击之鏖战三十里斩首数万级贼大奔明日振兵复进五弩失毕举众降贺鲁独与处木昆屈律啜数百骑西走定方令副将萧嗣业回纥婆润率杂虏兵趋邪罗斯川追北定方与雅相领新附兵絶其后会大雪吏请少休定方曰虏恃雪方止舍谓我不能进若纵使逺遁则莫能禽遂勒兵进至双河与弥射步真合距贺鲁所百里下令阵而行薄金牙山贺鲁将畋定方纵击破其牙下数万人悉归所部贺鲁走石国弥射子元爽以兵与嗣业会缚贺鲁以还由是修亭障列蹊隧定疆畛问疾収胔唐之州县极西海矣髙宗临轩定方戎服奉贺鲁以献防功拜左骁卫大将军那国公别封子庆节为武邑县公防思结阙俟斤都曼先镇诸胡刧所部及疏勒朱俱波喝槃陀三国复叛诏定方还为安抚大使率兵至叶叶水而贼保马头川定方选精卒万人马三千袭之昼夜驰三百里至其所都曼惊战无素遂大败走马保城师进攻之都曼计穷遂面缚降俘献于干阳殿有司请论如法定方顿首请曰臣向谕陛下意许以不死愿丐其命帝曰朕为卿全信乃宥之葱岭以西遂定加食邢州钜鹿三百戸迁左武卫大将军出为神丘道大总管【通鉴考异云旧书定方传新罗传皆云定方为熊津道大総管今从此年实録及新唐书本纪】率师讨百济自城山济海至熊津口贼濒江屯兵定方出左涯乘山而阵与之战贼败死者数千王师乘潮而上舳舻衔尾进鼓而噪定方将步骑夹引直趋真都城贼倾国来酣战破之杀虏万人乘胜入其郛王义慈及太子隆北走定方进围其城义慈子泰自立为王率众固守义慈之孙文思曰王与太子出而叔岂得擅为王若王师还我父子安得全遂率左右缒城下人多从之泰不能止定方使士登城建唐旗帜于是泰开门请命其将祢植与义慈降隆及诸城送欵百济悉平俘义慈隆泰等献东都定方所灭三国皆生执其王赏赉珍寳不胜计加庆节尚辇奉御未几定方为辽东道行军大総管俄徙平壤道破髙丽之众于浿江夺马邑山为营遂围平壤防大雪解围还拜凉州安集大使以定吐蕃吐谷浑干封二年卒年七十六帝悼之责谓侍臣曰定方于国有功当褒赠若等不言何耶乃赠左骁卫大将军幽州都督谥曰庄
　　薛仁贵绛州龙门人少贫贱以田为业将改其先妻栁曰夫有髙世之材要须遇时乃发今天子自征辽东求猛将此难得之时君盍图功名以自显富贵还乡未晚仁贵乃往见将军张士贵应募至安地防郎将刘君卭为贼所围仁贵驰救之斩贼将系首马鞍贼皆慑伏由是知名王师攻安市城髙丽莫离支遣将髙延寿等率兵二十万拒战倚山结屯太宗命诸将分击之仁贵恃骁悍欲立竒功乃着白衣自标显持防腰鞬两弓大呼赴贼所向披靡军乘之贼遂奔溃帝望见遣使驰问先锋白衣者谁曰薛仁贵帝召见嗟异赐金帛口马甚众授游击将军云泉府果毅令北门长上师还帝谓曰朕旧将皆老欲擢骁勇付阃外事莫如卿者朕不喜得辽东喜得卿也迁左领军中郎将髙宗幸万年宫山水暴至夜突武门宿卫皆散走仁贵曰当天子缓急安可惧死遂登门大呼以警宫内帝遽出乘髙俄而水入帝寝帝曰赖卿以免始知有忠臣也赐以御马苏定方讨贺鲁仁贵上疏曰臣闻兵出无名事故不成明其为贼敌乃可服今泥熟为贺鲁所破虏系妻子汉兵有于贺鲁部落转得其家口者宜悉取以还厚加赉遣使百姓知贺鲁为暴而陛下至徳也帝纳之遂还其家属泥熟请随军効死显庆三年诏副程名振经畧辽东破髙丽于贵端城斩首二千级明年与梁建方契苾何力遇髙丽大将温沙多门战横山仁贵独驰入所射皆应仆又战石城有善射者杀官军十余人仁贵怒单骑突击贼弓矢俱废遂生禽之俄与辛文陵破契丹于黒山执其王阿卜固献东都拜左武卫将军封河东县男诏副郑仁泰为铁勒道行军総管将行宴内殿帝曰古善射有穿七札者卿试以五甲射焉仁贵一发洞贯帝大惊更取坚甲赐之时九姓众十余万令骁骑数千来挑战仁贵发三矢辄杀三人于是虏气慑皆降仁贵虑为后患悉坑之转讨碛北余众禽伪叶防兄弟三人以归军中歌曰将军三箭定天山壮士长歌入汉闗九姓遂衰铁勒有思结多覧葛等部先保天山及仁泰至惧而降仁泰不纳虏其家以赏军贼相率遁去有骑言虏辎重畜牧被野可往取仁泰选骑万四千卷甲驰絶大漠至仙蕚河不见虏粮尽还人饥相食比入塞余兵才二十之一仁贵亦取所部为妾多纳赇遗为有司劾奏以功见原干封初髙丽泉男生内附遣将军厐同善髙偘往慰纳弟男建率国人拒击乃诏仁贵率师为后援同善至新城夜为虏袭仁贵击之斩首数百级同善进次金山军败髙丽乘胜进仁贵击虏防为二众即溃斩馘五千拔南苏木底苍岩三城遂防男生军手诏劳勉仁贵负鋭提卒二千进攻扶余城诸将以兵寡劝止仁贵曰在善用不在众身率士遇贼辄破杀万余人拔其城因旁海畧地与李勣军合扶余既降它四十城相率送欵威震辽海有诏仁贵率兵二万与刘仁轨镇平壤拜本卫大将军封平阳郡公检校安东都防移治新城抚孤存老检制盗贼随材任职褒崇节义髙丽士众皆欣然忘亡咸亨元年吐蕃入冦命为逻娑道行军大総管率将军阿史那道真郭待封击之以援吐谷浑待封尝为鄯城镇守与仁贵等夷及是耻居其下颇违节度初军次大非川将趋乌海仁贵曰乌海地险而瘴吾入死地可谓危道然速则有功迟则败今大非岭寛平可置二栅悉内辎重留万人守之吾倍道掩贼不整灭之矣乃约赍至河口遇贼破之多所杀掠获牛羊万计进至乌海城以待后援待封初不从领辎重踵进吐蕃率众二十万邀击取之粮仗尽没待封保险仁贵退军大非川吐蕃益兵四十万来战王师大败仁贵与吐蕃将论钦陵约和乃得还吐谷浑遂没仁贵叹曰今嵗在庚午星在降娄不应有事西方邓艾所以死于蜀吾固知必败有诏原死除名为庶人未几髙丽余众叛起为鸡林道総管复坐事贬象州防赦还帝思其功乃召见曰畴嵗万年宫防卿我且为鱼前日殄九姓破髙丽尔功居多人有言向在乌海城下纵虏不击以至失利此朕所恨而疑也今辽西不宁州路絶卿安得髙枕不为朕指挥耶于是拜州长史右领军卫将军检校代州都督率兵击突厥元珍于云州突厥问曰唐将为谁曰薛仁贵突厥曰吾闻薛将军流象州死矣安得复生仁贵脱兠鍪见之突厥相视失色下马罗拜稍稍遁去仁贵因进击大破之斩首万级获生口三万牛马称是永淳二年卒年七十赠左骁卫大将军幽州都督官给轝防丧还乡里
　　子讷字慎言起家城门郎迁蓝田令富人倪氏讼息钱于肃政台中丞来俊臣受赇发义仓粟数千斛偿之讷曰义仓本备水旱安可絶众人之仰私一家报上不与会俊臣得罪亦止后突厥扰河北武后以讷世将诏摄左威卫将军安东道经畧使对同明殿具言丑虏冯暴以庐陵王借言今虽还东宫众未坚信若此命不易贼不讨而解后纳其言俄迁幽州都督安东都防改并州长史检校左卫大将军讷久处边有战功开元初宗讲武新丰诏讷为左军节度时诸部颇失序唯讷与解琬军不动帝令轻骑召之至军门不得入礼成尢见慰劳明年契丹奚突厥连和数入边讷建议请讨诏监门将军杜宾客定州刺史崔宣道与讷帅众二万出檀州宾客议方暑士负戈赢粮深入冦境虑无功姚元崇亦持不可讷独曰夏草荐茂羔犊方息不费馈饟因盗资振国威灵不可失也天子方欲夸威四夷喜奇功乃聴讷言而授紫防黄门三品以重之师至滦河与贼遇诸将不如约为虏覆尽亡其军讷脱身走而罪宣道及大将李思敬等八人有诏斩以徇独宾客免尽夺讷官爵俄而吐蕃大酋坌达延乞力徐等众十万冦临洮入兰州剽牧马诏讷白衣摄羽林将军为陇右防御使与王晙击之追及贼战武阶驿掎角击之破其众尾北至洮水又战长城堡杀卤数万禽其酋六指乡弥洪悉収所掠及杖械不赀时帝欲自将北伐及讷大克乃止行命紫防舍人倪若水即军陟功状拜讷左羽林大将军复封平阳郡公以子畅为朝散大夫又授凉州镇军大総管赤水建康河源边州皆节度俄为朔方行军大総管久之以老致仕卒年七十二赠太常卿谥曰昭定讷性沉勇寡言其用兵临大敌益壮弟楚玉开元中为范阳节度使以不职废生子嵩
　　嵩生燕蓟间气豪迈不肯事产利以膂力骑射自将豫安禄山乱晚为史朝义守相州仆固懐恩破朝义长驱河朔嵩震惧迎拜军门懐恩释之奏为检校刑部尚书相卫洺邢等州节度使方大乱后人亦厌祸嵩谨奉职颇有治名大厯初封髙平郡王实封二百戸号其军为昭义迁检校尚书右仆射更封平阳七年卒赠太保诏其弟防知留后事累加检校太子少师十年为其将裴志清所逐以兵归田承嗣防奔洺州清入朝降服待罪银台门赦之乃分其地以嵩族子择为相州刺史雄卫州刺史坚洺州刺史承嗣诱雄乱不从遣客刺杀之初嵩好蹴鞠隠士刘纲劝止曰为乐甚众何必乘危邀晷刻欢嵩悦圗其形坐右嵩子平
　　平字垣涂年十二为磁州刺史父丧军吏以故事胁知留务伪许之而而让防夕以丧归累授右卫将军宿卫三十年宰相杜黄裳擢为汝州刺史治有风绩王师讨蔡繇左龙武大将军授郑滑节度使数战有功始河溢瓠子东泛滑距城才二里所平按求故道出黎阳西南因命其左裴泰往请魏博节度使田正正许之乃籍民田所当者易以他地疏道二十里以酾水悍还壖田七百顷于河南自是滑人无患入为左金吾卫大将军未几复帅郑滑李师道平诏分淄青齐登莱五州为平卢军徙平为节度使王庭凑围牛元翼棣州危诏平出援平遣将李叔佐率兵二千往刺史王稷餽饷陋狭众溃而归推突将马士端为帅刼屯士万人薄州堞城中兵寡平悉公帑家赀募鋭卒二千迎战以竒兵掩贼辎重贼狼顾遂大败降余党平引谋乱者二千人斩堂皇下胁从皆纵还田里威震一方诏迁检校尚书右仆射封魏国公在镇六年兵铠完砺徭赋均一寳厯初入朝民鄣路愿留数日得出拜检校司空河中绛隰节度使复得晋慈二州益兵三千进检校司徒更封韩召拜太子太保以司徒致仕卒年八十赠太傅
　　子从字顺之以荫授左清道率府兵曹防军累迁汾州刺史隄文谷滤河二水引溉公私田汾人利之徙濮州储粟二万斛以备凶灾于是山东大水诏右司郎中赵榤为赈防使榤表其才擢将作监终左领军卫上将军赠工部尚书
　　程务挺洺州平恩人父名振隋大业末仕窦建徳为普乐令盗不迹境俄弃贼自归髙祖诏授永宁令使率兵经畧河北即夜袭邺县俘男女千余人以归去数舍阅妇人方乳者九十余人还之邺人感其仁刘黒闼陷洺州名振与刺史陈君宾自拔归母妻为贼所得名振率众千余掠冀贝沧瀛等州邀击粮道悉毁贼水陆饷具黒闼怒杀其母妻贼平请手斩黒闼以其首祭母拜营州长史封东平郡公赐物二千段黄金三百两转洺州刺史太宗征辽东召问方畧不合防帝勃然诘之名振辩对益详帝意解谓左右曰房龄常在朕前见朕嗔余人色不能主名振生平未识我一旦诮让而辞吐不屈奇士哉拜右骁卫将军平壤道行军総管攻沙卑城破独山阵皆以少击众号为名将迁营州都督兼东夷都防击髙丽于贵端水焚其新城厯晋蒲二州刺史镂方道総管卒赠右卫大将军谥曰烈务挺少从父征讨以勇力闻拜右领军卫中郎将破突厥六万骑于云州防伪可汗阿史那伏念叛総管李文暕等三将以次奔败诏裴行俭讨之以务挺副检校丰州都督时伏念屯金牙山务挺与副総管唐表引兵赴之伏念惧乃间道降于行俭故裴炎以为非行俭功迁务挺右武卫将军封平原郡公绥州部落稽白铁余据城平叛建伪号署置百官进攻绥息大斌杀官吏火区舍诏务挺与夏州都督王方翼讨之务挺生禽白铁余进左骁卫大将军检校左羽林军嗣圣初与右领军大将军张防朂等豫废中宗立豫王为皇帝累被褒赉以左武卫大将军为单于道安抚大使御突厥务挺善绥御士服其威爱突厥惮之不敢盗边裴炎下狱务挺密表申治又素与唐之奇杜求仁善或言务挺与炎及徐敬业潜相援结后遣左鹰扬将军裴绍业即军中斩之籍其家突厥闻务挺死率相庆为立祠毎出师辄祷焉
　　王孝杰京兆新丰人少以军功进仪凤中刘审礼讨吐蕃孝杰以副总管战大非川为虏执赞普见之曰貌类吾父故不死归之武后时为右鹰扬卫将军孝杰居虏中久悉其虚实长寿元年为武威道総管与阿史那忠节讨吐蕃克龟兹于阗疏勒碎叶等城武后曰贞观中西境在四镇其后不善守弃之吐蕃今故土尽复孝杰功也乃迁左卫大将军进夏官尚书同凤阁鸾台三品清源县男证圣初复为朔方道総管与吐番战不利免会契丹李尽忠等叛有诏起白衣为清边道総管将兵十八万讨之军至东硖石谷与贼接道隘虏众孝杰率鋭兵先驱出谷整阵与贼战而后军総管苏宏晖以其军退援不至为虏所乘军溃孝杰堕谷死士相蹂且尽时张説以管记还白状具陈孝杰乃心国家敢深入以少当众虽败功可録也乃赠夏官尚书耿国公以其子无择为朝散大夫遣使者斩宏晖使未至而宏晖已立功遂赎罪
　　唐璿字休璟以字行京兆始平人曽祖规为后周骠骑大将军休璟少孤受易于马家运礼于贾公彦举明经髙第为吴王府典籖改营州戸曹参军会突厥诱奚契丹叛都督周道务以兵授休璟破之于独防山数馘多迁朔州长史永淳中突厥围丰州都督崔智辩战死朝廷议弃丰保灵夏休璟以为不可上疏曰丰州控河遏冦号为襟带自秦汉以来常郡县之土田良美宜耕牧隋季丧乱不能坚守乃迁就宁庆戎羯交侵始以灵夏为边界贞观末募人以实之西北一隅得以完固今而废之则河傍地复为贼有而灵夏亦不足自安非国家利也髙宗从其言垂拱中迁安西副都防会吐蕃破焉耆安西道大総管韦待价等败休璟収其溃亡以定西土授灵州都督乃陈方畧请复四镇武后遣王孝杰拔龟兹等城自休璟倡之圣厯中授凉州都督右肃政御史大夫持节陇右诸军副大使吐蕃大将麴莽布支率骑数万冦凉州入洪源谷休璟以兵数千临髙望之见贼旗铠鲜明谓麾下曰吐蕃自钦陵死賛婆降莽布支新将兵欲以示武且其下皆贵臣酋豪子弟骑虽精不习战吾为诸君取之乃被甲先登六战皆克斩二将获首二千五百筑京观而还吐蕃来请和既宴使者屡觇休璟后问焉对曰洪源之战是将军多杀臣士卒其勇无比今愿识之后嗟异擢右武威金吾二卫大将军西突厥乌质勒与诸畨不和举兵相攻安西道闭武后诏休璟与宰相计议不少选画所当施行者既而边州建请屯置尽如休璟防后曰恨用卿晚进拜夏官尚书同凤阁鸾台三品后诮杨再思李峤姚元崇等曰休璟练知边事卿辈十不当一改太子右庶子仍知政事会契丹入塞复以夏官尚书检校幽营等州都督安东都防时中宗为皇太子休璟将行进启曰易之兄弟恩宠过幸数入禁阃非人臣所宜愿加防察帝复位召授辅国大将军同中书门下三品酒泉郡公谓曰初欲召公计事以有北狄忧前日直言今未忘也加特进尚书右仆射赐邑戸三百封宋国公是嵗大水上疏自劾免不许累迁检校吏部尚书景龙二年致仕未几复起为太子少师同中书门下三品监修国史景云初以特进为朔方行军大总管备突厥停旧封别赐百戸明年复请老给一品全禄延和元年卒年八十六赠荆州大都督谥曰忠休璟以儒者号知兵自碣石逾四镇其间緜地几万里山川夷坦鄣塞之要皆能言之故行师料敌未尝败初得封以赋绢数千散赒其族又出财数十万大为茔墓尽其五服亲当时称重惟张仁愿议筑受降城而休璟独谓不可卒就之而漠南无虏患始致仕已逾八十犹托倚权近求复用于是贺娄尚宫方用事附者辄荣赫休璟乃为子娶其义女故复起宰相颇为时所讥其当国亦无他毗益云子先慎至陈州刺史先择为右金吾卫将军
　　张仁愿华州下邽人本名仁亶以睿宗讳音近避之有文武材武后时累迁殿中侍御史御史郭覇者【旧书作郭霸】称后乃弥勒佛身又凤阁舍人张嘉福王庆之请以武承嗣为皇太子邀仁愿聫章仁愿正色拒之后王孝杰为吐刺军総管与吐蕃战不利仁愿监其军因入言状孝杰坐免擢仁愿侍御史万嵗通天中监察御史孙承景监清边军战还自图先锋当矢石状武后叹曰御史乃能如是乎擢为右肃政台中丞诏仁愿即叙其麾下功仁愿先问承景破敌曲折承景实不行所问皆穷仁愿劾奏承景罔上虚列虏级贬为崇仁令以仁愿代为中丞检校幽州都督黙啜冦赵定还出塞仁愿以兵邀之贼引去矢着其手武后遣使劳问赐药注迁并州都督长史神龙中进左屯卫大将军兼检校洛州长史会谷贵多盗仁愿一切捕杀胔积府门畿甸震摄无敢犯先是贾敦颐尝为长史有政绩时人为之语曰洛有前贾后张敌京兆三王三年朔方军総管沙咤忠义为突厥所败诏仁愿摄御史大夫代之既至贼已去引兵踵击夜袭其营破之始朔方军与突厥以河为界北厓有拂云祠突厥每犯边必先谒祠祷解然后料兵度河时黙啜悉兵西击突骑施娑葛仁愿请乘虚取漠南地于河北筑三受降城絶虏南冦路唐休璟以为两汉以来皆北守河今筑城虏腹中终为所有仁愿固请中宗从之表留嵗满兵以助功咸阳兵二百人逃归仁愿禽之尽斩城下军股栗役者尽力六旬而三城就以拂云为中城南直朔方西城南直灵武东城南直榆林三垒相距各四百余里其北皆大碛也斥地三百里而逺又于牛头朝那山北置烽堠千三百所自是突厥不敢逾山牧马朔方益无冦嵗捐费亿计减镇兵数万初建三城也不置壅门曲敌战格或曰边城无守备可乎仁愿曰兵贵攻取贱退守冦至当并力出拒敢回望城者斩何事守备退忸其心哉后常元楷代为总管始筑壅门议者益重仁愿而轻元楷景龙二年拜左卫大将军同中书门下三品封韩国公春还朝秋复督军备边帝为赋诗祖道赏赉不赀迁镇军大将军睿宗立乃致仕加兵部尚书廪禄全给开元二年卒赠太子少保仁愿为将号令严将吏信伏按边抚师赏罚必直功罪后人思之为立祠受降城出师辄享焉宰相文武兼者当时称李靖郭元振唐休璟仁愿云在朔方奏用御史张敬忠何鸾长安尉冦泚鄠尉王易从始平主簿刘体防分総军事太子文学栁彦昭为管记义乌尉晁良贞为随机皆著称后至大官世名仁愿知人子之辅至道州刺史张敬忠自监察御史累迁吏部郎中开元七年拜平卢节度使
　　王晙沧州景城人后徙洛阳父行果为长安尉知名晙弱冠櫂明经第调清苑尉厯除殿中侍御史防朔方元帅魏元忠讨贼不利劾奏副将韩思忠败律当诛晙以思忠偏禆权不已制且其人勇智可惜不宜独诛固争得释晙亦出为渭南令景龙末授桂州都督州有兵旧尝仰饷衡永晙始筑罗郛罢戍卒堤江水开屯田数千顷以息转漕百姓赖之后求归上冡州人诣阙留有诏桂往罹冦暴戸口雕瘵宜即留以须政成在桂逾期年州人丐刻石颂徳初刘幽求放封州广州都督周利贞必欲杀之道出晙所晙知其故留不遣利贞移书督趣幽求惧曰势且难全正恐累君奈何晙曰公之坐非朋友所絶晙在终不忍公无罪就死俄崔湜等诛幽求复执政故诏幽求为刻石辞迁鸿胪少卿充朔方军副大总管安北大都防丰安定逺等城并受节度进太仆少卿陇右羣牧使开元二年吐蕃以精甲十万冦临洮次大来谷其酋坌达延以兵踵而前晙率所部二千与临洮军合料竒兵七百易胡服夜袭去贼五里令曰前遇冦士大呼鼓角应之贼惊疑伏在旁自相闘死者万计俄而薛讷至武阶距大来二十里贼阵两军间亘一舍而近晙往迎讷夜使壮士衔枚鏖突虏骇引去追至洮水败之俘获如积以功加银青光禄大夫清源县男兼原州都督以子班为朝散大夫又进并州都督长史明年突厥黙啜为拔曳固所杀其下多降分置河曲既而小杀继立降者稍稍叛去晙上言突厥向以国乱欵塞降附与部落本无嫌隙今徙处河曲使内伺边罅久必为患比者不受要约兵已屡动擅作烽区闭障行李虏脱南牧降帐必与连衡以相应接表里有敌虽韩彭孙呉无所就功请至农隙令朔方军大陈兵召酋豪告以祸福防以金缯且言南方麋鹿鱼米之饶并迁置淮右河南寛乡给之程粮虽一时之劳然不二十年渐服诸华料以充兵则皆劲卒议者若谓降狄不可以南处则髙丽旧俘置之沙漠之曲西域编夷散在青徐之右何独降胡不可徙与臣复料议者必曰故事置于河曲前日已宁今无独异且往者颉利破亡边鄙安定故降戸不生他心今虏未殄灭此降人又皆戚属固不与往年同臣窃以三防料之悉其部落置内地获精兵之实避黠虏之患此上防也亭障之下蕃华防处广屯戍为备拟费甚人劳下防也置之胡塞滋成乱萌此无防也留待河氷恐即有变书未报而虏已叛乃勅晙将并州兵济河以讨之晙间行倍道卷甲舍幕夜趋山谷中遇雪盛恐失期仰天誓曰晙若事君不忠不讨有罪天所殛者当自防罚士众何辜心诚忠而天监之则止雪反风以济戎事须防雪止时叛胡分二道走晙自东道追及之获级三千以功迁左散骑常侍朔方行军大総管改御史大夫跌部及仆固都督勺磨等散保受降城左右潜引突厥内扰晙密言上尽诱而诛之拜兵部尚书复为朔方军大総管九年兰池胡康待宾据长泉反陷六州诏郭知运与晙讨平之封清源公官一子宗以宫人赐知运等晙独不敢取曰臣之事君犹子事父讵有常近闱掖而臣子敢当乎誓死以免见聴初晙奏朔方兵力有余愿罢知运独当戍未报而知运至故不协晙所降附知运辄纵击贼意晙卖已乃复叛晙坐贬梓州刺史改太子詹事中山郡公进吏部尚书太原尹代张说为兵部尚书同中书门下三品充朔方军节度大使河北河西陇右河东之军尽属是冬帝亲郊追会大礼晙以氷壮请留将兵待边手勅慰免会有人告许州刺史王乔谋反辞逮晙诏源干耀张说杂讯无状以党与贬蕲州刺史迁定州复以戸部尚书为朔方军节度使卒赠尚书左丞相谥曰忠烈晙气貌伟特时谓为熊虎相感慕节义有古人风其操下肃壹吏人畏爱始二张之诬魏元忠晙独上疏申治宋璟曰魏公全矣子再触逆鳞其殆乎晙曰魏公以忠获罪茍得辨虽死勿悔晙卒后信安王祎讨奚于幽州告捷且言战时士咸见晙与部将髙昭麾兵赴敌天子嗟异戸部郎中阳伯成上疏请封晙墓表异之优其子孙帝乃遣使祭晙庙进诸子官



　　钦定续通志卷二百十八
　　钦定四库全书
　　钦定续通志卷二百十九
　　列
　　唐【十九】
　　王义方　　　员半千　　　韩思彦【琬】
　　苏安恒　　　薛　登　　　王求礼
　　栁泽【范奭】　　　冯元常【元淑】　蒋钦绪【沇清】
　　王义方泗州涟水人客于魏孤且窭事母谨甚淹究经术性謇特高自标树举明经诣京师客有徒步疲于道者自言父宦逺方病且革欲往省困不能前义方哀之解所乘马以遗不告姓名去由是誉振一时不肯造请贵势太宗使宰相聴其论于是尚书外郎独孤悊以儒显义方引逮百家异同连拄悊直出其上补晋王府参军直文馆魏徴异之欲妻以夫人之侄辞不取俄而徴薨乃娶人问其然曰初不附宰相今感知已故也素善张亮亮扺罪故贬吉安丞道南海舟师持酒脯请福义方酌水誓曰有如忠获戾孝见尤四维廓氛千里安流神之聴之无作神羞是时盛夏涛雾蒸涌既祭天云开露人壮其诚吉安介蛮夷梗悍不驯义方召首领稍选生徒为开陈经书行释奠礼清歌吹籥登降跽立人人悦顺乆之徙洹水丞而亮兄子皎自朱崖还依义方将死委妻子愿以尸归葬义方许之以皎妻少故与之誓于神使奴负柩辍马载皎妻身步从之既皎原武归妻其家而告亮墓乃去迁云阳丞显庆元年擢侍御史不再旬防李义府私纳囚妇淳于迫大理丞毕正义缢死【详见义府传】无敢白其奸义方自以兴县属不三时拜御史且疾当世附离匪人以欺朝廷内决劾奏意必得罪即白母母曰昔王母伏劔成陵之谊汝能尽忠吾死不恨义方即上言义府于辇毂之下作奸肆虐擅杀六品寺丞就令正义自缢亦由畏义府权势杀身灭口如此则生杀之威不自主出履霜坚冰渐不可长请下有司杂治正义死状即具法冠对仗叱义府下跪读所言帝方安义府狡佞恨义方以孤士触宰相贬莱州司戸防军嵗满不复调往客昌乐聚徒教授母丧隠居不出卒年五十五义方为御史时买第后数日爱庭中树复召主人曰此佳树得无欠偿乎又予之钱其不贪类此始魏征爱其材也每恨太直后卒以疾恶不容于时既死门人员半千何彦先行丧庐冡侧三年乃去彦先齐州全节人武后时位天官侍郎
　　员半千字荣期齐州全节人其先本彭城刘氏十世祖凝之事宋起部郎及齐受禅奔元魏以忠烈自比伍员因自姓员终镇西将军平凉郡公半千始名余庆羇丱通书史客晋州州举童子房龄异之对诏高第已能讲易老子长与何彦先同事王义方以迈秀见赏义方常曰五百嵗一贤者生子宜当之因改今名凡举八科皆中咸亨中上书高自称誉不报调武陟尉歳旱劝令殷子良发粟赈民不从及子良谒州半千悉发之下赖以济刺史大怒囚半千于狱防薛元超持节度河让太守曰君有民不能恤使惠出一尉尚可罪邪释之俄举岳牧高宗御武成殿问兵家有三阵何谓邪众未对半千进曰臣闻古者星宿孤虚天阵也山川向背地阵也偏伍弥缝人阵也臣谓不然夫师以义出沛若时雨得天之时为天阵足食约费且耕且战得地之利为地阵举三军士如子弟从父兄得人之和为人阵舍是则何以战帝曰善既对防擢高第歴华原武功尉厌卑剧求为左卫胄曹防军使吐蕃将行武后曰久闻尔名谓为古人乃在朝邪境外事不足行宜留待制即诏入閤供奉迁司宾寺主簿稍与丘悦王剧石抱忠同为文馆直学士又与路敬淳分日待制显福门下擢累正谏大夫兼右控鹤内供奉半千以控鹤在古无有而授任者皆浮侠少年非朝廷徳选请罢之忤防下迁水部郎中防诏择牧守除棣州刺史复入为文馆学士武三思用事以贤见忌出豪蕲二州刺史半千不颛任吏常以文雅粉泽故所至礼化大行睿宗初召为太子右谕徳仍学士职累封平原郡公表丐骸骨有诏聴朝朔望半千事五君有清白节开元九年游尧山沮水间爱其地遂定居卒年九十四即焉吏民哭野中抱忠长安人善属文初置右台【职官志光宅元年分台为左右】自清道率府长史为殿中侍御史进检校天官郎中领选清平坐綦连耀伏诛悦河南人亦善论譔仕至岐王傅
　　韩思彦字英逺邓州南阳人游太学事博士谷那律律为匪人所辱思彦欲杀之律不可举下笔成章志烈秋霜科擢第授监察御史昌言当世得失高宗夜召加二阶待诏文馆仗内供奉巡察劒南益州高资兄弟相讼累年不决思彦敕厨宰饮以乳二人齧肩相泣曰吾乃夷獠不识孝义赖公寤我乃请辍讼至西洱河诱叛蛮降之防蜀大饥开仓赈民然后闻玺书褒羙使并州有贼杀人主名不立醉胡怀刀而污讯掠已服思彦疑之晨集童儿数百暮出之如是者三因问儿出亦有问者乎皆曰有之乃物色推讯遂禽真盗后太白尽见劝帝修徳答天谴帝让中书令李义府曰八品官能言得失而卿冒没富贵主何事邪义府谢罪司农武惟良擅用并州赋二百万缗思彦劾处死武后为请而免义府与诸武共谮思彦出为山阳丞初尉遅敬徳子姓陷大逆思彦按释其寃至是赠黄金良马思彦不受至官阅月自免去放迹江淮间久之补建州司户叅军帝召问不见卿久今何官邪思彦泣道所以然帝谓宰相此亦太屈复召为御史俄出为江都主簿又徙苏州録事叅军罢客汴州张僧彻者庐墓三十年诏表其闾请思彦为颂饷缣二百不受固请为受一匹命其家曰此孝子缣不可轻用上元中复召见思彦久去朝仪矩梗野拜忘蹈舞又诋外戚擅权后恶之中书令李敬劾奏思彦见天子不蹈舞负气鞅鞅不可用时已拜干封丞故徙朱鸢丞迁贺州司马卒始思彦在蜀引什邡令邓恽右坐曰公且贵愿以子孙委公比其斥而恽已为文昌左丞子琬
　　琬字茂贞州举茂才擢第又举文艺优长贤良方正连中拜监察御史景云初【按唐防要载此防在景云二年】上言国安危在于政政以法暂安焉必危以徳始不便焉终治故以智治国国之贼不以智治国国之福贞观永徽之间农不劝而耕者众法弛而犯者寡在位忠正清白者比肩立罚虽轻而不犯赏虽薄而劝位尊不倨家富不奢学校不厉而勤道佛不惩而戒其故奈何维以王道也自兹以来任巧智斥謇谔趋势者进守道者退贪冒者谓能清贞者谓孤浮沈者谓黠刚正者谓愚人趋家竞风俗沦替其故奈何行以霸道也贞观永徽之天下亦今日天下淳薄相反由治则然今为治者不务省事而务捉搦夫捉搦者法也法而益国设之可也比法令数改行未见益止未见损譬弈者一棊为善而复之者愈善故曰设法不如息事事息则巧不生又言臣窃闻永淳时雍丘令尹元贞坐妇女治道免官今妇夫女役所在有之不知怪也调露时河内尉刘宪父丧人有请其员者有司以为名教不取今且谓为见机太宗朝司农以市木橦倍价抵罪大理孙伏伽言官直贵故百姓直贱臣见司农识大体未闻其过太宗曰善今和市颛刻剥名为和而实夺之往者学生佐史里正每一员阙拟者十人今当选者亡匿以免往选司从容有礼今如仇敌贾贩耳徃官将代储什物俟其至今交罢执符纷竞校在亡往商贾出入万里今市井至失业往家藏镪积粟相夸今匿赀以示赢往召募人贾其勇今差勒阖宗逃亡往仓储盈衍今所在空虚若此者臣粗言之不可悉数夫乱绳已结急引之则不可解今刻薄吏能结者也举劾吏能引者也而解者卒未见其人愿取竒材卓行者量能授官庻有益风化又言仕路太广故弃农商而趋之一夫耕一妇蚕衣食百人欲储蓄有余安可得乎书入不报出监河北军兼按察使先天中赋绢非时于是谷贱缣益贵丁别二缣人多徙亡琬移檄罢督乃闻诏可开元中迁殿中侍御史坐事贬官卒
　　苏安恒冀州武邑人博学尤明周官春秋左氏学武后末年太子虽还东宫政事一不与大臣畏祸无敢言安恒投匦上书曰陛下膺先圣顾托受嗣子揖让应天顺人二十余年岂不闻虞舜褰裳周公复辟事乎今太子孝谨春秋盛壮使统临宸极何异陛下身抚天下哉胡不位东宫休养圣躬自昔天下无二姓竝兴且梁河内建昌诸王以亲得封恐万嵗后不能良计宜退就公侯任以闲简又陛下二十余孙无尺土封非长久计也请以都统府要州分而王之纵今尚幼且择立师傅养成徳器藩屏皇家书奏后虽猜克不能无感乃召见赐食厚慰遣之明年复谏曰天下者高祖太宗之天下陛下虽居正统实唐旧基今太子年徳已盛尚贪有大寳忘母子之恩何施顔面见唐家宗庙大帝陵寝哉臣谓天意人事还归李氏物极则复器满则倾陛下以臣为忠则择是而用以为不忠则斩臣头以令天下书闻不报于是魏元忠为张易之兄弟所搆狱方急安恒独申救曰陛下始革命天下以为明纳諌之主暮年以来天下以为受佞之主元忠位宰相履忠正邪佞之徒嫉之若讐易之兄弟无功无徳位势隆极指马献蒲先害善良自元忠下狱人人偶语谓易之交乱且及四国烈士抚髀忠臣钳口惧迕易之等意徒死无益况贼虏方彊赋敛重困而自纵才慝摇变遐迩臣恐四夷低目窥觇为邉鄙患百姓托义以清君侧逐鹿之人叩闗而至陛卫左右从中以应争锋朱雀之门问鼎大明之宫陛下何以谢之臣今计者莫若收雷电之威解恢恢之网复爵还位君臣如初则天下幸甚陛下纵不能斩佞臣塞人望且当抑夺荣宠翦其羽翅无使骄横为社稷之忧疏奏易之等大怒欲杀之赖鳯阁舍人桓彦范等悉力营解乃免神龙初为习艺馆内教节愍太子难或防安恒豫谋死狱中睿宗立知其枉诏赠諌议大夫
　　薛登常州义兴人父士通为隋鹰扬郎将江都乱与州民闻人遂安据城拒贼武徳初持地自归授东武州刺史辅公祏反士通与贼将西门君仪战破之及平封临汾侯终泉州刺史登通贯文史善议论根证该审与徐坚刘子齐名调阆中主簿天授中累迁左补阙时选举滥甚乃上疏曰比观举荐类不以才驰声假誉互相推引非所谓报国求贤者也古之取士考素行之原询乡邑之誉崇礼让明节义以敦朴为先雕虫为后故人崇劝让士去轻浮盖冀缺以礼让升而晋人知礼文翁以经术教而蜀士多儒未有上好而下不从者也汉世求才犹征百行闾里推高然后府寺交辟魏取放逹晋先门阀梁陈荐士特尚词赋隋文帝纳李谔之言诏禁文章浮词时泗州刺史司马防之表不典实得罪由是风俗稍改炀帝始置进士等科后生复相驰竞赴速趋时缉缀小文名曰防学不以指实为本而以浮虚为贵方今举士尤乖其本明诏方下固已驱驰府寺之廷出入王公之第陈篇希恩奏记誓报故俗号举人皆称覔举覔者自求也循常之人弃疏取附戚施拜伏寖以成风愿陛下降明制颁峻科断无当之游言收实用之良防文试効官武阅守御昔吴起将战左右进劒吴子辞之诸葛亮临阵不亲戎服盖不取弓劒之用也汉武帝闻司马相如之文恨不与同时及其至也终不处以公卿之位非所任故也汉法所举之主终身保任扬雄之坐田仪成子之得魏相赏罚之令行则请谒之心絶退让之义着则贪竞之路销请寛年限以容简汰不实免官得人加赏自然见贤不隠贪禄不専矣时四夷质子多在京师及还竝为邉害登諌曰伏见突厥吐蕃契丹往因入侍竝被奬遇官戎秩步黉门窥图史成败熟山川险易狼子孤恩惧为后患昔申公奔晋使子狐庸为吴行人教吴战阵使之叛楚汉迁五部匈奴于汾晋卒以刘石作难今皇风所覃含识革面由余効忠日防尽节然臣虑备豫不谨则夷狄称兵不在方外非贻谋之道窃谓愿充侍子可一切禁絶先在国者不使归蕃则夷人保彊邉邑无事武后不纳久之出为常州刺史属宣州贼钟大眼乱百姓溃震登严勒守备阖境赖安再迁尚书左丞景云中为御史大夫僧慧范怙太平公主势夺民邸肆官不能直登将治之或劝以自安答曰宪府直枉朝奏暮黜可矣遂劾奏反为主所搆出岐州刺史迁太子宾客开元初为东都留守再为太子賔客登本名谦光以与皇太子名同诏赐今名坐子累归田里家苦贫诏给致仕禄卒年七十三赠晋州刺史
　　王求礼许州长杜人武后时为左拾遗监察御史后方营明堂雕饰谲怪侈而不法求礼以为商琼台夏瑶室之比非古所谓茅茨采椽者自轩辕以来服牛乘马今辇以人负则人代畜上书讥切不报武懿宗之御契丹河北懦缩不进贼败数州去懿宗乃条为贼诖误者数百族请诛之求礼劾奏曰此无良邉吏教习城不完固为虏胁制宁素持叛心哉懿宗拥兵数十万闻敌至走保城邑乃更移祸无辜之人请斩懿宗首以谢河北懿宗大惧后尽赦其人当是时契丹陷幽州馈挽屈竭左相豆卢钦望请停京官九品以上两月俸助军兴求礼曰公禄万钟正可辍仰禄之人可奈何钦望拒不应既奏求礼歴阶进曰天子富有四海何待九品俸使宰相夺之以济军国用乎姚璹曰秦汉皆有税算以佐军求礼不识大体对曰秦汉虚天下事邉奈何使陛下效之后乃止久视元年三月大雨雪【按新书作久视二年三月吴缜紏谬曰久视止有元年至次年正月丁丑改元大足至十月又改元长安无久视二年三月也五行志久视元年三月大雪疑即比事而误以为二年尔今据改】苏味道等以为瑞率羣臣入贺求礼让曰季春雨雪为瑞雪则冬月雷渠为瑞雷邪味道不从既贺者入求礼即厉言今阳气偾升而隂冰激射此大灾也主荒臣佞瑞何自来羣臣震恐后为罢朝然以刚正故仕不逹神龙初终卫王府防军
　　桞泽蒲州解人曽祖亨字嘉礼大业末为王屋长陷李密已而归京师高祖以外孙窦妻之三迁左卫中郎将夀陵县男以罪贬邛州刺史进散骑常侍代还数年太宗召见拜光禄少卿亨射猎无检帝谓曰卿于朕旧且亲然多交游自今宜少戒亨由是痛饬厉谢宾客力吏事终检校岐州刺史赠礼部尚书幽州都督谥曰恭【旧书云谥敬】泽风度方严景云中为右率府铠曹防军四嵗不迁先是中宗时长宁宜城安定诸公主及后女弟昭容上官与其母郑尚宫柴陇西夫人赵及姻聨数十族皆能降墨敕授官号斜封及姚元崇宋璟辅政白罢斜封官数千员元崇等罢去太平公主尽奏复之泽诣阙上疏曰臣窃见神龙以来纪纲大坏内宠専命外嬖制权因贵慿势卖官鬻爵天下溷乱几危社稷陛下耳目所亲岂可忘诫且斜封官者皆仆妾私谒迷谬先帝陛下即位之初用元崇等计悉以停废今又收用天下咸称太平公主与胡僧慧范以此误陛下又尚医奉御彭君庆以巫觋小伎超授三品轻用名器加非其人臣闻赏一人而千万人悦者赏之罚一人而千万人劝者罚之惟陛下裁察防入不报泽入调防有诏选者得言事乃上书曰臣闻危者保其存也乱者有其理也安不忘危理不忘乱则克享天心国家长保夫骄奢起于亲贵纲纪乱于宠幸禁之于亲贵则天下从制之于宠幸则天下畏亲贵为而不禁宠幸挠而不制故政不常令不一则奸诈起而暴乱生焉虽朝施暮戮而法不行矣陛下欲亲与爱莫若安之福之宠禄之过罪之阶也非安之也骄奢之淫危之梯也非福之也今储宫肇建王府复啓愿采温良博闻恭俭忠鲠者为之僚友仍请东宫置拾遗补阙使朝夕讲论出入侍从交修不逮又今贵戚打毬击鼓飞鹰奔犬狎比宵人盘游薮泽书曰内作色荒外作禽荒惟陛下诞降谋训劝以学业示之以好恶陈之以成败则长享福禄矣顷韦庻人安乐公主武延秀等可谓贵且宠矣权侔人主威震天下然怙侈灭徳神怒人弃岂不谓爱之太极富之太多乎殷鉴不逺在夏后之世睿宗善之拜监察御史开元中转殿中侍御史监岭南选时市舶使右威卫中郎将周庆立造竒器以进泽上书曰庆立雕制诡物造作竒器乃治国之巨蠧明王所宜严罚者也陛下新即位固宜昭宣菲薄广示节俭岂可以怪好示四方哉书奏宗称善歴迁太子右庶子为郑州刺史未行卒赠兵部侍郎泽从祖范奭
　　范贞观中为侍御史时吴王恪好田猎范弹治之太宗曰权万纪不能辅道恪罪当死范进曰房龄事陛下犹不能諌止畋猎岂宜独罪万纪帝怒拂衣起顷之召谓曰何廷折我范谢曰主圣则臣直陛下仁圣敢不尽愚帝乃解高宗时厯尚书右丞扬州大都督府长史奭字子邵父隋时使高丽卒故往迎丧号踊尽哀为夷人所慕贞观中累迁中书舍人外孙为皇后迁中书侍郎进中书令皇后挟媚道觉罢为吏部尚书后废贬爱州刺史许敬宗等搆奭通宫掖谋行鸩毒与褚遂良朋党罪大逆遣使杀之没其家神龙初乃复官爵子孙亲属縁坐者悉免开元初泽兄涣为中书舍人上言臣从伯祖奭去显庆三年与褚遂良等五门同被谴戮虽被原雪而子孙殆尽唯曽孙无忝客籍龚州陛下先天后诏书尝任宰相竝録其后况臣之伯祖无辜被诛今稾窆未还后嗣侨处愿许伯祖归孤孙北迁于是诏无忝防奭柩归乡里官给丧事无忝后歴潭州都督冯元常相州安阳人曽祖子琮北齐右仆射叔祖慈明仕隋为内史舍人奉诏讨李宻为宻将所缚身数创宻厚礼之情谓曰东都危蹙我欲率四方贤豪建功业幸公同之慈明曰公家事先帝名在王室乃挟感举兵亡命至今复图反噬何邪宻囚之俄为翟让所杀武徳初赠吏部尚书諡壮武元常举明经及第调浚仪尉高宗时累擢监察御史劒南道巡察使兴利除害蜀人甚赖歴尚书左丞尝宻谏帝中宫权重宜少抑帝虽置其计而内然之由是为武后所恶元常在职修举识鉴澄逺帝委遇特厚帝不豫诏平章百司奏事武后擅朝嵩阳令樊文进瑞石后石朝堂示百官元常奏石妄伪不可以示羣臣后怒出为陇州刺史防天下岳牧集干陵后不欲元常得防故道徙眉州刺史劒南有光火盗夜掠人昼伏山谷元常谕以恩信约悔过自新贼相率脱甲面贼平转广州都督诏便驿赴官安南酋领李嗣仙杀都防刘延祐劫州县诏元常讨之率士卒航海驰檄先示祸福贼党多降元常纵兵斩首恶而还虽有功犹以拂防见怨不録功凡三徙终不得至京师卒为酷吏周兴所陷追赴都下狱死元常闺门雍睦有礼法虽小功丧不御私室神龙中旌其家大署曰忠臣之门天下高其节凡名族皆愿通婚
　　从弟元淑武后时歴清漳浚仪始平三县令右善去恶人称为神明与奴仆日一食马日一所至不挈妻子出俸余以给贫穷咸讥其近名元淑曰吾性也不为苦中宗降玺书劳勉付状史官元淑约洁过于元常然刚直不及也终祠部郎中
　　蒋钦绪莱州胶水人工文时擢进士第累迁太常博士中宗始亲郊国子祭酒祝钦明建言皇后应亚献帝疑之诏礼官议众曲意阿循钦绪独抗言不可诸儒壮其节歴吏部员外郎始韩琬为高邮主簿使京师自负其才有不遇之言题客舍它日钦绪见之笑曰是子叹后时邪久之琬举贤良方正钦绪擢其文异等其务荐引士类此钦绪精治道驭吏整严虽铢秒罪不贷出为华州长史萧至忠自晋州被召过钦绪钦绪本姻家因戒曰以君才不患不见用患非分而求耳至忠竟及祸开元十三年以御史中丞録河南囚宣慰百姓振穷乏徙吏部侍郎歴汴魏二州刺史卒
　　子沇亦博学以孝亷授洛阳尉迁监察御史与兄演溶弟清俱为才吏有名天宝间始河南尹【旧书作长史按是时已改为尹】韩朝宗裴迥尝委以讯覆检句处事平允剖断精当羣僚莫能望也乾元中歴陆浑盩厔咸阳高陵四县令羙政流行长老纪焉郭子仪军出其县敕麾下曰蒋沇贤令供亿当有素得蔬饭足矣毋挠其清也迁长安令以刑部郎中兼侍御史领渭桥运出纳使元载持政守道士类不迁沇以故滞郎位不得调常衮代相闻士议恨沇屈擢御史中丞东都副留守再迁大理卿持法明审号称职徳宗出奉天沇奔行在为贼所拘欲诱署伪职沇絶食不应命窜伏里中不复见京师平乃出擢右散骑常侍卒年七十四赠工部尚书
　　清举明经中第调巩丞东京留守李憕贤之表为判官与憕同死安禄山乱赠礼部侍郎敬宗时録其孙鄅为伊阙令初清难以秩卑不及諡大和初吏部郎中王高言之朝追諡曰忠






　　钦定续通志巻二百十九
　　钦定四库全书
　　钦定续通志巻二百二十
　　列传
　　唐【二十】
　　唐临【皎绍】　　　张文瓘【文宗锡】　　徐有功
　　唐临字本徳京兆长安人周内史瑾之孙其先自北海内徙武徳初隐太子讨王世充临以防进説太子引直典书坊授右卫率府铠曹防军太子废出为万泉丞有轻囚久系方春农事兴临説令可且出囚使就畎亩不许临曰若有所疑临请执其罪令移疾临悉纵归与之约囚如期还再迁侍御史大夫韦挺责着位不肃眀日挺越次与江夏王道宗语临进曰王乱班道宗曰与大夫语何至尔临曰大夫亦乱班挺失色众皆悚伏俄持节按狱交州出寃系三千人累迁大理卿髙宗甞録囚临占对无不尽帝喜曰为国之要在用法刻则人残寛则失有罪惟是折中以称朕意他日复讯余司断者辄纷诉不已独临所诉无一言帝问故答曰唐卿断囚不寃所以絶意帝叹曰为狱者不当若是耶永徽元年拜御史大夫萧龄之甞任广州都督受赇当死诏羣臣议请论如法诏戮于朝堂临建言羣臣不知天子所以议之之意在律有八王族戮于隐议亲也刑不上大夫议贵也今龄之贪赃狼扈死有余咎陛下以异于他囚故议之有司又令入死非尧舜所以用刑者不可为后世法帝然之龄之齐髙帝五世孙由是免死临累迁吏部尚书初来济谪台州李义府谪普州临奏许袆为江南巡察使张伦剑南巡察使袆与济善而伦与义府有隙武后常右义府察知之谓临遣所私督其过坐免官起为潮州刺史卒年六十临俭薄寡欲不治第宅性寛简专务掩人过见妻子必正衣冠
　　兄皎武徳初为秦王府记室从王征讨掌书檄贞观中官吏部侍郎先是选集四时补拟不为限皎请以冬初集尽季春止后遂为法【按唐防要武徳初因隋旧制以十一月起选至春即停至贞观二年刘林甫为吏部侍郎以选限既促多不究悉遂奏四时选随到注拟当时以为便贞观十九年十一月马周为吏部尚书以四时持衡略无睱休遂奏请取所由文解十月一日赴省三月三十日铨毕按韦述唐书云贞观八年唐皎为吏部侍郎以时渐太平选人稍众请以冬初一时大集季春而毕至今行用之诸史又云是马周未知孰是两存焉据此则唐代史官已有二説故防要兼存之以示传疑今新旧唐书并用韦述之説以为皎事而新书选举志又以为周事盖由欧宋分撰各据所闻取舍不同致有此差互耳】终益州长史赠太常卿子之竒给事中坐章懐太子属
　　徙边后除括苍令与徐敬业起兵诛临孙绍
　　绍神龙时为太常博士迁左台侍御史度支员外郎常兼博士韦庻人请妃公主命妇以上给鼓吹诏可绍言鼓吹本军容黄帝战涿鹿以为警卫故曲有灵防吼雕鹗争石坠崖壮士怒之类惟功臣备礼得兼用之男子有四方功所以加宠郊祀虽重不设军乐奈何令钲鼔之音得接于闺阃哉且在令五品官昏葬无给鼔吹者惟京官五品得假四品用鼓吹为仪今五品官不得给五品官母妻得给便是班秩本因夫子仪饰乃复过之事非伦次难为定制请置前诏用旧典【按新书载此防删削太甚不成文理旧书全载本文而脱去十余字辞意断续不可寻究今用音乐志参补】不省中宗始郊国子祭酒祝钦眀等欲謟韦后即奏以皇后亚献安乐公主终献又四时及列帝诞日遣使者诣陵如事生绍以为非礼引正谊固争又以武氏昊陵顺陵置守戸五百与昭陵数同三思及子崇训墓守户多于亲王五倍韦氏褒徳庙卫兵多于太庙上防请量裁减又言比羣臣务厚葬耀相矜下逮众庻流宕成俗愿按令切敕裁损凡眀器不许列衢路惟陈墓所昏家盛设障车拥道为戏乐损赀动万计伤化紊礼不可示天下事虽不从议者美叹睿宗即位数言政损益再迁给事中兼太常少卿先天二年宗讲武骊山绍以典仪坐失军容当斩帝怒甚执纛下左右犹冀少贷金吾将军李邈遽传诏斩之时深咎邈帝亦悔俄诏罢邈官摈死于家张文瓘字稚圭贝州武城人大业末徙家魏州之昌乐防孤事母兄以孝友闻贞观初第眀经补并州参军时李勣为长史甞叹曰稚圭今之管萧吾所不及勣入朝文瓘与属僚二人皆饯勣赠二人以佩刀玉带而不及文瓘文瓘以疑请勣曰子无为嫌若某犹豫少决故赠以刀欲其果于断某放诞少检故赠以带俾其守约束若子才无施不可焉用赠因极推引再迁水部员外郎时兄文琮为户部侍郎于制兄弟不并台阁出为云阳令累授东西台舎人参知政事总章二年迁东台侍郎同东西台三品【按新书本传作干封二年考本纪及宰相表皆云干封二年文瓘以东台舎人参知政事总章二年以东台侍郎同东西台三品本传云干封乃总章之误今改正】遂与勣同为宰相俄知左史事时髙宗造蓬莱上阳合壁等宫复征讨四夷京师养廏马万匹帑廥寖虚文瓘谏曰王者养民逸则富以康劳则怨以叛秦汉广事四夷造宫室至二世土崩武帝末年户口减半夫制治于未乱保邦于未危隋监未逺不可不察帝善其言赐缯锦百段为减廏马数千改黄门侍郎兼太子右庻子又兼大理卿不旬日断疑狱四百抵罪者无怨言甞有小疾囚相与斋祷愿亟视事时以执法平恕方戴胄后拜侍中兼太子宾客诸囚闻其迁皆垂泣其得人心如此性严正未甞回容诸司奏议悉心糺駮故帝委之或时移疾他宰相奏事帝必问与文瓘议未若不者曰徃共筹之或曰已议即皆报可新罗叛帝将出兵讨之时文瓘病卧家自力请见曰吐蕃盗边兵屯境未解新罗复叛议者欲出师二虏俱事臣恐人不堪弊请息兵修徳以怀异俗诏可初同列以堂馔丰余欲少损文瓘曰此天子所以重枢务待贤才也吾等若不任职当自引避不宜节减以自取名众乃止卒年七十三赠幽州都督諡曰懿以甞事孝敬皇帝诏陪葬恭陵四子潜为魏州刺史沛同州刺史洽卫尉卿涉殿中监父子皆至三品时谓万石张家韦温诛涉为乱兵所杀
　　文琮好自写书笔不释手子弟谏止曰吾好此不为倦贞观中为治书侍御史迁亳州刺史永徽初献文皇帝颂优制褒美拜户部侍郎坐房遗爱从母弟出为建州刺史州尚淫祀不立社稷文琮下教建坛壝民悦从之卒于官
　　子锡久视初为凤阁侍郎同凤阁鸾台平章事代其甥李峤为宰相请还庐陵王不为张易之所右与郑杲俱知选坐泄禁中语又赇谢钜万下狱武后将斩之既而流循州神龙中累迁工部尚书兼修国史东都留守韦后临朝诏同中书门下三品未防出为绛州刺史【按新书云旬日出绛州吴缜纠缪曰据睿宗纪张锡以景云元年六月壬午日同三品至七月壬戍贬绛州刺史乃四十日非旬日也今据改】累封平原郡公卒文琮从父弟文收终太子率更令善音律着新乐书十余篇
　　徐有功名敏避孝敬皇帝讳以字行国子博士文逺孙也举眀经累补蒲州司法参军袭封东莞县男为政仁不忍杖罚民服其恩更相约曰犯徐参军杖者必斥之讫代不辱一人载初元年累迁司刑丞时酷吏周兴来俊臣邱神勣王义等搆陷无辜皆扺极法朝野震恐莫敢正言独有功数犯顔争枉直后厉语折抑有功争益牢时博州刺史琅邪王冲责息钱于贵乡遣家奴督敛因遗书与尉顔余庆相间防冲坐逆诛魏州人告余庆豫冲谋后令俊臣鞫治以反状闻有司议余庆更永昌赦法当流侍御史魏元忠谓余庆为冲督偿通书合谋眀甚请殊死籍其家诏可有功曰永昌赦令与虺贞同恶魁首已伏诛支党未发者原之书曰殱厥渠魁律以造意为首寻赦文云已伏诛则魁首无遗余庆赦后被言是谓支党今以支为首是以生入死赦而复罪不如勿赦生而复杀不如勿生窃谓朝廷不当尔后怒曰何谓魁首答曰魁者大师首者元谋后曰余庆安得不为魁首答曰若魁首者虺贞是已既已伏诛余庆今方论罪非支党何后意觧乃曰公更思之遂免死当此时左右及卫仗在廷陛者数百人皆缩项不敢息而有功气定言详嶻然不挠有韩纪孝者受徐敬业伪官前已物故推事使顾仲琰籍其家诏已报可有功追议曰律谋反者斩身亡即无斩法无斩法则不得相縁所縁之人亡则所因之罪减诏从之如此防宥者数十百姓累转秋官郎中凤阁侍郎任知古冬官尚书裴行本等七人被诬当死后谓宰相曰古人以杀止杀我今以恩止杀就羣公丐知古等赐以再生可乎俊臣张知黙固请如法后不许俊臣独引行本更验前罪有功奏曰俊臣违陛下再生之赐不可以示信于是悉免死道州刺史李仁褒兄弟为人诬构有功争不能得秋官侍郎周兴劾之曰汉法附下罔上者斩面欺者亦斩在古析言破律者杀有功故出反囚罪当诛请按之后不许犹坐免官俄起为左肃政台侍御史天下闻有功复进皆欣然相贺时有诏公坐流私坐徒以上防赦免逾百日不首者复论有功奏曰陛下寛殊死罪已发者原之是通改过之心自新之路故律告赦前事以其罪坐之若无告言所犯终不自发如告言赦前事则与律乖今赦前之罪不自言者还以法论恩虽布天下而一罪不能贷臣窃为陛下不取后更诏五品以上议可又上防论天官秋官及朝堂三司理匦使愆失言今选曹诿嘱公行嚣谤满路狱吏行酷法妄劾断事表生情法外构理虽朝堂进表列匦内牒叫阍弗聴叩鼓弗闻使申其寃正增其枉诚令天官铨注有所不平法司推断舞法深诋三司理匦受所上章拥塞不白者皆许臣按验劾发夺禄贬劳不越月逾时可致刑措后纳之窦孝谌妻厐为其奴怖以妖祟教为夜解因告以厌诅给事中薛季昶鞫之厐当死子希瑊讼寃有功眀其枉季昶劾有功党恶逆当弃市有功方视事令史泣以告有功曰岂吾独死而诸人长不死耶安步去后召诘曰公比断狱多失出何耶对曰失出臣小过好生陛下大徳后黙然厐得减死有功免为民起拜右司郎中转司刑少卿与皇甫文备同按狱诬有功纵逆党久之文备坐事下狱有功出之或曰彼甞陷君于死今生之何也对曰不可以私害公甞谓大理人命所系若阿旨诡辞以求茍免天下何望故持平守正执志不渝凡三坐大辟将死泰然不忧赦之亦不喜后以此重之所全活甚众酷吏由是少衰改司仆少卿卒年六十八赠司刑卿中宗即位加赠越州都督【旧书作越州刺史唐防要亦作都督】遣使就第吊祭赐物百叚授一子官开元初窦希瑊等请以已官让有功子惀以报旧徳由是自大理司直迁防陵令防昌中追谥忠正或称有功仁恕过汉于张起居舎人卢若虚曰徐公当雷霆之震而能全仁恕虽千载未见其比五世孙商别有传








　　钦定续通志卷二百二十
&lt;史部,别史类,钦定续通志&gt;
　　钦定四库全书
　　钦定续通志卷二百二十一
　　列传
　　唐【二十一】
　　崔义【神基　神庆琳】杨再思【季昭】　　苏味道
　　李峤　　　　　　崔融　　　　　徐彦伯
　　李迥秀　　　　　韦巨源　　　　窦怀贞【兢】宗楚客【纪处讷】　　祝钦明【郭山恽】　萧至忠
　　卢藏用　　　　　赵彦昭【和逢尧】
　　崔义贝州武城人隋乱往见李密密不用河内贼黄君汉为密守栢崖义见羣鼠度河矟刃有华文曰此王敦亡兆也因说君汉以城归乃拜君汉怀州刺史行军总管以义为司马王世充将髙毗寇河内义击走之多下屯堡君汉以所掠子女金帛分之拒不受以功封清邱县公太宗讨世充数用其谋东都平转隰州都督府长史贞观初厯左司郎中兼韩王府长史与王友孟神庆俱以介直任永徽中累迁婺州刺史时睦州女子陈硕真举兵反破睦州攻歙残之分遣其党围婺州义发兵拒之时百姓讹言硕真尝升天能役使物犯其兵马者辄灭宗众皆凶惧司功参军崔籍曰仗顺起兵犹无成此乃妖人势不持久义乃署籍先锋而自统众继之至下淮戍禽其谍数十人有星坠贼营义曰贼必亡诘朝奋击左右有以盾鄣者义曰刺史而有避邪谁肯死敕去之由是众为用斩首数百级降其众万余贼平拜御史大夫义有章句学先儒疑谬或音故不通者辄采诸家条分节解能是正之髙宗诏与博士讨论五经正义武氏为皇后义赞帝决又以后防按长孙无忌等诛之终蒲州刺史年七十一赠幽州都督諡曰贞后持政赠州大都督赐其家实封戸二百子神基神庆
　　神基袭爵长夀中为司宾卿同凤阁鸾台平章事为酷吏所搆流岭南中宗初稍用为大理卿
　　神庆举明经武后时累迁莱州刺史入朝待制亿岁殿奏事称防后以歴官有佳政且其父于已有功擢拜并州长史谓曰并州朕乡里宿兵多前长史皆尚书为之今授卿宜知所以委重者乃亲为按行图择日而遣之神庆始至有诏改钱币法州县布下俄而物价踊昂百姓惊扰神庆质其非于朝果豪猾妄为之后喜下制襃美初州隔汾为东西二城神庆跨水聨堞合而一之岁省防御兵数千神基既下狱驰赴都告变得召见后出具狱示之神庆为申理得减死然用是贬歙州司马长安中累转礼部侍郎数上疏陈时政转太子右庶子封魏县子是时突厥使者入见皇太子合预朝参有司移文东宫召太子神庆谏曰五品以上佩者葢防徴召之诈内出以合之况太子乎古者召太子用玉契此诚重慎防萌之意不可不察凡虑事于未萌之前故长无悔吝之咎今太子与陛下异宫非朝朔望而别唤者请降墨敕玉契诏可寻诏与詹事祝钦明更日侍读东宫歴司刑司礼二卿神庆尝受诏推张昌宗狱颇阔略神龙初昌宗伏诛坐流钦州卒五王得罪縁昌宗被流者皆诏原雪赠神庆幽州都督
　　神庆子琳明政事开元中与髙仲舒同为中书舎人侍中宋璟亲礼之每所访逮尝曰古事问仲舒今事问琳尚何疑累迁太子少保天保二年卒秘书监琳长子俨谏议大夫其羣从数十人自兴宁里谒大明宫冠葢驺呵相望每岁时家宴以一榻置笏犹重积其上琳与弟太子詹事珪光禄卿瑶俱列棨防世号三防崔家开元天寳间中外宗属无缌麻丧初宗每命相皆先书其名一日书琳等名覆以金瓯会太子入帝谓曰此宰相名若自意之谁乎即中且赐酒太子曰非崔琳卢从愿乎帝曰然赐太子酒时两人有宰相望帝欲相之数矣以族大恐附丽者众卒不用
　　杨再思郑州原武人第明经调武尉累迁天官员外郎歴左右肃政台御史大夫【新书作御史中丞按本纪及宰相表皆云延载元年八月己巳以左肃政台御史大夫杨再思为鸾台侍郎同凤阁鸾台平章事与旧书本传合今従之】延载初守鸾台侍郎同凤阁鸾台平章事寻转凤阁侍郎封郑县侯迁内史居宰相十余年阿匼取容无所荐达人主所不喜毁之所善誉之畏慎足恭未尝忤物或曰公位尊何自屈折答曰世路孔艰直者先祸不尔岂全吾躯于时水沴闭坊门以禳再思入朝有车陷于泞叱牛不前恚曰痴宰相不能和隂阳而闭坊门遣我艰于行再思遣吏谓曰汝牛自弱不得独责宰相张昌宗坐事司刑少卿桓彦范劾免其官昌宗诉诸朝武后意申释之问宰相昌宗于国有功乎再思曰昌为陛下治丹饵服之有效此实莫大之功后悦昌宗还官自是天下贵彦范而贱再思左补阙戴令言作两脚狐赋以讥之再思怒谪令言为长社令士愈嗤噪易之兄司礼少卿同休请公卿宴其寺酒酣戏曰公面似髙丽再思欣然翦谷缀巾上反披紫袍为髙丽舞萦头舒手举动合节满坐鄙笑昌宗以姿貌幸再思每曰人言六郎似莲华非也正谓莲华似六郎耳其巧谀无耻类如此俄检校右庶子中宗立拜戸部尚书同中书门下三品京师留守封农郡公加兼州长史检校中书令改侍中郑国公赐实封戸三百为顺天皇后奉册使武三思诬陷王同晈再思与李峤韦巨源按狱希意抵同晈死众以为冤复拜中书令监修国史迁尚书右仆射仍同三品卒赠特进并州大都督陪葬干陵諡曰恭
　　弟季昭中茂才第为殿中侍御史武后诛驸马都尉薛绍绍兄顗为齐州刺史命季昭按之不得反状后怒放于沙州赦还为怀州司马
　　苏味道赵州栾城人九岁能属辞与里人李峤俱以文翰显时号苏李逮冠州举进士中第累调咸阳尉吏部侍郎裴行俭才之会征突厥引管书记裴居道为左金吾衞将军倩味道作章揽笔而具闲彻清密当时盛传延载中以凤阁舎人检校侍郎同凤阁鸾台平章事岁余为真坐事出为集州刺史俄召拜天官侍郎圣歴初复以凤阁侍郎同平章事长安元年与张锡俱坐法系司刑狱锡虽下吏气象自如味道独席地饭蔬为危惴可怜者武后闻之放锡岭南释味道【案味道与张锡系狱事旧书不载新书本传以为证圣元年贬集州刺史时事以本纪及宰相表二人歴官始末考之知本传误也吴缜紏谬曰当证圣之初张锡犹未为相味道贬集州自有所坐耳与张锡同下狱自是再入相之后久视长安之间锡虽流窜味道获免未尝被责也论甚允协今依通鉴载在长安元年】奉使幽平等州按察兵马二年进同凤阁鸾台三品更葬其亲有诏州县治丧事因庸役过程又侵毁乡人墓田为萧至忠所劾贬坊州刺史迁益州大都督府长史张易之败坐党附贬眉州刺史复还益州长史未就道卒年五十八赠冀州刺史味道练台阁故事善占奏然其为相特具位未尝有所发明脂韦自营而已尝谓人曰决事不欲明白误则有悔摸棱持两端可也故世号苏摸棱手性友爱其弟太子洗马味元尝请托不遂因慢折之味道怡然不以为忤有文集行于世
　　李峤字巨山赵州赞皇人早孤事母孝为儿时梦人遗双笔自是有文辞十五通五经薛元超称之二十擢进士第始调安定尉举制策甲科迁长安时畿尉名文章者骆宾王刘光业峤最少与等夷授监察御史髙宗击邕岩二州判獠诏峤监军事入洞喻降之由是罢兵稍迁给事中会来俊臣搆狄仁杰李嗣真裴宣礼等狱将抵死敕峤与大理少卿张德裕侍御史刘宪覆验徳裕等内知其冤不敢异峤曰知其枉不申是谓见义不为者卒与二人列其枉忤武后防出为润州司马久乃召为凤阁舎人文册大号令多主为之初置右御史台察州县吏善恶风俗得失峤上疏曰禁网上疏法象宜简简则法易行而不烦杂疏则所罗广而不苛碎伏见垂拱时诸道巡察使科条四十有四至别敕令又三十余条而使以三月出都十一月奏事时限迫促簿书填委奔逐不暇而每道所察吏多者二千少亦千计欲令品覈襃贬曲尽行能不亦艰哉臣愿量其功程与以节制使器周于用力济于时然后得失可以精覈矣又言今所察按凖汉六条推而广之则无不包矣无为多张事目空费簿书且朝廷几事常在四方故冠葢相望邮驿继踵今巡使已出使凡外州之事悉得専之则传驿大减矣请率十州置一御史以朞岁为之限容其身到属县过闾里督察奸讹采访风俗然后可课其成功且御史出入天禁其于励已自修奉职存宪比他吏相百也按劾回庸紏擿隠欺比他吏相十也陛下诚用臣言妙择贤能委之心膂莫不尽力効死矣武后善之下制析天下为二十道择堪使者为议者所沮竟不行俄知天官侍郎事进麟台少监同凤阁鸾台平章事迁鸾台侍郎会张锡辅政峤其出也罢为成均祭酒俄检校文昌左丞留守东都长安三年以本官复为平章事知纳言迁内史峤辞烦剧复为成均祭酒平章事如故武后将建大像于白司马坂峤谏造像虽俾浮屠输钱然非州县承办不能济是名虽不税而实税之臣计天下编戸贫弱者众有卖舎帖田供王役者今造像钱积十七万缗若颁之穷人家给千钱则纾十七万户饥寒之苦徳无穷矣不纳张易之败坐附会贬豫州刺史未行改通州数月以吏部侍郎召俄迁尚书神龙二年代韦安石为中书令峤在吏部时隂欲借时望复宰相乃奏置员外官数千既见官僚猥众府库虚耗乃上书引咎辞职并陈利害十余事略曰元首之尊居有重门击析之衞出有清警戒道之禁所以备非常息异望也陛下厌崇邃轻尊严微服潜游阅防过市行路私议朝廷惊惧如祸产意外纵不自惜奈宗庙苍生何又分职建官不可以滥自帝室中兴以不慎爵赏为惠冒级躐阶朝陞夕改正阙不给加以员外内则府库为殚外则黎庶防害非求贤助治之道也请敕有司料其可用者进不可用者退又远方夷人不堪治事国家向务抚纳而官之非立功酋长类糜俸禄愿商度非要者一切放还又易称何以守位曰人何以聚人曰财今百姓乏窭不安居处不可以守位仓储荡耗财力倾殚不足以聚人山东病水潦江左困输转国匮于上人穷于下如令边埸少疎盗贼辈起何财召募何众闲遏乎又崇作寺观功费浩广今山东岁饥糟糠不厌而投艰阸之会收庸调之半用吁嗟之物以荣土木恐怒结三灵谤防四海又比縁征戍巧诈百出破役隠身规脱租赋今道人私度者几数十万其中髙户多丁黠商大贾诡作台符羼名伪度且国计军防并仰丁口今丁皆出家兵悉入道征行租赋何以备之又重赂贵近补府若史移没籍彦以州县甲等改为下户当道城镇至无捉驿者役逮小弱即破其家愿许十道使访察括举使奸猾不得容隠又太常乐户已多复求访散乐独持鼗鼓者已二万员愿量留之余勒还籍以杜妄费中宗以其身宰相乃自陈失政匄罢官无所嫁非手诏诘让峤惶恐复视事【旧书云中宗以峤昌言时政之失自请罢免手制慰谕而不允与此异】三年加修文馆大学士封赵国公以特进同中书门下三品睿宗立罢政事下除怀州刺史致仕初中宗崩峤尝密请相王诸子不宜留京师及宗嗣位获其表宫中或请诛之张说曰峤诚懵逆顺然为当时谋吠非其主不可追罪天子亦顾数更赦遂免贬滁州别驾听随子防州刺史畅之官改庐州别驾卒年七十峤富才思有所属缀人多传讽武后时汜水获瑞石峤为御史上皇符一篇为世讥薄然其仕前与王勃杨烱接中与崔融苏味道齐名晚诸人没而为文章宿老一时学者取法焉
　　崔融字安成齐州全节人擢入科髙第累补宫门丞崇文馆学士中宗为太子时选侍读典东朝章疏武后幸嵩髙见融铭启母碣叹美之及已封即命铭朝觐碑授著作左郎迁右史进凤阁舎人时有司议闗市行人尽征之融上疏谓周官九赋其七曰闗市以市多淫巧而闗通末游欲止抑之故加税耳然唯敛工商而不及往来今一切通取则事不师古且四人异业旧矣复动而揺之市者兼受善恶也若甚则细人无所容细人无所容久必为乱天下之闗必险道市必要津豪宗恶少在焉闻一旦变法或致骚动恐南走蛮北走狄今江津河浒列铺纳税检复稽留加以主司僦赂触途淹久失时废业人不聊生魏晋齐隋亦所不行况陛下乎后纳之除司礼少卿仍知制诰张易之兄弟颇延文学士融与李峤苏味道麟台少监王绍宗降节佞附易之诛贬袁州刺史召授国子司业与修武后实録劳封清河县子融为文华婉当时未有辈者朝廷大笔多手敕委之其洛出寳图颂尤工撰武后哀册最髙丽絶笔而死时谓思苦神竭云年五十四赠衞州刺史諡曰文膳部员外郎杜审言为融所奬引为服缌麻六子其闻者禹锡翘禹锡开元中中书舎人翘礼部尚书孙巨右补阙亦有文曾孙从自有传
　　徐彦伯兖州瑕邱人名洪以字显七岁能为文结庐太行山下薛元超安抚河北表其贤对防髙第调永夀尉蒲州司兵防军时司户韦暠善判司士李亘工书而彦伯属辞时称河东三絶迁职方员外郎奉迎中宗房州进给事中武后选三教珠英取文辞士皆天下选而彦伯李峤居首迁宗正卿出为齐州刺史帝复位改太常少卿以修武后实録劳封髙平县子为衞州刺史政有善状玺书嘉劳移蒲州以近畿会郊祭上南郊赋一篇辞致典缛擢修文馆学士工部侍郎歴太子宾客以疾乞骸骨许之开元二年卒彦伯事寡嫂谨抚诸侄同己子秉笔累朝后来翕然慕仿晚为文稍彊涩然当时不及也始武后时大狱兴王公卿士以语言为酷吏所引死徙不可计彦伯着枢密论以谓否泰荣辱一系于言言以济身亦以覆身无常阶乱不密致危不可不慎以为世戒云
　　李迥秀字茂之大亮族孙也及进士第又中英才杰出科调相州参军事累转考功员外郎武后爱其材迁凤阁舎人大足初检校夏官侍郎领选铨汰文武号称职进同凤阁鸾台平章事张易之兄弟贵骄因挠意谐媚士论顿减俄坐赃贬庐州刺史易之诛贬衡州长史中宗即位召授将作少监累迁鸿胪卿修文馆学士出朔方道行军大总管还拜兵部尚书卒年五十赠侍中迥秀少聪悟多通宾客喜饮酒虽多不乱当时称其风流母少贱妻尝詈媵婢母闻不乐迥秀即出其妻或问之答曰娶妇要欲事姑茍违顔色何可留武后尝遣内人其母或迎置宫中后所居堂产芝草犬乳邻猫中宗以为孝感旌大门闾子齐损开元中以谋逆诛
　　韦巨源与安石同系后周京兆尹总曾孙祖贞伯【旧书作匡伯】袭郧国公入隋改舒国巨源有吏干武后时累迁夏官侍郎同凤阁鸾台平章事其治委碎无大体勾校省中遗隠下符敛克虽收其利然为下所怨苦坐李昭徳累贬麟州刺史寻拜地官尚书神龙初以吏部尚书同中书门下三品时要官缺执政以次用其亲巨源秉笔当除十人杨再思得其一试问余授皆诸宰相近属再思喟然曰吾等诚负天下巨源曰时当尔耳是时虽贤有徳终莫得进士大夫莫不解体会安石为中书令避亲罢政事寻迁侍中舒国公韦后与叙昆弟附属籍三思封户在贝州属大水刺史宋璟议免其租巨源以为蚕桑可输繇是河朔人多流徙者景龙二年韦后自言衣笥有五色云巨源倡其伪劝中宗宣布天下帝从其言因是大赦巨源见帝昏惑乃与宗楚客郑愔赵延禧等推处祥妖隂导韦氏行武后故事俄迁尚书左仆射仍知政事帝方南郊巨源请后为亚献而自为终献及临淄王平诸韦为乱兵所杀年八十睿宗立赠特进荆州大都督博士李处直请諡为昭户部员外郎李邕以巨源附武三思为相托韦后亲属諡昭为非处直执不改邕列陈其恶不见用然世皆直邕韦氏自安石及武后时宰相待价巨源皆近亲其族至大官者又数十人窦怀贞字从一左相德子少诡激兄弟宗族舆马豪侈怀贞独羸俭致名誉仕累清河令有治状后迁越州都督扬州长史神龙中进左御史大夫兼检校雍州长史韦后干预朝政避后父之讳以字称会岁除中宗夜宴近臣谓曰闻卿丧妻今欲继室可乎怀贞唯唯俄而禁中寳扇障衞有衣翟衣出者已乃后乳媪王所谓莒国夫人者故蛮婢也怀贞纳之不辞世谓媪婿为阿防怀贞每谒见奏请辄自署皇后阿防而人或谓为国防轩然不慙以自媚于后又附宗楚客安乐公主等以取贵位为素议所斥名称尽矣韦后败斩妻献其首贬濠州司马再徙益州长史乃复故名景云初以殿中监召阅月迁左御史大夫同中书门下平章事封中山县公再迁侍中方太平公主用事怀贞倾已附丽日视事退辄诣主第刺取所欲睿宗为金仙玉真二公主营观费钜万谏者交疏不止唯怀贞劝成之躬防役作族弟维鍌谏曰公位上衮当思献可替否辅天子而计校瓦木杂厠工匠间使海内何所瞻仰乎不答督缮益急时语曰前作后国防后为主邑丞言事公主如邑官属也俄罢为左御史大夫逾年复同中书门下三品兼太子詹事监修国史又以尚书右仆射兼御史大夫军国重事宜共平章宗受内禅进左仆射封魏国公与太平公主谋逆既败投水死追戮其尸改姓毒氏然生平所得俸禄悉散亲族无留畜败时家惟粗米数石而已性谄诈善谐结权贵宦者用事尤所畏奉或见无须者误为之礼监察御史魏传弓嫉中人辅信义欲劾奏其奸怀贞曰是安乐所信任者奈何绳之传弓曰王纲坏矣正坐此属今日杀之明日诛无所悔怀贞犹固止之传弓者钜鹿人忠謇士也终司农丞
　　怀贞从子兢字思慎举明经为英王府参军尚乗直长调郪令修邮舎道路设冠婚丧纪法百姓德之
　　宗楚客字叔敖其先南阳人曾祖丕后梁南农太守梁亡入隋居河东之汾隂故为蒲州人父岌仕魏王泰府与谢偃等撰括地志楚客武后从姊子及进士第累迁户部侍郎兄秦客垂拱中劝武后革命进为内史而弟晋卿典羽林兵后兄弟并坐奸赃流岭外岁余秦客死而楚客等还俄检校夏官侍郎同凤阁鸾台平章事与武懿宗不协会赐将作材营第僭侈过度为懿宗所劾自文昌左丞贬播州司马晋卿流峯州稍为豫州长史迁少府少监岐陜二州刺史久之复以夏官侍郎同凤阁鸾台平章事坐聘邵王妓贬原州都督神龙初为太仆卿郢国公武三思引为兵部尚书以晋卿为将作大匠节愍太子被杀以其首祭三思等柩楚客请之也俄同中书门下三品韦后安乐公主亲赖之与纪处讷为党世号宗纪景龙二年诏突厥娑葛为金河郡王而其部阙啜忠节赂楚客等罢之娑葛怨将兵患边监察御史崔琬廷奏楚客处讷专威福有无君心纳境外交为国取怨晋卿専徇赃私骄恣跋扈并请收付狱三司推鞫故事大臣为御史对仗弹劾必趋出立朝堂待罪楚客乃厉色大言性忠鲠为琬诬诋中宗不能穷也诏琬与楚客处讷约兄弟两解之故世谓帝为和事天子寻迁中书令韦氏败与晋卿同诛楚客性明达武后时降突厥沓实力吐敦者部落在平夏会边书至言吐敦反楚客为兵部员外郎后召问方略对曰吐敦者臣昔与之言其为人忠义和厚且国家与有恩必不反其兄之子黙子者狡悍与吐敦不和今言叛疑黙子为之然无能为俄而夏州表黙子劫部落北奔为州兵及吐敦所擒后张仁亶请筑三城议者或不同独楚客言万世利也然冒于权利干进不止尝密语其党曰始吾在卑位尤爱宰相及居之又思天子南面一日足矣虽外附韦氏而内畜逆谋故卒以败晋卿虽不学然性倜傥垂拱后武后任之宫苑闲廐内外众作无不总开中岳造明堂铸九鼎有力焉
　　纪处讷者秦州上邽人其妻武三思妇之姊纵使通三思繇是款昵进为太府卿神龙元年夏大旱谷价腾踊中宗召问所以救人者三思知之隂讽太史迦叶志忠奏是夜摄提入太微近帝坐此天子与大臣接有纳忠之符帝信之下诏襃美赐处纳衣一副防六十段与楚客并同三品进侍中后伏诛
　　祝钦明字文思京兆始平人父綝字叔良少通经颇著书质诸家疑异门人张后既显宦荐于朝诏对策高第终无极尉钦明擢明经为东台典仪永淳天授间又中英才杰出业奥六经等科拜著作郎为太子率更令中宗在东宫钦明兼侍读授太子经兼文馆学士中宗复位擢国子祭酒同中书门下三品进礼部尚书封鲁国公食实封戸三百桓彦范崔晖袁恕己敬晖等皆从受周官大义朝廷尊之以匿亲忌日为御史中丞萧至忠所劾贬申州刺史入为国子祭酒景龙三年天子将郊钦明与国子司业郭山恽隂迎韦后意谬立议曰周官天神曰祀地祗曰祭宗庙曰享大宗伯曰凡大祭祀王后不预则摄而荐豆笾彻追师掌后首服以待祭祀内司服掌后六服祭祀则供又九嫔凡大祭祀后祼献则赞瑶爵然则后当助天子祀天神祭地祗明矣郑称阙狄后助王祭羣小祀之服小祀尚助况天地哉阙狄之上犹有两服一袆衣二揺狄三阙狄阙狄既助祭小祀知揺狄助祭中祀袆衣助祭大祀郑举一隅故不委说且周礼正文凡大祭祀不専言宗庙故云凡也世妇职但云诏王之礼事亦不専言宗庙又春秋外传云禘郊天子亲射其牛王后亲舂其粢祭统曰祭也者必夫妇亲之所以备内外之官哀公问孔子曰冕而亲迎不已重乎答曰合二姓之好以继先圣之后以为天地宗庙社稷主君何为已重焉则知后宜助祭臣请因经谊制仪典帝颇以为疑召礼官质问于是太常博士唐绍蒋钦绪对钦明所引皆宗庙礼非祭天地者周隋而上无皇后助祭事帝令宰相参订绍钦绪又引博士彭景直共议曰周官所云祀祭享皆互言典瑞两圭有邸以祀地则地亦称祀司凡筵设祀先王之昨席则宗庙亦称祀内宗掌宗庙祭祀此又非独天称祀地称祭也传曰圣人为能飨帝春秋祭祀以时思之皆互言也据此则钦明所执天曰祀地曰祭庙曰享未得为定明矣又周礼凡言大祭祀者祭天地宗庙之总名不独天地为大祭也爵人大祭祀与量人受举斚之卒爵尸与斚皆宗庙之事九嫔职大祭祀后祼献则赞瑶爵祭天无祼亦无琮爵此乃宗庙称大祭祀之明文钦明所执大祭祀即为祭天地未得为定明矣钦明据大宗伯之职以谓后有祭天地之礼按经凡祀大神祭大祗享大若王不与祭祀则摄位此已上一凡兼言王祭天地宗庙之事下文云凡大祭祀王后不与则摄而荐豆笾彻此一凡直是后祭宗庙之事为嫌后有祭天地之疑故重起后凡以别之耳此是本经科断明白且内宗外宗所掌皆佐王后庙荐无佐祭天地语有如助祭天地谁当赞佐者是则摄荐为宗庙明甚内司服掌后祭服无祭天服三礼义宗云后不助祭天地五岳故无其服又言后有五辂以重翟从祭先王先公以厌翟从飨诸侯以安车朝夕见王以翟车采桑以辇车游宴按此后无祭天车明甚歴代史籍郊天祭地代有其礼并不见皇后助祭之事请稽古志遵旧典时左仆射韦巨源更傅钦明议帝果用其言以皇后为亚献取大臣李峤等女为斋娘奉豆笾礼成诏斋娘有夫者悉进官初后属婚上食禁中帝与羣臣宴钦明自言能八风舞帝许之钦明体肥丑据地揺头睆目左右顾眄帝大笑吏部侍郎卢藏用叹曰是举五经扫地矣景云初侍御史倪若水劾奏钦明山恽等腐儒无行以谄佞乱常改作使曲台之礼圜邱之制百王所传一朝堕放今圣德中兴不宜使小人在朝请斥远之以肃周行乃贬钦明饶州刺史山恽括州刺史钦明于五经为该淹自见坐不孝免无以澡袚乃阿附韦氏图再用又坐是见逐诸儒共羞之后徙洪州都督入为崇文馆学士卒
　　山恽者河东人善治礼景龙中累迁国子司业帝昵宴近臣及修文学士诏徧为伎工部尚书张锡为淡容娘舞将作大匠宗晋卿为浑脱舞左衞将军张洽为黄麞舞给事中李行言歌驾车西河曲余臣各有所陈皆鄙黩而山恽奏无所习惟知诵诗乃诵鹿鸣蟋蟀二篇未毕中书令李峤以其近规讽止之帝嘉其直下诏襃答赐服一称其后与钦明僻论阿世不能终其守久之复拜国子司业
　　萧至忠沂州丞人曾祖德言为秘书少监【按新书云祖德言非也据宰相世系表至忠为德言曾孙旧书亦正作曾孙】至忠少与友期诸路会雨雪人引避至忠曰宁有与人期可以失信卒友至乃去众叹服仕为伊阙洛阳尉迁监察御史劾奏凤阁侍郎苏味道赃贪超拜吏部员外郎至忠长击断誉闻当时中宗神龙初为御史中丞始至忠为御史而李承嘉为大夫尝让诸御史曰弹事有不咨大夫可乎众不敢对至忠独曰故事台无长官御史天子耳目也其所请奏当专达若大夫许而后论即劾大夫者又谁白哉承嘉慙至是承嘉为户部尚书至忠劾祝钦明窦希玠与承嘉等罪百僚震悚迁吏部侍郎犹兼中丞节愍太子以兵诛武三思而败宗楚客等讽侍御史冉祖雍上变言相王与太子谋帝欲按之至忠泣曰往者天后欲以相王为太子而王不食累日独请迎陛下其让德天下莫不闻陛下贵为天子不能容一弟受人罗织耶窃为陛下不取帝纳其言止寻授中书侍郎同中书门下平章事上疏陈时政曰求治之道首于用贤茍非其才则官旷官旷则事废事废则人残歴代所以陵迟者此也今授职用人多因贵要为粉饰上下相防茍得是竞夫官爵公器也恩幸私惠也金帛富之梁肉食之以存私泽可也若公器而私用之则公义不行而劳人解体私谒开而正言塞日朘月稍卒见凋今列位已广冗员复倍台阁之内朱紫充满官秩益轻恩赏弥数才者不用用者不才又宰相要官子弟竝罕才艺而更相诿托列试荣班臣愿陛下爱惜爵赏官无虚授进大雅于枢近退小人于闲左使政令惟一私不害公则天下幸甚且贞观故事宰相子弟多居外职非直抑彊宗亦以择贤才尔请自宰相已下及诸司长官子弟竝授外官共宁百姓表里相统帝不纳俄为侍中中书令时楚客怀奸植党而韦巨源杨再思李峤务自安无所弼正至忠介其间独不诡随时望翕然归重帝亦曰宰相中至忠最怜我韦后尝为其弟洵与至忠殇女冥婚至忠又以女妻后舅崔从礼子无诐两家合礼帝主萧后主崔时谓天子嫁女皇后娶妇唐隆元年以后党应坐而太平公主为言出为晋州刺史治有名黙啜遣大臣来朝见至忠风采逡巡畏俯谓人曰是宜相天子何乃居外乎太平寖用事至忠乃自附纳且丐还主以至忠子任千牛死韦氏难意其怨望能助己即请于帝拜刑部尚书复为中书令封酂国公乃参主逆谋先天二年主败至忠遁入南山数日捕诛之籍其家至忠始在朝有风望容止闲敏见推为名臣外方直紏擿不法而内无守观时轻重而去就之始为御史桓彦范等颇引重五王失政更因武三思得中丞附安乐公主为宰相及韦氏败遽发韦洵垄持其女柩归后依太平复当国尝出主第遇宋璟璟戏曰非所望于萧傅至忠曰善乎宋生之言然不自返也娣嫁蒋钦绪钦绪每戒之至忠不听叹曰九世卿族一举而灭之可哀也已不喜接宾客以简俭自髙故生平奉赐无所遗施及籍没珍寳不可计然宗贤其为人后得源乾曜亟用之谓髙力士曰若知吾进乾曜遽乎吾以其貌言似萧至忠力士曰彼不尝负陛下乎帝曰至忠诚国器但晚谬尔弟元嘉工部侍郎广微工部员外郎
  </div>
  <div class="pagination">
   <a href="钦定续通志_page161.html">
    上一页
   </a>
   <span>
    ...
   </span>
   <a href="钦定续通志_page157.html">
    157
   </a>
   <a href="钦定续通志_page158.html">
    158
   </a>
   <a href="钦定续通志_page159.html">
    159
   </a>
   <a href="钦定续通志_page160.html">
    160
   </a>
   <a href="钦定续通志_page161.html">
    161
   </a>
   <span class="current-page">
    162
   </span>
   <a href="钦定续通志_page163.html">
    163
   </a>
   <a href="钦定续通志_page164.html">
    164
   </a>
   <a href="钦定续通志_page165.html">
    165
   </a>
   <a href="钦定续通志_page166.html">
    166
   </a>
   <a href="钦定续通志_page167.html">
    167
   </a>
   <span>
    ...
   </span>
   <a href="钦定续通志_page163.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
