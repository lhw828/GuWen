<!DOCTYPE html>
<html>
 <head>
  <meta charset="utf-8"/>
  <title>
   清代文字狱档辑 - 第 16 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清代文字狱档辑 - 第 16 页/共 61 页
  </h1>
  <div class="content">
   勿任丁文彬瘐毙狱中谕　实录　　
谕杨应琚所奏审拟造作逆书之丁文彬一案已交法司核拟速奏但杨应琚另折有该犯气体瘦弱亟宜早正典刑之语此等大逆之犯岂可使其逃于显戮法司即速行办理约计部文到东省时亦必须旬余著传谕杨应琚酌看该犯现在光景若尚可等待部文则候部文正法如恐不及待即照所拟先行凌迟示众勿任瘐毙狱中致奸慝罔知惩戒也乾隆十八年六月上乙未

　细查丁文彬逆书谕　实录　　
谕据署山东巡抚扬应琚所奏审讯造作逆书之浙江上虞人丁文彬一案据该犯供称住在松江十余年了乾隆十六年三月初三日曾把这书上两册文武记二本太公望传一本献过庄大人名有恭那时他做学院到松江来考在西门月城内送他的他接去没有回报也没有把书还我等语丁文彬所著逆书内大逆不道之言甚多庄有恭既经接收何以并不具折奏闻又不即将该犯拿究著传旨询问令其据实覆奏仍将从前所献逆书一并进呈乾隆十八年六月上乙未

　杨应琚奏丁文彬处死日期折　军机处档缴回朱批档　　
暂署山东巡抚臣杨应琚谨奏为钦奉上谕事本年六月十四日奉到廷寄六月十一日奉上谕杨应琚所奏审拟造作逆书之丁文彬一案云云　见本案八页　钦此等因到臣随查逆犯丁文彬经臣押带到省之后时刻留心查察兹钦奉谕旨臣又亲加验看该犯语言气短面带死色不便久候部文且此等大逆极恶之犯实难容其须臾留于圣世当即遴委济南城守营参将万德济南府知府赵之采严押该犯前赴市曹臣率同司道等官亲往监视即于六月十四日午时将逆犯丁文彬凌迟处死示众讫所有臣亲临监决过逆犯丁文彬日期理合恭折具奏伏祈皇上睿鉴谨奏乾隆十八年六月十四日朱批览

　丁文彬凌迟处死旨　军机处档　　
奉旨丁文彬著即凌迟处死余依议钦此乾隆十八年六月十六日

　庄有恭奏查学院任内接过丁文彬献书折　军机处档　　
江苏巡抚臣庄有恭谨奏为遵旨据实奏覆事乾隆十八年六月二十一日未刻泰州舟次接到大学士字寄乾隆十八年六月十一日奉上谕据署山东巡抚杨应琚所奏云云　见本案八页　钦此钦遵到臣臣跪读之下惶悚怵惕无地自容伏念臣虽下愚受恩深重何至目睹大逆不道之言丧心隐忍至于此极再四寻思记得十四年春臣按试松江下车之日观者如堵途次闻有口中喃喃被左右疾呵去者臣问为谁曰疯子臣目本短视取眼镜隔轿窗视之见其人衣服蓝缕龌龊不堪比城见有跪舆献书者问之左右复以疯子对取以进垢污满纸随手珚阅见有丁子曰三字臣曰真妄人何高自称许乃尔掷弃之不复省其中作何语亦不问其人其书之何名匆匆考校亦遂忘之今该犯既名丁文彬则所献丁子曰之册即逆书无疑但当时臣本未留心查阅后亦不复寓目今事隔五年实不知败簏破箧中果存此册否容臣回署细检如得之当即缄封进呈合先据实奏覆伏维皇上睿鉴臣不胜惶恐战栗之至再照此案臣于二十一日巳刻接到山东抚臣杨应琚咨委衮沂曹道张潮等赴松查拿臣已即刻飞檄苏松巡道申梦玺会同查拿审讯如有供出人犯一面严审究追一面将咨提人犯先交该道等带回东省查讯合并陈明谨奏乾隆十八年六月二十二日朱批此奏又属取巧细查书来不可终归乌有

　林君升奏协获丁士麟等解交东省折　军机处档　　
提督江南总兵官左都督臣林君升谨跪奏为奏闻事本年六月十七日戌刻有署苏州府水利同知杨魁偕松江府知府蔡长沄赴臣衙行禀见据云奉苏州藩臬两司委拿山东省捏造逆书之丁文彬供出案内人犯等语臣即刻密传臣标中营参将董正坤城守营游击周伯爵谕知率同各营守备千把等员带领强干兵目分饬四门加紧防守复又派拨员弁改易衣履于各犯住址相近处所四散密布以防窜逸并令协同府厅等正在分头拘拿间随有东省委员衮沂曹道张潮衮州镇标右营游击富勒和带同把总典史等员至松而苏松巡道申梦玺同时亦到文武各员协同擒拿当获民人丁士麟丁士贤王士照董恒山蔡颖达生员蔡玉江武生徐旭初等分别禁保尚有丁文耀一名先往杭州生理随经东省委员赴杭拿获带往苏州其现获名犯除民人董恒山生员蔡玉江取保外余俱经华亭县解交东省委员在苏并讯所有东省委员等来松拿获人犯及臣协同办理缘由先行据实奏闻伏乞皇上睿鉴谨奏乾隆十八年六月二十七日朱批知道了

　觉罗雅尔哈善奏将丁文耀押送东省折　缴回朱批档　　
浙江巡抚革职留任臣觉罗雅尔哈善谨奏为奏闻事乾隆十八年六月二十二日准山东抚臣扬应琚咨开东省拿获江南松江府人丁文彬搜获逆书并伪造时宪书现在审讯据该犯供出伊叔丁左白住绍兴山阴县又杭州贡生徐调五从前曾雇丁文彬服侍合咨查拿解东并差委衮沂曹道张潮游击富勒和到杭专提等情臣立传按察使同德杭州府知府吴作哲会同衮沂曹道查拿徐调五一面飞檄绍兴府知府舒宁安带同山阴县李升阶会同游击富勒和亲自查拿去后今据按察使同德知府吴作哲禀覆徐调五即徐鼎由杭州贡生选授永嘉县训导于乾隆十三年闰七月内在任病故讯据伊子生员徐璜供称乾隆五年间父亲曾雇一个姓丁的跟往湖北去不多几时因姓丁的患病就打发去了后来的事都不晓得等供又据绍兴府知府舒宁安山阴县知县李升阶禀覆查丁左白名丁大阜系上虞县贡生已于乾隆十七年三月二十四日身故讯据伊堂弟丁醉白供称左白有二子长子在山东德州金姓母舅任所次子在常山县教谕伊伯任内家中并无一人会同游击富勒和在伊家内逐细检查所遗书籍不过寻常书文并无他物等情又据按察使同德禀称山东差员经历胡骝县丞陈漪因到江南松江府拿丁文耀不获查明在杭州卖鳝鱼来杭提拿随委仁和县主簿刘锡桓将丁文耀拿获据供丁文彬系伊弟向患癫病本年四月忽行逃出不知去向伊在山东有不法之事一毫不知搜查并无逆书伪札及违禁等物等情前来臣随将讯过供情令山东来员自行携带并取徐调五丁左白病故印结咨覆将丁文耀发交来员押送东省听候抚臣杨应琚查审办理外相应缮折奏闻伏祈皇上睿鉴谨奏乾隆十八年六月二十七日朱批知道了

　庄有恭奏将丁文耀等拿解东省折　缴回朱批档　　
江苏巡抚臣庄有恭谨奏为奏闻事本年六月二十一日臣巡阅狼山海口回至泰州接准署山东抚臣杨应琚咨委衮沂曹道张潮等驰赴松江查拿逆犯丁文彬之兄丁文耀侄丁士麟丁士贤并看过逆书之王姓蔡姓徐旭初等臣即饬行苏臬司并飞委苏巡道申梦玺会同密拿搜查根究去后臣随于二十五日回苏据布政使郭一裕按察使许松佶面禀先于六月十六日衮沂曹道到苏时当即密札苏巡道并委署苏粮同知杨魁前往查捕全行拿获二十六日衮沂曹道张潮禀见据称王姓即王士照蔡姓即蔡颖达等六人俱经拿获搜查各犯家中并无逆书札付及违禁各物讯研各供俱坚称不知文彬所造何书亦无别有余党等语臣复传同该道等亲讯仍各矢供不移惟查来咨所开王姓住丰乐桥未开的名而该处实有两王姓一系王士照一系王素行年貌相类居址不远未知孰是随将王素行一并提到俱交张潮等押解赴东厅候东抚臣审拟定案并委员协同护解外所有各犯俱经拿获缘由理合奏闻伏祈睿鉴谨奏乾隆十八年六月二十九日朱批览

　鄂容安奏丁文耀已获折　缴回朱批档　　
署两江总督江西巡抚臣鄂容安谨奏为奏闻事臣在扬州途次接提臣林君升札并据布按二司禀称山东抚臣杨应琚差委道员张潮游击富勒和米江密拿捏造逆书之丁文彬案内人犯随经道府参游等协拿当获民人王士照徐旭初蔡颖达蔡玉江丁士麟丁士贤并两邻周永生王秀林董恒山等尚有丁文耀一名先往杭州生理复委知府会同东省来员赴杭拘拿其现获各犯家中搜出书籍等项查看并无札付及违禁器具东省道员就松办理等语臣随飞札提臣并批令两司密速查办去后兹接据苏松巡道申梦玺禀称丁文耀一名亦已拿获臣除飞札山东抚臣杨应琚外理合恭折具奏伏祈圣鉴臣谨奏乾隆十八年七月初三日朱批知道了

　林君升奏续获王素行一并解东折　军机处档缴回朱批档　　
提督江南总兵官左都督臣林君升谨跪奏为再行奏闻事窃照山东省委员衮沂曹道张潮衮州镇标右营游击富勒和等来淞拘拿逆犯丁文彬在东供出各犯及臣协同办理缘由前经恭折奏明在案六月二十七日有华亭县知县陈筠经苏州抚臣庄有恭差委回东续拿案内之王先生即王素行向在臣标中军参将董正坤署内教读查王先生一犯因东省来咨内并未开有的名与丰药桥住居之王姓原有两人一系已经解苏之王士照复据王士照供出尚有王素行其人亦在丰乐桥居住且年貌亦相类是以续拿即于六月二十八日经华邑将王素行解苏兹于本月初二日据臣标中军参将董正坤城守营游击周伯爵禀称续获之王素行亦一并解往山东质讯矣理合再行奏闻伏乞皇上睿鉴臣谨奏乾隆十八年七月初四日朱批览

　庄有恭奏请交部治罪折　军机处档　　
江苏巡抚庄有恭谨奏为请旨交部严加治罪事乾隆十八年六月二十一日臣舟次泰州接大学士字寄钦奉上谕据署山东巡抚杨应琚所奏云云　见本案八页　钦此臣随将该犯献书时因左右斥为疯子又书甚垢污自称丁子遂未留心查阅是否此册尚存容臣回署细检缘由奏覆在案臣随兼程星驰于六月二十五日三更回署亲自细加检查败簏敝箧搜寻三日此册竟不可得臣再四寻思或临时杂入无用废纸中随时焚去亦未可知复细询从前随行之仆从皆各茫无记忆无可根追臣彼时提督学政文字是所专责乃逆犯丁文彬既已拦舆献书臣谩目左右斥为疯子仅见其书有丁子曰三字即实信为疯置不复顾其中大逆不道之言竟未查出立行拿究以彰宪典致该犯漏网逋诛者五年且弃掷之后遂即遗忘又致逆书竟无着落是臣昏愦纵逆罪无可逃拊膺顾影岔然天地以受恩深重如臣而犹至有此纵逆容奸之事即臣自问亦实出情理意料之外伏乞皇上天恩将臣交部严加治罪臣不胜惶悚待命之至谨奏乾隆十八年七月十五日

　照庄有恭学政任内俸禄养廉数目加罚十倍谕　军机处档实录东华录　　
　谕江苏巡抚庄有恭覆奏学政任内接收丁文彬逆书昏愦纵逆罪无可逃请交部严加治罪一折此案前据杨应琚奏到降旨询问庄有恭令查取逆书进呈旋据奏称于乾隆十四年曾有疯人丁文彬跪献此书当时并未留心查阅后亦不复寓目事隔五年不知败簏破箧中果存此册否俟捕蝗回署细检等语朕即知其存心取巧必不将原书查取呈览姑先为此奏预存掩饰地步当即批令细查书来不得终归乌有今果空言回奏不出朕之所料丁文彬逆书内敢于指斥本朝妄肆诋讪庄有恭之意盖恐进呈此书则罪戾显然故借词寻觅不见以此避重就轻夫大逆不道之词岂有曾经寓目致令迷失之理必系闻信查出私为销毁耳庄有恭受朕深恩不应狡诈为鬼蜮伎俩至是也即拿问治罪亦所应得但天下之似此者未必仅庄有恭一人伊为巡抚尚属能办事且伊巡抚任内若见此等必早为奏办当在学政时其意不过以学政司文衡之员何必多此一事是其罪不在巡抚而在学政且欲保全学政俸禄养廉耳著照伊学政任内所得俸禄养廉数目加罚十倍交江南总督请旨以为徇名利而忘大义者戒该部知道折并发钦此乾隆十八年七月十五日　

　庄有恭奏谢恩折　缴回朱批档　　
江苏巡抚臣庄有恭谨奏为恭谢天恩事乾隆十八年八月初六日臣于黄河舟次准到部文内开本年七月十五日内阁奉上谕江苏巡抚庄有恭覆奏学政任内云云　见本案十三页　钦此钦遵到臣臣跪读之下声泪俱咽不能仰视伏念丁逆一案微臣自分万无可解抚心顾影实觉岔然天地是以夙夜只惧悚惕待命不敢自安寝处兹乃蒙我皇上格外天恩竟贷臣以不死而曲法从宽仅予薄罚且于训饬儆戒之中仍存矜全顾惜之意此微臣跪诵低徊所以不禁血诚感动涕泗横流真觉披肝沥血百年终有尽之躯履地戴天历劫总难报之日也所有微臣感激愚忱理合恭折奏谢天恩臣谨奏乾隆十八年八月初七日朱批览

　杨应琚奏审拟丁文耀等折　缴回朱批档　　
暂署山东巡抚臣杨应琚跪奏为提到逆犯家属审拟具奏事窃照逆犯丁文彬造作逆书经臣审拟具奏钦奉谕旨准到部覆将丁文彬凌迟处死业经奏报在案其该犯家属及家中有无遗藏逆书遵照部文严催委员衮沂漕道张潮衮州镇游击富勒和作速严拿搜查起解嗣据将丁文彬之兄丁文耀侄丁士贤丁士麟及看过逆书之王素行等押解到东并将文彬家内搜出残书字纸一束一并解送到臣随将书纸逐细检看并无悖逆关系之处暂行封贮将各犯分别羁禁臣于出闱之后率同按察使阿尔泰提犯隔别研讯缘丁文彬胞兄丁文耀原籍上虞生长杭州因在松江面铺帮工遂移家松江居住伊弟丁文彬相依共爨见伊弟语言恍惚妄称衍圣公系伊岳丈不与伊成亲等语文耀诧其言语荒唐曾经责处祗因在外生理不能时与理论虽亦见其抄写书本而素不识字难以查察嗣于本年五月内文耀凑银合伙赴杭州贩卖鳝鱼不知伊弟丁文彬何时赴东迨东省委员至松于该犯家内搜查并无逆书暨违禁器物而文耀先已往杭提拿无获续经委员同该处府县等于杭州地方将文耀拿获并伊子丁士贤等一并解东亲审之下据丁文耀供吐前情坚称并不知伊弟丁文彬大逆情事亦无与伊弟同谋同伙及往来之人诘其逆书封号等项茫然不知再加究讯据供伊弟原系造作逆书外面并无形迹可寻伊又不识字不能知其书内逆语但伊家生此丧心贼子不能觉察出首即应将伊处死惟有哭泣叩头而已询之丁士贤丁士麟均系卖饼做工营生亦无通同情弊其看书之王素行据供本年正月见其书有天子曰暨封赠人字样随即掷还其中逆词虽称未曾全看而既见有天子暨封赠人字样即应知系逆书乃并不首报罪何可逭蔡颖达徐旭初俱供认于十四年正二月间看过其书虽称系陈言腐语未见大逆之词而混看杜撰邪书亦属不合查律载凡谋反大逆正犯之兄弟及兄弟之子男年十六以上不论笃疾废疾皆斩其男十五以下给付功臣之家为奴正犯财产入官知情不首告者杖一百流三千里各等语此案丁文彬已照大逆律定拟正法伊兄丁文耀侄丁士贤丁士麟均应依律缘坐拟斩立决其丁文耀尚有年十五以下之子丁士良丁士信应咨江省解部入官为奴其丁文耀所住房屋等项讯非正犯丁文彬之业应免查追王素行既见逆书并不首告应照律杖一百流三千里递回犯事地方定地发遣蔡颖达徐旭初混看丁文彬杜撰邪书虽在十五年添改逆语以前亦难辞咎应照不应为事理重者杖八十律各杖八十递回原籍照例发落查徐旭初系武生仍革去衣顶丁文彬所封之丁左白据丁文耀供称虽系族叔从未识面已据浙江抚臣在原籍绍兴府查明业经病故取结咨覆并据委员等到彼搜查亦无遗留逆书等项应与从前雇募文彬服役今亦已查明病故之徐调五均毋庸议再丁文耀家内经委员会同江南各道府逐细搜查并无违禁器物及遗留逆书其搜出之残书字纸均应烧毁所有丁文彬家属暨看过逆书人等提到审拟缘由除另缮供折进呈外理合恭折具奏伏祈皇上睿鉴施行谨奏乾隆十八年八月二十六日朱批三法司核拟具奏

　丁文耀等改为监候处决旨　军机处档　　
奉旨丁文耀丁士贤丁士麟俱改为应斩著监候秋后处决余依议钦此乾隆十八年九月二十日

　刘震宇治平新策案　
　范时绶奏刘震宇呈书讯拟黜革折　缴回朱批档　　
署理湖南巡抚臣范时绶谨奏为奏闻事本年十月初十日臣会同提臣考试武闱技勇照往例分两棚较试布政使周人骥于西棚考试处有江西抚州府金溪县生员刘震宇赴厂禀称伊有缉捕马朝柱之法并呈送自作佐理万世治平新策书一部恳为进呈当将该生饬发长沙善化二县审讯据长沙县张天如善化县高自位禀称先赴该生寓所搜查行李并无别项悖逆字迹随会审得该生供系江西抚州府金溪县附生年七十岁教书度日屡考不第平日自著佐理万世治平新策一书于乾隆六年刊印曾经呈送前任刘本府阅看又呈过前任江西塞巡抚求为进呈未允后遂刷书货卖卖过若干实难记忆本年九月来到长沙见查拿马朝柱告示因忆及伊所著书内有清户口限归期查船户设评事等条原系缉匪之法若照此缉拿逆犯自难漏网故赴较厂禀呈此外别无缉捕之法亦并不知马朝柱下落不过图将书进呈不致湮没一生著书苦心书板现在生员家中存收此外再无别有书籍等语经臣提犯与两司覆加亲讯该生供吐无异随检阅其书皆系陈腐套袭之言迂阔难行之事其内中有言朱注错谬请贬关圣封号祀典及更易衣服制度等条尤为不经虽各条内感颂圣明尚无悖逆诽谤之语而妄生议论实属狂诞查律载生员不许一言建白违者黜革以违制论依律应将刘震宇黜革杖一百发落但查该生妄逞臆见不安本分迹类疯狂仅予责革犹恐滋事不悛且是否生员平生有无过犯及伊家内有无另藏别项悖逆书籍湖南无凭查讯除咨移江省确查该犯家中有无另藏别项逆书及假冒过犯倘另有恶迹即行从重究拟如查无别款即将该犯递回原籍照例黜革交与地方官永远禁锢毋许出境滋事所刊书板追出销毁至已卖之书并无买主姓名难以查追致滋扰累除另录供单并将所呈新策二本一并夹签进呈御览外理合恭折具奏伏乞皇上睿鉴训示谨奏乾隆十八年十月二十二日朱批知道了及观其书乃知汝所办不知大义另有旨将汝议处

　王兴吾奏搜查刘震宇家并讯其妻子及刷匠等折　缴回朱批档　　
护理江西巡抚印务布政使臣王兴吾谨奏为奏闻事窃臣于本年十月二十九日接准湖南抚臣范时绶移咨内开据布政司周人骥呈称十八年十月初十日在较场分考武生技勇突有一人赴厂禀称伊系江西抚州府金溪县生员刘震宇有缉捕马朝柱之法并据呈书一部名佐理万世治平新策求为进呈随发长沙善化两县讯供据称是江西抚州金溪县学附生住居常丰里今年七十岁有子名家隆并供此书乾隆五年呈送过刘本府乾隆九年禀呈塞巡抚零星刊刻卖过书数不能记忆并不知马朝柱下落不过借缉匪为由图将著书进呈等语除将刘震宇饬发羁禁现在核奏合咨查明刘震宇是否生员平日在籍有无过犯及家内有无另藏别项悖逆书籍逐一查明并搜查书板封贮候南省奏奉谕旨办理等因到臣臣随密行抚州府飞查并即委因公在省之安远县知县高其文前往金溪会同该县知县张敬元亲至刘震宇家搜查并令带同刘震宇之子刘家隆一同解省究讯去后旋据高其文张敬元禀称遵即会同密往刘震宇家搜查书籍查得刘震宇实系金溪县生员住屋止有两间除经书时文外止搜得不全佐理万世治平新策书页一捆由湖南寄回家信一封并无别藏别项悖逆书籍查起书板据刘震宇妻饶氏供闻得寄在省城店中不知店名等语将刘家隆一并解讯前来臣随发南昌府知府朱若炳传集书铺详细跟究据刷印匠黄升文供出乾隆十四年有刘震宇拿来书板一副雇伊刷印板寄在纸行喻正也家内随于纸行起获书板一百三块并讯刘家隆据称伊父刘震宇平日在家看书做文字常往村馆中与学生们看改文字带卖书文并没敢做别事也没有外人来往是前年出门的去年曾在省中寄回一信并带子等物今年九月有一信寄回并有银四两在长沙寄来的信已被搜来余外并无信息也不知献书情事等因到臣臣会同按察使臣范廷楷将刷匠等覆讯无异并将刘家隆再三研讯坚称并不知此书刻自何人所言何事所卖多少查刘家隆年止十八此书刻自乾隆五年则家隆此时年止五岁正属孩稚而书板并不在家家中所存书页俱系残缺不全则其不知情由似属可信及至诘以伊父在家曾否与人告状及替人做状等事则坚称伊父并不曾告过状亦从未代人做过状子诘以信中还有所寄府试文章下落则供已与族人们抵了利钱了等语除将起获书板存贮府库刘家隆发府看守刷匠纸行召保候讯并行令抚州府再行确查刘震宇平日有无过犯查明缘由详覆湖南抚臣候旨办理外合将江省所讯供情及搜出书信一并恭呈御览伏祈睿鉴谨奏乾隆十八年十一月十二日朱批已有旨了

　将刘震宇即行处斩谕　军机处档实录圣训严法纪门卷一九七　　
　谕调任湖南巡抚范时绶奏称江西金溪县生员刘震宇呈送所著治平新策一书求为进呈讯据供称曾经前任江西巡抚塞楞额批示嘉奖遂刻印售卖其书内更易衣服制度等条实为狂诞应照生员违制建白律黜革杖责解回原籍等语刘震宇自其祖父以来受本朝教养恩泽已百余年且身列黉序尤非无知愚民乃敢逞其狂诞妄訾国家定制居心实为悖逆塞楞额为封疆大吏乃反批示嘉奖丧心已极若此时尚在必当治其党逆之罪即正典刑则其身遭重谴未必不由于此此等逆徒断不可稍为姑息致贻风俗人心之害刘震宇既经解回江省著鄂容安将该犯即行处斩其书板查明销毁范时绶仅将该犯轻拟褫杖甚属不知大义著交部严加议处钦

　此乾隆十八年十一月二日　
　范时绶奏刘震宇斩讫折　缴回朱批档　　
署理湖南巡抚臣范时绶谨奏为奏明事本年十一月二十七日承准办理军机处抄寄乾隆十八年十一月十二日内阁奉上谕调任湖南巡抚范时绶奏称云云　见本案本页　钦此臣跪读之下警凛圣训顿开愚昧惶悚战栗实无地以自容查刘震宇妄訾国家定制系罪不容诛之犯乃臣不请立置重典仅拟褫杖臣昏庸无识不知大义罪实难辞至刘震宇一犯臣前恐其家内另藏别项逆书及另有恶迹一面奏明一面移咨江省确查因未准咨覆现在长沙监禁尚未起解今臣既奉到谕旨自应将该犯刘震宇即时处斩未敢仍递江省以致羁延臣遵于十一月二十九日将刘震宇即在湖南省城处斩讫除咨明江省并搜查书板销毁外理合具折奏明伏祈皇上睿鉴谨奏乾隆十八年十一月二十九日朱批知道了


　哈攀龙奏刘震宇献书折　缴回朱批档　　
署理湖广提督臣哈攀龙谨奏为奏闻事窃臣于本年十月在长沙与抚臣同考武闱外场有一人赴教场向藩司投禀称系江西抚州府金溪县生员刘震宇有缉拿马朝柱之法并献所著佐理万世治平新策书一部求为进呈当经藩司周人骥见其诧异书中亦有怪诞之处发交长沙善化二县讯供伊称来至湖广见各处悬挂榜示都是拿逆犯马朝柱的话生员所著新策书内有清户口限归期查船户等条原是缉匪之法因藉此禀求进呈实不知马朝柱踪迹等语抚臣范时绶现在查办至臣前次奏折逆首马朝柱事发逃窜臣日夜愧恨奉到朱批空言无补实力督缉可耳臣恭蒙圣训曷胜警惕曷胜感奋臣思此等逆徒自必变易姓名遵经嘱令各处遣差员弁及北南标营务行实力设法踩缉并随事时加告诫不敢一刻怠忽近据升任临武营参将黄世桓禀报本年八月初二日大桥汛李家寨塘兵盘获一面生乞食之人初说是陈国瑞又说姓邓名拉子是江南霍山县人形迹闪烁可疑随押交署蓝山县知县吕宣曾讯问查验该犯约年三十余岁中长身子脸上圆下略尖红黄色眼尖长略抠进眼珠俱带黄色右边上牙缺落半截一撮须上下俱长四分辫长七寸五分色黑须辫俱系剃而复长右手第二指甲系新长右手掌角大指下有箕文一个铜钱大中心不甚圆供称原籍江南舒城县人在霍山县生长曾行劫过霍山王子先家被获越狱脱逃又称是被差役拿获在店逃走供吐游移无定经抚臣咨准江省覆称并无此案臣于出巡途次接据长沙协副将余忠禀报现经南抚臣提犯同两司审讯又供伊系乞食之人并未有行劫被拿越狱逃走之事复称伊本邓姓随母嫁与胡家名叫胡绍梅有张豁然引与马朝柱做工烧炭上年事发同逃本年三月内马朝柱六人将伊撇开诘其马朝柱下落又供伊即系马朝柱行说行改一味乱供现将该犯派令弁兵严押北省总督质审就近查有认识马朝柱者别其真伪等情臣查所验该犯年貌与马朝柱年貌核对亦有相似之处并即札致督臣臣仍于巡阅途次将逆犯年貌与文武员弁细细讲求嘱令一体加紧留心踩缉所有近日查缉缘由理合恭折奏闻伏乞皇上睿鉴谨奏乾隆十八年十二月初一日朱批览奏俱悉

　胡中藻坚磨生诗钞案　
　卫哲治覆奏查出胡中藻诗文折　缴回朱批档　　
广西巡抚臣卫哲治谨奏为钦奉上谕事乾隆二十年二月二十一日臣钦奉上谕内开谕卫哲治汝将胡中藻任广西学政时所出试题及与人倡和诗文并一切恶迹严行察出速奏稍有姑容于汝身家性命有关查出即行密封差妥人驰驿送京慎之密之钦此臣即遵旨严密确查胡中藻于乾隆十三年二月到广西学政任十四年七月卸事回京其考试各府州属生童供应均出之各州县并不发价凡考试于扃门后覆查号卷极其繁琐至为人办事刚愎自用诗文摭拾子书中怪僻之语以自炫其新奇并不归于清醇雅正臣谨查出胡中藻任广西学政时所出试题及倡和诗三十六首各抄录一本并任陕西学政时所刻诗文一本上呈圣览至臣荷蒙圣恩叠膺封疆重寄钦奉谕旨垂问凡有关于国法及世道人心者岂敢稍有容隐自蹈欺罔之咎所有钦奉上谕缘由臣谨密封专差妥人驰驿覆奏伏祈圣鉴谨奏乾隆二十年二月二十三日

　刘统勋奏赴兰查办鄂昌诗文书信折　缴回朱批档　　
协办陕甘总督臣刘统勋谨奏本月初二日申刻臣于奏事报匣内奉到朱笔谕旨谕刘统勋汝亲往鄂昌抚署中将其与胡中藻往来应酬之诗文书信严行搜查并其与别人往来字迹中有涉讥刺嘱托者亦一并搜查封固差妥人驰驿送来鄂昌此时尚在安西若已回省汝即传旨与彼令我但查汝字迹抚务汝照旧办理候旨鄂昌若未回省汝查伊字迹中若实有诽谤可恶情节则汝一面奏闻一面前往安西传旨令彼离任查其随身所带字迹抚务汝亦暂为兼管候旨不可稍涉瞻徇不可预露风声钦此臣当日将肃州军需事件料理停妥随于初三日即驰驿兼程前赴兰州到彼严搜断不敢稍露风声犹不敢稍存瞻徇所有臣钦遵谕旨赴兰查办缘由谨此奏闻谨奏乾隆二十年三月十一日朱批览

　将张泰开严加讯究谕　军机处档实录东华录　　
　谕军机大臣等胡中藻所著坚磨生诗钞悖逆讥讪之语甚多张泰开提督学政时为之作序编次刊刻张泰开由编修擢至侍郎在内廷行走见此悖逆之作不知痛心疾首转为之刊刻传播实乃丧心之尤今阿里袞审讯据供序文非伊所作集中前后编次序文甚多若非出于张泰开之手则为此序者何人乎张泰开此时若不据实供明即日胡中藻到案质讯无可推诿始行供吐则张泰开之罪愈重著在京总理王大臣会同阿里袞严加讯究务得实情至孙梦逵路谈等虽经见过其诗尚系微员不足深究但追出诗集足矣若张泰开则曾任卿贰如此重师门而罔顾大义不重治其罪无以正人心而申宪典所有诗集四本著一并发交王大臣等逐条研讯奏闻朕回京时俟胡中藻拿到自另有谕旨明发乾隆二十年三月甲申

　张泰开革职交刑部胡中藻鄂昌俟拿解到京交大学士等审拟谕　军机处档实录圣训严法纪门卷一九八东华录　　
　上召大学士九卿翰林詹事科道等谕曰我朝抚有方夏于今百有余年列祖列宗深仁厚泽渐洽区宇薄海内外共享升平凡为臣子自乃祖乃父以来食毛践土宜其胥识尊亲大义乃尚有出身科目名列清华而鬼蜮为心于语言吟咏之间肆其悖逆诋讪怨望如胡中藻者实非人类中所应有其所刻诗题曰坚磨生诗钞坚磨出自鲁论孔子所称磨涅乃指佛肸而言胡中藻以此自号是诚何心从前查嗣庭汪景祺吕留良等诗文日记谤讪侜张大逆不道蒙我皇考申明大义严加惩创以正纪伦而维世道数十年来意谓中外臣民咸知警惕而不意尚有此等鸱张狺吠之胡中藻即检阅查嗣庭等旧案其悖逆之词亦未有累牍连篇至于如此之甚者如其集内所云一世无日月又曰又降一世夏秋冬三代而下享国之久莫如汉唐宋明皆一再传而多故本朝定鼎以来承平熙皥盖远过之乃曰又降一世是尚有人心者乎又曰一把心肠论浊清加浊字于国号之上是何肺腑至谒罗池庙诗则曰天非开清泰又曰斯文欲被蛮满洲俗称汉人曰蛮子汉人亦俗称满洲曰达子此不过如乡籍而言即孟子所谓东夷西夷是也如以称蛮为斯文之辱则汉人称满洲曰达子者亦将有罪乎再观其与一世争在丑夷之句益可见矣又曰相见请看都盎背谁知生色属裘人此非谓旃裘之人而何又曰南斗送我南北斗送我北南北斗中间不能一黍阔又曰再泛潇湘朝北海细看来历是如何又曰虽然北风好难用可如何又曰岘云揭北斗怒窍生南风又曰暂歇南风竞两两以南北分提重言反复意何所指其吾溪照景石诗中用周时穆天子车马走不停及武皇为失倾城色两典故此与照景石有何关涉特欲借题以寓其讥刺讪谤耳至若老佛如今无病病朝门闻说不开开之句尤为奇诞朕每日听政召见臣工何乃有朝门不开之语又曰人间岂是无中气此是何等语乎其和初雪元韵则曰白雪高难和单辞赞莫加单辞出尚书吕刑于咏雪何涉进呈南巡诗则曰三才生后生今日天地人为三才生于三才之后是为何物其指斥之意可胜诛乎又曰天所照临皆日月地无道里计西东诸公五岳诸侯渎一百年来俯首同盖谓岳渎蒙羞俯首无奈而已谤讪显然又曰亦天之子亦莱衣两亦字悖慢已极又曰不为游观纵盗骊八骏人所常用必用盗骊义何所取又曰一川水已快南巡下接云周王舁彼因时迈盖暗用昭王南征故事谓朕不之觉耳又曰如今亦是涂山会玉帛于方十倍多亦是二字与前两亦字同意其颂蠲免则曰那是偏灾今降雨况如平日佛燃灯朕一闻灾歉立加赈恤何乃谓如佛灯之难觏耶至如孝贤皇后之丧乃有并花已觉单无蒂之句孝贤皇后系朕藩邸时皇考世宗宪皇帝礼聘贤淑作配朕躬正位中宫母仪天下者一十三年然朕亦曷尝令有干与朝政骄纵外家之事此诚可对天下后世者至大事之后朕恩顾饰终然一切礼仪并无于会典之外有所增益乃胡中藻与鄂昌往复酬咏自谓殊似晋人是已为王法所必诛而其诗曰其夫我父属妻皆母道之女君君一体焉得漠然为夫君父人之通称君应冠于父上曰父君尚不可而不过谓其父之类而已可乎帝后也而直斥曰其夫曰妻丧心病狂一至于此是岂覆载所可容者乎他如自桂林调回京师则曰得免我冠是出头伊由翰林洊擢京堂督学陕西复调广西屡司文柄其调取回京并非迁谪乃以挂冠为出头有是理乎又有曰一世璞谁完吾身甑恐破又曰若能自主张除是脱缰锁又曰一世眩如鸟在笯又曰虱官我曾惭又曰天方省事应闲我又曰直道恐难行又曰世事于今怕捉风无非怨怅之语述怀诗又曰琐沙偷射蜮谗舌狠张箕贤良祠诗又曰青蝇投昊肯容辞试问此时于朕前进谗言者谁乎伊在鄂尔泰门下依草附木而诗中乃有记出西林第一门之句攀援门户恬不知耻朕初见其进呈诗文语多险僻知其心术叵测于命督学政时曾训以论文取士宜崇平正今见其诗中即有下眼训平夷之句下眼并无典据盖以为垂照之义亦可以为识力卑下亦可巧用双关云耳至其所出试题内考经义有乾三爻不象龙说乾卦六爻皆取象于龙故象传言时乘六龙以御天如伊所言定三爻不在六龙之内耶乾隆乃朕年号龙与隆同音其诋毁之意可见又如鸟兽不可与同群狗彘食人食牝鸡无晨等题若谓出题欲避熟经书不乏闲冷题目乃必检此等语句意何所指其种种悖逆不可悉数十余年来在廷诸臣所和韵及进呈诗册何止千万首其中字句之间亦偶有不知检点者朕俱置而不论从未尝以语言文字责人若胡中藻之诗措词用意实非语言文字之罪可比夫谤及朕躬犹可谤及本朝则叛逆耳朕见其诗已经数年意谓必有明于大义之人待其参奏而在廷诸臣及言官中并无一人参奏足见相习成风牢不可破朕更不得不申我国法正尔嚣风效皇考之诛查嗣庭矣且内廷侍从曾列卿贰之张泰开重师门而罔顾大义为之出资刊刻至鄂昌身为满洲世仆历任巡抚见此悖逆之作不但不知愤恨且丧心与之唱和引为同调其罪实不容诛此所关于世道人心者甚大用俾天下后世共知炯鉴张泰开著革职交刑部胡中藻鄂昌已降旨拿解来京俟到日交大学士九卿翰林詹事科道公同逐节严审定拟具奏乾隆二十年三月丙戌

　将胡中藻家属提省监禁并查抄资产谕　军机处档东华录　　
　谕军机大臣等胡中藻悖逆讥讪已遣专员提拿来京审讯家属人口俱有应得之罪著该抚提至省城监禁并所有资产逐一查抄毋得遗漏隐匿寄顿若范时绶已经起程即交与胡宝瑔严行办理奏闻乾隆二十年三月丙戌　

　刘统勋奏搜得鄂昌书札折　缴回朱批档　　
协办陕甘总督臣刘统勋谨奏为遵旨查办事窃臣遵旨来赴兰州搜查鄂昌署内字迹于三月十三日抵兰州府城即径诣府署严行搜查并将所有书籍及一切箱笼逐细检点从伊子鄂硕案头搜头诗稿一件书札一封又于幕宾空房内搜获禀帖一封其余俱系寻常字迹别无诗文书札亦无往来应酬文字随询据伊子鄂硕供称我于去年十月初七到兰我父亲已往安西平日所作诗文衙中无存曾见我父亲有诗四本内中一本还是我抄的一总带在安西至外来书札禀帖俱包封送往安西我去岁到衙时并未见有旧日留存书札等情臣思鄂昌所作诗稿既据伊子供明且有伊子原抄笔迹鄂昌断不能隐匿随即飞谕安西参将武福署游击明华面向鄂昌索取即令明华赍送臣处进呈去讫惟是书札一项非解任搜查碍难办理臣原拟驰往安西亲行查办今已奉谕旨令其解任进京封籍任所赀财现在复飞谕安西道文绶会同参将武福将鄂昌随身行李查明封贮即一面将所有书札全行包送臣处臣逐细检阅如涉怨谤请托即摘出进呈仍严谕该道将等不得略有疏漏瞻徇如果有不法字迹自不至得以隐匿至此地搜出字迹三件内诗句虽非诽谤但觖望情词已属显然至所谕平庆道庄年代买马匹不惟抑累派买有干功令且其原谕内当于备办军需马匹之前先行买足收槽等语岂封疆大臣受恩深重所宜出此又伊幕友钱日烜向鄂硕托为已侄荐馆札内有六月进署时即与大人说知承大人关爱即令嘱开名单分交司府留心推荐之语看来鄂昌平日自倚上司将私事嘱托属员之处不一而足虽字迹多在行署此地不能全得其款迹然即此数端鄂昌之负恩行私已无可逭谨先就搜出各件据实参奏并将各件内贴签进呈御览以便俟鄂昌拿解到京质审治罪其庄年代办马匹曾否交收及曾否发价臣现在行文查询俟询明之日另参议处钱日烜请托情节炳据确凿应照例治罪另行完结为此谨奏伏祈圣鉴谨奏乾隆二十年三月十四日朱批知道了

　刘统勋奏遵旨押解鄂昌折　缴回朱批档　　
协办陕甘总督臣刘统勋谨奏为钦奉上谕事乾隆二十年三月十三日戍刻承准廷寄三月初六日内阁奉上谕鄂昌著解任来京候旨甘肃巡抚员缺著陈弘谋调补陕西巡抚员缺著台柱署理其粮运事务著阿思哈以布政使衔前往办理钦此又奉上谕甘肃巡抚鄂昌现有应行查讯之事已降旨著伊解任来京著传谕刘统勋派委妥员前往安西令伊即日起程沿途押送来京俟奉到拿解谕旨即于奉旨处锁拿解送其任所一应资财俱逐细查明封贮奏闻臣钦遵随即行文令其解任即日起程专派署瓜州营参将达兴阿沿途押送俟奉旨拿问之时臣密行该将即于所到地方钦遵锁解巡抚印信臣派令安西道文绶摘取交安西参将武福赍送前来臣遵前奉谕旨暂行兼管俟新任甘肃抚臣陈弘谋到日再行移交臣现在兰州所有该抚行署随身行李即交安西道文绶严查封贮其所带字迹一并搜查呈赍臣处检阅其中但涉诽谤请托即粘签进呈御览至兰州署内资财若即行封籍恐鄂昌于解任押送之先得闻风声或别生事故且一切物件臣昨日已经查阅该家属无从隐匿臣于查阅之后即派令署知府欧阳永守备田世雄带领兵役巡逻看守断不致有透漏计所发解任押送文书去兰稍远臣即亲往覆查封籍似觉更为周匝除俟查明资财封贮另折奏闻外谨将臣遵旨办理缘由具折奏覆伏祈圣鉴谨奏乾隆二十年三月十四日朱批所办甚好知道了

　范时绶奏交代已完即行赴京折　缴回朱批档　　
江西巡抚奴才范时绶谨奏为圣恩深重微忱感激难名事乾隆二十年三月初十日接准吏部咨开钦奉上谕范时绶前以患病奏请解任朕因一时不得人令其在任调理今思巡抚任重事繁恐伊精力未充致滋贻误著来京陛见江西巡抚员缺著胡宝瑔调补杨锡绂曾任湖南即著杨锡绂以左都御史往署湖南巡抚驰驿速赴任所不必请训俟有人即令回左都御史之任无庸开缺胡宝瑔俟杨锡绂到任后亦即速赴江西范时绶俟胡宝瑔到任后再行来京吏部尚书事务著蒋溥兼署钦此奴才跪读之下感激涕零窃奴才叠荷圣主隆恩有加无已冀竭愚诚勉图报效奈因限于才识复遇旧疾累身力不从心涓埃未报上年夏间因病发较甚昏愦难支深惧贻误重任不得已奏请罢退荷蒙恩施格外谕令奴才宽心调理奴才原期加意调摄得以痊愈稍竭驽骀讵自冬至立春后病益跳痛胀满昏晕正深惶悚兹复蒙圣主垂念体恤矜全奴才自问何人受恩至此感激下忱莫可言喻新任抚臣胡宝瑔于三月十五日到任奴才即日交代清楚于十六日由陆路驰赴阙廷谨恭折奏闻至江省各属地方尚沉搁事件其有应办未完之案奴才逐一开单面交胡宝瑔查办合并陈明伏祈皇上睿鉴谨奏乾隆二十年三月十五日朱批览胡中藻生事告状至汝衙门汝何不参奏

　传谕八旗务崇敦朴谕　军机处档圣训厚风俗门卷二六三东华录　　
　谕满洲风俗素以尊君亲上朴诚忠敬为根本自骑射之外一切玩物丧志之事皆无所渐染乃近来多效汉人习气往往稍解章句即妄为诗歌动以浮夸相尚遂致古风日远语言诞漫渐成恶习即如鄂昌身系满洲世受国恩乃任广西巡抚时见胡中藻悖逆诗词不但不知愤恨且与之往复唱和实为丧心之尤今检其所作塞上吟词句粗陋鄙率难以言诗而其背谬之甚者且至称蒙古为胡儿夫蒙古自我朝先世即倾心归附与满洲本属一体乃目以胡儿此与自加诋毁者何异非忘本而何又如鄂昌家查出塞尔赫晓亭诗钞内有作明泰妾杜贞姬诗一首初以明泰身遭不幸本非其罪者及查阅原案始知明泰身为协领侵蚀兵丁钱粮其罪本即应正法我皇考世宗宪皇帝如天之仁将伊解送宁夏永远枷号实属格外宽典而塞尔赫所作诗序但知赞其妾为贞姬遂饰为仇家行刺等语此直变乱黑白不自知其矫诬矣究之明泰今竟以占田谋杀二命正法夫以如此恶人而有贞姬为妾之理乎夫满洲未经读书素知尊君亲上之大义即孔门以诗书垂教亦必先以事君事父为重若读书徒剽窃浮华而不知敦本务实之道岂孔门垂教之本意况借以诋呵讽刺居心日就险薄不更为名教罪人耶此等弊俗断不可长著将此通行传谕八旗令其务崇敦朴旧规毋失先民矩矱倘有托名读书无知妄作哆口吟咏自蹈嚣凌恶习者朕必重治其罪乾隆二十年三月庚子

　传谕胡宝瑔亲赴胡中藻家搜查并严讯根究谕　军机处档实录东华录　　
　谕军机大臣等哈清阿富森所奏胡中藻家内字迹其残乱诗稿俱系已经刻过者胡中藻所刻之诗至壬申年止伊既如此肆行讪谤毫无忌惮何以壬申以后三年内竟无所作或系搜查未到否则胡中藻先有所觉巧为藏匿或销毁灭迹耳胡中藻现已拿解来京可传谕新任巡抚胡宝瑔即亲往伊家再行细加搜觅毋令遗漏并将伊家属亲随之人严讯根究务得实情速行奏闻倘查办不力胡中藻或有供出藏匿销毁情弊必于胡宝瑔是问乾隆二十年三月辛卯


　刘统勋奏搜查鄂昌钱日烜杂记折　缴回朱批档　　
协办陕甘总督臣刘统勋谨奏窃臣于本月十三日夜奉到谕旨令鄂昌解任进京并查封鄂昌任所资财等因钦此臣当即行文令其解任饬交安西道文绶等就近封查随身行李字迹并将署内资财俟文书去兰稍远即行查办缘由具折奏明在案臣于十五日计文书已发一日随即亲赴抚署将一应资财查明交皋兰县库封贮家属人口亦交该县暂行看守外所有银物人口等项谨缮清单同搜出日记填词各一本恭呈御览其历任未缴朱批奏折并所赐福字另行恭缴查前据鄂昌之子鄂硕供称伊父有诗四本已携往安西等情今臣从伊家人房内查出一木匣内系妇女花样及零星账本中夹诗三小册又粘诗十一页查系鄂昌诗稿中有鄂昌及伊子鄂硕亲笔随传鄂硕及伊家人兰州吉寿等隔别诘讯据吉寿供称我上年随主母到兰州彼时我主人已往肃州因收拾书房做祠堂检著破书一本我不识字兰州说是诗叫我收着我拿去收在家里了那两本是本月十三日晚上我小主子交给我的兰州在傍边也曾见的兰州供同据鄂硕供称这一本塞上吟是我父亲在台上做的我写的也有我父亲的字到这里并不曾见那两本原在奏折旧案匣内放着搅在一处大人不曾查出到晚上我自己检点出来恐怕改日再查出来就交给吉寿了我前日原是混供的诘问这两本是旧的这一本塞上吟是近日做的还有中间十余年的诗呢据供当日我父亲前任甘肃巡抚时还有诗哩到此地我没见就是这塞上吟也是我上年寄来的想是我父亲另叫人抄了同别的诗都带往安西去了所以才把原本抛在空房的等情查鄂硕前后供情虽不相符但彻底清查自然水落石出即如现在搜获之诗册究竟不能掩匿且已交安西道文绶等搜查随身字迹应俟查覆到日另奏外谨将现在搜出诗册同乱纸内检出之诗片四张一并贴签进呈御览臣前日搜查诗笺书札是以只查出伊幕友钱日烜请托及鄂昌许为分荐情事今检查钱日烜所携抄册看来甚非安分知法之人谨将钱日烜杂记一本贴签进呈请旨办理再查鄂硕上年五月与伊父家信内有书札之事一一查明一无所失谨慎收存等语讯据供称由京起身留家人程福在京看门家中西院内有存的字画上屋内也有存的书籍等情是鄂昌京邸尚有存留字福等项似应一律查办合并奏闻为此谨奏伏祈圣鉴谨奏乾隆二十年三月十九日朱批知道了

　方观承奏州县中之壬戌进士并未送有胡中藻诗本折　缴回朱批档　　
直隶总督臣方观承谨奏为奏覆事窃臣钦遵谕旨严查张泰开刊刻胡中藻悖妄诗词送人一案经臣查明恭折奏覆并声明州县内有壬戌科进士与张泰开同年者十员现在密切查询俟覆到另奏在案兹据深州知州尹侃沧州知州张林武清县知县王锡命静海县知县潘仙机平山县知县钟林树东明县知县钟凤翔枣强县知县郝琏安平县知县黄冈竹高邑县知县李冕计参魏县知县王星照等各禀称张泰开虽系会试同榜爵秩悬殊按试时仅随众一见绝无欵洽并未送有胡中藻诗本等情又口北道良卿亦系壬戌进士但与张泰开素无往来张泰开于乾隆十七年秋间考试宣属良卿尚未到任实未闻有前项诗词理合恭折奏覆伏乞皇上圣鉴谨奏乾隆二十年三月二十一日朱批览
  </div>
  <div class="pagination">
   <a href="清代文字狱档辑_page15.html">
    上一页
   </a>
   <span>
    ...
   </span>
   <a href="清代文字狱档辑_page11.html">
    11
   </a>
   <a href="清代文字狱档辑_page12.html">
    12
   </a>
   <a href="清代文字狱档辑_page13.html">
    13
   </a>
   <a href="清代文字狱档辑_page14.html">
    14
   </a>
   <a href="清代文字狱档辑_page15.html">
    15
   </a>
   <span class="current-page">
    16
   </span>
   <a href="清代文字狱档辑_page17.html">
    17
   </a>
   <a href="清代文字狱档辑_page18.html">
    18
   </a>
   <a href="清代文字狱档辑_page19.html">
    19
   </a>
   <a href="清代文字狱档辑_page20.html">
    20
   </a>
   <a href="清代文字狱档辑_page21.html">
    21
   </a>
   <span>
    ...
   </span>
   <a href="清代文字狱档辑_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
