<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 900 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 900 页/共 1860 页</h1>
    <div class="content">○加赈山东齐河、济阳、禹城、临邑、长清、德州、平原、德平、陵县、德州卫、惠民、阳信、海丰、乐陵、商河、沾化、金乡、鱼台、济宁、嘉祥、阳谷、济宁卫、菏泽、城武、定陶、钜野、聊城、冠县、临清、恩县、夏津、武城、东昌卫、临清卫、东平、汶上、曹县、单县、范县、寿张、濮州、东阿、东平所、馆陶、邱县等、四十五州、县、卫、所、乾隆二十六年、水灾饥民。并缓徵蠲剩银两　　

○壬寅。上幸观潮楼　　

○阅福建水师　　

○谕、朕奉皇太后安舆。莅兹南服所以省方观民。勤求治理。其各处旧有行宫。清跸所驻。为期不过数日但须扫除洁净。以供憩宿足矣。固无取乎靡丽适观也。而名山胜迹。尤以存其旧规。为得自然之趣。从前屡降谕旨。至为明晰。迺今自渡淮而南。凡所经过。悉多重加修建。意存竞胜。即如浙江之龙井。山水自佳。又何必更兴土木。虽成事不说。而似此踵事增革。伊于何底。转非朕稽古时巡本意。且河工海塘。为东南民生攸系。朕廑怀宵旰。时切纾筹地方大吏。果加意修防。永资捍御。则兹之亲临阅视。其欣慰当何如者。而田畴丰润。井里熙恬。即所以博朕惬览。不在彼而在此也。嗣后每届巡幸之年。江浙各处行宫。及名胜处所。均无庸再事增葺。徒滋糜费。即圬墁裱饰。不至年久剥落。亦可悉仍其旧。此实不仅为爱惜物力起见也。该督抚等、其各善体朕谕。敬相遵守　　

○又谕、江南苏松镇。为水师要缺。总兵黄锡申。年力衰迈。难以表率营伍。著以原品休致。其苏松镇总兵员缺。著马铭勋调补。所遗员缺。著段秀林补授　　

○又谕、据苏昌奏、高州镇总兵刘康。年逾。六旬。气血衰减。近染弱疾。步履维艰。又据刘康奏称、病难胜任。请赐罢职等语。刘康著准其解任调理。俟病痊之日。来京请旨。其高州镇总兵员缺。著黄正纲调补。所遗员缺。著眉绶补授　　

○又谕、浙江进献诗赋。考取一等之进士孙士毅。举人汪孟鋗。俱著授为内阁中书。遇缺即补沈初王銮。俱著特赐举人。授为内阁中书。学习行走。与考取候补人员。挨次补用。其二等之李旦华等十三名。著各赏缎二疋　　

○又谕、发遣伊犁。及乌噜木齐等处人犯。定例祗有发给种地兵丁为奴字样。至已到遣所。给与何项兵丁。又作何分别办理之处。从前未经议及。伊犁等处兵丁。非若黑龙江之土著。设换班回。将携其人归来乎。著军机大臣。会同该部详悉另行定议具奏。寻议。定例发各省驻防为奴人犯。不准典卖他所。从前发遣人犯俱随屯田兵耕作。现在察哈尔兵。移驻伊犁。及乌噜木齐。应将遣犯。令该管大臣匀拨。此系永远屯驻。毋庸议。至禄营兵。既非土著。其给与人犯。在乌噜木齐以内者应听陕甘总督酌发。在乌噜木齐以外者。听伊犁。及乌噜木齐办事大臣酌发。其某犯给某营兵丁。令该管官记档至换班时交接班兵为奴。或彻回。及调他所亦另拨给附近种地兵。随同力作从之　　

○癸卯。上诣皇太后行宫问安　　

○奉皇太后临视织造机房　　

○甲辰。孝贤皇后忌辰。遣官祭陵寝　　

○谕、此次南巡两淮办差商众业已降旨奖赏而浙商亦有承办差务。巡省所至宜一体加恩。以敷庆泽。著将嘉。松。宁。绍等所。运销引盐。每引各加五斤。以一年为限。俾民食足而商力纾。称朕恤商爱民至意　　

○乙巳。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○丙午。上奉皇太后自机州回銮　　

○谕、浙江敷文书院和诗之翟灏、朱大勋成城王诰、李旦华、孙士毅、汪孟鋗邵昌皋、徐延、茅德芬、祝德麟、阮庆荣、俱著各赏荷包一对　　

○是日、御舟驻跸石门镇。　　

○丁未。上诣皇太后御舟问安　　

○谕、本年巡幸江浙。降旨截留漕粮。以备平粜。所有此项减歇漕船。业已加恩。于一半月粮之外。赏给十分之二。而各省因灾减歇漕船。向例俱止给一半月粮。于该丁等生计。未免拮据。亦著加恩。各于应给月粮之外。赏给十分之一。该部遵谕速行　　

○又谕曰、尚书衔钱陈群。原系刑部侍郎。著加恩赏给刑部尚书衔　　

○又谕、此次进献唐诗之李清馥。著赏缎二疋　　

○谕军机大臣等、纳世通。英廉奏、西直门南边城墙一段。坍塌四丈九尺。原估新砖二进。旧砖四进。今拆卸查看。外面仅只整砖一进。背后俱系碎砖填砌。尽数选用。不过得旧砖二进。应再添新砖二进等语。是旧砖已少三进。其为前此兴工时浮冒开销无疑。本朝百余年来。于一切工程。率经修葺。此项城工。决非专沿前明之旧。所有前次承办何人。自有档案可考。纵或年代久远。本人已故。即查伊子孙治罪。亦可儆从前以戒将来。俾浮冒者皆知所惩创。著传谕纳世通英廉。即行遵照查明办理。不得稍有含糊　　

○又谕曰、永贵等奏、本年换班官兵前来。所有马匹牲只。未免损伤。应行补给。其一切差遣。及台站卡座旧兵遣回时。亦应豫备等语。似不仅为换班官兵起见。官差行走。及坐台守卡人等。原有额设之项。且倒毙自有准销成例。不过酌量添补。奏内约计喀什噶尔。叶尔羌。阿克苏。三城。需马一千三四百匹并采买牛只。未经分晰款项。殊属含混。著传谕伊等、查明详悉具奏　　

○又谕、昨旌额理奏、乾清门侍卫萨木坦、告请前往额林哈毕尔噶。搜捕玛哈沁。曾谕以萨木坦在军营年久。回乌噜木齐之后。即著来京。倭昇额。与萨木坦一同派往者。亦著回京。伊等系以领队大臣。派往乌噜木齐办事之员。今该处大员。足敷办理不须再为补缺。或有需用侍卫之处。旌额理再行请旨　　

○又谕曰、旌额理呈奏、哈萨克贸易人等、所赍阿布勒巴木比特托忒字奏章大意谓我兵收伊属人牲只。有恳求给还者。复被殴击等语。近据阿桂奏、遣伊勒图等驱逐越境之哈萨克。此时未必即回想仍系去年所办。事属既往。伊等尚以为言此次复行驱逐。自必更加畏惧。著传谕阿桂、遵前旨将伊勒图等收。来属人牲只。派丰安带侍卫二员管押。送交阿布勒巴木比特。即宣谕云。因尔等哈萨克。违禁越境游牧。伊犁大臣等、奏闻大皇帝。请从重治罪。以示惩警。大皇帝以尔等新附之人降旨宽宥此次所有拏获牲畜悉令赏还嗣后须约束游牧人等。安居本界。如仍妄行踰越。即照大臣等所奏办理。并著传谕旌额理。贸易人等复来。亦告以收取游牧之事。大皇帝业经洞鉴。复行加恩。尔等宜感戴皇仁。毋得越境滋事　　

○是日、御舟驻跸吉庆寺　　

○戊申。吏部议准。直隶总督方观承奏称、顺天府属顺义县、原定为冲繁二项中缺。归部选。该县差务殷繁。初任不能谙练。多罹参处。三年间官经四易。吏民积玩。亟须整理。应请改为冲繁难兼三要缺。在外调补。从之　　

○又议准。原任贵州巡抚周人骥奏称、遵义府通判。分驻仁怀旧城。地险孤悬。难于防守。请裁大定府司狱。改设遵义府照磨一员。与通判同驻。所裁司狱事务。归并大定府经历兼管。其俸工养廉。即改给照磨支领。并添设照磨门子、马夫、各一名。所需工食。抽减仁怀民壮二名。改给。从之　　

○陕甘总督杨应琚奏、分发伊犁、乌噜木齐、暨各回城。换班官兵供支事宜。一、领兵官员。及随伺之人。调拨放厂营马乘坐。往来繁费。应于安西提标营移驻巴里坤、随带马内。酌留三百匹。按起拨送。其往乌噜木齐者。直至巴里坤、就近归厂。其由哈密分途、往南路各回城者。即由哈密赶归本营。一、安西仓储甚裕。官兵自肃州出口。应令止带至安西口粮。其自安西至哈密。令于渊泉县接支。并嗣后出口进口官兵。俱照此办理。一、军兴以来。口外需用粳米。由内地采运此时半已动用无存。应令官员经过地方。准将粟米白面抵支。得旨、如所议行　　

○又奏、安西提标中左右三营、移驻巴里坤兵。酌分十起。于二月二十八九等日、陆续起程。提督五福、驻劄南山口。照料稽察。俟末起过后。尾至巴里坤、妥协安插。报闻　　

○是日、驻跸苏州府行宫。至庚戌皆如之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十六


大清高宗法天隆运至诚先觉体元立极敷文奋武孝慈神圣纯皇帝实录卷之六百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。三月己酉上诣皇太后行宫问安　　

○谕军机大臣等、冯钤查审黄景运一案。据称应质之人。多在楚省所有黄在中现在咨浙径解湖南。与黄景运有各武员。三面质审等语前汤聘奏到时。已有旨交庄有恭、速将黄在中讯供遴员解楚质对。并谕爱必达速行回楚会审。如该犯解到时。爱必达业已回任。即行会同办理。倘该督尚未到楚。冯钤本属首先查办之人案内事理。原所深悉。即可一面先行审讯。不必拘泥坐待以致时日稽延。且启透漏消息。串供狡饰诸弊。将此并谕爱必达冯钤知之　　

○又谕曰、兵部书吏黄在中一犯。前在省城时。已令会同审供。委员即速解楚质讯矣。但该犯在浙。并无质对之人。虽有确供。岂能遽吐。现据冯钤奏到。黄景运供内。与黄在中干涉之处甚多。实属此案要犯。恐一路押解前往。中途自知罪重。或设计兔脱。或畏罪自戕。甚有关系。著传谕庄有恭、令其严饬押解之弁。沿途加意防范。或再添差干员。星赴协解务令迅速抵楚。倘有意外疎虞。则惟该抚是问　　

○又谕、湖南查出兵部书吏。在楚勾通作弊婪贿一案。其要犯黄在中。已令浙抚庄有恭、即速拏解赴楚审拟。现据冯钤奏到应行质讯之降调副将察伦泰、及领催何书。武举刘汝敬应一并押解来楚等语。著传谕兵部堂官。会同镶黄旗汉军都统、速将察伦泰、何书、遴员严密解楚。并一面查拏东直门外住居之武举刘汝敬。一并押解前往。倘查办不能详慎。致该犯等先事闻风远扬。及沿途稍有疏纵。责有攸归也　　

○庚戌。遣官祭明太祖陵并遣官至晋臣卞壸祠。宋臣曹彬祠。明臣徐达墓。常遇春墓。李文忠祠。方孝孺等祠。拈香奠酒　　

○谕、此次进献诗册入选之梁同书。沈咸熙孙宗溥严源焘、冯浩、陆树本、邵祖节、赵升、汪宪、汪师韩、王世芳、唐淮吴谦鋕、已经赏赉外。其吴省钦、周大枢、著各赏缎一疋　　

○辛亥。上诣皇太后御舟问安　　

○谕军机大臣等、今日有仁和县民。在苏州地方叩阍控告蠲免积欠一事。从前所颁恩旨。旧欠在乾隆二十六年以前。均予蠲免。但钱粮截数。以奏销为限。二十六年之奏销。乃二十五年之正赋。若二十六年之正赋。其奏销当在二十七年。此时尚未截数。又何得谓之积欠。在该抚庄有恭、条例自所明悉。而刁健之民。胆敢哓哓滋事。其中或系衙门蠹役。播弄怂恿。或别有主使之人。均应彻底根究。大示惩创。已交尹继善、慎委妥员解浙审讯。毋令中途疏脱。并传谕庄有恭于解到时。即行详悉严究。务得实情。按律定拟具奏　　

○又谕、新柱等奏称、额里齐城回人尼雅索丕。盗马逃来阿克苏。被伯克额肯阿克萨哈拉盘获。送交伯克帕察沙布看守。又复脱逃。今为和阗巡街回人拏获。请照回例治罪等语。尼雅索丕。既经拏获。交伯克帕察沙布看守。复行疎脱。每明自应一面拏缉。一面将疎防之伯克参奏。若谓该伯克讳匿不报。现在新柱奏内。又有疎防伯克。经阿克苏大臣斥革之语。则伯克等之去留。尤伊所当奏闻者。著传谕海明等。将从前办理此案。不行具奏缘由。明白回奏。额肯阿克萨哈拉、盘获贼犯。审出情节。殊属可嘉。著加恩赏缎二端。以示鼓励　　

○湖北巡抚汤聘奏、楚省常平仓每年于三月望后借粜。今岁遇闰。节候较迟。加赈将竣。现饬于三月初旬开仓。再上年被水州县。展赈后余谷无几。并饬各府仓就近拨运协济。按该地情形。或粜十分之七。或粜十分之五。不拘存七粜三旧例。又被灾州县中。有经部覆领银修城。令刻速兴修。以工代赈。报闻　　

○以贵州铜仁协副将康世昌、为湖北襄阳镇总兵　　

○予故甘肃提督赠太子太保阎相师。祭葬如例。谥桓肃　　

○是日、御舟驻跸十里亭　　

○壬子。御舟驻跸政成桥　　
</div>
    <div class="pagination">
<a href="清实录乾隆朝实录_page899.html">上一页</a><span>...</span><a href="清实录乾隆朝实录_page895.html">895</a><a href="清实录乾隆朝实录_page896.html">896</a><a href="清实录乾隆朝实录_page897.html">897</a><a href="清实录乾隆朝实录_page898.html">898</a><a href="清实录乾隆朝实录_page899.html">899</a><span class="current-page">900</span><a href="清实录乾隆朝实录_page901.html">901</a><a href="清实录乾隆朝实录_page902.html">902</a><a href="清实录乾隆朝实录_page903.html">903</a><a href="清实录乾隆朝实录_page904.html">904</a><a href="清实录乾隆朝实录_page905.html">905</a><span>...</span><a href="清实录乾隆朝实录_page901.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
