<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 365 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 365 页/共 502 页</h1>
    <div class="content">○以克复江西武甯县城。赏知县柯芬等、蓝翎。余升叙有差。予阵亡把总林得春、祭葬世职。六品军功叶庄文、徐邦达、赏恤如例。　　

○予福建建阳阵亡副将吉祥、千总陈景扬、外委沈裴荣、陈得彪、祭葬世职。　　

○予江西瑞州阵亡知县杨毓藻、从九品刘泰＜山成＞、守备李玉田、把总刘东上、外委刘清元等、祭葬世职。幕友童鉴、及主事匡汝谐母龚氏等、旌恤如例。　　

○戊辰。上诣清夏斋、问如皇贵太妃安。　　

○谕内阁、庆祺奏、请试垦楧木□萼废林、以充经费一摺。盛京楧木□萼正林。树株繁盛。每年采取贡差。足敷周转。其废林十二处。除已有树株。责令林头林丁照旧培养外。所有无树闲荒三千六百余亩。著照所请、分别等则。试垦三年。自咸丰十一年起。按照等则。一律徵租。作为宫殿黏补之需。每年造册、咨报总管内务府核销。其余钱文。作为津贴丁力。　　

○谕军机大臣等、瑞麟奏、筹款修筑营盘、设法捐输、并先借拨藩库银两等语。天津防堵事宜。昨经谕令该署督、赶紧办理。若专待捐款。恐缓不济急。著准其在藩库、先拨银三万两垫用。惟工用尚多。即军械及铅丸火药等需。亦恐不少。该省藩运各库。能否再行垫拨。著瑞麟即饬藩运两司、酌量筹画。傥库款不敷。即著奏请部拨库银数万两。以济急需。俟续捐得有成数。再行拨还部库。如此一转移间。所有应办事宜。不至迟缓。至捐输各员。准其俟缴齐银款。奏请奖叙。该署督先就现有款项。相度地势。择要兴工。妥速办理。将此谕令知之。　　

○以福建巡抚庆端、暂署闽浙总督。布政使瑞瑸、护巡抚。　　

○己巳。上御勤政殿听政。　　

○谕内阁、户部奏、查核江南粮台支销数目、请旨遵行一摺。江南粮台支放银数。溢于成案。前因大军直薄金陵。指日可以得手。降旨暂从优厚。若日久迁延。仍应核减。以节糜费。现据何桂清奏、金陵贼势穷蹙。即日可图克复。所有目前兵饷。即著仍遵前旨核销。其四年闰七月部定章程以后。至七年未奉谕旨以前。报销册籍。仍著按照银米兼支章程核算。以符定例。如有浮冒含混情弊。即著该部查明经手之员。责令赔缴。　　

○又谕、前因晏端书奏、浙江军务。总统需员。当降旨将周天受赏加提督衔、督办浙江防剿事宜。兹据张芾奏称、周天受调度乖方。纵兵骚扰。在汤溪、兰溪、等处。沿途焚掠。并有擅杀乡团。指为通贼情事。似此漫无纪律。本应从严惩办。姑念武义、永康、次第收复。该员尚有微劳。著从宽先行革去提督衔。毋庸总统浙江军务。仍责令带兵剿贼。以观后效。张芾曾经奏保周天受、赴浙援剿。既经自行检举。并著交部议处。现在金衢严各属失陷地方。均已先后克复。傥有不肖兵勇。于贼去之后。借端□□穴□又□括财物。甚至焚毁城市村庄。带兵将弁。不能约束者。一经参奏。朕必按律严惩。决不宽贷。将此通谕知之。　　

○又谕、晏端书奏、查明失守各郡县文职正印各员、请分别惩办一摺。江西逆匪。窜入浙江江山、常山、开化、遂昌、松阳、处州、缙云、永康、武义、云和、宣平、寿昌、各府县。该地方各员。并不婴城固守。以致失事。据该抚所请、分别革职革留免议。均尚不足蔽辜。署遂昌县事郑崇暄、署宣平县事唐汝芝、永康县知县丁承寿、署寿昌县事程炳谦、江山县知县佘以增、候选同知代理常山县事李鹏扬、署武义县事阎朝贵、署开化县事汤世铨、均著即行革职。署缙云县事周士英、署云和县事伍承吉、均著革职拏问。交晏端书提省审讯。按律定拟具奏。丽水县知县顾泰、先期出城逃避。至今尚无下落。著严拏务获。即行正法。署处州府事候补知府郑箎、闻警出城。著革职拏问。交该抚讯明。如系先期逃避。著即一并正法。以昭炯戒。至失守所属地方之温处道俞树风、金衢严道缪梓、署金华府事嘉兴府知府李祥麟、衢州府知府讷勒恒额、严州府知府恩福、均著革职留任。所请缪梓等四员、免议之处。著不准行。　　

○又谕、晏端书奏、官军连克县城一摺。逆匪窜踞浙江武义等县。周天受调派各军。分路抄击。将贼卡一律焚毁。六月初七日。周天培亲督诸军、直偪城根。王恩荣等攻南门。荣升等攻西门。初八日子时。即将武义县城克复。救出难民二千余人。永康贼匪。经和春派令副将陈开选、一军会剿。连焚贼垒三座。歼毙数百名。县城于初八日午时克复。救出难民一千余人。至衢州解围以后。李定太等、即派知县丁峻等、进攻常山。副将陶茂森等、进攻江山。候选道李元度、亦由屏风关进兵会攻。常山、江山、县城。亦即收复。开化之贼。经总兵秦如虎、督令已革游击夏宝庆等进攻。贼众闻风潜逃。当即收复县城。此股贼匪分踞各县。经官军分投剿办。数日之内。连复五城。办理尚为妥速。所有在事出力员弁兵勇。著晏端书、择尤酌保。毋许冒滥。　　

○又谕、自军兴以来。谕令各省绅士督率劝捐。原为集赀助饷。即以保卫乡闾。全在督办之员。以身倡率。则地方绅富。自知观感。前任江南河道总督潘锡恩、以在籍大员。奉旨督办捐务团防。并办理粮台。宜如何激发天良。维持大局。兹据张芾奏称、该员坐拥厚赀。心存悭吝。闻警则先期逃遁。近更托病藏匿。以致甯国各属。皆藉口于泾县。泾县各户。复藉口于该员。实属丧心昧良。大负委任。潘锡恩著即著职。仍著何桂清、饬令督办劝捐事宜。以观后效。傥再迁延推诿。漠不关心。即著该督严参治罪。　　

○谕军机大臣等、张芾奏、总统大员、不能胜任、请饬查办一摺。并请将守城出力、及防守贻误各员、分别赏罚等语。总兵周天受、经朕特加提督衔、总统浙江军务。应如何力图报称。若如张芾所称、该总兵自樟树潭三次获胜。遽行骄恣。种种贻误。并纵容所部兵丁。肆行抢掠。又于庸懦失机之已革游击杨国正、未能严行参办。实属大负委任。除本日已降旨、将周天受革去提督衔。已革游击杨国正、先已有旨拏问。交晏端书严审治罪外。至该总兵于全旺余岭等处。如何疏于堵剿。以致贼踪蔓延处州缙云。其进攻武义永康。如何迁延。何以指金华乡团为通贼。遽行捕杀至数十名之多。何以兵勇到处杀掠。毫无闻见。其于杨国正是否有心袒护。均著和春、何桂清、确切查明。严行参办。至参将胡定国、赴援广丰。守御出力。游击田应科等、派防开化网巾街。肆行滋扰。贼至即溃各情。并著查明具奏。分别惩奖。又张芾奏、在籍河督潘锡恩、悭吝性成。首先抗捐。以致绅富效尤。并藉口老病。于办团等事。避匿不出。请责令倡捐饷银数十万两。并将粮台遗失饷械。责令赔偿等语。本日已明降谕旨。将潘锡恩革职。并令何桂清饬令该革员、督办劝捐事宜。至该革员系奉旨督办团防总办粮台之员。六年三月间。贼陷甯国。团练星散。饷米军械。悉行遗失。岂能辞咎。傥能毁家纾难。即捐饷银数十万两。以赎前愆。尚可宽其既往。如敢仍前鄙吝。致徽甯各户。皆有所藉口。贻误捐输大局。即著何桂清、将该革员从前遗失饷械。分晰查明。责令悉数赔偿。并将如何治罪之处。定拟请旨。毋稍宽纵。张芾摺片三件。著钞给和春、何桂清、分别阅看。将此由六百里各谕令知之。　　

○又谕、张芾奏、已革游击纵兵扰民、统兵大员袒护保留各等语。据称、已革游击杨国正、在江山一带。抢掠铺户。奸掳妇女。与团丁互斗。以致县城失事。明安泰路出龙游。兵多淫掠。周天受兵过汤溪。占房焚屋。金华乡团。以兵勇夺牛。赴营具控。周天受辄行捕杀数十人。指为通贼。并欲将杨国正、保留录用等语。杨国正先经晏端书、以带兵退避参奏。并未将其扰民激变之处声叙。迨经奉有谕旨。革职拏问。何以任其逗遛军营。到处骚扰。龙游、汤溪、距省较近。晏端书岂无闻见。何以不闻参劾。总由平日意存见好。以致带兵将领。任听兵勇扰害地方。毫无顾忌。著晏端书、仍遵前旨。即行提省严审。并将纵兵殃民各情。一并严切根究。此等滋事兵勇。该抚一有所闻。即当严饬将弁。正法数人。以儆其余。如有袒护之员。即行从严参劾。自然畏法敛迹。不至相率效尤。此时自无从逐一根查。嗣后该抚如闻各营、再有不遵军律。骚扰乡民者。即派大员持令前往。会同带兵之员。将滋事兵勇。以军法从事。毋得一味姑容。自干重咎。将此由六百里谕令知之。　　

○命浙江衢州镇总兵官李定太、帮办钦差大臣和春军务。总办浙江剿匪事宜。　　

○以通政使司副使成琦、为詹事府詹事。候补三品京堂许乃钊、为光禄寺卿。　　

○予浙江松阳等县殉难知县张士超、教谕徐清翰、景采臣、宋绍周、州同潘学元、祭葬世职。贡生詹沂等十三名口、旌恤如例。　　

○庚午。谕军机大臣等、前因夷人急候钦差往议税则。曾密谕何桂清、告以时值溽暑。钦差由陆路前来。未能克期。仍用好言羁縻。令其在沪等候。勿任北驶。惟桂良等、自京启程。沿途尚有查办事件。未能即时到沪。诚恐各该夷迫不及待。别生枝节。著何桂清、即派按察使留署苏松太道薛焕、与各该夷清查历年夷税。自五口通商以后。上海关每年共交若干。广州等四口共交若干。令各该夷核实报出。俟桂良等到后。再行核办。如该夷问及因何清查缘由。可告以大皇帝知尔等近年税银。多有吃亏之处。是以清查明晰。将来不至尔等再有赔累。该臬司既为夷人所服。即责令妥为羁縻。俾得从容等候。勿令该夷再行北驶。将此由五百里密谕知之。　　

○辛未。谕内阁、侍讲衔翰林院编修钟启峋、编修张洵、均著在上书房行走。钟启峋、著照料惇郡王奕誴读书。　　

○又谕、曾望颜奏、请将任信丁役需索之知县、革职审办一摺。陕西省试办抽厘。该管知县。自应按照章程。妥为抽收。岂容丁役人等。藉端讹索。兹据该抚奏称、兴平县知县王弼、于该县办理厘务。并不认真稽察。任听门丁差役。于定章之外。加倍抽收。实属扰累商民。王弼著即革职。交该抚提同丁役人等、严行审讯。如查有营私分肥情弊。再行严参惩办。　　

○又谕、曾望颜奏参、扑捕蝗蝻不力之知县、请摘顶示惩等语。陕西卸署石泉县知县王棨、现任石泉县知县韩钧、经该抚饬令会同扑捕蝗蝻。乃月余之后。委员往查。仍未净尽。且有飞入邻境之处。扑捕实属不力。仅予摘顶。不足蔽辜。王棨、韩钧、均著革职拏问。交该抚严行审讯。定拟具奏。以为玩视民瘼者戒。　　

○谕军机大臣等、和春等奏、傅振邦现驻湾沚、未能前赴徐州等语。徐州捻匪。虽经袁甲三等击退。而宿亳一带。匪势鸱张。必得干勇大员。前往督剿。署徐州镇总兵史荣椿、已＜闲＞放直隶提督。即应前赴新任。傅振邦、著仍遵前旨。酌带兵勇。即回徐州本任。会同伊兴额等、督兵进剿。毋稍迟缓。所有湾沚堵剿事宜。著和春、何桂清、会商、另派得力大员、驻劄该处。帮同邓绍良、妥为办理。将此由六百里各谕令知之。　　

○又谕、据骆秉章奏、胡兴仁未经战阵、所请随带伊弟胡景陶、及募勇带往浙江之处、可否停止等语。前降旨、令新授甘肃布政使胡兴仁、驰往浙江。会同曾国藩、办理军务。该藩司到浙后。朕尚有任用之处。原非专为办理军务起见。连日据何桂清、晏端书、和春等奏报、浙省衢州城围已解。所有失陷各县城。亦均次第克复。现止处州尚为贼踞。温州亦有贼踪。曾国藩到浙后。定能迅速埽荡。原可不藉胡兴仁、为之襄办。至该藩司之弟守备胡景陶、既据该抚奏称、并非军营出色之员。即著令其毋庸前往浙江。所有募勇数十人、酌带赴浙之处。亦毋庸议。将此由五百里谕令知之。　　

○又谕、据瑞麟奏、遵旨速筹防范、已咨商僧格林沁、酌拨劲旅二千名备调。并由通州各营内、拨大小炮位二十尊赴津等语。夷船有仍欲来津之说。想不过虚声恫喝。即使果来探听消息。瑞麟惟当好言开导。原无须多兵耀武。惟有备无患。自应豫为筹画。所需兵丁炮位。著僧格林沁、酌量调拨应用。至炮台营垒。均应次第修筑。双港地方。既为扼要。即著先行办理。其余各工。亦可陆续兴办。毋稍迟缓。将此各密谕知之。　　

○又谕、德勒克多尔济等奏、俄罗斯署理固毕尔那托尔斐耶多罗斐志咨文内称、请停止驿站、供给盘费羊只之处、请旨斥驳一摺。俄罗斯固毕尔那托尔、呈请停止两国使臣往来驿站、供给盘费羊只。实与旧例不符。著德勒克多尔济等、咨覆时。即称本贝子业经奏奉大皇帝谕旨。中外相交。一切事宜。均有定例。不可率行更易。一旦停止。供给物件。亦非柔远之意。况驿站羊只物件。所费无几。亦无苦累之处等因。晓谕知之。　　

○办理浙江军务前任兵部侍郎曾国藩、奏报启程日期。拟由水路至九江登陆。遄抵河口大营。得旨。汝此次奉命即行。足徵关心大局。忠勇可尚。俟抵营后。迅将如何布置进剿机宜。由驿驰奏可也。　　

○以广东三江口协副将张玉良、为甘肃巴里坤镇总兵官。　　

○以克复江南秣陵关、及东坝防剿出力。赏佐领保全、参将唐国栋、游击张汝琳、都司罗光第、余正华、苏如松、李兆霖、玉兴、守备吴三元等、花翎。委防御舒德等、蓝翎。余升叙有差。　　

○以湖南援军克复广西平乐府城。赏守备左光藻、刘清亮等、花翎。外委刘贵五等、蓝翎。余升叙有差。予阵亡守备蒋益慈、祭葬世职。　　

○予浙江军营病故总兵官明安泰、祭葬恤荫。　　

○予江南江甯阵亡外委黎定胜、祭葬世职。　　

○壬申。谕内阁、已革直隶总督谭廷襄、防堵海口。不能实力抵御。以致炮台失陷。夷船驶入内河。前据僧格林沁查参、业经降旨、饬令来京听候查办。著派惠亲王、载垣、端华、会同刑部、讯明失事退避各情。按律定拟具奏。　　

○又谕、晏端书奏、官军收复缙云、宣平县城一摺。浙江永康武义余匪。分窜缙云宣平。周天受派令副将陈开选等、分路进剿。陈开选督同游击吴再升、移师进偪缙云。沿途焚烧贼垒。捦斩逆匪。不可数计。于六月初九日。将县城收复。总兵周天培、督攻宣平。亲率诸军。四面兜围。毙贼无算。于六月初十日。收复城池。浙江被陷各县。次第攻克。著李定太、督率将弁、进攻处州等处。迅图克复。毋稍迟延。所有此次出力员弁兵勇。准其汇案请奖。　　

○赏刑部员外郎段承实、五品卿衔。命驰往上海、帮办税则事宜。　　

○以援剿江西广丰出力。赏参将胡定国、副将衔。　　

○癸酉。谕内阁、理藩院奏、轮应年班之内外各扎萨克蒙古汗、王、贝勒、贝子、公、台吉、额驸等、如何来京之处请旨一摺。该蒙古汗王等、或捐输驼马银米等项。抑或路途遥远。若按年来京。不免劳苦。以后年班。除御前行走之内扎萨克蒙古王贝勒等、照常来京外。其余内外扎萨克各蒙古汗、王、贝勒、贝子、公、台吉、额驸等、均著停止来京。以示朕轸念蒙古世仆之至意。　　

○调正蓝旗汉军副都统文丰、为正红旗满洲副都统。以御前侍卫安兴阿、为正蓝旗汉军副都统。　　

○予故副都统乌尔棍泰、祭葬。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百五十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。秋七月甲戌朔享太庙遣惇郡王奕、誴恭代行礼。　　

○谕军机大臣等、奕山等奏、俄夷狡执字约渐致蔓延现议派员查办一摺黑龙江左岸旧居屯户之外。空旷地方。许俄夷存住。并江中准其行走。已非兴安岭旧界。奕山前此悉行允许。并未辩驳。办理本觉太易因限于时势。从权允许。乃该夷闯越黑河口。欲由松花江西上夷字内又写乌苏里河至海。为中国与该国同管之地。肆意侵占漫无限制。并在乌苏里右岸图勒密山向西安设炮台并欲在河内上下左右岸。至牤牛河一带盖房修道其心尤为叵测该将军等现派副都统富隆额图钦带同佐领三隆亲赴绥芬乌苏里等处履勘。著奕山、景淳即饬该副都统等细心体察。除黑龙江左岸。业经奕山允许难以更改其吉林地方。景淳尚待查勘本不在奕山允许之列。当与俄夷以何处为界即著该将军等、据理晓谕。傥该夷酋有心狡赖。即著严行拒绝。毋庸先行请旨。徒劳往返。致稽时日勘定后再行绘图贴说详细奏闻。该夷此次驶赴天津。业已许其海口通商。并经奕山、将黑龙江左岸准其居住往来即吉林各处未能尽如其欲。在我已属有词在彼谅未必因此启衅也。将此由五百里各密谕知之。　　

○吏部奏遵议御史苏仲山违例条奏山东加广中额学额处分拟降二级留任得旨推广捐输加学额中额系朕旨在前。原非该员有意乞恩惟乡试在即。因科场年分亟欲速查所谓迹涉乞恩者在是苏仲山著改为降一级留任。不准抵销。　　

○调任盛京将军庆祺等奏制造防夷火药完竣。得旨现造火药既系加工自应药珠匀圆然放猛烈可遇便送数两至军机处备览。　　

○以服阕侍郎潘曾莹署工部左侍郎。　　

○乙亥。谕军机大臣等、胜保奏、请饬英桂将前调陕西官兵速令赴营等语英桂所带兵勇。为数无多分驻永亳鹿三处以防归陈各路。袁甲三曾调陕西官兵一千名业经英桂详细具奏。不能分拨所有胜保奏请饬调之处。著毋庸议惟现在怀远凤阳捻势鸱张。胜保军营兵勇实有应接不暇之势临淮一带。必须有统兵大员与胜保声势联络合力攻剿方为妥善袁甲三前奏徐属渐就肃清即日进驻宿州即著统带官军节节前进与胜保会合毋稍延误史荣椿已补授直隶提督应令前赴新任已谕和春饬令傅振邦酌带兵勇即回徐州本任。所有该处余捻。即可责成该总兵、与伊兴额防剿。袁甲三如能进劄临淮扼守东路。则盱眙天长等处不致吃重而胜保亦得专力攻剿怀远规取凤阳不令该匪久踞。复有蔓延。其李兆受投诚一节。著胜保察其诚伪酌量办理。将此由六百里各谕令知之。　　

○又谕、前因浙江江山等县。已先后克复。福建贼氛日炽。谕令晏端书、周天受等、迅即派员将福兴所有兵勇。带赴闽省援剿。尚未据该抚等覆奏。现已改派李定太、总统浙江诸军如福兴原带兵勇。尚未赴闽。著晏端书会同李定太即派得力大员统带前往。毋再延缓闽省带兵之道员赵印川、最为得力。兹已阵亡情形甚为吃重。必得浙兵赶紧前往。与闽军会合夹击。勿令贼势蔓延所有赴闽之兵。是否应由仙霞岭至浦城抑由处州至政和松溪等处。著晏端书李定太酌度情形相机办理。至李定太既膺总统之任。自应分投策应。不当株守衢州饶廷选、虽因失事革职。究系久历行阵。堪以留防衢城毋稍疏懈。将此由六百里各谕令知之。　　

○以安徽布政使李孟群、暂署巡抚。　　

○改铸湖北提标左营游击关防。从总督官文请也。　　
</div>
    <div class="pagination">
<a href="清实录咸丰朝实录_page364.html">上一页</a><span>...</span><a href="清实录咸丰朝实录_page360.html">360</a><a href="清实录咸丰朝实录_page361.html">361</a><a href="清实录咸丰朝实录_page362.html">362</a><a href="清实录咸丰朝实录_page363.html">363</a><a href="清实录咸丰朝实录_page364.html">364</a><span class="current-page">365</span><a href="清实录咸丰朝实录_page366.html">366</a><a href="清实录咸丰朝实录_page367.html">367</a><a href="清实录咸丰朝实录_page368.html">368</a><a href="清实录咸丰朝实录_page369.html">369</a><a href="清实录咸丰朝实录_page370.html">370</a><span>...</span><a href="清实录咸丰朝实录_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
