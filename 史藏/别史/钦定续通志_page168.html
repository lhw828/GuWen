<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 168 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 168 页/共 284 页
  </h1>
  <div class="content">
   房琯　　　崔圆　　　苗晋卿
　　裴冕　　　裴遵庆【向枢】　吕諲
　　房琯字次律河南河南人父融武后时以正諌大夫同鳯阁鸾台平章事神龙元年贬死高州琯少好学风度沈整以防补文生与吕向偕隐陆浑山十年开元中作封禅书説宰相张説説竒之奏为校书郎举任县令科授卢氏令拜监察御史坐讯狱非是贬睦州司户参军复为县所至上徳化兴长利以治最显天寳五载试给事中封漳南县男坐善李适之韦坚斥为宜春太守厯琅邪邺扶风三郡频迁宪部侍郎十五载帝狩蜀琯驰至普安上谒帝喜甚即拜文部尚书同中书门下平章事从至成都赐一子官俄与韦见素崔涣奉册灵武见肃宗具言上皇所以传付意因道当时利病箝索敌情辞吐华畅帝为改容琯既有重名帝倾意待之机务一二与琯参决诸将相莫敢望于是第五琦以言财利幸琯谏曰徃杨国忠聚敛产怨天下陛下即位人未见德今又宠琦是一国忠死一国忠生无以示逺方帝曰六军之命方急无财则散卿恶琦可也何所取财琯不得对北海太守贺兰进明自河南至诏摄御史大夫岭南节度使入谢帝曰朕语琯除正大夫何为摄邪进明衔之因曰晋任王衍为宰相祖尚浮华不事天下事故至于败方唐中兴当用实才而琯性疏阔大言无当非宰相器且琯渠肯为陛下用者帝曰何哉对曰陛下顷为皇太子太子出曰抚军入曰监国而琯为圣皇建遣诸王为都统节度乃谓陛下为元子而付以朔方河东河北空虚之地永王丰王乃统四节度此于圣皇似忠于陛下非忠也琯意诸子一得天下身不失恩又多树私党以副戎权推此而言岂肯尽诚于陛下乎帝入其语始恶琯以进明为御史大夫河南节度使防琯请自将平贼帝犹倚以成功乃诏琯持节招讨西京防御蒲潼两闗兵马节度等使得自择叅佐乃以兵部尚书王思礼御史中丞邓景山为副户部侍郎李揖为行军司马中丞宋若思起居郎知制诰贾至右司郎中魏少游为判官给事中刘秩为叅谋琯分三军趋京师杨希文将南军自冝寿入刘悊【通鉴作刘贵哲】将中军自武功入李光进将北军自奉天入十月庚子次便桥辛丑中军北军遇贼陈涛斜战不利琯欲持重有所伺中人邢延恩促战故败癸卯率南军复战遂大败希文悊皆降贼初琯用春秋时战法以车二千乘缭营骑步夹之既战贼乘风鼓噪牛悉髀栗贼投刍而火之人畜大乱官军死伤者四万残众才数千不能军琯还走行在帝大怒頼李泌营救乃宥之【谨按通鉴辑览】
　　【御批车战或宜于古而实不冝于今房琯用之取败燎原只轮不返自当防以丧师之律泌何以复为营救耶】使裒夷散复图进取琯雅自负以天下为己任然用兵本非所长其佐李揖刘秩等皆儒人未尝更军旅琯毎诧曰彼曵落河虽多能当我刘秩乎帝虽恨琯丧师而眷任未衰崔圎自蜀来最后见帝琯易之圆以金畀李辅国不淹日被宠遂怨琯琯数称疾不入琴工董廷兰出入琯所琯昵之廷兰籍琯势数招赇谢为有司劾治琯诉于帝帝因震怒叱遣之琯惶恐就第罢为太子少师从帝还都封清河郡公琯之废朝臣多言琯谋包文武可复用而琯方日引刘秩严武与宴语移病自如帝以琯虚言浮诞内鞅鞅挟党背公非大臣体乾元元年出为邠州刺史逐秩武等因下诏陈其比周状喻敕中外【谨按通鉴辑览】
　　【御批琯之得罪皆其自取徒以与杜甫交借其羶芗世遂有以琯为寃者可谓阿其所好而失正道矣】琯治邠人便安之政声流闻召拜太子賔客迁礼部尚书为晋汉二州刺史寳应二年召拜刑部尚书道病卒赠太尉琯有逺器好谈老子浮屠法喜賔客高谈有余而不切事时天下多故急于谋畧攻取帝以吏事绳下而琯为
　　相遽欲从容镇静以辅治之又知人不明以取败挠故功名隳损云
　　崔圆字有裕贝州武城人后魏尚书左仆射亮八世孙少孤贫志向卓迈喜学兵家开元中诏举遗逸以钤谋对策甲科歴京兆府参军尹萧炅荐之迁防昌丞杨国忠遥领剑南节度引圆为左司马知留后宗西出次扶风迁御史中丞剑南节度副大使圆鋭功名初闻难刺国忠意乃治城浚隍列馆宇储什具帝次河池圆疏具陈蜀土腴谷羡储供易办帝省书泣下曰世乱识忠臣即日拜中书侍郎同中书门下平章事仍兼剑南节度使天子至朝廷百司殿宇帷幔皆具益嗟赏之肃宗立命与房琯韦见素赴行在所【按通鉴至德元载八月己亥上皇临轩命韦见素房琯崔涣奉传国寳玉册诣灵武传位二载正月命崔圆奉诏赴彭原据此则圆赴行在不与琯见素同时且琯传亦云崔圆自蜀来最后见帝本传非也】帝为制遗爱碑于蜀以宠之至德二载迁中书令封赵国公实封户五百乾元元年罢为太子少师留守东都于是上皇所置宰相无在者王师之败相州也军所过皆纵剽圆惧委东都奔襄阳诏削阶封寻诏拜济王傅李光弼表为怀州刺史改汾州以治行称徙淮南节度使在镇六年请朝京师吏民乞留诏检校尚书右仆射还之乆乃检校左仆射入知省事大厯中卒年六十四赠太子太师諡曰昭襄
　　苖晋卿字元辅潞州壶闗人世以儒素称擢进士第调为修武尉累进吏部郎中中书舍人知吏部选事乆之进侍郎积寛纵吏下因縁作奸方时承平选常万人李林甫为尚书专国政以铨事委晋卿及宋遥天宝二年【按唐防要天寳元年冬选六十四人判入等至来年正月于勤政楼下帝亲自重试惟二十人比类稍优余并下第史以其事相首尾总叙入二年】判入等者凡六十四人分甲乙丙三科以张奭为第一奭御史中丞倚之子倚新得幸于帝晋卿欲附之奭本无学故议者嚣然不平安禄山因间言之帝为御花萼楼覆实中裁十一二奭持纸终日笔不下人谓之曵白帝大怒贬倚淮阳太守遥武当太守晋卿安康太守明年徙魏郡即充河北采访使居三年政化大行尝入计谒归壶闗望县门辄步吏谏止晋卿以公门当下况父母邦乎郡太守迎犒使所属令行酒酒至必立饮白釂侍老有献降西阶拜而饮时美其恭改河东郡兼河东采访使徙扶风郡封高平县男迁工部尚书东都留守召为宪部兼左丞安禄山反窦廷芝弃陜郡不守杨国忠忌其有望即奏东道贼冲非大臣不可镇遏授陜郡太守陜虢防御使晋卿见帝以老辞忤防致仕车驾入蜀搢绅多防贼晋卿间道走金州肃宗至扶风召赴行在拜左相平京师封韩国公食五百户改侍中既而乞骸骨罢为太子太傅未防复拜侍中宗崩肃宗疾甚诏晋卿摄冡宰固让曰大行遗诏皇帝三日听政且稽祖宗故事无冡宰之文帝不听后数日代宗立复诏摄冡宰固辞乃免时年老蹇甚乞间日入政事堂帝优之听入閤不趋为御小延英召对宰相对小延英自晋卿始吐蕃犯京师晋卿以病卧家贼舆致胁之噤不肯语贼不敢害帝还拜太保罢政事永防初薨年八十一赠太师京兆少尹防丧諡曰懿献元载未显时为晋卿所遇载方相故讽有司改諡文贞晋卿寛厚所至以惠化称魏人为营生祠立石颂美再秉政出入七年小心谨畏不甚斥是非得失故能安保宠名然练逹事体百官簿最一省无遗议者比汉胡广肃宗欲以李辅国为常侍奏曰常侍近密非贤不可居岂宜任等辈罢之朝廷欲论陈希烈等死晋卿曰陛下得张通儒安守忠孙孝哲等何以加罪帝不从俄而史思明乱持是以诱众大厯七年配享肃宗庙庭
　　裴冕字章甫河中河东人本冠族仕家以防再调渭南尉王鉷为京畿采访使表署判官歴殿中侍御史冕少学术然明鋭果于事号称职鉷雅任之及鉷得罪有诏廷辨冕位甚下而抗言其诬鉷死李林甫方用事僚属惧皆引去独冕为敛葬由是寖知名河西节度使哥舒翰辟行军司马宗入蜀诏皇太子为天下兵马元帅拜冕御史中丞兼左庶子副之初冕在河西方召还而道遇太子平凉遂从至灵武与杜鸿渐崔漪同辞进曰主上南狩宗社神器要须有归今天意人事属在殿下宜正位号有如逡巡失亿兆心则大事去矣太子曰我平冦逆奉迎乗舆还京师退居储贰以侍膳左右岂不乐哉公等何言之过对曰殿下居东宫二十年今多难启圣以安社稷而所从将士皆闗辅人日夜思归大众一骚不可复集不如因而抚之以就大功凡五请卒见听太子即位进冕中书侍郎同中书门下平章事建言卖官度僧道士収赀济军兴肃宗至鳯翔罢冕政事拜尚书右仆射两京平封冀国公实封五百户出为剑南西川节度使复为右仆射待制集贤院俄充山陵使于是中书舍人刘烜为李辅国所昵冕表为判官烜扺法坐降施州刺史徙澧州大厯中郭子仪言于代宗曰冕首佐先帝驰驱灵武有社稷勲程元振忌其贤遂加诬构海内寃之陛下宜还冕于朝复俾辅相必能致治成化时元载秉政冕早所甄引载徳之又贪其衰瘵遂拜左仆射同中书门下平章事入见拜不能兴载自扶之代为賛谢俄兼江南江淮副元帅东都留守不逾月卒有诏赠太尉冕以忠勤自将然不知宰相大体性豪侈枥马直数百金者常十数毎广防賔客不能名其馔领使既众吏白俸簿月二千緍冕顾视喜见顔间世訾其嗜利云始肃宗庙惟苖晋卿配享冕卒后二十余年有蘓正元者奏言肃宗为元帅时师才一旅冕于草创中甄大义以劝进収募骁勇防十余万既逾月房琯来又一年而晋卿至今晋卿从祀而冕乃不与有诏冕配享肃宗庙
　　裴遵庆字少良绛州闻喜人防彊学该综图传外晦内明不干当世以仕家推防为兴寜陵丞调大理丞边将萧克济督役苛暴役者有丑言有司以大逆论遵庆曰财不足聚人力不足加众焉能反由是全救数十族频擢吏部员外郎判南曹天宝时选者嵗万计遵庆性彊敏视簿牒详而不苛世称吏事第一肃宗时为吏部侍郎萧华辅政屡荐之拜黄门侍郎同中书门下平章事代宗初仆固怀恩反帝以遵庆忠厚大臣故奉诏宣慰怀恩听命将入朝既而为将范志诚沮止时帝在陜遵庆脱身赴行在帝还迁太子少傅罢为集贤院待制改吏部尚书以尚书右仆射复知选事朝廷优其老听就第注官时以为荣性惇正老而弥谨每荐贤有来谢者以为耻谏而见从即内益畏虽亲近但记其削稾疏数而莫知所言大厯十年薨年九十余初为郎时着王政记述今古治体识者知其有公辅器云子向
　　向字傃仁建中初李纾为同州刺史奏署判官李怀光叛河中使其将赵贵先筑垒于同州纾奔奉天而向领州务贵先胁吏督役不及期将斩以徇民皆骇散向独诣贵先垒开谕之贵先乃降同州不陷向力也累为栎阳渭南令奏课皆第一擢户部员外郎德宗末方镇之副多自选于朝以待有变次授之故向以选为太原少尹行军司马歴陜虢观察使以吏部尚书致仕向能以学行持门户内外亲属百余口禄俸必均世称其孝睦卒年八十赠太子少保子寅官累御史大夫寅子枢枢字纪圣咸通中第进士杜审权镇河中奏署幕府再迁蓝田尉宰相王铎知之遂直文馆从僖宗入蜀擢殿中侍御史中和初铎为都统表署郑滑掌书记龙纪初进给事中改京兆尹与孔纬厚善纬以罪贬故枢改右庶子出为歙州刺史迁右散骑常侍为汴州宣谕使枢素与朱全忠相结纳故全忠听命修贡献不絶昭宗悦迁兵部侍郎俄以户部侍郎同中书门下平章事帝在鳯翔罢为工部尚书已还宫拜检校尚书左仆射同平章事出为清海节度使全忠言枢有经世才不宜弃外复拜门下侍郎平章事监修国史累进右仆射诸道盐鐡转运使哀帝嗣位柳璨方用事全忠以牙将张廷范为太常卿枢以为廷范勲臣自冝任方镇何用为卿恐非王意持不下全忠怒谓賔佐曰吾常器枢不浮薄今乃尔璨闻即罢枢政事拜左仆射俄贬登州刺史又贬泷州司户叅军至滑州全忠遣人杀之白马驿投尸于河年六十五初全忠佐吏李振曰此等自谓清流宜投诸浊流全忠笑而许之
　　吕諲河中河东人少力于学志行整饬开元末第进士调寜陵尉采访使韦陟署为支使哥舒翰节度河西表支度判官歴太子通事舍人心静慎勤总吏职诸僚或出游諲独頽然据案钩视簿最翰益亲之累兼殿中侍御史翰败潼闗諲西趋灵武肃宗才之拜御史中丞所陈事无不顺纳从至鳯翔迁武部侍郎乾元二年九节度兵败帝忧之擢諲同中书门下平章事知门下省翌日复以李岘李揆第五琦为宰相而苖晋卿玊璵罢防母丧解三月复召知门下省事兼判度支还执政累封须昌县伯迁黄门侍郎上元初加同中书门下三品当赐门防或劝諲以防服受吉赐不冝諲释缞拜赐人讥其失礼諲引妻之父楚賔为卫尉少卿楚賔子震为郎官中人马尚言者素昵于諲为人求官諲奏为蓝田尉事觉帝怒命敬羽穷治杀尚言以其肉赐从官罢諲为太子賔客数月拜荆州长史澧朗峡忠等五州节度使諲始建请荆州置南都诏可于是更号江陵府以諲为尹置永平军万人遏吴蜀之冲以湖南之岳潭郴道邵连黔中之涪凡七州其道【按旧书亦作七州新书方镇表上元二年荆南节度增领涪衡潭岳郴邵永道连九州通鉴载吕諲奏请以江南之潭岳郴邵永道连黔中之涪皆荆南则止有八州考旧书地理志贞观十七年废永州并入道州上元二年复析置永州或者是年増领在前析置在后故新旧书本传皆不及永至旧书有衡无岳新书有岳无衡则未知何者为是】初荆州长史张惟一以衡州蛮酋陈希昂为司马督家兵千人自防惟一亲将牟遂金与相忤希昂率兵至惟一所捕之惟一惧斩其首以谢悉以遂金兵属之乃退自是政一出希昂后入朝迁常州刺史过江陵入谒諲伏甲击杀之诛党偶数十人积尸府门内外震服妖人申泰芝用左道事李辅国擢谏议大夫置军邵道二州间以泰芝总之纳羣蛮金赏以绯紫出褚中诏书赐衣示之羣蛮訹于赏而财不足更为剽掠吏不敢制潭州刺史厐承鼎疾其奸因泰芝过潭缚付吏劾贜钜万得左道谶记并奏之辅国矫追防芝还京既召见反譛承鼎防不辜诏諲按罪諲使判官严郢具狱暴泰芝之恶帝不省赐承鼎死流郢建州后泰芝终以贜徙死諲为治不急细务决大事刚果不挠始在河西悉知诸将能否及为尹奏取材者数十人总牙兵故威惠两行諲之相与李揆不平既斥乃用善治闻揆恐帝复用即妄奏置军湖南非便又隂遣人刺諲过失諲上疏讼其事帝怒逐揆出之显条其罪諲苦赢疾卒年五十一赠吏部尚书諲在朝不称任职及为荆州号令严明赋敛均一其治尚威信故军士用命阖境无盗贼民歌咏之自至德以来处方面数十人諲最有名荆人生构房祠及殁吏裒钱十万徙祠府西始諲知杜鸿渐元载才荐于朝后皆为宰相永泰中严郢以故吏请諡慱士独孤及諡曰肃郢以故事宰相諡皆二名请益曰忠肃及执奏谓諡在义美恶不在多名冝如前諡遂不改















　　钦定续通志巻二百四十
&lt;史部,别史类,钦定续通志&gt;
　　钦定四库全书
　　钦定续通志卷二百四十一
　　列传
　　唐【四十一】
　　李麟　　　　张镐　　　　李岘
　　杨绾　　　　崔祐甫【植倰】　　栁浑
　　李泌【繁】　　　　韦处厚　　　路隋
　　李麟裔出懿祖于属最疏父濬歴润虢潞三州刺史以诚信号良吏开元中终剑南节度按察使赠户部尚书諡曰诚麟好学善文辞以父防补京兆府户曹参军举宗室异能转殿中侍御史累擢兵部侍郎与杨国忠同列国忠怙权疾之改权礼部贡举国忠迁麟复本官改国子祭酒出为河东太守有清政安禄山反朝廷以麟儒者非御侮才还为祭酒封渭源县男宗入蜀麟走见帝再迁宪部尚书同中书门下平章事时宰相韦见素房琯崔涣崔圆踵赴肃宗行在独麟以宗室子留总百司上皇还京进同中书门下三品封襃国公张皇后挟李辅国寖挠政苗晋卿崔圆等畏其权皆附离取安独麟守正不阿顺辅国忌恚乾元初罢为太子少傅明年卒年六十六赠太子太傅諡曰徳
　　张镐字从周博州人仪状瓌伟有大志渉猎经史好王覇大略少事呉兢兢器之游京师未知名常饮酒鼓琴自娱人或邀之杖策往醉即反不及世务天寳末杨国忠执政求天下士为己重闻镐才荐之拜左拾遗歴侍御史宗西狩镐徒歩扈从俄遣诣肃宗所数论事擢谏议大夫寻拜中书侍郎同中书门下平章事时引内浮屠数百居禁中号内道塲讽呗外闻镐谏曰帝王当修徳以弭乱安人未闻区区佛法可致太平也帝然之寻诏兼河南节度使都统淮南诸军事贼围宋州张巡告急镐倍道进檄濠州刺史闾邱晓趋救晓逗留不肯进比镐至淮口而巡已陷镐怒杖杀晓帝还京师封南阳郡公诏以本军镇汴州捕平残宼史思明提范阳献顺欵镐揣其伪宻奏曰思明势穷而服包藏不测可以计取难以义招不宜以威权假之又言滑州防御使许叔冀狡狯临难必变宜追还宿衞书入不省时宦官络绎出镐境未尝降情结纳自范阳滑州使还者皆盛言思明叔冀忠而毁镐无经畧才帝以镐不切事机遂罢宰相授荆州大都督府长史思明叔冀后果叛如镐言召拜太子宾客左散骑常侍坐市嗣岐王珍第贬辰州司户参军代宗初起为抚州刺史迁洪州观察使更封平原郡公袁晁宼东境江界震骚镐遣兵屯上饶斩首二千级又袭舒城贼杨昭袅之沈千载者新安大豪连结椎剽州县不能禽镐遣别将尽殄其众改江南西道观察使卒镐起布衣二朞至宰相居身廉不殖赀产善待士性简重论议有体在位虽浅而天下之人推为旧徳云
　　李岘呉王恪孙也折节下士长吏治天寳时累迁京兆尹宗嵗幸温汤甸内巧供亿以媚帝岘独无所献帝异之杨国忠使客骞昂何盈擿安禄山隂事讽亰兆捕其第得安岱李方来等与禄山反状缢杀之禄山怒上书自言帝惧变出岘为零陵太守岘为政得人心时京师米翔贵百姓乃相与繇曰欲粟贱追李岘寻徙长沙永王为江陵大都督假岘为长史至徳初肃宗召之拜扶风太守兼御史大夫明年擢京兆尹封梁国公乾元二年以中书侍郎同中书门下平章事于是吕諲李揆第五琦同辅政而岘位望最旧事多独决諲等不平李辅国用权制诏或不出中书百司莫敢覆岘顿首帝前极言其恶帝悟稍加检制辅国由是让行军司马然深衔岘鳯翔七马坊押官盗掠人天兴令谢夷甫杀之辅国讽其妻使诉枉诏监察御史孙蓥鞫之直夷甫其妻又诉诏御史中丞崔伯阳刑部侍郎李大理卿权献为三司讯之无异辞妻不承辅国助之乃令侍御史毛若虚覆按若虚委罪夷甫言御史用法不端伯阳怒欲质让若虚驰入自归帝帝留若虚帘中顷伯阳等至劾若虚传中人失有罪帝怒叱之贬伯阳髙要尉权献杜阳尉逐李岭南流蓥播州岘谓责太重入言于帝曰若虚希防乱法陛下信为重轻示无御史台帝怒李揆不敢争乃出岘为蜀州刺史时右散骑常侍韩择木入对帝曰岘欲专权朕今出之尚恨法太寛择木曰岘言直不敢専权陛下寛之只益盛徳耳代宗立改荆南节度知江淮选补使入为礼部尚书兼宗正卿乘舆在陜由商山走帝所还京拜门下侍郎同中书门下平章事故事政事堂不接客自元载为相中人传诏者引升堂置榻待之岘至即敕吏撤榻又奏常参官举才任諌官宪官者无限员不逾月为要近谮短遂失恩罢为太子詹事迁吏部尚书复知江淮选改检校兵部尚书兼衢州刺史卒年五十八初东京平陈希烈等数百人待罪议者将悉扺死帝意亦欲惩天下故崔器等附致深文岘时为三司【按吕諲传云以御史中丞崔器宪部侍郎韩择木大理卿严向为三司使又诏御史大夫李岘及諲领使】独曰法有首从情有重轻若一切论死非陛下与天下惟新意况河北残孽劫服官吏其人尚多今不开自新之路而尽诛之是坚叛者心使为贼致死困兽犹鬭况数万人乎器与吕諲皆龊龊文吏操常议不及大体尚腾颊固争数日乃见听衣冠防更生贼亦不能归怨天子岘力也岘兄峘峄峘从上皇岘翊戴肃宗以勲力相髙同时为御史大夫俱判台事又合制封公而峄为户部侍郎银青光大夫同居长兴里第门外三防杨绾字公权华州华隂人祖温玉在武后时为显官世以儒闻绾少孤事母谨甚性沈靖独处一室左右图史凝尘满席澹如也不好立名有所论著未始示人第进士补太子正字举词藻宏丽科宗已试又加诗赋各一篇绾为冠由是擢右拾遗制举加诗赋繇绾始天寳乱肃宗即位绾脱身见行在拜起居舍人知制诰累迁中书舎人兼修国史故事舎人年久者为阁老其公廨杂科独取五之四至绾悉均给之歴礼部侍郎建复古孝廉力田等科天下髙其议俄迁吏部品裁清允人服其公是时元载秉政公卿多附之绾未尝私谒载忌绾望髙防宦者鱼朝恩判国子监既诛因是建言太学当得天下名儒以清其秩即拜绾国子祭酒外示尊重而实以散地处之载日贪冒天下士议益归绾帝亦知之自擢为太常卿充礼仪使载得罪拜中书侍郎同中书门下平章事修国史制下士相贺于朝绾固让帝不许时诸州悉带团练使绾奏刺史自有持节诸军事以掌军旅司马古司武所以副军即今副使司兵参军即今团练判官官号重复可罢天下团练守捉使诏可又减诸道观察判官员之半复言旧制刺史被代若别追皆降鱼书乃得去开元时置诸道采访使得专停刺史威柄外移渐不可久其刺史不称职若赃负本道使具条以闻不得擅追及停而刺史亦不得辄去州诣使所如其故阙使司无署摄听上佐代领帝善其谋于是髙选州上佐定上中下州差置兵员诏郎官御史分道巡覆又定府州官月禀使扰狭相均始天下兵兴从权宜官品同而禄例差及四方粗定元载王缙当国偷以为利因不改故江淮大州至月千缗而山剑贫俭虽上州刺史止数十缗及此始复旧制绾素痼疾居旬日寖剧有诏就中书疗治毎对延英殿许挟扶于时厘补穿敝唯绾是恃未几卒帝惊悼谓羣臣曰天不使朕致太平何夺绾之速邪即日诏赠司徒遣使者册授欲及其未敛也诏百官如第吊遣使会吊赙绢千匹布三百匹太常初諡文贞比部郎中苏端憸人也持异议宰相常衮隂助之帝怒贬端巴州员外司马赐諡曰文简绾俭约未尝问生事禄禀分姻旧随多寡辄尽造之者清谈终晷不及荣利欲干以私闻其言必内愧止经典微趣学家疑晦者一见即诣其极始辅政御史中丞崔寛本豪侈城南别墅池观堂皇为当时第一即日遣人毁之京兆尹黎干出入从驺驭百数省损才留十余骑中书令郭子仪在邠州行营方大会除书至音乐散五之四它闻风靡然自化者不可胜纪世以比杨震山涛谢安云崔祐甫字贻孙太子宾客孝公沔之子也世以礼法为闻家第进士调夀安尉安禄山陷洛阳祐甫冒矢石入私庙负木主以逃自起居舍人累迁中书舍人性刚直遇事不回时侍郎阙祐甫摄省事数与宰相常衮争议不平衮怒使知吏部选每拟官衮辄駮异祐甫不为下防朱泚军中猫鼠同乳表其瑞衮率羣臣贺祐甫独曰可吊不可贺诏使问状对曰臣闻礼迎猫为其食田鼠今猫受畜于人不能食鼠而反乳之无乃失其性邪猫职不修其应若曰法吏有不触邪疆吏有不扞敌臣愚以为当命有司察贪吏诫边勤徼巡则猫能致功鼠不为害代宗异其言衮益不喜帝崩衮与礼官议礼为君斩衰三年汉文权制犹三十六日髙宗以来如汉故事宗肃宗之丧始服二十七日乃者遗诏虽曰天下吏民三日释服羣臣宜如皇帝服二十七日乃除祐甫曰遗诏无臣庶人之别是皇帝宜二十七日而羣臣三日也衮曰贺循称吏者官长所署非公卿百官也祐甫对传曰委之三吏乃三公也史称循吏良吏岂胥吏欤衮曰礼非天降地出人情而已且公卿大臣膺受宠禄今与黔首同信宿而除于公安乎祐甫曰若遗诏何诏而可改孰不可改意象殊厉衮方入临遣从吏扶立殿墀上祐甫指之谓众曰臣哭君前有扶礼乎衮不胜怒乃劾祐甫率情变礼请贬潮州刺史徳宗以为重改河南少尹始肃宗时天下务剧宰相更直掌事若休沐还第非大诏命则听直者代署以闻是时郭子仪朱泚俱以平章事当署敕尾而不行宰相事帝新即位衮如故事代署子仪泚入言祐甫不宜贬帝曰卿向何所言今云非邪二人对初不知帝怒以衮为罔上是日羣臣苴绖立月华门外即两换职以衮河南少尹【通鉴作潮州刺史葢再贬也详衮传】而拜祐甫门下侍郎同中书门下平章事俄改中书侍郎自至徳乾元以来天下战讨启丐填委故官赏缪紊永泰后稍稍平定而元载用事非贿谢不与官刬塞公路纲纪大坏载诛杨绾相未几卒衮当国惩其敝凡奏请一杜絶之然无所甄异贤愚同滞及祐甫则荐举惟其人不自疑畏推至公以行未逾年除吏几八百员莫不谐允帝尝谓曰人言卿拟官多亲旧何邪对曰陛下令臣进拟庶官夫进拟者必悉其才行如非夙知何由得其实帝以为然神策军使王驾鹤者典卫兵久权震中外帝将代之惧其变祐甫曰是无足虑即召驾鹤留语移时而代者已入军中矣淄青李正已畏帝威断表献钱三十万缗以观朝廷帝意其诈未能答祐甫曰正已诚诈陛下不如因遣使劳其军以所献就赐将士若正已奉承诏书是陛下恩洽士心若不用彼自敛怨军且乱又示诸藩以朝廷不重贿帝曰善正已慙服时议者韪其谟谋谓可复贞观开元之治是嵗被疾诏肩舆至中书卧而承防若还第即遣使咨决卒年六十赠太傅諡曰文贞故事门下侍郎未有赠三师者帝以其有大臣节特宠异之朱泚乱祐甫妻王陷贼中泚尝与祐甫同列遗以缯帛菽粟受而缄鐍之帝还京具封以献士君子益重其家法云子植嗣
　　植字公修祐甫弟庐江令婴甫子也祐甫病谓妻曰吾殁当以庐江次子主吾祀及卒防丧者以闻帝恻然召植使即丧次终服补文生博通经史于易尤邃与郑覃同时为补阙皆贤宰相后每朝廷有得失两人者更疏论执誉望蔚然元和中为给事中时皇甫镈判度支建言减百官奉禀植封还诏书镈又请天下所纳盐酒利增估者以新准旧一切追偿植奏言用兵久百姓凋罄往虽估逾其实今不可复收于是议者咸罪镈镈惧而止【旧书云寻除御史中丞入阁弹事颇振纲纪桉穆宗纪宰相表亦云御史中丞崔植本传脱也】穆宗即位【新书作长庆初按植拜相在未逾年改元之前不当称长庆初也今改正】拜中书侍郎同中书门下平章事穆宗问贞观开元中治道最盛何致而然植曰太宗资上圣兴民间知百姓疾苦厉精思治又以房龄杜如晦魏徴王珪为之佐君明臣忠致治升平固其宜也宗在天后时身践忧患既即位得姚崇宋璟二人蚤夜孜孜纳君于道璟尝手写尚书无逸为图以献劝帝出入观省以自戒其后朽暗乃代以山水图稍怠于勤左右不复箴规奸臣日用事以至于败昔徳宗尝问先臣祐甫开元天寳事先臣具道治乱所以然臣在童丱记其説今愿陛下以无逸为元则天下幸甚他日又问司马迁言汉文帝惜十家产而罢露台身衣弋绨履革舄集上书囊为殿帷信乎何太俭邪植曰良史非貎言汉承秦侈纵之余海内凋窭文帝从代来知稼穑艰难是以躬履俭约为天下守财景帝遵而不改故家给户足至武帝时钱朽贯谷红腐乃能出师征伐威动四方然侈靡不节末年户口减半税及舟车人不聊生乃下哀痛诏封丞相为富人侯然则帝王不可以不示俭于天下帝曰卿言善患行之为难耳时朝廷悉收河朔三镇而刘总又以幽蓟七州献诸朝且惧部将构乱乃先籍豪鋭不检者送京师而朱克融在籍中植与杜元颍不知兵谓藩镇且平不复料天下安危事而克融等羇旅塞踬愿得官自效日诉于前皆抑不与及遣张靖赴镇纵克融等北还不数月克融乱复失河朔矣天下尤之植内慙罢为刑部尚书旋授岳鄂观察使未几迁岭南节度使还拜户部尚书终华州刺史赠尚书左仆射
　　倰字徳长祐甫从子也性介洁以苏州刺史奏课第一迁湖南观察使湖南旧法虽丰年贸易不出境隣部灾荒不恤也倰至削其禁自是商贾流通赀物益饶入为户部侍郎判度支时田正徙镇州以魏兵二千行既至留自卫请度支给嵗粮穆宗下其议倰固执不与正不得已遣魏卒俄而镇兵乱正遇害倰之为也时天子失徳倰党与盛有司不敢名其罪出为凤翔节度使逾年徙河南尹以户部尚书致仕卒赠太子少保諡曰肃
　　柳浑字夷旷一字惟深本名载梁仆射惔六世孙后籍襄州早孤方十余嵗有巫告曰儿相夭且贱为浮屠道可缓死诸父欲从其言浑曰去圣教为异术不若速死学愈笃与游者皆有名士天宝初擢进士第调单父尉累除衢州司马弃官隐武寜山召拜监察御史台僚以仪矩相绳而浑放旷不乐检局乃求外职宰相惜其才留为左补阙大厯初江西魏少游表为判官州僧有夜饮火其庐者归罪瘖奴军受财不诘狱具浑与其僚崔祐甫白奴寃少游趣讯僧僧首伏因厚谢二人路嗣恭代少游浑迁团练副使俄为袁州刺史祐甫辅政荐为谏议大夫浙江东西黜陟使入为尚书右丞李希烈据淮蔡关播用李元平守汝州浑曰是夫玉而贾石者也往必见擒何贼之攘既而果为贼缚【此节新书原文在封宜城县伯后呉缜纠谬云案本纪建中四年正月李希烈陷汝州执刺史李元平十月朱泚反今浑传先叙朱泚建中四年十月反事又及贞元元年事然后述建中四年正月以前用李元平事此失其序矣今改正】朱泚乱浑匿终南山贼素闻其名以宰相召执其子搒笞之搜索所在浑微服歩至奉天改右散骑常侍贼平奏言臣名向为贼污且载于文从戈非偃武所宜乃更今名贞元元年迁兵部侍郎封宜城县伯三年以本官同中书门下平章事仍判门下省帝尝亲择吏宰畿邑而政有状召宰相语皆贺帝得人浑独不贺曰此特京兆尹职耳陛下当择臣辈以辅圣徳臣当选京兆尹承大化尹当求令长亲细事代尹择令非陛下所宜帝然之玉工为帝作带误毁一銙私市它玉足之及献帝擿之工人伏罪诏京兆府论死浑曰于法误伤乘舆器服罪当杖请论如律由是工不死左丞田季羔从子伯彊请卖私第募兵助讨吐蕃浑曰季羔先朝号名臣世孝谨表阙于门隋时旧第惟田一族耳讨贼自有国计岂容不肖子毁门构徼一时幸损风教哉请薄责以示惩沮帝嘉纳韩滉自浙西入朝帝虚已待之奏事或日晏它相取充位滉或搒吏省中浑虽为滉所引恶其专质让曰省闼非刑人地而搒吏至死公家先相国以狷察不满嵗辄罢今公奈何蹈前非耑立威福岂尊主卑臣义邪滉悔悟稍褫其威白志贞除浙西观察使浑奏志贞兴小史纵嘉其才不当超剧职臣以死守不敢奉诏会浑移疾出即日诏付外施行疾间因乞骸骨不许门下吏白过官浑愀然曰既委有司而复挠之岂贤者用心邪士或千里辞家以干禄小邑主办岂虑不能是嵗拟官无退异者浑瑊与吐蕃会平凉是日帝语大臣以和戎息师之便马燧贺曰今日已盟可百年无虏患浑跪曰五帝无诰誓三王无盟诅盖盟诅之兴皆在季末今盛明之朝反以季末事行于夷狄且夷狄易以兵制难以信结臣窃忧之李晟继言曰蕃戎多不情诚如浑言帝变色曰浑儒生未达边事而大臣亦当尔邪皆顿首谢夜半邠寜节度使韩游瓌飞奏吐蕃劫盟将校皆覆没帝大惊即以其表示浑明日慰之曰卿儒士乃知军戎万里情乎益礼异之宰相张延赏怙权嫉浑守正遣亲厚谓曰明公旧徳第慎言于朝则位可久浑曰为吾谢张公浑头可断而舌不可禁卒为所挤【呉缜纠缪云延赏与浑在贞元三年同时为相是年延赏以七月壬申薨浑以八月己丑始罢然则其罢非縁延赏所挤按通鉴称浑与延赏议事数异同由是交恶上好文雅醖借而浑质直轻侻无威仪上不悦葢延赏平日或有萋韮之言而罢相则自出德宗意此较新旧史所书近得其实】以右散骑常侍罢政事浑警辩好谈谑与人交豁如也性节俭不营产利罢后日置酒召故人出游酣肆乃还旷然无黜免意五年卒年七十五諡曰贞浑兄识字方明知名士也工文章与萧颖士元徳秀刘迅相上下而识练理创端徃往诣极当时作者伏其简拔浑亦善属文但沈思不逮于识云
　　李泌字长源魏八柱国弼六世孙徙居京兆七嵗知为文开元十六年悉召能言佛道孔子者相答难禁中有员俶者九嵗升坐词辩注射坐人皆屈【艺文志有员俶太幽赞十卷注云开元四年京兆府童子进书召试及第授散官文学直文馆按泌生于开元十年故至十六年为七嵗志以为开元四年非也】帝异之曰半干孙固当然因问童子岂有类若者乎俶跪奏臣舅子李泌帝即驰召之泌既至帝方与张説观奕因使説试其能説请赋方圆动静泌逡巡曰愿闻其畧説因曰方若棋局圆若棋子动若棋生静若棋死泌即答曰方若行义圆若用智动若骋材静若得意説因贺帝得竒童帝大悦曰是子精神要大于身赐束帛勅其家曰善视养之张九龄尤所奬爱常引至卧内九龄与严挺之萧诚善挺之恶诚佞劝九龄谢絶之九龄忽独念严太苦劲不若萧软美可喜方命左右召萧泌在旁曰公起布衣以直道至宰相而喜软美者乎九龄惊改容谢之因呼小友及长博学善治易常游嵩华终南间慕神仙不死术天宝中诣阙献复明堂九鼎议帝忆其早惠召讲老子有法得待诏翰林仍供奉东宫皇太子遇之厚尝赋诗讥诮杨国忠安禄山等国忠疾之诏斥置蕲春郡肃宗即位灵武物色求访会泌亦自至【旧书云至彭原谒见新书从邺侯家传】已谒见陈天下所以成败事帝悦欲授以官固辞愿以客从入议国事出陪舆辇众指曰着黄者圣人着白者山人帝闻因赐金紫拜元帅广平王行军司马帝尝曰卿昔侍上皇中为朕师今下判广平行军是朕父子三世资卿道义也始军中谋帅皆属建宁王泌宻白帝曰建宁王诚贤然广平冡嗣有君人量岂使为吴太伯乎帝曰广平为太子何假元帅泌曰使元帅有功陛下不以为储副得邪太子从曰抚军守曰监国今元帅乃抚军也帝从之初帝在东宫李林甫数构谮势危甚及即位怨之欲掘冢焚骨泌以天子而念宿嫌示天下不广使胁从之徒得释言于贼帝不悦曰往事卿忘之乎对曰臣念不在此上皇有天下五十年一旦失意南方气候恶且春秋髙闻陛下録故怨将内慙不怿万有一感疾是陛下以天下之广不能安亲也帝感悟抱泌颈以泣曰朕不及此尝从容问破贼期对曰贼掠金帛子女悉送范阳有茍得心渠能定中国邪华人为之用者独周挚髙尚等数人余皆胁制偷合至天下大计非所知也不出二年无宼矣陛下无欲速夫王者之师当务万全图久安使无后害今诏李光弼守太原出井陉郭子仪取冯翊入河东则史思明张忠志不敢离范阳常山安守忠田干真不敢离长安是以两军禁其四将也随禄山者独阿史那承庆耳使子仪毋取华令贼得通关中则北守范阳西救长安奔命数千里其精卒劲骑不逾年而敝我常以逸待劳来避其锋去剪其疲以所徴之兵会扶风与太原朔方军互击之徐命建寜王为范阳节度大使北并塞与光弼相掎角以取范阳贼失巢窟当死河南诸将手帝然之会西方兵大集帝欲速得长安曰今战必胜攻必取何暇千里先事范阳乎泌曰必得两京则贼再彊我再困且我所恃者碛西突骑西北诸戎耳若先取京师期必在春关东早热马且病士皆思归不可以战贼得休士养徒必复来南此危道也帝不听二京平帝奉迎上皇自请归东宫以遂子道泌曰上皇不来矣人臣尚七十而传况欲劳上皇以天下事乎帝曰奈何泌乃为羣臣通奏具言天子思恋晨昏请促还以就孝养上皇得初奏答曰当与我剑南一道自奉不复东矣帝甚忧及再奏至喜曰吾方得为天子父遂下诰戒行崔圆李辅国以泌亲信疾之泌畏祸愿隐衡山有诏给三品禄赐隐士服为治室庐泌尝取松樛枝以隐背名曰养和后得如龙形者因以献帝四方争效之代宗立召至舍蓬莱殿书阁初泌无妻不食肉帝乃赐光福里第彊诏食肉为娶朔方故留后李暐甥昏日敕北军供帐元载恶不附已因江西观察使魏少游请僚佐载称泌才以试秘书少监充判官帝不得已出之谓曰元载不容卿俟朕决意诛之当即召卿【谨按通鉴辑览】
　　【御批代宗欲罢载相泌即应直行黜陟论史者乃疑载柄权日久一时难于措置如是则载之权是谁所假之哉葢彼时纪纲陵替非一朝一夕之故矣】载诛召还复为常衮所忌出为楚州刺史辞不行帝亦留之防澧州阙衮盛言南方凋瘵请辍泌治之且使周知人间利弊【谨按通鉴辑览】
　　【御批新进无所建竖克知灼见为难固非歴试不可若李泌在肃宗朝参豫宻勿委任已深代宗自广平就封之时即倾心倚信且赖其调停久矣奚待授以方州俾知人间利耶常衮一言而以新间旧不惟惑之甚直是昬之甚矣】乃授澧朗峡团练使徙杭州刺史皆有风绩徳宗在奉天召赴行在授左散骑常侍时李怀光叛嵗又蝗旱议者欲赦怀光帝博问羣臣泌破一桐叶附使以进曰陛下与怀光君臣之分不可复合如此叶矣由是不赦始
　　朱泚乱帝约吐蕃赴援赂以安西北庭既而浑瑊与贼战咸阳泚大败吐蕃以师追北不甚力因大掠武功而归京师平来请如约帝业许欲遂与之泌曰安西北庭控制西域五十七国及十姓突厥皆捍兵处以分吐蕃势使不得并兵东侵今与其地则关中危矣且吐蕃向持两端不战又掠我武功乃贼也奈何与之遂止贞元元年拜陜虢观察使泌始凿山开车道至三门以便饟漕以劳进检校礼部尚书淮西兵防秋屯鄜州已而四千人亡归或曰呉少诚宻招之既入境泌邀险悉击杀之三年拜中书侍郎同中书门下平章事累封邺县侯初张延赏减天下吏员人情愁怨泌请复之帝未从因问今户口减承平时几何曰三之二帝曰人既雕耗员何可复泌曰不然户口虽耗而事多承平十倍且所谓省官者去其冗员非常员也至徳以来置额外官敌正员三之一可悉罢中朝官常侍宾客十员其六员可罢左右赞善三十员其二十员可罢又诸王未出閤者官属皆不除计所收科奉乃多于减员矣帝从之是时州刺史月奉至千缗方镇所取无艺而京官禄薄自方镇入八座至谓罢权薛邕由左丞贬歙州刺史家人恨降之晩崔祐甫任吏部员外求为洪州别驾使府宾佐有所忤者荐为郎官其当迁台阁者皆以不赴取罪去泌以为外太重内太轻乃请随官闲剧普増其奉时以为宜而窦参多沮乱其事不能悉如所请郜国公主太子萧妃母也坐蛊媚幽禁中帝怒责太子太子不知所对泌入见帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛下有嫡子以为疑弟之子敢自信于陛下乎帝曰卿违朕意不顾家族邪对曰臣衰老位宰相以谏而诛分也使太子废它日陛下悔曰我惟一子杀之泌不吾谏吾亦杀尔子则臣絶祀矣虽有兄弟子非所歆也即噫呜流涕因称昔太宗诏太子不道藩王窥伺者两废之陛下疑东宫而称舒王贤得无窥伺乎若太子得罪请亦废之而立皇孙千秋万嵗后天下犹陛下子孙有也且郜国为其女妒忌而蛊惑东宫岂可以妻母累太子乎执争数十意益坚帝寤太子乃得安时方镇私献于帝嵗凡五十万缗其后稍损至三十万帝以用度乏问泌泌请天下供钱嵗百万给宫中劝不受私献凡诏防须索即代两税则方镇可以行法天下纾矣帝从容言卢清介敢言但少学耳人皆指其奸而朕不觉也对曰使陛下觉之岂有建中之乱乎帝曰建中之乱卿亦知桑道茂语乎乃命当然对曰他人皆可以言命惟君相不可言葢君相所以造命也若言命则礼乐刑政皆无所用矣纣曰我生不有命自天此商之所以亡也俄加集贤殿大学士修国史泌引张説故事辞乃以学士知院事【按此节新书原文甚譌舛且云至崔圆复为大学士亦引泌为让而止似崔圆之为大学士反在泌后矣今攷唐会要载泌奏伏以臣为集贤殿大学士窃寻故事中书令张説中朝元老硕徳鸿儒恳辞大学士众称达礼及至德二年崔圎为相加集贤殿大学士其后因循遂成恒例伏望削去大字其崇文馆大学士亦凖此新书括其语而颠倒譌错遂不可通时泌止加集贤殿大学士而论及崇文欲并去大字以为后法新书乃谓泌加两馆大学士之号亦非也又按崔圎为集贤殿大学士本传不载此亦足补正史之阙】四年八月月蚀东壁泌曰东壁图书府大臣当有忧者吾以宰相兼学士当之矣昔燕国公张説由是以亡又可免乎明年果卒年六十八赠太子太传泌出入中禁事四君数为权幸所疾常以智免好纵横大言时时谠议能寤移人主然常持黄老神説故为人所讥切独栁玭称两京复泌谋居多其功乃大于鲁连范蠡云子繁
　　繁少才警无行阳城为泌所荐故徳泌而亲厚于繁及疏裴延龄过恶既具藳以繁可信夜使繁书繁尽能诵忆乃録以示延龄明日延龄白帝即擿其条以自疏解城奏入帝怒遂不省泌与梁肃善故繁师事肃及卒烝其室士议讙丑由是摈弃积年后为太常博士权徳舆为卿奏斥之改河南府士曹参军累迁隋州刺史罢归敬宗诞日诏与兵部侍郎丁公着太常少卿陆亘入殿中抗老佛论改大理少卿文馆学士諌官御史交章弹治乃出为亳州刺史州有剧贼剽室卢畧财赀为患它刺史不能禽繁有机畧悉知贼巢所在一旦出兵捕斩之议者责繁不先啓观察府为擅兴诏御史舒元舆按之元舆与繁素隙尽翻其狱以为滥杀不辜有诏赐死人皆寃之繁下狱知且死恐先人功业泯灭从吏求废纸握笔着家传十篇传于世
　　韦处厚字徳载京兆万年人事继母以孝闻亲殁庐墓终丧中进士第又擢才识兼茂科授集贤校书郎举贤良方正异等宰相裴垍引置史馆改咸阳尉宪宗初擢左补阙礼部尚书李绛请间言古帝王以纳谏为圣今不闻进规纳忠何以知天下事帝曰韦处厚路隋数上疏其言忠切顾卿未知尔由是中外推其靖宻歴考功员外郎坐与宰相韦贯之善出开州刺史以户部郎中兼知制诰穆宗立为翰林侍讲学士处厚以帝冲怠不向学即与路隋合易书诗春秋礼孝经论语掇其粹要题为六经法言二十篇上之冀助省览帝称善并赐金币再迁中书舎人张平叔以言利得幸于帝建言官自鬻盐笼天下之财宰相不能诘下羣臣议处厚发十难诮其迂谬事遂寝敬宗初李逄吉得柄构李绅逐为端州司马其党刘栖楚等欲致绅必死建言当徙丑地处厚上言逢吉党与以绅之斥犹有余辜人情危骇绅先朝旧臣就令有过尚当祓瑕洗衅成无改之美况被谗乎建中时宰相朋党杨炎为元载复雠卢为刘晏偿怨兵连祸结天下骚然此陛下亲所闻见得不深念哉绅繇是免逢吉怒至宝厯元年【新书作三年误】赦书不言左降官未量移者以沮绅内徙处厚复奏逢吉縁绅一人而使近嵗流斥皆不防泽非所以广恩于天下帝悟追改其条进翰林承防学士兵部侍郎方天子荒暗月视朝才三四处厚入见即自陈有罪愿前死以谢帝曰何哉对曰臣昔为谏官不能死争使先帝因畋与色而至不寿于法应诛然所以不死者陛下在春宫十有五矣今皇子方襁褓臣不敢避死亡之诛帝大感悟赐锦防以慰其意【谨按通鉴辑览】
　　【御批处厚冀以危词耸听而不知其言之乖谬大臣笃于忠爱苟事切君身当随时直陈无隐岂宜计储位少长为进谏等差乎使其隐微果存此念则心迹叵刖罪不容诛即诡饰以杼激切而显斥先朝罔顾尊亲之讳亦岂能掩其不敬处厚于二者皆无可自解尹起莘仅责其受赏不辞不从大体立论殊失轻重而敬宗乃感其言非昬戾而何】王廷凑之乱帝叹宰相不才而使奸臣跋扈处厚曰陛下有一裴度不能用乃叹恨无萧曹此冯唐所谓有颇牧不能用也后禁中急变文宗绥内难犹豫未即下诏处厚入昌言曰春秋大义灭亲内恶必书以明逆顺正名讨罪何所避讳哉遂奉教班谕是夕号令及它仪矩不暇责有司一出处厚无违旧章者进拜中书侍郎同中书门下平章事封灵昌郡公堂史汤鉥数招权纳赂斥出之相府肃然初贞元时宰相齐抗奏罢州别驾及当为别驾者引处之朝元和后两河用兵裨将立功得补东宫王府官朱紫淆并授受不纲处厚乃置六雄十望十紧等州悉补别驾由是流品澄别帝虽自力机政
　　然骤信轻改揺于浮论处厚尝独对曰陛下不以臣不肖使待罪宰相凡所奏可中辄变易自上心出邪乃示臣不信得于横议邪即臣何名执政且裴度元勲旧徳辅四朝窦易直长厚忠实经事先帝陛下所宜亲重委信之臣乃陛下自擢今言不见纳宜先罢即趋下顿首帝矍然曰何至是处厚遽趋出帝复召问所欲言乃对近君子逺小人始可为治谆复数百言又言裴度忠可久任帝嘉纳之自是无复横议者时李同捷叛诏诸军进讨魏博史宪诚怀向背裴度待以不疑宪诚遣吏白事中书处厚召语曰晋公以百口保尔帅于天子我则不然正须所为以邦法从事耳宪诚惧不敢贰卒有功李载义数破沧镇兵皆刳剔以献处厚戒之前后完活数百千人大和二年方奏事暴疾仆香案前帝命中人掖之舆还第一夕卒年五十六赠司空处厚姿状如甚懦者居家亦循易至廷争嶷然不可回夺刚于御吏百僚畏惕推择官材往往弃瑕録善时亦讥其太广性嗜学家书雠正至万巻为拾遗时譔徳宗实録后又与路隋共次宪宗实録诏分曰入直创具凡例未及成而终本名淳避宪宗讳改今名
　　路隋字南式其先出阳平父泌通五经端亮寡言以孝悌闻建中末为长安尉徳宗出奉天弃妻子奔行在扈狩梁州排乱军以出再中流矢裂裳濡血以防説浑瑊召置幕府东讨李怀光奏署副元帅判官从瑊会盟平凉为虏所执死焉时隋婴孺以恩授八品官逮长知父执虏中日夜号泣坐必西向不食肉母告以貎类泌者终身不引镜贞元末吐蕃请和隋三上疏宜许不报举明经授润州参军事李锜欲困辱之使知市事隋怡然坐肆不为屈韦夏卿髙其节辟置东都幕府元和中吐蕃欵塞隋五上疏请修好冀得泌还诏可遣祠部郎中徐复报聘而泌以丧至帝愍恻赠绛州刺史官为治丧服除擢隋左补阙史馆修撰以鲠亮称穆宗立与韦处厚并擢侍讲学士再迁中书舍人翰林学士每除制出以金币来谢者隋却之曰公事而当私贶邪进承防学士迁兵部侍郎文宗嗣位以中书侍郎同中书门下平章事监修国史初韩愈撰顺宗实録书禁中事为切直宦竖不喜訾其非实帝诏隋刋正隋请条示甚谬误者付史官刋定有诏擿贞元永贞间数事为失实余不复改进门下侍郎文馆大学士久之辞疾不听册拜太子太师明年李徳裕贬袁州长史不署奏为郑注所忌乃检校尚书右仆射同中书门下平章事镇海节度使道病卒年六十赠太保諡曰贞






　　钦定续通志卷二百四十一
　　钦定四库全书
　　钦定续通志卷二百四十二
　　列
　　唐【四十二】
　　髙适　　　　　元结　　　　李承
　　韦伦　　　　　薛珏【存庆】　　崔汉衡
　　戴叔伦　　　　王翃【正雅　翊凝】徐申
　　郗士美　　　　辛秘
　　髙适字达夫沧州渤海人少落魄不治生事客梁宋间宋州刺史张九臯竒之举有道科中第调封邱尉不得志去客河西河西节度使哥舒翰表为左骁卫兵曹参军掌书记禄山乱召翰讨贼即拜适左拾遗转监察御史佐翰守潼闗翰败帝问羣臣防安出适请竭禁藏募死士抗贼未为晚不省天子西幸适走间道及帝于河池因言翰忠义有素而病夺其明乃至荒踣监军诸将不恤军务以倡优蒲相娱乐浑陇武士饭粝米日不厌而责死战其败固冝又鲁炅何履光赵国珍屯南阳而一二中人监军更用事是能取胜哉臣数为杨国忠言之不肯听故陛下有今日行帝颔之俄迁侍御史擢諌议大夫负气敢言权近侧目帝以诸王分镇适盛言不可俄而永王叛肃宗雅闻之召与计事因言王且败不足忧帝竒之除扬州大都督府长史淮南节度使诏与江东韦陟淮西来瑱率师防安陆方济师而王败李辅国恶其才数短毁之下除太子少詹事未几蜀乱出为蜀彭二州刺史始上皇东还分剑南为两节度百姓敝于调度而西山三城列戍适上疏曰剑南虽名东西川其寔一道自卭闗黎雅界于南蛮由茂而西经羌中至平戍等城界于吐蕃濒邉诸城皆仰给剑南异时以全蜀之饶而山南佐之犹不能举今裂梓遂等八州専为一节度嵗月之计西川不得参也嘉陵比困夷獠日虽小定而痍痏未平耕纺亡业衣食贸易皆资成都是不可得役亦明矣可税赋者独成都彭蜀汉四州而已以四州耗残当十州之役其敝可见而言利者枘凿万端穷朝抵夕千案百牍皆取之民官吏惧谴责及邻保威以罚抶而逋逃益滋又闗中比饥士庶流入蜀者道路相系地入有讫而科敛无涯为蜀计者不亦难哉又平戎以西数城皆穷山之颠蹊隧险絶运粮束马之路坐甲无人之乡为戎狄言不足利戎狄为国家言不足广土宇奈何以弹丸地而困全蜀太平之人哉若谓已戍之城不可废已屯之兵不可收愿罢东川以一剑南并力从事不尔非陛下洗荡闗东扫清逆乱之意也万一蜀人又扰岂不贻朝廷忧帝不纳梓屯将段子璋反适从崔光逺讨斩之而光逺兵不戢遂大掠天子怒罢光逺以适代为西川节度使广德元年吐蕃取陇右适率兵出南鄙欲牵制其力既无功遂亡松维二州及云山城【通鉴载广徳元年吐蕃陷松维保三州及云山新筑二城按地理志此三州皆广徳元年没吐蕃而保州本名奉州至乾元元年董嘉俊以郡来归始更今名则此时未得称保州也保州属县四而云山归顺皆天寳八载析定廉县置所云云山新筑二城疑即此二县也新书乃止有二州一县自不若通鉴之详核惟奉州之称保州系用史家追书之例耳】召还为刑部侍郎左散骑常侍封渤海县侯永泰元年卒赠礼部尚书諡曰忠适尚节义语王霸衮衮不猒遭时多难以功名自许而言浮其术不为搢绅所推然政寛简所涖人便之年五十始为诗即工毎一篇已好事者辄布其诒书贺兰进明使疾救梁宋以亲诸军与许叔冀书令释憾同援梁宋未度淮移檄将校絶永王俾各自白君子以为义而知变元结后魏常山王遵十五代孙曾祖仁基从太宗征辽东以功拜宁塞令袭常山公父延祖年过四十不仕亲娅彊劝之再调舂陵丞辄弃官去少师事元徳秀天寳十二载举进士擢上第复举制科国子司业苏源明见肃宗问天下士荐结可用时史思明攻河阳帝将幸河东召结诣京师问所欲言乃上时议三篇帝悦擢右金吾兵曹参军摄监察御史为山南西道节度参谋募义士于唐邓汝蔡降剧贼五千瘗战死露胔于泌南名曰哀邱史思明乱帝将亲征结建言贼鋭不可与争宜折以谋帝善之因命发宛叶军挫贼南锋结屯泌阳守险全十五城以讨贼功迁监察御史里行荆南节度使吕諲请益兵拒贼帝进结水部员外郎佐諲府又叅山南东道来瑱府瑱诛结摄领府事防代宗立丏归侍亲授著作郎乆之拜道州刺史初西原蛮掠居人数万去遗戸裁四千诸使调发符牒二百函结以人困甚不忍加赋即上言臣州为贼焚破粮储屋宅男女牛马几尽今百姓十不一在耄孺騒离未有所安岭南诸州冦盗不尽得守捉候望四十余屯一有不靖湖南且乱请免百姓所负租税及租庸使和市杂物十三万缗帝许之明年租庸使索上供十万缗结又奏嵗正租庸外所率宜以时増减诏可结为民营舎给田免徭役流亡归者万余进授容管经畧使身谕蛮豪绥定八州防母防人皆诣节度府请留加左金吾卫将军民乐其教至立石颂徳罢还京师卒年五十赠礼部侍郎
　　李承赵州髙邑人幼孤其兄晔养之既长以悌闻擢明经累迁大理评事为河南采访使判官尹子竒陷汴州拘承送洛阳觇得贼谋皆密启诸朝两京平例贬临川尉不三月除徳清令寻擢监察御史累迁吏部郎中淮南西道黜陟使奏置常丰堰于楚州以御海潮漑屯田塉卤收常十倍它嵗徳宗将讨梁崇义李希烈揣知之乃表崇义过恶请先诛讨帝悦数对左右称其忠防承使囘言希烈能立功然恐后不可制帝初谓不然及崇义平希烈果叛始思其言擢拜河中尹晋绛观察使承廉正有雅望以才显于时未几改山南东道节度使时希烈犹据襄州帝虑不受命欲以禁兵卫送承承辞请以单骑入既至希烈舎承外舘廹胁日万端承晏然誓以死守希烈不能屈遂大掠去襄汉荡然承辑安之居二年阖境完复初希烈虽去留部校守觇徃来踵舎承因得任所厚臧叔雅结希烈腹心周曽王玢姚憺及曽等谋杀希烈承首谋也密诏褒美寻检校工部尚书湖南观察使建中四年卒年六十二赠吏部尚书子藩自有
　　韦伦系本京兆父光乘在开元天寳间为朔方节度使伦以防调蓝田尉干力勤济杨国忠署为铸钱内作使判官国忠多发州县齐人令鼓铸督非所习虽棰抶苛严愈无功伦请凖直募匠代无聊之人繇是役用减鼓铸多矣宗晚节盛营宫室吏介以为欺伦阅实工员省费倍从帝入蜀以监察御史为剑南节度行军司马置顿判官时中人卫卒多侵暴尤难治伦以清俭自将西人頼济中宦疾之以谗贬衡州司戸参军度支使第五琦荐伦才擢商州刺史荆襄道租庸使襄州裨将康楚元乱自称东楚义王刺史王政弃城遁贼南袭江陵絶汉沔饷道伦调兵屯邓州厚抚降贼宼益怠乃击禽楚元以献收租庸二百万缗召为衞尉卿俄兼宁陇二州刺史乾元三年襄州再乱【新书本文作乾元中襄州乱按肃宗纪乾元年中襄州之乱有二一康楚元之乱在乾元二年八月一张维瑾之乱在上元元年四月上元元年即乾元三年也上文既云禽楚元以献则此为维瑾之乱无疑而语未分明故稍为改定】诏伦为山南东道节度使而李辅国方恣横伦不肯谒恨之中罢为秦州刺史吐蕃党项嵗入邉伦兵寡数格虏败贬巴州长史徙务川尉代宗立连拜忠台饶三州刺史宦者吕太一反岭南诏拜伦韶州刺史韶连郴都团练使为太一反间贬信州司马斥弃十年客豫章徳宗嗣位选使絶域者擢伦太常少卿充和吐蕃使伦至谕天子威徳赞普顺悦乃入献还进太常卿兼御史大夫再使如防伦处朝数论政得失宰相卢恶之改太子少保从狩奉天及败闗播罢为刑部尚书伦在朝堂流涕曰宰相无状使天子至此不失为尚书后何劝闻者惮其公帝后欲复用杞为刺史伦苦谏帝纳之进太子少师郢国公致仕时李楚琳以仆射兼衞尉卿李忠诚以尚书兼少府监伦言楚琳逆节忠诚戎丑不当宠以官又请为义仓以捍无年择贤者任帝左右谓吐蕃豺虎野心不可恃信约宜谨备邉帝善其言厚礼之居家以孝慈称卒年八十三赠州都督諡曰肃
　　薛珏字温如河中宝鼎人以防为懿徳太子庙令累迁干陵台令岁中以清白闻课第一改昭应令人请立石纪徳珏固让迁楚州刺史初州有营田宰相遥领使而刺史得专达俸及它给百余万田官数百岁以优得迁别户三千备刺史厮役珏至悉条去之租入赢异时观察使恶其洁诬以罪左授峡州刺史建中初徳宗命使者分诸道察官吏升黜而李承赵赞卢翰皆言珏状书参闻于是拜中散大夫赐金紫刘佐表兼汴宋行军司马李希烈弃汴州走即拜珏刺史迁河南尹入为司农卿是时诏举堪刺史县令者且百人延问人间疾苦吏治得失取尤通达者什二宰相欲试以文词珏曰求良吏不可责文学乃止寻改京兆尹司农供三官畜茹三十车不足请市京兆是时韦彤为万年令珏使彤禁鬻卖民苦之徳宗怒夺珏彤俸帝疑下情不达因诏延英坐日许百司长官二员言阙失谓之巡对【防要贞元七年十月诏自今已后每御延英殿令诸司长官二人奏本司事俄又令常参官毎日二人引见访以政事谓之巡对】珏刚严晓法治勤身以劝下然苛察无经术大体坐善窦参改太子賔客出为岭南观察使卒年七十四赠工部尚书子存庆
　　存庆字嗣徳及进士第歴御史尚书郎五迁给事中与韦景封駮诏书时称其直刘总以幽州归穆宗谓宰相曰必用薛存庆可以宣朕意对延英一刻遣之至镇州疽发于背卒赠吏部侍郎
　　崔汉衡博州博平人沈懿博厚善与人交始为费令滑州节度使令狐彰表掌书记大厯六年以检校礼部员外郎为和蕃副使还迁右司郎中建中二年【旧书作三年误】吐蕃请盟擢殿中少监为和蕃使与其使区颊赞俱来约盟改鸿胪卿持节送区颊赞归遂定盟清水徳宗幸奉天吐蕃以兵佐浑瑊败贼武功转袐书监俄拜上都畱守兵部尚书东都淄青魏博赈给宣慰使又使幽州还命称防贞元三年豫吐蕃盟平凉被执虏将杀之因夷言谓之曰我善结赞无杀我而汉衡诚信素着虏亦尊重故至河州得还眀年出为晋慈隰观察使卒赠尚书左仆射
　　戴叔伦字幼公润州金坛人师事萧颖士为门人冠刘晏管盐铁表主运湖南至云安杨子琳反【本传作杨惠琳误今据吴缜纾谬改】驰客劫之曰归我金币可缓死叔伦曰身可杀财不可夺乃舍之嗣曹王臯领湖南江西表佐幕府臯讨李希烈留叔伦领府事试守抚州刺史民嵗争溉灌为作均水法俗便利之耕饷嵗广狱无系囚俄即真期年诏书褒羙封谯县男加金紫服齐映刘滋执政叔伦劝以经画兵食金谷之司不轻易人天下州县有上中下紧望雄辅者有司铨拟皆便所私此非择人求治之术其尤切者县令録事参军事此二者宜出中书门下无计资序限逺近髙卑一以殿最升降则人知劝映等重其言迁容管经畧使绥徕夷落威名流闻其治清明仁恕多方畧故所至称最徳宗尝赋中和节诗遣使者宠赐代还卒于道年五十八
　　王翃字宏肱并州晋阳人少治兵家天寳中授翃卫尉羽林军宿卫擢才兼文武科出为辰州刺史与讨襄州康楚元有功加兼秘书少监迁朗州刺史大厯中擢容管经畧使初安禄山乱诏岭南兵南阳鲁炅炅败绩众奔溃谿洞夷獠相挻为乱夷酋梁崇牵号平南都统与别帅覃问合又与西原贼张侯夏永更诱啸因陷城邑遂据容州前经畧使陈仁琇元结长孙全绪等皆侨治藤梧翃至言于众曰我容州刺史安可客治它所必得容乃止即出私财募士有功者许署吏于是人自奋不数月斩贼帅欧阳珪因至广州请节度使李勉出兵并力勉不许曰容陷贼乆獠方彊今速攻秪自败耳雄曰大夫即不出师愿下书州县阳言以兵为助冀借此声成万一功勉许诺翃乃移书义藤二州刺史约皆进讨引兵三千与贼鏖战日数遇勉檄止之辄匿不发战愈力卒破贼禽崇牵悉复容州故地防书闻诏更置顺州以定余乱翃凡百余战禽首领七十覃问遁去复遣将李实等分讨西原平郁林等诸州累兼御史中丞招讨处置使防哥舒晃反翃命寔悉师援广州问因合众乘闲来袭翃设伏击之生禽问岭表平代宗遣使慰劳加金紫光禄大夫赐第京师时吐蕃入寇郭子仪悉河中兵乘邉召翃为河中少尹领节度后务悍将凌正数干法不逞约其徒夜斩闗逐翃翃觉之隂乱漏刻以差其期众惊不敢发俄禽正诛之一军惕息歴汾州刺史为振武军使绥银等州留后入拜京兆尹防起泾原兵讨李希烈次浐水京兆主供拟饔败肉腐众怒曰食是而讨贼乎遂叛翃挻身走奉天拜太子詹事徳宗还都再迁大理卿出为福建观察使徙东都留守既至闻田二十余屯修器械皆良金寿革练士卒号令精明俄而吴少诚叛独东畿为有备闗东頼之贞元十八年卒赠尚书右仆射諡曰肃翃雅善卢之杀崔宁沮李懐光不得朝皆与其谋议者以为訾子正雅
　　正雅字光谦元和初擢进士累迁监察御史穆宗时京邑多盗贼正雅以万年令威震豪彊尹桞公绰言其能就赐绯鱼累擢汝州刺史属监军怙权乃谢病去入为大理少卿防争宋申锡狱坚甚申锡得不死太和中卒赠左散骑常侍
　　翃兄翊歴山南东道节度使代宗目为纯臣世称谨廉卒赠戸部尚书諡曰忠惠
　　翊曽孙凝字成庶少孤依其舅宰相郑肃举明经进士皆中歴台省寖知名擢累礼部侍郎不阿权近出为商州刺史驿道所出吏破产不能给而州有冶赋羡银常防直以优吏奉凝不取则以市马故无横扰人皆慰悦徙湖南观察使僖宗立召为兵部侍郎领盐铁转运使坐举非其人以秘书监分司东都即拜河南尹迁宣歙池观察使时干符四年也王仙芝之党屠至徳势益张凝遣牙将孟琢助池守贼益兵来攻实欲袭南陵凝遣樊俦以舟师扼青阳俦违令轻与贼战不胜凝斩以徇诸将开皆股栗以死缀贼贼不能进时江南环境为盗区凝以彊弩拒采石张疑帜遣别将马頴觧和州之围明年贼大至都将王涓自永阳赴敌凝大晏谓涓曰贼席胜而骄可持重待之慎毋战涓意鋭日趋四舎至南陵未食即阵死焉监军收余卒数千还走城沮挠无去意卒又恣横不能禁凝譲曰兵不能捍敌又恣之犯民生意何以称朝廷待将军意监军词屈趣亲吏入民舎夺马凝乘门望见麾左右捕取杀之由是不敢留然益储畜缮完以偹贼贼至不能加防大星直寝庭坠术家言冝上疾不视事以猒胜凝曰东南国用所出而宣为大府吾规脱祸可矣顾一方何頼哉誓与城相存亡勿复言既而贼去未几卒年五十八赠吏部尚书諡曰贞徐申字维降京兆人擢进士第累迁洪州长史嗣曹王臯讨李希烈檄申以长史行刺史事任职办臯表其能迁韶州刺史韶自兵兴四十年刺史以县为治署而令丞杂处民间申按公田之废者募人假牛犂垦发以所收半畀之田乆不治故肥羙嵗入凡三万斛诸工计所庸受粟有差乃徙治故州未几邑闬如初创驲候作大市器用皆具州民诣观察使请为生祠申固譲观察使以状闻迁合州刺史始来韶戸止七千比六年倍而半之防初置景州授刺史赐钱五十万加节度副使迁邕管经畧使黄洞纳质供赋不敢桀逾年进岭南节度使前使死吏盗印署府职百余员畏事泄谋作乱申觉杀之诖误一不问逺俗以攻劫相矜申禁切无复犯外蕃嵗以珠瑇瑁香文犀浮海至申于常贡外未尝賸索商贾饶盈刘辟反表请发卒五千循马援故道繇防蛮扺蜀辟不备诏可加检校礼部尚书封东海郡公诏未至卒年七十赠太子少保諡曰平
　　郗士美字和夫兖州金乡人父纯举进士拔萃制防皆髙第张九龄李邕数称之自拾遗七迁至中书舎人处事不回为宰相元载所忌时鱼朝恩以牙将李琮署两街功徳使琮恃势桀横众辱京兆尹崔昭于禁中纯曰此国耻也即诣载请速处其罪载不纳遂辞疾还东都号伊川田父十年不出徳宗立崔祐甫辅政召为太子左庶子集贤殿学士不拜以老乞身改詹事聼致仕帝召见褒叹良乆赐金紫公卿以下咸祖都门世髙其节士美年十二通五经史记汉书皆能成诵父友萧頴士顔真卿桞芳与相论绎尝曰吾曹异日当交二郗之间矣未冠为阳翟丞佐李抱真潞州幕府以才歴王防休李元皆留不徙乆乃进房州刺史黔中经畧观察使溪州贼向子琪以众八千岨山剽劫士美讨平之加检校右散骑常侍封髙平郡公迁京兆尹天子多所咨逮出为鄂岳观察使时安黄节度使伊慎入朝其子宥主后务偃蹇母死京师不发丧欲固其权士美知之使府属过其境宥出迎因以母讣告之即为办装宥惶遽上道改河南尹检校工尚书充昭义节度使昭义自李抱真以来皆武臣私防月费米六千石羊千首酒数十斛潞人困甚士美至悉去之出禀钱市物自给又卢从史时日具三百人膳以饷牙兵士美曰卒衞于牙固职也安得广费为私防亦罢之讨王承宗也遣大将王献督万人为前锋献恣横逗挠士美即斩以徇下令曰敢后者斩亲鼓之大破贼下三营环柏乡时诸镇兵合十余万绕贼多玩冦犯法独士美兵鋭整最先有功宪宗喜曰固知士美能办吾事承宗大震惧亡几防诏班师然威震两河以疾召拜工部尚书后检校刑部尚书为忠武节度使卒年六十四赠尚书左仆射諡曰景生平与人交不欺然诺以是名重于世
　　辛秘系出陇西贞元中擢明经第授华原主簿以判入等调长安尉其学于礼家尤洽髙郢为太常卿奏为博士再迁兵部员外郎常兼博士再辟礼仪使府宪宗初拜湖州刺史李锜反遣大将先取支州苏常杭睦四刺史或战败或拘脇独秘以儒者贼易之未及至秘召牙将邱知二夜开城收壮士得数百逆贼大战斩其将进焚营保锜平赐紫金佥谓秘材任将帅防河东范希朝出讨王承宗召秘为希朝司马主留务累迁汝常州刺史河南尹进拜昭义军节度使是时承讨恒赵之后潞人雕耗秘至则约出入啬用度比四年储钱十七万缗粮七十万斛器械坚良隐然复为完镇召还道病卒年六十四赠尚书左仆射谥曰肃【旧书作谥昭】后更谥懿秘为大官居不易第服不改初其奉禄悉与里表亲属病自铭其墓作书一通缄之卒后发视则送终制也俭而不违于礼云








　　钦定续通志卷二百四十二
&lt;史部,别史类,钦定续通志&gt;
　　钦定四库全书
　　钦定续通志卷二百四十三
　　列传
　　唐【四十三】
　　崔光远　　　　来瑱　　　　　田神功
　　侯希逸　　　　邓景山【崔瓘】　　魏少游
　　卫伯玉　　　　崔宁　　　　　李澄
　　韩全义　　　　严砺　　　　　卢从史高霞寓
　　崔光远系出博陵后徙灵昌祖敬嗣为房州刺史中宗在房州敬嗣尽诚推奉储给丰衍帝德之及反正有与敬嗣同姓名者【旧书云有益州长史崔敬嗣同姓名】毎拟官帝辄超拜后召见悟非是访真敬嗣已死即授其子汪五品官汪生光远勇决任气开元末为唐安令与杨国忠善累迁京兆少尹为吐蕃吊祭使还防宗西狩诏留光远为京兆尹西京留守采访使乘舆已出都人乱火左藏大盈库争辇财珍至乘驴入宫殿者光远乃募官摄府县谁何宫阙斩十数人乃定因使其子东见禄山而禄山先署张休为京兆尹由是追休授光远故官俄而同罗背贼以廏马二千出奔贼将孙孝哲安神威招之不得神威忧死官吏惊走狱囚皆逸光远以为贼且走命人守神威孝哲等第斩曳落河二人孝哲驰白禄山光远惧与长安令苏震出开远门使人奔呼曰尹廵门门兵具器仗迎谒至皆斩之募得百余人遂趋灵武肃宗嘉之擢拜御史大夫复为京兆尹遣到渭北募侨民防贼党剽泾阳休祠房椎牛呼饮光远刺知之率兵夜趋其所使百骑彀满狙其前命骁士合噪贼醉不能师斩其徒二千得马千噭俘一酋长以献自是贼常避其锋扈帝还改礼部尚书邺国公封实户三百乾元元年繇汴州刺史代萧华为魏州节度使初郭子仪与贼战汲郡光远裁率汴师千人援之不甚力及守魏使将军李处崟拒贼子仪不救战不胜奔还贼因傅城下诡呼曰处崟召我而不出何也光远信之斩处崟处崟善战众倚以为重及死人益危魏城经袁知泰能元浩等完筑牢甚光远不能守夜溃围出奔京师帝赦其罪拜太子少保防襄州将康楚元张嘉延反防荆襄诸州因拜持节荆襄招讨充山南东道兵马都使又徙凤翔尹先是岐陇贼郭愔等掠州县光远至遣官喻降之既而沈饮不亲事愔等阴约党项及奴剌突厥败韦伦于秦陇杀监军使帝怒光远无状召还复使节度劔南防段子璋反东川李奂败走成都光远进讨平之然不能禁士卒剽掠士女至断腕取金者夷杀数千人帝诏监军按其罪以忧卒
　　来瑱邠州永寿人父曜奋起行间开元末为鸿胪卿持节碛西副大使四镇节度使著名西边终右领军大将军瑱少尚名节慷慨有大志颇涉书传天寳初从父四镇任剧职累迁殿中侍御史为伊西北庭行军司马拾遗张镐荐以能断大事有御侮才擢颍川太守充招讨使防母丧免以孝闻安禄山反张垍荐起复拜汝南太守未行改颍川贼攻之城中积粟素多瑱完埤自如与贼战城下手射皆应仆贼使降将毕思琛来招思琛父故将也拜城下泣且吊瑱不应前后俘杀甚众贼惧目为来嚼铁以功就加防御使河南淮南游奕逐要招讨使贼围南阳急瑱与魏仲犀合兵救之不胜人情恟惧瑱抚绥训练贼不得侵改淮南西道节度使两京平加开府仪同三司封颍国公食二百户相州兵败转陜虢节度兼潼关防御团练镇守使乾元三年襄州部将张维瑾等杀其使史翽徙瑱山南东道襄邓均房金商随郢复十州节度使【按方镇表至德二载废南阳节度使升襄阳防御使为山南东道节度使领襄邓随唐安均房金商九州无郢复二州此云襄邓均房金商随郢复止九州而新旧书传下文皆称十州疑有阙误今考通鉴寳应元年割商金均房别置观察使令瑱止领六州与本传改瑱为山南东道襄邓唐复随郢六州节度文合则所云十州内应脱一唐字无疑然安州不见本传而郢复二州又与方镇表所载互异姑仍其旧以志阙疑】既至维瑾降上元二年春破史思明余党于鲁山俘贼渠又战汝州获马牛槖驼凡两战斩首万级明年诏瑱还瑱安襄汉将士亦宜其政因讽众留已而身赴诏命至邓复诏归镇肃宗闻其谋恶之吕諲王仲升等皆言瑱得士心不可以留乃改襄邓唐复随郢六州节度俄而王仲升与贼战申州为贼擒瑱顾望不即救司马裴茙者始以荫为京兆司录参军瑱遇之厚及瑱私汉上欲夺其位表称瑱善谋而勇恐后难制宜早图之帝乃阴夺其权外示宠荣令节度淮西申安蕲黄光沔兼河南陈豫许郑汴曹宋颍泗十五州加茙襄邓等七州防御使代瑱瑱惧表言淮西无粮须麦収始可上道又讽众固留代宗立复授襄州节度奉义军渭北兵马等使宻诏茙图之茙自均州浮汉而下督军五千陈谷水北瑱以兵逆之大呼曰吾奉诏留镇此州尔何名而来且示以诏书茙军皆曰伪也争射之瑱走旗下副使薛南阳引竒兵三百出其背与瑱夹击杀获几尽茙脱身走至申口擒之并妻子械送京师诏流费州赐死瑱因入朝谢罪帝待之无疑拜兵部尚书同中书门下平章事充山陵使时程元振用事疾瑱乃告与巫祝言不顺防王仲升归证瑱与贼合致已乆陷帝积怒下诏削除官爵贬播州尉员外置及鄠赐死【通鉴作流播州赐死】籍其家瑱之死掩尸于坎校书郎殷亮为备棺衾以葬帝徐悟以他事罪元振流溱州而以梁崇义为节度使代瑱为瑱立祠四时致飨避瑱防事不处哀祈礼葬诏可广德元年追复官爵
　　田神功冀州南宫人天寳末为县史陷贼防河朔兵兴贼署为平卢兵马使率众归朝从李忠臣収沧德攻相州拒杏园后守陈留战不胜与许叔冀复降史思明思明使与南德信刘从谏畧江淮遂袭德信斩之从諌脱身走并将其兵来归诏拜鸿胪卿战于郑州破贼四千生擒其将四人牛马器械不可胜计【按通鉴上元元年神功破史思明之兵于郑州新书不录今依旧唐书辑入】俄袭敬釭郓州不克刘展反邓景山引以助讨入州大掠居人商贾赀货兼发冡墓死者数千人既而擒展送京师【按通鉴上元二年贾隠射展中目而仆遂斩之本刘展乱纪新旧书暨实录俱云生擒今従之】迁兖郓节度使【新书迁淄青节度使更徙兖郓按新书方镇表上元二年置淄沂节度使侯希逸引兵保青州授青宻节度使遂废淄沂节度并所管五州号淄青平卢节度据此神功不当先领此职故不从】时贼围宋州急李光弼奏神功往救贼解去又破法子营复攻敬釭降之朝义闻乃奔下博进封信都郡王徙河南节度汴宋八州观察使大厯二年来朝加检校右仆射又判左仆射知省事加太子太师还镇神功事母孝始尝骄倨自如见光弼待官属钧礼乃折节谦损既寝疾宋之将吏为禳祈报恩八年自力入朝卒代宗为撤乐赠司徒诏其弟曹州刺史神玉知汴宋留后赙绢千匹布五百端特许百官吊丧赐屏风茵褥于灵座至徳后节度使不兼宰相者唯神功恩礼最笃神玉终汴宋节度留后
  </div>
  <div class="pagination">
   <a href="钦定续通志_page167.html">
    上一页
   </a>
   <span>
    ...
   </span>
   <a href="钦定续通志_page163.html">
    163
   </a>
   <a href="钦定续通志_page164.html">
    164
   </a>
   <a href="钦定续通志_page165.html">
    165
   </a>
   <a href="钦定续通志_page166.html">
    166
   </a>
   <a href="钦定续通志_page167.html">
    167
   </a>
   <span class="current-page">
    168
   </span>
   <a href="钦定续通志_page169.html">
    169
   </a>
   <a href="钦定续通志_page170.html">
    170
   </a>
   <a href="钦定续通志_page171.html">
    171
   </a>
   <a href="钦定续通志_page172.html">
    172
   </a>
   <a href="钦定续通志_page173.html">
    173
   </a>
   <span>
    ...
   </span>
   <a href="钦定续通志_page169.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
