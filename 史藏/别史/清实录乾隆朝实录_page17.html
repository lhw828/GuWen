<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 17 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 17 页/共 1860 页</h1>
    <div class="content">
○以副都统柏修、在刑部侍郎上行走。　　

○戊戌。是日起。上以祈谷于上帝。斋戒三日。　　

○总理事务王大臣议覆西安将军沁布奏称。汉军生齿日繁。请与满洲蒙古兵丁。一并挑往庄浪凉州驻防。现在西安驻防步甲七百。不敷巡逻。请添设三百名。均应如所请。从之。　　

○巳亥。谕总理事务王大臣。派出圆明园官兵员缺。或令挑补。或令分当差使。著总理王大臣议奏。寻议、圆明园官兵。应照旧驻劄当差。所有官缺。交各旗拣员带领引见候简。兵缺、于马甲养育兵内挑补。军政点派等事。悉仍其旧。得旨允行。　　

○命出征准噶尔之参赞大臣萨木哈回京。尚书性桂、暂留鄂尔昆办理粮饷。俟内阁学士双喜、乌里雅苏台差竣往代。　　

○总理事务王大臣议覆户部左侍郎李绂奏。磨勘各省乡试朱墨卷。例用九卿科道。查试卷甚多。九卿科道。各有职掌。往往草率从事。嗣后请兼用中赞以上之翰詹。科甲出身五品以上之京堂各员。并请免今科磨勘。应如所请。从之。　　

○庚子。总理事务王大臣议覆易州城守尉玛哈拉、奏请将易州官兵旗人贮谷七万余石。每岁春散秋还。应如所请。并请敕下盛京将军。饬知各副都统、城守尉。贮谷备荒散给。丰岁徵还。如遇歉收年分。不得科派积聚。得旨、所议甚是。依议。　　

○辛丑。祈谷于上帝。上亲诣行礼。　　

○诣皇太后宫问安。　　

○壬寅。世祖章皇帝忌辰。遣官祭孝陵。　　

○上诣奉先殿行礼。　　

○诣雍和宫梓宫前供奠。　　

○癸卯。是日起。上以孟春享太庙。斋戒三日。　　

○谕总理事务王大臣。朕初次恭谒陵寝。所有随往大臣、侍卫、官员、拜唐阿、护军、兵丁人等。除支领路费外。应如何赏赉之处。著总理事务王大臣议奏。寻议、大臣等不敢仰邀恩赏。至扈从侍卫、护军参领、司员、旗员、委护军参领、请各赏银二十两。护军校、骁骑校、小京官、笔帖式、各项拜唐阿达、步军校等。请各赏银十两。各项拜唐阿、护军、领催、马甲、匠役、食钱粮人等。请各赏一月钱粮。从之。　　

○又谕、前据高其倬参奏年希尧司榷淮关。苛索商民一案。比降旨交与该督、抚、会同总漕顾琮、秉公严审。今闻年希尧、于上年出京回淮候审。将家口及衣装。搬移出署。在板闸地方。赁房暂住。该督抚等恐其寄顿家资。檄行查究。而地方官即在板闸地方搜查。且将无辜之挑夫脚夫人等。严行夹讯。至于埠头船户。亦并株连。年希尧苛刻商民。且纵容仆役。恣意妄行。自有应得之罪。若有隐匿寄顿等弊。祇应严审伊之家人。自无遁情。何得牵连佣工驾船之小民。为地方扰累。该督抚谅不如此办理。但朕既有所闻。可传谕知之。　　

○直隶总督李卫、疏请出蚕省分。建立先蚕坛。总理事务王大臣议覆。为坛以祀先蚕。经传未闻。未便各省城通立。应于京师。建祠奉祀。至期、遣礼部堂官一员承祭。从之。　　

○甲辰。上诣大高殿行礼。　　

○乙巳。苗疆经略张广泗奏、报逆苗侵扰内地。在在设立卡寨。恃众猖獗。官兵三路进剿。捣其巢穴。各逆求请招安者。不下数百寨。得旨、贵州逆苗侵扰内地。从前办事诸臣。措置失宜。历时甚久。毫无就绪。朕是以特命张广泗为经略。专其事权。俾得悉心办理。据奏现在分兵三路。合力并进。其上九股、与鸡讲、首逆各寨。分布弁兵四千余名。下九股首逆各寨。分布弁兵四千余名。清江下流各逆寨。分布弁兵五千余名。同时进剿。三方首恶。众悍巢固。为各处逆苗所倚恃者。俱已捣毁。其附从党羽。皆知畏慑。纷纷求请招安者。不下数百寨等语。张广泗办理苗疆军务以来。一切调度。俱合机宜。其在事官弁兵丁。奋勇戮力。甚属可嘉。著详记档案。俟事竣之日。分别议叙具奏。该部知道。　　

○又奏称、黔省军需银。张照任意糜费。今支用将完。军需未竣。请拨银八十万两。来黔接济。得旨、从前张照办理苗疆事务。将拨解黔省军需银一百万两。收贮贵东道库。总不令本省藩司与闻。及元展成因军需紧急。司库无项可支。咨明张照。促其协济。乃张照覆称与伊全无干涉。并不理论。身为总理。而公然膜视如此。诚不知其是何肺肠。及其动用钱粮。又复错杂舛谬。如运送军粮。并不按程途里数。以致夫役任意延挨。所运米数递减。而运费日增。徒滋糜费。其采买马匹。则将草料银两。俱给马夫承领。以致马匹倒毙疲瘦者甚多。种种任意乖张。甚属可恶。今据张广泗参奏前来。著该部查明前项糜费应赔钱粮。勒限严追。在张照名下。赔还十分之八。德希寿名下。赔还十分之二。又据张广泗奏称、现在军需未竣。请拨银八十万两来黔。以资接济等语。著户部即拨银一百万两。交与张广泗料理动用。其应动何省钱粮。作何运送之处。著该部速议具奏给发。　　

○总理事务王大臣议覆张广泗奏称、借给民间牛具耔种。请于田土多者量增。田土少者递减。应如所请。从之。　　

○丙午。享太庙。上亲诣行礼。　　

○遣官祭太岁之神。　　

○署宁远大将军查郎阿等奏。巴里坤彻兵后。请仍于哈密地方。驻兵五千。应即于甘、凉、西、肃、安西、各提镇兵内。派出更换。布隆吉、赤靖等处。应分驻五千。于内地标营兵内。轮班派往。安西镇营向有分防汛守。加以肃州甘凉原设战兵。及分驻凉庄满兵。以之接应口外。兵力已属宽裕。原不在安西防兵之多寡。俟数年后边界大定。或应量减。则将布隆吉、赤靖等处防兵。陆续议彻。哈密距安西甚远。不可无重兵弹压。此五千驻兵。应永远分驻。以靖边徼。下总理事务王大臣议行。　　

○准噶尔噶尔丹策凌、遣使吹纳木喀、额塞、奉表贡方物至京。　　

○丁未。上诣皇太后宫问安。　　

○谕总理事务王大臣。朕躬此次谒陵。著总理事务果亲王。大学士鄂尔泰、张廷玉、朱轼。尚书海望。在京总理一切事务。著庄亲王、履亲王、平郡王、公讷亲。领侍卫内大臣常明。尚书来保。随往总理一切事务。　　

○命除晋省营伍弊端。谕曰、朕闻山西将弁。每将长随窜入营伍食粮。遇有头目外委千把等缺出。即将长随拔补。而该营目兵之实在出力者。转为阻滞。不得上进。又闻将弁等于属兵内。挑取伴当、传宣、旗牌、书吏、军牢、夜不收等项差使。且将亲戚家人。滥入兵额。侵占兵粮。并不当差。以致额设之兵。不能实有其数。又闻提镇大员驻劄地方。尚知操演。其分防都守千把外委之处。兵数原多寡不等。有经年累月。不知操演者。或所设炮手。有名无实。竟不能施放炮位。种种弊端。虽未必人人如此。而通省标营。亦未必能尽行革除也。王大臣等、可寄信山西提督。令通饬所属将弁。嗣后务宜痛改旧习。整饬营伍。倘敢阳奉阴违。仍蹈前辙。该提督等、即行指名严参。毋得玩忽徇隐。　　

○又谕、河南孟县地方。有小金堤一道。捍御黄河。向系民修民筑。朕思民力不齐。工料欠缺。则修筑多不坚固。即使果能坚固。而每岁摊派银钱。民间亦未免竭蹶。著河东总河、将此项堤工。确实勘估。委员承修。其需用银两。统于岁抢修项下动支报销。毋得丝毫派累。　　

○纂修玉牒。以大学士鄂尔泰、张廷玉、充总裁。礼部侍郎木和林、充副总裁。会同平郡王纂修。　　

○戊申。谕总理事务王大臣。国家式崇太庙。并奉先殿。妥侑列祖神灵。岁时祇荐明禋。典礼允宜隆备。今庙貌崇严。而轩棂榱桷。年久未经增饰。理宜敬谨相视。慎重缮修。以昭黝垩示新之敬。著该部会同内务府详议具奏。寻议、缮修奉先殿。择吉恭请列祖、列后神牌、于黄舆内。暂奉安于太庙中殿暖阁。自兴工以至告成。奉先殿朔望暂停祭祀。每月仍荐新于太庙。遇时享。请太庙神牌至前殿。照常行礼。工竣。恭请神牌。还御奉先殿供奉。礼成。次择吉缮修太庙。恭请中殿、后殿、列祖、列后神牌、于前殿黄幄内供奉。先行缮修中殿、后殿。告成。恭请神牌。还御中殿、后殿。次缮修前殿。自兴工以至告成。遇时享。即于中殿。照前殿仪致祭。设乐舞于庭。其请神牌于前殿。并请神牌还御。均择吉遣官祇告。并祭后土、司工之神。奉先殿、太庙。既缮修增饰。暖阁神龛内陈设器物。亦应修饰维新。敬谨制造。得旨、是。依议。　　

○总理事务王大臣议准工科给事中永泰奏请、续修雍正六年、至十三年、八旗志书。从之。　　

○己酉。总理事务王大臣议覆广东道监察御史蒋炳奏请、升契神主于崇圣祠中。与五王并祀。查契为明伦敷教之始。应入祀典。惟契为商之始祖。于孔子有君臣之分。祖孙之派。其请升主于崇圣祠中。恐有未安。请敕部详议具奏。寻议、自商以后。契祀无徵。盖契为有商配天之祖。未便以从祀帝王庙而列于两庑。于上世有敷教之功。其祀典不便亚于孔庙。世远年湮。教泽不似孔子之亲。不便埒于孔庙。契未与祀。前人实有深意。律以诸侯不敢祖天子。大夫不敢祖诸侯之义。孔子虽自谓殷人。断不敢以有商配天之祖为始祖。又不便升契于崇圣祠中。祀典固宜于备。礼制亦求其合。迁就附会。于典礼反有未协。应将御史蒋炳所请无庸议。得旨、依议。　　

○庚戌。上诣奉先殿、大高殿、寿皇殿、行礼。　　

○诣雍和宫梓宫前供奠。　　

○礼部题。朝鲜国王李昑、遣使表贺万寿、冬至、元旦、三大节。及进岁贡方物。赏赉如例。停止筵宴。大清高宗法天隆运至诚先觉体元立极敷文奋武孝慈神圣纯皇帝实录卷之十



大清高宗法天隆运至诚先觉体元立极敷文奋武孝慈神圣纯皇帝实录卷之十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。正月。辛亥。总理事务王大臣议奏、工科给事中永泰疏言、科道遇有差缺。请将各员一概挨次带领引见。差过者于履历下注明。恭候钦定。应如所请。托故规避者。令该堂官参处。又议、永泰奏科道出差盛京、黑龙江、吉林、乌拉、张家口、归化城、南北漕七处。请照巡察台湾山西之例。量给养廉等语。查各官养廉。就该地方酌定。有无多寡。未能画一。科道奉差。例有廪给口粮。并各衙门饭银帮贴。所奏应无庸议。得旨、是。　　

○壬子。赐准噶尔使臣吹纳木喀入觐。谕曰、去岁守边大臣。奏尔等已至。朕甚忻悦。非特为尔准噶尔求和之故。思仰副我皇考阐扬黄教。休息生灵之意也。今阅噶尔丹策凌表文。并不遵皇考谕旨定界。漫指前奏未允之哲尔格西喇呼鲁苏等处。为尔部边界。欲于喀尔喀境内。更留空闲之地。是诚何言。又云。既经和好。不必分界。我大国视准噶尔之和与否。定界与否。原无关体要。但定界之事。起于伊父策旺阿喇布坦奏请。其初意止欲得阿尔台山外、哈道里、哈达清吉勒。布拉清吉勒等处而已。皇考尚不允其请。后因彻兵息民。竟以其地赐之。以克木齐克汗腾格里、循阿尔台山梁、下索勒毕岭、至哈卜塔克、拜塔克之中、过乌兰乌苏、至噶斯口为界。又允伊父所请。以呼逊托辉、至喀喇巴尔楚克、作中间闲地。今尔等至京请和。若不议定疆界。何以为信。且能保边境小人。异日不起争端乎。若噶尔丹策凌、但求喀尔喀无踰哲尔格西喇呼鲁苏。尚可俯允。不然。朕遣使何为。尔等至此亦何为。朕知噶尔丹策凌、本无求和之意。特借此牵率奏请。希图通市之利耳。所见如此。能不为朕所耻笑。若能遵皇考谕旨定界。朕必格外施恩。所得不更多乎。我皇考惟以阐扬黄教。休息生灵为心。朕深体皇考之心。兴教安民而外。初无用兵之意。纵尔部欲激发朕怒。亦断不勤兵于远也。朕不但欲令我内部喀尔喀各安其生。视尔准噶尔部人。亦如我赤子。业已定议彻兵。止少少量留守边。此尔等所共知。朕欲天下之民举安。即守边之事。亦与和不和无涉也。噶尔丹策凌。嗣后能体皇考与朕之心。则遣使来。不然。各保其境可也。倘更不自揣量。犯我边境。朕自有办理之道。以天朝之威灵。兵临尔部。尚不获全利。尔准噶尔螳臂之力。劳师涉远。岂能有济。尔还。其明告噶尔丹策凌、令更熟思审处。定议具奏。吹纳木喀奏称。大皇帝谕旨。当谨记、归告噶尔丹策凌、其所陈奏。实遵成佛大皇帝旨意。欲振兴黄教。安逸众生。所以输诚上请。非敢借遣使以图通市。又谕、噶尔丹策凌、如无此意甚善。但兴教安民。乃皇考与朕之事。非噶尔丹策凌之任也。纵彼实力行之。止及准噶尔一小部落耳。俾天下万国蒙被庥泽。其事自在朕躬。且尔言实遵成佛大皇帝旨。今日噶尔丹策凌之奏。与前次皇考谕旨。合乎否乎。果欲定议。当就事论事。何得牵引远年噶尔丹之事。如此渎陈。往复真无了期矣。尔等不过奉使之人。成则与有荣施。不成则空劳往返。定界之事。诚非尔等所得擅议。朕当另遣大臣前往。尔起程时。有敕书付尔。噶尔丹策凌能体朕意。谨遵皇考原旨定界。可再遣使来。不然。亦无庸复遣。其遣使当仍遣尔来。至我边界时。可告我守边大臣。噶尔丹策凌表文内。有遵旨定界之语。方许入境。如无此语。决不许入也。闻尔等仍携货来。不忍复令携归。可留住数日。贸易事毕。起程可也。　　

○赏准噶尔使臣吹纳木喀等、袍缎银布有差。　　

○免甘肃兰州新关地方民欠房价银三千三百两有奇。从甘肃巡抚许容请也。　　

○癸丑。谕总理事务王大臣。朕闻甘省自康熙三十四年起。至五十七年止。因供应喇嘛。赈济贫民。以及军需脚价。买备驼马等项。借动银粮。议定扣捐官役俸工还项。迄今未经完补银粮。尚有八万七千余两。朕思俸工银两。所以赏给官役为养赡之资者。在文职各官。有养廉一项。虽俸银捐解。尚不至于拮据。至营伍将备。以及吏役人等。或全行扣抵。或捐七留三。势必至于艰窘。此项未完银粮。若照旧扣解。尚须数年。方得清厘。现今官吏未免匮乏。深可悯恤。著该部即行文该省督抚。将未经扣完银粮八万七千有零。自乾隆元年为始。停其扣捐。以示朕加惠甘省官吏之至意。　　

○又谕、甘省百姓。连年承办军需。急公踊跃。甚属可嘉。皇考屡沛恩膏。朕亦深加体恤。上年闻有缺雨歉收之州县。已谕该督抚加意抚绥。务令贫民得所。除散赈米谷外。所有借给口粮耔种之类。例应秋收徵还者。著悉行赏给。免其还项。该督抚可通行晓谕。并饬有司实力奉行。毋使胥吏土棍。侵蚀中饱。　　

○又谕、定例举劾官员。送部引见者。恐有被参屈抑情由。是以令其赴部。如年老官员。原系衰迈之员。且亦难于假捏。若仍令赴部。徒劳往返。嗣后俱不必送部引见。其有情愿赴部者。仍令该督抚给咨送部引见。著通行各督抚提镇知之。　　

○又谕、喀尔喀副将军郡王丹津多尔济。自出兵以来。办理马匹等项。甚属出力。屡经皇考施恩。多方眷注。后因军营获罪。革去亲王。降为郡王。现在丹津多尔济。又在军营效力赎罪。甚属奋勉。朕仰体皇考慈怀。著将丹津多尔济。仍封为亲王。　　

○总理事务王大臣议奏、西北两路大兵彻后。请于军营东三省兵中。留奉天兵二千。吉林兵一千。呼伦贝尔、索伦、巴尔虎、兵二千。暂驻鄂尔昆。于总兵衔李如柏带往更代绿旗兵四千中。留直隶山西省兵一千。防守鄂尔昆城郭仓库。以李如柏领之。余兵听大将军调遣。年满更代。绿旗种地兵及罪人。仍暂留种地。其扎克拜达里克兵。及种地民兵。应令大将军发回原籍。不愿回籍者听。其备用喀尔喀兵一千五百名。请留一千于乌里雅苏台。以喀尔喀副将军以下大臣一人领之。余兵五百。仍驻鄂尔昆。以喀尔喀副将军一人更番领之。并留驻章京一人。于乌里雅苏台。办理信报粮饷等事。此外兵丁。俱令大将军陆续遣回。所有乌里雅苏台积米。令大将军等合计驻防。及台站卡伦各项兵。应给米石。斟酌留贮。其余粮饷并军器等物。即以乌里雅苏台所彻兵五千护送鄂尔昆收贮。其推河、扎克拜达里克二处所贮各项。亦应一并运赴鄂尔昆。现贮军营器械。令大将军酌量应收贮者收贮。应赏给兵丁者赏给。在事官员。量留备用。余并遣还。内阁学士双喜。户部员外郎富明安。暂留办理粮饷。再令将军一员总统。参赞二员协办。大臣五员分队掌管。至命遣大臣。颁给将军印敕。再行请旨。得旨、今大兵彻回。大将军公庆复。办理彻兵起程诸事毕。著即回京。现在驻防之兵。并非久驻者。不数年即行彻回。无庸另派将军。其额驸策凌之副将军印信。留在彼处。暂且公同管辖。再派参赞大臣二员。协同额驸策凌办理事务。余依议。　　

○调河南布政使刘章、补用京员。以福建汀漳道徐士林、为河南布政使。　　

○甲寅。命新赴军营之署领侍卫内大臣伯伊勒慎、护军统领阿成阿、哈岱、为参赞大臣。协同额驸策凌办事。驻劄鄂尔昆之奉天兵。派副都统绰尔多苏尔泰辖。吉林兵、派副都统富达里辖。呼伦贝尔、索伦、巴尔虎兵。派副都统衔翟三辖。并赏原管之总管托尔德尔以副都统衔同辖。　　
</div>
    <div class="pagination">
<a href="清实录乾隆朝实录_page16.html">上一页</a><span>...</span><a href="清实录乾隆朝实录_page12.html">12</a><a href="清实录乾隆朝实录_page13.html">13</a><a href="清实录乾隆朝实录_page14.html">14</a><a href="清实录乾隆朝实录_page15.html">15</a><a href="清实录乾隆朝实录_page16.html">16</a><span class="current-page">17</span><a href="清实录乾隆朝实录_page18.html">18</a><a href="清实录乾隆朝实录_page19.html">19</a><a href="清实录乾隆朝实录_page20.html">20</a><a href="清实录乾隆朝实录_page21.html">21</a><a href="清实录乾隆朝实录_page22.html">22</a><span>...</span><a href="清实录乾隆朝实录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
