<!DOCTYPE html>
<html>
<head>
    <meta charset="UTF-8">
    <title>明季南略 - 第 17 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明季南略 - 第 17 页/共 19 页</h1>
    <div class="content">        李成栋庾关初败
        十月二十日（辛亥），李成栋过庾岭。二十五日（丙辰），于江西赣州府城外结营，闻内外已通。二十六日（丁巳）五更，闻城上呼「董大哥」者三。成栋于梦中惊醒曰：『董大成是我中军；彼呼之，我军已为彼有矣』！亟披蓝布短马衣，跨一骡疾走，竟不发一言；庾关至梅岭六百里，两昼夜奔蹶大雨中。初出关兵二十万，分为十大营；每营立一大总镇；成栋弃军走，十总戎亦尾之而行。及进南安府城门，成栋如梦初觉，顾谓十人曰：『尔等何得随来』？十人对曰：『大爷既走，吾辈不得不来』。成栋怒，以为谬；即手刃爱将杨大用。二十万士卒、器械悉弃赣州府城外，止与百人南来；亦羞入肇庆面君，遂顺流直下广州府为再举计。朝中得报，亦不甚异；仍封诰陞转，仕籍纷纷，竟不计及外御、内修者。
        董大成，河南人。杨大用，陕西人。
        赣州府，属江西省；南安府，江西进广处。
        以二十万众大帅，岂无故独走？即十将，亦岂竟不知所以，随行两昼夜，独不得成栋一语而奔乎？此必有说。姑志以俟考。
        文选给空札
        九月、十月，通政司疏陈乞职者日以千计。阁臣票拟刻版，定「着议具奏」四字。吏部堂司两庑，拥簇挨挤；文选司虽掌铨选之权，无出选之地。广东一省，非奉成栋咨，大小有司不得擅为除授；桂林、平乐，则留守阃臣瞿式耜为政；庆远、柳州，则焦琏为政（琏者，陈邦傅出京时京债主）；浔、南、恩、太四府，则庆国公陈邦傅为政。又选所副乞陈之望，第给一空札为后日到部凭据而已。
        陈邦傅围南宁
        十月，邦傅率兵至南宁府，围城二月，斗米一两；活剥媒人钱廷晔。赵台莫能支，开城降；涕泣出女，与邦傅为媳。邦傅父子遂驻南宁府。
        钱廷晔，无锡马侨人。
        贾士奇辱施召征
        十一月朔（辛酉），文选施召征谢恩时，同班舞蹈者二人：一为本兵曹晔、一为銮仪司贾士奇（□为现通谱李元胤）。召征未揖士奇，士奇大怒，指名辱骂。召征初未晓，及恶声出始觉；诿云短视，当诣门请罪也。睡亦解纷，士奇稍舒。至初四日，遇于道，攘臂欲殴。召征避让，细问其故；士奇见召征他处刺名颇小，而请荆字独大，以为欺之也。召征杜门三日，几费调停，代款四两始息议。无非假元胤而恣肆耳。
        士奇，湖南人；初为守备。
        吴其靁宵遁
        十一月初六日，兵科吴其靁具疏「清文武之职掌，以肃朝纲；励新旧之廉耻，以别人品等事」：『内阁六部、四衙门，总兵以下移会用手揭，此三百年之旧规。现文武诸臣有初朝、二朝、三朝、四朝、五朝、六朝之分别，各宜建立为功，以昭靖其自献之本心』。袁彭年、李元胤知之，恨入骨。初十日，其靁宵遁，上桂林府与瞿式耜共事。疏亦留中。
        朱容藩僭乱本末
        朱容藩，本楚藩通城王派下一庶人；居家无赖，不齿于王府。逃入左良玉军，假称郡王；引兵害人，营中诸将恶之。甲申春北都既陷，容藩至南京，贿马士英请以「镇国将军」监督楚营。行至九江，以横恣激变，军民惧罪逃奔。时李自成溃于陕，余贼流入楚。容藩复入贼中称「楚王宗子」，贼大喜，欲立为王。后见举动乖异、语言虚诈，因疑之。
        丙戌十月永历即位端州，容藩走赴行在，言贼中情形甚悉。内阁丁魁楚素庸陋，信其舌辩，遂荐之朝，掌宗人府事；得参大政。而兵科程源喜谈兵，与之结纳甚欢。程源，四川人也；一日与容藩谈川事曰：『川中贼势虽盛，而诸将兵不下数十万；吾两人各请总督之职，公督东北、我督西南，贼不足平也』。容藩喜，具疏请之。朝议以程源方改兵科未及两月，不庆陞迁；而源狂躁，意在必得。乃加源太常寺少卿，经理三省；而改容藩为兵部右侍郎兼右佥都御史，总督川东兵马。十二月，大清兵破广东，永历移跸桂林；内阁吕大器回四川，丁魁楚率子女、辎重由浔州走横江小路，内阁随驾者止瞿式耜一人。丁亥正月驾至广西桂林府，朱容藩觊觎入阁办事，逗遛不行；嘱给事中唐諴等连名具疏，参丁魁楚私逃，上护从单弱，如容藩、程源皆系拥戴重臣，不宜轻出外。上素恶容藩，因怒曰：『尔等又欲拥戴容藩耶』？遂命削容藩职，夺其总督敕印，欲斩之。容藩惧，披剃为僧；贿买内监庞天寿求太后谓上曰：『变乱以来，宗室凋零；容藩罪不至死，毋过求』！上素孝，承太后懿旨，即赦容藩；仍复其官，还与敕印。容藩由楚入川。程源由楚入黔，假称三省总督、兵部右侍郎，沿途卖官送札，赃私巨万。四月，四川巡按钱邦芑具疏参之。时上以三月刘承胤迎驾跸武冈；疏入，上震怒，削程源职，逮问。
        容藩由辰州入永顺司至施州卫，得王光兴兵马二万人。时光兴为大清兵所击败于郧阳，走入施州卫，无所归；容藩假称「楚王世子、天下兵马副元帅」，光兴诸将不知其伪，遂附之。时川中曾英为张可旺（即孙可望）所败，部将李占春、余大海率舟师东走夔州；容藩既得光兴兵，即移檄占春、大海，两将亦归之。时大清兵既破成都等处，由重庆泛舟而下；容藩命占春、大海截之。二将以舟师溯流而上，七月十一日相遇于忠州之湖滩；占春出不意，以轻舟直入其营，发火砲乱击之，大清兵弃舟登岸，走川北。容藩得三营兵马，益复恣肆妄行；遂称监国，铸副元帅金印佩之。改忠州为木定府，号府门为承运门；称所居为行宫。设祭酒、科道、鸿胪寺等官，擅封拜：王光兴、李占春、余大海、杨朝佐、谭弘、谭文、谭诣、杨展、马应试等为侯、伯；以张京为兵部尚书、程正典为四川总督、朱运久为湖广巡抚。
        八月十三日，钱邦芑率王祥复遵义；九月，檄袁韬复重庆，川北总督李干德同袁韬兵驻重庆。十一月，容藩率李占春□营至重庆，会干德；容藩讽干德，欲其拥戴己。干德若不解者，而礼复不相下。适冬至行朝贺礼，袁韬本摇黄贼，初受抚，素不知礼，乃与容藩同班拜舞。容藩怒，命李占春暗袭袁韬并害李干德。是晚，李干德登舟中，忽觉烦闷，遂登岸于高埠，设帐安息；及占春兵至，掳干德舟中，止得一妾、一女，不见干德，乃大惊。及袭袁韬营，复不能胜。次日，袁韬集兵与占春相雠杀，数战不解，互相胜负；容藩走涪州。时钱邦芑在武隆、川南总督杨乔然在彭水，容藩移书邦芑、乔然，请至涪州为两营解释。邦芑复书，深责容藩僭逾之罪；容藩不从，乃私铸锦江侯印送王祥，求其以兵应占春，同战袁韬。戊子正月，王祥以兵出綦江，与袁韬三战不胜，退札南岸。祥独乘轻舟见容藩，少顷占春来相会，王祥力大，遂擒占春过其舟，同至綦江县；命部下王朝兴守之，不听归营，欲并其众。朝兴，陕西人；与占春同里。占春慰以好言；时苦寒，占春解貂衣赠之。朝兴悦，守为之懈；占春乃夜逾城出，得小舟逸归营。王祥既失占春，战袁韬复不胜；兵无粮，杀马而食。二月，遂回遵义；袁韬亦走顺庆，占春退札涪州之平西坝。
        夔州临江有天字城，甚险，可守；容藩乃改为「天子城」以为己谶，领部众数千居之。铸印，给诸部下。石砫、酉阳两土官，俱封为伯，挂将军印；厮养蛮獠，俱授监军、总兵之铸职。川中屡经张献忠、摇黄之乱，地方新复。丁亥武冈之变，上由靖州幸柳州，干戈阻道，朝廷文告久不通川中；容藩乘机煽惑川东一带，诸将士多为容藩所动，竞往归之；求官授职、无虚日。钱邦芑乃列其罪，疏劾云：『为奸宗谋逆，请正天讨事。臣察得逆宗朱容藩自元年正月在广西得罪，皇上欲置之死；幸天恩赦宥，还其原官，命料理湖南一带。彼时寇逼湖南，容藩即由施州卫走入川东。五、六月寇陷涪州，臣方至彭水界上。川东夔府一带与朝廷消息不通，文武无主；容藩亦以川中消息不通之故，遂乃假朝廷之威灵，收拾兵将。至八、九月间，川中各镇如王祥、侯天锡、李占春、余大海、赵荣贵、曹勋、马应试、袁韬等各出兵剿寇，四路捷报。维时皇上幸广西，川中不知圣驾所在；容藩即自为吏、兵两尚书，铸刻印信，选授文武，笼络军民，隐有称王之意。今岁六月臣巡川南，忽军□传来朱容藩刊谕建置文武榜文，其自称则曰「予一人」、「予小子」；如此而欲其终守臣节，其可得乎？今皇上远在百粤，四川僻在极西，沿途兵寇阻道，凡诏谕、敕旨经岁余后通，其浮沉不达者尚多。且四川之地，四围蛮夷土司，易生反覆；又迭经寇祸，三年之间四易年号，人情惶惑，莫知适从。故容藩欲乘此摇动人心，谋为变乱。自去岁秋、冬川地渐复，臣不惮艰苦往来深山大箐、荒城破垒之中，驱除豺虎、翦披荆棘，招集残黎、抚慰土司，宣达皇上威德，四川之地始知正统所属。今声教渐着、法纪方行，而容藩包藏祸心，谋窥神器；阳尊朝廷，阴行僭伪。假皇上之威福，布党乱之爪牙；意待羽翼既成，便欲盘据四川，以为公孙子阳、王建、孟知祥之事。臣已早窥其隐，先致书告以大义；随即传檄楚督何腾蛟、堵胤锡、〔杨〕乔然、李干德及各大镇，俾共尊朝廷，勿为叛臣所惑（语不具载）』。邦芑乃封疏稿、檄文达书于堵胤锡，期合兵共讨。胤锡率马进忠驻施州卫；胤锡得书，即乘舟入川会容藩，正色责之。容藩曰：『圣驾播迁，川中不知顺逆；聊假名号弹压之耳』。胤锡呵之曰：『公身自为逆，何能服叛逆乎？钱代巡有檄会兵；若再不悛，钱公率兵下，吾截其后。川将皆朝廷臣子，谁为公作贼者』？时文臣附容藩者，止张京、程正典、朱运久三人；胤锡一一陈大义切责之。川东文武始知容藩名号之伪，各各解散。
        八月，督师吕大器至涪州，李占春迎见。适容藩有牌至，期诸将会师，上列「楚王世子监国天下兵马副元师」之衔；大器笑曰：『副元帅，非亲王、太子不敢称；且天子在上，何国可监？此人反叛明矣』！占春曰：『昨堵督师面叱其非，某等已知其伪。然朱千岁犹铸印封拜，奈何』？大器曰：『容藩专擅如此，朝廷即檄兵会讨。尔等受其官，必不免』。占春曰：『误为所惑，今已悔之。讨叛以赎罪，若何』？大器唯唯。占春即整舟师，连夜至天字城攻容藩；容藩以兵相拒不胜，走入夔州山中。占春率部下穷追两日，容藩匿草舍中，为土人擒献；斩之。川东之难悉平。
        武冈播迁始末
        刘承胤，本南京一市棍，投兵部为家丁。有膂力，酗酒无赖，自号刘铁棍。后随营至楚以征蛮獠，累功至副总兵。甲申北都既变，何腾蛟总督楚中兵马，题承胤总兵官，镇守武冈；招集兵二万人，大半南京市棍。承胤实刚愎不知兵，以「铁棍」之名哄动远近；腾蛟亦误信之，与联姻。丙戌七月，隆武封为定蛮伯，愈恣肆。兵科龚善选以册封李赤心过武冈，承胤令兵辱之。
        丁亥正月，永历驾跸桂林，承胤具疏迎驾。二月，兵科给事中刘尧珍过武冈。时太仆寺卿郑逢元以催粤饷驻武冈，见承胤兵盛，与承胤联姻。先是，沅州有妖僧查显仁假称宏光，常煽动地方；逢元亦具表称贺。至是，刘尧珍语讥之。逢元惭怒，以告承胤；次日，对众拳殴尧珍。锦衣卫指挥张同敞至，与御史傅作霖责承胤曰：『尔具疏迎驾，而得罪朝绅，何也』？承胤不自安，乃具酒请罪。后上驾跸全州，见驾，倨侮无人臣礼；御史瞿鸣丰疏劾之。次日，朝退至门外，承胤指都察院御史杨乔然曰：『汝任风宪之长，近日言官混杂妄言，汝不能表率，要汝何为』？因以拳挥之；乔然与相争，至裂冠毁裳，众为劝息。乔然、鸣丰具疏请罢斥，杜门不出；承胤回武冈。
        三月，车驾幸武冈，以岷府为行宫。进封承胤为武冈侯。以工部尚书吴炳为东阁大学士，入直；以贵州总督李若星为吏部尚书、黄太玄为太常寺卿、侯伟时为文选司主事；改吏科唐諴为右春坊右谕德，以御史傅作霖为兵部左侍郎、管部事，加吴贞毓太常寺卿、仍管文选司事，加严起恒户部右侍郎、管布政司事。锦衣卫指挥张同敞，江陵故相张居正之曾孙也；威宗以任子官中书。北都陷，同敞怀牙牌间关入闽，隆武命袭锦衣世职。至是，举朝荐其才可大用；上素闻其贤，改翰林院侍读学士。太仆寺卿郑逢元以承胤姻亲，陞兵部右侍郎，总督川、楚军务。以刘达生为太仆寺卿，陞翰林院简讨刘湘客为右春坊右谕德。改礼部主事刘鼒为翰林院庶吉士；寻复改御史，加给事中。以庶萃士刘鲁生为编修。刘远生、刘湘客、刘鼒、刘鲁生四人皆以刘姓，与承胤认同宗兄弟，故皆得美官。远生原任江西巡抚，丙戌年为清兵所执，逃回失官；至是，得复用。湘客，即其弟也。刘鼒，四川人，颇能诗文；喜交游。刘鲁生，楚人；丙戌五月，以贡生入闽廷试。隆武见翰林诸官皆不知书，每问故事，瞠然无以应；及命撰文，又浅俚不通。因选贡生二十人，命为萃士，附翰林院读书，准同庶吉士服。三年后，再加考试，如文理果通，方淮实授庶吉士；倘文理仍前不通，即与选州县等官。刘鲁生时亦与萃士之选；及福建之变，鲁生走回楚中，遂自称庶吉士也。又因六月间隆武生太子推恩，群臣各加一级，鲁为庶吉士加一级，乃简讨也；遂自称翰林院简讨。朝廷当变乱之后，无能核其来历；兼鲁生谄交承胤认为同宗兄弟，即有知其非者，莫敢与辨，而鲁生又居然编修矣。四月，加巡湖广堵胤锡兵部右侍郎，总督恢剿军务。先是，胤锡招抚李赤心、高必正等十营兵颇强，驻札楚界，声言欲入湖南就粮；承胤惧为所并，以为非胤锡莫能制。于是加胤锡衔，敕其督兵出江西。
        五月，承胤骄横日甚，动辄以兵挟朝廷；群臣畏其刚暴，争谄之以自固，交疏颂功德。遂进封兴国公、上柱国，赐尚方剑、蟒玉，便宜行事。承胤止二子，五月间以功荫锦衣卫世袭指挥者七。承胤亦侈然自以功盖古今，莫之与京矣。六月，督师大学士何腾蛟闻承胤专擅，颇不平，愤欲制之。承胤原系腾蛟荐为总兵，遂称门生，稍倨肆；后联为姻亲，竟不受约束。及上幸武冈，遂挟天子作威福。既得上柱国之衔、赐尚方剑，意欲与腾蛟抗衡并驾。忌其权出己上，乃上疏请改腾蛟户部尚书，专理粮饷；上不允。腾蛟辞朝，归镇长沙；上赐紵丝、金币，敕廷臣郊饯。腾蛟托病驻城外荒寺，不言行期，盖防承胤也；承胤果伏千骑于道中，欲暗害腾蛟。时赵印选领滇兵五百随腾蛟，皆悍卒也；行至中道，伏兵起，印选率部下尽歼之，承胤讳之而不言。时总兵张先璧自江西溃入楚，兵犹数万，欲入朝；承胤素怯先璧，请旨勿许。先璧怒，驻兵武冈城外；承胤闭门，出城与战，屡为先璧兵所败。承胤詈先璧以犯阙〔先璧〕詈承胤以劫驾，相持月余不解。上命兵部主事龙之洙奉敕往解之，先璧奉敕退兵，往札沅州。七月，督师堵胤锡劾承胤专擅截杀腾蛟，因率高、李诸营出江西；承胤见胤锡疏，始知惶惧。上加胤锡兵部尚书，赐尚方剑，总督江、楚军务，专辨恢剿。
        八月，大清兵破常德，留守广西大学士瞿式耜请上移跸桂林。上召承胤，茫然无策；但强言『我兵多，他决不敢来』。越数月，警报迭至，人情汹汹；承胤与部下密议投降。上觉之，与辅臣吴炳议由古泥幸柳州。二十五日，上奉两宫太后先发，上及中宫随行；至二渡水，车驾甫过、诸臣渡未半，而浮桥遂断。凡无马者，追随不及，皆被乱兵劫杀；李若星走黔阳、张佐辰走平溪，余多流匿白云诸山。上过木瓜桥，迷城步小路，循大道竟抵靖州。内阁吴炳、吏部主事侯伟时走城步县，大兵追及，二人被执，不屈死之；御史刘鼒疾驰，得免。九月初一日，上次靖州，乃由古泥幸柳州。刘承胤虚声恐吓，及上出城，遂不守、不战，惟议降。兵部侍郎傅作霖勃然大骂曰：『吾始以汝为人，今乃知汝狗彘也！汝迎驾至此，挟天子作威福，惟所欲为，富贵已极。一旦有事，束手无策，致天子蒙尘，罪已不容于死矣。且汝拥兵数万、糜饷十年，平日夸口天下莫当；今不谋战守，先议迎降，真狗彘不如也』！承胤不顾，早命人远迎大清兵；及入城，作霖冠带坐堂上大骂。时偏沅巡抚传上瑞已投顺，与承胤再三婉劝之；作霖唾其面，遂遇害。作霖妾郑氏有殊色，作霖甚宠之；既为大兵所执，求与作霖一面不许，遂从马上跃入桥下水中而死。承胤既降，全营诸将及家口数万人同移至武昌，驻札汉口之后湖。
        十二月，承胤部下副总兵陈友龙亦投降，带兵追驾至浔州，忽然反正；报至武昌，大清朝疑承胤与友龙通。至戊子四月，以兵围承胤营，并傅上瑞家口百余，不问老幼、男女尽杀之；五、六万人敛手受害，无一免者。
        雷雨风雹
        己丑正月庚申，永历在肇庆；大雷雨风雹，群臣免朝贺。
        元旦而有雷雹之异，天之警之也深矣！殆何、李败没之兆乎？
        李成栋驻军信丰
        李成栋于去年十一月返广州府，整顿士马、储备粮械。十一月二十七日（丁巳），具疏遥辞永历，再上南雄府。及今年正月初五日（甲子），于滇阳峡中白日闲坐，忽见所杀爱将杨大用持刀索命。成栋举弓射之，身随弓去，坠入江水；急为救援，神情惨急，英勃之气十减五、六。自是，不敢逾梅关；枉道东旋，驻军信丰县界。
        南雄，属广东。滇阳峡，在广东韶州府之英德县界。信丰县，属江西赣州府。
        科道击陈邦傅
        行在科道两衙门迎合彭年、元胤意，正月、二月以攻陈邦傅为正课；其余国政，无人谈及。陈邦傅，浙东处州府人；崇祯末年，广西总兵。隆武二年春，挂征蛮将军印。成栋素恶之；以其丁亥年二月大清兵未入粤西，先有降表到广州通款故也。后成栋为陈子壮、张家玉乱，西进之兵撤回广城；邦傅得安浔、庆二载，自侈以为功。丙戌之夏，亦预谋靖江王下广，事幸未□。今竟谓浔、庆、南、太未经薙发，勋比汾阳，借以陵人；不亦诬乎！
        科道散朝
        时攻击陈邦傅科臣中，惟金堡为最劲。邦傅立疏曰：『皇上两、三年几次奔逃，流离颠沛之极；并无一位两衙门官共尝辛苦！何今日？即次稍安，侍御济跄，议论纷纷若是。如以臣为无饷、无兵窃取勋爵，请即遣金堡为臣监军，观臣十年粮草、十万铁骑』！疏入，十一月朱天麟票拟，有「金堡从来，朕亦未悉」之句。时严起恒久欲挤天麟而无隙，即以此票拟密示吏科丁时魁；〔时魁〕忿怒，即夜约两衙门科道十六人，于十三日晨率入丹墀，共言『强臣箝结言官之口，将来唐末节度可虞』！因哄叫而出曰：『吾等不做官矣』！将公服袍带掷弃庭中，小帽叉手、白衣冠联袂去；所恃者，李元胤也。元胤承彭年橐籥，权通大内、势逼至尊。时永历坐穿堂，召太仆马光追叙五年前永州破难、逃入全州前后手书谢马光有『先生衣我、食我，后日岁月皆先生生我、成我』句等事；忽闻外变，两手振索，茶欲倾衣。十四日，特降谕旨，敕李元胤各到十六位科道门，谕令仍入本衙门办事；前本另发票拟，阁臣朱天麟即日放还田里。诸臣以为手裁矫矫，中兴朝政第一美举。
        何腾蛟死难
        己丑正月，大清兵破湘潭，何腾蛟被执。初，腾蛟檄各处兵马齐集湘潭，而命马进忠等由益阳出长沙下，邀截上下舟船，焚掠湘乡，断绝水道。一只虎率大队复至长沙，络绎攻围。值大清援兵合至，战胜于湘潭；腾蛟被擒，斩之（「遗闻」）。
        湘潭、湘乡、益阳三县，俱长沙府。
        「何堵事略」云：『癸未冬，何公云从来抚楚。是时左帅三十六营散处江、汉间，凶狞之状不可向迩。群帅故多降贼，桀骜难制；公推毂接待，控御有体。又时以忠义激劝左大帅，以故兵犹戢。尝对人诵「鞠躬尽瘁，死而后已」之句二语；公平生大节，具见之矣。轸残黎、收遗胔，皇皇无虚日。尝出行城市，竟日未得食，属门者购饼饵从舆上啖之；戒勿令有司知，恐为具馔。夜则寝穿堂一门■上，枕以木石。其自为刻励如此。乙酉三月，左焚劫武汉趋江南，以讨君侧为名，逼何共事；何知左反侧，誓死不从。强舆至舟，即投江；众兵掖之起，委于岸。左舟发，残民万余闻何在，簇拥之；舆至通山，取道河南而去。四月，抵长沙；与堵胤锡合，收集余众，行大募兵，滇兵主将黄朝宣隶之。丙戌、丁亥间，南北尝小小交锋，南取胜；燕子几一战，黄老将武功为赫。戊子，自洞庭口转至衡阳，胜负相当；章旷当其冲，与三王兵鏖战三昼夜，大将刘承胤卖降，章愤激死，势岌岌且殆。何、堵闻变，亟援之；大清兵退。己丑，堵驻长沙；何麾下诸□喜长沙货物辐辏，夺其居。是时一只虎已署为忠贞营，在辰、常界；堵引兵就之。十月，大清盛兵上湖南，沿湖杀哨拨兵，抵长沙；长沙城下人无知者。何仓皇命出师，众散走；有卒数十人拥何出城，何怒叱之曰：「若属不用命，去将安之？吾今而得死所矣」！以旧时衣冠衣之，独危坐沙屿上。大兵至，自言「何督师」；执送古菴中，不食数日死。公煦煦爱人，爵赏少滥；庖丁厮养，多列旌旄。以故爵不足劝，诸营将渐跳梁不奉检束；务含贷，不遽绳以法。然而忠义慷慨，固其天性；语及疆场事，辄流涕呜咽不胜。盖诚有余而才不足，拊循有余而军旅非其所长也。向之所谓「鞠躬尽瘁，死而后已」；其言不虚矣』。
        何腾蛟，字云从；黎平人。追封中湘王，謚「文忠」；庙祀灵州县。章旷，字于野；松江华亭人；崇祯丙子解元、丁巳进士。
        李成栋信丰再败
        己丑二月二十六日（乙卯），李成栋南下。四更时，先发火器手三百人，责咐曰：『如前遇兵，尽发火砲，我为后应；不尔竟前走』。至黎明，杳无砲声。众皆曰：『火器军往矣，吾当拔营，披甲上马』。言未毕，清兵杀入，满营溃乱。盖先发铳手前遇大兵，适欲举火，忽暴雨突至，砲声不发；三百人杀无遗，故尔寂然。成栋营后即系急流山涧，有见成栋被甲未完，乘一跛马渡涧者；及过后，遍觅无有也。三月初七日（丙寅），成栋与腾蛟凶问同时报至肇庆，君臣大惧；大雨中，昼夜逃徙。门户水火，悉皆冰释，寂静者一月。至九月、十月，先后赠腾蛟中湘王、成栋宁夏王。永历设坛挂帛，皆抆泪亲祭；纸锞与千钧舟并大，以示酬恩（「粤事记」）。
        「遗闻」云：『二月，大兵破信丰，李成栋殁于阵』。
        金声桓赴水
        「遗闻」云:『金声桓踞南昌,大清兵昼夜攻击,破之；王得仁自杀、声桓赴水死』。
        赣州信丰县贡生曹兑光，多才智。先是，起义赣州；及赣城破，金声桓擒兑光降，遂居声桓营中。迄戊子年，声桓诣关庙行香，兑光指关神说之曰：『此是何人』？声桓曰：『汉朝忠义人也』。兑光曰：『彼丈夫也，我丈夫也；若能举大事，将军亦与关神同矣』！声桓心然之。兑光知其意，遂移书宁都所善贡士卢南金、廪生赵日觐、庠士曾传灯等八人。南金次子将书示外，知县田某闻之，申文上司，报八人解省中；声桓勘问，尽释还。声桓本约八月合南京诸处起义，以南金等故，恐迟久事泄，遂于四月同副将王得仁邀诸将领既毕，不欲令出；黎明，命左右取优孟衣冠，即于座上服戴，以袍冠递送诸将，俱从之。遂反踞南昌，命得仁提兵上赣州围之。时守赣城者，大清巡抚刘武元、巡道张凤、总兵胡某也；率兵坚守，不出战。围三月，城中粮米五十两一石、盐十六两一斛、糕四两一盘；有宁都人李去白在围城中，将家乡圩田三百亩仅易杨某米二石。百姓止存三百余人，俱挂一腰牌，不许私语；语则拿去。缴上腰牌数十，俱饿死者。围至八月，势益不支。武元欲降，凤不从；曰：『再俟三日，无援兵则降耳』。及三日，而谭固山兵至南昌矣。得仁解围去，赣城得全（赣州人口述）。
        日觐，赵某字。曾传灯，号廷问，改名畹中。
        姜曰广赋诗殉节
        姜公讳曰广，字居之，号燕及；江西南昌新建人。万历己未进士，改庶吉士。邹忠姜公讳曰广，字居之，号燕及；江西南昌新建人。万历己未进士，改庶吉士。邹忠介公荐李三才，为廷论所指；公出揭直之。天启甲子，授翰林院编修。奉使朝鲜，不携中国一物往、不取朝鲜一钱归；奉旨阅视岛帅毛文龙还。乙丑，分考礼闱。权奄用事，令其甥傅应皇纳交于公，拒之；复令其孙魏抚民谒公，不见。坐门户，落职为民。丁卯冬，起原官。崇祯己巳，大清兵深入，上特简马世龙为经略；世龙拥兵不战，公力言于朝，罢之。庚午，补讲官；主应天乡试。壬午，陞詹事，掌南京翰林院印。先是，公在讲筵见时事日非，进谏上勿任性、勿用左右小人；上顾谓阁臣：『曰广言词激切，大见不平。朕知其人每优容之』。及甲申年三月，先帝升遐；公与南兵部尚书史可法议立君未定，诸帅受太监卢九德指，奉福藩至江上。于是南京文武大臣并集内官宅，韩赞周出簿令各署名；公言『不可如此草草，贻羞史册。须来日为文祭告奉先殿，乃举行』。迨明日，乃与众同至奉先殿，议监国事；诸勋臣语侵史公，公厉声呵之。于是，内外侧目公。宏光立，以公为礼部尚书兼东阁大学士；公辞，改礼部左侍郎，入直。刘孔昭廷讦吏部尚书张慎言；公因上疏求斥罢，不许。马士英荐阮大铖，得召见；公争之不得，再求罢，不许。公上疏言事，而四镇合疏诋公。会有建安王府镇国中尉朱统{金类}侯考吏部，因奏公定策时有异心；公求去益力。以皇太后至京，加公太子太保；寻致仕。明年南京陷，公潜里中。后金声桓归明，迎曰广至南昌；奉为盟主，以资号召。迨己丑正月十九日（戊寅）城溃，声桓自杀；曰广乃作绝命歌，投偰家池死，一家从死者三十余人。
        其诗曰：『有君美好且宣通，志轶唐、虞争比隆。智辨惊臣谢莫及，宵旰□□急治功。逢天瘁怒日多故，奸相踵继荧圣聪。因循养乱难救药，贼气直逼大明宫。臣甘婢媵死贼手，君死社稷独正终。慷慨乘龙归帝所，亘天长气化为虹。龙髯难攀弓剑□，楸松万树泣忠风。一盂麦饭无人荐，孤臣永念泣无穷』！其二曰：『哀哀吾父性方格，道遵先民事垂则；严性正气泱其仪，寒冬孤岭松百尺。施济恳恳同吉凶，磨错粲粲傅清白。惨矜偶影惊鬼神，诚达体质贯金石。攻苦积学名不成，闇修备德福弗获。终身勤动日悯惶，遭遇坎坷含辛蘗。发愤于子望眼穿，大志竟赍入窀穸。窀穸之中恨不磨，贻禄不待亦何益！忆昔提携绕膝时，惓惓忠孝是鞭策；国破踌躇且苟延，永念教言当促刺。至今百尔计无之，惟有一死少逭责』！其三曰：『哀哀吾母称至善，淑慎其身如战战；通晓大义本性生，发言闇自合经传。初能孝养被□□，病亦女红至瞑眩；代父教子备苦辛，苦辛伤心强自咽。恩斯勤斯育子劳，怠则谯诃蹇则唁。恨昔因人凭远游，南陔养缺情恋。晚达徒含风未悲，朝朝泣对大官膳。我今一笑入黄泉，喜得慈颜永相见』。其四曰：『哀哀四兄圣贤徒，心行直与先君符。端凝皜皜自洗濯，俯视流俗如负涂。忆昔提携绕膝时，篝灯子夜共咿唔；明发常怀过庭训，日征月迈争步趋。兄德则丰命则塞，拂乱烦冤志不输；精心戮力无已时，□□□□□□□。无先无后俱已矣，天乎与养何弗渝！人谁不死弟亦死，弟有余憾兄则无』。其五曰：『有子、有子方襁褓，见我争向泣呜呜。我年十岁便无父，汝今失怙早过吾。穷民遍产德门里，茹荼未了又茹荼。夜来抱汝看汝笑，我心隐痛欲欷歔！母言尔幼全赖我，国破君亡我更孤。夜夜钟声疑禁里，朝朝泪眼看飞乌。匪我忍情恩不甚，名义千秋自凛如！我念作人全末路，汝思生子在厥初。良田有收无晚岁，过河枉泣是枯鱼！无父之子人易议，勗哉早克读父书』！其六曰：『有孙、有孙在童蒙；读罢依依就阿翁。汝方一岁便无父，小叔零丁与汝同。汝今谨识趋庭训，异日记取共磨礲！崇崖其阿多坠石，茂枝之下鲜芳丛。炎炎者灭隆隆绝，宦裔谁家克有终！祖泽一经传九世，罔因骤发坠素风！伤心阿翁教汝父，呕肝敝舌苦归空！汝父临危终爱汝，眩目顾汝血泪红。析薪是荷能克念，祖父瞑目幽冥中』。又绝句二首：『自古谁人不死亡，要知遗臭与流芳；读书九世纔今日，莫谓偷生是吉昌』！『要知喜死原非死，况复衰年岂记年；杯酒从容微笑去，此心朗畅亦何言』！
        此得自围城中，传寄于文登嵓处。公孙姜□振志。
        假山图、五虎号
        两衙门谓李元胤不足恃，思抑袁彭年；遂同具「重朝廷以力抑奔竞」一疏，申请以事权归永历，隐弹彭年把持。彭年奋怒，答疏中有『倘臣旧年以三千铁骑鼓励西行，今日君臣安在』等语；永历持其章疏，泣诉臣下，举朝失色。行在因有假山图、五虎号。假山图者，贾也；绘假山一座，下绘朝官数百。有以首□之者、有以肩负之者、有以手托之者，有仰望者、有远听者、有指点话言者，有惊恐退避、两手掩耳而走者。山岭黑气一道，直上冲天。此皆郊市童叟胸中不平，为此图以诙谐之也。五虎号者，吏都丁时魁、户都蒙正发，□彭年同乡，楚产也；一为虎尾、一为虎脚。兵都金堡，浙人也；昔为福建延平知府，疏激隆武赏罚不明，连杀同乡吴文炜、施■二人，人畏之，为虎牙。副宪刘湘客，关中一布衣；来自留守阁臣瞿式耜，又为成栋同乡故，为虎皮。虎头，则袁彭年也；日将「祖制」二字说迂谈讲空话，因之获厚利。言非虎党不发，事非虎党不成；星巖道上，遂成虎市（「粤事记」）。
        吴文炜，浙江湖州人；进士，邵武知府。施■，字火然，号嘉峪，湖州人；崇祯癸未进士，建阳知县。
        贺全业出狱
        贺全业，镇江丹阳诸生。崇祯末，随父懋让之任上林。永历在藩邸，受教讲读。登极日，除主客司主事；后相失二载。戊子五月，于南宁府考改授；以囊涩不得入清华，量移精膳司郎中。七月十五日，邕江解维，前追帝驾。忽有试御史傅宏烈修旧隙，舟为夺去；声言觅全业，理前不了事。丕业罄身，手持两诰轴而已；借友人华姓银二十两，亟驰去。八月初□日，抵肇庆；拜贺后，即具□诉冤。□温纶复召对，有『先生与他人不同，后将大用』。因加太仆寺少卿衔，暂为受职。本司无事，见在内袁彭年等议论乖方、在外陈邦傅等跋扈无上，慨陈「四维三纲、人心朝廷」一疏，言词激切，传诵当时，共推中兴第一疏。彭年等恨之，暗指李元胤于朝班驾退后，欲殴杀之；友人急告，潜入高明、四会等处。十一月初四日临晚，道路喧传外县解来假官，肘缚下狱；全业极口呼冤，莫为之理。次晨，友人入告司礼夏国祥；国祥亦念系永历旧师，告狱主留活全业。至今年己丑三月初四日，部覆为彭年、元胤所持，奉「永不叙用」旨，保出狱。友人再赠资斧，令上桂林谒瞿式耜。三月十九日，寄一函于蜀僧，三达梧州，寓水井寺。
        后竟不知所之，或曰卒于桂矣（「粤事记」）。
        贺懋让，举人；广西田州府上林县知县。傅宏烈，上林人；布衣。御史夏国祥，池州人。
        瞿式耜兼督各省
        自何、李败后，永历专命瞿式耜留守督师兼〔督〕江、楚各省兵马；式耜疏请兵科给事中吴其靁监各营军。永历驻肇庆，疏奏谆谆，以『岁月稍暇、财赋优裕，用心尽力修内治以自固、严外备以自强；且一材一艺之士，靡不收罗。幕府每慨人才易尽，凡趼足而至者，非怀忠抱义之人，亦乱世取功名之士。人之岁月、精神不用之于正，则用之于邪；安可驱为他人用哉』！人咸以桂林为稷下。
        瞿公爱惜人才,真将相之器；宜保危疆数载也。使镇抚诸臣尽如公意,则一线可延。

明季南略卷之十四　粤纪（续）
     
        堵胤锡始末
        堵公讳胤锡，字锡君，更字仲缄，号牧游；宜兴人。万历二十九年（辛丑）十二月初八日酉时，母陶氏诞生公于武进之夹山村。父维尝，号冲宇；邑庠生。公六岁丧母，十一岁丧父；十二岁，依岳丈陈娱济家。二十岁，七月游于无锡，依四兄知白读书；因通籍于无锡。知白讳大建，抚公如子；后公抚知白之子正明亦如子，而正明后随公殉节于楚焉。天启元年，受业于马文忠。三月，婚于妇家。壬戌，二十二岁，补郡诸生。十二月，徙居中桥庄。甲子，复徙归于妇氏。己丑，岁试五等。丙寅，科试一等。癸酉，三十三岁，举乡试十六名。丁丑，三十七岁，登进士一百零八名。九月，庐墓虞山（山在宜兴岂山之南）。戊寅六月，辞墓。己卯四月，授南京户部主事。庚辰二月，莅北新钞关分司。辛巳，解任；三月，归里。六月，陞湖广长沙知府。壬午冬入觐，离任。癸未四月至京，举廉卓，赐宴礼部。五月，辞朝复任。九月，加陞二级。十月，行至兰溪，闻寇陷长沙而还。十二月，复任，路阻；岁除，守墓。甲申正月，复至长沙。二月，陞巡道。九月，授楚督学副使。
        乙酉四月，督师何腾蛟抵长沙相见，抱头大哭；徐挥泪进策曰:『楚囚泣，无为也！不措饷，能辑兵乎；不招降，能张楚乎』?何公然之。自是，公措置转运，资何军不绝。
        五月，南都失守报至；檄告天下勤王，设三科以募士。六月二十七日，寄子书云：『世界至此，国破家亡，吾再有何言！鞠躬尽瘁，危疆待命；急则身受于刲，暇则梁悬一索。苟无愧为祖宗、父母之身，斯已矣。迟速吉凶，吾已置之度外，吾儿可勿虑也。为尔虑者，只有「逃」与「匿」两字；逃要相机、匿要深晦。念三百年宗族邱墓一旦沦亡，尚何忍言！吾儿若一簑卧月、终身农竖，春秋不乏祀火，传之子孙，永不出仕二姓，便吾不失忠、尔不失孝矣！言至此，泪如雨下；尔母劝令勿戚；四十仳离，差不恶也。一切家务，吾悉置不言；只尔自强为善，守身弗辱，便瞑吾目。后音难继，书此绝词，儿可牢识』！
        公自起兵，即谢学政，日夜为守御计。隆武中，以何腾蛟荐，七月陞公左佥都御史，巡抚湖广。驻节辰溪，悬异格以罗奇才；诸生赵振芳上谒，公曰：『国家多难，主辱臣死；本院倡率天下义士，即日东下勤王。以何道而必济，君试言之』！振芳曰：『使相东下勤王，未必不济。岂不闻川、陕为天下肩背，荆、襄为天下要枢？控制上游，实为恢复根本。若舍此东下，使敌骑长驱，荆、襄以南不复为国家有。是公以现在之封疆委之于人，虽赴死金陵，亦何益』！公为首肯者久之。于是留致幕下，决意经理荆、楚以窥中原。寻题振芳荆州府推官。振芳别字胥山，浙江上虞人；在松江从师十年学「易」，刻「易讲」甚多。后大清兵至，降；为福建延平府同知。
        八月，时李自成败，而遗孽李锦（号一只虎）性凶暴，与母舅高一功尚合十营约三十万众。自川、陕由当阳转战而来，剽掠荆南间；声言约我军会猎湖南。公为兵粮百不能支，乃集麾下谓曰：『覆亡无日，吾愿赤身往，为国家抚集其众。事成，则宗社之灵；否则，某授命之日也』。先遣监纪陈某、副将某将命曰：『他人恐不达命，今本院即日亲临，约以某日相见』。遂以匹马率帐下执事数人，由武陵、澧水以达草坪；积骨纵横，闾舍荡然。贼徒初见公驰驱，且沮且诘；未至三百里，拒不达前，止空城中。逾刻，望见戈矛蔽天、烟尘塞野，从者皆泣；公顾谓曰：『若等当生还无恙，某死，乞收吾骸以返』！顷之，贼徒猝至，拥入营；以大义谕李锦等曰：『将军辈有大用材，而陷于不义，亦当事者之过。但念国家三百年来若祖宗世食其德，卒以乌合之众覆灭宗社，止博贼名，为此何利？今若能悔祸改行，协力同心以建立功业，某当与将军等共之！昔五代马殷抚据湖南，延祚四十余年。宋之南渡，杨公作乱，其党王佐、杨钦等亦于此地为岳武穆所招，表授官爵；后随武穆协力中原，遂为中兴名将。湖南一片地，正英雄出世展略扬声之藉也。且赤眉当年思「为贼」二字名号不顺，其尊刘盆子为王。今福京新建，主圣臣贤；以此号召天下，何难比美南阳，光复旧宇！以天道、人事卜之，中兴无疑。将军千古得失之机，正视举足间尔；安可执迷自误哉』！锦等见公开诚布示，意欲定盟；忽李锦母高氏屏后出呼锦跪堂下，诫之曰：『使尔辈赎前罪、洗贼名者，堵公之赐也。尔其始终勉之，勿生二心』！锦素敬惮其母，即叩首曰：『愿遵慈命，誓当死报』！因与公酾酒誓，复留宴奏伎；所用女乐，犹是帝宫掠来者。公方素服腰絰，乃却坐不观；痛哭而言曰：『两京未复，万姓倒悬；某求死无所，尚何心听乐耶』！锦即撤去，并令散西秦、燕、晋、豫、楚等处百姓不下数万。公返之日，民皆抱携，呼拜道虏遍数百里。于是李锦、高一功等三十余万皆就抚，听公节制，楚中号「十家兵」云。公自收高、李后，兵强且众，得专力守御，屡有战功。公乃为李锦等上疏，请封伯爵；遣武弁举人傅作霖赍赴行在。乙酉九月，备车战火攻。先是，公遣人四出募兵。及是，所集二万人。特题蜀人杨国栋为大帅，令统之为亲兵，使与各营相表里；以车制骑，以整暇制野战，以火器制弓矢之长，以更番制坚久之战。国栋后封武陵伯。十一月，请封疏达行在。内阁蒋德璟、路振飞、林增志持议，谓『李贼破北京，罪在不赦；其党安得封拜』？御史钱邦芑具疏，言『方今国家新造，兵势单弱；高、李诸贼拥三十万众于楚中，若不以高爵招之，彼必不肯为我用，全楚非我有也。今出空爵于朝廷之上，一月而得三十万之兵，免全楚生灵之涂炭；孰得孰失？即昔汉高王韩信于齐，岂得已哉！今当权宜，假以封号』。诏从之。乃赐高、李诸营名「忠贞营」，改李锦名「赤心」、高一功名「必正」，诸将封侯伯有差；特命兵科给事中龚善选往楚封之，而别降敕奖公忠勤，授傅作霖兵部主事。
        丙戌正月下旬，公渡澧水，督忠贞营往恢荆州以上，荆南副使燕如、荆州推官赵振芳监其军。措粮储、运火器，自二月朔渡江攻城；凡六昼夜，大小神器如轰雷不绝，远近闻数十里，云车砲石百道齐攻。大清帅郑四维监守，城崩数十处，皆随方拒战。有献策者谓：『荆城夹蜀、汉二江之门，水高于城者数丈；昔人筑堤为长围，使水入江，安流赴海。若决二隄，则两江之水建瓴而下，荆、襄一带望风归附，恢复之机在此一举矣』。公曰：『我为朝廷复疆土，首以民人为本；若此，则生民胥溺，我得空城何益』？忠贞营诸将闻，亦遣人会商；一面下令营兵各备锹锄以待。往返商榷，稽迟二月；而省兵救至，与战失利，诸将遂溃而还。公坠马，伤臂几死；过新化驿，题诗云：『不眠灯火暗孤村，风雨萧萧杂夜魂！鬼定有知号汉阙，家于何处吊荒原？三更鸟化千年血，万里人悲一豆恩！南望诸陵迷野渡，锺山肠尽可怜猿』！又云：『短策回瞻城曲阴，剑声犹吼不平心。孤军雨里鸟声碎，乱水渡边马影深。南北试看谁世界？死生此刻辨人禽。倒番「廿一」听前史，「正气」千秋歌到今』。三月，公归常、武，勉励文武；于是公安、松滋、枝江沿江一带各设兵将为守御计。
        四月，擒沅州妖僧付有司，请旨诛之。有僧自称宏光帝者，自思州历平溪来，据沅道署为行宫，张官设卫。辰沅道副使徐伟驰文报公，公闻即曰：『此必假托者。奈何令譸张如是』！乃命监纪官某往辨之；谕以果伪，即擒付有司。监纪至沅见兵道徐伟及李若星，皆以为无可拟议。时若星监军郑逢元统兵二十余，又为之抚卫，俨然皇帝制。适有米寿图以勤王道出沅州，故侍御旧臣也；监纪遂约逢元叩之，因相与谋诘朝见。预戒甲士环集门外，止携亲随数人以进马为名，裹甲藏刃而入。其僧朱衣幅巾，仅出半面；寿图拜阶下毕，即启曰：『侍卫退，臣有密语，请得上殿面奏』。左右卫侍环呼『无旨，不得上殿』！寿图等疾趋直上；出不意，手揭幅巾，大呼『非是』！亲随即掣刀上殿传呼门外甲士，各露刃弯弓，夺刀争前；捽妖僧衣领而下。缚送辰州司李戴□刑鞫，具吐妖状：即沅州人，姓名查显仁。先是，饷部喻思恂等误以为真，飞章奏闻，廷臣莫决其真伪，议差官探问；未及行。至是，公乃疏陈本末，请斩之；并言诸文武官为所惑者，宜置不问。六月中，疏达行在；从之。
        六月，督师何腾蛟约期会议，公因往长沙。七月，驻湘潭。九月，永明王立粤中；丁亥四月，陞公兵部左侍郎，总督恢剿军务。车驾自桂林幸武冈，刘承胤掌兵专政；而忠贞营十家兵颇强，声言入湘南就粮。承胤惧为所并，以为非公莫制；于是加公衔，敕督兵出江、楚。七月，上疏请诛承胤。公在湖北，藉督师何腾蛟为表里。刘承胤者，故何公部将；及荐为总兵，遂称门生，稍倨肆。后联为姻亲，不复受约束。迨驾幸武冈，承胤以定蛮伯进武冈侯，辄挟兵权擅作威福。群臣畏其刚暴，争谄之以自固，交疏颂功德；竟进封兴国公、上柱国。承胤止有二子，五月间以冒功廕锦衣指挥者也。何公闻而欲制之。而承胤骄日甚，思欲与何公抗礼；忌其权出己上，请改为户部尚书，专理粮饷。不听。何公辞朝归镇长沙，廷臣奉敕郊饯。何公托病驻城外荒寺，不言行期，盖防承胤也；果伏千骑于道中，欲暗害何公。时赵印选领滇兵五百随何公，皆悍卒；中道伏起，印选率部下尽谶之。承胤讳之，人莫敢言。公因上疏劾承胤专恣不法，截杀督师重臣，谋危社稷；请正典刑。承胤见公疏，始知惶惧。
        八月，常德陷；公乃率马进忠、王进才、牛万才、张光萃等驻札永顺、保靖二土司界上。九月，大清兵逼武冈，车驾将幸柳州；方出城，承胤即遣人迎降，兵部侍郎傅作霖死之。报至，公与诸将谋请荣王监国，冀禀号令，以镇抚人心；乃于舟次启王，王固让不肯。既而知车驾无恙，遂中止；惟传令各营协力防守。十二月，率忠武营兵复常德，进复辰州。自退保土司以来，采薇茹蕨，淹及半载；公愤不能恢复，乃刺血书二祖、列宗之牌位，恸哭欲自杀。诸将感动，三军皆哭，哭声震山岳。马进忠、王进才等辄夺兵而出，公亲甲冑督阵，率姪正明血战三日，遂复辰、常，俘获甚多。事闻，诸将各陞叙有差。于是乘胜图下江、汉，军声复振。戊子正月，「过天门山」诗云：『终朝马背随风雨，尽日刀尖度死生。全副骨峰贫已赤，一双眼角老难青。才淹骚、赋非伤主，学窃「春秋」未解兵。四十八年心事左，只因多难独精神』。三月，檄忠武营诸将与忠贞诸将合营，同驻常德。公虑马进〔忠、王进〕才等孤军难支，更调高、李等诸部为犄角，为乘胜东下计；诸将皆赴命。有奸人郑古爱者，东西唆搆；诸将惑之，始各怀疑忌矣。上「绝口勿谈款和」疏。大清帅驻楚，会使公卿以书招公，公峻拒之。时有倡和议者，公上疏痛陈其不可，时论壮之。
        七月，度彝陵至夔州，诘责楚宗朱容藩不当僭监国之号，遂散其党。
        十月，还至湘南，督忠贞营诸将复湘潭。公还，马进忠与李赤心不合；恐其相图，遂掠常德，移营湖南矣。公乃调护诸将，鼓励士卒，躬率高、李兵出征；先复湘潭县，次复衡州、郴州。既而进兵江右，所过郡邑多下。师次吉安，得故将归明之报；乃回茶陵。金声桓、王得仁皆左良玉部下旧将，先降大清；忽归明，江右响应。公闻报，即回茶陵；欲与何督帅定谋，合兵江、汉图中原。十一月，陞公兵部尚书，赐尚方剑，便宜行事；专督诸营恢剿。十二月，督兵援江西，至袁州。先是，何腾蛟自粤西还楚，因听细言，致书于公曰：『曩附八行奉侯台端，不卜得达记室否？腾蛟与大清战于严关日月桥，三王却走；进围零陵，指日可下，各郡邑尽入掌中。闻忠贞诸营驻节中湘，分取衡阳；则功又有所属矣。近王、马诸勋举动，甚是乖张；腾蛟已有檄谕之矣，谅此辈必不负腾蛟也』。公得书，语枢贰毛寿登曰：『我等封疆之臣，罪且难赎；何公尚欲言功耶』！至是，金、王诸将为大清兵所困，何公调忠贞营往援，公即率诸将赴之。己丑正月，湘潭复失，大学士何腾蛟死之。二月，公闻变，师还至衡州。时忠贞营与何标下不协，远驻辰、常界上。公乃率滇将胡一清等扎营衡阳，悉力拒守。二月，大清兵破南昌，金、王诸将俱殁。公「过安仁道次」诗云：『乱里看花试一临，廿年零落又春深！柳桃尽入兵戈眼，溪涧争鸣风雨心。野鸟向时三月丽，峡猿枯绝暮山阴。天涯即事浑伤旧，马背须眉自感吟』。公聚军中所赋诗，名曰「马革集」；今逸。公在军中五年，着「春秋说义」五卷，凡万五千余言。
        四月朔，大战于草桥，败绩；退札耒阳。阵于衡之草桥，自辰至酉，斩伐相当；大清兵以轻师截出阵后，兵遂败。公乃弃衡州，退札耒阳河上；而永营驻于永兴，相去百五十里。初五日，永兴陷，从子正明死之，诸眷属亦皆遇害。公自耒阳以数千骑退入龙虎关，暂依保昌侯曹志建营。志建素骄横，纵兵掠永、郴界上，又坐视不救援，屡被公诃责，方惭不自安。至是，见公兵败，遂欲乘机害公。夜坑杀公从兵千余人；及旦而公觉，乃入猺峒之何家寨。志建追至，何生等率众力拒之；志建怒，悉屠其寨。公得走粤之贺县，沿途招集散亡，从兵甚众。
        六月，时上在肇庆；十五日，公至肇庆。十六日，朝于行在，奉命入阁办事。朝廷先遣官迎公富川之野，比十五晚至肇庆。晤阁臣严起恒，叙故旧谊；明旦，相引陛见。朝廷亲劳之，面命入阁；赐宴，礼意有加。然旁观已有侧目者矣。十九日，奉命安插诸营。时高、李十营兵尚十余万，分道从柳、郴入梧州；既而移屯德庆州。客兵猝至，粤西震恐；又有言其将统兵入卫、清君侧者，众益危之。朝廷乃命公度地方安插之，人心始安。加陞总督直省军务兼理粮饷，特赐龙旗、尚方剑便宜行事、少傅兼太子太师、文渊阁大学士、吏部尚书兼兵部尚书，敕忠贞、忠武、忠开诸营悉听节制；忠贞即高、李十家，忠武即马进忠、王进才、张光萃、牛万才等，忠开为于大海、李占春、袁韬、武大定、王光兴、王友进、王昌、王祥等。上「急措兵饷以求招集实功」疏，凡五上；议于学道李錡衙门支拨事例三千两以给之。已舁至寓，忽为李成栋养子元胤攫去，仅领布绘龙旆二面以壮军容而已。二十四日陛辞，奉敕出师至江、楚。先是，颁敕书、旗牌、关防；是日，公含泪辞朝，遂同新设湖南抚臣马光整旅启行。七月初三日，师次梧州。朝廷念公勤劳，因降敕封为光化伯，给诰券；公以廷臣立门户，师旅齮齕无成功，惟当任罪，何敢冒功；上疏力辞。遂赐公四代诰命以奖之。
        疏论孙可望封爵。时可望求实封，朝议难之；会朝臣遣使劳军以问公，公上疏曰：『臣窃谓孙可望父子久已割据西川，今滇、黔尽为所有，固能自立，曷能禁其不自王；今可望尚知请命，其意犹可取。我不能禁其不王而欲制之，势将偾决；当即降敕封之，使恩出朝廷，乃可得其用。令彼缚胡执恭归朝，正法诛之；则是赏罚之权，庶不倒置。不然，是驱之为变也』。首辅严起恒、户部尚书吴贞毓、兵部侍郎杨鼎和、给事刘尧珍、吴霖、张载述等坚持不可；公又密疏曰：『廷臣谓异姓封王非祖制，不当自可望变乱始。持论良正，然不为今日言。可望固逆献养子，凡逆献滔天之恶，与有力焉。今姑取其归正一念，冀收其将来之用；安可泥颁爵之常法哉！且可望已自称平东王，一旦封以公爵，彼必不乐受。因而为逆，谓天下威灵何、谓天下事势何！若欲收其用而反损国体，非良策也。臣窃有一说于此：臣谨按开国功臣徐达、常遇春等侑食太庙称六王，皆进封也。伏乞皇上干断，量封可望为二字王；即于敕书中详载旧制，明示破格沛恩，而勉之以中山、开平之功。如此可望必能感激用命，揆之祖制亦不为背谬。国家今日于可望善收之，则复有滇、黔；不善收之，则增一敌国。利害无两立、得失不再图，不可不熟虑也』！制曰「可」；命铸印封可望平辽王，差赵昱赍往。
        十一月，师次浔州，公有疾。时李元胤用事，每有奏请，辄为掣肘；遂发愤成疾，乃驻兵长生寺。刘湘客五人附元胤为丑虎，其余依附者甚众，总谓之东人；公甚疾之。二十五日拜遗疏，二十六日五时公卒。疏略曰：『臣受命以来，罪大孽重；不复自谅，拟再合余烬，少收桑榆。不料请兵则一营不发，若曰「堵阁臣而有兵则丰其羽翼也」；索饷则一毫不与，若曰「堵阁臣而有饷则资其号召也」。致臣如穷山独夫，坐视疆场孔亟。昨西上横邑，感疠大重；一病不起，遂快群腹。臣但恨以万死不死之身，不能为皇上毕命疆场，而死于枕席：是为恨也。臣死之后，愿为厉鬼以杀贼。伏乞皇上简任老成，用图恢复；如国家大事有李元胤、刘湘客、袁彭年、金堡、丁时魁、蒙正发五人作皇上心腹股肱，成败可虞！祖宗有灵，实鉴临之！臣死矣，不胜余憾』云。拜疏讫，又南向拜父母曰：『儿死，不获更还邱陇矣』！复悬「在三图」，拜君、亲、师讫，遂自题十语云：『有明堵子，生而精敏。遭家不造，诚身事亲；遭时多艰，诚身事君。四十九年，孤儿、逋臣；而今而后，浩然苍旻』！遂卒。前一夕，亲吏欧阳和梦公骑牛升空去；次日语人，左右皆同。呜呼！公生以辛丑、捷以丁丑、卒以己丑；公之生卒，夫岂偶然哉！朝廷闻□，涕泣减膳，辍朝五日；赠上柱国、中极殿大学士、太傅兼太子太师、镇国公，謚「文襄」，廕一子锦衣卫指挥同知世袭，予祭九坛，遣礼部官致祭，赐茔浔州之西山。公所着，有「十四朝史纲」。
        傅作霖，字润生；历官兵部左侍郎，管部事。死于武冈之变，謚曰「忠烈」。
        「何、堵事略」云：『堵公以甲申九月受督学事，十一月，试汉阳。左营将自总戎下至守、把，有所请，辄报可；众议以为怯。月杪起行，往湖南。乙酉四月，何腾蛟抵长沙。时闯逆余众号一只虎者约二十万，屯聚常德之间，谋割地自王。何欲往招抚，曰：「若就抚，不惟得劲助，且除内蝥」。公毅然请行，赍牛酒、金币往。先遣员通意，一只虎大张兵卫，沿途迎候，将士夹道露刃立；公不慑，安行至中军。命设香案，各俯伏听宣旨毕，即出敕印以次给之，徐为譬晓忠义、陈说祸福，慷慨激烈，声泪俱下。三军之士，无不耸然，听行大阅；器仗精整、旌旗鲜明，各以艺试，终事无哗者。有一阵乱于次，讣七十人，俱命斩以殉；三军股栗。徐出金帛，厚犒赏；大喜过望。己丑冬，何腾蛟死；公伤左臂已断，郁郁成疾。越数日，亦死。公性喜奕，每临阵，奕不少休；哨者报敌且近，曰：「尚堪一局」！赌墅与东山同，不知处分何如耳』。
        堵牧游与姪书
        两接吾姪手札，恻然忠爱，溢于楮端。江左应有夷吾，屈指当以吾姪为一座。但时事至今，已全坏矣！江北四镇鹰视虎步、汉江一带拥兵踞流，秦庭无可泣之处也。愚叔妄拟川蜀全盛，且据形胜，西蹙秦腋、南压楚头，假一、二岁之饷便宜倡义，尚有可为；而今又为张、李所摧残矣。寇焰已炽，加以强藩；闻湘中复有蠢蠢思逞者。翘首九州，无地用武，宁有固志！天下事至此，有不忍言；当事君子尚燕怡不畏、蹈辙不顾，尚日式臧，抑又甚焉。嗟嗟！吾辈一、二血性男子，从何处跕脚？惟有俯首摽心，中夜陨号而已。老姪之身，尚是可进可退之身，且有母在；括囊善刀，养晦待用正今日事。量先入后，勿以愚叔之言为妄也！
        若愚叔已身许君国，览镜峨然冠佩者，皆先帝之要领，而星沙脱弃之余也已矣。一腔血、七尺躯，时事朝来，大命夕逝而已。兹虽有学政之移，不与地方事；然一旦不谨，断断不作逋亡客。文庙哀魂，是愚叔一生归宿地；潸然不禁！他日老姪当不弃予一孤；事后之托，止此而已。至王雪老死事于粤，言念悼叹。彼之孤，愚之责。宦橐清凉，吾辈本色；安足复计！但恨家国祸深，无暇旁及儿女耳；如何！堂上二嫂安吉？井木姪与澍生姪近况何如？惫甚握管，不及作书；惟叱及之！薄俸聊以示念，溯流不尽。骥儿试事，幸教率之！寅叔在锡，宜训以义行。吾宗无多正人，故睠睠及之。
        九月二十日，愚叔锡顿首。
        「粤西实录」云：『公纳浙绍叶氏女，公卒，有三月遗孕；因嘱部将常，竟负托。及可望至粤迎驾，执而数之曰：「堵制台何人？佣奴敢为此态耶」！鞭之至百，而遗孕得不死。今闻尚在滇中云』。
        康熙九年冬，往南门偕张子秋绍登一小楼，见堵氏祖祠有木像数寸侍立，即先生昔年亲制己像，以识不离左右之意；此世所未见者。瞻揖之下，仰其孝思。明年（辛亥）四月二十二日，复阅先生手札；用竹纸三幅，信笔草书。凡五百言，无非忧时殉国之志；真忠、孝两全，为吾邑奇男子也。
        缝甲泣
        甲申备兵黄州，媿臣面之犹生、痛国仇之未复。爰命匠氏，制我甲裳。衽起中夜，不能成寐；作缝甲泣。
        臣官兵马监，枕戈不旦中夜天。臣逢四七期，二百八十年数齐。臣备古黄邱，燐火接地天风愁。四野蛇斗龙失窟，一旦君亡臣尚活；臣活何为肝脑裂。臣冠泣作囚，臣活长掩羞；掩羞本掩泣，恻恻衣衫血。噫嘻吁！泣血缝甲翦落声，着肉着甲先着心；好向原头裹处寻。
        莫缝甲！缝甲贼识我，劲镞长矛不得躲。莫缝甲！身逐贼。生有骨，骨如铁；生耐金革尖头霜雪寒，不耐绮罗着身儿女热。泣复泣兮缝复缝，夜半长歌起北风。
        孙可望请封王
        己丑四月初六日，云南张献忠养子孙可望遣龚彝之弟龚鼎、杨可仕等六人诣肇庆，献南金二十两、琥珀四块、马四匹，移书求封秦王；书曰：『先秦王荡平中土，扫除贪官污吏；十年来，未尝忘忠君爱国心。不谓李自成犯顺，王步旋移。孤守滇南，恪遵先志，合移知照。王绳父爵、国继先秦，乞敕重臣会观诏土。谨书。己丑正月十五日，孙可望拜书』。以方幅黄纸书之；不奉朔，亦不建朔。一时群臣怂惥以秦王封者十之五；独兵部金堡固诤，以为祖制无有。李元胤、袁彭年因龚鼎、杨可仕等自陈邦傅来，亦执不可；阻挠者两月而未定。盖广南西宁府与云南广南府错趾，中止间一田州，两日可达；时邦傅驻南宁，因通可望，可望所遣之人邦傅引进。可望遣使行时，有『不允封号，即提兵杀出南宁』等语，邦傅恐先受兵，惧甚；知行在刻印、刓印，喙长计短，又为金堡所持，必不能得，乃先假敕封孙可望为秦王。可望肃然就臣礼，先五拜叩头，舞蹈称臣，受封秦王；后率义兄弟三人并三军士卒各呼万岁。后又升座，受义兄弟三人及三军士卒庆贺礼毕。正欲撰表奏覆，适龚鼎等赍金堡所议荆郡王敕至，可望毁裂弃地不问、亦不改前封，谢表亦遂止。时已十月初矣。
        龚鼎，云南人，癸未进士；彝之胞弟。杨可仕，淮安人；举人，云南右布政使。
        孙可望胁封谋禅本末
</div>
    <div class="pagination">
<a href="明季南略_page16.html">上一页</a><span>...</span><a href="明季南略_page12.html">12</a><a href="明季南略_page13.html">13</a><a href="明季南略_page14.html">14</a><a href="明季南略_page15.html">15</a><a href="明季南略_page16.html">16</a><span class="current-page">17</span><a href="明季南略_page18.html">18</a><a href="明季南略_page19.html">19</a><a href="明季南略_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
