<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 47 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 47 页/共 263 页</h1>
    <div class="content">　　○秦王志＜土絜＞奏庶人尚炌先因谋为不轨发泗州为民今不守礼法又遣回狭西守秦岷王坟人口众多其衣服食用本府钱粮数少供给不敷  上命狭西布政司依时供应
　　○修金河坝坝在淮安山阳县上接官河下接盐城永乐间置绞关以通舟楫后绞关坏舟楫輙阻又恐人窃毁坝以洩水遂筑塞河口而往来舟楫皆纡绕不便至是盐城知县乞修旧坝置绞关以利往来从之
　　○乙巳命四川都指挥佥事王杲高广镇守松潘先是镇守都指挥赵谅以罪诛赵得以同恶亦谪戍广西  上敕总兵官都督同知李安会佥都御史王翱及四川三司举堪镇守者至是安等以杲广举故命之
　　○行在刑科给事中陈傅劾奏右都御史陈智监察御史陈诏被旨出榜禁约掊克军赏于中外无付科备照本宜罪之  上以智等司风纪而不谨本当治罪姑宥之
　　○丙午四川长河西鱼通宁远等处剌麻锁南官着林木威州通化里土官舍人董泰并麓川宣慰使思任发遣陶孟刀乃贡扫等俱来朝贡象马及金银方物赐彩币等物有差
　　○命山西泽州阳城县知县韩谨复任升正六品俸谨九载秩满去任邑人奏保谨守法奉公民心爱慕事下行在吏部覆奏故有是命
　　○延津县主卒遣中官赐祭命有司营葬事
　　○丁未驸马都尉西宁侯宋瑛奏咸宁大长公主临终遗嘱臣及子女等曰不幸之后务归葬于原籍溧水县俾后之子孙便于祭扫从之
　　○辽东安乐州故达官所镇抚奴章子委黑来朝贡愿居京自效  上命隶锦衣卫月支米二石给房屋器皿
　　○命番僧桑儿者先结为都纲其徒长和尚为剌麻以先结等化导番人密报边情曾效劳也
　　○云南总兵官都督同知沐昂奏麓川贼思任发紏百夷数万众屯孟罗杀掳人民抢掠象马据者章硬寨与官军抗敌臣等督署都指挥佥事方瑾及指挥柳英土官知府陶瓒等率军进讨破其寨斩首五百级余贼宵溃而威远州土官知州刀盖罕亦败贼于威江  上敕昂等曰寇虽稍败然根柢尚存尔其慎之以夷攻夷古之良法尔其行之有功官军其具实奏闻
　　○戊申宥狭西都指挥佥事刘福罪初福守备大兔鹘等寨私役边卒牧羊及携妓饮酒狭西按察司劾奏之有诏命自陈至是福具罪状待命  上曰福守边庭不恤军士而贪淫是纵在法宜罪第念武夫姑识之复尔必罪不贳○武安侯郑能统五军右掖于通州各草场牧马受赂纵官军四百余回原籍关其月粮指挥张广等发其事六科十三道交章劾之上命多官鞫问法司论律赎斩例当发充军  上曰能于法难恕但念前人之劳姑降为事官发独立功赎罪
　　○谪广东右参议李榖戍保安榖初坐贪贿为御史陈浚所劾诬浚按广西不法事奏之下法司论榖奏事不以实当赎杖罢为民  上曰榖官方面而肆为贪诈如此不可论以本律特命编戍保安卫
　　○有僧妄称弥勒佛等会爇指惑众执至京法司论当绞  上曰僧为此固可恶但愚民无知亦当矜之其宥死发戍辽东边卫
　　○己酉加景东府土官知府陶瓒阶为太中大夫资治少尹封其祖母阿曩为太淑人诰词曰尔者麓川叛寇犯边尔能奉承祖母之命奋忠贾勇躬率民兵协同官军斩馘贼徒致其败走朕甚嘉之兹特隆恩命加尔官封并赐金带锦绮以旌尔劳尔其益建事功永光朕命
　　○增给凤阳右等八卫所旗军月粮米有家属者八斗无者六斗从监察御史侯爵请也
　　○云南总兵官都督同知沐昂奏奉敕令谕木邦发兵共剿叛寇思任发遣使从间道赍敕谕之近得木邦报其祖母美罕板率其孙宣慰罕盖法陶孟刀板放等与叛寇战于孟弥孟脸杀贼首二十人斩首三万余级获象马器械甚众请褒之以为后来劝章下行在兵部议以木邦恭守臣节尊事朝廷乞如昂请授罕盖法为为怀远将军封其祖母为太淑人赉以金带彩币从之
　　○庚戌夜有流星大如鸡弹色赤有光出宗人西行至云中
　　○辛亥修南京銮驾库
　　○升四川叠溪千户所掌所事指挥使孙敬为本都司都指挥佥事提督松潘掌茂州事府同知陈敏为四川布政司参议赞理松潘军务威州守御千户所正千户鲁明为指挥佥事仍掌所事先是掌四川都司事都督同知徐甫等奏敬等皆能抚安人民蛮夷信服乞加奖用  上命总兵官都督同知李安佥都御史王翱及布按二司议之至是安等奏松潘叠溪威茂皆在极边而敬等绥怀抚集皆如甫言宜从其请故皆擢之
　　○掌浙江都司事署都督佥事张真奏礼科劾臣违例委属官进庆贺  万寿圣节表蒙恩命臣＜锍-釒＞陈其故臣惟彼时堂上官员各因公出存臣独员在司理事故委属官代进应合有罪  上曰既独员理事姑宥之
　　○壬子广东广州府连州阳山县民邓亚贰等奏臣邻境黄莲大罗诸山猺民二百户有奇素未驯服时为民患请遣官同臣等招之俾附籍供役则顽狠向化良民得安从之
　　○总督备倭署都指挥佥事盛琦初坐奏章未用印  上命都察院移文示琦至是琦具陈罪状特宥之
　　○惜薪司内官陶镕等二十六人坐令柴夫办纳月钱  上命俱发南海子种菜
　　○久雨水决容城县杜村口等堤七处郎家口等堤三处有司以闻诏令随宜修筑无妨农事
　　○癸丑封癿思巴监藏为净修三藏国师卓儿巴藏卜为灌顶弘慈妙济国师俱赐诰命
　　○甲寅夜木星犯垒壁阵○乙卯中元节遣官祭长陵  献陵  景陵
　　○广西总兵官安远侯柳溥奏柳州府罗城县贼首韦公振韦万川等累年聚众劫杀人民数奉敕招抚梗拗不服近愈猖獗请候秋凉发兵抚捕从之
　　○丙辰行在礼部尚书胡濙等奏直隶太平宁国大名等府官恭遇  万寿圣节不躬亲捧表称贺礼科给事中李性等劾以不敬之罪蒙恩宽宥令自陈状今各府同知等官尹自道等奏称患疾公出考满给由等情然皆未审虚实请行巡按监察御史通行究察如有欺诈明正其罪以警将来从之
　　○丁巳命永康侯徐安为正使给事中李询为副使持节册荆州卫指挥使杨昇妹为华阳王友堚妃
　　○封常德卫指挥使夏瑄女为蜀府镇国将军友壁夫人太原左卫千户陈宁妹为晋府镇国将军美垎夫人侯祥妹为镇国将军美坊夫人赐诰命冠服
　　○敕谕哈密忠顺王倒瓦答失里都督皮剌纳赤斤蒙古卫都指挥革古者等曰乡者沙州卫都督同知困即来奏因本处艰难其都指挥等官阿赤不花等一百四十余家逃往哈密居住朕已令都指挥张信等赍敕谕尔令悉遣还比闻都指挥桑哥失力等八十四家已遣还矣尚有指挥哈剌苦木等六十八家仍留不遣朕体天心爱民以天下为家无间远迩皆欲其和睦相安尔等当体朕心以爱人岂可有彼此之间其未还者不知其家业已成不肯回还乎抑不知尔等及下人拘留不遣乎彼此各有统属拘占不还实启争端敕至尔等即挨究哈剌苦木等家悉付沙州差来人领回复业庶见尔等敬遵朝命和睦邻境之心如此不特尔子子孙孙永膺富贵而尔一方之众亦皆安生乐业同享太平之福于悠久矣复谕困即来曰尔奏逃移人户今发敕谕二道尔即遣人分投赍去忠顺王及都指挥革古者处追取原逃人口毋怠毋忽
　　○给浩岭丰峪榆林土木居庸云门等驿马九十匹
　　○戊午  太宗文皇帝忌辰遣官祭  长陵
　　○调监察御史郑观于行在江西道
　　○命顺天及直隶诸府民亏欠官马者悉于本处纳米偿官
　　○致仕行在刑部尚书金纯卒纯直隶泗州人讣闻遣官赐祭
　　○晓刻四方有浓雾至辰渐散○己未命各处按察司见任佥事一员专理屯田从巡按广东监察御史朱鉴奏请也
　　○初行在刑部尚书魏源等奏律凡杀死军者处死仍以余丁抵充军而无杀死总小旗抵充之条盖总小旗由并枪征战功授之非平人可得而抵也况杀军有因斗敺杀者比之谋故杀亦难概论今司刑者往往无分轻重岂得其平乞今后凡谋故杀死军者如本条其斗敺杀死军及谋故杀死总小旗者悉免抵军  上初是其言既而监察御史张善等奏源所言非律意乞百官廷议于是太师英国公张辅右都御史陈智等言洪武间不分斗敺谋故杀死军旗俱处死抵军请仍遵律之本条  上曰律条实酌古今之宜宜如律行之其总小旗有丁欲自补者亦听
　　○迤北鞑靼暖虎力来朝奏欲居京自效  上命为副千户隶锦衣卫赐金织袭衣彩叚银钞牛羊房屋器皿安插居住
　　○设四川芒儿者寨阿角寨安抚司潘干寨长官司升芒儿者寨寨首多儿者少阿角寨寨首酸南占藏为安抚司安抚潘干寨寨首沙卜林占甲为长官司长官先是松潘百户汪凯言臣近招出各番寨生番一万三千余户乞设衙门辖之上命总兵官都督同知李安右佥都御史王翱及四川三司议其可否至是安等奏宜如凯请故有是命
　　○晓刻四方浓雾至己渐散
　　○庚申释山东按察司捕囚官副使韩玺等令还司视事从佥事薛瑄奏请也
　　○辛酉哈密忠顺王倒瓦答失里遣都指挥脱脱不花贵州永宁州遣巴事阿毕并四川沐川长官司土民邓阿章云南赵州蔓神寨故土官巡检子董祯乌思藏剌麻锁南兀等俱来朝贡驼马及方物赐宴并赐彩币袭衣等物有差
　　○癸亥晓刻四方浓雾至午渐散
　　○甲子先是有例汰冗官每道止存御史五员至是右都御史陈智言差多人少请量增员数  上命增五员于事冗之道仍选廉正忠厚诚大体者授之
　　○增给狭西延安备边千百户镇抚俸米每员月二石
　　○乙丑升应天府治中擅凯为府丞先是属邑耆民千余人奏保凯有才干宜补丞缺不允至是凯年秩满去任巡抚侍郎周忱又言凯端谨有为吏民畏怀乞升府丞以慰民望事下行在吏部覆奏故有是命
　　○赏征麓川叛寇思任发有功官军旗甲人等凡一万二百六十二人斩首三级以上并阵亡都督方政各钞二千贯彩叚四表里都指挥各钞八百贯彩叚二表里指挥各钞七百贯彩叚一表里千户各钞五百贯绢三疋百户各钞四百贯绢二疋旗军人等各钞二百贯绢布各一疋斩首二级以下及失陷伤故指挥各钞六百贯彩叚一表里千户各钞四百贯绢二疋百户各钞三百贯绢布各一疋旗军各钞二百贯布二疋见在有功官军都指挥各钞六百贯彩叚一表里指挥各钞五百贯绢三疋千户各钞三百贯绢二疋百户各钞二百贯绢一疋旗军人等各钞一百贯布一疋并赏木邦土官宣慰使罕盖法及其祖母美罕板等各彩叚五表里绢五疋景东府知府陶瓒并其祖母阿曩等各钞一千贯彩叚三表里陶孟头目刀板放等各彩叚三表里绢三疋巡检把事张忠等各彩叚二表里绢二疋其阵亡者亦加赏一倍
　　○丙寅命逮治狭西都指挥佥事施政王信等罪时政守神木县信守高家堡不及时督军采积秋青草重歛其财纵之闲逸妄奏地寒无草按察司佥事李皋发其奸  上曰平时尚忍欺君临陈岂能效死命巡按监察御史逮治之
　　○丁卯召河南汝宁府知府李敏至京升应天府府尹从行在吏部会大臣举之也
　　○召监察御史赵全等二十八员驰驿赴京选用先是全等以冗员及守制省祭家居至是行在吏部言御史缺员故召用之
　　○广东布政司右布政使刘永清自陈老疾乞致仕从之永清湖广石首人由进士历官行在翰林院检讨修撰侍讲正统初升布政使至是年未七十以病乞休致云
　　○提督福建备倭都指挥同知张翥初坐桃渚城失机诸罪  上每曲宥之翥愈骄肆不奉法巡按御史成规奏其状行在都察院请寘于法诏翥诣京自陈翥至复不输罪于是六科十三道交章劾之  上命三法司鞫问坐失机论斩锢之都察院狱
　　○行在礼部奏译出撒马儿罕使臣劄法儿言欲往哈密地方贸易货物乞人护送不无劳扰边军今哈密使臣都指挥脱脱不花等朝贡在京宜俟其回日令与同归为便从之
　　○修宿迁县邵店社至黄墩社一带堤
　　○戊辰行在礼部尚书胡濙等奏迩者庆王献两岐麦同带瓜盖由  陛下德同天地至和充溢所致请上表称贺  上曰不足贺也其勿贺
　　○夜有流星二俱大如鸡弹色赤有光一出天市西垣一出羽林军俱南行至近浊
　　○前军署都督佥事李谦卒谦河南南阳人父岳河南都指挥同知卒于官谦袭为羽林前卫指挥使宣德中以兵部荐升都指挥佥事久之升署左军都督佥事至是卒
　　大明英宗法天立道仁明诚敬昭文宪武至德广孝睿皇帝实录卷之六十九
　明英宗睿皇帝实录卷之七十
　　正统五年八月庚午朔贵州按察司副使茹琪以老疾乞致仕从之
　　○先是北京国子监生拨历多弊有敕戒谕祭酒贝泰等至是泰自陈伏辜因请遵旧制定年限三法司写本分巡一年出身者于应该历事内取用兵部户部清军写诰天财库办事三年出身者于入监五年内取用印绶监清黄续黄三年仍历事二年共五年出身者于入监三年内取用从之
　　○初靖江王佐敬与其弟奉国将军佐敏互以贪淫不法白奏诏逮其府属及内使至京下皇亲太师英国公张辅等验治至是辅等上其状事多实且请逮佐敬等诘之  上曰府属内使治如律佐敬等念是宗亲其以敕切责如不悛朕当论以  祖训不曲宥也
　　○狭西右参议郝敬有罪谪戍大同敬以督属府公务乘传过华池驿呼驿丞张耕野不至命从隶即其家执之杖死事觉狭西按察司奏按之验当敬赎徒还职  上曰敬以小忿杖驿官至死不仁甚矣不可拘以常律其编戍大同
　　○辛未命浙江严州府寿昌县知县范衷复任衷九年任满当迁邑人保其廉恕乞留之巡按御史马谨核实以闻故有是命
　　○壬申命金吾左卫指挥同知吴钦子胜指挥佥事魏信子安俱袭职
　　○命侍郎邵旻董修德胜等门城垣初以指挥陈友督工友坐视不加意修輙复坏遂抵友罪而命旻董之
　　○癸酉升巡抚南直隶行在工部右侍郎周忱为本部左侍郎仍理前事以九年任满故也
　　○行在户部左侍郎王佐奏各仓收受米粟但经期月则湿气蒸浮于上米浥烂者厚尺余近从人言以草覆之则湿气浮于草面而米浥烂者仅二三寸许请自今收米每廒于附近草场给草二百五十束覆之为便从之
　　○宥广东署都指挥佥事张演罪初演提督雷廉海南诸边卫而灵山等县为贼所杀掳巡按御史劾其失机罪诏演自陈至是演具服  上命姑识其罪住俸六月
　　○宥狭西左布政使郭坚右布政使王暹罪时有例汰吏役之冗者坚等复违例补之行在刑部尚书魏源等劾坚等罪  上特宥之
　　○甲戌哈密来归人崔敬等进马二匹给赏收敬充勇士余送原卫完聚
　　○乙亥贻书秦王志洁曰前闻尚炌长子敺伤其母故遣人执至令众皇亲鞫之渠具对云因醉怒击多人母起劝救致有误伤实无伤母之心鞠之再三坚不承伏遂遣皇亲武定侯郭玹同叔面询其母王氏玹还奏王氏所言悉同其子盖致伤多人死者其罪有之伤母初非本意朕今恭体  太祖高皇帝之心特宥遣归令其母以家法自治继今叔宜深体愍王之心厚待其母子兄弟勿令失所则叔之令德也
　　○楚王季堄奏明年正旦欲赴京朝觐华阳王友堚奏弟友壁新受诰命冠服及夫妇受封成婚欲赴京谢恩  上以道远跋涉艰难各贻书止之
　　○交城王美垸奏府中缺官进表乞授妃兄曹谅职事  上以  祖宗之制王妃家推恩惟官其父余无所与贻书不允
　　○甘肃总兵官定西伯蒋贵言得沙州卫都督困即来与赤斤蒙古卫各报虏情言捏列骨同狭西丁率人马攻围哈密甚急而忠勇王弟猛哥卜花新迁于把思阔之地率兵大败捏列骨之众又言脱欢二子不睦其长子也先住于晃合儿淮地次子住脱脱卜花王部下恐贼虏无聊扰我边防  上是其言敕各边明斥堠谨巡逻将士秣马砺兵以备仓猝之警
　　○乌思藏剌麻三竹藏卜等奏求布施大寺院食茶五万斤刊印板的达语录祖师秘诀及于番汉地面往来游方修行并勘合护持  上不允
　　○丙子免追镇守山西左都督李谦所受赃物初谦坐受所部白金玉带诸物六科十三道交章劾之  上曲宥其罪命巡按御史追取所受赃物入官至是谦以窘迫诉且乞以俸禄米钞抵还  上乃免之
　　○丁丑释奠先师孔子遣少保礼部尚书兼武英殿大学士杨溥行礼
　　○夜月犯东咸
　　○戊寅祭  太社  太稷
　　○遣顺天府官祭宋丞相文天祥
　　○置河东狭西都转运盐使司儒学教授一员
　　○敕董卜韩胡宣慰使克罗俄监粲等曰容迭九簇和尚朵儿只领占等奏尔所管道士湛剌葛剌坚屡领军抢占锁簇等处欲加害容迭九簇凡地界相接宜保境睦邻岂可恃强凌弱尔即戒之勿长祸不悛以速天讨
　　○修山西解州盐池堤堰
　　○复除监察御史张礼于行在福建道张镛于行在贵州道礼等以汰省放回至是召用故有是命
　　○己卯贵州金筑安抚司遣头目赵荣广西利州遣头目何忠广东新会县抚猺土官廖谦遣男继祖同猺人李有住等各来朝贡马及方物赐彩币等物有差○增置江西吉安府通判一员专督粮税
　　○交阯土人梁贵玉来归赐彩叚衣服等物给房屋居住
　　○赐行在鸿胪寺通事序班祁全钞五百贯以全赍敕往谕董卜韩胡及杂谷叠溪茂州番蛮多见信服也
　　○爪哇国通事八致昭阳等回国遇飓风船毁头目曾奇等五十六人溺死惟昭阳等八十三人仍留广东命市舶提举司与廪给口粮抚养住坐候有本国便船附之以归
　　○行在户部尚书刘中敷等奏大同宣府今岁丰稔请以绵布折旗军两月粮  上曰边士执戟岂暇耕乎虽丰稔亦给以米
　　○巡抚大同宣府右佥都御史罗亨信言大同宣府诸边仓比年以来官攒斗库多受输纳者赂虚出仓钞通关与之动以万计复有亡赖辈名为代纳诈取其直而逃至于出支之际诸都司卫所皆委官督视其官攒斗库百方掯索之得赂始听出支留难盗窃奸弊百出乞严禁之奏下都察院议右都御史陈智等请揭榜大同宣府辽东狭西四川诸边仓禁戢从之
　　○庚辰书复蜀王悦＜劭火＞曰承喻税课司子务及抽分厂事即命户部查考本部言抽分厂  祖宗时不曾有明文设立其子务今仍旧前未有明文设立者可罢之凡竹木等物应税者如例纳税于府中用
　　○福建布政司右参议尹弼亲丧服阕复除山西布政司专理军政○升行在金吾左卫都指挥佥事张信为都指挥同知行在锦衣卫达官指挥同知雅忽为指挥使皆食禄不视事以使哈密有劳故也寻各赐钞二百锭
　　○铸降芒儿者寨及阿角寨二安抚司潘干寨长官司印命番僧林占王匹为善化禅师离叭剌麻为崇善禅师给银印赐敕并衣帽以其能劝导三寨番民悉心向化也并赐招抚百户汪凯等有差
　　○直隶扬州府浙江杭州府各奏所属州县岁歉人民缺食已发廪赈济俟秋成偿官从之
　　○江西南昌饶州九江南康河南开封彰德诸府自五月至七月淫雨江河泛涨直隶河间真定诸府河南洛阳等县蝗狭西洮州卫六月二十八日临洮卫七月十三日甘州中护卫七月十八日直隶保定府八月十一日各大雨雹深尺余伤民稼穑事闻  上命行在户部遣官覆视
　　○辛巳云南大理府浪穹县下江觜巡检司已故土官巡检男何镛乌思藏剌麻锁南兀＜此夕＞儿等俱来朝贡马及方物赐彩币袭衣等物有差
　　○壬午朝鲜国王李祹遣陪臣崔致云并沙州卫指挥保童等俱来朝贡方物赐宴并赐彩币等物有差
</div>
    <div class="pagination">
<a href="明实录英宗实录_page46.html">上一页</a><span>...</span><a href="明实录英宗实录_page42.html">42</a><a href="明实录英宗实录_page43.html">43</a><a href="明实录英宗实录_page44.html">44</a><a href="明实录英宗实录_page45.html">45</a><a href="明实录英宗实录_page46.html">46</a><span class="current-page">47</span><a href="明实录英宗实录_page48.html">48</a><a href="明实录英宗实录_page49.html">49</a><a href="明实录英宗实录_page50.html">50</a><a href="明实录英宗实录_page51.html">51</a><a href="明实录英宗实录_page52.html">52</a><span>...</span><a href="明实录英宗实录_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
