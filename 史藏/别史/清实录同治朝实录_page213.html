<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 213 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 213 页/共 505 页
  </h1>
  <div class="content">
   ○又谕、有人奏参四川署太平县知县姚元霍、夤缘得缺。贪酷性成。与参将唐大有借驻兵为由。勒捐多款。唐大有复致书署知府唐炯为之揄扬。滥报胜仗。屡膺保奖。新甯县知县陆有棻、与署典史等在署聚赌。声名狼藉。请饬严查参办等语。所陈姚元霍等贪酷营私各情。是否属实。著骆秉章确切查明。据实参奏。毋得稍涉瞻徇。原摺著钞给阅看。将此谕令知之。寻崇实等奏、查明署太平县知县姚元霍、并非夤缘得缺。亦无与参将唐大有借故勒捐滥报胜仗之事。惟该员派捐防费。不洽舆情。已于甄别案内奏请革职。应请免其置议。又查新甯县知县陆有棻、抵任两年。尚无劣迹。未闻其在署聚赌。典史黄振源、叶树桐、汛弁陈栋材、亦皆安分。并无同赌情事。报闻。　　

○又谕、乔松年奏、豫军连破贼垒。力解义门之围。并皖军攻复江口集一摺。所办均尚得手。曾国藩已到临淮。周盛波、刘铭传、已抵蒙宿。该大臣饬由龙山石弓山进取。著乔松年、吴昌寿、督饬英翰、张曜等、会合淮军约期进攻。前谕曾国藩檄调山东马队。谅已调到。著即妥为布置。以便驰剿。贼众一经击败。必图分窜。颍亳一带。尚嫌空虚。必须豫为部勒。使该逆进不可胜。退无所归。自无难一鼓殄灭。义门解围详细情形。著吴昌寿查明具奏。将此由五百里各谕令知之。　　

○以玩忽专擅。察哈尔总管根敦扎普、委员栋鲁普等、下部议处。　　

○乙巳。谕军机大臣等、崇厚奏、查演水师炮船完竣。请撤神机营马队回旗。并请筹留防勇队饷项各摺片。署通永镇陈济清所造水师炮船。经崇厚调赴张秋黄运交汇之所。操演驾驶。均属灵便。著崇厚、阎敬铭、檄饬该署镇将此项水师加意讲求。认真操演。俾成劲旅。道员刘策先、既据崇厚奏称于山东地理民情。尤为熟悉。即著饬令帮办陈济清巡防各事宜。崇厚现将各营枪队。及津海通永官兵。檄令分起撤回。并俟淮勇渡黄后。将会防局裁撤。即于初九日由东昌起程回津。均著照所拟办理。定安所带神机营马队四百余员名。著刘长佑饬令管带回旗。所有每月饷乾。应如何拨给陈济清以充军实之处。著刘长佑、阎敬铭、会筹办理。崇厚酌留勇队四营。现归陈济清统领。每月饷需。著刘长佑、阎敬铭、会商拨解。源源拨济。毋令稍有缺乏。将此各谕令知之。　　

○又谕、有人奏、黔省吏治败坏。由于督臣劳崇光、抚臣张亮基、各存意见。措置乖方所致。劳崇光以黔事非其专责。徒事颟顸。张亮基治兵治吏。忌刻多私。任听其子张胪寿、及湖南降补通判陆传应之子陆佑勤、朋比为奸。专擅威福。以林自清为义子。诸事徇庇。林自清穷凶极恶。所带之练。奸淫掳掠。无所不至。商绍祖系劳崇光巡捕。委署仁怀厅缺。纵令门丁周添源奸淫苛索。并不参撤。定番州缺出。张亮基则以失守城池之德庆委署。到任后复两次失守。沈西序于大定失守。弃城脱逃。张亮基辄准其养病回籍等语。劳崇光、张亮基、膺朝廷＜??闲＞任之重。宜如何勉竭公忠。力图报称。若如所奏各节。殊属大负委任。贵州教民一案。劳崇光前已办结。著即懔遵叠次谕旨。赶紧驰赴滇省。会同林鸿年筹画进取。毋得观望迁延。并不准以守候银两勇丁为词。稽留黔省。自干罪戾。劳崇光前因任用私人获咎。岂可复蹈故辙。所有商绍祖前在仁怀厅劣迹。即著据实查参。毋稍徇隐。林自清前由川省遣撤回黔。解其兵柄。藉杜乱萌。张亮基因系义子。复用林自清招聚练勇。该总兵本系犷悍之徒。所部练勇。又不谙纪律。扰害居民。张亮基既能招之使来。自不难麾之使去。著即饬令林自清将所带各练妥为遣散。悉数归农。如敢滋生事端。或日复一日。不能遣散。惟张亮基是问。并著传谕该总兵破除积习。勉为良将。现在军务未竣。需材甚殷。毋得自暴自弃。致不能保全始终也。疆吏子侄。干预公事。最足滋流弊而坏官常。张胪寿既招物议。岂可仍留黔省。著亮基迅即饬令回籍。陆佑勤如非该省职官。即著驱逐出境。德庆、沈西序、失守情形。并著查明参奏。又有人奏、普洱思茅各府厅现已收复。事机可乘。亟须督抚大吏赴滇。逐一妥办等语。著将原摺钞给劳崇光阅看。摺内所陈四条。该督当斟酌现在情形。妥筹办理。将此由六百里各谕令知之。　　

○又谕、骆秉章奏、遵覆臬司赴黔。碍难查办。并被参督抚情形确实一摺。本日已有寄谕。先令劳崇光速行赴滇。并责令张亮基将林自清练勇先行遣散矣。大定遵义。既多阻隔。著骆秉章即饬刘岳昭援黔之军。疏通道路。实力进剿。将遵义大定等处匪徒一律歼除。以期与贵州省城消息相通。刘岳昭兵力饷需不足。均著该督力筹协济。毋任缺乏。赵长龄即准其暂缓赴黔。贵州近日情形。骆秉章随时探奏以闻。劳崇光前已覆奏筹兵赴滇。今又有旨严催。自不敢稍事耽延。林鸿年身任滇抚。岂容安坐川省。一筹莫展。著懔遵叠次谕旨。迅赴东昭一带。相机办理。若再畏葸迁延。定当重治其罪。前有人奏滇省应办事宜。如筹铜本拨省兵等条。是否可行。著林鸿年妥为经理。原摺著钞给林鸿年阅看。将此由六百里各谕令知之。　　

○增设四川贡院号舍一千闲。添设同考官受卷官各二员。弥封誊录对读官各一员。从总督骆秉章请也。　　

○丙午。以甘澍优沾。上诣大高殿行礼报谢。　　

○遣恭亲王奕?恭祀天神坛。钟郡王奕詥恭祀地祇坛。孚郡王奕譓恭祀太□山戊不□坛。赛因诺颜扎萨克亲王达尔玛诣时应宫。郑亲王承志诣昭显庙。贝勒载治诣宣仁庙。贝子载容诣凝和庙。肃亲王华丰诣觉生寺。礼亲王世铎诣黑龙潭。克勤郡王晋祺诣清漪园龙神祠。顺承郡王庆恩诣静明园龙神祠。科尔沁镇国公棍楚克林沁诣密云县白龙潭。拈香。　　

○谕内阁、前因员外郎喀呢音布呈控陵寝司员冒领工项。并该管大臣及司员等勒索书吏钱文等款。当经派令灵桂、贺寿慈、前往查办。兹据讯明各情。按情定拟具奏。此案书吏魏城汰等经管祭祀牛羊圈务。承领餧养豆草。辄将豆草克减。变价使用。一切送给该管各官银钱。均由豆草项下支给。侵蚀官项。毫无忌惮。自应按律分别惩办。魏城汰、牛书田、均著照拟斩监候。张泳明著照拟杖一百流二千五百里。李增、蔡□□容、均著照拟杖一百流二千里。阎泳详著照拟准徒五年。该犯等所得银钱。照例勒限监追入官。俟限满有无完缴。再行照例分别办理。贝子载华、奉恩辅国公恩弼、泰甯镇总兵麟翔、于属员承领工程。扶同舞弊。侵用银两。并向书吏索取银钱。身为大员。不料有此败检之事。实属辜负国恩。载华、恩弼、均著照所拟杖一百流三千里。交宗人府查照例案惩办。麟翔著即革职。从重改发黑龙江充当苦差。员外郎定昌等、或侵用修工银两。或收受书吏银钱。均属有玷官箴。员外郎定昌、郎中锡章、玉恒、均著革职。发往黑龙江充当苦差。郎中瑚雅里、主事松龄、文秀、均著革职。发往军台效力赎罪。员外郎多平、主事廷弼、均著照所拟流徒罪名。即行解京。交宗人府照例分别惩办。员外郎恒兴、贤麟、均著即行革职。郎中宝贵、德新、员外郎恒德、均著交部照例分别议处。以上各员。应追之赃。照例著追。分别入官给主。其例应解部转发各员。即解交刑部勒限著追。俟限满有无完缴。再由刑部分别核办。怡亲王载敦前于守护陵寝时。曾经锡章代交魏城汰等送银一百两。著载敦明白回奏。载华家人刘恩胜等得受银钱。均著照所拟罪名完结。另片奏、案内得受书吏赃银之郎中托克托泰等、或已升调。或已调降。请饬交刑部就近讯办等语。即著刑部查明案内应讯各员。传集讯办。书吏魏城汰等。并著解送刑部备质。另摺奏、遵讯大员那放要工银两。并有侵蚀情弊。分别定拟罪名。并声明各该员均于限内将赃如数完缴等语。除载华、恩弼、麟翔、瑚雅里、定昌、多平、廷弼、文秀、松龄、均归前案从重办理外。员外郎成连、郎中德延、富彬、员外郎景福、达郎阿、郎中文博、融恰布、恒福、员外郎贵祥、主事炳瑞、员外郎达淩阿、主事春霖、员外郎明业、主事扎拉芬、福善、员外郎英续、主事果仁布、内管领恒泰、翼长祥麟、福寿、阿克丹布、防御双明、巴彦泰、托克托欢、庆昌、均著即行革职。免其治罪。主事志全著交部照例议处。余著照所拟完结。寻宗人府议上载华等罪名。得旨、贝子载华、奉恩辅国公恩弼、均著照所拟先行革去世职。仍按照闲散宗室初次犯流三千里罪名例。折圈禁二年。免其枷责。　　

○又谕、前因御史丁浩奏参河南候补道徐恒曾、候补知府黄行□真、候补同知何桂芳、贪劣各款。当经谕令吴昌寿查办。兹据该抚将该员等被参各款查明具奏。此案河南候补道徐恒曾、查无纳贿弄权。诬陷已革总兵吴再升及抢掠冯天杰财物等情。惟以捐纳知府。到省试用。未及两载。连得保奖。未免过优。徐恒曾著撤销以道员存记＜??闲＞放之案。仍以知府归河南候补班补用。以示限制。候补同知黄行□真、查无夤缘随营。掯饷渔利。及纳贿代人营求保奖等事。惟每向得保人员前。自诩系由该员揄扬所致。迹近招摇。实属不知检束。黄行□真著即革职。拔去花翎。其被参私在河北抽厘入己一款。是否实有其事。著吴昌寿将该革员提省讯明。照例惩办。至候补同知何桂芳、前在光州知州署任内。防剿甚为得力。平日居官尚好。所参诬良为匪。需索银钱。草菅人命。以及广添捐局侵吞公项等款。均查无其事。即著免其置议。　　

○谕军机大臣等、吴昌寿奏、豫军进剿倪村店获胜。攻克程家围等处贼寨。雉河解围。撤兵回防归陈各摺片。雉河贼匪。因张曜等军节节进剿。皖军亦由高炉集进剿获胜。该逆两面受敌。力难支持。逆首赖汶洸、李允、牛落红等、退至雉河西南张村铺。任柱、张总愚、退至雉河西北刘奶奶庙。雉河重围立解。该匪被剿穷蹙。难保不窜赴豫东。或由光固颍六一带窥伺鄂疆。吴昌寿现已檄调张曜陈国瑞等军。分撤归陈。以防边境。著即督率该总兵等实力堵御。毋令贼踪阑入。并著官文、郑敦谨、迅速派兵。严扼皖鄂边界。阎敬铭分布兵勇。力扼曹郡。以固边境。乔松年严督英翰诸军截击。力杜旁窜邻疆。以免纷扰。前经谕令吴棠酌拨兵勇。进顾皖境。著即饬令派出将士。进遏徐宿一带。毋任贼匪东窜徐郡。至曾国藩节制三省。各路军营。均归调度。自当统筹全局。将贼匪全股。从远处四面兜围。使重叠网罗。不能冲突。方足制其死命。著即严檄各营马队。及刘铭传等军。迅速追剿。一面分兵绕前截击。以杜纷窜。京饷待用孔亟。关系紧要。吴昌寿仍当将河南应行解京之饷银十五万两。派员起解。不得截留本省。所有豫营应用饷银。前据国瑞奏僧格林沁粮台留存归德陈州两处余款各二十万两。著查明已动用若干。余著曾国藩、吴昌寿、将此项存款提用十五万两。接济豫饷。该抚所调谙练造炮之火器营空花翎永安等十一员名。并请留铜喷炮二尊。著即咨明玉亮办理。将此由六百里各谕令知之。　　

○又谕、伊犁等城。自逆回变股以来。调兵募勇。需饷孔殷。亟应设法筹拨。以济军实。著阎敬铭、吴昌寿、即将部拨山东地丁项下欠解元年京饷银十万两。河南地丁项下欠解元年京饷银十万两。迅速各派妥员。解交山西。递解科布多收存。知照各城。分提应用。所有本年指拨新疆军饷。共银三十五万两。前拨本年新疆经费。作为新疆军饷。共银四十万两。并上年原拨未解饷银。即著官文、刘长佑、骆秉章、阎敬铭、吴昌寿、郑敦谨、王榕吉、迅饬各该藩司次第筹拨。源源解往。毋得再行延宕。致误要需。将此由六百里谕知官文、刘长佑、骆秉章、阎敬铭、吴昌寿、郑敦谨、并传谕王榕吉知之。　　

○以伊犁剿贼获胜。赏佐领图瓦强阿等花翎。骁骑校锡拉春等蓝翎。协领达春泰等加衔开复有差。　　

○丁未。谕内阁、文谦奏、筹借款项修理拨房。请将看管拨房之守备先行撤任。并请明定章程。予限兴修各摺片。著照所请。所有马兰镇两营坍塌拨房四十九处。计房六十七闲。渗漏五十四处。计房一百二十八闲。共估需银八百十三两零。著准其由永济库存项下借银八百两。于本年秋闲。遴派妥员核实兴修。务期工料坚固。以资经久。此项借款。即著自明年为始。由营库公费项下按年节省。分作十年归款。自本年修整之日为始。限定六年后方准查办兴修。如限内查有坍塌拆毁情形。即责令该管备弁及本段兵丁赔修完整。此次废弛看管地面之左营守备冷祥。即著先行撤任查办。该汛千把外委各弁。即由文谦查明任事久暂。分别惩办。　　

○谕军机大臣等、林鸿年奏、川饷不拨。势难轻进。请先扎川滇边境。暨请派员办理粮台。并镇雄失守旋即收复等摺片。滇省糜烂已久。自思茅普洱克复后。尚属有机可乘。林鸿年自应懔遵叠次谕旨。迅赴滇境。以便就近调度。惟所陈饷糈支绌。亦系实在情形。现在欲筹滇饷。非由川协济。更无别策。是以屡经谕令骆秉章随时量为接济。该督素顾大局。断不至置滇事于不顾。著仍遵前旨。先筹给银数万两。俾林鸿年得以起程前进。嗣后仍每月设法源源接济。俾无缺乏。林鸿年即迅赴昭通。裹粮前进。分拨各军士次第办理。庶期滇事日有起色。所陈治滇回在先剿后抚。驭滇练在先恩后威。该抚到滇后。即可次第见诸施行。方不至空言无补。道员杨重雅、沈寿榕、既据林鸿年称其可用。即著交该抚差委。以资臂助。贼扑镇雄州城。署参将张兆绶防御不力。以致失守。经李延忠调集团练。将州城克复。张兆绶身在城中。不能婴城固守。携眷先出北门。以致失事。是否尚有别项致寇劣迹。著劳崇光、林鸿年、查明参奏。李延忠虽有地方之责。惟州城失守之时。该知州并未在城。闻警驰回。将州城克复。尚与寻常失守者不同。著从宽免其置议。仍著责令督率团练。将城内逸出之匪迅速歼除。以靖地方。出力团众。著林鸿年择尤请奖。毋许冒滥。该州文武下落。并著查明具奏。劳崇光身任兼圻。屡经谕令赴滇。且徵兵筹饷。尚不至如林鸿年之难。仍著懔遵前旨。迅速起程。驰赴迤东。与林鸿年筹商办理。不得迁延贻误。致干重咎。将此由五百里各谕令知之。　　

○又谕、六月初二日。接到明绪四月十五日摺报。当经谕令总理各国事务衙门及户部速议具奏。初七日又接明绪四次摺报。已明降谕旨。将协领达春泰等优奖矣。伊犁城中米薪。全赖巴燕岱金顶寺各城接济。现在金顶寺被匪占踞。巴燕岱已经失陷。伊城局势。岌岌可危。明绪惟当督饬额腾额、崇熙等、就现有兵力。激励拊循。认真防剿。该将军自到任以后。坚忍苦守。深得军民之心。竟能以少击众。实堪嘉尚。其屡次打仗出力之员弁兵勇。即著查明保奏、候旨施恩。巴燕岱失守情形。明绪前报尚未递到。仍著将详细情形据实具奏。昨据武隆额奏锡霖、博勒果素、已被石金斗、米庆等、诓至城外寺内遇害。该堂教等心甚叵测。如敢再至伊城。明绪必当将其拏办。以免再堕奸计。又据奏塔城业已解围。明绪所派援塔之布尔和德。即可檄令调集援兵。察看伊犁等处。何路军情紧急。相机剿办。绥定等西五城。仍著督饬该城员弁。极力守御。据明绪奏铁色克正言拒绝回匪。意欲借附俄兵之便。率领哈萨克前来助剿。藉图转圜等语。铁色克哈萨克是否可靠。明绪当于笼络之中。寓防范之意。本日据总理各国事务衙门奏、遵议伊犁假道运饷。及借兵助剿情形。已向俄国公使面商。假道运饷。该公使业经允诺。明绪续到摺报数件。即系由俄国送来。并据俄国使臣声称。该国边界官咨报。科布多饷银。已由伊犁派员由俄境迎提。雇觅俄人驼只运送等语。是借道运饷一节。该公使尚无异议。即著将此项饷银。是否已由俄境起解。现在办理情形。由五百里迅速具奏。户部前后奏拨新疆饷银共一百三十五万。内专拨伊犁军饷银二十万两。现因军务紧要。复奏拨山东河南地丁项下欠解元年京饷银各十万两。本日业经谕令阎敬铭、吴昌寿、迅速筹解。其前拨饷银。亦谕令直隶四川湖广总督。山东山西河南湖北各巡抚、次第筹解。以济要需矣。所有拟定各省之饷。如陆续解到科城。即著广凤、奎昌、迅速知照明绪。派员迎提。由俄境台站运送。如中国台站道路已通。即仍由旧道行走。以期迅速。总理各国事务衙门片奏、俄兵如肯助剿。傥与该分界大臣同时并至。应令明绪查照该衙门前奏。径向俄使调取地图摺稿。令其补绘二分。详细核对。以为展缓之计等语。著明绪、明谊、麟兴等、豫筹防范。不可顾此失彼。是为至要。至哈萨克助回为虐。自毋庸再议安插。即著该将军等随时察度情形。相机妥办。现在俄国台站。既允代递公文。所有此次寄谕一分。及明绪所查叠次批发各件。暨所降谕旨。除交兵部由中国台站照旧递送外。并令军机处将本日寄谕另缮一分。并将历次批发各件。另缮清单。一并封交总理各国事务衙门。加封转交俄国公使。用俄文加封。由兵部发交恰克图。送交俄国台站。转递伊犁。明绪此后摺报。亦可照此办理。一分由中国台站驰递。一分由俄国台站转递。以免迟延遗失。塔城虽已解围。现在沿卡台站。能否照旧递报。并著明绪、武隆额、随时察看情形。斟酌筹办。将此由六百里各谕令知之。　　

○以正蓝旗汉军副都统文俊为泰甯镇总兵官。兼总管内务府大臣。　　

○戊申。谕军机大臣等、阎敬铭奏、现饬马队兵勇赴徐。并裁减步勇。筹办炮船。请饬傅振邦前赴军营各摺片。留东马队。该抚现饬由兖赴徐。听候调遣。步勇遣撤一千名。酌留一千名。所设炮船。因北方木料工匠。一切异宜。拟在清淮购买。以久习之战舰。为新设之水师。所筹尚属周妥。即著照所拟办理。东省伏莽最多。尤应严密□□穴□又□捕。以清盗源而靖地方。著阎敬铭督饬各路防军。认真□□穴□又□缉。并饬各该地方官加意拊循。庶几潜移默化。不至再滋事端。潘鼎新淮勇全军。即日可抵济甯。此军饷项。本谕令直东两省分筹解济。现在该军既驻济甯。该抚尤应竭力措拨。源源接济。傥因饷需不继。致令潘鼎新一军哗溃滋事。必惟阎敬铭是问。雉河贼匪。窜至柘城等处。该抚现饬王心安曹正榜各营。于曹单一路扼要严防。如兵力尚嫌单薄。应如何添拨劲旅。协同守御。力遏该逆纷窜之处。著阎敬铭相机办理。傅振邦不敢自耽安逸。求赏军营差使。著阎敬铭传知该提督前赴曾国藩军营。听候差遣。将此由五百里谕令知之。　　

○又谕、瑞麟、郭嵩寿奏、匪众尚踞镇平。现筹合剿。霆营叛勇复由江窜粤。派军剿办情形各摺片。康逆盘踞镇平。官军叠于五星桥等处获胜。并将九岭茶园一带贼巢埽荡。办理尚为出力。惟该逆以败残之余。欲为困兽之斗。出其悍党。四路牵掣。非厚集兵力。不足制其死命。瑞麟等现将毗连镇平各要隘。密布兜围。江闽诸军。亦分扎交界地方。著即督饬诸军。迅将大柘石正之贼。先行埽除。然后以全力进攻康逆。离松林、杨鼎勋二军。前已谕令斟酌调派。该军如尚未回苏。即著飞调。由云霄取道嘉应进剿。康国器等军。著左宗棠饬令会合攻剿。毋任再有窜突。霆营叛勇。复由江西边界。窜入广东和平龙川之江广亭。并扰及兴甯属之十三都司等处。数不盈万。时思归入逆股。现经该督抚饬令黄添元等移扎老隆等处。绝其内犯及回窜之路。又令方耀抽拨劲旅。亲赴龙虎墟。会商吴赞诚等。乘该匪初至。亟图扑灭。匪数无多。谅不难一鼓殄除。断不可令其句结康逆大股。致成不了之局。该匪等或江或粤。剽疾凶狡。现在江境是否肃清。如有遗孽。著孙长绂饬令地方文武□□穴□又□剿。并令席宝田王开琳等军。出境防剿。毋任回窜。将此由六百里谕知瑞麟、左宗棠、徐宗干、郭嵩寿、并传谕孙长绂知之。　　

○以镶蓝旗汉军副都统毓禄暂署右翼前锋统领。头等侍卫常山为正蓝旗汉军副都统。　　

○以江苏捐输军饷。永广江都县学额四名。甘泉县二名。　　

○以广东三水县绅民力保危城。永广学额二名。　　

○己酉。谕军机大臣等、玉明等奏、盗匪回窜。调兵剿捕一摺。榆树台聚匪。北窜毛家大城等处。复折回吉林境界。向伊通河窜逸。其前在小城子击败之匪。由杨树河子窜出边外。协领恩科带兵尾追。玉明等复添派佐领业登甲等驰赴英额边门一带迎头堵剿。著即责令派出员弁。认真剿洗。不准稍涉松懈。并令恩科等于两省接壤地方及威远堡沿边。实力截击。毋任一名漏网。并知照蒙古吉林各地方。一体兜拏会剿。该将军等身任重寄。务须力图振作。以清盗源。如所派兵弁。玩视捕务。日久无功。即著指名参办。傥再令回窜扰害。惟玉明等是问。将此各谕令知之。　　

○又谕、都察院奏、据山东馆陶县武生李金铎、呈控该县匪徒路思田等系贼首苏洛坤门徒。曾随宋景诗谋反。经地方官拏获。尚未惩办。现闻宋景诗投入发贼。将次渡河回扰东省。路思田、张添城等、复与句结暗通消息等语。东省伏莽甚众。宋景诗以漏网渠魁。复思句结滋扰。蓄谋殊为凶谲。著阎敬铭按照李金铎所控情节。严密确查。如果属实。即将该匪徒路思田等上紧缉拏。尽法惩治。仍严饬东境在防员弁。实力堵截。毋任贼踪回窜。以贼奸宄而遏乱萌。原呈著钞给阅看。将此谕令知之。　　

○又谕、有人奏、陕西藩司林寿图莅任两年。诸务废弛。终日燕处衙斋。沉湎于酒。本年春闲。在福建会馆邀集同官。演戏数日。巡抚刘蓉初任封疆。公事尚多未谙。凡有举劾。半听该司。而该司以此得意。任意施为。以致参劾不公。物议腾沸。省中编造长联。内有木偶中丞奸雄方伯之句。并有诽谤诗词。到处传诵。又有人奏、刘蓉于蔡寿祺一案。回奏摺内大言不惭。有乖臣礼。且摺内申明从前胡林翼密保之词。忘其洩漏之罪。请旨严行惩办各等语。陕西省甫遭兵燹。满目疮痍。抚藩大吏。自以奠安民生经营善后为急务。若如所参林寿图各节。但以饮酒宴会为乐。于招抚开垦一应善后事宜。并未兴办。殊属大负委任。刘蓉、林寿图、在陕。有无废弛公事贻误地方之处。著瑞常、罗惇衍、秉公严密访查。据实具奏。至刘蓉于蔡寿祺一案。覆奏摺内。词意失平。近于负气。曾于本年四月奏到之日。明降谕旨。申饬其非。惟据参从前胡林翼密保该抚之语。该抚何以知之甚详。叙入覆奏摺内。其闻自何人。何处洩漏。并著瑞常、罗惇衍、查询具奏。原摺二件。均著钞给阅看。将此密谕知之。　　

○又谕、劳崇光等奏、天柱县城复被贼陷。与楚军会筹剿办情形等语。贵州天柱县城。自上年十一月收复后。本年二月。复被贼陷。分股出窜。楚师会靖两营同时败溃。贼遂麕集梗洞牛场。偪近靖州会同县地方。大肆焚掠。经都司吴胜金会合楚军。叠破牛场北岭等处踞贼。进取县城。贼始弃城而遁。该匪来去无常。伺隙复炽。总缘黔省官军兵力单薄。未能大挫凶锋。以致县城屡失。楚边亦警报频仍。现在湖南东路之防。业已稍松。自应厚集兵力。趋境会剿。以期一劳永逸。著李瀚章饬令周洪印分拨楚军。进扎黔境湳洞长吉瓦寨木梁一带。以剿为防。妥筹进取。如兵力不敷。迅即添兵赴援。毋得稍分畛域。并著劳崇光、张亮基、督饬本省防兵。联络楚师。力筹夹击。傥徒恃客兵。毫不自知振作。致令地方旋复旋失。竟同儿戏。该督抚等自问所司何事。吴胜金驻防天柱。何以并不固守。分兵进屯邦洞。致为贼困。复失县城。是否闻警移军。遁词掩饰。著劳崇光、张亮基、查明参办。将此由六百里各谕令知之。　　

○又谕、张亮基奏、请拨各省厘金。以抵协饷一摺。据称黔省攻剿绥阳大定等处。现正得手。而饷需已竭。请饬湖南于东征项下。每月定拨三万两。按月解黔。广东于厘金项下。每月先解黔一万两。四川于泸州重庆两处厘局。每月各提五千两。均于历欠协饷内扣数划抵等语。黔省军需。前据曾国藩奏请专责湖南供给。嗣以楚东防务正急。尚未定议。惟黔省现在窘迫情形。日甚一日。必须亟为筹解。以免哗溃之虞。著瑞麟、骆秉章、李瀚章、郭嵩焘、按照该署抚指拨各款数目。赶紧筹解。不得藉词延宕。湖南东征局名目。业已裁撤。即著李瀚章于本省厘金项下按数拨给。以上各省协款。均著按月源源解济。统俟湖南专力济黔之议定有章程。届时可否停止。再行奏明办理。其刘岳昭援黔一军。月需饷项。仍著骆秉章力筹兼顾。湖南防务已松。地方渐就安谧。所有该省饷需。应如何专力谋黔之处。即著李瀚章悉心斟酌。请旨遵行。该省与黔省唇齿相依。廓清黔贼。即所以安靖楚疆。李瀚章尤当畛域不分。共支危局。将此由五百里各谕令知之。　　

○云贵总督劳崇光等奏报川黔官军会同收复正安州。得旨、仍著该督抚严饬在事文武。会合川军。迅将绥阳大定一带贼氛埽荡。毋稍松劲。　　

○以前任浙江巡抚曾国荃为山西巡抚。未到任前。仍以布政使王榕吉护理。　　

○以克复贵州黔西州城。予署提督赵德昌、总兵官赵德光优叙。赏知州徐承勋花翎。守备毛宗亮等蓝翎。余加衔升叙有差。予阵亡知州夏成业、把总杨遇春、外季李文彪、祭葬世职加等。复伤亡已革知县晏澄原官。予祭葬世职。　　

○以解运四川铅本无误。赏同知衔知县高以庄花翎。　　

○予贵州独山阵亡总兵官江有贵等祭葬世职加等。　　

○庚戌。谕内阁、刘长佑奏、募勇官员在途骚扰。请饬查办等语。候补总兵魏得春。经雷正绾派令前赴直隶招募马勇。辄敢潜行出口。在蔚州一带采买马匹。进口时不服盘查。殴辱守口员弁。并在望都新乐等县地方。沿途纵勇滋扰。勒索供给。藐法逞凶。肆无忌惮。若不从严惩办。何以肃军律而儆效尤。著雷正绾查明从严参办。其都司刘得胜、守备杨国玉、赵长盛、丁得禄、吴东来等五员。是否系雷正绾所派。有无蒙混情弊。著一并查明分别参办。　　

○谕军机大臣等、有人奏、兴京重地。马贼猖獗。扰及陵寝一摺。据称兴京城四十里。有东西二堡。均距永陵不及半里。本年四月闲。突有马贼一百五十余名。由铁岭开原一路焚掠。五月初九日。在兴京厅城东新兵堡。勒索铺户钱二万九千贯。并抢去永福当本架货钱四千余贯。附近人民。闻风惶恐。老幼男妇。纷纷逃匿。致陵内享殿碑楼等处。拥挤人满。初十日。贼众直扑陵街。并用言吓索钱文三万五千贯。复于十一十三等日。在苇子峪鹼厂杜姓伙房等处。勒索铺户钱文。殴毙差役。滋扰清河城一带地方。委员毓魁追击失利。贼又折回托伙洛地方。经铁岭县知县瑞福等督带兵役团勇击贼。先胜后挫。阵亡官兵十余名。被抢枪炮火药多件。居民房屋。俱被焚烧。匪众由英哥门而去。现赴花园一统河等处藏匿。并未大受惩创等语。览奏实深诧异。盛京吏治捕务。废弛日甚。屡经饬谕该将军等实力缉捕。认真整顿。若如所奏。贼匪明目张胆。肆行无忌。竟至震及陵寝。并有永陵祭品于去腊被抢一次之语。种种情形。实堪发指。该将军等于此等重大情事。并未据实奏闻。一味玩忽颟顸。殊堪痛恨。著单懋谦即行驰往兴京。按照原奏各情。详细确切查明。据实具奏。事关重大。谅该尚书必不敢一字讳饰。代人受过。自干重咎也。原摺著钞给阅看。将此由四百里密谕知之。　　

○直隶总督刘长佑奏报遵旨回省日期。并筹办留防事宜。得旨、仍应随时督饬李鹤年及文武员弁。认真操防。不得因贼踪已远。稍涉疏懈。　　

○辛亥。谕军机大臣等、曾国藩、乔松年奏、雉河援军大捷。立解重围。吴昌寿奏、捻逆窜至太康。督饬各军紧蹑兜剿各一摺。现在任柱张总愚匪股。已由商邱柘城窜至太康县属之安平寨马厂明光集等处。向正南西南一带纷窜。边马扰及睢州界内。是逆匪已绕出官军之前。铤而走险。且贼骑我步。迟速悬殊。剿办殊形棘手。吴昌寿现檄张曜等军。由鹿柘紧蹑贼踪。相机绕击。令陈国瑞截贼北窜。而自留省垣。力顾根本。所筹均合机宜。即著督饬张曜等绕出贼前。遏其西窜。黄河防守事宜。并著会同张之万妥筹兼顾。毋稍疏虞。曾国藩所派追贼之张得胜、史念祖等军。现在行抵何处。著即飞饬前进。会合豫军。两面夹击。惟豫省四达平原。利用骑战。曾国藩当添拨在营马队。跟踪追剿。方不至著著落后。其牛落红等股。想尚麕集皖境。即著曾国藩、乔松年、派兵剿洗。并于颍州等处扼要严防。毋为贼所牵掣。贼匪大股西窜。曾国藩拟仍驻扎徐州。恐于调度一切。鞭长莫及。应否相机前进之处。著斟酌办理。军情瞬息万变。该大臣有节制三省之权。责无旁贷。想自能熟筹妥办。仰副委任也。贼供有欲西窜巩汜一带。直扑潼关。图窜三秦等语。豫省兵力无多。张曜等军。又成尾追之势。若非重兵迎头拦击。则中原之祸。正有未艾。著官文、郑敦谨、迅速派拨劲兵。越境赴豫。截遏贼匪西窜之路。傥敢畛域攸分。致匪踪扰及秦晋。必惟官文等是问。虎牢关老犍坡等处为入陕要路。吴昌寿务当派拨兵勇。督饬巩汜地方官。联络绅团。严密扼防。并于陕州阌乡一带。节节设防。杜其窜秦之路。潼关为陕省门户。著刘蓉赶紧派拨重兵。力筹防堵。并于商雒一带。分兵扼守要隘。以防贼由旁路趋入武关。至风陵茅津渡一带。为秦晋交界要隘。亦著刘蓉、王榕吉、派兵严防。互相联络。毋令贼踪窜入。其泽潞一带。如风门坳等处隘口。均著王榕吉逐一严防。不得稍形松懈。晋省地方富庶。贼匪觊觎已久。王榕吉于地方军务。责无旁贷。务宜慎益加慎。妥筹布置。以固疆圉。曾国藩片奏、请将陈州存银二十万两。分为四处匀济等语。即著照所请行。惟前因河南饷需支绌。曾谕令于归陈两处存饷内。提用银十五万两。现在陈州存银内。仅分给五万两。尚恐不敷。即著曾国藩、吴昌寿、查明归德存银尚有若干。尽数提归豫省应用。曾国荃已＜??闲＞授山西巡抚。曾国藩当属该抚勉图报效。作速赴任。毋以病辞。将此由六百里谕知官文、曾国藩、乔松年、吴昌寿、郑敦谨、刘蓉、并传谕王榕吉知之。　　

○又谕、瑞麟、郭嵩焘奏、官军叠破贼垒。平远肃清。现筹进剿镇平一摺。康逆大股。盘踞镇平县城。分党扰及平远县属。经方耀带兵进剿。连将石正超竹大柘等处贼垒。埽荡净尽。平远县境。一律肃清。剿办甚为得手。现在康逆虽踞镇平。其势已成孤立。亟应乘此声威。尽歼丑类。著瑞麟等饬令李福泰迅筹规复。毋失事机。惟该逆死党尚众。必须四面兜剿。方能一鼓荡平。康国器等军。前经左宗棠派赴嘉应进剿。著即会同翟国彦一军。由东路进攻。与方耀等西路之军。同时并进。自可聚而歼旃。其长甯安远一带。尤恐该逆绕越。著孙长绂饬令刘典、王开琳两军。由赣州一路移军前进。以剿为防。期与粤军并力夹击。高连升等军。即著左宗棠檄令由武平赴粤会剿。其郭松林、杨鼎勋两军。如尚未回苏。瑞麟、左宗棠等、即可遵照前旨。飞调该军由云霄取道前进。以期厚集兵力。该督抚等务当不分畛域。迅奏肤公。投诚之朱兴隆。准其更名朱朝安。留营效力。仍著瑞麟等随时防范。毋稍大意。霆营叛勇。困守十三都司。筑围自固。瑞麟等现已责成卓兴剿办此股。并有郑绍忠遥为声援。不难扑灭。傥任其窜逸。或煽惑土匪。再肆鸱张。即惟卓兴等是问。瑞麟等另片奏、开平土民。复有聚众往攻赤水客民之事。现派郭祥瑞前赴肇庆府属查办等语。那扶金鸡赤水等处客民。既经安插。何以开平土民。复行启衅。著瑞麟等饬郭祥瑞体察情形。妥筹办理。冀息争端。傥有不遵约束。恃强抗违。无论为土为客。均著一体惩办。毋稍迁就。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○浙江巡抚马新贻奏、已革都司屠盛兴扰害闾阎。讯明先行正法。得旨、著饬拏黄得根等务获。从严究办。　　

○命阿勒楚喀副都统德英来京陛见。　　

○以浙江缙云县绅民随同克复城池。永广学额三名。　　

○以安徽雉河集解围。赏布政使英翰、总兵官康锦文、协领密成、副将丁得胜、参将李显明、方元清、游击牛师韩、都司刘廷干、守备李先义、巴图鲁名号。知州张盛恺等花翎。余升叙有差。　　

○予浙江各属阵亡殉难知府豫立等十九员祭葬世职。各家属男妇等分别旌恤如例。　　

○予浙江杭州殉难文生陈裕源、监生陈芳树、赏恤如例。　　

○壬子。谕军机大臣等、恩麟奏、岷州回逆变乱。分股窜往洮州。并探闻哈密失陷各摺片。甘肃岷州城垣。于闰五月初六日。突被外来回匪千余人窜入。将署知州增启戕害。旋于初八日出城。窜往洮州。该州回弁李发珍、丁泳安等、亦麕聚死党。占踞洮城。甚为猖獗。亟须添拨重兵剿办。前据杨岳斌奏报于闰五月初一日起程。取道泾州。此时何以尚未到省。殊属玩延。著懔遵前旨。星速驰赴兰州。将该省应办军务地方各事宜妥筹迅办。切勿迁延不进。贻误事机。洮州回氛甚炽。陶茂林等军俱为近省贼势牵掣。未能调拨。著杨岳斌、恩麟、即饬张华所部阶州得胜之师。会合赵桂芳勇丁驰往洮州并力围剿。迅歼丑类。甯夏贼势已蹙。雷正绾军已偪灵州。著都兴阿、穆图善、雷正绾、迅将甯灵各城攻拔。以孤贼势。现在探闻哈密已陷。逆踪愈形蔓延。著成禄、联捷、迅带所部。进剿肃州踞匪。即行取道出关。兰州省防及各要隘。并著都兴阿、杨岳斌等、筹拨弁兵。随时兼顾。仍飞饬成禄等军。克期出关进剿。文麟驻扎奇台一带。距哈密较近。著即探明匪踪。实力防剿。洮州逆弁李发珍、丁泳安等、并著杨岳斌督饬各军。严密查拏惩办。署知州增启被戕。及泯州文武官绅眷属被胁各确情。著恩麟查明。汇呈杨岳斌迅速驰奏。哈密变乱情形。及扎克当阿等下落。并著都兴阿、杨岳斌、文麟等、确查迅奏。将此由六百里谕知都兴阿、穆图善、雷正绾、杨岳斌、成禄、联捷、并传谕恩麟、文麟知之。　　

○癸丑。以翰林院侍读学士继格为詹事府詹事。


大清穆宗继天开运受中居正保大定功圣智诚孝信敏恭宽毅皇帝实录卷之一百四十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。六月。甲寅。谕内阁、朕奉慈安皇太后慈禧皇太后懿旨。科尔沁博多勒噶台亲王僧格林沁。自咸丰三年。督军剿办发逆。绥靖畿疆。复于十年。统师南下。转战直隶山东安徽河南湖北等省。叠平逆首张落刑、苗沛霖等巨股。埽荡群凶。殊勋懋建。甯为有功国家之臣。前已加恩配飨太庙。以示优崇。因思我朝历届办理军务。凡功勋卓著之臣。均于告成以后。图像紫光阁。以彰懋绩。现在南北各路军务。虽未告蒇。而如僧格林沁之勋绩昭然。本应在绘像之列。今乃中道战殁。未获目睹成功。追念忠良。弥深眷注。僧格林沁著先行绘像紫光阁。并著南书房翰林撰拟赞词。以示表扬忠烈垂诸久远至意。
  </div>
  <div class="pagination">
   <a href="清实录同治朝实录_page212.html">
    上一页
   </a>
   <span>
    ...
   </span>
   <a href="清实录同治朝实录_page208.html">
    208
   </a>
   <a href="清实录同治朝实录_page209.html">
    209
   </a>
   <a href="清实录同治朝实录_page210.html">
    210
   </a>
   <a href="清实录同治朝实录_page211.html">
    211
   </a>
   <a href="清实录同治朝实录_page212.html">
    212
   </a>
   <span class="current-page">
    213
   </span>
   <a href="清实录同治朝实录_page214.html">
    214
   </a>
   <a href="清实录同治朝实录_page215.html">
    215
   </a>
   <a href="清实录同治朝实录_page216.html">
    216
   </a>
   <a href="清实录同治朝实录_page217.html">
    217
   </a>
   <a href="清实录同治朝实录_page218.html">
    218
   </a>
   <span>
    ...
   </span>
   <a href="清实录同治朝实录_page214.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
