<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 8 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 8 页/共 681 页</h1>
    <div class="content">○戊戌。云南贵州总督赵廷臣疏言、平西王吴三桂、所得五象、臣派官送进京师。今遵谕停止。请嗣后境外进献之物、一概停止、以免地方解送之劳。下部知之　　

○己亥。升太常寺卿冀如锡、为通政使司通政使　　

○予故内大臣额尔克戴青祭葬、谥勤良　　

○予故副都统席喇摆牙喇、祭一次　　

○庚子。户部议覆、巡按河南御史刘源浚疏言、南阳、汝宁、荒地甚多。应急议开垦。但无人承种之荒地、耕熟后往往有人认业、兴起讼端。官即断明、而资产荡然矣。三年起科、虽有定例。开种之初、杂项差役、便不能免。此所以官虽劝耕、民终裹足不前也。嗣后请先给帖文、以杜争端。开列姓名年月、并荒田四至坐落。每□山戊示□由县申府、而道、而院。则刁讼自息。再宽徭役以恤穷黎。除三年起科之外。如河工供兵等项差役、给复十年、以示宽大之政。则人尤鼓舞。再借常平仓谷、以资农本。分别地方官开垦之多寡、以示劝惩。应如所请。从之　　

○辛丑。户部议覆、巡视长芦盐政御史张冲翼疏言、长芦旧例、引存户部。先课后引。顺治十五年、户部发引到司、皆争先求售、减价而沽、以致盐贱引壅、逋课甚多。请仍循旧例、将引归部。庶引不虚发。课无逋欠。应如所请。从之　　

○癸卯。罢进士观政例　　

○吏部遵旨议覆、四川狭西总督李国英、未将游击杨璟题参、遽尔擅责三品职官。应削去少保兼太子太保。从之　　

○福建巡抚徐永桢疏报、提督马得功、剿平逆贼李月高、许于敬。其余党下海者、皆掩杀无余。下部察叙　　

○乙巳。四川狭西总督李国英疏报、逆贼郝承裔、降而复叛。臣提兵亲赴嘉定。密檄提镇诸臣、合营进剿。贼鼠窜沉黎。我兵星驰尾袭。旋就擒俘。其溃散箐莽者、或擒或招、靡有漏网。恢复千余里之封疆。拯救数万人于水火。有功人员、均请议叙。得旨、官兵分路进剿、斩关长驱。郝承裔旋就擒俘、具见调度有方、将士效力。在事有功人员、俱著察叙具奏　　

○丙午。免直隶霸州、保定等四州县水灾、庆云县蝗灾、本年分额赋有差　　

○户部议覆、盛京总管吴库立、侍郎费齐等疏言、积年流徙人、除在铁岭、系佐领刘国彪所辖、不议外。在尚阳堡者、应设佐领一员。在卫元堡者、与开元相近、应设佐领一员。驻劄卫元堡兼管。在抚顺者、应设佐领一员。连盛京兼管。此编过佐领下短少者、应将以后流徙人补给。但新编佐领、若设立佐领、骁骑校、笔帖式等。所管之人不多。又需俸饷。应令刘国彪等、遴委能干拨什库四名、驻劄铁岭、尚阳堡、卫元堡、抚顺等处。令佐领刘国彪等、住盛京总管。其以后流徙人、验看此四处、均匀安插。候居住人多、应编佐领、再行酌议。得旨、人丁虽少、仍设佐领八员。将见在人丁、均分给与　　

○溧阳县妖人端应国、妖妇曹氏、妄称大乘邪教、煽惑愚民。江宁巡抚朱国治、捕获以闻　　

秋七月。戊申朔。享太庙。遣都统特晋行礼　　

○己酉。授投诚伪咸阳侯祁三昇、左都督、加少保兼太子太保　　

○免江南宿州、盐城、萧县、顺治十七年分、旱灾额赋有差　　

○吏部遵旨、开列复设内三院衙门应用官员人数、具奏。得旨、内三院、各设满洲大学士一员。汉大学士一员。满洲学士二员。汉军学士一员。汉学士一员。内秘书院、著巴哈纳、金之俊、胡世安、为大学士。鄂谟克图、胡兆龙、为学士。内国史院、著额色黑、成克巩、卫周祚、为大学士。查布海、折库纳、艾元徵、为学士。内弘文院、著蒋赫德、李霨、为大学士。布颜、王熙、为学士。其见缺满洲大学士一员。满洲学士二员。汉军学士三员。推举应补者具奏。见在汉大学士六员内、后有缺出、不必推补。止定三员。以后推补内三院衙门大学士、学士、照见定六部尚书侍郎品级　　

○吏部议覆、广西巡抚于时跃疏奏、投诚土司二十处、未颁印信。请敕下吏部、查明铸造。应如所请。从之　　

○庚戌。命给驻防西安、江宁、副都统、园地各二十日。家口三十八口。马十八匹。准支给刍粮。其杭州、京口、福建、驻防副都统、协领等、无园地。副都统家口五十口、马三十匹。协领等家口四十口、马二十匹。并支给刍粮　　

○福建总督李率泰疏报、伪总兵林俊奇等、共六十一员、伪兵人等、共一千三十九名口投诚。下部议叙　　

○辛亥。吏部尚书孙廷铨、乞假省亲。允之　　

○户部议覆、山西巡抚白如梅疏言、天成、阳和、二卫、屯粮银共一万七千有奇。委之卫弁、致多逋欠。应令中路通判、移驻阳和、兼管东路、以便稽屯清饷。从之　　

○癸丑。升通政使司左通政董笃行、为太常寺卿　　

○户科给事中彭之凤疏请、恭修太祖太宗世祖实录。得旨、该部详议速奏　　

○甲寅。月祭世祖章皇帝　　

○转刑部尚书杜立德、为户部尚书　　

○升通政使司右通政王度、为大理寺卿　　

○吏部议覆、刑科给事中张松龄疏言、选官之法、无论进士举人等项、核定职衔、概令在籍候选。其赴部点卯近例、一切停止。吏部查照年月、先后挨次掣选、发凭各省巡抚、催令赴任。应如所请。但见在赴部点卯者、应尽其先选。在籍候选各官、有丁忧病故患疾等项。应令该抚随时报部、以凭注册扣选。免致选后更张。从之　　

○乙卯。吏部议覆云南贵州总督赵廷臣疏言、马乃土司、应改为普安县。设知县一员。又分设土司巡检。准令世袭。听其土俗自治。仍节制于县官。并将姓名报部、以便后裔承袭。从之　　

○设立理藩院四司名目、为录勋清吏司、宾客清吏司、柔远清吏司、理刑清吏司、给印信　　

○户部议覆、户科给事中柯耸条奏、江南、浙江、编审弊端五款。一、里甲田亩之额数宜均。一、花分子户之积弊宜清。一、诡寄之陋规宜惩。一、冒籍之立户宜除。一、册书之买充宜禁。俱应如所请。敕直隶各省抚臣、严加察处、以清蠹弊。从之　　

○丙辰。封故固山贝子特尔祜子噶尔哈图、固山贝子萨弼子巴喀、俱为镇国公　　

○丁巳。命河南南汝总兵官、移驻邓州　　

○吏部议叙投诚伪布政使朱企鋘、例应以五品官用。但系故明宗室不便录用。亦无授与职衔之例。请令入旗、酌量畜养。得旨、朱企鋘、倾心向化。应入旗下、给与文官品级养赡。其给何衔品、尔部议奏　　

○己未。吏部议覆、户科给事中蔺挺达疏言、候补内外各官、项款不一。缺少人多。经年守候。请一概准其回籍、照名次先后题补。应如所请。凡候升、候补、裁缺、起复、降调等项。京官以奉旨之日为前后。外官以咨文到部之日为前后。挨次叙用。从之　　

○户部议覆、工科给事中阴应节条奏钱粮之弊。一、州县那移。一、绅士包揽。一、土豪冒名绅户。一、隔县寄庄抗粮。祈敕该抚、严查惩治。俱应如所请。从之　　

○庚申。授和硕额驸马尔渣海、一等阿思哈尼哈番　　

○户部尚书王弘祚条奏滇疆事宜五款。一、司道宜久任。一、州县宜部选。一、投诚宜解散。一、荒残宜轸恤。一、炉座宜多设。下部议　　

○免狭西同州、临潼、岐山、扶风、郿县、本年分雹灾额赋有差　　

○辛酉。以吏部尚书觉罗伊图、为内弘文院大学士　　

○礼部遵旨议覆、加上太祖皇帝太宗皇帝尊谥。典礼重大。似应在世祖章皇帝神牌祔享之后、再为举行。得旨、是　　

○以少保兼太子太保左都督祁三昇、为云南援剿后镇总兵官。原任湖广沅州总兵官张鹏程、为贵州安顺总兵官、调湖广右路总兵官王平、为贵州思南总兵官　　

○旌表节妇、江西庐陵县胡良弼妻刘氏、永丰县宋元卿妻钟氏。各给银建坊如例　　

○壬戌。中元节。祭世祖章皇帝　　

○遣官祭永陵、福陵、昭陵　　

○癸亥。转工部尚书高景、为刑部尚书　　

○旌表节妇、河南真阳县许大金妻周氏、苦节六十年、烈妇、济源县商彝妻宗氏、夫亡自尽、郭之翰妻段氏、奉姑年久、姑葬自尽。各给银建坊如例　　

○乙丑。免江南睢宁县、顺治十七年分旱灾额赋　　

○丙寅。谕吏部、国家政务委任庶官分理。必大小臣工、各称其职、乃可收得人之效。近见在京部院各衙门官员、有称职者、有不称职者、宜速加甄别、以示劝惩。内三院满汉大学士学士、各部院尚书、侍郎等官。俱著自行陈奏。其满郎中、向来亦系自陈。今同汉郎中以下至笔帖式、俱著部院各该衙门堂官实心详加考核、称职与否、应去应留、开送尔部。再严加考核具奏。如将不称职者、草率徇情姑留。倘后事发觉。将当日考核之官、即以徇庇治罪。以后京察考满、郎中不许自陈。永著为例　　

○予故湖广荆州总兵官郑四维、祭葬如例　　

</div>
    <div class="pagination">
<a href="清实录康熙朝实录_page7.html">上一页</a><span>...</span><a href="清实录康熙朝实录_page3.html">3</a><a href="清实录康熙朝实录_page4.html">4</a><a href="清实录康熙朝实录_page5.html">5</a><a href="清实录康熙朝实录_page6.html">6</a><a href="清实录康熙朝实录_page7.html">7</a><span class="current-page">8</span><a href="清实录康熙朝实录_page9.html">9</a><a href="清实录康熙朝实录_page10.html">10</a><a href="清实录康熙朝实录_page11.html">11</a><a href="清实录康熙朝实录_page12.html">12</a><a href="清实录康熙朝实录_page13.html">13</a><span>...</span><a href="清实录康熙朝实录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
