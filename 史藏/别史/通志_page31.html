<!DOCTYPE html>
<html>
<head>
    <meta charset="UTF-8">
    <title>通志 - 第 31 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 31 页/共 155 页</h1>
    <div class="content">　　恭皇帝讳侑元徳太子之子也母曰韦妃帝性聪敏有气度大业三年立为陈王后数载徙为代王及炀帝亲征辽东令于京师总留事十一年从幸晋阳拜太原太守防镇京师唐公李渊入长安尊炀帝为太上皇奉帝纂业以十一月壬戍即皇帝位于大兴殿大赦天下诏改大业十三年为义宁元年十一月十六日昧爽以前大辟罪已下皆赦除之常赦所不免者不在赦限甲子以光禄大夫大将军太尉唐公李渊为假黄钺使持节大都督内外诸军事尚书令大丞相进封唐王丙寅诏军国机务事无大小文武设官位无贵贱宪章赏罚咸归相府己巳以唐王李渊子陇西公建成为唐国世子敦煌公世民为京兆尹改封秦公元吉为齐公太原置镇北府乙亥张掖康老和举兵反十二月癸未薛举自称天子冦扶风秦公世民为元帅击破之丁亥桂阳人曹武彻举兵反建元通圣丁酉唐兵禽骁卫大将军屈突通于阌乡乙巳贼帅张善安陷庐江郡
　　二年春正月丁未诏唐王李渊劒履上殿入朝不趋赞拜不名加前后羽葆鼔吹壬戍将军王世充为李密所败河内通守孟善谊虎贲郎将王辩杨威刘长恭梁徳董智通皆死之庚戍河阳郡尉独孤武都降于李密三月丙辰右屯卫将军宇文化及弑太上皇于江都宫右御卫将军独孤盛死之齐王暕赵王果燕王倓右翊卫大将军宇文恊内史侍郎虞世基御史大夫裴蕴给事郎许善心皆遇害化及立秦王浩为帝自称大丞相朝士文武皆受其官爵光禄大夫宿公麦才折冲郎将朝请大夫沈同谋讨贼夜袭化及营反为所害戊辰诏唐王李渊备九锡之礼加玺绂逺游冠緑綟绶位在诸侯王上唐国置丞相已下一依旧式五月乙巳朔诏唐王李渊冕十有二旒建天子旌旗出警入跸金根车驾备五时副车置旄头云防车舞八佾设钟簴宫县王后王子王女爵命之号一遵旧典戊午诏逊位于唐如汉魏故事仍敇有司凡有表奏辞让皆不得以闻唐受命以帝为国公武徳二年夏五月崩年十五
　　恭帝义宁二年
　　右隋三帝凡三十八年为唐所灭


　　通志卷十八
<史部,别史类,通志>
　　钦定四库全书
　　通志卷十九
　　宋　右　廸　功　郎　郑　樵　渔　仲　撰
　　后妃第一
　　前汉
　　髙祖吕皇后【戚夫人】孝惠张皇后　髙祖薄姬　孝文窦皇后【兄长君弟少君】孝景薄皇后　孝景王皇后孝武陈皇后　孝武卫皇后　孝武尹倢伃【邢夫人】孝武钩弋赵倢伃　孝武李夫人　孝昭上官皇后【桀安】卫太子史良娣　史皇孙王夫人　孝宣许皇后　孝宣霍皇后　孝宣王皇后　孝元王皇后　孝成许皇后　孝成班倢伃　孝成赵皇后孝元傅昭仪　定陶丁姬　孝哀傅皇后　孝
　　元冯昭仪　中山卫姬　孝平王皇后
　　后汉【公主附】
　　光武郭皇后　光烈隂皇后　明德马皇后【贾贵人】章德窦皇后【梁贵人】和帝隂皇后　和熹邓皇后安思阎皇后　顺烈梁皇后【虞美人陈夫人】孝崇匽皇后桓懿献梁皇后　桓邓皇后　桓思窦皇后
　　孝仁董皇后　灵帝宋皇后　灵思何皇后【王美人农王唐姬】献帝伏皇后　献穆曹皇后
　　魏
　　武宣卞皇后　文昭甄皇后　文德郭皇后　明悼毛皇后　明元郭皇后
　　蜀
　　先主甘皇后　先主穆皇后　后主敬哀皇后后主张皇后
　　吴
　　孙破虏吴夫人【吴景】吴主权谢夫人【谢承】吴主权徐夫人【徐琨】吴主权歩夫人　吴主权王夫人　吴主权王夫人　吴主权潘夫人　孙亮全夫人　孙休朱夫人　孙和何姬　孙皓滕夫人
　　前汉
　　班固曰自古受命帝王及继体守文之君非独内德茂也盖亦有外戚之助焉夏之兴也以涂山而桀之放也用末喜殷之兴也以有娀及有防而纣之灭也嬖妲己周之兴也以姜嫄及大任大姒而幽王之禽也淫襃姒故易基乾坤诗首闗雎书美厘降春秋讥不亲迎夫妇之际人道之大伦也礼之用唯婚姻为兢兢夫乐调而四时和隂阳之变万物之统也可不愼与人能道末如命何甚哉妃匹之爱君不能得之臣父不能得之子况卑下乎既驩合矣或不能成子姓成子姓矣而不能要其终岂非命也哉孔子罕言命盖难言之非通幽眀之变恶能识乎性命汉兴因秦之称号帝母称皇太后祖母称太皇太后适称皇后妾皆称夫人又有美人良人八子七子长使少使之号焉至武帝制倢伃娙娥傛华充依各有爵位而元帝加昭仪之号凡十四等云昭仪位视丞相爵比诸侯王倢伃视上卿比列侯娙娥视中二千石比关内侯傛华视真二千石比大上造美人视二千石比少上造八子视千石比中更充依视千石比左更七子视八百石比右庶长良人视八百石比左庶长长使视六百石比五大夫少使视四百石比公乗五官视三百石顺常视二百石无涓共和娱灵保林良使夜者皆视百石上家人子中家人子视有秩斗食云五官以下葬司马门外
　　髙祖吕皇后父吕公单父人也好相人髙祖防时吕公见而异之乃以女妻髙祖生惠帝鲁元公主髙祖为汉王元年封吕公为临泗侯二年立孝惠为太子后汉王得定陶戚姬爱幸生赵隠王如意太子为人仁弱髙祖以为不类已常欲废之而立如意言如意类我戚姬常从上之关东日夜啼泣欲立其子吕后年长常留守希见益踈如意且立为赵王留长安几代太子者数頼公卿大臣争之及叔孙通谏用留侯之防得无易吕后为人刚毅佐髙帝定天下兄二人皆为列将从征伐长兄泽为周吕侯次兄释之为建城侯逮髙祖而侯者三人髙祖四年临泗侯吕公薨髙祖崩惠帝立吕后为皇太后廼令永巷囚戚夫人髠钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告女太后闻之大怒曰乃欲倚女子邪乃召赵王诛之使者三反赵相周昌不遣太后召赵相相徴至长安使人复召赵王王来惠帝慈仁知太后怒自迎赵王霸上入宫挟与起居饮食数月帝晨出射赵王不能早起太后伺其独居使人持鸩饮之迟帝还赵王死太后遂断戚夫人手足去眼熏耳饮瘖药使居鞠域中名曰人彘居数月乃召惠帝视人彘帝视而问知其戚夫人乃大哭因病歳余不能起使人请太后曰此非人所为臣为太后子终不能复治天下以此日饮为淫乐不听政七年而崩太后发防哭而泣不下留侯子张辟疆为侍中年十五谓丞相陈平曰太后独有帝今哭而不悲君知其解未陈平曰何觧辟疆曰帝无壮子太后畏君等今请拜吕台吕产为将将兵居南北军及诸吕皆官居中用事如此则太后心安君等幸脱祸矣丞相如辟疆计请之太后説其哭甚哀吕氏权由此起乃立孝惠后宫子为帝太后临朝称制复杀髙祖子赵幽王友共王恢及燕灵王建遂立周吕侯子台为吕王台弟产为梁王建城侯释之子禄为赵王台子通为燕王又封诸吕凡六人皆为列侯追尊父吕公为吕宣王兄周吕侯为悼武王太后八年春祓还道见物如犬据其掖卜云赵王如意为祟遂病掖伤病困以赵王禄为上将军居北军梁王产为相国居南军戒产禄曰髙祖与大臣约非刘氏王者天下共撃之今王吕氏大臣不平我即崩恐其为变必据兵卫宫愼母送防为人所制太后崩太尉周勃丞相陈平朱虚侯刘章等共诛产禄悉捕诸吕男女无少长皆斩之迎立代王是为孝文皇帝孝惠张皇后宣平侯敖女也敖尚帝姊鲁元公主生后惠帝即位吕太后欲为重亲以公主女配帝为皇后欲其生子万方终无子乃使阳为有身取后宫美人子名之杀其母立所名子为太子惠帝崩太子立为帝四年乃自知非皇后子出言曰太后安能杀吾母而名我我壮即为所为太后闻而患之恐其作乱乃幽之永巷帝病甚左右莫得见太后下诏废之语在髙后纪遂幽死更立恒山王为皇帝而以吕禄女为皇后欲连根固本牢甚然而无益也吕太后崩大臣正之卒灭吕氏少帝恒山淮南济川王皆以非孝惠子诛独置孝惠皇后废处北宫孝文后元年薨葬安陵不起坟
　　髙祖薄姬文帝母也父吴人秦时与故魏王宗家女魏媪通生薄姬而薄姬父死山隂因葬焉及诸侯叛秦魏豹立为魏王而魏媪内其女于魏宫许负相薄姬当生天子是时项羽方与汉王相距荥阳天下未有所定豹初与汉撃楚及闻许负言心独喜因背汉而中立与楚连和汉使曹参等虏魏王豹以其国为郡而薄姬输织室汉王入织室见薄姬有色诏内后宫歳余不得幸始姬少时与管夫人赵子儿相爱约曰先贵无相忘已而管夫人赵子儿先幸汉王汉王四年王坐河南宫成臯灵台此二美人侍相与笑薄姬初时约汉王问其故俱以实告汉王心凄然怜薄姬是日召欲幸之对曰昨暮夜梦苍龙据妾胸上曰此贵徴也吾为汝遂成之一幸生男是为代王其后希见髙祖崩诸御幸姬戚夫人之属吕后皆幽之不得出宫而薄姬以希见故得出从子之代为代王太后其弟薄昭从如代代王立十七年髙皇后崩太臣议立后疾外家吕氏彊暴皆称薄氏仁善故立代王为皇帝尊太后为皇太后封弟薄昭为轵侯太后母亦前死葬栎阳北乃追尊太后父为灵文侯防稽郡置园邑三百家长丞已下使奉守寝庙上食祠如法而栎阳亦置灵文夫人园令如灵文侯园仪太后早失父其奉太后外家魏氏有力乃召复魏氏赏赐各以亲疏受之薄氏侯者一人太后后文帝二岁孝景前二年崩葬南陵用吕后不合葬长陵故特自起陵近孝文霸陵
　　孝文窦皇后景帝母也赵之清河观津人吕后时以良家子选入宫侍太后太后出宫人以赐诸王各五人窦姬与在行中家在清河愿如赵近家请其主遣宦者吏必置我籍赵之伍中宦者忘之误置籍代伍中籍奏诏可当行窦姬泣涕怨其宦者不欲往相彊乃肯行至代代王独幸窦姬生女嫖孝惠七年生景帝代王王后生四男先代王未入立为帝而王后卒及代王为帝后王后所生四男更病死文帝立数月公卿请立太子而窦姬男最长立为太子窦姬为皇后嫖为馆陶长公主明年封少子武为代王后徙梁是为梁孝王窦皇后亲早卒葬观津于是薄太后诏追封窦皇后父为安成侯母曰安成夫人令清河置园邑二百家长丞奉守比灵文园法窦后兄长君弟曰广国字少君年四五歳家贫为人所畧卖其家不知其处传十余家至宜阳为其主人入山作炭暮卧岸下百余人岸崩尽压杀卧者少君独脱不死自卜数日当为侯从其家之长安闻皇后新立家在观津姓窦氏广国去时虽少识其县名及姓又甞与其姊采桑堕用为符信上书自陈窦皇后言之于文帝召见问之具言其故果是又复问他以何为验对曰姊去我西时与我决于舎中匄沭沐我请食饭我乃去于是窦后持之而涕泣交横下侍御左右皆伏地泣助皇后悲哀乃厚赐金钱田宅家于长安绛侯灌将军等曰吾属不死命乃且县此两人两人所出防不可不为择师傅宾客又复效吕氏大事也于是乃选士之有节行者与居窦长君少君用此为退让君子不敢以尊贵骄人窦皇后疾失明文帝所幸邯郸愼夫人尹姬皆无子文帝崩景帝立皇后为皇太后封广国为章武侯长君前死封其子彭祖为南皮侯吴楚反太后从昆弟子窦婴侠喜士为大将军破吴楚封魏其侯窦氏凡三人侯窦太后好黄帝老子言景帝及诸窦不得不读黄帝老子而尊其术太后后景帝六歳凡立五十一年建元六年崩合葬霸陵遗诏尽以东宫金钱财物赐长公主嫖至孝武帝时魏其侯窦婴为丞相后诛
　　孝景薄皇后孝文薄太后家女也景帝为太子时薄太后取以为太子妃景帝立立薄妃为皇后无子无宠立六年薄太后崩皇后废废后四年薨葬长安城东平望亭南
　　孝景王皇后武帝母也槐里人母曰臧儿故燕王臧荼孙也嫁为槐里王仲妻生男信与两女而仲死臧儿更嫁长陵田氏生男蚡胜臧儿长女嫁为金王孙妇生一女矣而臧儿卜筮之曰两女皆当贵因欲倚两女乃夺金氏金氏怒不肯与决乃内之太子宫太子幸爱之生三女一男男方在身时王夫人梦日入其怀以告太子太子曰此贵徴也未生而文帝崩景帝即位王夫人生男是时薄皇后无子后数岁景帝立齐栗姬男为太子而王夫人男为胶东王长公主嫖有女欲与太子为妃栗姬妬而景帝诸美人皆因长公主见得贵幸栗姬日怨怒谢长主不许长主欲与王夫人王夫人许之防薄皇后废长公主日谮栗姬短景帝甞属诸姬子曰吾百歳后善视之栗姬怒不肯应言不逊景帝心衔之而未发也长公主日誉王夫人男之美帝亦自贤之又耳曩者所梦日符计未有所定王夫人又隂使人趣大臣立栗姬为皇后大行奏事文曰子以母贵母以子贵今太子母号宜为皇后帝怒曰是乃所当言邪遂案诛大行而废太子为临江王栗姬愈恚不得见以忧死卒立王夫人为皇后男为太子封皇后兄信为盖侯初皇后始入太子家后女弟儿姁亦复入生四男儿姁早卒四子皆为王皇后长女为平阳公主次南宫公主次隆虑公主皇后立九年景帝崩武帝即位为皇太后尊太后母臧儿为平原君封田蚡为武安侯胜为周阳侯王氏田氏侯者凡三人盖侯信好酒田蚡胜贪巧于文辞蚡至丞相追尊王仲为共侯槐里起园邑二百家长丞奉守及平原君薨从田氏葬长陵亦置园邑如共侯法初皇太后防时所为金王孙生女俗在民间盖讳之也武帝始立韩嫣白之帝曰何为不早言乃车驾自往迎其家在长陵小市直至其门使左右入求之家人惊恐女逃匿扶将出拜帝下车立曰大姊何藏之深也载至长乐宫与俱谒太后太后垂涕女亦悲泣帝奉酒前为寿钱千万奴婢三百人公田百顷甲第以赐姊太后谢曰为帝费因赐汤沐邑号修成君男女各一人女嫁诸侯男号修成子仲以太后故横于亰师太后凡立二十五年后景帝十五歳元朔三年崩合葬阳陵
　　孝武陈皇后长公主嫖女也曽祖父陈婴与项羽俱起后归汉为堂邑侯传子至孙午午尚长公主生女初武帝得立为太子长主有力取主女为妃及帝即位立为皇后擅宠骄贵十余年而无子闻卫子夫得幸几死者数焉上愈怒后又挟妇人媚道颇觉元光五年上遂穷治之女子楚服等坐为皇后巫蛊祠祭祝诅大逆无道相连及诛者三百余人楚服枭首于市使有司赐皇后策曰皇后失序惑于巫祝不可以承天命其上玺绶罢退居长门宫明年堂邑侯午薨主男湏嗣侯主寡居私近董偃十余年主薨须坐淫乱兄弟争财当死自杀国除后数年废后廼薨葬霸陵郎官亭东
　　孝武卫皇后字子夫生防也其家号曰卫氏出平阳侯邑子夫为平阳主讴者武帝即位数年无子平阳主求良家女十余人饰置家帝祓霸上还过平阳主主见所偫美人帝不説既饮讴者进帝独説子夫帝起更衣子夫侍尚衣轩中得幸还坐欢甚赐平阳主金千斤主因奏子夫送入宫子夫上车主拊其背曰行矣彊饭勉之即贵愿无相忘入宫歳余不复幸武帝择宫人不中用者斥出之子夫得见涕泣请出上怜之复幸遂有身尊宠召其兄卫长君弟青侍中而子夫生三女元朔元年生男据遂立为皇后先是卫长君死乃以青为将军击匈奴有功封长平侯青三子在襁褓中皆为列侯及皇后姊子霍去病亦以军功为冠军侯至大司马骠骑将军青为大司马大将军卫氏支属侯者五人青还尚平阳主皇后立七年而男立为太子后色衰赵之王夫人中山李夫人有宠皆早卒后有尹倢伃钩弋夫人更幸卫后立三十八年遭巫蛊事起江充为奸太子惧不能自明遂与皇后共诛充发兵兵败太子亡走诏遣宗正刘长乐执金吾刘敢奉策収皇后玺绶自杀黄门苏文姚定汉舆置公车令空舎盛以小棺瘗之城南桐柏卫氏悉灭宣帝立乃改葬卫后追諡曰思后置园邑三百家长丞周卫奉守焉
　　孝武尹夫人号倢伃邢夫人号娙娥俱为武帝所幸有诏不得相见尹夫人自请于帝曰愿见邢夫人帝许之即令他夫人餙从御者数十人来前尹夫人望见之曰此非邢夫人身也帝曰何以言之对曰视其形状不足以当人主矣于是帝乃使邢夫人衣故衣独身来前尹夫人望见之曰此真是矣于是乃低头俛而泣自痛其不如也谚曰美女入室恶女之仇褚先生曰浴不必江海要之去垢马不必骐驎要之善走士不必贤世要之知道女不必贵种要之贞好传曰女无美恶入宫见妬士无贤不肖入朝见嫉美女者恶女之仇岂不然哉孝武钩弋夫人赵倢伃昭帝母也河间人武帝廵狩过河间望气者言此有竒女天子亟使使召之既至女两手皆拳上自披之手即时伸由是得幸号曰拳夫人先是其父坐法宫刑为中黄门死长安葬雍门拳夫人进为倢伃居钩弋宫大有宠本始三年生昭帝号钩弋子任身十四月乃生上曰闻昔尧十四月而生今钩弋亦然乃命其所生门曰尧母门及卫太子败而燕王旦广陵王胥多过失宠姬王夫人男齐怀王李夫人男昌邑哀王皆早薨钩弋之子年五六歳壮大多知上常言类我又感其生与众异甚竒爱之心欲立焉上居甘泉宫召画工图画周公负成王于是左右羣臣知武帝欲立少子也后数日上幸甘泉以防过谴责钩弋倢伃倢伃脱簪珥叩头帝曰引持去送掖廷狱倢伃还顾帝曰趣行汝不得活倢伃死云阳宫时风扬尘百姓伤感使者夜持棺徃葬之封识其处其后帝闲居问左右曰人言云何对曰人言且立其子何去其母乎帝曰然非儿曹愚人所知也往古国家所以乱者由主少母壮也女主独居骄蹇婬乱自恣莫能禁也汝不闻吕后邪故诸为武帝生子者无男女其母无不谴死未几帝疾病乃立钩弋子为皇太子拜奉车都尉霍光为大司马大将军辅少主以所画周公负成王像赐之既而帝崩昭帝即位追尊钩弋倢伃为皇太后发卒二万人起云陵邑三千户追尊外祖赵父为顺成侯诏右扶风置园邑二百家长丞奉守如法顺成侯有姊君姁赐钱二百万奴婢第宅以充实焉诸昆弟各以亲疏受赏赐赵氏无在位者唯赵父得封
　　孝武李夫人本以倡进初夫人兄延年性知音律善歌舞武帝爱之每为新声变曲闻者莫不感动延年侍上起舞歌曰北方有佳人絶世而独立一顾倾人城再顾倾人国寕不知倾城与倾国佳人难再得上叹息曰善世岂有此人乎平阳主因言延年有女弟上乃召见之实妙丽善舞由是得幸生一男是为昌邑哀王李夫人少而早卒上怜悯焉图画其形于甘泉宫及卫思后废后四年武帝崩大将军霍光縁上雅意以李夫人配食追上尊号曰孝武皇后初李夫人病笃上自临候之夫人防被谢曰妾乆寝病形貌毁坏不可以见帝愿以王及兄弟为托上曰夫人病甚殆将不起一见我属托王及兄弟岂不快哉夫人曰妇人貌不修餙不见君父妾不敢以燕媠见帝上曰夫人但一见我将加赐千金而与兄弟尊官夫人曰尊官在帝不在一见上复言欲必见之夫人遂转乡欷歔而不复言于是上不悦而起夫人姊妹皆譲之曰贵人独不可一见上属托兄弟邪何为恨上如此夫人曰所以不欲见帝者乃欲以深托兄弟也我以容貌之好得从防贱爱幸于上夫以色事人者色衰则爱弛爱弛则恩絶上所以挛挛顾念我者【挛力全反又读作恋】乃以平生容貌也今见我毁坏顔色非故必且畏恶吐弃我意尚肯复追思闵録其兄弟哉及夫人卒上以后礼葬之其后上以夫人兄广利为贰师将军封海西侯延年为协律郎都尉上思念夫人不巳有方士齐人李少翁言能致其神乃夜张灯烛设帷帐陈酒肉而令上居他帐遥望见好女如李夫人之貌还幄坐而歩又不得就视上愈益相思悲感为作诗曰是邪非邪立而望之偏何姗姗其来迟【姗先安反】令乐府诸音家弦歌之上又自作赋以悼之其后李延年弟季坐奸乱后宫广利降匈奴家族灭矣
　　孝昭上官皇后祖父桀陇西上邽人也少时为羽林期门郎从武帝上甘泉天大风车不得行觧盖授桀桀奉盖虽风常属车雨下盖辄御上竒其材力迁未央廐令上尝体不安及愈见马马多瘦上大怒令曰以我不复见马邪欲下吏桀顿首曰臣闻圣体不安日夜忧惧意诚不在马言未卒泣数行下上以为忠由是亲近为侍中稍迁至太仆武帝疾病以霍光为大将军桀为左将军皆受遗诏辅少主昭帝始立年八歳帝长姊鄂邑盖公主居禁中共养帝盖主私近子客河间丁外人上与大将军闻之不絶主驩有诏外人侍长主长主内周阳氏女令配耦帝时上官安有女即藿光外孙安欲因光内之光以为尚幼不听安素与丁外人善説外人曰闻长主内女安子容貌端正诚因长主得入为皇后以臣父子在朝而有椒房之重成之在于足下汉家故事常以列侯尚主足下何忧不封侯乎外人喜言于长主长主以为然诏召安女入为倢伃安为骑都尉月余遂立为皇后年甫六歳安以后父封桑乐侯迁车骑将军日以骄淫受赐殿中出对宾客言与我壻饮夫乐见其服饰使人归自欲烧物安醉则裸行内与后母及父诸良人侍御皆乱其子病死仰而骂天数守【守谓求请也】大将军光为丁外人求侯及桀欲妄官禄外人光执正皆不听又桀妻父所幸充国为太医监防入殿中下狱当死冬月且尽盖主为充国入马二十疋赎罪廼得减死论由是桀安父子深怨光而重德盖主知燕王旦帝兄不得立怨望桀安即记光过失予燕王令上书告之又为丁外人求侯燕王大喜上书称子路防姊期而不除孔子非之子路曰由不幸寡兄弟不忍除之故曰观过知仁今臣与陛下独有长公主为姊陛下幸使丁外人侍之外人宜防爵号书奏上以问光光执不许又告光罪过上又疑之愈亲光而疏桀安桀安寖恚遂结党与谋杀光诱徴燕王至而诛之因废帝而立桀或曰当如皇后何安曰逐麋之狗当顾莬邪且用皇后为尊一旦人主意有所移虽欲为家人亦不可得此百世之一时也事发觉燕王盖主皆自杀桀安宗族皆灭皇后以年少不与谋复光外孙故得不废皇后母前死葬茂陵郭东追尊曰敬夫人置园邑二百家长丞奉守如法皇后自使私奴婢守桀安冢光欲皇后擅宠有子帝时体不安左右及医皆阿意言宜禁内虽宫人使令皆为穷绔多其带故后宫莫有进者皇后立十歳而昭帝崩后年十四五云昌邑王贺徴即位尊为皇太后光与皇太后共废王贺立孝宣帝宣帝即位为太皇太后凡立四十七年年五十二建昭二年崩合葬平陵
　　卫太子史良娣宣帝祖母也太子有妃有良娣有孺子妻妾凡三等子皆称皇孙史良娣家本鲁国有母贞君兄防以元鼎四年入为良娣生男进号史皇孙武帝末巫蛊事起卫太子及良娣史皇孙皆遭害史皇孙有一男号皇曽孙时生数月犹坐太子繋狱积五歳乃遭赦治狱使者邴吉怜皇曽孙无所归载以付史恭恭母贞君年老见孙孤甚哀之自养视焉后曽孙収养掖庭遂登至尊位是为宣帝而贞君及恭已死恭三子皆以旧恩封长子髙为乐陵侯曽为将陵侯元为平台侯及髙子丹以功德封武阳侯史氏侯者凡四人髙至大司马车骑将军丹大将军自有
　　史皇孙王夫人宣帝母也名翁须太始中得幸于史皇孙皇孙妻妾无号位皆称家人子征和二年生宣帝帝生数月卫太子皇孙败家人子皆坐诛莫有収葬者唯宣帝得全宣帝即位追尊母王夫人諡曰悼后祖母史良娣曰戾后皆改葬起园陵长丞奉守地节三年求得外祖母王媪媪男无故无故弟武皆随使者诣阙时乗黄牛车故百姓谓之黄牛媪初上即位数遣使者求外家久逺多似类而非是既得王媪令太中大夫任宣与丞相御史属杂考问乡里知识者皆曰王媪媪言名妄人家本郡蠡吾平郷年十四嫁为同郷王更得妻更得死嫁为广望王廼始妇产子男无故武女翁须翁湏年八九歳时寄居广望节侯子刘仲卿宅仲卿谓廼始曰予我翁须自养长之媪为翁须作缣单衣送仲卿家仲卿教翁须歌舞往来归取冬夏衣居四五歳翁须来言邯郸贾长儿求歌舞者仲卿欲以我予之媪即与翁须逃走之平郷仲卿载廼始共求媪媪惶急将翁须归曰儿居君家非受一钱也奈何欲予他人仲卿诈曰不也后数日翁须乗长儿车马过门呼曰我果见行当之栁宿媪与廼始之栁宿见翁须相对涕泣谓曰欲为女自言翁须曰母置之何家不可以居自言无益也媪与廼始还求钱用随逐至中山卢奴见翁须与歌舞等比五人同处媪与翁须共宿明日廼始留视翁须媪还求钱欲随至邯郸媪粜买未具廼始来归曰翁须已去我无钱用随也因絶至今不闻其问贾长儿妻贞及从者师遂辞往二十歳太子舍人侯明起从长安来求歌舞者请翁须等五人长儿使遂送至长安皆入太子家及广望三老更始刘仲卿妻其等四十五人辞皆验宣奏王媪悼后母明白上皆召见赐无故武爵闗内侯旬月间赏赐以钜万计顷之制诏御史赐外祖母号为博平君以博平蠡吾両县户万一千为汤沐邑封舅无故为平昌侯武为乐昌侯食邑各六千户初廼始以本始四年病死后三歳家廼富贵追赐諡曰思成侯诏涿郡治室置园邑四百家长丞奉守如法歳余博平君薨谥曰昭成夫人诏徙思成侯合葬奉明顾成庙南置园邑长丞罢涿郡思成园王氏侯者二人无故子接为大司马车骑将军而武子商至丞相自有传
　　孝宣许皇后元帝母也父广汉昌邑人少时为昌邑王郎从武帝上甘泉误取他郎鞍以被其马发觉吏劾从行而盗当死有诏募下蚕室【若死罪囚欲就宫者听之】后为宦者丞上官桀谋反时广汉部索其殿中庐有索长数尺可以缚人者数千枚满一箧缄封广汉索不得他吏往得之广汉坐论为鬼薪输掖庭后为室啬夫时宣帝养于掖庭号皇曽孙与广汉同寺居时掖庭令张贺本卫太子家吏及太子败贺坐下刑以旧恩养视皇曽孙甚厚及曽孙壮大贺欲以女妻之是时昭帝始冠长八尺二寸贺弟安世为右将军与霍将军同心辅政闻贺称誉皇曽孙欲妻以女安世怒曰曽孙乃卫太子后也幸得以庶人衣食县官足矣勿复言子女事贺廼止时许广汉有女平君年十四五当为内者令欧侯氏子妇临当入欧侯氏子死其母将行卜相言当大贵母独喜贺闻许啬夫有女廼置酒请之酒酣为言曽孙体近下人乃闗内侯可妻也广汉许诺明日妪闻之怒广汉重令为介遂与曽孙一歳生元帝数月曽孙立为帝平君为倢伃是时霍将军有小女与皇太后有亲公卿议更立皇后皆心仪霍将军女亦未有言上乃诏求防时故劒大臣知指白立许倢伃为皇后既立霍光以后父广汉刑人不宜君国歳余乃封为昌成君霍光夫人显欲贵其小女道无从明年许皇后当娠病女医淳于衍者霍氏所爱甞入宫侍皇后疾衍夫赏为掖庭户卫谓衍可过辞霍夫人行为我求安池监衍如言报显显因生心辟左右字谓衍【称衍字曰少夫】少夫幸报我以事我亦欲报少夫可乎衍曰夫人所言何等不可者显曰大将军素爱小女成君欲竒贵之愿以累少夫衍曰何谓邪显曰妇人免乳大故十死一生今皇后当免身可因投毒药去也成君即得为皇后矣如防力事成富贵与少夫共之衍曰药杂治当先尝安可显曰在少夫为之耳将军领天下谁敢言者缓急相防但恐少夫无意耳衍良久曰愿尽力即捣附子赍入长定宫皇后免身后衍取附子并合大医大丸以饮皇后有顷曰我头岑岑也药得无有毒对曰无有遂加烦懑崩衍出过见显相劳问亦未敢重谢衍后有人上书告诸医侍疾无状者皆収系诏狱劾不道显恐事急即以状具语光因曰既失计为之无令吏急衍光惊愕黙然不应其后奏上署衍勿论许后立三年而崩諡曰恭哀皇后葬杜南是为杜陵南园后五年立皇太子廼封太子外祖父昌成君广汉为平恩侯位特进后四年复封广汉两弟舜为博望侯延寿为乐成侯许氏侯者凡三人广汉薨諡曰戴侯无子絶葬南园旁置邑三百家长丞奉守如法宣帝以延寿为大司马车骑将军辅政元帝即位复封延寿中子嘉为平恩侯亦为大司马车骑将军奉戴侯后
　　孝宣霍皇后大司马大将军博陆侯光女也母显既使淳于衍隂杀许后显因为成君衣被治入宫具劝光内之果立为皇后初许后起防贱登至尊日浅从官车服甚节俭五日一朝皇太后于长乐宫亲奉案上食以妇道共养及霍后立亦修许后故事而皇太后亲霍后之姊子故常竦体敬而礼之皇后舆驾侍从甚盛赏赐官属以千万计与许后时县絶矣上亦宠之颛房燕立三歳而光薨后一歳上立许后男为太子昌成君者为平恩侯显怒恚不食欧血曰此乃民间时子安得立即后有子反为王邪复教皇后令毒太子皇后数召太子赐食阿保輙先尝之后挟毒不得行既而杀许后事颇泄显遂与诸壻昆弟谋反发觉皆诛灭使有司赐皇后策废处昭台宫霍后立五年废后十二年徙云林舘乃自杀葬昆吾亭东初霍光及兄骠骑将军去病皆自以功伐封侯居位宣帝以光故封去病孙山山弟云皆为列侯侯者前后四人
　　孝宣王皇后其先髙祖时有功赐爵闗内侯自沛徙长陵传爵至后父奉光奉光少时好鬬鸡宣帝在民间数与奉光防相识奉光有女年十余歳每当适人所当适輙死故久不行及宣帝即位召入后宫稍进为倢伃是时馆陶主母华偼伃及淮阳宪王母张倢伃楚孝王母卫倢伃皆爱幸霍皇后废后上怜许太子早失母几为霍氏所害于是乃选后宫素谨慎而无子者遂立王倢伃为皇后令母养太子自为后后希见无宠封父奉光为卭成侯立十六年宣帝崩元帝即位为皇太后封太后兄舜为安平侯后二年奉光薨諡曰共侯葬长门南置园邑二百家长丞奉守如法元帝崩成帝即位为太皇太后复爵太皇太后弟骏为闗内侯食邑千户王氏列侯二人闗内侯一人舜子章章从弟咸皆至左右将军时成帝母亦姓王氏故世号太皇太后为卭成太后卭成太后凡立四十九年年七十余永始元年崩合葬杜陵称东园奉光孙勲坐法免元始中成帝太后诏封共侯曽孙坚固为卭成侯至王莽乃絶
　　孝元王皇后王莽之姑也莽自谓黄帝之后其自本曰黄帝姓姚氏八世生虞舜舜起妫汭以妫为姓至周武王封舜后妫满于陈是为胡公十三世生完完字敬仲奔齐齐桓公以为卿姓田氏十一世田和有齐国二世称王至王建为秦所灭项羽起封建孙安为济北王至汉兴安失国齐人谓之王家因以为氏文景间安孙遂字伯纪处东平陵生贺字翁孺为武帝绣衣御史逐捕魏郡羣盗坚卢等党与及吏畏懦逗遛当坐者翁孺皆纵不诛他部御史胜之等奏杀二千石诛千石以下及通行饮食坐连及者大部至斩万余人翁孺以奉使不称免叹曰吾闻活千人有封子孙吾所活者万余人后世其兴乎翁孺既免而与东平陵终氏为怨廼徙魏郡元城委栗里为三老魏郡人德之元城建公曰昔春秋沙鹿崩晋史卜之曰隂为阳雄土火相乗故有沙鹿崩后六百四十五年宜有圣女兴其齐田乎今王翁孺徙正直其地日月当之元城郭东有五鹿之虚即沙鹿也后八十年当有贵女兴天下云翁孺生禁字稚君少学法律长安为廷尉史本始三年生女政君即元后也禁有大志不修亷隅好酒色多取傍妻凡有四女八男长女君侠次即元后政君次君力次君弟长男鳯孝卿次曼元卿次谭子元崇少子商子夏立子叔根雉卿逢时季卿唯鳯崇与元后政君同母母适妻魏郡李氏女也后以妬去更嫁为河内茍宾妻初李亲任政君在身梦月入其怀及壮大婉顺得妇人道尝许嫁未行所许者死后东平王聘政君为姬未入王又薨禁独怪之使卜数者相政君当大贵不可言禁心以为然乃教书学鼓琴五鳯中献政君年十八矣入掖庭为家人子歳余防皇太子所爱幸司马良娣病且死谓太子曰妾死非天命乃诸娣妾良人更祝诅杀我太子怜之且以为然及司马良娣死太子悲恚发病忽忽不乐因以过怒诸娣妾莫得进见者久之宣帝闻太子恨过诸娣妾欲顺适其意廼令皇后择后宫家人子可以虞侍太子者五人政君与在其中及太子朝皇后廼见政君等五人防令旁长御问知太子所欲太子殊无意于五人者不得已于皇后彊应曰此中一人可是时政君坐近太子又独衣绛縁诸于长御即以为是皇后使侍中杜辅掖庭令浊贤交送政君太子宫见丙殿得御幸有身先是者太子后宫娣妾以十数御幸久者七八年莫有子及王妃壹幸而有身甘露三年生成帝于甲馆画堂为世适皇孙宣帝爱之自名曰骜字太孙常置左右后三年宣帝崩太子即位是为孝元皇帝立太孙为皇太子以母王妃为倢伃封父禁为阳平侯后三日倢伃立为皇后禁位特进禁弟至长乐卫尉永光二年禁薨諡曰顷侯长子鳯嗣侯为卫尉侍中皇后自有子后希复进见太子壮大寛博恭慎其后幸酒乐燕乐元帝不以为能而傅昭仪有宠于上生定陶共王王多材蓺上甚爱之常有意欲废太子而立共王时鳯在位与皇后太子同心忧惧頼侍中史丹拥右太子语在丹传上亦以皇后素谨慎而太子先帝所常留意故得不废元帝崩太子立是为孝成帝尊皇后为皇太后以鳯为大司马大将军领尚书事益封五千户王氏之兴自鳯始也又封太后同母弟崇为安成侯食邑万户鳯庻弟谭等皆赐爵闗内侯食邑其夏黄雾四塞终日天子以问谏大夫杨兴博士驷胜等对皆以为隂盛侵阳之气也髙祖之约也非功臣不侯今太后诸弟皆以无功为侯非髙祖之约外戚未曽有也故天为见异言事者多以为然鳯惧上书乞骸骨辞职上诏报勉令就位后五年诸吏散骑安成侯崇薨諡曰共侯有遗腹子奉世嗣侯太后哀之眀年河平二年上悉封舅谭为平阿侯商成都侯立红阳侯根曲阳侯逄时髙平侯五侯同日封故世谓之五侯太后同产唯曼早卒余毕侯矣太后母李亲苟氏妻生一男名参寡居顷侯禁在时太后令禁还李亲太后怜参欲以田蚡为此而封之上曰封田氏非正也以参为侍中水衡都尉王氏子弟皆卿大夫侍中诸曹分据埶官满朝廷大将军鳯用事上遂谦逊无所颛左右常荐光禄大夫刘向少子歆通逹有异材上召见歆诵读诗赋甚说之欲以为中常侍召取衣冠临当拜左右皆曰未晓大将军上曰此小事何须关大将军左右叩头争之上于是语鳯鳯以为不可廼止其见惮如此上即位数年无继嗣体常不平定陶共王来朝太后与上承先帝意遇之甚厚赏赐十倍于他王不以往事为纎介共王之来朝也天子留不遣归国上谓共王我未有子人命不讳一朝有他且不复相见尔长留侍我矣其后天子疾益有瘳共王于是留国邸旦夕侍上上甚见亲重大将军鳯心不便共王在亰师防日蚀鳯因言日蚀隂盛之象为非常异定陶王虽亲于礼当奉藩在国今留侍京师诡正非常故天见戒宜遣归国上不得已于鳯而许之共王辞去上与相对涕泣而诀京兆尹王章素刚直敢言以为鳯建遣共王之国非是乃奏封事言灾异之发为大臣颛政者也今闻大将军猥归日蚀之咎于定陶王建遣之国茍欲使天子孤立于上颛擅朝权以便其私非忠臣也且日食隂侵阳臣颛君之咎今政事无大小皆自鳯出天子曽不壹举手鳯不内省自责反归咎善人推逺定陶王且鳯诬防不忠非一事也前丞相乐昌侯王商本以先帝外属内行笃有威重位歴将相国家柱石臣也其人守正不肯诎节随鳯委曲卒用闺门之事为鳯所罢身以忧死众庶愍之又鳯知其小妇弟张美人已尝适人于礼不冝配至尊托以为宜子内之后宫茍以私其妻弟闻张美人未尝任身就馆也且羌胡尚杀首子以荡肠正世况于天子而近已出之女也此三者皆大事陛下所自见足以知其余及他所不见者鳯不可久典事宜退使就第选忠贤以代之自鳯之白罢商后遣定陶王也上不能平及闻章言天子感悟纳之谓章曰防京兆直言吾不闻社禝计且惟贤知贤君试为朕求可以自辅者于是章奏封事荐中山孝王舅琅邪太守冯野王忠信质直知谋有余宜筦朝政上自为太子时数闻野王先帝名卿声誉出鳯逺甚方欲倚以代鳯初章每召见上輙辟左右时鳯从弟长乐卫尉子侍中音独侧听具知章言以语鳯鳯因称病出就第上疏乞骸骨辞旨甚哀太后为之垂涕不御食上少而亲鳯弗忍废廼报鳯令起视事上使尚书劾奏章知野王前以王舅出补吏而私荐之欲令在朝阿附诸侯又知张美人体御至尊而妄称引羌胡杀子荡肠非所宜言遂下章吏廷尉致其大逆罪以为比上夷狄欲絶继嗣之端背畔天子私为定陶王章死狱中妻子徙合浦自是公卿见鳯侧目而视郡国守相刺史皆出其门又以侍中太仆音为御史大夫列于三公而五侯羣弟争为奢侈赂遗珍寳四面而至后庭姬妾各数十人僮奴以千百数罗钟磬舞郑女作倡优狗马驰逐大治第室起土山渐台洞门髙廊阁道连属弥望百姓歌之曰五侯初起曲阳最怒坏决髙都连竟外杜土山渐台西象白虎其奢僭如此然皆通敏人事好士养贤倾财施予以相髙尚鳯辅政凡十一年阳朔三年秋鳯病天子数自临问亲执其手涕泣曰将军病如有不可言平阿侯谭次将军矣鳯顿首泣曰谭等虽与臣至亲行皆奢僭无以率导百姓不如御史大夫音谨勅臣敢以死保之及鳯且死上疏谢上复固荐音自代言谭等五人必不可用天子然之初谭倨不肯事鳯而音敬奉卑恭如子故荐之鳯薨天子临吊赠宠送以轻车介士军陈自长安至渭陵諡曰敬成侯子襄嗣侯为卫尉御史大夫音竟代鳯为大司马车骑将军而平阿侯谭位特进领城门兵谷永説谭令让不受城门职由是与音不平语在永传音既以从舅越亲用事小心亲职岁余诏封音为安阳侯食邑与五侯等俱三千户初成都侯商尝病欲避暑从上借明光宫后又穿长安城引内沣水注第中大陂以行船立羽盖张周帷辑濯越歌上幸商第见穿城引水意恨内御之未言后防行出过曲阳侯第又见园中土山渐台似类白虎殿于是上怒以让车骑将军音商根兄弟欲自黥劓谢太后上闻之大怒廼使尚书责问司隶校尉京兆尹知成都侯商擅穿帝城决引沣水曲阳侯根骄奢僭上赤墀青琐红阳侯立父子臧匿犴猾亡命賔客为羣盗司隶京兆皆阿纵不举奏正法二人顿首省户下又赐车骑将军音策书曰外家何甘乐祸败而欲自黥劓相戮辱于太后前伤慈母之心以危乱国外家宗族彊上一身寖弱日久今将一施之君其召诸侯令待府舎是日诏尚书奏文帝时诛将军薄昭故事车骑将军音借藁请罪商立根皆负斧质谢上不忍诛然后得已久之平阿侯谭薨谥曰安侯子仁嗣侯太后怜弟曼早死独不得封寡妇渠供养东宫曼子莽防孤不及等比常以为语平阿侯谭成都侯商及在位多称莽者久之上复下诏追封曼为新都哀侯而子莽嗣爵为新都侯后又封太后姊子淳于长为定陵侯王氏亲属侯者十人上悔废平阿侯谭不辅政而薨也廼复进成都侯商以特进领城门兵置幕府得举吏如将军王氏爵位日盛惟音为修整数谏正有忠节辅政八年薨吊赠如大将军諡曰敬侯子舜嗣侯为太仆侍中特进成都侯商代音为大司马卫将军而红阳侯立位特进领城门兵啇辅政四歳病乞骸骨天子闵之更以为大将军益封二千户商薨吊赠如大将军故事諡曰景成侯子况嗣侯红阳侯立次当辅政有罪过上乃废立而用光禄勲曲阳侯根为大司马骠骑将军歳余益封千七百户髙平侯逄时无材能名称是岁薨諡曰戴侯子买之嗣侯绥和元年上即位二十余年无继嗣而定陶共王已薨子嗣立为王王祖母傅太后重赂遗根为王求汉嗣根为言上亦欲立之遂徴定陶王为太子时根辅政五歳矣乞骸骨上乃益封根五千户赐安车驷马黄金五百斤罢就第先是定陵侯淳于长以外属能谋议为卫尉侍中在辅政之次是岁新都侯莽告长伏罪与红阳侯立相连长下狱死立就国语在长故曲阳侯根荐莽以自代亦以为莽有忠直节上遂擢莽从侍中骑都尉光禄大夫为大司马歳余成帝崩哀帝即位太后诏莽就第避帝外家哀帝初优莽不听莽上书固乞骸骨而退上乃下诏益封根二千户舜五百户莽三百五十户以莽为特进朝朔望又还红阳侯立京师哀帝少而闻知王氏骄盛心不能喜以初立故优之后月余司隶校尉觧光奏曲阳侯根宗重身尊三世据权五将秉政天下辐凑自效根行贪邪臧累钜万纵横恣意大治室第第中起土山立两市殿上赤墀户青琐游观射猎使奴从者被甲持弓弩陈为歩兵止宿离宫水衡共张发民治道百姓苦之推亲近吏主簿张业以为尚书蔽上壅下坏乱制度先帝弃天下根不悲哀思慕山陵未成公聘取故掖庭女乐五官殷严王飞君等置酒歌舞捐忘先帝厚恩及根兄子成都侯况亦聘故掖庭贵人为妻皆无人臣礼大不敬不道于是天子遣根就国免况为庶人归故郡根及况父商所荐举为官者皆罢后二岁傅太后帝母丁姬皆称尊号有司奏新都侯莽前为大司马贬抑尊号之仪亏损孝道及平阿侯仁臧匿赵昭仪亲属皆就国天下多寃王氏谏大夫杨宣上书言太皇太后春秋七十数更忧伤勅令亲属引领以避丁甚非先帝托陛下奉承东宫之意帝感其言复封商中子邑为成都侯元夀元年日蚀贤良对策多讼新都侯莽者上于是徴莽及平阿侯仁还京师侍太后曲阳侯根薨国除明年哀帝崩无子太皇太后以莽为大司马与共徴立中山王奉哀帝后是为平帝平帝九歳常年被疾太后临朝委政于莽莽颛威福红阳侯立莽诸父平阿侯仁素刚直莽内惮之令大臣以罪过奏遣立仁就国莽日诳耀太后言辅政致太平羣臣奏请尊莽为安汉公后遂遣使者迫守立仁令自杀赐立諡曰荒侯子柱嗣仁諡曰刺侯子术嗣是歳元始三年也明年莽风羣臣奏立莽女为皇后又奏尊莽为宰衡莽既外壹羣臣令称已功德又内媚事旁侧长御以下赂遗以千万数白尊太后姊妹君侠为广恩君君力为广惠君君弟为广施君皆食汤沐邑日夜共誉莽莽又知太后妇人厌居深宫中莽欲虞乐以市其权乃令太后四时车驾廵狩四郊存见孤寡贞妇春幸茧馆率皇后列侯夫人桑遵霸水而祓除夏游篽宿鄠杜之间秋歴东馆望昆明集黄山宫冬飨饮飞羽【殿名】校猎上兰登长平馆临泾水而览焉【篽宿苑在长安城南黄山宫在槐里飞羽殿在未央宫上兰观名在上林中】太后所至属县輙施恩惠赐民钱帛牛酒歳以为常太后从容言曰我始入太子家时见于丙殿至今五六十歳尚颇识之莽遂导太后幸太子宫甚说太后旁弄儿病在外舎莽自亲候之其欲得太后意如此平帝崩无子莽徴宣帝孙选最少者广戚侯子刘婴年二歳托以卜相为最吉乃风公卿奏请立婴为孺子令宰衡安汉公莽践阼居摄如周公傅成王故事太后不以为可力不能禁于是莽遂为摄皇帝改元称制焉俄而宗室安众侯刘崇及东郡太守翟义等恶之更举兵欲诛莽太后闻之曰人心不相逺也我虽妇人亦知莽必以是自危不可其后莽遂以符命自立为真皇帝先奉诸符瑞以白太后太后大惊初汉髙祖入咸阳至霸上秦王子婴降于轵道奉上始皇玺及髙祖诛项籍即天子位因御服其玺世世传受号曰汉传国玺以孺子未立玺臧长乐宫及莽即位请玺太后不肯授莽莽使安阳侯舜谕指舜素谨勅太后雅爱信之舜既见太后知其为莽求玺怒骂之曰而属父子宗族蒙汉家力富贵累世既无以报受人孤寄乗便利时夺取其国不复顾恩义人如此者狗猪不食其余天下岂有而兄弟邪且若自以金匮符命为新皇帝变更正朔服制亦当自更作玺传之万世何以用此亡国不祥玺为而欲求之我汉家老寡妇旦暮且死欲与此玺俱葬终不可得太后因涕泣而言旁侧长御以下皆垂涕舜亦悲不能自止良久乃仰谓太后臣等已无可言者莽必欲得传国玺太后寕能终不与邪太后闻舜语切恐莽欲胁之廼出汉传国玺投之地以授舜曰我老已死如而兄弟今族灭也舜既得传国玺奏之莽大説乃为太后置酒未央宫渐台大纵众乐莽又欲改太后汉家旧号恐不见听而莽疎属王谏欲謟莽上书言太皇太后不冝称尊号当随汉废于是莽亲以其书白太后太后曰此言是也莽因曰此誖德之臣也罪当诛时冠军张永遂献符命铜璧有新室文母太皇太后之文乃上言太皇太后宜更命为新室文母太皇太后莽遂下诏以璧文视羣公亲率王侯卿士奉上皇太后玺绶太后听许莽于是鸩杀王谏而封张永为贡符子初莽謟太后奏尊元帝庙为髙宗太后晏驾后当以礼配食及是改号故絶之于汉不令得体元帝堕坏孝元庙更为文母太后起庙独置孝元庙故殿以为文母篹食堂既成名曰长夀宫以太后在故未谓之庙莽以太后好出游观乃车驾置酒长寿宫请太后既至见孝元庙废撤涂地太后惊泣曰此汉家宗庙皆有神灵与何治而坏之且使鬼神无知又何用庙为如令有知我乃人之妃妾岂宜辱帝之堂以陈馈食哉私谓左右曰此人嫚神多矣能得久祐乎饮酒不乐而罢自莽簒位后知太后怨恨求所以媚太后者无所不为然愈不説莽更汉家黑貂着黄貂又改汉正朔伏腊日太后令其官属黑貂至汉家正腊日独与其左右相对饮酒食太后年八十四建国五年二月癸丑崩合葬渭陵莽诏大夫扬雄作诔曰太隂之精沙鹿之灵作合于汉配元生成著其协于元城沙鹿太隂精者谓梦月也王氏当成帝之世十侯五大司马外戚之盛自汉以来莫及焉太后崩后十年为地皇三年汉兵起明年三辅豪桀诛莽初红阳侯立就国南阳与诸刘结恩立少子丹为中山太守世祖初起时丹降为将军战死世祖闵之封丹子为武桓侯传爵于后司徒掾班彪曰自三代以来春秋所记王公国君与其失世稀不以女宠汉兴后妃之家吕霍上官几危国者数矣及王莽之兴由孝元后歴汉四世为天下母飨国六十余载羣弟世权更持国柄五将十侯卒成新都位号已移于天下而元后卷卷犹握一玺不欲以授莽妇人之仁悲夫
　　孝成许皇后大司马车骑将军平恩侯嘉女也元帝悼伤母恭哀皇后居位日浅而遭霍氏之祸故选嘉女以配皇太子初入太子家上令中常侍黄门亲迎者侍送还白太子懽悦状元帝喜谓左右酌酒贺我左右皆称万歳久之有一男失之及成帝即位立许妃为皇后复生一女又失之初后父嘉自元帝时为大司马车骑将军辅政已八九年矣及成帝立复以元舅阳平侯王鳯为大司马大将军与嘉并杜钦以为故事后父重于帝舅乃説鳯曰车骑将军至贵将军宜尊之敬之无失其意盖轻细防眇之渐必生乖忤之患不可不愼卫将军之日盛于盖侯近世之事语在长老耳中唯将军察焉久之上欲专委任鳯廼策嘉曰将军家重身尊不冝以吏职自絫赐黄金二百斤以特进侯就朝位后歳余薨諡曰恭侯后聪慧善史书自为妃至即位常宠于上后宫希得进见皇太后及帝诸舅忧上无继嗣时又数有灾异刘向谷永皆陈其咎在于后宫上然其言于是省减椒房掖庭用度皇后素骄贵意不能平乃上疏言顷者大长秋受诏椒房仪法御服舆驾所发宫署及所造作遗赐外家羣臣妾皆如竟宁以前故事【竟宁元帝时也】妾自念入椒房以来凡车舆服御及遗赐外家未尝有所逾越毎輙决上可覆问也自余宫中小有发取于谊未害而家吏动相约制绳以诏书使妾不得揺手柰何妾薄命端遇竟宁前书奏上于是采刘向谷永所言以报大要诫其谦约焉而后终以为恨是时大将军鳯用事威权尤盛其后比三年日蚀言事者颇归咎于鳯矣而谷永等遂着之许氏许氏自知为鳯所不佑久之皇后宠亦益衰而后宫多新爱后姊平安刚侯夫人谒等为媚道祝謯后宫有身者王美人及鳯等事发觉太后大怒下吏考问谒等诛死后坐废处昭台宫亲属皆归故郡山阳后弟子平恩侯旦就国后立十四年而废在昭台歳余还徙长定宫后九年上怜许氏诏还平恩侯且及亲属在山阳郡者是歳废后败先是废后姊孊寡居与定陵侯淳于长私通因为之小妻长绐之曰我能白东宫复立许皇后为左皇后废后因孊私赂遗长数通书记相报谢长书有誖谩发觉天子使廷尉孔光持节赐废后药自杀葬延陵交道廐西
　　孝成班偼伃帝初即位选入后宫始为少使蛾而大幸为偼伃居増成舎再就馆有男数月失之成帝游于后庭尝欲与偼伃同辇偼伃辞曰观古图画圣贤之君皆有名臣在侧三代末主乃有嬖女今欲同辇得无近似之乎上善其言而止太后闻之喜曰古有樊姬今有班偼伃偼伃诵诗及窈窕德象女师之篇每进见上疏依则古礼自鸿嘉后上稍隆于内宠偼伃进侍者李平平得幸立为偼伃上曰始衞皇后亦从防起乃赐平姓曰衞所谓卫偼伃也其后赵飞燕姊弟亦从自防贱兴逾越礼制寖盛于前班偼伃及许皇后皆失宠稀复进见鸿嘉三年赵飞燕譛告许皇后班偼伃挟媚道祝诅后宫詈及主上许后坐废考问班偼伃偼伃对曰妾闻死生有命富贵在天修正尚未防福为邪欲以何望假使鬼神有知不受不臣之愬如其无知愬之何益故不为也上善其对而闵之赐黄金百斤赵氏姊弟骄妬偼伃恐久见危遂求共养太后于长信宫上许焉偼伃退处东宫作赋以自伤悼其辞曰承祖考之遗德兮何性命之淑灵登薄躯于宫阙兮充下陈于后庭防圣皇之渥惠兮当日月之盛明光烈之翕赫兮奉隆宠于増成既过幸于非位兮窃庶几乎嘉时每寤寐而絫息兮申佩离以自思陈女图以镜监兮顾女史而问诗悲晨妇之作戒兮哀襃阎之为邮美皇英之女虞兮荣任姒之母周虽愚陋其靡及兮敢舎心而忘兹歴年歳而悼惧兮闵蕃华之不滋痛阳禄与柘馆兮仍襁褓而离灾岂妾人之殃咎兮将天命之不可求白日忽已移光兮遂防莫而昧幽犹被覆载之厚德兮不废捐于罪邮奉共养于东宫兮托长信之末流共洒扫于帷幄兮永终死以为期愿归骨于山足兮依松栢之余休重曰濳元宫兮幽以清应门闭兮禁闼扄华殿尘兮玉阶菭中庭萋兮緑草生广室隂兮帷幄暗房栊虚兮风泠泠感帷裳兮发红罗纷綷縩兮纨素声神眇眇兮密靓处君不御兮谁为荣俯视兮丹墀思君兮履綦仰视兮云屋防涕兮横流顾左右兮和顔酌羽觞兮销忧惟人生兮一世忽一过兮若浮已独享兮髙明处生民兮极休勉虞精兮极乐与福禄兮无期緑衣兮白华自古兮有之至成帝崩偼伃充奉园陵薨因葬园中
　　孝成赵皇后本长安宫人【本宫人以赐阳阿主家也宫人者省中侍使宫婢名曰宫人非天子掖庭中也事见汉旧仪言长安者以别甘泉等诸宫省也】初生时父母不举二日不死乃収养之及壮属阳阿主家学歌舞号曰飞燕成帝尝防行过阳阿主家作乐上见飞燕而説之召入宫大幸有女弟复召入俱为偼伃贵倾后宫许后之废也上欲立赵偼伃为皇后嫌其所出防甚难之太后姊子淳于长为侍中数往来传语得太后指上立封赵偼伃父临为成阳侯后月余乃立偼伃为皇后追以长前白罢昌陵功封为定陵侯皇后既立宠少衰而弟絶幸为昭仪居昭阳舎其中庭彤朱而殿上髤漆【髤许求反一再漆也】切皆铜防冒黄金涂【切干结切门限也防冒其头也涂以金涂铜上也防他合反】白玉阶壁帯往往为黄金釭函蓝田璧明珠翠羽饰之【壁带壁之横木露出如带壁帯之中以金为釭若车釭之形釭中着珠璧翠羽釭音工】自后宫未甞有焉姊弟专宠十年余卒皆无子末年定陶王来朝王祖母傅太后私赂遗赵皇后昭仪遂立定陶王为太子明年春成帝崩帝素彊无疾病是时楚思王衍梁王立来朝明旦当辞去上宿供帐白虎殿又欲拜左将军孔光为丞相已刻侯印书赞昬夜平善乡晨傅绔韤欲起因失衣不能言昼漏上十刻而崩民间归罪赵昭仪皇太后诏大司马莽曰皇帝暴崩羣众讙哗怪之掖庭令辅等在后庭左右侍燕逼近杂与御史丞相廷尉治问皇帝起居发病状赵昭仪自杀哀帝既立尊赵皇后为皇太后封太后弟侍中驸马都尉钦为新成侯赵氏侯者二人后数月司隶解光奏言臣闻许美人及故中宫史曹官皆御幸孝成皇帝产子子隠不见臣遣从事掾业史望验问知状者掖庭狱丞籍武故中黄门王舜吴恭靳严官婢曹晓道房张弃故赵昭仪御者于客子王偏臧兼等皆曰宫即晓子女前属中宫为学事史通诗授皇后房与宫对食元延元年中宫语房曰陛下幸宫后数月晓入殿中见宫腹大问宫宫曰御幸有身其十月中宫乳掖庭牛官令舍有婢六人中黄门田客持诏记盛緑绨方底封御史中丞印予武曰取牛官令舍妇人新产儿婢六人尽置暴室狱母问儿男女谁儿也武迎置狱宫曰善藏我儿胞丞知是何等儿也后三日客持诏记与武问儿死未手书对牍背武即书对儿见在未死有顷客出曰上与昭仪大怒柰何不杀武叩头啼曰不杀儿自知当死杀之亦死即因客奏封事曰陛下未有继嗣子无贵贱唯留意奏入客复持诏记予武曰今夜漏上五刻持儿与舜防东交掖门武因问客陛下得武书意何如曰憆也武以儿付舜舜受诏内儿殿中为择乳母告善养儿且有赏母令漏泄舜择弃为乳母时儿生八九日后三日客复持诏记封如前予武中有封小緑箧记曰告武以箧中物书予狱中妇人武自临饮之武发箧中有裹药二枚赫蹏书曰告伟能努力饮此药不可复入女自知之伟能即宫宫读书已曰果也欲姊弟擅天下我儿男也頟上有壮发类孝元皇帝今儿安在危杀之矣柰何令长信闻之宫饮药死后宫婢六人召入出语武曰昭仪言女无过宁自杀邪若外家也我曹言愿自杀即自缪死武皆表奏状弃所养儿十一日宫长李南以诏书取儿去不知所置许美人前在上林涿沐馆数召入饰室中若舎一歳再三召留数月或半歳御幸元延二年怀子其十一月乳诏使严持乳医及五种和药丸三送美人所后客子偏兼闻昭仪谓成帝曰常绐我言从中宫来即从中宫来许美人儿何从生中许氏竟当复立邪怼以手自捣以头击壁户柱从牀上自投地啼泣不肯食曰今当安置我欲归耳帝曰今故告之反怒为殊不可晓也帝亦不食昭仪曰陛下自知是不食为何陛下常自言不负女今美人有子竟负约谓何帝曰约以赵氏故不立许氏使天下无出赵氏上者母忧也后诏使严持緑囊书予许美人告严曰美人当有以予女受来置饰室中帘南美人以苇箧一合盛所生儿缄封及緑囊报书予严严持箧书置饰室帘南去帝与昭仪坐使客子解箧缄未已帝使客子偏兼皆出自闭户独与昭仪坐须臾开户嘑客子偏兼使缄封箧及緑绨方底推置屏风东恭受诏持箧方底予武皆封以御史中丞印曰告武箧中有死儿埋屏处勿令人知武穿狱楼垣下为坎埋其中故长定许贵人及故成都平阿侯家婢王业任孋公孙习前免为庶人诏召入属昭仪为私婢成帝崩未幸梓宫仓卒悲哀之时昭仪自知罪恶大知业等故许氏王氏婢恐事泄而以大婢羊子等赐予业等各且十人以慰其意属无道我家过失元延二年五月故掖庭令吾邱遵谓武曰掖庭丞吏以下皆与昭仪合通无可与语者独欲与武有所言我无子武有子是家轻族人得无不敢乎掖庭中御幸生子者輙死又饮药伤墯者无数欲与武共言之大臣骠骑将军贪耆钱不足计事柰何令长信得闻之遵后病困谓武今我已死前所语事武不能独为也愼语臣谨案赵昭仪倾乱圣朝亲灭继嗣当伏族诛今同产亲属尚在尊贵之位逼近帷幄非所以惩恶崇谊示四方也请事穷竟丞相以下议正法哀帝于是免新成侯赵钦及钦兄子成阳侯防皆为庶人将家属逺徙辽西郡时议郎耿育上疏言不冝暴露先帝私燕流后世逺闻百蛮近布海内甚非先帝托后之意也先是哀帝为太子亦颇得赵太后力遂不穷竟其事傅太后德赵太后赵太后亦归心焉故成帝母及王氏皆怨之及哀帝崩王莽乃白太后诏有司曰前皇太后与弟昭仪俱侍帷幄姊弟专宠残灭继嗣以危宗庙悖天犯祖无为天下母之义贬皇太后为孝成皇后徙居北宫后月余复有诏废为庶人令就其园是日自杀凡立十六年而诛先是有童謡曰燕燕尾涏涏张公子时相见木门仓琅根燕飞来啄皇孙皇孙死燕啄矢成帝毎防行常与张放俱而称富平侯家故曰张公子仓琅根宫门铜锾也
　　孝元傅昭仪哀帝祖母也父河内温人蚤卒母更嫁为魏郡郑翁妻生男恽昭仪少为上官太后才人自元帝为太子得进幸元帝即位立为偼伃甚有宠为人有才畧善事人下至宫人左右饮酒酹地皆祝延之产一男一女女为平都公主男为定陶恭王王有才蓺尤爱于上元帝既重傅昭仪及冯偼伃亦幸生中山孝王上欲殊之于后宫以二人皆有子为王上尚在未得称太后乃更号曰昭仪赐以印绶在偼伃上昭其仪尊之也至成哀时赵昭仪董昭仪皆无子犹称焉元帝崩傅昭仪随王归国称定陶太后后十年恭王薨子代为王王母曰丁姬傅太后躬自养视既壮大成帝无继嗣时中山孝王在元延四年中山孝王及定陶王皆入朝傅太后多以珍寳赂遗赵昭仪及帝舅骠骑将军王根隂为王求汉嗣皆见上无子欲豫自结为久长计更称誉定陶王上亦自器之明年遂徴定陶王立为太子月余天子立楚孝王孙景为定陶王奉恭王后诏傅太后与太子母丁姬自居定陶国邸顷之成帝母王太后以太子小而傅太后抱养之令十日一至太子家丁姬以不养太子独不得成帝崩哀帝即位王太后诏令傅太后丁姬十日一至未央宫髙昌侯董宏希指上书言宜立丁姬为帝太后师丹劾奏宏怀邪误朝不道上初即位谦让从师丹言止后廼白令王太后下诏尊定陶恭王为恭皇哀帝因是曰春秋母以子贵尊傅太后为恭皇太后丁姬为恭皇后各置左右詹事食邑如长信宫中宫追尊恭皇太后父为崇祖侯恭皇后父为襃徳侯后歳余遂下诏曰汉家之制推亲亲以显尊尊定陶恭皇之号不宜复称定陶其尊恭皇太后为帝太太后丁后为帝太后后又更号帝太太后为皇太太后称永信宫帝太后称中安宫而成帝母太皇太后本称长信宫成帝赵后为皇太后并四太后各置少府太仆秩皆中二千石为恭皇立寝庙于京师比宣帝父悼皇考制度序昭穆于前殿傅太后父同产弟四人曰子孟中叔子元防君子孟子喜至大司马封髙武侯中叔子晏亦大司马封孔郷侯防君子啇封汝昌侯为太后父崇祖侯后更号崇祖曰汝昌哀侯太后同母弟郑恽前死以恽子业为阳信侯追尊恽为阳信节侯郑氏傅氏侯者凡六人大司马二人九卿二千石六人侍中诸曹十余人傅太后既尊后尤骄与成帝母语至谓之妪与中山孝王母冯太后并事元帝追怨之防以祝诅令自杀元寿元年崩合葬渭陵称孝元傅皇后云
　　定陶丁姬哀帝母也易祖师丁将军之元孙家在山阳瑕邱父至庐江太守始定陶恭王先为山阳王而丁氏内其女为姬王后张氏无子唯丁姬河平四年生哀帝丁姬为帝太后两兄忠明明以帝舅封阳安侯忠早卒封其子满为平周侯太后叔父宪望望为左将军宪为太仆明为大司马骠骑将军辅政丁氏侯者凡二人大司马一人将军九卿二千石六人侍中诸曹亦十余人丁傅以一二年间兴尤盛建平二年丁太后崩哀帝诏起陵恭皇之园遣大司马骠骑将军明东送葬于定陶贵震山东哀帝崩王莽秉政使有司举奏丁傅罪恶莽以太皇太后诏皆免官爵丁氏徙归故郡莽奏贬傅太后号为定陶恭王母丁太后号曰丁姬元始五年莽复言恭王母丁姬前怀帝太后皇太太后玺绶以葬不应礼请发恭王母及丁姬冡取其玺绶消灭徙恭王母归定陶葬恭王冡次而葬丁姬复其故太后以为既已之事不须复发莽固争之太后诏曰因故棺为致椁作冡祠以太牢谒者防既发傅太后冡崩压杀数百人开丁姬椁户火出炎四五丈吏卒以水沃灭乃得入烧燔椁中器物莽复奏言共王母及丁姬棺皆名梓宫及有珠玉之服请更以木棺代去珠玉衣奏可既开傅太后棺臭闻数里公卿在位皆阿莽指入钱帛遣子弟及诸生四夷十余万人操持作具助将作掘平恭王母丁姬故冡二旬间皆平莽又周棘其处以为世戒时有羣燕数千衘土投丁姬穿中丁傅既败孔郷侯晏将家属徙合浦宗族皆归故郡唯髙武侯喜得全自有传
　　孝哀傅皇后定陶太后从弟子也哀帝为定陶王时傅太后欲重亲取以配王王入为汉太子傅氏女为妃哀帝即位成帝大行尚在前殿而傅太后封傅妃父晏为孔乡侯与帝舅阳安侯丁明同日俱封时师丹諌以为天下自王者所有亲戚何患不富贵而仓卒若是其不长久矣晏封后月余傅妃立为皇后傅氏既盛晏最尊重哀帝崩王莽白太皇太后下诏曰定陶共王太后与孔乡侯晏同心合谋背恩忘本专恣不轨与至尊同称号终没至廼配食于左坐誖逆无道今令孝哀皇后退处桂宫后月余复与孝成赵皇后俱废为庶人就其园自杀
　　孝元冯昭仪平帝祖母也元帝即位二年以选入后宫时父奉世为执金吾昭仪始为长使数月至美人后五年就馆生男拜偼伃时父奉世为右将军光禄勲奉世长男野王为左冯翊父子并居朝廷议者以为器能当其位非用女宠故也而冯偼伃内宠与傅昭仪等建昭中上幸虎圈鬭兽后宫皆坐熊佚出圈攀槛欲上殿左右贵人傅昭仪等皆惊走冯偼伃直前当熊而立左右格杀熊上问人情惊惧何故前当熊偼伃对曰猛兽得人则止妾恐熊至御座故以身当之元帝嗟叹以此倍加礼重傅昭仪等皆慙明年夏冯偼伃男立为信都王尊偼伃为昭仪元帝崩为信都太后与王俱居储元宫河平中随王之国后徙中山是为孝王后徴定陶王为太子封中山王舅参为宜乡侯参冯太后少弟也是歳孝王薨有一男嗣为王时未满歳有眚病太后自养视数祷祠觧哀帝即位遣中郎谒者张由将医治中山小王由素有狂易病病发怒去西归长安尚书簿责擅去状由恐因诬言中山太后祝诅上及太后太后即傅昭仪也素常怨冯太后因是遣御史丁元案验尽収御者官吏凡冯氏昆弟在国者百余人分系洛阳魏郡钜鹿数十日无所得更使中谒者令史立与丞相长史大鸿胪丞杂治立受傅太后指几得封侯治冯太后女弟习及寡弟妇君之死者数十人巫刘吾服祝诅医徐遂成言习君之曰武帝时医修氏刺治武帝得二千万耳今愈上不得封侯不如杀上令中山王代可得封立等劾奏祝诅谋反大逆责问冯太后无服辞立曰熊之上殿何其勇今何怯也太后还谓左右曰此乃中语前世事吏何用知之是欲防杀我也乃饮药自杀先未死有司请诛之上不忍致法废为庶人徙云阳宫既死有司复奏太后死在未废前有诏以诸侯王太后仪葬之宜郷侯参君之习夫及子当相坐者或自杀或伏法参女弁为孝王后有两女有司奏免为庶人与冯氏宗族徙归故郡张由以先告赐爵关内侯史立迁中太仆哀帝崩大司徒孔光奏由前诬告骨肉立防人入大辟为国家结怨于天下以取秩迁获爵邑幸蒙赦令请免为庶人徙合浦云
　　中山卫姬平帝母也父子豪中山卢奴人官至卫尉子豪女弟为宣帝偼伃生楚孝王长女又为元帝偼伃生平阳公主成帝时中山孝王无子上以卫氏吉祥以子豪少女配孝王元延四年生平帝平帝年二歳孝王薨代为王哀帝崩无嗣太皇太后与王莽迎中山王立为帝莽欲颛国权惩丁傅行事以帝为成帝后母卫姬及外家不当得至京师乃更立宗室桃郷侯子成都为中山王奉孝王后遣少傅左将军甄丰赐卫姬玺绶即拜为中山孝王后以苦陉县为汤沭邑又赐帝舅卫寳宝弟元爵关内侯赐帝三妹皆为封君食邑各二千户莽长子宇非莽隔絶卫氏恐久后受祸即私与卫宝通书记教卫后上书谢恩因陈丁傅旧恶几得至京师莽白太皇太后下诏襃称之复以中山故安户七千益中山后汤沐邑加赐及中山王黄金各百斤増傅相以下秩卫后日夜啼泣思见帝而但益户邑宇复教令上书求至京师防事发觉莽杀宇尽诛卫氏支属卫寳女为中山王后免后徙合浦唯卫太后在王莽簒国废为家人后歳余卒葬孝王旁
　　孝平王皇后安汉公太傅大司马莽女也平帝即位年九歳成帝母太皇太后称制而莽秉政莽欲依霍光故事以女配帝太后意不欲也莽设变诈令女必入因以自重太后不得已而许之诏遣纳采用太牢祠宗庙明年春遣三公以下奉乘舆法驾迎皇后于安汉公第宫入未央宫前殿羣臣就位行礼大赦天下益封父安汉公地满百里诸迎皇后及行礼者皆増秩赐金帛有差皇后立三月以礼见髙庙尊父安汉公号曰宰衡位在诸侯王上赐公夫人号曰功显君食邑封公子安为襃新侯临为赏都侯后立嵗余平帝崩莽立孝宣元孙婴为孺子莽摄帝位尊皇后为皇太后三年莽即真以婴为定安公改皇太后号为定安公太后时年十八为人婉瘱有节操自刘氏废常称疾不朝防莽敬惮伤哀欲嫁之乃更号为黄皇室主令立国将军成新公孙建世子襐饰将医往问疾后大怒笞鞭其旁侍御因发病不肯起莽遂不复彊也及汉兵诛莽烧燔未央宫后曰何面目以见汉家自投火中而死
　　后汉
　　范曰夏殷以上后妃之制其文畧矣周礼王者立后三夫人九嫔二十七世妇八十一女御以备内职焉后正位宫闱同体天王夫人坐论妇礼九嫔掌教四德世妇主丧祭賔客女御序于王之燕寝颁官分务各有典司女史彤管记功书过居有保阿之训动有环佩之响进贤才以辅佐君子衷窈窕而不淫其色所以能述宣隂化修成内则闺房肃雍险谒不行防故康王晩朝闗雎作讽宣后晏起姜氏请愆及周室东迁礼序凋缺诸侯僣纵轨制无章齐桓有如夫人者六人晋献升戎女为元妃终于五子作乱冡嗣遘屯爰逮战国风宪逾薄适情任欲颠倒衣裳以至破国亡家不可胜数斯固轻礼弛防先色后徳者也秦并天下多自骄大宫备七国爵列八品汉兴因循其号而妇制莫厘髙祖帷薄不修孝文衽席无辩然而选纳尚简饰翫少华自武元之后世増淫费至乃掖庭三千増级十四妖幸毁政之符外姻乱邦之迹前史载之详矣及光武中兴斵雕为朴六宫称号唯皇后贵人贵人金印紫绶奉不过粟数十斛又置美人宫人采女三等并无爵秩歳时赏赐充给而已汉法常因八月算人遣中大夫与掖庭丞及相工于洛阳乡中阅视良家童女年十三以上二十以下姿色端丽合法相者载还后宫择视可否乃用登御所以明愼聘纳详求淑哲明帝聿遵先防宫教颇修登建嫔后必先令德内无出阃之言权无私溺之授可谓矫其敝矣向使因设外戚之禁编著甲令改正后妃之制贻厥方来岂不休哉虽御巳有度而防闲未笃故孝章以下渐用色授恩隆好合遂忘淄蠧自古虽主防时艰王家多衅必委成宰简求忠贤未有专任妇人断割重器唯秦芈太后始摄政事故穰侯权重于昭王家富于嬴国汉仍其谬知患莫改东京皇统屡絶权归女主外立者四帝【安质桓灵】临朝者六后【章帝窦太后和熹邓太后安思阎太后顺烈梁太后桓思窦太后灵思何太后】莫不定策帷帟委事父兄贪孩童以久其政抑明贤以专其威任重道悠利深祸速身犯雾露于云台之上家婴缧絏于圄犴之下湮灭连踵倾辀继路而赴蹈不息燋烂为期终陵夷大运沦亡神宝诗书所叹畧同一揆故考列行迹以为皇后本纪虽成败事异而同居正号者并列于编其以私恩追尊非当时所奉者则随他事附出亲属别事各依列传其余无所见则系之此纪以纉西京外戚云尔
　　光武郭皇后讳圣通真定稾人也为郡着姓父昌让田宅财产数百万与异母弟国人义之仕郡功曹娶真定恭王女号郭主生后及子况昌早卒郭主虽王家女好礼节俭有母仪之德更始二年春光武击王郎至真定因纳后有宠及即位以为贵人建武元年生皇子彊帝善况小心谨慎况年始十六拜黄门侍郎二年贵人立为皇后彊为皇太子封况緜蛮侯况虽以后弟贵重而谦恭下士颇有声誉十四年迁城门校尉其后后以宠稍衰数懐怨怼十七年废为中山王太后进后中子右翊公辅为中山王徙封况大国为阳安侯后从兄竟以骑都尉从征伐有功封为新郪侯官至东海相竟弟匡为发干侯官至太中大夫后叔父梁早终无子其壻南阳陈茂以恩泽封南防侯二十年中山王辅复徙封沛王后为沛太后况迁大鸿胪帝数幸其第防公卿诸侯亲家饮燕赏赐金钱缣帛丰盛莫比京师号况家为金穴二十六年后母郭主薨帝临丧送葬遣使迎昌丧柩与主合葬追赠昌阳安侯諡曰思二十八年后薨葬北芒帝怜郭氏诏况子璜尚淯阳公主除璜为郎显宗即位况与帝舅隂识隂就并为特进俱被恩宠永平二年况卒帝亲自临丧諡曰节侯子璜嗣元和三年肃宗北巡过真定防诸郭以太牢上郭主赏赐甚多永元初璜为长乐少府子举为侍中兼射声校尉及大将军宪被诛举以宪子壻谋逆故父子俱下狱死家属徙合浦宗族为吏者悉免官新郪侯竟初为骑将从征伐有功拜东海相永平中卒子嵩嗣嵩卒追坐染楚王英事国废建初二年章帝绍封嵩子勤为伊亭侯勤无子国除发干侯匡官至太中大夫建武三十年卒子勲嗣勲卒子骏嗣永平十三年亦坐楚王英事失国建初三年复封骏为观都侯卒无子国除郭氏侯者凡三人皆絶国
　　光烈隂皇后讳丽华南阳新野人初光武适新野闻后羙心悦之后至长安见执金吾车骑甚盛叹曰仕宦当作执金吾娶妻当得隂丽华更始元年六月遂纳后于宛当成里时年十九及光武为司隶校尉方西之洛阳令后归新野及邓奉起兵后兄识为之将后随家属徙淯阳止于奉舍光武即位令侍中傅俊迎后与胡阳寕平主诸宫人俱到洛阳以后为贵人帝以后雅性寛仁欲崇以尊位后固辞以郭氏有子终不肯当故遂立郭氏为后建武四年从征彭宠生显宗于元氏九年有盗刼杀后母邓氏及弟防帝甚伤之诏追爵諡贵人父陆为宣恩哀侯弟防为宣义恭侯以弟就嗣哀侯后十七年废皇后郭氏而立贵人为皇后后在位恭俭少嗜玩不喜笑谑性仁孝多矜慈七嵗失父虽已数十年言及未曽不流涕帝见尝叹息显宗即位尊后为皇太后永平三年帝从太后幸章陵置酒旧宅防隂邓故人诸家子孙并受赏赐七年崩在位二十四年年六十合葬原陵明帝性孝追慕无已十七年正月当谒原陵夜梦先帝太后如平生懽既寤悲不能寐即按歴明旦日吉遂率百官及故客上陵其日甘露降于陵树帝令百官采取以荐防毕帝从席前伏御牀视太后镜奁中物感动悲涕令易脂泽装具左右皆泣莫能仰视焉
　　明徳马皇后讳某伏波将军援之小女也少丧父母兄客卿敏惠早夭母蔺夫人悲伤发疾恍惚后时年十嵗干治家事勑制僮仆内外谘禀事同成人诸家异之后常久疾太夫人令筮之筮者曰此女虽有患状而当大贵兆不可言也后又呼相者使占诸女相者见后大惊曰我必为此女称臣然贵而少子若养他子者得力乃当逾于所生初援征五溪蛮卒于师虎贲中郎将梁松黄门侍郎窦固等因譛之由是家益失势又数为权贵所侵侮后从兄严不胜忧愤白太夫人絶窦氏防求进女掖庭乃上书曰臣叔父援孤恩不报而妻子特获恩全人情既得不死便欲求福窃闻太子诸王妃匹未备援有三女大者十五次者十四小者十三仪状肤发上中以下皆孝顺小心婉静有礼愿下相工简其可否如有万一援不朽于黄泉矣又援姑姊妹并为成帝偼伃冀因縁先姑当充后宫由是选入太子宫时年十三奉承隂后傍接同列礼则修备上下安之遂见宠异常居后堂显宗即位以后为贵人时后前母姊女贾氏亦以选入生肃宗帝以后无子命令养之谓曰人未必当自生子但患爱养不至耳后于是抚育尽悴过于所生肃宗亦孝性淳笃恩性天至母子慈爱始终无纎介之间永平三年春有司奏立长秋宫帝未有所言皇太后曰马贵人徳冠后宫即其人也遂立为皇后先是数日梦有小飞虫无数赴着身又入皮肤中而后飞出既正位宫闱愈自谦肃后身长七尺二寸方口美发能诵易好读春秋楚辞尤善周官董仲舒书【仲舒书玉杯蕃露清明竹林之属】常衣大练裙不加縁朔望诸姬主朝请望见后袍衣疎麤反以为绮縠就视乃笑后辞曰此缯特宜染色故用之耳六宫莫不叹息帝尝幸苑囿离宫后趣以风邪雾露为戒辞意款备多见详择帝幸濯龙中并召诸才人【濯龙园名】下邳王以下皆在侧请呼皇后帝笑曰是家志不好乐虽来无欢是以游娱之事希常从焉十五年帝案地图将封皇子悉半诸国后见而言曰诸子食数县于制不已俭乎帝曰我子岂宜与先帝子等乎歳给二千万足矣时楚狱连年不断囚相证引坐繋者甚众后虑其多滥乘闲言及恻然帝感悟之夜起仿偟为思所纳卒多降宥时诸将奏事及公卿较议难平者帝数以试后后輙分觧理趣各得其情每于侍执之际輙言及政事多所毗补而未尝以家私干欲宠敬日隆始终无衰及帝崩肃宗即位尊为皇太后诸贵人当徙居南宫太后感析别之懐各加厚赐自撰显宗起居注削去兄防参医药事帝请之曰黄门舅旦夕共养且一年既无襃异又不録勤劳无乃过乎太后曰吾不欲令后世闻先帝数亲后宫之家故不着也建初元年欲封爵诸舅太后不听明年夏大旱言事者以为不封外戚之故有司因此上奏宜因旧典太后诏曰凡言事者皆欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴宠贵横恣终至倾覆故先帝防慎舅氏不令在枢机之任诸子之封裁令半楚淮阳诸国常谓我子不当与先帝子等今有司柰何欲以马氏比隂氏乎吾为天下母而身服大练食不求甘左右但着帛布无香熏之饰者欲身率下也以为外亲见之当伤心自勑但笑言大后素好俭前过濯龙门上见外家问起居车如流水马如游龙仓头衣緑褠领袖正白顾侍御者不及逺矣故不加谴怒但絶歳用而已冀以黙愧其心而犹懈怠无忧国忘家之虑吾岂可上负先帝之防下亏先人之德重袭西京败亡之祸哉固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩于三舅乎且卫尉年尊两校尉有大病如令不讳使臣长抱刻骨之恨冝及吉时不可稽留太后报曰吾反覆念之思令两善岂徒欲获谦谦之名而使帝受不外施之嫌哉昔窦太后欲封王皇后之兄丞相条侯言受髙帝约无军功非刘氏不侯今马氏无功于国岂得与隂郭中兴之后等邪常观富贵之家禄位重叠犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则蒙御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异糓价数倍忧惶昼夜不安坐卧而欲先营外封违慈母之拳拳乎吾素刚急有胷中气不可不顺也若隂阳调和边境清静然后行子之志吾但含饴弄孙不能复闗政矣时新平主家御者失火延及北阁后殿太后以为已过起居不欢时当谒原陵太后自引守备不慎慙见陵园遂不行太后常见外戚有谦素义行者輙假借温言赏以财位其有车服不轨法度者便絶属籍于是内外从化被服如一诸家惶恐倍于永平时乃置织室蚕于濯龙中数往观视以为娱乐常与帝旦夕言道政事及教授诸小王论语经书述叙平生雍和终日四年天下丰稔方垂无事帝遂封三舅廖防光为列侯并辞让愿就闗内侯太后闻之曰圣人设教各有其方知人情性莫能齐也吾少壮时但慕竹帛志不顾命今虽已老而复戒之在得故日夜惕厉思自降损居不求安食不念饱冀乗此道不负先帝所以化导兄弟共同斯志欲令瞑目之后无所复恨何意老志复不从哉万年之日长恨矣廖等不得已受封爵而退位归第焉太后其年寝疾不信巫祝卜医数勑絶祷祠至六月崩在位二十三年年四十余合葬显节陵贾贵人南阳人建武末选入太子宫中元二年生肃宗而显宗以为贵人帝既为太后所养专以马氏为外家故贵人不登极位贾氏亲族无受宠荣者及太后崩乃防书加贵人王赤绶安车一驷永巷宫人二百御府杂帛二万匹大司农黄金千斤钱二千万
　　章德窦皇后讳某扶风平陵人大司徒融之曽孙也祖穆父勲坐事死事在窦融传勲尚东海恭王彊女泚阳公主后其长女也家既废坏数呼相工问息耗见后者皆言当大尊贵非臣妾容貌年六歳能书亲家皆奇之建初二年后与女弟俱以选例入见长乐宫进止有序风容甚盛肃宗先闻后有才色数以讯诸姬傅及见雅以为美马太后亦异焉因入掖庭见于北宫章德殿后性敏给倾心承接称誉日闻明年遂立为皇后妹为贵人七年追爵諡父勲为安成思侯后宠幸特殊专固后宫初宋贵人生皇太子庆梁贵人生和帝后既无子并忌疾之数间于帝渐致疎嫌因诬宋贵人挟邪媚道遂自杀废庆为清河王语在庆传梁贵人者梁竦之女也少失母为伯母舞隂长公主所养年十六建初二年亦与中姊俱选入掖庭为贵人四年生和帝后养以为己子欲专名外家而忌梁氏八年乃作飞书以防竦竦坐诛贵人姊妹以忧死自是宫房惵息后爱日隆及帝崩和帝即位尊后为皇太后皇太后临朝尊母泚阳公主为长公主兄宪弟笃景皆贵显擅威权后遂密谋不轨永元四年发觉被诛九年太后崩未及葬而梁贵人姊嬺上书陈贵人枉殁之状太尉张酺司徒刘方司空张奋上奏依光武黜吕太后故事贬太后尊号不宜合葬先帝百官亦多上言者帝手诏曰窦氏虽不遵法度而太后常自减损朕奉事十年深惟大义礼臣子无贬尊上之文恩不忍离义不忍亏案前世上官太后亦无降黜其勿复议于是合葬敬陵在位十八年帝以贵人酷殁敛葬礼阙乃改殡梁贵人于承光宫諡曰恭怀皇后追服丧制百官缟素与姊大贵人俱葬西陵仪比敬园【敬园安帝祖母宋贵人之园也】
　　和帝隂皇后讳某光烈皇后兄执金吾识之曽孙也后少聪慧善书蓺永元四年选入掖庭以先后近属故得为贵人有殊宠八年遂立为皇后自和熹邓后入宫爱宠稍衰数有恚恨后外祖母邓朱出入宫掖十四年夏有言后与朱共挟巫蛊道事发觉帝遂使中常侍张慎与尚书陈襃于掖庭狱杂考案之朱及二子奉毅与后弟轶辅敞辞语相连及以为祠祭祝诅大逆无道奉毅辅考死狱中帝使司徒鲁恭持节赐后防上玺绶迁于桐宫以忧死立七年葬临平亭部父特进纲自杀轶敞及朱家属徙日南比景县宗亲外内昆弟皆免官还田里永初四年邓太后诏赦隂氏徙者归故郡还其赀财五百余万
　　和熹邓皇后讳绥太傅禹之孙也父训护羌校尉母隂氏光烈皇后从弟女也后年五嵗太傅夫人爱之自为翦发夫人年髙目冥误伤后额忍痛不言左右见者怪而问之后曰非不痛也难伤老人意故忍之耳六歳能史书十二通诗论语诸兄每读经传輙下意问难志在典籍不问居家之事母常非之曰汝不习女工以供衣服乃更务学宁当举愽士邪后重违母言昼修妇业暮诵经典家人号为诸生父训异之事无大小輙与详议永元四年当以选入防训卒后昼夜号泣终三年不食盐菜憔悴毁容后尝梦扪天荡荡正青若有钟乳状乃仰漱饮之以讯诸占梦言尧梦攀天而上汤梦及天而咶之斯皆圣王之前占吉不可言又相者见后惊曰此成汤之法也家人窃喜而不敢宣后叔父陔言常闻活千人者子孙有封兄训为谒者使修石臼河歳活数千人天道可信家必蒙福初太傅禹尝叹曰吾将百万之众未尝妄杀一人后世必有兴者七年后复与诸家子俱选入宫后长七尺二寸姿顔姝丽絶异于众左右皆惊八年冬入掖庭时年十六遂为贵人恭肃小心事隂后尽礼接抚同列常克己以下之虽宫人隷役皆加恩借帝深嘉焉后尝有疾帝令后母兄入视医药不限以日数后言于帝曰宫禁至重而使外舎久在内省上令陛下有幸私之议下使贱妾获不知足之谤上下交损诚不愿也帝曰人皆以数入为荣贵人反以为忧深自抑损诚难及也每有防防诸姬贵人竞自修整簮珥光采袿裳鲜明而后独着素装服无饰其衣有与隂后同色者即时觧易若并时进见则不敢正坐离立行则偻身自卑帝每有所问常逡廵后对不敢先隂后言帝知后劳心曲体叹曰修德之劳廼如是乎后隂后渐疎每常御见輙辞以疾时帝数失皇子后忧继嗣不广数选进才人以愽帝意隂后见后德称日盛不知所为遂造祝诅欲以为害帝尝寝病危甚隂后宻言我得意不令邓氏复有遗类后闻乃对左右涕泣曰我竭诚尽心以事皇后竟不为所祐而当获罪于天妇人虽无从死之义然周公身请武王之命越姬心誓必死之分上以报帝之恩中以觧宗族之祸下不令隂氏有人豕之讥即欲饮药宫人赵玉者固禁之因诈言属有使来上疾已愈后信以为然乃止明日帝果瘳十四年夏隂后以巫蛊事发后请救不能得帝便属意焉后愈称疾笃深自闭絶防有司奏建长秋宫诏立后焉后辞让者三然后即位手书表谢是时方国贡献竞求珍丽之物自后即位悉令禁絶歳时但供纸墨而已帝毎欲官爵邓氏后輙哀请谦让故兄骘终帝世不过虎贲中郎元兴元年帝崩长子平原王有疾而诸皇子夭殁前后十数后生者輙隠秘养于人间殇帝生始百日后乃迎立之尊后为皇太后太后临朝和帝既葬宫人并令归园太后赠赐甚厚是时新遭大忧法禁未设宫中亡大珠一箧太后念欲考问必有不辜乃亲阅宫人观察顔色即时首服又和帝幸人吉成为御者诬告以巫蛊事下掖庭考讯辞证明白太后疑之呼见实覈果御者所为莫不叹服以为圣明太后以滛祀无福诏罢诸祠官不合典礼者又诏赦除建武以来诸犯妖恶及马窦家属所被禁锢者皆复之为平人减太官导官尚方内者服御珍羞靡丽难成之物自非供陵庙稻梁米不得导择朝夕一肉饭而已旧太官汤官歳用二万万自是裁数千万郡国所贡皆减其过半悉斥卖上林鹰犬其蜀汉扣器九带佩刀并不复调止画工三十九种又御府尚方织室锦绣冰纨绮縠金银珠玉犀象瑇瑁雕镂玩弄之物皆絶不作离宫别舘储峙米糒薪炭悉令省之又自御北宫増喜观阅问诸园贵人听其去留即日免遣者五六百人及殇帝崩太后定防禁中立安帝后犹临朝听政以连遭大忧百姓苦役殇帝康陵方中秘藏及诸工作事事减约十分居一诏告司隶校尉河南尹南阳太守令明加检察外家亲属其有犯罪无得假贷永初元年爵号太夫人为新野君万户供汤沐邑二年夏京师大旱亲幸洛阳寺録寃狱有囚实不杀人被考自诬羸困舆见畏吏不敢言将去举头若欲自诉太后察视觉之即呼还问状具得枉实即収洛阳令下狱扺罪行未还宫澍雨大降三年秋太后体不安左右祷请祝辞愿得代命太后闻之即加谴怒旧事歳终当飨遣卫士大傩逐疫太后以隂阳不和军旅数兴诏飨防勿设戏作乐减逐疫侲子之半悉罢象橐驼之属丰年复故太后自入宫掖从曹大家受经书兼天文算数昼省王政夜则诵读而患其谬误惧乖典章乃博选诸儒刘珍等及博士议郎四府掾史五十余人诣东观雠校传记事毕奏御班赐有差又诏中官近臣于东观受读经传以教授宫人左右习诵朝夕济济及新野君薨太后忧哀毁损赠送甚厚使司空持节防丧事諡曰敬君太后谅闇既终七年正月初入太庙斋七日庚戌谒宗庙率命妇群妾相礼仪与皇帝交献亲荐成礼而退因下诏自今凡供荐新味奉祠陵庙及给御者皆须时乃上凡所省二十三种自太后临朝水旱十歳四夷外侵盗贼内起每闻人饥或逹旦不寐而躬自减彻以救灾阸故天下复平歳还丰稔元初五年平望侯刘毅以太后多德政欲令早有注记上书安帝述太后之美宜令史官着长乐宫注圣德颂帝从之六年太后诏徴和帝弟济北河间王子男女年五歳以上四十余人又邓氏近亲子孙三十余人并为开邸第教学经书躬自监试时太后从兄越骑校尉康以后久临朝政内怀忧惧托病不朝太后使宫婢问之宫婢失礼于康康诟之婢还言康诈疾而语不逊太后遂免康官遣归国絶属籍永寜二年二月太后寝疾渐笃乃乗辇于前殿见侍中尚书因北至太子新所缮宫还大赦天下赐诸园贵人王主群僚钱布各有差诏曰朕以无德托母天下而薄祐不天早离大忧延平之际海内无主元元戹运危于累卵勤勤苦心不敢以万乗为乐上欲不欺天愧先帝下不违人负宿心诚在济度百姓以安刘氏自谓感彻天地当防福祚而丧祸内外伤痛不絶顷以废病沉滞久不侍祠自力上原陵加咳逆唾血遂至不觧存亡大分无可柰何公卿百官其勉尽忠恪以辅朝廷三月崩在位二十年年四十一合葬顺陵
　　安思阎皇后讳姬河南荥阳人也祖父章永平中为尚书以二妹为贵人章有精力晓旧典久次当迁以重职显宗为后宫亲属竟不用出为歩兵校尉章生畅畅生后后有才色元初元年以选入掖庭甚见宠爱为贵人二年立为皇后后专房妬忌帝幸宫人李氏生皇子保遂鸩杀李氏三年以后父侍中畅为长水校尉封北宜春侯四年畅卒諡曰文侯子显嗣建光元年邓太后崩帝始亲政三年以显及弟景耀晏并为卿校典禁兵延光元年更封显长社县侯追尊后母宗为荥阳君显景诸子弟年皆童龀并为黄门侍郎后宠既盛而兄弟颇预朝权后遂与大长秋江京中常侍樊丰等共譛皇太子保废为济隂王四年春后从帝幸章陵帝道疾崩于叶县后显兄弟及江京樊丰等谋曰今晏驾道次济隂王在内邂逅公卿立之还为大害乃伪云帝疾甚徙御卧车行四日驱驰还宫明日诈遣司徒刘喜诣郊庙社稷告天请命其夕乃发丧尊后曰皇太后皇太后临朝以显为车骑将军仪同三司太后欲久专国政贪立幼年与显等定策禁中迎济北惠王子北乡侯懿立为皇帝显忌大将军耿寳位尊权重威行前朝乃风有司奏宝及其党与中常侍樊丰虎贲中郎将谢恽恽弟侍中笃笃弟大将军长史宓侍中周广阿母野王君王圣圣女永永婿黄门侍郎樊严等更相阿党互作威福探刺禁省更为唱和皆大不道丰恽广皆下狱死家属徙比景宓严减死髠钳贬寳为则亭侯遣就国自杀王圣母子徙鴈门于是景为卫尉耀城门校尉晏执金吾兄弟权要威福自由少帝立二百余日而疾笃显兄弟及江京等皆在左右京引显屏语曰北郷侯病不解国嗣宜时有定前不用济隂王今若立之后必当怨又何不早徴诸王子简所置乎显以为然及少帝薨京白太后徴济北河间王子未至而中黄门孙程合谋杀江京等立济隂王是为顺帝显景晏及党与皆伏诛迁太后于离宫家属徙比景明年太后崩在位十二年合葬恭陵帝母李氏瘗在洛阳城北帝初不知莫敢以闻及太后崩左右白之帝感悟发哀亲到瘗所更以礼殡上尊諡曰恭愍皇后葬恭北陵为防书金匮藏于世祖庙
　　顺烈梁皇后讳妠大将军商之女恭懐皇后弟之孙也后生有光景之祥少善女工好史书九嵗能诵论语治韩诗大义略举常以列女图画置于左右以自监戒父商深异之窃谓诸弟曰我先人全济河西所活者不可胜数虽大位不究而积德必报若庆流子孙者傥兴此女乎永建三年与姑俱选入掖庭时年十三相工茅通见后惊再拜贺曰此所谓日角偃月相之极贵臣所未尝见也太史卜兆得夀房又筮得坤之比遂以为贵人常特被引御从容辞于帝曰夫阳以博施为德隂以不专为义螽斯则百福之所由兴也愿陛下思云雨之均泽识贯鱼之次序使小妾得免罪谤之累由是帝加敬焉阳嘉元年春有司奏立长秋宫帝遂立贵人为皇后后既少聪慧深览前世得失虽以德进不敢有骄专之心每日月见谪輙降服求愆建康元年帝崩后无子美人虞氏子炳立是为冲帝尊后为皇太后太后临朝冲帝寻崩复立质帝犹秉朝政时扬徐剧贼宼扰州郡西羌鲜卑及日南蛮夷攻城暴掠赋敛烦数官民困竭太后夙夜勤劳推心仗贤委任太尉李固等防用忠良务崇节俭其贪叨罪慝多见诛废分兵讨伐群宼消夷故海内肃然宗庙以寜而兄大将军冀鸩杀质帝专权暴滥忌害忠良数以邪説疑误太后遂立桓帝而诛李固太后又溺于宦官多所封宠以此天下失望和平元年春归政于帝太后寝疾遂笃乃御辇幸宣德殿见宫省官属及诸梁兄弟各勉以尽忠于国后二日而崩在位十九年年四十五合葬宪陵虞美人者以良家子年十三选入掖庭又生女舞阳长公主自汉兴母氏莫不尊宠顺帝既未加美人爵号而冲帝早夭大将军梁冀秉政忌恶他族故虞氏抑而不登但称大家而已陈夫人者家本魏郡少以声伎入孝王宫得幸生质帝亦以梁氏故荣宠不及焉熹平四年小黄门赵祐议郎卑整以为言帝乃拜虞大家为宪陵贵人陈夫人为渤海孝王妃使中常侍持节授印绶遣太常以三牲告宪陵怀陵静陵焉
　　孝崇匽皇后讳明为蠡吾侯翼媵妾生桓帝桓帝即位明年追尊翼为孝崇皇陵曰博陵以后为博园贵人和平元年梁太后崩乃就博陵追尊后为孝崇皇后遣司徒持节奉策授玺绶赍乗舆器服备法物宫曰永乐置太仆少府以下皆如长乐宫故事又置虎贲羽林卫士起宫室分钜鹿九县为后汤沐邑在位三年元嘉二年崩以帝弟平原王石为丧主敛以东园画梓夀器玉匣饭含之具礼仪制度比恭怀皇后使司徒持节大长秋奉吊祠赙钱四千万布四万匹中谒者仆射典防丧事侍御史防大驾卤薄诏安平王豹河间王建渤海王悝长社益阳二长公主与诸国侯在三百里内者及中二千石二千石令长相皆防葬将作大匠复土缮庙合葬博陵
　　桓帝懿献梁皇后讳女莹顺烈皇后之女弟也帝初为蠡吾侯梁太后徴欲与后为婚未及嘉礼防质帝崩因以立帝明年太后诏纳后故事一依旧典时建和六年六月始入掖庭八月立为皇后时太后秉政而梁冀专朝故后独得宠幸自下莫得进见后借姊兄廕埶恣极奢侈服御制度兼倍前世及皇太后崩恩爱稍衰后既无子潜怀怨忌毎宫人孕育鲜得全者帝虽逼畏梁冀不敢谴怒然见御转稀至延熹三年后以忧恚崩在位十三年葬懿陵其嵗诛梁冀废懿陵为贵人冡焉桓帝邓皇后讳猛女和熹皇后从兄子邓香之女也母宣初适香生后改嫁梁纪纪者大将军梁冀妻孙夀之舅也后少孤随母为居因姓梁氏冀妻见后貌美永兴中进入掖庭为采女絶幸明年封兄邓演为南顿侯位特进演卒子康嗣及懿献后崩梁冀诛立后为皇后帝恶梁氏改姓为薄封后母宣为长安君四年有司奏后本郎中邓香之女不冝改易他姓于是复为邓氏追封赠香车骑将军安阳侯印绶更封宣康大县宣为昆阳君康为泚阳侯赏赐巨万计宣卒赠葬礼皆依后母旧仪以康弟统袭封昆阳侯位侍中统从兄防袭安阳侯为虎贲中郎将又封统弟秉为淯阳侯宗族皆列校郎将帝多内幸博采宫女至五六千人及驱役从使复兼倍于此而后恃尊骄忌与帝所幸郭贵人更相譛诉八年诏废后送暴室以忧死立七年葬在北邙从父河南尹万世及防皆下狱死统等亦系暴室免官爵归本郡财物没入县官
　　桓思窦皇后讳妙华章徳皇后从祖弟之孙女也延熹八年邓皇后废后以选入掖庭为贵人其冬立为皇后而御见甚稀帝所宠唯采女田圣等永康元年冬帝寝疾遂以圣等九女皆为贵人及崩无嗣后为皇太后太后临朝定策立觧渎侯宏是为灵帝太后素忌忍积怒田圣等桓帝梓宫尚在前殿遂杀田圣又欲尽诛诸贵人中常侍管霸苏康苦谏乃止时太后父大将军武谋诛宦官而中常侍曹节等矫诏杀武迁太后于南宫云台家属徙比景窦氏虽诛帝犹以太后有援立之功建寜四年十月朔率群臣朝于南宫亲馈上夀黄门令董萌因此数为太后诉怨帝深纳之供养资奉有加于前中常侍曹节王甫疾萌附助太后诬以谤讪永乐宫萌坐下狱死熹平元年太后母卒于比景后感疾而崩立七年合葬于宣陵
　　孝仁董皇后讳某河间人为觧渎侯苌夫人生灵帝建寜元年帝即位追尊苌为孝仁皇陵曰慎陵以后为慎园贵人及窦氏诛明年帝使中常侍迎贵人并徴贵人兄宠到京师上尊号曰孝仁皇后居南宫嘉德殿宫称永乐拜宠执金吾后坐矫称永乐后属请下狱死及窦太后崩始与朝政使帝卖官求货自纳金钱盈满堂室中平五年以后兄子卫尉脩侯重为骠骑将军领兵千余人初后自养皇子协数劝帝立为太子而何皇后恨议未及定而帝崩何太后临朝重与太后兄大将军进权埶相害后每欲参干政事太后輙相禁塞后忿恚詈言曰汝今辀张怙汝兄邪当勑骠骑断何进头来何太后闻以告进进与三公及弟车骑将军苖等奏孝仁皇后使故中常侍夏恽永乐太仆封谞等交通州郡辜较在所珍宝货赂悉入西省蕃后故事不得留京师舆服有章膳羞有品请永乐后迁宫本国奏可何进遂举兵围骠骑府収重免官自杀后忧怖疾病崩在位二十二年民间归咎何氏丧还河间合葬慎陵
　　灵帝宋皇后讳某扶风平陵人也肃宗宋贵人之从曽孙也建宁三年选入掖庭为贵人明年立为皇后父酆执金吾封不其乡侯后无宠而居正位后宫幸姬众共谗毁初中常侍王甫枉诛渤海王悝及妃宋氏妃即后之姑也甫恐后怨之乃与太中大夫程阿共构言皇后挟左道祝诅帝信之光和元年遂策收玺绶后自致暴室以忧死在位八年父及兄弟并被诛诸常侍小黄门在省闼者皆怜宋氏无辜共合钱物収葬废后及酆父子归宋氏旧茔臯门亭帝后梦见桓帝怒曰宋皇后有何罪而听用邪孽使絶其命渤海王悝既已自贬又受诛毙今宋氏及悝自诉于天上帝震怒罪在难赦梦殊明察帝既觉而恐以事问于羽林左监许永曰此何祥其可禳乎对曰宋皇后亲与陛下共承宗庙母临万国歴年已久海内防化过恶无闻而虚被谗诬身婴极诛祸及家族天下臣妾咸为痛怨渤海王悝桓帝母弟也处国奉藩未甞有过陛下曾不证审遂伏其辜昔晋侯失刑亦梦大厉被发属地天道明察鬼神难诬宜并改葬以安寃魂反宋后之徙家复渤海之先封以消厥咎帝不能用寻亦崩焉
　　灵思何皇后讳某南阳宛人家夲屠者以选入掖庭长七尺一寸生皇子辩养于史道人家号曰史侯拜后为贵人甚有宠幸性彊忌后宫莫不震慑光和三年立为皇后明年追号后父真为车骑将军舞阳宣德侯因封后母兴为舞阳君时王美人任娠畏后乃服药欲除之而胎安不动又数梦负日而行四年生皇子协后遂鸩杀美人帝大怒欲废后诸宦官固请得止董太后自养协号曰董侯王美人赵国人也祖父苞五官中郎将美人丰姿色聪敏有才明能书会计以良家子应法相选入掖庭帝愍协早失母又思羙人作追徳赋令仪颂中平六年帝崩皇子辩即位尊后为皇太后太后临朝后兄大将军进欲诛宦官反为所害舞阳君亦为乱兵所杀并州牧董卓被徴将兵入洛阳陵虐朝廷遂废少帝为农王而立协是为献帝扶农王下殿北面称臣太后鲠涕群臣含悲莫敢言卓又议太后踧逼永乐宫至令忧死逆妇姑之礼乃迁于永安宫因进鸩崩在位十年董卓令帝出奉常亭举哀公卿皆白衣防不成丧也合葬文昭陵初太后新立当谒二祖庙欲斋輙有变故如此者数竟不克时有识之士心独怪之后遂因何氏倾没汉祚焉明年山东义兵大起讨董卓卓乃置农王于阁上使郎中令李儒进鸩曰服此药可以辟恶王曰我无疾是杀我耳不肯饮彊饮之不得已乃与妻唐姬及宫人饮宴为别酒行王悲歌曰天道易兮我何艰弃万乗兮退守蕃逆臣见逼兮命不延逝将去汝兮适幽元因令唐姬起舞姬抗防而歌曰皇天崩兮后土頽身为帝兮命夭摧死生路异兮从此乖柰我焭独兮心中哀因泣下呜咽坐者皆歔欷王谓姬曰卿王者妃埶不复为吏民妻自爱从此长辞遂饮药而死时年十八唐姬颍川人也王薨归乡里父会稽太守瑁欲嫁之誓不许及李傕【音觉】破长安遣兵钞闗东略得姬傕因欲妻之固不听而终不自名尚书贾诩知之以状白献帝帝闻感怆乃下诏迎姬置园中使侍中持节拜为农王妃初平元年二月葬农王于故中常侍赵忠成圹中諡曰怀王帝求母王美人兄斌斌将妻子诣长安赐第宅田业拜奉车都尉兴平元年追尊王美人为灵怀皇后改葬文昭陵仪比敬恭二陵使光禄大夫持节行司空事奉玺绶斌与河南尹骆业复土斌还迁执金吾封都亭侯食邑五百户病卒赠前将军印绶长子端袭爵献帝伏皇后讳寿琅邪东武人大司徒湛之八世孙也父完沈深有大度袭爵不其侯尚桓帝女阳安公主为侍中初平元年从驾入长安后时选入掖庭为贵人兴平二年立为皇后完迁执金吾帝寻而东归李傕郭汜等追败乗舆于曹阳帝潜夜度河走六宫皆歩行出营后手持缣数匹董承使符节令孙徽以刃胁夺之杀旁侍者血溅后衣既至安邑御服穿弊唯以枣栗为粮建安元年拜完辅国将军仪比三司完以政在曹操自嫌尊戚乃上印绶拜中散大夫寻迁屯骑校尉十四年卒子典嗣自帝都许守位而已宿卫兵侍莫非曹氏党旧姻戚议郎赵彦尝为帝陈言时策曹操恶而杀之其余内外多见诛戮操后以事入见殿中帝不任其愤因曰君若能相辅则厚不尔幸垂恩相舍操失色俛仰求出旧仪三公领兵朝见令虎贲执刃挟之操出顾左右汗流浃背自后不敢复朝时将军董承女为贵人操诛承而求贵人杀之帝以贵人有娠累为请不能得后自是怀惧遂与父完书言曹操残逼之状令密图之完不敢发至十九年事乃露泄操追仇大怒遂逼帝废后假为策文令御史大夫郗虑持节策废后又以尚书令华歆为郗虑副勒兵入宫収后后闻之闭户藏夹壁中歆就牵后出时帝在外殿引虑于坐后被发徒跣行泣过谓帝曰不能复相活邪帝曰我亦不知命在何时顾谓虑曰郗公天下宁有是邪遂将后下暴室以幽崩所生二皇子皆鸩杀之后在位二十年兄弟及宗族死者百余人母盈等十九人徙涿郡
　　献穆曹皇后讳节魏公曹操之中女也建安十八年操进三女宪节华为夫人聘以束帛元纁五万匹小者待年于国十九年并拜为贵人及伏皇后被弑明年立节为皇后魏受禅遣使求玺绶后怒不与如此数辈后乃呼使者入亲数让之以玺抵轩下因涕泣横流曰天不祚尔左右皆莫能仰视后在位七年延康元年魏文帝代汉以后为山阳公夫人自后四十一年为魏景初元年是嵗后薨合葬于献帝禅陵车服礼仪皆依汉制范论曰西汉世皇后无諡皆因帝諡以为称虽吕氏专政上官临制亦无殊号中兴明帝始建光烈之称其后并以徳为配至于贤愚优劣混同一贯故马窦二后俱称德焉其余皇帝之庻母及蕃王承统以追尊之重特为其号如怀孝崇之比是也初平中蔡邕始追正和熹之諡其安思顺烈以下皆依而加焉
　　汉制皇女皆封县公主仪服同列侯其尊崇者加号长公主仪服同蕃王诸王女皆封乡亭公主仪服同乡亭侯肃宗惟特封东平宪王苍琅邪孝王京女为县公主其后安帝桓帝妹亦封长公主同之皇女其皇女封公主者所生之子袭母封为列侯皆国于后乡亭之封则不袭其职僚品秩各有等差以不足别载故附于后纪末
　　世祖五女
　　皇女义王建武十五年封武阳长公主适延陵郷侯太仆梁松松坐诽谤诛
　　皇女中礼十五年封湼阳公主适显亲侯大鸿胪窦固肃宗尊为长公主
　　皇女红夫十五年封馆陶公主适驸马都尉韩光光坐与淮阳王延谋反诛
　　皇女礼刘十七年封淯阳公主适阳安侯长乐少府郭璜璜坐与窦宪谋反伏诛
　　皇女绶二十一年封郦邑公主适新阳侯世子隂丰丰害主诛死
　　显宗十一女
　　皇女姬永平二年封获嘉长公主适阳邑侯将作大匠冯柱
　　皇女奴三年封平阳公主适大鸿胪冯顺
　　皇女迎三年封隆虑公主适牟平侯耿袭
　　皇女次二年封平氏公主
　　皇女致三年封沁水公主适髙密侯邓干
　　皇女小姬十二年封平臯公主适昌安侯侍中邓蕃皇女仲十七年封浚仪公主适軮侯黄门侍郎王度皇女惠十七年封武安公主适征羗侯世子黄门侍郎来棱安帝尊为长公主
　　皇女臣建初元年封鲁阳公主
　　皇女小迎元年封乐平公主
　　皇女小民元年封成安公主
　　肃宗三女
　　皇女男建初四年封武德长公主
　　皇女王四年封平邑公主适黄门侍郎冯由
　　皇女吉永元五年封隂安公主
　　和帝四女
　　皇女保延平元年封脩武长公主
　　皇女成元年封共邑公主
　　皇女利元年封临颍公主适即墨侯侍中贾建
　　皇女兴元年封闻喜公主
　　顺帝三女
　　皇女生永和三年封舞阳长公主
　　皇女成男三年封冠军长公主
　　皇女广永和六年封汝阳长公主
　　桓帝三女
　　皇女华延熹元年封阳安长公主适不其侯辅国将军伏完
</div>
    <div class="pagination">
<a href="通志_page30.html">上一页</a><span>...</span><a href="通志_page26.html">26</a><a href="通志_page27.html">27</a><a href="通志_page28.html">28</a><a href="通志_page29.html">29</a><a href="通志_page30.html">30</a><span class="current-page">31</span><a href="通志_page32.html">32</a><a href="通志_page33.html">33</a><a href="通志_page34.html">34</a><a href="通志_page35.html">35</a><a href="通志_page36.html">36</a><span>...</span><a href="通志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
