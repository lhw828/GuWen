<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 213 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 213 页/共 502 页</h1>
    <div class="content">○己亥。遣官祭文昌帝君庙。　　

○谕军机大臣等、昨因大钱行使、渐形壅滞。已谕令庆惠等、体察情形。悉心筹画矣。兹据户部奏称、现在大钱倍形壅滞。若以户工两局所铸制钱。配搭庆惠等所铸大钱。不但数目多寡不敌。转致户工两局所铸大钱、壅阏不行。请饬庆惠等、自八月起。仿照户工两局章程。按成配造。以十成计算。铸当百大钱二成。当五十大钱二成。其余六成。铸当十、当五、并制钱、以便民用等语。如此变通办理。当于钱法有裨。著庆惠等、妥筹办理。并著速行具奏。原片钞给阅看。将此谕令知之。　　

○又谕、前因有人奏、河南捻首李士林、悖逆焚掠各情。并光州知州赵登畯、息县知县陈棠、均有纵役豢贼情事。当降旨、令英桂查明参办。本日据奏、李士林窜匿息县所属乌龙集地方。皖豫官兵、正在围剿得手。该县陈棠、辄以兵单难御为词。经委员候补知府景昌、饬令添募壮勇。又以李士林已受杨霈招安。向景昌蒙禀。遽令该捻首、径行赴楚。以致沿途滋扰。跟追官兵均有伤亡。览奏实堪痛恨。该捻首、被剿穷蹙。饰词投诚。本难凭信。该县即一时被愚。亦应禀候英桂饬知、再行遵办。何以遽令率领多匪、竟往湖北。其为听信通贼差役、有意纵放。已可概见。委员景昌、轻听该县面禀。辄即准其投诚。汝甯府知府廖甡、奉札追剿。不能实力堵截。均属罪有应得。陈棠、著即革职拏问。交英桂、严饬该革员、将通贼之门丁差役。悉数交出。严行讯办。如该革员亦有通贼情事。即按军律治罪。景昌、廖甡、均著摘去顶带。责令将本省捻匪、尽力摉捕。傥再不知愧奋。即著据实严参。至九里关地方。既有乡兵堵截。何以赵登畯、追至该处。旋即折回。所称运掉不及之处。尤不可信。著英桂、一并严查。有无畏葸故纵情事。即行参奏。不得稍有徇饰。至李士林一犯。如果实心投诚。何以沿途犹敢抗拒官兵。甚至戕害带兵武弁。狼子野心。不问可知。杨霈前次奏到。朕即觉其事无把握。今沿途既有如此情形。但事羁縻。终防变幻。该犯既在军营。不难设法掩捕。著杨霈仍遵前旨、不动声色。严密查办。不可因其小有斩捦。遽信为实心归顺。亦不可轻信属员。遂谓驾驭得宜。当此军务吃紧之际。若留此等匪徒在营。不但于楚北军情有碍。且恐一有反覆。则贼中并得知豫省虚实。又启窥伺之心。所关匪细。杨霈谅能体会此意。不至受人愚蒙也。将此由六百里各密谕知之。　　

○又谕、邵灿奏、淮城防堵吃紧、势难远离一摺。前以雷以諴、未能赴皖。谕令邵灿、暂留安徽。办理劝捐防堵各事宜。兹据该漕督奏称、会审事毕后。已于闰七月间回署。现在瓜州贼匪思窜。兼恐土匪窃发。淮安地关紧要。难以分身赴皖。所奏自属实情。邵灿、著毋庸前往安徽。即将淮城兵勇。督同该将弁等、勤加训练。以资守御。并将劝捐米石、行钞、铸钱、各事宜。亲身督办。至漕运为该漕督专责。本年苏省海运。仅止白粮六万余石。全漕不能起运。若年复一年。于天庾正供。大有关系。且东南连□山戊不□丰稔。小民岂不乐于输将。闻苏省有漕州县。旧习相沿。仍事浮收勒折。刁生劣监。与胥吏因缘为奸。率致抗粮酿祸。大吏因循畏事。遂致漕务日坏。该漕督、既称转瞬秋尽。须往苏州督办新漕。即著该漕督、破除情面。认真督催。傥地方官催科不力。或有藉口农民抗玩。意存侵蚀等弊。即著从严参办。务期来□山戊不□新漕。实力徵收。开春后、迅筹起运。不致仍前贻误。庶苏省漕务。可望起色。而浙省亦不致有效尤之患。安徽甯池太广道何桂珍、有地方之责。已谕和春等、饬令速赴新任。该漕督、所请留办安徽防堵捐输之处。著毋庸议。将此由六百里谕令知之。　　

○又谕、前因瓜州军务紧要。仍令雷以諴、会同陈金绶办理。并有旨谕令邵灿、于行抵安徽后。暂留该省筹办劝捐防堵事宜。兹据该漕督奏称、淮城防堵。亦甚吃紧。势难再行折回皖省等语。所有安徽现在设防督剿。及一切劝捐济饷各事宜。仍著和春、福济、会同袁甲三、实心妥办。既不可稍存意见。亦不得互相推诿。总期剿贼筹饷。两有裨益。各专责成而免贻误。安徽甯池太广道何桂珍、简任半年。有余。何以迟迟至今。仍复羁留江北。公然以无任可到为解。往来于庐州临淮。妄以请兵策应等词。纷纷渎请。希图苟安。竟置本任于不顾。现在太平府业经收复。地方善后诸事。及芜湖关、徵收税课。在在均属紧要。若任令该员藉词逗遛。尚复成何事体。著福济等、即行严饬赴任。断不准再事迟延。致干咎戾。至在皖办理团练之道员赵畇。于上年十二月间。据袁甲三覆奏、因病由庐州回太湖县原籍。现在该员是否病痊。究系逗遛何处。各路奏报。何以迄未叙及。并著该提督等、确切查明。如实有藏匿偷安情事。即行奏明办理。将此由六百里各谕令知之。寻奏、该道员赵畇、病居太湖。赶紧调治。稍愈。即赴行营。报闻。　　

○庚子。遣官祭昭忠祠。　　

○谕内阁、陈启迈奏、请将防剿不力之已革参将、并候补知府、分别惩办等语。已革江西饶州营参将德保、前经张芾奏参发遣。复请暂留效力。兹经陈启迈、调派该革员、带勇前赴武甯。会同临川县知县马永炽、驰至横路地方堵御。途遇贼匪。马永炽、首先迎击。力战受伤。该革员、不能竭力援救。实属怯懦无能。候补知府元善、带领水勇数百名。赴都昌、湖口、等处击贼。未能设法堵遏。致贼船驶入吴城掳掠。虽因兵单。究属防御不力。德保、著即发往军台效力赎罪。不准逗遛。元善、著摘去顶带。以示惩儆。　　

○谕军机大臣等、陈金绶、雷以諴奏、浦口防剿情形一摺。逆匪图占浦口洲地。建筑水营。业经叠次谕令陈金绶等、设法剿除。即陈金绶等、屡次奏报。亦称督饬武庆、会同李德麟等、水陆夹攻。何以此次武庆、与江浦、六合、两县。分带兵勇进剿。而李德麟犹以阻风为词。以致贼营筑就。如果李德麟于奉札后。即时上驶。该逆断无立足之地。何必专待吴全美、叶常春、师船回剿。始能杜其奸谋。今贼垒已成。李德麟既藉词推诿。不能不如所议。饬令吴全美、带船驶回。但此时江面攻剿。正在得手。太平甫经收复。芜湖万分吃重。吴全美师船折回后。上游太觉空虚。尤须严防皖楚贼＜舟宗＞、大帮回窜。著向荣、一面饬知吴全美、迅从上游、顺流夹击。一面妥筹太平芜湖一带、布置机宜。不可顾此失彼。徒令得力师船。往来行驶。转致两无裨益。至李德麟等、所带艇船。上年株泊焦山。几及一年。直至琦善严札催提。始开赴瓜州以上协剿。琦善一经出缺。又复玩泄耽延。屡催不进。专待借力于红单船只。试思红单船入江。原为肃清江面。节节进剿。并非为带艇各员、藏身自固地步。设吴全美、回剿得手。竟将贼营夺毁。李德麟、又将以协剿居功。此等狡猾之员。竟至不能驱策。陈金绶等、何软弱至此耶。洲地突涨江心。必须水师围剿。不能专恃陆路官兵。武庆、既屡次进攻。甚为奋勇。叶常春、赶紧回驶。亦合机宜。著再严饬李德麟、先就现有之船。克日前进。务将贼垒立时埽荡。若能迅速毁除。则吴全美、仍可专力上游。不至掣动大局。傥再有心延宕。即著陈金绶等、据实严参。不得稍存姑息。琦善所造多桨快船。现在当已竣工。此项船只。以之进攻洲地贼巢。较红单船尤为便捷。应作何布置之处。亦著迅速具奏。至江西应解金陵军饷。前据向荣奏称、自三月以后。迄未解到。曾经降旨饬催。本日陈启迈奏、因湖南需饷甚急。已将江南月饷四万两改解湖南。现在九江时有逆船。义甯等处、复被贼扰。本省用款甚钜。而司库存银。祇有万余。所陈亦系实情。已谕知该抚、续有收款。即行源源起解。仍著向荣、咨催叶名琛、柏贵、懔遵前旨。筹款解赴金陵、以资接济。将此由六百里加紧谕知向荣、陈金绶、雷以諴、并传谕武庆知之。　　

○又谕、陈启迈奏、击退贼船、调兵援救武甯一摺。前次由九江入湖下窜之贼。经赵如胜等、带兵驰抵吴城。立将逆船全数击退。其旁窜建昌贼匪。亦被官兵乡团、击败逃遁。近省一带。虽渐肃清。惟该逆乌合之众。一闻官兵进剿。遂即纷纷退窜。并未大受惩创。省垣重地。尤应刻刻严防。勿令贼踪复行阑入。其武甯大股。屡次扑扰。现既进攻失利。又有分股、潜窜义甯边境。陈启迈、所称派令吴锡光、带勇前往武甯会攻。并派千总杨锦斌等、带勇赴靖安、以堵为援。仍由省添拨官兵助剿。筹画尚是。但不知该员弁等、是否可靠。或须另派大员前往督剿。著随时酌度妥办。道员王训、所带之兵。即饬令仍驻义甯。实力筹剿。此时塔齐布、曾国藩等、东下之师。已追至嘉鱼蒲圻一带。恐楚境下游逆匪。闻风溃窜。更向东南奔突。则义甯陆路边界。与下游九江门户。均当其冲。以目下情形而论。严防义甯要隘。迅解武甯城围。严扼姑塘湖口。在在均关紧要。该省兵力虽单。他处亦无可调拨。惟当就本省兵勇船炮。或剿或防。妥为布置。仍责成赵如胜等、督兵严备江防。一面迅饬义甯带兵各员、妥速剿办。总期熟计统筹。毋稍疏失。另片奏、应解两湖饷银。除解过四万两外。尚难即时应解等语。亦系实在情形。著准其俟续有收款。即行如数起解。该抚仍当督饬所属、设法催徵。毋得藉词诿卸。致误要需。将此由六百里加紧谕令知之。　　

○参赞大臣僧格林沁奏、严防贼窜情形。得旨。是时惟冀该逆攻扑。或可一鼓歼除。以后若有变幻情形。迅速具奏。　　

○河南巡抚英桂奏、请将河南驻防武进士根龄、随营差委。得旨。根龄著即留于抚标学习。并留在河南拔补。他省不得援以为例。　　

○荆州将军官文等奏、官兵收复嘉鱼蒲圻二县。仍由清潭口进剿。报闻。　　

○命翰林院侍讲学士廉兆纶、提督江西学政。　　

○以江西靖安、都昌、二县绅士、剿贼出力。予举人舒孔安等、奖叙有差。　　

○予江西阵亡游击富克金泰、千总李天鹏、把总陈世培、外委金大鹏、邓步云、江国泰、邓作栋、知县刘馨朝、从九品袁萱林、祭葬世职。额外外委洪大春等、赏恤如例。　　

○命五城先期一月设厂煮赈。　　

○辛丑。上诣雍和宫行礼。　　

○谕军机大臣等、胜保等奏、连日拨兵筑垒、并用大炮轰击一摺。逆匪窜踞高唐。坚匿不出该大臣等、前次已偪近贼巢劄营、建筑炮台。现复于正北西北、连筑三营。并用大炮轰击。览奏各情。不过专恃炮力攻击。仍未能明攻暗袭。为一鼓歼除之计。逆匪虽系死党。而为数无多。我兵围剿、已及四月。亦岂无隙可乘。若始终迁延。致败窜余匪。牵掣全军。师老饷糜。罪将谁诿。况该逆见我军偪近安营。势必亟思窜逸。该大臣虽已分派各路、闻信追剿。而能否杜其奔突必须先事豫筹。妥为布置。断勿令其蔓延他处。致剿办又形棘手。该大臣等、惟当懔遵叠次严旨。迅图克复。务将此股逆匪。就地殄除。毋得日事耽延。致干重罪。将此由六百里加紧谕知胜保、并谕德勒克色楞、善禄、崇恩知之。　　

○又谕、袁甲三奏皖省贼匪情形。拟亲自带兵进剿、并办理销盐各等语。安徽贼踪。自庐州以南。十余州县。均遭蹂躏。现在俞家湾匪巢。经官军击破。寿安一带渐就肃清。附近庐营无虞句结。此时若能出偏师绕赴南路。断庐贼接应之道。不但庐南各属。可望廓清。且翦其逆党。即庐郡势成孤立。亦易收复。袁甲三、既令绅民方正等、密行纠约。多备粮米。正当赶紧发兵。进驻六安。纠齐义旅。以为捣穴捦渠之计。著即迅速布置。督率兵勇。乘势进取。或应同时并举。或先攻一二处。袁甲三到六安后。随时斟酌。勿稍拘泥。惟深入重地。谋事尤当慎密。六安与临淮一水可通。即正阳三河尖等处。亦可就近控制。所有临淮防守事宜。虽责成庐凤道张光第妥办。袁甲三、仍应防剿兼筹北路防守、不容稍懈。毋得顾此失彼。其各城被占。均系本地绅民、为军帅旅帅。著袁甲三、查明从逆姓名。速行具奏。愚氓无知。被其裹胁。果能悔罪投诚。原可予以自新之路。若官绅忍辱偷生。甘为贼用。亦当随时查明。严加惩办。不得概以被胁非其本心。幸逃法网。淮北鹾务。曾据怡良奏、暂停代纳淮南悬引。可以维系新纲。已有旨、令该督会同杨以增、实力疏销。现在河路已通。盐价渐起。仍归怡良督办。以期画一。雷以諴已留扬州。其如何不令逆匪重扰和含、句结庐州贼匪为患。著知照和春等、择要防守。另奏、统筹全局一摺。水陆扼要。上下游并力夹攻。诚为得计。惟此时长江千里。皆为贼扰。布置为难。一俟武汉黄州等处。江路渐通。即可择要扼守。遏贼往来之路。原摺留览。将此由六百里加紧谕令知之。　　

○裁山西马步守兵五千八百七十名。从巡抚恒春请也。　　

○壬寅。谕内阁、前因胜保围攻高唐、未能克复。降旨拔去花翎、以示薄惩。原冀其感奋图功。迅殄丑类。以赎前愆。乃围剿已及四月。我兵虽偪近贼垒劄营。仍未能克期收复。似此迁延观望。糜饷老师。实属大负委任。胜保著即革职。仍著督率将弁、迅图克复。傥再玩延。朕必从重治罪。　　

○又谕、御史汤修奏、效力革员、不应遽请署缺一摺。安徽已革知县黄元吉、前在署凤阳县任内、失守城池。当经降旨、将该员革职。责令效力赎罪。复因防堵巢县、打仗失利。交部议处。该抚遽委该革员署理知县。实属违例。现署定远县知县黄元吉、著即撤任。福济著交部议处。　　

○又谕、英桂奏、请将外委革职等语。河南商城汛外委苏文昇、于上年二月间。管解火药火箭等物。由信阳启程。前赴琦善大营。该员任意迟延。改由水路。复将药箭寄存民房。实属胆玩。仅予革职。不足蔽辜。苏文昇、著即革职。发往军台效力赎罪。　　

○又谕、骆秉章奏、请留废员差委一摺。已革湖南永州府知府徐嘉瑞、著准其留于湖南差遣委用。已革署道州知州王揆一、于该州失守时。率众御贼。身受多伤。经部议于斩罪上减等、发往新疆效力赎罪。已属从轻。王揆一、著即行发遣。不准留营。　　

○又谕、骆秉章奏、审明已革游击、并无纵兵滋扰一摺。前因云南升任鹤丽镇游击色钦额、带兵回滇。路过辰溪县地方。于船户掯索水脚。兵丁逞凶伤差。当将该员革职。交骆秉章、提同丁役人等、严讯确情。兹据该抚讯明。该革员所带兵丁。与县差口角争殴。实属起衅一时。并非有意纵容滋扰。色钦额、著开复革职处分。发往云南以都司降补。　　

○又谕、骆秉章奏、官犯脱逃、分咨饬拏等语。已革前署河南荆子关副将归德营参将高峻、系发往军台效力赎罪之员。经该抚派员收管。辄敢私行潜逃。实属藐法。著骆秉章、英桂、一体饬属严拏。务获究办。已故湖南候补府经历郎如珏、奉委看守。并不小心防范。致令官犯脱逃。有无贿纵情弊。著骆秉章、饬提该故员家丁柳升、严行审讯。照例惩办毋稍疏纵。　　

○谕军机大臣等、有人奏、地方官贪酷殃民、废弛公务、请严行查办一摺。据称、顺天府所属通州知州蒋大镛、设立非刑。酷虐良民。有香河县书吏殷姓、在州被押。非刑毙命。又妄拏卖鱼之吴九、滥用非刑。偪认偷米骂官、拟军收禁。又有双埠头地方周姓家、夤夜被劫。该州勒令事主改劫为窃。匿不通详。至今犯无弋获。该处北四庄河工决口。该州惮于修防。且私立班馆。押集多人。以致被押者纷纷毙命。复与本地绅士李右文等句串。苛派捐输。李右文等、早经部选知县。并不赴任。辄敢在籍逗遛。以团练为名。苛敛肥己等语。地方官任性妄为。句通绅士。渔利殃民。若不从严参办。何以肃吏治而安善良。著贾桢等、按照所参各情节。确切查明。据实参奏。毋稍徇隐。原摺著钞给阅看。将此谕令知之。寻奏、遵查香河县书吏殷溎、因案受贿。经东路同知何兰馨、责打手心。旋即因病身故。吴九惯窃漕粮。肆骂验米大臣文彩。经何兰馨照凶恶棍徒例问拟。周姓被劫。并无改窃情事。亦系何兰馨兼摄任内之案。均与蒋大镛无涉。河工业已赶办完竣。尚非惮于修防。亦无私设班馆名目。李右文等、系前兼尹翁心存等奏留。报闻。　　

○又谕、前闻广东土匪。攻破东莞等县。直扑省城。已谕令叶名琛等、攻复县城。严拏土匪矣。本日有人奏、五月间、广州匪首何老六、袁玉山、聚众二万。攻扑东莞县属之石龙镇。县丞卜兆鳌、游击李鸣琛、均已躲匿。知县江肇恩、弹压受伤。逃至省垣。都司莫姓、御贼被戕。该处快蟹船巡丁。半系三合会匪。因江肇恩急索陋规。致巡丁怀恨起衅。离省三十里之佛山镇。已被该匪摉括烧毁。掠及南海顺德各村庄。并有窥伺顺德之意。兼恐各处会匪土匪。互相句结。更难扑灭。著叶名琛、柏贵、迅速查明该县激变根由。从严参办。一面设法摉捕匪首。并饬各属认真办理团练。毋致有名无实。原摺著钞给阅看。将此由六百里谕令知之。　　

○又谕、有人奏、帮办粮台之候补道、卑鄙贪污、劣迹多端、请饬查办等语。据称、连镇帮办粮台直隶候补道黄德坊、在涿州钻谋留营差遣。嗣在军营捐输银一万余两。其所捐之项。系直隶主簿胡彬、承修道路。在粮台领银三百两。该员捏报伊捐输用银二千余两。又匠役花上林、制造地雷。卖给该员、每尊价银二十两。捏报每尊用银二百五十两。计四十尊。用银一万两。又本年甯津等州县上忙钱粮。均系批解现钱。该员暗行抵换。作为原解二成钞票。并采买小钱交局搀和。又添造帐房、捏销钱文。又河堤漫口。粮台地方、并无水患。该员雇觅大船三十余只。为水营粮台。任意开销。并在船狎优。采买私硝私磺。招集私党赵岩等、在粮台差委。通同作弊。以致总办通永道海瑛、恐受其累。避匿大营。该员愈得把持侵蚀。复与游击张秉铎、率领回匪多名。各处砍伐树株。运营栽桩。捏称张秉铎采买报效。又伐邢姓大树。为经文岱帐前搭盖天棚。宽至数亩等语。该员骩法营私。劣迹昭彰。若不严行查参。何以惩贪污而重军饷。著僧格林沁、按照片内所参各情。提集应讯人证。确切查明。从严惩办。原片著钞给阅看。该大臣、前此奏报逆匪被围。穷蹙已极。且粮食将尽。时虞突围窜扰。现在情形如何。贼匪有无扑窜。已逾数日。未据奏报。实深悬系。近因胜保不能迅灭丑类。降旨革职。责令督兵自效。僧格林沁、务当激励将士兵勇。迅图埽荡妖氛。肃清畿辅。以慰廑念。将此由四百里谕令知之。　　

○又谕、胜保剿办逆匪。屡著战功。此次窜踞高唐之匪。数仅千余。该大臣统带重兵。围攻四月之久。蕞尔孤城。竟不能克期收复。叠经严旨饬催。并随时指授机宜。不啻至再至三。乃昨阅所奏各情。仍不过添筑营垒。施放大炮。于攻剿事宜。竟毫无把握。劳师糜饷。日久无功。该大臣中夜自思。能无自愧。朕闻逆匪初踞高唐。胜保在城北十五里外劄营。逗遛数日。致逆匪得以从容布置。复藉口制造攻具。日事耽延。所带兵勇、既漫无钤制。而所释山东监犯。竟有脱逃、及投入贼营情事。大营时有奸细、探听号令。逆贼每假充官兵滋扰。知州黄良楷、带勇登城。胜保营中、忽炮声大震。致贼惊觉。执毙上城之勇。后遂无敢登城者。又闻胜保接见文武。慢不为礼。与共事诸臣。不能协和。惟善禄善伺喜怒。为胜保所袒护。张起鹓、夤缘拜为师生。侍卫蕴秀、编修杨翰、修补知府马文锋、知县韩瑞东、声名平常。皆所信任。南河候补知府尹绍烈、并未随同追贼。胜保竟以道员蒙混请奖。营中兵勇。漫无约束。甚至出外淫掠。诬指棉花张家庄为贼庄。焚烧一空。所差官弁兵勇。需索供亿。日不暇给。粮饷、军装、车马、兵勇任意扣留。官民交困。种种款迹。未必无因。朕亦不难从严查办。惟当此剿贼吃紧之时。该大臣果能迅奏肤功。尽歼丑类。朕不惟不过事苛求。兼可重加懋赏。傥该大臣志气骄盈。以致军无纪律。扪心自问。当得何罪。该大臣其痛自省愆。迅图殄寇。如敢仍前玩泄。朕惟有执法从事。懔之。将此由六百里谕令知之。　　

○又谕、给事中毛鸿宾奏、现办防堵情形一摺。并片陈劝谕捐输。及借款归款等语。山东省、自上年办理防务以来。其历城县四乡、及长清、齐河、两县要隘地方。节经该绅士毛鸿宾等、举行联庄、纠约团壮。藉助声威。并先后雇觅民勇。约一千余人。在大清河东岸。及齐河县城西。分设营盘三处。并于历城等三县交界之数百村庄。分期会哨崇恩前次由省城出勘东路防堵情形。亦称沿途一带。或扼河立营。或穵濠设堑。庄团俱极联络。现在高唐逆匪。攻围四月有余。我兵炮台、愈形偪近。难保不铤而走险。所有大清河一带各要隘。为省垣门户。著崇恩、仍饬绅团、勤加训练。择要扼守。毋稍松懈。至绅团借用藩运两库银两。共计一万六千两。本由捐局项下归还。据奏此时防堵正值吃紧。勇众口粮、未能遽议裁减。三营及防卡各项。每月需银二千八百两。仍须两库暂行接济。统俟劝捐归款等语。当此防务紧要。固不能不先筹借领。而经费支绌。尤当严汰虚糜。著崇恩、督饬藩运各司、并该绅士等、撙节经费。竭立劝捐。俾库款不致虚悬。于防务亦无窒碍。方为两全之策。原摺片著钞给阅看。将此由四百里谕令知之。　　

○又谕、有人奏、陈棠与捻匪往来。已革总兵柏山、奉委剿匪。并未开仗。光州直隶州知州赵登畯、都司杨鼎金、藉词逃避。罗山县知县雷元昭、与捻首赵廷群换帖。并借团练为名、敛财入己等语。该省捻匪横行。地方文武。果能实力兜拏。何至胁聚党与、至十余万之多。英桂身任巡抚。戢暴安良。是其专责。若如所奏、地方不肖州县。胆敢与捻匪交通。任其肆扰。吏治废弛至此。实堪痛恨。著英桂按照所参各情。一并根究。务得确情。按律惩办。毋得稍有徇隐。致干重咎。并据奏称、署固始县知县蒯贺荪、剿匪出色。署商城县知县秦茂林、屡保危城。甚有胆略。署罗山县知县郑元善、获匪甚多。署太康县知县祝垲、剿捕得力。息县外委海进忠、熟于剿贼。候补都司马春华、缉匪认真。六品军功张亮齐、人甚骁勇。均著英桂、随时察看。酌量委用。原摺著钞给阅看。将此由五百里谕令知之。寻奏、豫省捻匪、叠次剿捕。地方较前静谧。柏山、畏葸巧饰。赵登畯、办事竭蹶。陈棠、听役庇匪。杨鼎金、始勤终怠。已先后参劾撤任。雷元昭、尚在提讯。祝垲、蒯贺荪、郑元善、已拟保奏。海进忠、剿匪奋勇。马春华、颇著勤能。当随时察看委用。惟秦茂林到任未久。并无屡保危城之事。张亮齐、查无其人。报闻。　　

○癸卯。谕内阁、前因大钱行使壅滞。谕令庆惠、文瑞、仿照户工两局章程。分成配铸制钱。以便民用。兹据奏称、制钱一项。因铜斤短绌。仅能专用铅铸等语。现在户工两局。于按成铸造大钱以外。加铸铅质制钱。与各项大钱、相辅而行。已足以资周转。庆惠等、因铜斤不敷。未能添铸制钱。自系实情。其铅钱一项。既有户工两局鼓铸。毋庸另行铸造。所有庆惠等、现设钱局。著即停止。并将以前捐输铜斤、及铸钱数目。一并移交户部。该部于宝泉局、或议添炉。或议加卯。及工匠人等、分别去留。酌量办理。嗣后捐输铜斤。亦交该部收捐。以归画一。至庆惠等、设局以来。承办各员。著有微劳。著择其尤为出力者、与捐铜人员。一并核实请奖。毋许冒滥。　　

○又谕、僧格林沁等奏、逆匪突围扑扰、官兵续获胜仗一摺。连镇逆匪、被我兵围攻。叠次出巢扑扰。本月初二日夜间。分四面放枪冲突。因官兵严整以待。随即退回。至初三日夜间。复分四面来扑。并有大股贼匪。乘坐大船木筏。蜂拥驶奔水口。经散秩大臣穆辂、护军统领珠勒亨等、督兵开放枪炮。连环轰击。并抛掷喷筒火弹。将该逆船只击沈烧毁。毙贼无数。并将伪总制廖姓轰毙。夺获攩牌、竹盔、刀矛、火药、炮子等无算。逆贼困守连镇。叠被惩创。穷蹙已极。著僧格林沁等、督率官兵。迅速进攻。无任久稽显戮。穆辂此次击贼。尚属出力。著赏还顶带。仍带革职留任处分。　　

○谕军机大臣等、前因金陵上游红单船较少。特允向荣所请、令于陈国泰所带船内。分拨十只。或十五只。赴上游协剿。原以金陵以上。江面辽阔。师船二十余只。不敷剿洗。下游红单、拖罾、广艇等船。共有八九十只。又有新造多桨快船。是以准其酌拨。嗣因逆匪于九洑洲地方、占劄贼营。李德麟延不进剿。复谕向荣、酌调吴全美、带船回驶。亦为先其所急。现在洲地贼营。是否业已攻毁。向荣本日所奏、调集师船。与浦口、六合、练勇四五千人。会齐夹击。即著陈金绶等、传知武庆、迅速进攻。不可再有延缓。至此次江面师船。续获胜仗。已近东西梁山。缘该处逆船甚多。又有夹洲遮隔。未便深入重地。固因船数较少。不得不加意慎重。但此项师船上驶之后。贼援已渐断绝。若竟以船少势孤。坐守采石。不能泝太平而上。进扼梁山。则江面要截之策。仍系有名无实。若因下游船只较多。添调助剿。固足以壮声威。而浦口地方、现在又万分吃紧。权其轻重。自以各就各船。分投进剿为要策。前次既有准调陈国泰师船十只十五只之旨。即著向荣、与陈金绶等、遵旨妥办。一俟兵力稍厚。即可由太平上驶。竟达东西两梁山。埽净贼＜舟宗＞。以图次第攻剿。至上方桥贼营。万不可任其久占。秣陵关通贼棚民。尤应迅速剿捕。该处关系苏常要隘。怡艮是否已抵常州。著向荣知会该督、于溧阳金坛一带。加意严防。不准稍有疏失。将此由六百里加紧各谕令知之。　　

○甲辰。上御乾清门听政。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠、河神庙。　　

○谕内阁、王懿德奏、匪徒拒捕戕官、现饬剿办一摺。福建漳浦县古竹社地方。有匪徒蔡姓、聚族逞凶。先因大兵克复漳州。该匪四散逃匿。撤兵后、仍复啸聚掳劫。经署漳浦县知县陆友仁、会同署左营游击黄文郁、署守备李光生、管带兵勇。驰往剿捕。该匪等竟敢抗拒。李光生手刃三贼。致被贼众砍伤。并将陆友仁戕害。李光生因伤殒命。黄文郁亦身受多伤。土匪拒捕戕官。罪大恶极。亟应速行剿灭。以伸国宪。著王懿德、即饬该镇道等、迅速统兵驰往剿办。务将首要各犯歼捦。明正典刑。以昭炯戒。　　

○又谕、刑部等衙门奏、遵议阿奇木伯克、占地匿粮等罪名一摺。伊犁阿奇木伯克、头等台吉哈里杂特、以管辖耕种官地之员。辄敢挟势占种官地。勒派属下代完粮赋。实属肆意妄为。哈里杂特、著即照该部院所议。退出乾清门。革去散秩大臣衔。并阿奇木伯克、降为三等台吉。交吐噜番大臣、严加管束。以示惩儆。其三等台吉、著准其世袭。　　

○谕军机大臣等、陈金绶等奏、瓜州逆匪、纠党分突、官兵奋击获胜一摺。江路逆匪。自艇船上驶后。援应渐断。惟镇江瓜州两岸。逆匪声气尚通。此次纠合死党。过江攻扑。虽经我兵大加歼戮。特恐该逆受创之后。伏匿愈坚。必须迅速设法。破其巢穴。镇江与瓜州江口对渡。瞬息可达。果能乘此声威。克日进攻。并饬余万清、同时并举。该逆自必急不相顾。至江面师艇上驶者、已至瓜仪以上。停泊者、尚在焦山以下。虽云声势联络。而瓜镇两口。仍复任贼来去自由。剿办终难得力。焦山迤上之象山、北固山。暨对岸之顺江洲。上下均有炮堤。自被贼占踞后。总未议及设法夺回。金山、贼筑炮台。又复梗塞江路。我兵战船、即有驶至甘露寺之时。往往接仗即退。不敢停泊。是水军终未占据胜势。无怪该逆日久负嵎。著陈金绶等、督饬将弁。一面速攻瓜州。一面约会余万清、各派奇兵。由间道暗袭炮堤。使两岸贼势隔绝。更属易于得手。浦口洲地贼营。万不可任其久占。前此叠降谕旨。均系紧要机宜。著陈金绶等、传知武庆、严饬李德麟、水陆并进。务期平毁净尽。不准稍有迁延。陈金绶等、前奏洲地贼营。仅有一座。据袁甲三奏、有逆匪于附近北岸之新滩等处、劄营三座之语。是否续被占劄。抑系分占各洲。总宜悉力进攻。若再事耽延。必至更难攻克。陈金绶等、不可视同泛常也。奸民接济火药。亟应严行断绝。前次陈国泰所获运米资贼小船。即有火药枪子等件在内。恐此外尚复不少。著严饬水陆各营。并附近地方文武。明查暗访。一体摉拏。毋任稍有漏网。将此由六百里加紧谕令知之。　　

○以镶黄旗蒙古副都统国瑞、为内阁学士、兼礼部侍郎衔。　　

○命前任福建按察使徐宗干、来京引见。　　

○命前任正红旗汉军副都统托云保、前往山东军营。交钦差大臣胜保差委。　　

○以剿办福建台湾匪徒出力。赏道员裕铎、总兵官邵连科、花翎。都司淩敬先、蓝翎。余加衔升叙有差。　　

○赏江西广昌县被水灾民、一月口粮。　　

○乙巳。太宗文皇帝忌辰。遣官祭昭陵。　　

○予福建殉难典史亢家騄、把总吴邦翰、外委王明辉、许朝阳、祭葬世职。廪生刘玉华、赏恤如例。　　

○丙午。上诣奉先殿、寿皇殿行礼。　　

○谕内阁、福济奏、革员具词申辩、请将被揭知府、解任质审等语。安徽已革署贵池县知县李沛苍、前因擅离职守。经福济参奏。当降旨革职。交刑部定罪。兹据福济奏称、该革员于被参后。复以署池州府龚培元、不知振作。本年正月、该革员通报公出。赴金陵请兵。经护理道员潘筠基、留办防堵。龚培元、并未代为声明。遽以擅离职守揭报。以致被参革职。禀请查讯等词。哓哓置辩。虚实均应彻底根究。署池州府知府龚培元、著暂行解任。交福济提同李沛苍、讯究确情。傥有被参诬揭情事。即著加等拟罪。　　

</div>
    <div class="pagination">
<a href="清实录咸丰朝实录_page212.html">上一页</a><span>...</span><a href="清实录咸丰朝实录_page208.html">208</a><a href="清实录咸丰朝实录_page209.html">209</a><a href="清实录咸丰朝实录_page210.html">210</a><a href="清实录咸丰朝实录_page211.html">211</a><a href="清实录咸丰朝实录_page212.html">212</a><span class="current-page">213</span><a href="清实录咸丰朝实录_page214.html">214</a><a href="清实录咸丰朝实录_page215.html">215</a><a href="清实录咸丰朝实录_page216.html">216</a><a href="清实录咸丰朝实录_page217.html">217</a><a href="清实录咸丰朝实录_page218.html">218</a><span>...</span><a href="清实录咸丰朝实录_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
