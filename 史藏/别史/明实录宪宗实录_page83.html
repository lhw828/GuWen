<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 83 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 83 页/共 152 页</h1>
    <div class="content">　　○析广东海阳县地置饶平县先是巡抚都御史朱英奏海阳县地境广阔难于管束欲于弦歌等都地名左岭开设一县行令巡按御史及三司官会勘以为宜至是立县名饶平其原设三河黄冈二巡检司三河黄冈二驿三河递运所大城仓河伯所在其地者俱以隶之
　　○丙戌金星昼见于已夜月掩毕大星
　　○丁亥命老疾锦衣卫带俸指挥佥事赵让子福金吾右卫带俸指挥佥事田友子广代职故金吾右卫带俸都指挥同知夏瑛孙斌指挥使刘钊弟鉴指挥佥事刘铎子玺通州卫指挥使吴瑛兄玉济阳卫指挥同知陈通子政袭职
　　○戊子  诚孝昭皇后忌辰  奉先殿行祭礼遣驸马都尉游泰祭  献陵
　　○己丑朝鲜国王李娎遣陪臣李封等奉表贡马及方物来朝贺  万寿圣节
　　○铨注府军前卫带俸都指挥同知谢宁蔚州左卫都指挥佥事王玺于广东都司锦衣卫带俸都指挥使齐整宽河卫都指挥佥事杨钰于广西都司
　　○庚寅礼部奏是岁度僧道一万三千三百四十名
　　○旌表孝子钱通等三人节妇江氏等二人通山东阳谷县学生父殁三日不食哀毁庐墓徐洲单县学生父病吁天愿以身代遂瘥后父殁跣足负土成坟而庐其傍蓝瑄直隶潼关卫正千户父殁不食三日悲号甚哀亲治茔圹葬毕朝夕哭奠如初而居宿于外母死亦如之俱表其门曰孝行江氏彭城卫指挥使蒋雄妻定西侯蒋贵之妇孙氏四川越嶲卫指挥佥事陶森妻皆以夫死国事姑老无依能守节以餋俱表其门曰贞节○辛卯晓土星守轩辕大星
　　○南京礼部左侍郎章纶自陈衰老乞致仕许之
　　○壬辰朝鲜国王李娎为继妻尹氏请封  上允之即以诰命冠服并罗叚西洋布等物畀所遣陪臣归赐之
　　○癸巳礼部奏  万寿圣节例赐百官宴  上令免宴赐以节钱钞
　　○命都指挥唐璟守备龙门所指挥绳律守备马营堡张澄守备永宁城蔡俊守备雕鹗堡朱永守备怀来城署都指挥周源守备洗马林堡而都指挥王果更守保安城邓瑛更总游兵指挥王琬更守怀安城李泰更守西阳河堡指挥王俊协守马营堡千户卢玉协守四海冶堡
　　○左军都督佥事高俊初领兵北征既还为部下指挥隐匿军器因而盗卖俊失查究至是缉事者廉得其实下法司拟俊赎杖还职
　　○甲午宁府石城王奠堵为其生母夫人出城造圹监察御史李钊以闻礼部以郡王无命擅出请敕切责从之
　　○乙未复除贵州左布政使陈云鹏于广西
　　○裁革广东高州府知事检校各一员训导二员吴川石城二县训导茂名吴川二县主簿石城县丞各一员并革慱茂立石二巡检司窦江驿从巡抚都御史等官言其地屡遭兵疫民少役重故也
　　○丙申兵部议知州齐经所奏备边事宜谓经言欲别立教场重选精兵遇有警则朝遣暮行缘今大营团营操习官军分拨己定近又诏各团营操练军马遇警即行今不必别立重选经言今京营见操军士苦于役占欲究其积弊为什伍训练以备急用缘今什伍训练俱有定规不必更立惟宜从所言查究积弊经言各边镇守巡抚等官各拘职守不相应援欲增大臣一员总制缘各边隔远若总制于一人非徒彼此相顾为难抑恐守将因而避事经言今丑虏潜住近边密迩畿甸宜遣调边将以卫京城缘今京营未尝缺人虏寇踪迹无定而边方亦不可无人经言是后师出宜简任科道及兵部郎中公正者各一人以纪军功盖惩往日河套之事者切中时弊然须俟师行之日乃议行之经言今京营及在外诸镇皆有文武大臣相兼统制然须协和乃克济事其言若有所见宜通行戒谕经言使功不如使过欲通查内外新故失机将士各令统率家属别为一营统以智将诱以立功本部见行事例凡军职失机原情降等者俱听调杀贼不必更议议上从之
　　○戊戌南京吏部尚书崔恭乞致仕  上曰卿历练老成宜尽心职务以副委任不允所辞
　　○命辽东宁远并广宁前屯二卫开中两淮运司成化九年存积官盐五万引每引米一石二斗以二卫近边粮草匮乏且虏寇窥迫虑欲调兵从整饬边备兵部右侍郎马文升请也
　　○命湖广岁拨接济广西粮三万石石收银三钱五分解送广西布政收纳备用从巡抚湖广右副都御史刘敷请也
　　○都察院右副都御史张瑄乞以其子絅为国子监生许之
　　○狭西秦州孔提谷瀍平等簇番人劄肖等燕子等簇簇头柒肖等北林等簇番人喃剌节等各来朝贡盔甲等物赐彩叚绢钞有差
　　○诏兵部移文大同宣府密云山海辽东偏头关等处守臣整兵防虏时有被虏者还报北虏讐杀及欲遣人入贡又云满都鲁与癿加思兰杀孛罗忽及满都知院猛可等三人前后事情不同兵部言虏果自相讐杀必无犯边之举第今辽东边境累报虏近边窥觇寻杀三卫似无讐杀之情恐各边守将风闻是言遽生怠心废弛边防宜移文谕之诏可
　　宪宗纯皇帝实录卷之一百五十八
大明宪宗纯皇帝实录卷之一百五十九
　　成化十二年十一月辛丑朔钦天监进成化十三年大统历  上御奉天殿受之给赐亲王及文武群臣颁行天下
　　○以明日  万寿圣节遣驸马都尉石璟杨伟谒告  长陵  献陵  景陵  裕陵
　　○遣驸马都尉樊凯谒告  景皇帝陵寝
　　○辽东总兵官都督同知欧信等奏有虏至寺儿山墩自通姓名曰王宣易州涞水民正统末被虏已有家产不能还又历数分守将官并备御巡守官员姓名自开原迄于前屯无不知者臣等切谓宣背华即夷恐为虏乡导引之入寇宜通行沿边守将自后遇宣至必画谋擒获事下兵部言宣罪固当治若即以计擒捕不免启衅况宣之得失不足为边方轻重宜行涞水查勘往年果有其人被虏与否仍令信等通行边将俟宣至谕以恩威导其改悟不可妄举致生他虞又三卫使人见在宜令译者叩宣出境之由今驻牧何地可遣还与否  上曰蠢兹小丑当置之度外边将预防奸宄不得不严自非犯顺不必以计擒取亦不必译问来使
　　○夜北方流星大如盏青白色光烛地自华盖西北行至近浊尾迹炸散
　　○壬寅  万寿圣节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○泰宁等卫遣都指挥亦吉歹等三百人入贡兵部闻其与北虏讲和请令锦衣卫官校密防闲之凡所赍马物止许于夷馆中与我军民和买不许以铜铁筋角私相贸易因而漏泄机事违者执问处治又言北虏自去年入贡之后久无消息宜令通事詹昇译审此夷近报北虏事情何以与辽东边报有异仍谕令贡还务守边疆以答国恩不可阴怀携贰诏可
　　○癸卯太监黄赐传奉  圣旨大隆善护国寺灌顶清心戒行国师班卓儿藏升灌顶大国师大能仁寺觉义结瓦领占升禅师锁南舍辣升右讲经龙兴寺僧继科升僧录司觉义大德显灵宫道士张道本王文彬王应＜礻奇＞刘应礻□梁灵济宫道士杨志亨陈宗然太和山住持道士毛守玄俱升道录司右玄义提点雷普明升左至灵显灵宫神附体童顾纶与冠带时僧道官传奉寖盛左道邪术之人荐至京师吏部尚书尹旻等无旬日不赴左顺门候接传奉每得旨则次日依例于  御前补奏后内官亦自讳其烦密谕令勿复补奏至废易旧制而不恤云
　　○泰宁等卫都督兀南帖木儿等遣都指挥亦吉歹等来朝贡马赐宴并衣服彩叚等物有差
　　○乙巳遣内官祭  恭让章皇后陵寝以是日忌辰也
　　○铸哈密卫印给都督罕慎以其旧印为土鲁番所劫也
　　○命故大宁署都指挥王雄子霆福建都指挥佥事张瑛子进袭父原职为指挥使霆茂山卫进福州左卫
　　○丙午礼部奏辽王并郡王将军中尉擅出送宜城康简王葬乞请敕切责从之
　　○戊申昏月与木星同度相犯于室宿
　　○己酉抚治荆襄等处左副都御史原杰奏罢老懦贪婪官襄阳府推官谢孔良等五员
　　○升抚治荆襄等处左副都御史原杰为右都御史驰玺书赐之以九年秩满也
　　○羽林前卫带俸都指挥佥事山清初以索债与人互殴因而射伤三人下刑部鞫问至是赎徒还职
　　○庚戌巡抚贵州右佥都御史宋钦等奏罢罢软贪暴官佥事聂蒙昌都指挥同知唐正等九员
　　○增设河南汝阳县县丞一员
　　○户部言迩者巡抚甘肃都御史宋有文以甘肃等仓库亏折所积动以万计其官攒以下俱拟以监守自盗罪如数监追比虽蒙赦缘官攒追赃充军赦所不原余亦见有遇赦仍追事例欲得定议已尝为请蒙令速追切惟边储亏折非独甘肃为然其辽东大同宣府榆林宁夏四川建昌松潘广西贵州诸处近亦往往事觉盘究未报大抵粮储乃生民膏血而边方险远类难急致其间侵盗之徒率多延缓以觊脱免今宜定为通例凡盗粮五十石草一千束钱帛直银二十五两者仍用常典多者一如近例监追充军四倍其数则无问文武职官吏典斗库部运诸人虽赦不宥正犯或有逃故逮其亲属如此则粮不重费人知谨守＜锍-釒＞上诏如议且令正犯逃故于同爨至亲家属追之
　　○辛亥秦府兴平王公铄梦王庄惠王第二子也母张氏正统丁卯生天顺戊寅袭封兴平王至是薨年三十讣闻辍朝一日赐祭葬如制谥曰安僖
　　○升礼部郎中于懋户部郎中谢瑀为布政司右参议懋河南瑀广东
　　○赐朝鲜国朝贺倍臣李封等宴并金织衣彩叚等物有差
　　○壬子镇守松潘等处副总兵署都指挥同知尧彧奏番蛮与官军战于长宁堡等处被虏者十有八人被伤者九人因言松潘至叠溪威茂卫所山峻路狭东西千余寨寨数百人累抚累叛近愈猖獗谋欲斫关攻堡时出劫掠村落阻塞运道乞量调官民土兵捣其巢穴事下兵部言彧奏不具失机之人恐如前隐匿宜行巡按御史究治且令彧图功赎罪至于剿杀番贼恐粮运不继未可轻动宜行巡抚右副都御史张王□赞等熟议量调近兵相机抚剿如势果猖獗必须调兵往征则先期督积刍粟奏上方略  上是之
　　○癸丑赐朝鲜国成化十三年大统历
　　○擢进士唐昭为德府右长史近例亲王出阁必选进士二人除翰林院检讨侍王读书俟出府之日俱升左右长史随王之国此后有长史员缺则从吏部于本府及国子监教官中选补至是德府长史缺王奏请仍除进士特从之
　　○巡按山西监察御史刘璟等奏罢罢软官沁州知州毛凤等五员
　　○升南京监察御史邹儒为云南按察司佥事
　　○甲寅赐袭封衍圣公孔弘泰玉轴诰命衍圣公二品例给文犀轴诰弘泰己如例得给至是援先朝故事乞给玉轴诰珍藏阙里诏特给之
　　○锦衣卫带俸都指挥佥事杨凯初隶显武营操备尝逃二次刑部问拟临事避难者律赎杖还职
　　○乙卯续资治通鉴纲目成  上制序文以冠其首曰朕惟天地纲常之道载诸经古今治乱之迹备诸史自昔帝王以人文化成天下未始不资于经史焉我  太宗文皇帝表章五经四书辑成大全纲常之道粲然复明后有作者不可尚已朕祗承丕绪潜心经训服膺有年间阅历代史书舛杂浩繁不可殚纪惟宋儒朱子因司马氏资治通鉴著为纲目权度精切笔削谨严自周威烈王至于五季治乱之迹了然如视诸掌盖深有得于孔子春秋之心法者也展玩之余因命儒臣重加校订锓梓颁行顾宋元二代之史迄无定本虽有长编续编之作然采择不精是非颇谬概以朱子书法未能尽合乃申敕儒臣发秘阁之载籍参国史之本文一遵朱子凡例编纂二史俾上接通鉴纲目共为一书始于宋建隆庚申终于元至正丁未凡四百有八年总二十有七卷名曰续资治通鉴纲目而凡诛乱讨逆内夏外夷扶天理而遏人欲正名分以植纲常亦庶几得朱子之意而可羽翼乎圣经仍命梓行嘉惠天下于戏人不考古无以证今观是编者足以鉴前代之是非知后来之得失而因以劝于为善惩于为恶正道由是而明风俗以之而厚所谓以人文化成天下者有不在兹乎因述其概冠于篇端以垂示无穷焉
　　○命燕山右卫带俸都指挥佥事陈忠子镇代父原职本卫指挥使南京金吾后卫带俸都指挥佥事彭铸子＜王晋＞代父原职本卫指挥佥事○丙辰复除广东按察司佥事方泌于贵州
　　○海宁伯董兴卒兴直隶长垣县人初任燕山右卫指挥试箭中式得署都指挥佥事又以试弓马如式得署都指挥使正统丙寅升都督佥事以征福建邓茂七功进都督同知景泰初广东黄萧养反命充总兵平之升右都督天顺初以迎驾功封海宁伯曹钦作乱以兴与有连革爵降右都督责广西听谪杀贼明年召回复伯爵充总兵官镇守宣府至是卒赐葬祭如例兴为人谨厚颇知兵其平广寇功绩尤伟
　　○丁巳追封鲁府安丘王当澻父阳鐆为安丘王阳鐆靖恭王长子也母妃孙氏宣德辛亥生景泰辛未封为长子成化丁亥卒至是追封为安丘王赐谥曰庄简
　　○户部言巡抚辽东都御史陈钺奏大宁万全二都司凡有参充知印承差者乞照山东事例愿纳米二百二十石者许执有司结状于辽东边仓上纳赴各都司收参从之
　　○戊午大理寺右寺丞刘庆服阕复任
　　○泰宁等卫右都督兀南帖木儿等援旧例请于广宁开市贸易事下兵部言此事己奏寝难从其请宜令译者谕旨不得紊扰覆奏报可
　　○己未命都指挥佥事赵杰守备山丹卫地方○都督同知鲍政卒政山后人祖父完者不花洪武二十二年内附以靖难功任燕山右卫正千户年老政代职正统中从征麓川升指挥使平闽寇邓茂七升都指挥佥事天顺初有功累升都督佥事成化二年平千斤刘升都督同知六年充总兵官镇守甘肃至是卒赐葬祭如例政在边年久熟知虏情随机区画子镛袭腾骧右卫指挥使
　　○夜月犯轩辕女星
　　○庚申吏部言四川乌撒军民府土官知府陇旧等奏保流官同知刚正抚字有方夷民信服今已九年秩满乞留再任三年以慰群望从之
　　○辛酉南京翰林院侍读学士钱溥以三年考满至京奏乞致仕不许
　　○西宁瞿昙寺禅师桑尔加端竹等乌思藏番僧撒节藏卜等尖占等簇番人七肖等边卜等簇番人米牙肖等各来朝贡驼马及盔甲等物赐衣服彩叚等物有差
　　○壬戌毛怜卫女直指挥尚冬哈等来朝贡马及貂皮赐宴并金织衣彩叚等物有差
　　○哈蜜使臣阿儿加奏言部落众多苦峪城小难容又其地皆沙碛无水不可耕垦而肃州东有金塔寺并魏城魏里城等地乞赐与一处为便章下兵部劾其不念国恩妄有求请且言金塔寺等处切近肃州不可听其内迁以贻后患请令译者晓谕夷使令回语都督罕慎约束部属安分守常以图兴复不可需求无厌屡来奏扰报可
　　○镇守通州都督同知陈逵监察御史徐镛各奏通州密迩京城四夷贡献南北粮运皆往来贮积于此城池之制不可不谨正统十四年虏贼侵境以仓廒在西城外乃筑新城障之仓卒经营未如制度旧城高三丈五尺垛口五尺基广三丈五尺而新城不及其半请拆旧城西面而展新城北角与相连接增其丈尺使上下齐一仍建瓮城敌台于城北开一门以通河道又于城内空地起造仓廒遇霖雨途淖暂以应运京粮收贮俟冬月运京乞敕所司会官勘议修理  上命逵会巡抚右佥都御史汪霖覆勘以闻
　　○癸亥礼部奏冬至节例赐百官宴  上令免宴赐以节钱钞
　　○南京大雷
　　○命行人伴送东北诸夷入贡者出境并禁其市军器兵部右侍郎马文升言比年朝鲜陪臣及建州海西朵颜三卫夷人入贡军民人等輙以弓材箭镞与凡铁器私相贸易诚非中国之利乞下所司禁约且以行人带领通事伴送沿途防禁之事下礼部请差行人著为例兵部请榜谕京师并诸边军民违者谪戍边远会同馆及沿边伴送官吏人等有纵之者概治其罪若夷人挟带出关事觉拘入官给还原直仍追究所鬻之人从之
　　○湖广都指挥同知刘斌擅入楚王府与典宝饮酒事发拘解至京都察院问拟赎杖还职
　　○甲子提督通州等仓监察御史徐镛言京通二仓收粮事例有每石两平明加八升者有每石一尖一平者然其间斛尖及撼下余米通约六升平斛上留二指亦有二升大约暗合八升之数然法令不一军斗得以高下其乎无赂则加多或过一斗有赂则减少不及五升今欲得明加八升为便户部以为此事屡经奏行乞立定例永为遵守命继今收粮每石别加八升听纳户刮铁行概
　　○夜东方流星大如盏青白色光烛地自常陈东北行至天市西垣尾迹炸散西方复有流星自虚宿西行至近浊
　　○乙丑延绥波罗堡有星二形如辘轴一坠樊家沟一坠本堡仓红光烛天
　　○以明日冬至节遣驸马都尉王增蔡震分祭  长陵  献陵  景陵  裕陵文武衙门各分官陪祭
　　○遣驸马都尉杨伟祭  景皇帝陵寝
　　○遣内官祭  恭让章皇后陵寝
　　○丙寅冬至节  上诣  奉先殿  皇太后宫行礼毕出御奉天殿文武群臣及四夷朝使行庆贺礼
　　○  皇太后  皇后俱免命妇朝贺
　　○丁卯文武群臣朝亲王于奉天门东廊
　　○戊辰辰时日生背气青赤色左右有珥黄色鲜明
　　○己巳整饬边备户部右侍郎程万里劾守备黄花镇署都指挥佥事马麟废弛军政宜罢兵部尚书项忠等谓麟莅任甫及两月宜暂留之得旨麟既不可用当更举能者往代忠等妄举其具实以闻于是忠等自劾  上曰守备边关务在得人乃举用不当本当究治但既输情服罪姑宥之今后务须从公推举不得徇情
大明宪宗纯皇帝实录卷之一百六十
　　成化十二年十二月庚午朔  上视郊祀牲
　　○四川按察司佥事李廷璋奏刑部尝奏准军职有犯监守自盗常人盗仓库钱粮受财枉法不满贯与求索科歛诓骗等项计赃满贯问该流罪减等至杖一百徒三年者照例运甎等项完日还职带俸差操不许管军管事其余减等徒罪俱依常例发落原系管军管事仍旧行之但此例止行两京请通行天下问刑衙门为宜事下刑部议如所言从之
　　○壬申复除广西阳朔县知县杨纲于旧任阳朔民言纲多善政以忧去官今已制终适知县缺愿纲复任以终其惠巡按御史以闻故有是命○庆云伯周寿奏印过保定并山东河南府县孳生并追偿马骡驹凡二万五千九百一十匹有奇
　　○癸酉太监怀恩传奉  圣旨南京礼部左侍郎倪谦升本部尚书翰林院侍读学士钱溥升南京吏部左侍郎国子监祭酒周洪谟升礼部右侍郎仍掌监事
　　○甲戌命河南都指挥使王杰仍守备归德徐颍等处地方
　　○乙亥以冬无雪命英国公张懋抚宁侯朱永襄城侯李瑾祭祷  天地  社稷  山川之神
　　○命义勇右卫带俸都指挥佥事方昇守备黄花镇
　　○丙子调广东按察司整饬琼州兵备副使徐怀于湖广先是琼州增设整饬兵备副使一员至是兵部以总督两广都御史朱英言边方无事议裁革之仍岁委副使或佥事一员分巡其地
　　○丁丑腊节赐百官宴于午门
　　○戊寅升翰林院侍讲徐琼为南京翰林院侍读学士
　　○己卯夜西北方赤气一道冲天长五丈许状如矛锋
　　○庚辰整饬边备户部右侍郎程万里奏黄花镇所辖驴鞍岭诸关口俱敌冲要地宜城二郎庙东隙地增设一千户所屯军四五百人守之兵部议令万里及巡抚等官审议报可
　　○辛巳巡抚四川右副都御史张王□赞奏区画边储事宜一四川各属盐课比少中支积久消耗其各井盐水微细煎陪艰辛今宜以成化元年至五年开中所遗上流等十五盐课司引盐量如两淮掣出余盐卖银备用六年至八年见在盐课开中四千九百二十四万八千二十斤数内流盐每引原拟米五斗今减为四斗云安每引原拟一斗五升大宁二斗五升俱加为三斗自余华池通流新罗福兴如旧四斗富义罗泉广福仙泉黄市冾□甘井永通郁山俱仍三斗悉于松茂二卫叠溪小河二千户所仓上纳其松潘叠溪每米一石时价银二两茂州小河每米一石银一两凡民有欲参充三司知印承差并冠带者于松潘叠溪纳米三十石吏典二十五石府州县吏典二十石于茂州小河纳米则三十石递至二十数各加倍户部覆奏从之
　　○壬午复设顺天府通涿霸蓟四州判官宛平顺义二县主簿各一员专理柴炭旧例诸州县柴夫百名以上者各设官一员成化八年以灾伤暂停夫役官亦改任至是工部尚书万祺议复设之
</div>
    <div class="pagination">
<a href="明实录宪宗实录_page82.html">上一页</a><span>...</span><a href="明实录宪宗实录_page78.html">78</a><a href="明实录宪宗实录_page79.html">79</a><a href="明实录宪宗实录_page80.html">80</a><a href="明实录宪宗实录_page81.html">81</a><a href="明实录宪宗实录_page82.html">82</a><span class="current-page">83</span><a href="明实录宪宗实录_page84.html">84</a><a href="明实录宪宗实录_page85.html">85</a><a href="明实录宪宗实录_page86.html">86</a><a href="明实录宪宗实录_page87.html">87</a><a href="明实录宪宗实录_page88.html">88</a><span>...</span><a href="明实录宪宗实录_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
