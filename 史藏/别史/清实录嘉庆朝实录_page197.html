<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 197 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 197 页/共 523 页</h1>
    <div class="content">○戊辰。上启銮。命成亲王永瑆、大学士保宁、协办大学士尚书费淳、尚书长麟、留京办事。　　

○是日。驻跸烟郊行宫。　　

○己巳。驻跸白涧行宫。　　

○庚午。谕军机大臣等、那彦成奏、拏获外洋内河陆路各盗匪、并勾通接济之土匪一摺。此次弋获盗匪土匪、统计六百四十余名。现俱饬提审办。至先后投首民人八十六名。不甘为盗。并有杀贼之功。不可不亟加鼓励。该督随验其才具。酌量补给外委名粮。妥为安插。但投首之人。当详细访查明确。果系内地良民。被盗掳胁。不甘从贼。因而杀贼献功者。自应加之拔擢。若本系盗匪。或因穷蹙来归。则其平素所犯劫掠伤人之罪。不知凡几。即悔罪自新。亦不过贷其一死。已属法外施仁。岂可滥膺恩赏乎。将此谕令知之。　　

○以叶尔羌帮办大臣那奇泰、年老。命回京。赏热河前锋阿隆阿、二等侍卫。为叶尔羌帮办大臣。　　

○是日。驻跸陈新庄御营。　　

○辛未。先是山东巡抚陈大文奏准、东省挑河津贴。在抚藩臬道养廉内、坐扣三成。寻据巡抚全保奏称、各项津贴。不敷动支。请将城工余存项下、拨银生息。以裕工用。得旨、依议。此项河工岁料所需。既于城工项下拨银生息。每年计得息银六万两。已足敷用。嗣后该省巡抚司道等、按年坐扣三成养廉之处。著加恩免其扣交。　　

○是日。驻跸八里堡御营。　　

○壬申。以詹事府詹事秀宁、为内阁学士。兼礼部侍郎衔。　　

○命塔尔巴哈台领队大臣硕云保、来京。赏吐鲁番领队大臣安福、副都统衔。为塔尔巴哈台领队大臣。四等侍卫玉衡、三等侍卫。为吐鲁番领队大臣。　　

○是日。驻跸五里墩御营。　　

○癸酉。赏跸路经过直隶地方办差兵丁、一月钱粮。　　

○缓徵河南新乡、汲、辉、获嘉、河内、武陟、脩武、济源、林、淇、原武、陕、灵宝、閺乡、十四州县、旱灾蠲剩额赋、新旧银谷漕粮。及被旱之安阳、汤阴、浚、孟、新安、渑池、阳武、温、荥泽、九县、新旧额赋仓谷漕粮。并毗连灾区之临漳、内黄、武安、涉、延津、滑、封邱、考城、洛阳、偃师、巩、孟津、登封、十三县、旧欠额赋仓谷。　　

○是日。驻跸柳新庄御营。　　

○甲戌。上诣夷齐庙拈香。　　

○谕军机大臣等、铁保等奏称、现在河底淤高丈许、自七月初十日以后、黄水复长、比清水较高四尺、由御黄坝倒漾而入等语。治河之法。总以蓄清敌黄。刷沙济运。最为要著。今黄水高于清水。虽船只暂资浮送。究恐清水淤垫。殊有关系。至借黄济运。尤不过一时权宜之计。实非长策。此时总以疏治清口、为第一急务。若清口不能通畅。虽多挑引河。亦属无益。至多备剥船起运。更不足恃矣。目下粮船陆续回空。衔尾南下。铁保等务当趁此水势消落、各工平隐之时。迅速设法蓄高清水。使其力足以敌黄。俟黄水消落。清水外注。河口畅行无阻。方为一劳水逸。切勿仅事目前补苴。以致每届漕运往来之时。办理棘手。将此谕令知之。　　

○直隶总督吴熊光覆奏、南宫、河闲、二县、积水未涸地、九百二十五顷三十三亩有奇额赋。请照安州等大洼减赋例。自十年为始。水大全行豁免。水小量为酌减。其旧欠额赋口粮耔种等、仍分年带徵。从之。　　

○免跸路经过之直隶大兴、宛平、通、三河、蓟、遵化、玉田、丰润、迁安、滦、卢龙、抚宁、临榆、十三州县、本年额赋十分之五。　　

○是日。驻跸夷齐庙行宫。　　

○乙亥。驻跸天台山御营。　　

○丙子。以太常寺少卿陈霞蔚、为太仆寺卿。　　

○是日。驻跸深河村西御营。　　

○丁丑。驻跸文殊庵行宫。　　

○戊寅。蒙古王贝勒贝子公台吉塔布囊等十四人、于行营跪迎瞻觐。赏赉有差。　　

○是日。驻跸中前所御营。　　

○己卯。谕内阁、二十八日夜、微雨不成分寸。朕于文殊庵启跸。自出山海关、至中前所大营一带。御道泥泞难行。并无民夫修治。经总理行营王大臣、军机大臣、查明参奏、请将承办之宁远州知州克星额、并该管之知府、府尹、将军等、分别惩处等语。昨日关外一带。虽多有泥泞难行之处。亦尚有闲段平坦处所。朕初不因此加之责备。惟跸路数十里内。道旁并无一二官员、带领民夫伺候。且亦无修道器具。朕经过时、惟见富俊等亲自扫除平垫。因于驻跸后。召见该将军、面行询问。据称民夫雇集维艰、并有呼应不灵之语。旋召见盛京侍郎、及奉天府府尹、逐加咨询。所称均属相同。此则殊堪诧异。朕此次举行谒陵大典。路经关外。草野编氓。分应趋事赴功。何至埽除畚锸之事。竟无人执役。总由地方大小官吏、平素诸务废弛。甚至车驾经临。亦复怠缓从事。辄藉口于呼应不灵。殊不思民不听令。则焉用官为。尚安望其能化民成俗耶。此等信口搪塞之词。罔顾急公奉上之义。太不成话。该将军府尹等之咎。实在于此。知州克星额、系守土专官。外省州县。遇有上官过境。犹知出候送迎。朕昨日驻跸中前所大营。该州并未在宫门敬谨祗候。朕尚以其别有差使。因令军机大臣、传到该州面询。则但称赶赴前途。查看道路。及诘以因何不行豫备民夫之故。则称先经派有民夫。因遇骤雨。俱行躲避。更属巧饰。并据自称糊涂无能。俯首认罪。似此昏庸玩误之员。岂可尚膺民社。克星额著即革职。发往热河充当披甲。交与庆杰严行管束。所有宁远州知州印务。著善连暂行兼摄。知府善连、府尹良贵、于所属承修道路。未经豫备民夫。咎实难辞。著先行摘去顶带。交行在吏部严加议处。该员等现在承办差务。仍责令妥协经理。毋得再有贻误。侍郎花尚阿、兼管府尹。亦有地方之责。并著交行在吏部严加议处。将军富俊、于该府尹等办理不善之处。未经据实参奏。亦有不合。著交行在兵部议处。寻议上。得旨、花尚阿降为内阁学士。良贵降为大理寺少卿。　　

○是日。驻跸周家村西御营。　　

○庚辰。谕军机大臣等、铁保奏称、清江一带运河、悉系黄水流行、连日据报运河两腮、渐有停淤等语。前据铁保等奏、黄水高于清水。倒灌运河。朕即虑及黄水挟沙而行。恐易淤垫。叠经降旨指示。今果不出朕所料。目下回空帮船接续南下。据摺内称将来漕船入境。若黄水尚旺。即藉黄以济运。殊不足恃。在夏秋大汛之时。黄水盛旺。足以暂资浮送。转瞬霜降以后。黄水渐消。彼时清水益弱。不能外注河口。势必又如上年冬闲清黄顶阻、帮船濡滞情形。即启放祥符五瑞两闸、减黄助清。亦不过一时权宜之计。不得已而用之。终有流敝□大。惟应亟筹善策。以期一劳永逸。将此谕令知之。　　

○调江西按察使许兆椿、为浙江按察使。浙江按察使景敏、为江西按察使。　　

○改东河黄沁通判为同知。睢宁同知为通判。从河道总督李亨特请也。　　

○免山西临汾、襄陵、太平、翼城、永济、临晋、荣河、万泉、解、安邑、绛州、稷山、河津、闻喜、垣曲、洪洞、曲沃、虞乡、猗氏、夏、平陆、芮城、绛县、霍、赵城、灵石、二十六州县、旱灾本年额赋有差。缓徵二十六州县、蠲剩乃带徵额赋。并毗连灾区之浮山、岳阳、汾西、乡宁、吉、隰、大宁、永和、蒲、九州县、新旧额赋。分别赈给银谷口粮。　　

○是日。驻跸沙河所御营。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。八月。辛巳朔。秋分。夕月于西郊。遣和郡王绵偱、恭代行礼。　　

○谕内阁、本年大凌河马群、被灾马一千三百四十五匹。现在悬额。前已令该官丁等如数赔补。而此次齐群余出马匹、及台站调取交回马匹。共应变价马二千一百余匹。此项余马既须变价。而应赔之马又须购买。徒多周折。著照常贵所请、将骟马群应行变价马匹内、划出一千三百四十五匹、补足定额。所有此项马价银一万三千四百五十两。除将富疆阿、及翼领穆特布、所停二年俸银归款核算外。其余不敷之项。著于该副牧长、牧副、牧丁等、应得钱粮内坐扣归款。该副牧长等、均系穷苦官丁。若照常贵所请、分作二年坐扣。未免生计维艰。著加恩分作三年扣完。以示体恤。　　

○是日。驻跸五里河村御营。　　

○壬午。谕内阁、昨因銮仪卫蓝翎侍卫陈奏凯、陈诉被屈一案。交军机大臣审讯。兹据审明定拟具奏。所议尚轻。管声音官兵等、向来恶习。从不查拏旗人。往往侮弄愚民。先唤住一二卖草之人。声言买草。并不给钱。卖草人自然争论。即行锁项。诬以声高。拴于帐房杆上。若要查拏高声之人。即送上塞责。如无事、至次早始行释放。此系每次常例。其实在高声者。转不查拏。此皆朕所目睹深知。是以本年谕定行营章程时。特经降旨申明积敝□大。嗣后如再有似此者。章京革职。兵丁杖四十。禁例綦严。此案陈奏凯家人在帐房口角声高。章京吉郎阿、派令花连布等前往查拏。原无不合。迨陈奏凯向伊等告知系属侍卫。花连布等自不应用绳将其拴缚。旋经侍卫于谦益等指告明确。更当即时释回。及始则不由分说。将该侍卫拴缚。既而确知系属职官。仍将其带至宫门。又不立时回明本管大臣办理。试思随营官员甚多。若并不询明。遽行拴缚。尚复成何体制。且行旅在途。岂可羁留竟夜。花连布等既将该侍卫带至宫门。该章京即应禀知该侍卫本管大臣、或值班之护军统领。听候查办。即该家人马贵、亦当即时禀明发落。乃辄令该侍卫在宫门帐房坐候一夜。无此情理。看来管声音官兵等、锢习未除。明知陈奏凯系汉侍卫。心存欺侮。设满洲侍卫有似此者。该章京等亦决不查拏矣。朕大公至正。于满汉臣僚。待以一体。岂肯令其稍有屈抑。此事幸于谦益等三人尚属晓事。能知解劝。设伊等旁观不服。稍涉卤莽。将花连布等殴辱。更不成事体矣。吉郎阿于该官兵等冒昧多事。毫无禁约。咎实难辞。著照议交行在兵部议处。蓝翎长花连布、著降为护军。护军爱明阿、著降为披甲。交该管大臣各行鞭责四十。发落后仍令随营当差。丹巴多尔济、既经该侍卫禀知。即应当时查办。乃又令长庆转告该侍卫暂行听候。未免意存消弭。亦属非是。著交行在兵部察议。至侍卫陈奏凯戒饬家人。毫无不合。惟不候查办。辄敢在朕前渎诉。是则咎有应得。陈奏凯著革职、作为兵丁。交该部递回本籍。交该督令其入伍当差。严加管束。经此次惩办之后。该管声音官兵等、或因妄拏获咎。即闻有在大营左近喧嚷争闹者、概置不问。此则不可。嗣后著该管大臣等、严饬管声音官兵等、务当恪遵功令。遇有喧哗滋事之人。不论旗民。认真查拏。即时禀明讯办发落。不得欺狎懦顽。妄行搜拏。亦不得将拏获之犯羁留隔宿。如仍蹈积习。致有诬拏故纵之事。必将该官兵严行惩治。决不稍贷。将此旨通谕八旗知之。　　

○调镶蓝旗蒙古都统明亮、为镶白旗汉军都统。以镶蓝旗护军统领果勒敏色、为镶蓝旗蒙古都统。正白旗蒙古副都统贡楚克扎布、为镶蓝旗护军统领。头等侍卫副都统衔托尔欢、为正白旗蒙古副都统。　　

○是日。驻跸杏山东御营。　　

○癸未。遣官祭文昌帝君庙。　　

○谕内阁、盛京清查民典旗地一事。前经户部议令勒限一年。准其首报。其旗人首报者。彻地入官。即佃原业旗人按则输租。免罪。免追典价。民人照例治罪。并追历年租息入官。民人首报者免罪。免追租息。即佃原首民人输租。并免徵一年租银。以抵典价。其出典之旗人、照例治罪。并追典价入官。如旗民公首者。均免治罪。免追典价租银。仍令民人佃种。三年后将地入官。交原业旗人承种输租。当经降旨施行。今据富俊等奏称、自上年九月至今、业据旗民首报地、约计二十一万余亩等语。此项民典旗地。事阅多年。且尚有辗转接典等事。头绪繁多。该旗民等均系穷苦之人。今既各将地亩呈首。而一则应追典价。一则应追租息。俱不免追呼之扰。且尚有应得罪名。其情究属可悯。兹格外施恩。著将业经首出地亩、所有旗民人等应得之罪、并应追典价租息银两、一并宽免、此事前已降旨展限至明年二月为止。嗣后旗民人等、如有依限续行首报者。一律照此办理。以示朕省方行庆普惠旗民至意。至应议章程。仍著富俊等届限满时。再行奏明交部核办。　　

○谕军机大臣等、据松筠等奏、伊犁阿奇木伯克鄂罗木咱布病故、所遗头等台吉、请以伊子密哩克咱特承袭、其所遗阿奇木伯克之缺、可否一并补放密哩克咱特之处、请旨一摺。阿奇木伯克、办理回务。职任较大。遇有缺出。自应拟定正陪。奏请补放。兹若将承袭台吉之人一并补放阿奇木伯克。不惟回子不知感激。且竟似将阿奇木伯克员缺、作为伊家世职矣。著传谕松筠、将伊犁阿奇木伯克一缺。另拟正陪。奏请补放。如密哩克咱特、果素为回子等爱戴。又于屯田事宜、均能熟习。松筠等将其拟正。奏请补放。候朕施恩。尚无不可。　　

○是日。驻跸兴隆屯御营。　　

○甲申。遣官祭关帝庙。　　

○赐扈从王公大臣、及蒙古王、贝勒、贝子、公、额驸、台吉等食。并赏赉有差。　　

○是日。驻跸金刚屯御营。　　

○乙酉。旌恤遇贼捐躯湖北保康县知县陈世章妻朱氏、教谕黄义峰妻王氏、训导吴珍媳吴氏、把总彭上荣妻唐氏、及民妇张陈氏等二十五口如例。　　

○旌表守正捐躯山东海阳县民王希柏妻臧氏。　　

○是日。驻跸广宁城南御营。翼日如之。　　
</div>
    <div class="pagination">
<a href="清实录嘉庆朝实录_page196.html">上一页</a><span>...</span><a href="清实录嘉庆朝实录_page192.html">192</a><a href="清实录嘉庆朝实录_page193.html">193</a><a href="清实录嘉庆朝实录_page194.html">194</a><a href="清实录嘉庆朝实录_page195.html">195</a><a href="清实录嘉庆朝实录_page196.html">196</a><span class="current-page">197</span><a href="清实录嘉庆朝实录_page198.html">198</a><a href="清实录嘉庆朝实录_page199.html">199</a><a href="清实录嘉庆朝实录_page200.html">200</a><a href="清实录嘉庆朝实录_page201.html">201</a><a href="清实录嘉庆朝实录_page202.html">202</a><span>...</span><a href="清实录嘉庆朝实录_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
