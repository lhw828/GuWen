<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 672 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 672 页/共 848 页
  </h1>
  <div class="content">
   ○谕军机大臣等、怡良等奏、鼓浪屿夷船现有九只。并无动静。仍严行戒备。不敢疏忽等语。该处既有夷船停泊。恐其伺隙进窥。必当严加防范。如有可乘之机。该督等仍宜酌量剿办。嗣后夷船有无增减。仍著查明随时奏报。至该逆在滨海地方私行交通贸易。固为贪利起见。总由内地民人代为稍售。希图牟利。地方官既纵容于事前。又不肯禁止于事后。无非昧良苟且。委过前人。天理良心何在。现任文武果能忠诚为国。严行禁上。不准一人与之往来。则所带货物无处售卖。该夷人何肯涉险前来。作此无利可图之事。著该督等申明例禁。认真稽查。嗣后夷船驶入口内。一切货物。概不准私相交易。久之该夷自必穷蹙远遁矣。其应如何斟酌办理之处。总在该督等体察情形。妥为筹办。慎勿一味因循也。将此谕令知之。　　

○吉林副都统果升阿奏、遵查产蓡山场事竣回任。得旨、所查情形若何。有无弊窦。一语不及。无怪乎年来吉林所进之蓡。甚觉不堪。想蓡务废弛极矣。　　

○以山东布政使杨庆琛、为光禄寺卿。　　

○以广西新太协副将德年、为浙江温州镇总兵官。　　

○予阵亡江南提督陈化成、祭葬世职。谥忠愍。　　
大清宣宗效天符运立中体正至文圣武智勇仁慈俭勤孝敏成皇帝实录卷之三百七十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。六月。戊寅朔。日食。　　

○谕军机大臣等、奕山等奏、查探逆船情形一摺。据奏粤东洋面。自二月以前至五月初六日止。共计逆船六十七只。除起碇东驶者四十八只。尚存逆船十九只。其新到巡船内载有番妇番孩。裙带路造有夷楼五十余间。装兵船内载去马匹炮车等项。览奏均悉。逆夷于香港裙带路地方。公然建造楼房。安置妇孺。显有久据之意。该将军等相度情形。如能于逆党聚居之处。掩其不备。乘间纵火焚烧。亦足快人心而褫逆魄。惟广东汉奸最多。务须密为布置。悬立重赏。招致义民。断不可稍露风声。声逆夷豫为准备。又祁＜?土贡＞、梁宝常奏、夷务用过银数一摺。据奏水陆各勇。尚存二万有奇。既不用以攻剿。未免徒糜粮饷。著奕山等勤加训练。简其精壮勇敢者。暂留调遣。其老弱无能者。即予裁汰。庶拏项不至虚糜。兵勇悉成劲旅。所奏现存银两及每月用度。务当力加撙节。可省即省。著仍遵前旨。不得过十万两之数。将此由四百里谕令知之。　　

○又谕、怡良等奏、续查南北驾驶夷船经过闽洋只数一摺。据称＜?口英＞逆船只往来无定。鼓浪屿所留之船多时或至十二三只。少亦有七八只之数。大约均听在浙逆夷号令等语。该逆滋扰江浙。聚集逆船多只。倏行退出外洋游奕。闽省呼吸相通。且现有停泊夷船。即难保其不伺隙复行滋扰。著该督等督饬员弁严密防范。如有可乘之机。仍酌量妥为剿办。其沿海地方。务当恪遵前旨。申明例禁。认真稽查。毋许内地民人私与往来。代销货物。慎勿再事纵容。是为至要。嗣后夷船有无增减。仍著分遣商渔船只随时探报。得有确信。即行据实具奏。将此由四百里谕令知之。　　

○又谕、麟庆奏、严防海口。并覆陈漕运经行各处情形一摺。南河所辖黄河、灌河、射阳湖、三处海口。该逆三板小船既可驶入。自应严加防范。著该河督严饬各营巡防了探。普将所选河兵勤加训练。毋任稍有疏懈。俟湖南帮船过竣。即饬委诿道亲往督巡。至漕运经行要道。南河以瓜洲江口为门户。而自海入江要隘。则以江阴鹅鼻嘴为最。该处江窄山峻。下有伏礁。若于此处扼险守御。如有逆船驶近。我兵轰击自可得力。其应如何添兵驻防之处。著牛鉴、麟庆、程矞采、会同商酌。务令足资防守。毋稍大意。其瓜洲江口内河。亦著该督等督饬所属小心筹防。遇有形迹可疑汉奸。即行盘诘严拏。以重防守而利漕行。将此各谕令知之。　　

○族表守正捐躯河南武安县民李山妻杨氏。　　

○己卯。谕军机大臣等、耆英等奏、逆船折回吴淞聚泊。现议设法防堵一摺。据奏该逆北窜之船四十多只。仍复折回。聚泊吴淞口外。崇明县、及刘河、福山各口。均有夷船游奕。并有欲犯江宁之说。牛鉴已往扬子江京口溯流而上。竭力防范。会同德珠布商办一切。并飞催齐慎至苏。会同耆英、伊里布、程矞采、筹商防守等语。逆夷勾结丑类。添船多只。并据截沙鸟等船。在吴淞口演习驾驶。意图内犯。江宁襟江带海。虽有暗礁伏沙。大船不能直入。其火轮三板等船。难保不驶入江内。惟该处江口。究与外海不同。前据牛鉴奏、有水师战船十六只。并招募各船大小七十只派令田浩然等管带。另制水轮船四只。派刘长清管带。内河可与接仗。不致疏虞等语。此项船只。虽不能敌其大号兵船。若火轮三板等船。乘潮驶入。酌带炮位。当可与之水战。著牛鉴于入江要隘处所。分布各船。责令管带各员。傥有逆船驶入。可战即战。当守则守。断不可稍有疏虞。致沿江红船渔船反资贼用。是为至要。其崇明、刘河、福山各口。均须分兵防守。已有旨谕知奕经等、酌派精兵一二千名接应。交齐慎管带至苏。著俟该参赞到苏后。该督酌量扼要地方。令其驻劄以资控制。至江省要口甚多。虽经设法堵塞。难保该逆不乘间窜入。不可不豫为防范。前此宝山、上海、逆夷因无可抢掠。是以旋入旋退。因思各处果无辎重可掳。自不致受其荼毒。但须俯顺舆情。妥国筹酌。固不可强之使迁。转滋惊扰。亦不可禁其他往。致有疏虞。又耆英伊里布奏、接阅酋目回信一摺。览奏可恶之至。该逆既不肯戢兵。若再事羁縻。不特于事无益。且恐有伤国体。著与牛鉴、程矞采、专意剿办。无稍游移。另片奏、江阴靖江一带。逼近京江。已将徐州镇兵七百名驰赴江阴。即由王志元统带。并饬京口副都统海龄、督带各兵屯扎京口。均著照所议办理。伊里布另摺一件著发还。将此由六百里加紧谕知耆英、伊里布、牛鉴、程矞采、并齐慎知之。　　

○又谕、据耆英等奏、逆船多只北窜。现仍折回吴淞口外聚泊一摺。逆夷诡谲叵测。北窜之船。现复折回。聚泊吴淞口外。崇明、及刘河、福山各口。亦均有夷船游奕。又复掳截沙船鸟船。演习驾驶。逆焰势将日张。齐慎前经带兵驻扎王江泾地方。江苏现在防堵紧要。著即飞行照会该大臣。迅速前往苏省。驻扎扼要处所。俾资应援。并著奕经等于浙省调到各官兵内挑拨精兵一二千名。派员管带。迅赴江苏。交齐慎会同耆英、伊里布、牛鉴、程矞采、体察情形。相机堵剿。将此由六百里加紧谕令知之。　　

○又谕、奕经等奏、查探逆船踪迹一摺。据称招宝山停泊夷船如故。定海逆船开出九只。由镇海洋面北驶。二十日招宝山后复添夷船十余只寄碇。尚未据报何往。其定海衜头等处。仍泊船十八只。现在暗中设法。将其在衜头修补之火轮船一只沉没。溺毙夷匪二十余人。又两次黑夜暗截缆索。漂沈其巡船及三板数只等语。镇海等处逆船。视前为数较少。该将军等现虽暗中惊扰。究未能大加惩创。著密饬员弁兵勇多方牵制。如有可乘之机。即行设法进剿。并严饬各海口要隘严密防范。毋少疏虞。逆船踪迹。仍随时探明具奏。又另摺奏、夷船北驶。请饬严拏汉奸等语。已有旨分饬随时严密查办矣。将此由六百里谕令知之。　　

○又谕、奕经奏、夷船北驶。请饬严拏汉奸一摺。据奏逆夷到处暗遣汉奸探信布谣。导引接济。每年夏秋之交。闽广商船到津。尤须严切稽查等语。著赛尚阿、讷尔经额、设法严查。以杜汉奸溷迹。至所奏商渔船只不许出海。外来者不准拢岸各条。是否可行。并著悉心酌议具奏。奕经摺钞给阅看。又本日据御史徐嘉瑞奏、通州漕粮云集。请饬严加防护一摺。著一并钞给讷尔经额阅看。将此谕令知之。　　

○又谕、前有旨令刘允孝将所带赴苏之湖北精兵一千名管解改赴登州。本日据牛鉴奏、该提督业已行抵江宁。现在江苏防堵紧要。刘允孝著仍留江苏。署理提督。会同牛鉴筹办攻剿。其应于何处择要驻扎。亦著与该督妥商办理。如已起程赴东。无论行抵何处。即著迅速折回。带兵前往江苏。无稍迟误。将此由六百里加紧谕令知之。　　

○又谕、奕经奏、京城内外。五方杂处。良莠不齐。正阳门外南营地方尤甚。朝阳门外为达通州赴天津大路。广渠门。东便门。各有捷径可抵天津。一路饭店小店。皆为单身行旅托足之所等语。京师为辇毂重地。现有夷船北驶天津之谣。断不容汉奸藏匿。致有探听信息散造谣言之事。著谕知步军统领衙门。顺天府。并著都察院堂官密饬五城御史。各就所属地面。设法严查。断不可仅止照例稽查门牌户口为了事。尤不许少涉张皇。以致讹言四起。务于严诘奸宄之中。仍寓安辑居民之意。此中关系甚钜。谅诸臣亦必知之。应如何妥密查办。以保无虞。著步军统领衙门。顺天府。及巡城五城御史。各自具摺密行陈奏。奕经原摺钞给阅看。将此各谕令知之。　　

○以正白旗汉军副都统春佑、为内阁学士。兼礼部侍郎衔。　　

○以山东按察使王笃、为布政使。调江苏按察使崇恩、为山东按察使。以江南盐法道黄恩彤、为按察使。　　

○礼部议准、山东巡抚托浑布疏报、采访武城县贞节妇女邸赵氏等八十九口。鱼台县徐戴氏等六十二口。朝城县左蔡氏等四十四口。请各建总坊旌表。从之。　　

○庚辰。谕内阁、前有旨派培成、贵成、巴里善、于挑选牧群马匹抵京后。前往南苑妥为照料。本日据豫堃、斌良奏、上驷院牧群骟马一千二百匹。业于五月二十七日启程。太仆寺牧群骟马八百匹。业于五月二十五日启程。此项马匹抵京。著培成。贵成。巴里善。一同送往南苑。其逐日照料牧放。著分为三班。每人五日一班。轮流更换。　　

○谕军机大臣等、赛尚阿等奏、豫筹沿海后路分驻官兵一摺。据奏察哈尔马队官兵到津。拟分五六营。拨兵一千五百名。作为大沽迤南南路后劲。余兵五百名。于大沽北岸分驻二百五十名。北塘北岸分驻二百五十名。均在现设营盘之后。吉林黑龙江兵二千名内各酌拨兵五百名。即于丰润县属之李八廒等处屯驻。均著照所议办理。惟现当炎暑。本省兵丁尚皆习惯。其满洲蒙古兵丁。朕甚轸念。卿等务须妥为安置。勿致有损方好。慎毋率忽。另片奏、沿海泥淖。无可行车。因思自海丰县至山海关。道里绵长。岂处处尽属泥淖。傥该逆用小船装载炮车。从偏僻地面陆续上岸。亦未可定。断不可以泥淖难行。炮车笨重。遽信为无从登陆。稍存大意。又讷尔经额奏、稽查到口商船一摺。现在并无夷船北驶。各处至津商船。既经验系良民。自应准其进口。但俱系闽粤江浙客民。时常来津贸易。路径均素熟习。万一为贼所用。藉以招引路径。即与汉奸无异。总须于该商船进口卸货完竣后。不准一人逗留在津。其牙行贸易人等。亦不准一人附载南回。庶奸匪无从溷迹。昨据耆英等奏、逆船折回江苏一摺。已有旨谕令专意攻剿。毋庸再事羁縻。昨降谕旨、及耆英等原摺、著钞给赛尚阿、讷尔经额、阅看。逆夷出没无定。此时虽已折回。难保不乘风北驶。仍著赛尚阿等慎密防范。不可将摺内情形稍有洩漏。致懈军心。是为至要。将此谕令知之。　　

○辛巳。谕军机大臣等、巴雅尔等奏、领兵赴防启程日期一摺。据称巴雅尔带领吉林黑龙江兵各二百五十名。赴洋河口。富勒洪额、德淩阿带领黑龙江吉林名各二百五十名。赴黑沿子驻扎。在关之吉林黑龙江兵各五百名。俟续调官兵到关时。倭克精额、乌淩额、带赴天津等语。官兵前赴天津。已有巴雅尔等三人。足资管带。惟山海关地方紧要。关内阁外。防堵应援。在在需人。著哈哴阿即倭克精额、乌淩额、二人酌留一人带兵在关。一人带兵驻扎高桥。将此谕令知之。　　

○壬午。上诣绮春园问。皇太后安。　　

○谕内阁、前据禧恩等奏、朝鲜国王咨称有内地民人。潜赴边外构舍垦田。当经降旨饬令派员查勘。并严拏越边各犯。按律惩办。兹据礼部奏、该国王咨称内地民人在该国沿江近地构舍垦田。请旨饬禁等语。内地民人私越边界。树舍垦田。本干例禁。著该将军等仍遵前旨。将越边各犯按名弋获究办。不准仍留一椽尺地。并派员前往覆加查验。以免隐匿遗漏。所有失察民人私越边界之该管各官。著查取职名。照例议处。　　

○癸未。谕军机大臣等、禧恩奏、严防后路。扼要拒守。并筹办军火一摺。据称金州复州二处海口。最关紧要。已将原设大小炮位。撤归后路适中扼要之所。妥为安置等语。著即照所议妥办。并饬令熊岳水师营二处。各备精兵。届期应援。关外尚有黑龙江官兵一千名。如有警报。兵力觉单。著该将军随时酌量。即飞咨哈哴阿。于驻关吉林兵丁内。酌拨三五百名。以资协剿。亦无不可。仍当诱令该逆登岸。设法抄袭攻击。方可得手。至蒙古兵丁。除哲哩木一盟接壤奉天外。其卓索图、昭乌达、两盟兵丁。询据僧格林沁称系由边外行走。并不取道古北口、喜峰口等处。著即饬该三盟各兵丁分屯边外游牧。该三盟之兵应调与否。著禧恩酌量情形。随时妥办。将此谕令知之。　　

○又谕、有人奏、浙江藩司常恒昌、于该省军务一味推诿。时常告假。所委州县。或有延至数月不赴任者。该藩司并不饬催。以致诸事废弛。杭州府知府淩泰封。年力渐衰。精神委靡。屡次称病不出。尽日上楼看书。于地方公事。置之不问等语。藩司首府。为通省紧要之职。兖浙省当办理军务之时。尤宜振作有为。以资表率。果如所奏。庸懦无能。贻误匪浅。岂容任其恋栈。著奕经查明据实参奏。原摺钞给阅看。将此谕令知之。　　

○甲申。谕内阁、牛鉴奏参、营员禀报不实。请旨革职讯办等语。所参甚是。江苏署杨舍营都司淮安城守营守备世袭云骑尉叶养福、于商船回至福山口。误认夷船。张皇禀报。以致商民纷纷迁避。实属昏庸纰缪。叶养福著即革职。交牛鉴督饬臬司提讯究办。　　

○谕军机大臣等、奕经等奏、遵旨拨调官兵。赴苏防守一摺。据称现拨调江西兵二千名。饬令李锜统带。分起赴苏。并将省局新铸大炮拨出四十位。新制擡炮一百杆。即交江西头起带兵官。一并悖速解往江苏等语。览奏均悉。现在浙省征兵。尚有九千三百余名。分扎防守省城要隘。及七堡、海宁、尖山、沥海所、平湖、嘉兴、绍兴等处。该将军等务须严饬各弁兵小心防堵。勿稍疏懈。如镇海定海有可乘之机。即密行调拨进剿。捣其巢穴。以为牵制之举。毋致坐失机宜。是为至要。将此由六百里谕令知之。　　

○又谕、据牛鉴奏、京口为大小锁钥。现在逆夷窥伺长江。必须严加防守。已催齐慎迅赴京口等语。昨已有旨谕令刘允孝仍留江南。署理提督。该督俟齐慎。刘允孝到后。即将一切防剿事宜。商同妥办。并令齐慎、刘允孝、各择扼要处所。分营驻扎。以资得力。仍当各设后路接应。是为至要。该逆诡谲万端。居心叵测。万一逆船窜入江面。关系匪浅。务当处处严防。设法守御。不可稍有疏虞。是为至要。将此由六百里谕令知之。　　

○又谕、本日据鄂顺安奏、委员解送豫省擡枪擡炮。共二百三十六杆。前赴天津等语。此项擡枪擡炮。原备天津防剿之需。如天津现在所贮业已敷用。著讷尔经额、即酌量收贮郡城。俟应用时调取。仍派员前往迎提。与豫省委员一同解交收贮。又据牛鉴奏、粤东传述逆＜?口英＞欲以马车马炮。运往天津一带。陆路接仗。其马高大。约有数百匹。不可不先事豫防等语。天津为紧要之地。必应加意防堵。前据奏称沿海泥淖。无可行车。已谕以傥该逆用小船装载炮车。从僻路陆续上岸。不可稍涉大意。谅该大臣等必已加意防范。因思天津滨海。夏令潮长。泥淖难行。自可无虑傥秋后水涸。沙滩显露之时。其马车马炮能否登岸。著赛尚阿、讷尔经额、悉心筹办。加意设法防维。傥海丰县至山海关一带。竟有该逆车马上岸。惟该大臣等是问。懔之。牛鉴原片著钞给阅看。将此谕令知之。　　

○又谕、托浑布奏、遵旨筹备防堵情形一摺。据查登州府城东北两面环海。距口岸止二三里。北面水城。傍海为垣。炮力可及。情形最为危险。该抚已于海滩排筑护城沙堤絮被。以御逆炮。究竟能否御之。度量明确具奏。又于城后山岭埋伏马队精兵。为横冲旁击之计。所有沿海安设大炮。均移置近城地方。专备陆路攻守。办理尚属周妥。惟该逆大船能否贴岸。其桅上之炮。是否可以轰至城内。仍著派员测量水势。据实具奏。至该省兵力强健。人心亦固。著托浑布、麟魁、会同登州镇总兵玉明、申明纪律。激励军心。严密防堵。托浑布现当赏假调理期内。尚能力疾周巡。以安众志。一俟病痊。著即销假任事。麟魁俟托浑布病痊后。即驰驿来京供职。又据牛鉴奏、粤东传述＜?口英＞逆欲以马车马炮。运往天津一带。陆路接仗等语。自应豫为筹画。设法堵御。断不准令该逆马车马炮上岸。傥有疏虞。惟托浑布。麟魁。是问。牛鉴片著钞给阅看。将此谕令知之。　　

○又谕、牛鉴奏、粤东传述逆＜?口英＞欲以马车马炮。运往天津一带。陆路接仗。其马高大。约有数百匹。不可不先事豫防等语。该逆如果北驶滋扰。盛京为紧要之地。必应加意防堵。其傍海口岸。应如何设法。俾马车马炮。不能径行登岸之处。著禧恩严密妥筹办理。不可稍涉大意。傥日后该逆车马竟至上岸。稍有疏虞。惟禧恩是问。懔之。原片著钞给阅看。将此谕令知之。　　

○两江总督牛鉴奏、逆夷情形日肆鸱张。从古制夷之道。不外羁縻。请仿照乾隆年间征缅罢兵。仍许朝贡事。准予通商。得旨、中伊里布之害不浅矣。曷胜愤懑。又批、朕之用兵。实出于万不得已。若将征缅之事比拟。事不相类。儗甚不伦。想卿必为伊里布簧惑矣。朕愈加忧愤。傥将士有所窥伺。稍有解体。将成瓦解。可设想耶。总因朕无知人之明。自恨自愧。　　

○钦差大臣广州将军耆英等奏、奉到谕旨。专意剿办。无稍游移。惟当江水盛涨。逆船折戗往来。不可向迩。我兵锐气全消。如举争锋。难望得力。甚至地方糜烂。民困滋深。若一意坚守。长江既为所扼。则声势梗阻。战守两难。恳恩卒念东南时势。曲予矜全。报闻。　　

○命署乍浦副都统伊里布、回任。钦差大臣广州将军耆英、留江苏会同总督牛鉴等、商办防剿事宜。　　

○裁安徽华阳镇、及江西沙湾、马当、二处巡催盐船员弁。从总督牛鉴请也。　　

○以捐输马匹。赏太仆寺左右两翼总管布彦德勒格尔、札密彦扎布、三品顶带。翼长齐默特旺布、色博勒多卜珠尔、车凌栋噜布、诺林丕勒、花翎。　　

○旌表守正捐躯直隶长垣县民曲林山妻李氏。　　

○贷归化城副都统修理衙署廉俸银。　　

○乙酉。钦差大臣广州将军耆英等奏、夷人于宝山地方。张贴伪示。无非意在通商。情词尚属恭顺。谕军机大臣等、逆＜?口英＞犯顺以来。屡肆猩获。贪黩凶很。难以理喻。惟该逆肇衅。究不外牟利之心。此朕所深知。本日阅耆英等呈递照钞伪示。内有因该逆商船误伤广东商人三名。故中国不许通商。该国求和。不肯保奏朝廷等语。该逆如果真心求和。于通商而外。别无妄求。朕岂不思保全沿海生灵。聊为羁縻外夷之术。著耆英即作为己意。谕以大皇帝恩威并用。大度包容。未有因误伤人命不许尔国通商之事。尔国妄行滋扰。占我城池。伤我百姓。天道好还。众怒难犯。似此行为。揆之天理人情。顺乎逆乎。亦安能常享贸易之利乎。今汝既有悔罪之意。如将各船全数退回广东。我必奏明大皇帝。降旨允和。同享太平之福。耆英得有覆信。即著据实密奏。断不准走漏消息。致懈军心。傥该逆执迷不司。妄肆要求。出于情理之外。朕亦惟有一面防堵。一面攻剿而已。将此由六百里加紧密谕知之。　　

○又谕、耆英等奏、逆船逼近江口。现在防堵情形一摺。览奏均悉。该逆诡谲异常。情殊可恨。天津一带。已防范严密。惟江苏处处港汊。皆可直达内河。防堵不容稍懈。江口为各路汇总。尤宜加意堵截。牛鉴等带兵分段驻扎。声势联络。当不至再有疏虞。齐慎、刘允孝、前已有旨留于江苏。择要分屯。协同牛鉴等办理攻剿事宜。尤渤、带兵防卫松江郡城。昨据奕经奏、前后拨兵六千余名。前赴江苏应援。兵力不为不厚。惟在该督等激劝将士。同心戮力。应守则守。应剿则剿。该逆自不敢分窜滋扰。断不可稍存畏葸。致懈军心。是为至要。将此由六百里各谕令知之。　　

○又谕、本日据耆英等奏、逆船逼近江口。现在防堵情形一摺。已谕令分路堵截。毋令逆夷窜入内地。惟据称该逆伪示。有直抵京师之谣。诡谲情形。殊为可恨。该逆船已北驶。忽又转回吴淞停泊。现在该处肆意窥伺寻衅。复又造谣北上。种种变熊。不可不加意防范。免堕奸计。因思天津沿海。业经布置周密。由该处抵京。虽有数百里之遥。而节节皆须扼要防守。方昭慎重。除通州届期由朕另派大员安设重兵外。其由天津至通州。中间仍须有两处宽阔地面。驻扎兵丁。既可为天津接应。并可拱卫京师。著赛尚阿、讷尔经额、严密派员相度地方。绘图具奏。届时当由京营派兵前往。耆英等原摺。及＜?口英＞逆伪示。均著钞给阅看。将此谕令知之。　　

○又谕、哈哴阿奏、遵旨分兵驻扎。并请将前次驻关之吉林兵五百名。现在到关之黑龙江兵五百名。仍行留关驻扎。俟续调吉林黑龙江兵各五百名进关时。饬赴天津各等语。览奏均悉。著照所议办理。此项官兵到天津时。所需马匹及锅帐等件。即著哈哴阿飞咨直隶总督就近备办。以归简易。又昨据牛鉴奏、粤东传述＜?口英＞夷欲以马车马炮。运往天津一带。陆路接仗等语。亦著豫为筹画。设法堵御。万一逆船驶至。断不可令该逆马车马炮上岸。是为至要。牛鉴片著钞给阅看。将此谕令知之。　　

○又谕、著长春于古北口挑选精兵五百名。双德于密云挑选精兵一千名。并各准备精良器械。听候调遣。为京师防御之用。一闻调拨。即派明干将弁分起管带。迅速前来。将此各谕令知之。　　

○吉林将军经额布等奏、双城堡三屯仓贮谷石照依时价出粜。得旨、谷石若干。价银若干全未声叙。何粗率不明至此。　　

○丙戌。谕内阁、吴其浚奏、请将交审案件。解往湖北提审等语。此案湖北崇阳县人吴植三、是否实系良民。并未从逆。徐升堂有无串同诬指情事。必须徐升堂到案。方可确切质讯。惟人证俱在湖北。未便纷纷提质。所有吴植三一犯。著即解往湖北。交裕泰、赵炳言、就近提集人证。秉公审讯。按律定拟具奏。　　

○谕军机大臣等、昨因耆英等奏、＜?口英＞逆出有伪示。有直达京师讲话之谣。降旨谕令严密防范。因思天津沿海均有拦江沙。大船不能驶进。其火轮三板等船。乘潮皆可拢岸。然必有汉奸导引。方敢舍舟登陆。设使该逆主使汉奸假扮商渔。混入探道。或邀截商渔船只。胁诱使用。必应严行防范著赛尚阿。讷尔经额。设法筹防。会商妥议具奏。再逆夷诡谲异常。傥经探知天津水路无隙可乘。或由陆路如近京之涿州良乡等处。潜入京师。豫先埋伏。一经窜入城内。则散漫无稽。势难查察。该督惟当严饬所属近京各州县地方官。务于行旅客商自南来北必由之路。认真稽察。遇有面生可疑之人严加究诘。断不可令匪徒溷迹入城。散布谣言。致滋摇惑。仍严禁胥役人等。不得藉端滋扰。至天津沿海火药马匹。当已足敷应用。现据火药局添制火药。存贮在京。并有察哈尔牧群马匹在京牧放。如天津尚形短绌。即著赛尚阿。讷尔经额。具奏请领。再有人奏、天津北门外大关。有浮桥一处。为南运河归入海河之上游。其北关外三里余。有浮桥一处。为天清永定各河汇归北运河之地。俱系联络船只为浮桥。实南北往来车马行旅由津赴京之要津。请饬直隶总督选派员役。驻扎桥边。每日实力稽查。夜则调开浮桥船只。不准私自过度等语。是否可行。亦著讷尔经额妥筹具奏。将此谕令知之。　　

○又谕、牛鉴奏、逆船闯入江阴县境。现在相机防御一摺。据奏夷船五六十只。驶近福山。其火轮船二只。已乘潮驶过江阴之鹅鼻嘴。大小逆船均在江中寄碇。等候探水。该督现已分饬镇道。将前备之火攻船整理周密。相机截击。齐慎。牛鉴。均已赶赴京口等情。览奏均悉。逆夷由海入江。先遣火轮船闯入江阴。即难保无大帮逆船跟踪内犯。大江形势。究与外海不同。如果逆船驶进。务将备防之火攻等船。相机截剿。一面于京口上下地方。严行防堵。再于鹅鼻嘴下游沙线弯曲处所。用船装载沙石。填塞要害。断其归路。其江北口岸。亦须派员带兵严密防御。前据奕经等奏、已将派拨之江西兵二千名。携带大炮四十位。擡炮一百杆。迅解江苏。计此时当已抵苏。著耆英、齐慎、牛鉴、刘允孝、程矞采、会同商酌。于扼要处所驻扎。如兵力尚单。即著晓谕绅民人等。雇备船只。团练义勇。激以忠义。许以重赏。既可为国杀贼。即以自卫身家。当可济兵力之所不逮。该大臣等务当设法拒守。力求保全之策。方于国事有益。而殊勋立奏也。本日据德珠布等奏、请拨兵应援一摺。现在齐慎、牛鉴、业已驰抵京口。江宁省城紧要。应如何添兵防守。著该督等妥商办理。无稍疏懈。将此由六百里各谕令知之。
  </div>
  <div class="pagination">
   <a href="清实录道光朝实录_page671.html">
    上一页
   </a>
   <span>
    ...
   </span>
   <a href="清实录道光朝实录_page667.html">
    667
   </a>
   <a href="清实录道光朝实录_page668.html">
    668
   </a>
   <a href="清实录道光朝实录_page669.html">
    669
   </a>
   <a href="清实录道光朝实录_page670.html">
    670
   </a>
   <a href="清实录道光朝实录_page671.html">
    671
   </a>
   <span class="current-page">
    672
   </span>
   <a href="清实录道光朝实录_page673.html">
    673
   </a>
   <a href="清实录道光朝实录_page674.html">
    674
   </a>
   <a href="清实录道光朝实录_page675.html">
    675
   </a>
   <a href="清实录道光朝实录_page676.html">
    676
   </a>
   <a href="清实录道光朝实录_page677.html">
    677
   </a>
   <span>
    ...
   </span>
   <a href="清实录道光朝实录_page673.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
