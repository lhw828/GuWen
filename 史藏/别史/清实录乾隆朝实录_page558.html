<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 558 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 558 页/共 1860 页
  </h1>
  <div class="content">
   ○谕军机大臣等、杨锡绂所奏、查办驾船诱赌奸棍一摺。称匪船与捕役交通。每年馈送银钱。许其据实自首。若始终庇纵。一经访拏。从重究拟。该管有司。一并严参等语。捕役不能缉奸。而转庇奸。法无可逭。或因年久人众。以自首完结。已出于无可如何。至统率捕役之印捕各官。督捕缉奸。是其专责。乃平日既漫无稽查。犯赃并置之不问。职守安在。杨锡绂但于捕役之始终庇纵者、始将该管有司查参。即从前纵捕各有司。并不置议。殊属不知轻重。著传旨申饬。令其查参。再所奏查拏传钞伪稿棍徒一摺。仅据恒文移咨指名人犯拏获。而该省传钞者。并未严缉。以靖根株。杨锡绂本庸懦自守之人寻常钱粮刑名。循途守辙。保禄充位。仅能敷衍。稍涉纷繁。一无措置。即如此等情罪重大人犯。全不能实力缉拏。地方何由整饬。著一并严行申饬。　　

○贵州学政刑部主事周渼故。以御史欧堪善、提督贵州学政。　　

○广东巡抚苏昌疏报、乾隆十五年、开垦南、高、雷、琼四府属荒田、一十三顷二亩零。广、惠、潮、肇、琼、罗、嘉、七府州属额外荒田、并嘉应州仰天湖地。共七十顷二十三亩零。广宁县荒田、七十一亩零。　　

○丙申。谕军机大臣等、西宁奏称、河东池盐。因今年歉收。场价倍增。据阖场运商具呈。恳将乾隆十六年余课、暂行缓徵。以纾商力。因帑项所关未敢冒昧具奏等语。西宁已经更换来京。著传谕阿思哈、令其将河东池盐、近来是否较前倍价。该商输课、是否较前拮据。详悉确查。如果歉收倍价。完纳维艰。或酌量加恩。缓徵一半以纾商力。若不过寻常价值偶尔低昂即可不必著查明据实奏闻请旨。　　

○又谕曰、硕色等所奏、茂隆厂务。于该处熟谙开采之杨公亮、唐启虞、王朝臣、三人内。令公举一人董理。倘有营私滋弊。渐行吴尚贤故智。立即彻回究处等语。茂隆厂远在边外。既未便委员办理。杨公亮等、久经办课。且非吴尚贤党羽。自可委令接管。但不立以更换限期。则盘踞日久。势必又成一吴尚贤矣。此次应于杨公亮等三人内、拣选一人。管理厂务。以三年为期期满、即行彻回内地。其余依次充当承管。每逢更换之时。于内地另行拣选殷实干练之人。出厂协同办课。令其渐次熟练。按期接管。如此则地方官易于稽查。该商等不得久踞夷疆。营私渔利。边陲可无滋事之虞。硕色等所奏办理之处。尚未周到。其吴尚贤应作何办理。该督抚摺内、何以竟未奏及。一并传谕询问。寻奏、王朝臣已经病废。今令杨公亮充课长。唐启虞协同办课。三年更换。再选内地殷实干练之人。按期接管。至吴尚贤前充课长。图财不法。并勒毙二命。伊系捐纳通判。应查封家产。革职严审。报闻。下部知之。　　

○大学士等议覆、兵部侍郎管顺天府府尹事蒋炳奏称、近日京师大车渐少。遇有公务。艰于雇觅。请酌借帑金。令各州县车户、添置大车。遇差调集。平时听其揽载营生等语。查八旗官车。前经雍正初年停止。未便复设。而民间车少。似应暂准所请。借给帑银二万四千两。置备大车三百辆。既于差务有裨。地方官自不得藉名封拏。致滋扰累。从之。　　

○以故一等子根敦侄隆保、袭爵。　　

○丁酉。上御紫光阁。覆阅中式武举骑射。　　

○谕、刑部进呈湖广秋审本内、斩犯滕有伯、该抚原拟情实具题。九卿会核。以其救母情切。改入缓决。殊失轻重。滕有伯棍格致毙大功服兄。从前三法司按律核覆。拟斩立决。经朕降旨改为拟斩监候。免其即行正法。是该犯救母情切之处。已邀格外宽典矣。若于秋审之时。复拟缓决。仅虚予以重辟罪名。久且入于矜减之列。是乃轻视伦纪。岂明刑弼教之意。此端一开。将使挟仇干犯者。转以父母为起衅之由。得肆其毒手。愚民益无畏惧。且各省督抚、以九卿既经改拟。凡属此等案件。必有以缓决为请者。九卿因其情节稍重。又必有改为情实者。而言官复援前案相较。益致聚讼纷纭。非所以明法纪而崇简要也。嗣后由立决改为监候人犯。俱应入于情实。勾到时、即或原罪免勾。下次亦应仍入情实。或情节果轻。免勾数次之后。遇特旨宽减则可耳。法司惟应执律问拟。此次关于人伦国宪者甚钜。将此谕问刑衙门知之。　　

○戊戌。上御太和殿传胪。赐中式举一甲张大经卜永泰、安廷召、三人武进士及第。二甲田国俊、等八人。武进士出身。三甲张景烈、等七十六人。同武进士出身。　　

○诣畅春园、问皇太后安。　　

○幸圆明园。　　

○湖南巡抚杨锡绂丁忧。以湖北布政使范时绶、署理湖南巡抚。　　

○己亥。谕曰。山东巡抚鄂容安、查审东平州运河堤工决口一案。据称、杨福全之挟嫌诬首。已直认不讳。监生王心公、并无纠众盗掘情事。皆由河员商准、殷世栋、教令捏报。通判陈思义。添改情节。该道史奕昂。河务是其专责。乃兵夫赵贵。年逾七旬。听其滥充。迨堤工溃决。茫无觉察。又不秉公研究等语。陈思义著革职。该抚提齐商准、殷世栋、质审定拟。史奕昂著交部严察议奏。余著该部核拟具奏。　　

○又谕曰。鄂敏、著更名鄂乐舜。湖北布政使员缺。即著鄂乐舜补授。所遗四川按察使员缺。著宋寿图补授。　　

○谕军机大臣等、鄂容安奏传播逆词一案。审据周尚智供出、官贵震告以与妻舅郑岐山同做。现将周尚智委员解江质审等语。既有周尚智为证。则此稿之出自官贵震与否。面质即得实情。著将鄂容安摺、钞寄舒赫德、尹继善、令其阅看。再郑岐王、是否即系郑鹤年。抑另有郑岐山其人。曾否拏获质对。即行奏闻。　　

○又谕、鄂容安奏、请将东省被灾之东平等州县、应徵漕粮、漕项、分别缓徵一摺。已交军机大臣会同该部速议具奏。但前经鄂容安在河南巡抚任内。曾因被水州县、奏请将漕项停缓。降旨允从。及见东省被灾地方稍广。与豫省相同。是以令将有漕州县、应徵漕项、酌量如何缓徵。以示体恤。询据该部、漕粮系应徵米石。而漕项则系随漕轻赍蓆片银米等项。今该抚将本年漕米、漕项、一并奏请缓徵。与谕部原旨不符。除俟该部议到日。朕再酌量降旨外。著即传谕鄂容安、是否该抚偶尔误会朕旨。抑该省被灾情形。反重于豫省。必应如此办理之处。速行据实奏闻。以慰轸念。　　

○又谕曰。顾琮今日具摺谢恩。其阳武堵筑工程情形。未经奏及。著传谕询问。目今已过潦收泽涸之候。更迟、即届冰坚。施工更不可缓。朕深为轸念。大学士高斌等、前奏九月中旬。可以合龙现在河流形势若何。工程约及几分。引河是否有益。著即速详悉奏闻。寻奏、九月中旬后。汛水加长。引河溜势未顺。东西两坝。频有蛰动。今续作坝工三十余丈。口门宽二十余丈。期于本月二十四二十六等日合龙。得旨。知道了。冬令各龙之工。恐及冻不固。宜留心也。　　

○庚子。广东巡抚苏昌疏报、乾隆十五年、开垦高、雷、二府属额内迁移民田、二顷八十八亩零。广、惠、潮、琼、嘉。五府州属额外水田、五十顷六十六亩零。广、潮、二府额外沙坦田、七十九顷七亩。香山县迁移屯田、六十六亩零。　　

○旌表守正捐躯之山西崞县民陈荣女陈氏。　　

○辛丑。谕曰。大学士高斌等奏到、河南阳武县决口。现在加紧赶筑等语。目今已届冬令。水落之候。正可施工。但上流既未合龙。则东省运河漫口。益难堵御。山东河道史奕昂。现经顾琮、鄂容安、前后参奏。交部严加议处。论其处分。止于革职。史奕昂、乃大学士史贻直之子即令革职。亦不至于困厄。徒使优游坐废。无自新之路。且道缺更易生手。于一切挑浚筑坝备料诸务。恐未能及时办集。于运道甚有关系。顾琮更无暇分身筹办。史奕昂平日。尚属黾勉。可望成就。著从宽革职留任效力。令其勉图后效。如仍不知奋励。稍有疎虞。即从重治罪。　　

○吏部议准、大学士江南河道总督署两江总督高斌等疏称、宿州州同。请改为河缺。兼任修防。仍司稽查弹压事宜。从之。　　

○礼部先期奏冬至庆贺礼仪。得旨。　　

○奉皇太后懿旨。今年冬至。著停止行礼。　　

○壬寅。上诣畅春园、问皇太后安。　　

○以编修张若需、左赞善金甡、充日讲起居注官。　　

○赈长芦属富国、兴国、芦台丰财、济民、严镇、海丰、等七场、本年水灾灶民。　　

○赈山东王家冈、永阜、富国、等三场、本年水灾灶民。　　

○甲辰。谕、江南安徽属绩溪等二十余州县卫、江苏属江浦等十余州县卫偏灾。应赈口粮。该督抚等现在分别查办。但定例每米一石。折银一两。较之时价。稍有不敷。穷黎艰于购食。著将上下江折赈米石。加恩每石加给银二钱。以资买籴。该部即遵谕行。　　

○又谕曰。两江总督尹继善奏、查办传钞伪撰奏稿一案。奏称、拏获传钞人犯。内有游击魏吉幕友连守礼、河库道李宏长随张东海、王玉、管工人杨琦、署内居住顾营等。请将李宏魏吉革职。与案内人犯、一并严审等语。但据称李宏办差公出。魏吉现往河南堵筑漫口。李宏、魏吉、均著解任质审。如果实不知情。仍准其开复。　　

○又谕曰。四川总督策楞奏、川省开采矿厂。须大员专理。请将川北道周琬、与建昌道仓德对调。周琬已升授云南按察使。现据该员以母老独子、呈请仍留道任。恳以升衔调建昌道。加铜政衔。专司厂务等语。四川按察使鄂乐舜、升任员缺。已有旨令宋寿图补授。宋寿图尚在滇省。著即补授云南按察使。周琬著调补四川按察使。兼理厂务。　　

○谕军机大臣等、尹继善奏、查办官贵震传播伪稿一摺。究出传钞来历。辗转多人。并将河库道李宏、游击魏吉、参奏革职严审。据称、李宏办差公出。实不知情。魏吉现在河南堵筑漫口。已谕该部。均免革职。李宏著解任质审。魏吉著行文讯取确供。如审明实系幕友、长随、管工人等、私相钞写。而李宏、魏吉、实未寓目。即仍准开复。再此案、由东省究出官贵震一犯。刘宏谟、周尚智、供证历历。竟似出官贵震捏撰。今复蔓延他省。提犯需时。舒赫德岂能久停坐待。但周尚智原供与郑岐山同做。及携带多张。并刘宏谟拆字等供。俱须详悉研究。官贵震虽不可坐以捏撰之罪完结此案。而以废员不获用即怀怨望。见此逆词得意传播。其情节亦属可恶。著传谕舒赫德尹继善令其悉心体察。如根究已有端绪。实犯确据。一两月内可得。舒赫德即暂留同办若尚悬宕无著。舒赫德即先将官贵震押解来京。其咨提追究各犯。听尹继善自行办理再续奏到、初七日审讯官贵震、刘宏谟等供仍与前供无异。著遵照前旨办理。至游国祥供、万仁汤指出之游国礼、罗绍文。俱已身故等语。万仁汤所指要犯。何以俱系已故之人其是否物故。及将已故之人、混行搪塞之处、俱应留心研查。无令朦混。　　

○四川提督岳钟琪奏、直省督抚提镇。向有行围之例。请照例举行。得旨。此奏是。有旨。谕各提镇。谕曰四川提督岳钟琪奏称、向来直省督抚提镇。均有行围之例。拟于冬三月内。农事已毕之时。查照往例。于成都附郭不近田园之地。带领官兵。前往围猎。往返数日。亲加训练等语。直省营伍、操演武艺。不过拘泥成法。于安营住宿之道。驰骋奔走之劳。无从肄习。于行阵未有实济。惟行围、可使将弁士卒、练习勤劳。岳钟琪所奏、甚为有益。著通行各省陆路提镇、仍照旧例、每岁冬季。轮派标兵。亲身督率。实力举行务使娴熟严整。以裨实用。但既令出围。若仍复按期操演。兵丁未免过累。著于行围之时。酌量停止操演日期。以示体恤。并严加约束。不得蹂践田园。占宿庐舍。致滋骚扰。并不可日久复致废格。该部即遵谕行。　　

○军机大臣等议覆、直隶总督方观承等奏筹办圆明园水操船只事宜。一、每年入坞苫盖。出坞油艌。请照海船旧例。应如所请。其银用司库存公耗羡。按年解交内务府。会同健锐营大臣经理。至船坞、拟于凤凰墩西南山湾处、挑河一道。并于近岸建库房七间。收贮篷桅等项。小房三间。令随船弁兵居住看守。一、船在平水。修造年分。似无庸拘海船成例。查新船虽在平水。每年操演。上亲临校阅。宜坚固以供驾驶。应仍照成例。一、风篷二年更换。绳索＜亶＞缆等件。按年添补。查船在湖中。非海洋风篷可比。现议建库房不致损坏。应定三年更换。至绳索等随时添修难拘年分。统令健锐营查明。移咨天津水师营、采买南料应用。一新船八只。需把总衔兼正舵、四员。正舵工、四名。副舵工、正缭手正掟手、正阿板、正舢板、各八名。系由水师营分拨。应令把总衔四员、分管舵工人等。统归健锐营约束。就近支领钱粮及操演火药。伊等均有眷属。请赏给把总正舵、每员房三间。余俱二间。于附近处酌建。均应如所请。从之。　　

○又议覆、陕甘总督黄廷桂等、遵旨酌议调任。陕甘总督尹继善、所陈防范准夷各条。及筹画未尽事宜。一、酌派甘提标战兵二千一百名。肃镇标二千名。凉镇标一千九百名。为首援。应用马驼。请照原定一兵二马、四兵一驼之数拨给。再派甘提兵六百名。肃镇四百名。凉镇一千名。有马则以马摘拨。无则折驼。以备二起出口。甘肃二标马驼足用。凉镇少驼一百只。酌于甘标驼羔内拣补。少马二千匹。将宁夏余马协济一千余匹外。不敷之数。请将凉州驻防马摘调。再宁夏驻防马驼。别无动用。应请摘马二千匹。驼二百八十只。分解凉甘二标。则凉甘二标。又可各派兵五百名。同二起出口。至筹补甘凉、肃、三标不敷马驼。并西宁、固原、河州、已裁驼。应于安西提标积年采买余驼、及孳生驼羔、共一千五百余只内拨补。一、固原战兵二千名。需马四千匹。并折驼马一千四百匹。现不敷马七百一十六匹。河镇战兵一千名。原派马六步四。需马二千匹。并折驼马六百八十八匹。现不敷马一千一百一十八匹。固原战兵。依次出口与首先援剿之师有间。应每兵给骑马一。二兵合给驮马三。并驮炮马一百五十。共需五千一百五十匹。除该提马尽数拨给外。仅少四百六十六匹。临时雇觅驼骡。不致迟误。河镇亦应如固原。将所有马、尽战兵六百名拨用。其步兵四百名。为数无多。请停调派。查善后原议。酌留甘标兵一千。河镇兵一千。交甘提备用。今此项步兵停派河镇兵不敷一千之数。应令甘提于各标战兵、量拨足额。一、天山西北之乌克克岭正北之东大坂。及东北之河源小堡等处。均经挖沟筑栅其塔勒纳沁、距哈密二百余里。形势颇低。北山一带。由上摩垓可绕至哈密城。由坡子泉、金钩峡、可直抵桥湾。瞭望难及。现亦各设防卡。仍应密派干弁确探。一、青海蒙古逼近西宁。设有缓急。应照原议、派西宁兵或二千或三千、赴援。西宁距青海百余里。遇调、轻装前往。毋庸多给马驼。应按现存马三千八百三匹。驼五百只。通融豫备。一、青海之额色勒津。及伊克柴达木得卜特尔等处。汛地辽阔。原派驻卡官兵。不敷侦探。应于冬防、派西宁镇标守备千把四员。带兵百名。前往巡防。均应如所请。从之。　　

○调任安西提督永常奏、哈密防兵勤苦。防员无几。经年不得一缺。本营缺出。又以远在驻防。不能擢补。请照直隶官兵、派往北路军台例。分别等第。与在营官兵间用。下部议行。　　

○以编修钮汝骐、为云南乡试正考官。司业温敏、为副考官。侍讲良诚、为贵州乡试正考官。御史王显绪、为副考官。　　

○乙巳。谕、直省秋审案内。调奸未成。致本妇羞忿自尽各犯。虽非有心致死人命。而风化所关。法难宽宥。前经降旨甚明。设经一次免勾。下年即准改为缓决。此亦宽严允协矣。内外问刑衙门。自应一体遵照今奉天省之绞犯二达色、湖广省之绞犯石绍于山东省之绞犯张振钦三犯。该抚等又即拟以缓决具题。岂朕所降谕旨、皆未之见乎。九卿会核。改拟情实。固属允协。但在督抚等、办理此等重案。非一时错误、偶失轻重可比九卿等应于改拟之后即将该抚等附疏题参。方足以昭慎重若止照常办理将来必有仍以缓决请者九卿又复议改则亦徒烦案牍。殊非国家明罚敕法、训俗型方之意。著传谕九卿等知之。钟音等、著严行申饬。　　

○巡视北城御史锁柱等奏、天津盐商、差人押护应交内务府银到京。令银号倾销。各钱铺纷纷借取。恐致亏欠。请敕下该盐政高恒、饬役速交。并请嗣后、一应起解正杂课银。俱由各该处倾镕足色。按限投交。得旨允行。　　

○丙午。谕曰。励宗万未完城工。应需办理。著加恩于直隶藩库内、赏给银四千两。不必扣还。　　

○丁未。上诣畅春园、问皇太后安。　　

○戊申。谕、今日升等蓝翎侍卫德宁、箭射旁树。身系侍卫。而不能射。信手撒放。甚属不堪。德宁著革退蓝翎侍卫。赏给上虞备用处拜唐阿、长班效力。从前朕因侍卫等骑射平常。屡经降旨训饬。领侍卫内大臣等、理宜仰体朕心不时令侍卫等、加意操演。乃平日。既不尽心管教。而于升等之时。又将不能射之人、拣选引见。甚属不合。领侍卫内大臣等、著交该部严察议奏。　　

○又谕、据鄂容安奏称、升任泰安府知府宋谔、查办灾务。每多遗滥。即地方保甲水利平日亦全未经心。请仍留泰安府之任。令其加意整理。以赎前愆等语。鄂容安此奏、甚属可嘉。宋谔不过论俸升授河东盐运使。然似此升任之员。督抚等率谓已去之人。未免姑息含容者多。似鄂容安之不避嫌怨。据实奏留者实少。著照所请。宋谔仍留泰安府之任。令其黾勉效力。如尚不知奋励。著该抚参究治罪。　　

○谕军机大臣等鄂容安奏、查勘张秋戴庙一带堤工。现将所见情形。详细札商河臣顾琮、漕臣瑚宝、另行请旨等语。东省河堤。于运道民生、关系甚属重大。顾琮现在堵筑阳武漫口。尚未就绪。更何能兼顾运河。鄂容安身任巡抚。此事竟须仔细专办。若待往覆札商。转恐歧误。朕前降旨、留史奕昂河道之任。亦正欲专其责成耳。著传谕鄂容安、令其督率史奕昂。上紧加工。妥协筹办。以期及时告竣。　　

○兵部议准、船厂将军傅森等奏称、收参于绥芬、他特库、二处。递送宁古塔。人夫间有逃逸。请添置台站。除押送信票官兵、安设四台外。更添五台。派官五员、兵一百名、稽查。俟刨参人等进完彻回。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百


大清高宗法天隆运至诚先觉体元立极敷文奋武孝慈神圣纯皇帝实录卷之四百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page557.html">
    上一页
   </a>
   <span>
    ...
   </span>
   <a href="清实录乾隆朝实录_page553.html">
    553
   </a>
   <a href="清实录乾隆朝实录_page554.html">
    554
   </a>
   <a href="清实录乾隆朝实录_page555.html">
    555
   </a>
   <a href="清实录乾隆朝实录_page556.html">
    556
   </a>
   <a href="清实录乾隆朝实录_page557.html">
    557
   </a>
   <span class="current-page">
    558
   </span>
   <a href="清实录乾隆朝实录_page559.html">
    559
   </a>
   <a href="清实录乾隆朝实录_page560.html">
    560
   </a>
   <a href="清实录乾隆朝实录_page561.html">
    561
   </a>
   <a href="清实录乾隆朝实录_page562.html">
    562
   </a>
   <a href="清实录乾隆朝实录_page563.html">
    563
   </a>
   <span>
    ...
   </span>
   <a href="清实录乾隆朝实录_page559.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
