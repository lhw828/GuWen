<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1472 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1472 页/共 1860 页</h1>
    <div class="content">○是月河东河道总督韩鑅奏、东省运河。全赖汶泗来源。与各湖接济。查汶河上游东平州戴村石坝。为汶水蓄洩之权衡东省漕运之关键。上年汛水盛涨。致将石坝迤上民堰漫溢。经山东抚臣督办补还。臣亲诣察看。适当河势顶冲。溜由石坝埽湾而下。对岸淤沙厚积。挺入河心应分段切嘴挑沟。以免逼溜西趋。坝根淘刷。致妨民堰。又泗河下游。即为府河。由黑风口经衮济一带地方。归马场湖安居、十里、二斗门入运、府河身浅。不能容纳。兼之民堰卑矮。应俟霜降汛定后。会同抚臣熟筹办理。再各湖民修之堰。亦未一律完整。现在三进重运盛行。正开湖洩水之候。堰根显露边滩。即可起湖边滩土。以培堤堰。已饬行运河道、委员确估兴修。得旨、览奏俱悉。　　

○吉林将军和隆武奏、先经军机大臣等议准、吉林地亩照内地丈量。增定地丁钱粮。其花户数目。查明存记。禁止流民偷越。以资生计。兹和尔苏边门章京。拏获逃来流民三户。共四十三名口。并引进民人三名。除照例逐回外。请敕令直隶、山东、狭西、山西各督抚。申饬所属。严禁偷越。再此等流民。多由八沟等蒙古地方行走。请令直督一体饬禁。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十一



大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。闰五月。癸卯朔。谕军机大臣、京师于五月二十五日。雨势颇大。正值麦收之际。深为廑念。连日以来。幸即晴霁。今据袁守侗奏、五月二十五六等日。省城得雨三寸。并据保定等府州县。均报连次得雨。自三四寸、至七八寸不等。宣化府全属禀报。二十二日得雨透足等语。现值二麦登场之际。于晒晾是否无碍。农民布种大田。是否尚需雨泽。均著查明覆奏。又据奏、天津大名、永平、承德、等四府尚未据报得雨日内曾否续据禀报。并著一并覆奏。以慰缱望。寻奏、保定省城、于二十五六日得雨后。旋即晴霁。二麦业经晒晾乾燥。余亦陆续收割登场。现在大田均已布种长发。无需雨泽天津、永平、承德、三府所属。续报二十二日后。得雨二三寸、至五六寸不等。惟大名一属。仅据清丰县报雨一寸。然该府于五月望前。已经得雨沾足。稍迟尚无妨碍。报闻。　　

○又谕、阅阿桂等奏到供单内。据买成伏供、有贼人因西宁粮草最多。令其前往探。听虚实之语。贼匪自知计穷垂毙。必思铤而走险。乘间窜逸。断不肯束手就缚。西宁一带。山多地旷。兼粮草富足。尤不可不加意防范。若贼人乘机结队。夺路冲逸。尤属不成事体。著传谕阿桂等。逆匪首犯。若能设法生擒。固为尽善。倘一时不能擒获。即被枪炮歼毙。甚或自焚自戕。得有确尸。亦可完事。断不可令其乘机兔脱。以致别滋事端。又阿柱等前奏、贼人所掠粮草。仅能资给月余。今又阅数旬。自巳匮竭。贼人又从何处得有接济。恐仍有潜出抢掠。及附近匪徒暗为运送之事。著阿桂等严密防捕。毋使暗中接济。得以苟延残喘。至逆犯家属。将来办理时。其妇女幼孩。不可合为一处。所有妇女。仍发厄鲁特等处为奴。其男丁虽幼孩。改发云南烟瘴地方。著阿桂等、于剿贼完竣后。分别遵照办理。　　

○又谕曰、阿桂等奏到各摺。贼匪情势日见穷蹙。屯练兵到齐后。自可克期剿灭。但兵丁跋涉远来。应休息数日。以期一举集事。至苏四十三事急北走之语。恐系故为扬言。以为向西奔窜之计。盖回人向以西方为正面。犹内地之以南方为正。前阅和珅所携之图。贼营向西一带。乱山丛杂。路径甚多。阿桂等务宜加意防守。实力堵御。勿使一人乘间兔脱。方为妥善。至所称马明心正法后。安定一带回民。安堵如常。并无蠢动形迹。所奏固是。但马明心拏获解送时。苏四十三尚未攻围兰州。该处回民。自不敢遽行蠢动。及马明心正法后。官兵即陆续云集。马明心家属党羽。即使得信。亦未敢肆行不法。然马明心究系传教首犯。该处一带回民。平日素与交结者。不可不留心访察办理。至其家属应缘坐者。尤应严行查办。务使根株悉绝。不可存姑息完事之见。又据奏、甘肃新旧教回民杂处之各州县。不下数十处。统俟事竣后。立法查办。革去名目等语。亦祇可如此办理。但如唐家川、洪济桥等处。从逆回民。则剿洗不可不尽。断勿梢存姑息。以致养痈贻患。　　

○又谕、本日大学士九卿等会奏、定拟勒尔谨情罪一案。勒尔谨于逆回争立新教。从未奏闻办理。以致养痈贻患。又不能相度机宜。速行剿灭。拟以斩决。自属咎所应得。但其平日居官。尚无贪黩枉法款迹。即办理此案。含糊观望。坐失事机。实伊庸弱无能所致。而朕委以封疆重任。不及早觉察易置。实不能不引为巳过。勒尔谨、著从宽改为应斩监候。秋后处决。　　

○军机大臣议奏、大学士公阿桂奏称。各省营房墩台木楼等项。每年是否必需岁修。抑系相沿旧例。指项开销。交部行查。现据陆续奏到。除直隶、湖北、山东、福建、四川、湖南、浙江、广东、甘肃、九省。并无岁修报销之例。及山西一省。不定保固年限外。其江苏安徽、江西、狭西、河南、云南、广西、贵州、八省。或于耗羡铜息项下动支。或于公费养廉项内扣存。或于充公闲款、及余租变价、租息银内拨给。历经报部核销在案。请仍令各该省。遇有修理之时。按照保固年限。动款支给。勘明葺治。并令地方官随时查察。以期经久。报闻。　　

○兵部遵旨议恤、进剿撒拉尔逆回阵亡固原镇总兵图钦保。给银七百两。加赠三级。荫子弟一人。以都司推用。参将和泰。给银五百两。加赠二级。游击王三杰、爱星阿。各给银四百两。加赠一级。均荫子弟一人。以守备推用。守备善德。给银三百两。加赠一级。荫子弟一人。以营千总推用。千总师永澄。给银一百五十两。加赠一级。荫子弟一人。以把总补用。骁骑校赛音察浑。赏银二百五十两。授云骑尉世职。从之。　　

○钦差大学士公阿桂奏、据四川总督文绶咨称。派令维州协副将李天佑。带领屯练兵。于五月初七八日起程。计算头二起兵。可于二十三日以前皆到。乃竟毫无音信。经节次严催。头起屯练。于二十九日酉刻。始抵兰州李天佑所带二起之兵。尚无确信。玩延至此。请将该副将革职。发往伊犁效力赎罪。得旨、彼固有罪。革职令其军前效力赎罪。若再不奋勉。即于军前正法可也。　　

○甲辰。上御勤政殿听政。　　

○谕、京师辇毂重地。向来步军统领所管营务。止分中、南、北三营。地方本属广阔。又西北昆明湖一带。离城较远。稽察巡缉。更觉耳目难周。所有从前额设官兵不敷派拨。且营制亦有参差未协之处。其应如何添设兵丁。酌安营汛。并管营员弁。及一切事宜。著步军统领衙门。会同各该部。详悉妥议具奏。　　

○以通政使司副使赵锳、为通政使。　　

○旌表守正被戕浙江湖州帮运丁胡沅公婢彩凤。　　

○乙巳。命大学士英廉、户部尚书梁国治、教习庶吉士。　　

○丙午。热河志成。予纂修等官议叙有差。　　

○御制热河志序曰。为各省之志书易。为热河之志书难。彼其以汉人书内地事。且各府州县。本有晋乘楚梼杌。荟而辑之。其易也。不待烛照数计而龟卜也。热河之志。则以关外荒略非内地。而辽金元之史。成于汉人之手。所为如越人视秦人之肥瘠忽然。故曰难。夫辽金元。非若唐宋之兴于内地而据有之也。又其臣虽有汉人通文墨者。非若唐宋之始终一心于其主。语言有所不解。风尚有所不合且辽金元皆立国不久。旋即逊出则所纪载。欲其得中得实。盖亦难矣。夫辽金元之史纪内地。而欲其得中得实。尚且难之。况纪边关以外荒略之地乎。其不能得中得实。亦益明矣。当今之时。热河之志。不可不成者。则以本朝荷天之宠。百有余年。累洽重熙。汉人已数世被覆载生育。其语言风尚。薰陶渐渍。不可以辽金元之汉臣例之。亦理之必然。况我皇祖建山庄于此地。非为一己豫游。实贻万世之缔构。而顾可无书以垂永久乎。山庄内本有温泉。出而汇武列之水。俗遂有热河之称。兹虽为府为县。而仍以热河称之者。存其朔。便于众也。皇祖有诗云。聚民至万家。盖箄路之际。人烟尚少。后乃闾阎日以富。耕桑日以辟。至于今将百年。屹为都会。皇祖虽尝名之曰避暑山庄。序咏三十六景。而未辑志者。其或有待耶。抑亦文献不足徵。而迟迟为之耶。山川里邑。建置沿革。与夫古迹人物。司事之臣。虽捃摭遗逸。犹有未备。未信者。其说具见于前而吾之序是书以行世者。正所云在此不在彼。　　

○谕。京城内栅栏堆拨。有巡查送筹等差。且现今开挖池沼。均需步甲充当。著步军统领。将原裁五百名步甲。复行挑补外。如尚有不敷。应行添设之处。即行酌议定数具奏。寻奏栅栏堆拨步甲。除将原裁五百名。即行挑补外。所有满洲蒙古旗分。每佐领添步甲三缺。汉军旗分。每佐领添步甲一缺。共添二千九百六名。得旨。满洲蒙古旗分。每佐领均添步甲二缺。余依议。　　

○刑部奏。现奉谕旨。邪教为从拟军遣犯。不得发奉天吉林及新疆等处。查奉天等处。根本重地。新疆系边陲要区。此等遣犯均非安分之人。诚恐煽惑。请嗣后各省邪教为从之犯。照例发云贵两广烟瘴地方充军。其云贵两广四省遣犯改发四川福建安插。如有情节较重。应发新疆黑龙江者。必于到配后。如枷号六个月。至前已发新疆等处之犯。年久人众。毋庸纷更。仍令该将军办事大臣等稽查。从之。　　

○戊申。谕军机大臣。前以浙省老盐仓一带塘工。是否可以及时接办。降旨询问阿桂。兹据覆奏称。此段工程一千五百丈。可以接续办理。前在工时。陈辉祖所见亦同。于添用帮费。现办二千二百余丈塘工。除恩赏银外。尚有另筹添补之项。若接办一千五百丈。钉桩较难。所需帮费亦约略相等。请敕下杨魁。会同陈辉祖。将此段工程。共应开销正项若干。帮费若干之外。熟商妥酌等语。浙省办理石塘二千二百余丈。计明岁冬间始可蒇工。其老盐仓一带塘工。若一律筑砌。自应俟现办工程完竣后。再行次第筹办。昨经降旨令杨魁赴阁省暂署抚篆。换令富纲来京陛见。所有老盐仓工程。如何接办。并应如何开销正项。及帮费之处俟杨魁回至工所后。再与陈辉祖。妥议熟商具奏。亦不为迟。　　

○谕。据绰克托奏称。乌什所属英阿杂尔。拟改英阿西尔牙尔。哈喇沙尔。拟改哈喇西牙尔等语。此等地名。理应照依回人语音改正。但英阿杂尔。哈喇沙尔之名。相沿讹错已久。今既据绰克托奏请改正。以朕所记忆而论。将英阿杂尔。改称英吉沙尔。哈喇沙尔。改称喀喇沙尔。方与回人原音相合。　　

○又谕曰。据玛兴阿奏称。自喀什噶尔回程。行抵哈密。闻有撒拉尔贼匪。即起程前赴兰州。随钦差大臣效力等语。玛兴阿闻有撒拉尔逆回之事。即由哈密前赴兰州。虽出伊奋逸这力。但伊在外日久。且年岁已老。著传谕阿桂。俟玛兴阿抵兰州时。如有差遣之处。留彼效力。否则令其回京。　　

○兵部等部奏。直隶总督袁守侗咨称。承德府属朝阳。赤峰。二县。护解人犯。道里遥远。并无墩拨兵丁。请于木匠营。两家营。梅伦沟。小庙子。平房儿。宫营子。六处。每岁安设马兵一名。守兵四名。在于河屯协左右两营。及唐三营。八沟营内抽拨。并将木匠营两家营梅伦沟小庙子四处改隶赤峰县。平房儿即归赤峰县。宫营子即归平泉州管辖。从之。　　

○旌表守正捐躯山西丰镇厅民张宗第妻李氏。　　

○己酉。谕。据萨载等奏。江苏省有河滩地租一项。向系另款徵收。解交河库。不入地丁项下。查阜宁县。自乾隆三十四年以后。安东。山阳。清河。桃源。沭阳。大河。等六县卫。自乾隆十一年至四十四年。共有未完积欠灾缓租银一万一千五百五十两零。上年南巡蠲免积欠灾缓项下。未经一例开报等语。阜宁等县卫。频临河湖。地土瘠薄。向为积歉之区。其旧欠河滩租银。递年积压殊堪轸念。所有阜宁等七县卫。未完滩租银一万一千二百五十两零。著加恩准其一体豁免。副朕轸恤穷黎至意。　　

○又谕。锦惠生母尚无品级。现在西阿哥福晋亦故。著加恩封为侧福晋　　

○庚戌。上以秋狝木兰。自圆明园启銮。　　

○谕。朕此次巡幸木兰。驻跸热河。所有经过地方。著加恩蠲免本年钱粮十分之三。该部即遵谕行。　　

○又谕。此次密云县来接兵丁。著加恩赏给半月钱粮。　　

○又谕。前以甘省番回。有掌教及总掌教之名。恐易惑众滋事。因传谕各督抚留心查革。兹据国泰奏称。东省回民。与土著民人比闾而居。实属安静。并无滋事之人。亦无掌教及总掌教之名。但念经祈福。即为惑众之渐。嗣后遇有争控邪教聚众念经之案。即亲提审办。其田土钱债争控细故。亦令赴地方官控理等语。本日又询据袁守侗奏称。直隶通州。沧州天津等处回民较多。尚皆安静。惟其传经之人。称为师父等语。回民念经祈福。是其习俗相安已久。若概行禁止恐地方官奉行不善。或致骚扰。激成事端。若有名无实。虚应故事。又属无益。何必为此。惟其中有借传经为煽播邪教者。则不可不实力严查。亲提审办。至直隶回民念经之人。称为师父。虽亦如师徒俗称。但究不若并其名而去之。向来地方官。平日于此等事。并不留心查察。及奉有谕旨。又未免办理过当。不能深喻朕意。徒滋胥役得钱放免。著再传谕各督抚。务须不动声色。留心妥协查办。毋致吏胥人等藉端滋扰。及蹈虚文塞责之习。　　

○旌表守正被戕湖北南漳县民申奉均妻聂氏。　　

○是日。驻跸南石槽行宫。　　

○辛亥。谕军机大臣。前经降旨。令富纲来京陛见并谕令杨魁。即赴福建署理巡抚事务。但计此时杨魁尚未起身。著仍留海塘工次。候朕另有简用之处。再降谕旨。至富纲在福建巡抚任内办理诸事。渐就熟谙。朕原欲观其才具器识。是以降旨令其来京陛见。今杨魁既仍留浙江工次。富纲此时亦竟不必来京。如杨魁富纲已遵前旨起程。接此旨后。即遵照各回本处。　　

○又谕。据恒瑞等参奏。西藏拉里管理粮饷之县丞高大业。短发兵饷。亏空库项钱粮。请革职严审。俟审明后具奏等语。驻藏管理粮饷。自应派同知通判等官前往。以专责成。何仅派一县丞经理。以致克扣兵饷。亏空库项。种种不法。皆系此等微末之员。不顾颜面所致。现在班禅额尔德尼灵塔。即日归藏。并有换班驻藏兵丁经过拉里。应行各事宜。均关紧要。著文绶。选派明干妥员。速赴该处接管。毋得迟误。　　

○又谕曰。郝硕奏。据莲花厅同知禀报。盘获游僧昙亮。于行李内查出经卷。内有镇坛大悲法水一本。南泉秘旨一本。中有不法字迹。据供。伊系兴国县覆笥庵僧。其经从泰和县文兴庵僧宏量处窃取得来。查阅经本。有符一道。直书御名。妄加姓氏。并人丁盖之字样。随饬查拏各要犯解省审办。讯据昙亮供。曾从僧秀峰诵经。并向道士曾宽秀。学习诸符。嗣因白竹庵僧慧定。至泰和县文兴教宏量念经。该犯适赴文兴庵讨取布施。见慧定。宏量。俱不在庵。即将经本窃取。至莲花厅被获。旋据吉安府禀。拏获宏量。暨伊师慧光。又据赣州府禀。拏获慧定。搜获镇坛大悲法水。南泉秘旨便览。讯据慧定供称。二经系故僧续先钞录。现在飞饬二府。将各犯及逆经押解到省。严行质审。从重定拟等语。所办甚好。该犯等既已出家为僧。乃敢将不法经符。辗转传习。甚至直书御名。悖逆已极。虽现在供出各犯。业据全获。但逆经原本。究系何人编造。抑系传有刻本。虽据供故僧续先钞录。其言不可凭信。著传谕郝硕。务将该犯慧定。讯究编造首犯。并是否刊有别本。及从何人钞出之处。务使水落石出。其昙亮及各犯等。自应一并照例定拟具奏。不得颟顸了事。寻刑部等衙门议奏。江西巡抚郝硕奏称逆经二本。系故僧心光编造。内有天皇地皇人皇三符。以星宿属天皇。以土地属地皇。以人丁属人皇。乾隆四年。游僧明学。拜心光为师。将经符传给。其时与明学同居者。有徒慧定徒侄露斯。述唐。徒孙续先。明学因经本破烂。令续先重钞。辄逞私臆。以人皇即当今皇帝。赵姓为百家首。必是本朝姓氏。并令写入新本。嗣续先亦故。慧定随往文兴庵。教惠光之徒宏量念经。将逆经带往。另钞二本。乾隆四十五年十一月。覆笥庵僧方品之徒昙亮。先向道士曾宽秀。学习镇宅袪邪诸符。复闻慧定素通经卷。赴文兴庵募化。起意窃取。慧定因尚有续先所钞底本。亦不寻访。昙亮行至莲花厅被获。现在覆加审鞫。并起出续先所钞底本。核对相符。此外更无刊本流传。查逆经由明学创议。续先听从书写。慧定另行誊钞。请依大逆律凌迟处死。续先仍行开棺戮尸。昙亮依知情隐藏律。露斯。述唐。依同居之人皆斩律。均斩立决。方品。惠光。一则混收匪徒。一则延致匪僧。与宏量。从学经卷。均依知情不首律。杖一百。流三千里。应如该抚所拟办理。再曾宽秀所传昙亮符箓。虽无不法字迹。究系传播邪说。应照新例。改发云贵两广烟瘴地方充军。到配枷号六个月。仍令该抚将明学等犯案缘由。通行晓谕。俾知儆戒。得旨。明学。慧定。俱著即凌迟处死。续先。著戮尸。昙亮。著即处斩。其应行缘坐之露斯。述唐。著从宽改为应斩监候。秋后处决。余依议。　　

○是日。驻跸密云县行宫。　　

○壬子。谕军机大臣。前以户部议驳。文绶题销商运军粮脚价。满支满发。与从前各案。办理两歧。朕亦不能曲为之解。因将原摺。发交文绶阅看。问其有何置辨。并谕以如有实在情节。亦另行详悉具奏。今据文绶覆奏。止称部议准情酌量。并无别项情节。所有酌减银九万三千七百余两。遵议照数删减等语。并未将从前何以题销缘由。据实声明。此案该督既称并无别项情节。则从前之浮冒可知。设使部议不加详察。率行议准。此九万三千余两。又将归于何项。抑或竟归私橐乎。而今既不准开销。又将令谁赔补该督既不将因何浮开之处。据实覆奏。又不自请议处殊属不合。著传谕文绶。令其明白回奏　　

○谕。此次来至口外迎接之热河兵丁。著加恩赏给半月钱粮。　　

○是日。驻跸要亭行宫。　　

○癸丑。谕。热河行宫内有新增之处。著添派兵五十名。　　

○是日。驻跸两间房行宫。　　

○甲寅。谕曰阿桂奏。哲森保因补放三等侍卫谢恩。又于是日剿贼鏖战。中矛被伤仍将所剌之贼。放枪击毙等语哲森保实属可嘉。著加恩赏给法福哩巴图鲁名号。脸由阿桂处赏银一百两。又称。罗布藏多尔济。带去阿拉善三等台吉诺多布。打仗奋勇。得有枪伤亦著加恩。升为头等台吉。以示鼓励。　　

○又谕。此次调赴甘省剿捕逆回之四川屯练降番土兵。甚属勇往出力著加恩于甘省藩库内各赏给一月钱粮以示鼓励。　　

○谕军机大臣前因甘省收捐监粮。其中必有扣收折色。多得平余情弊。曾降旨询问阿桂等。令其严密访查核奏本日据阿桂等奏。甘省收捐监粮一摺。内称甘省监粮。向系各州县分收。而近来则全归首府办理。因各州县贪收折色。图用现银。银数之多寡。粮价之贵贱。恐致亏缺渐多因归首府经理。再勒尔谨从前奏开捐例时。即系王亶望任甘省藩司未必不由其怂恿。而开例之始。一面奏立规条一面即公然折色包捐。故王亶望得拥赀而去。众人多有如此议论等语甘省收捐监粮。原为该省所产米谷稀少。权宜调剂俾各州县仓储充裕起见。何以勒尔谨奏准开例之始。一面设立规条一面即公然折色包捐。勒尔谨久任陕甘总督。岂竟毫无见闻。恐其中或另有通同分肥。以入私橐之弊。除王廷赞现今来京。俟伊到时令军机大臣面行质讯外。著传谕英廉等就近先行提讯勒尔谨。录取确实供词呈览。毋任丝毫掩饰　　

○又谕。前已屡次传谕阿桂。以贼营迤西一带。山迳丛杂。小路甚多尤须留心防范。即或伊势穷计蹙。竟尔自焚自戕。必当检验尸身。确有凭据。方为完事。此尤办理之最要者。马明心之家属党羽。自当按名查拏。严行办理。其伏羌县为马明心敛银之回民。如果查明属实。亦必须一并严办。不可稍事姑息。阿桂。李侍尧。务须妥协经理。以期永靖边陲。　　

○是日。驻跸常山峪行宫。　　

○乙卯。谕曰。喀宁阿。著赏戴花翎。在刑部额外侍郎上行走。　　

</div>
    <div class="pagination">
<a href="清实录乾隆朝实录_page1471.html">上一页</a><span>...</span><a href="清实录乾隆朝实录_page1467.html">1467</a><a href="清实录乾隆朝实录_page1468.html">1468</a><a href="清实录乾隆朝实录_page1469.html">1469</a><a href="清实录乾隆朝实录_page1470.html">1470</a><a href="清实录乾隆朝实录_page1471.html">1471</a><span class="current-page">1472</span><a href="清实录乾隆朝实录_page1473.html">1473</a><a href="清实录乾隆朝实录_page1474.html">1474</a><a href="清实录乾隆朝实录_page1475.html">1475</a><a href="清实录乾隆朝实录_page1476.html">1476</a><a href="清实录乾隆朝实录_page1477.html">1477</a><span>...</span><a href="清实录乾隆朝实录_page1473.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
