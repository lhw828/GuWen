<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 605 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 605 页/共 681 页</h1>
    <div class="content">○遣官祭城隍之神　　

○上驻跸巴颜拖罗海地方　　

○丁未。上驻跸朱尔哈代硕伦地方　　

○戊申。上驻跸郭里营。　　

○户部议覆、江南道御史陈珣疏言、水路设立汛兵、原以稽查匪类、与设立钞关收税者不同乃近日借端勒索贩粮船只、甚至拦阻、不许越境兴贩商贾殊为苦累。嗣后如有犯者、祈将营弁一并严加治罪应如所请行令各该督抚提镇、严行禁止从之。　　

○己酉。上驻跸喀布齐禄地方。　　

○庚戌。上驻跸博洛和屯。　　

○户部议覆、湖广总督额伦特疏言臣奉命同户部郎中瓦浑泰查勘湖南荒田一案实在各州县荒芜田地四万六千一百顷有奇各属士民无不踊跃争先愿为开垦仰恳皇上洪恩于六年后、仍照下则升科。应如所请。从之。　　

○科尔沁和硕额驸多尔济塞楞、来朝。　　

○免浙江山阴县本年分水灾额赋有差。　　

○旌表山西烈妇乔五满妻郭氏拒奸被戮节烈可嘉给银建坊如例　　

○辛亥。上驻跸中关地方　　

○壬子。上回热河行宫驻跸　　

○科尔沁和硕端敏公主来请安。　　

○免江南蒙城县本年分旱灾额赋有差。　　

○乙卯免江南桃源等四县、本年分旱灾额赋有差。　　

○喀尔喀固山贝子扎木巴故。遣官致祭。　　

○赐来朝外藩王贝勒贝子额驸、公台吉等、银币鞍马有差。　　

○赐随围蒙古官兵银两布疋有差　　

○戊午。上奉皇太后、自热河回銮。是日、驻跸喀喇和屯。　　

○己未。上驻跸鞍子岭。　　

○庚申。上驻跸两间房地方。　　

○辛酉。上驻跸巴克什营。　　

○右卫将军宗室费扬固、疏参左翼副都统赫迓图强占优人严刑致死请遣官详审以彰国法得上□日著兵部尚书殷特布会同该将军审拟、具奏寻殷特布等审奏赫迓图、杖毙优人身死是实赫迓图应拟绞解部监候秋后处决得上□日赫迓图著从宽免死照例减等发落。　　

○壬戌。上驻跸遥亭。　　

○癸亥。上驻跸密云县。　　

○甲子。上驻跸怀柔县　　

○乙丑。孝慈高皇后忌辰。遣官祭福陵上驻跸林沟地方。　　

○谕户部临清关钱粮每至缺额。皆由地方积棍、串通作弊所致。不必派遣监督。著交该巡抚收税。　　

○青海厄鲁特亲王扎什巴图尔故遣官致祭　　

○丙寅。上奉皇太后回驻畅春园。诣皇太后宫、问安　　

○戊辰。上诣皇太后宫、问安。自畅春园回宫。　　

冬。十月。己巳朔。享太庙。遣领侍卫内大臣公傅尔丹行礼。　　

○遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○颁康熙五十四年时宪历。　　

○谕和硕诚亲王允祉等、北极高度。黄赤距度。于历法最为紧要。著于澹宁居后每日测量寻奏、测得畅春园北极、高三十九度五十九分三十秒比京城观象台高四分三十秒。黄赤距度、比京城高二十三度二十九分三十秒。报闻　　

○刑部议覆、江南江西总督赫寿疏言、江苏巡抚张伯行参布政使牟钦元藏匿海贼党羽张令涛一案查上海县民顾协一因赎房控告张令涛与海贼合夥见在海内。及审问顾协一、并无证据。又搜查牟钦元署内、亦并无张令涛。讯张令涛子张二、称伊父往湖广、福建、应行文两省巡抚、拏解送审。得上□日、著吏部尚书张鹏翮、都察院左副都御史阿锡鼐、前往审明具奏　　

○庚午。上幸畅春园　　

○升贵州粮驿道白潢为贵州按察使司按察使。　　

○免甘肃靖宁等八州县卫本年分旱灾额赋有差　　

○辛未。皇太后圣寿节上率王以下文武大臣侍卫等诣皇太后宫行礼遵懿上□日停止筵宴。　　

○壬申先是、差往甘肃察勘饥民工部右侍郎常泰等条奏安插失业穷民六款上命九卿详议具奏至是九卿遵上□日议覆、一无依穷民、宜加意安插、无致失所。并令该地方官、讲读上谕十六条、教以礼义。严申保甲、约束百姓。则各有生路。各知自爱。一荒弃地亩招民开垦。将荒地查出置立房每户二间。无业之民给与口粮籽种牛具令其开垦、即给与本人永远为业照例六年后起科其给房屋口粮等项于见存库银内动用一甘属水利亟宜兴行令地方官相度地势有可以开渠引水者募夫开浚可以用水车者雇匠制车可以穿井造窖者即行穿造。其应用银两亦于存库银内动用一牛羊牧畜、令民孳生甘属不耕种之山场甚多。宜于牧畜牛羊。应令该督抚查明无业穷民、每户给羊种十只、每二户给牛种一只。俟六年之后、将孳生羊羔十只、牛犊一只、交官变价。其买牛羊价值将存库银内拨给。一、督理官员、宜加遴选。安插穷民等事、原系地方官专司。应行该督抚选才具优长贤能之员、具题调补。俟历俸五年、有果能招徕开垦兴行水利、孳畜牛羊、教导百姓者令督抚保题。照五年俸满即升之例。即行升用。一、倒塌城垣、亟宜脩理于明年春和之时修筑。令穷民佣工得以养瞻。从之　　

○癸酉。内阁学士管宝、以老病乞休。允之　　

○乙亥。谕九卿、九卿内、各省人俱有。凡翰林中、曾差正副主考、及房考者。其声名贤否、必皆知之。著从公举出。优者升用。劣者革退。九卿于本省出差人员、不必与议。盖伊等子弟试而中、即以为好、试而不中、即以为不好。殊不可为据也。若不存私意贤否皆从公举出、则科场可得清理矣。即如月选官员悉令九卿验看凡出身不明行止不端者俱知畏惧不敢谒选此甚有益　　

○以内阁学士徐元梦充经筵讲官　　

○礼部议覆监试御史倪满等条奏科场四款、一、顺天乡试、举子入闱俱穿拆缝衣服单层鞋袜只携蓝筐小凳食物笔砚其余物件不许携入则夹带文字之弊可杜。一、举子入闱、任意接谈往来行走嗣后应添设营官一员。八旗、每翼添设参领一员章京二员、一体入闱、坐明远楼前汉人、责令营官稽察旗人、责令参领等稽察。务令举子照卷面字号、押进号舍。不许私从栅栏出外。至代作传递夹带等弊、每由号军顶冒入闱。嗣后号军务选正身。每十名、以一人为号头。将号军面用印记、造册送入。一、向来乡会试举子交卷领签照出止于申酉二时。今则彻夜交卷、恐滋弊窦嗣后应遵旧例天晚不准收卷即行封门则诸弊自然肃清一贡院号舍七千四百有奇。令科投卷举子七千四百九十余人恐致不敷查贡院左右尚有闲地请交顺天府酌量添造至贡院四面围墙多系土筑。请用砖砌、棘围自然严密俱应如所请得上□日倪满等所奏甚是著九卿会同议奏其各有所见应增款项议增丙子上诣皇太后宫、问安　　

○戊寅。旌表直隶烈妇王福海妻陈氏、调奸不从、以致被戮。给银建坊如例　　

○壬午。以翰林院检讨阿珥赛为顺天武乡试正考官。检讨马豫、为副考官　　

○旌表江宁烈女曹小五尚聘妻孙氏、痛夫惨死、捐生就义给银建坊如例　　

○癸未。上诣皇太后宫、问安　　

</div>
    <div class="pagination">
<a href="清实录康熙朝实录_page604.html">上一页</a><span>...</span><a href="清实录康熙朝实录_page600.html">600</a><a href="清实录康熙朝实录_page601.html">601</a><a href="清实录康熙朝实录_page602.html">602</a><a href="清实录康熙朝实录_page603.html">603</a><a href="清实录康熙朝实录_page604.html">604</a><span class="current-page">605</span><a href="清实录康熙朝实录_page606.html">606</a><a href="清实录康熙朝实录_page607.html">607</a><a href="清实录康熙朝实录_page608.html">608</a><a href="清实录康熙朝实录_page609.html">609</a><a href="清实录康熙朝实录_page610.html">610</a><span>...</span><a href="清实录康熙朝实录_page606.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
