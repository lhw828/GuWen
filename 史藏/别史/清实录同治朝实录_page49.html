<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 49 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 49 页/共 505 页
  </h1>
  <div class="content">
   ○又谕、薛焕奏、克复青浦大概情形。并遵旨查抄张景渠家产各摺片。此次英法二国将士。与华尔会克青浦。自可乘胜进攻。惟英法二国剿贼。流弊滋多。即华尔亦有不受羁勒之意。该大臣历次所陈。实能洞中窾要。现在连复嘉定青浦。兵费等项。是否不至要求。该国将士。拟由何路进攻。仍著薛焕妥为驾驭。前因该大臣不谙军务。办理年余。毫无成效。第念其办理外国事务。力持大体。颇合机宜。仍畀以通商重任。该大臣由知县不数年闲超擢封圻。叠被台谏参劾。略其疵颣。复膺显职。自当感激厚恩。力图报效。所有借兵剿贼各事。断不可稍存膜视。李鸿章于沪上布置周妥。仍须赴镇。该大臣总宜妥为兼筹。傥意存推诿。致误大局。必不能再为宽宥也。道员张景渠情罪重大。该大臣等、因其在沪并无寄顿财产。派员前赴定海查抄。究竟已否将该革员拏问。张景渠由甯波逃避之时。雇觅轮船。装载赀财。若在沪上洋行细询所雇何船。载往何处。不难水落石出。即著薛焕咨商李鸿章、严密查办。此等贪劣之员。断不可稍存姑息。将此由六百里谕令知之。　　

○又谕、前因浙江军情吃紧。谕令刘长佑、饬催蒋益澧一军迅速赴浙。兹据奏称、该藩司业经将湘军粗为整顿。由粤拔营等语。著刘长佑即饬令该藩司、迅速督催所部湘勇。克期赴浙。并咨照劳崇光、将该藩司行粮饷项。宽为筹备。赶紧给发。俾利遄行。至浔州新复之后。骤撤重兵。恐人心不无摇动。且尚有散匪蔓延滋扰。自应妥为剿办。该抚拟亲督兵勇。由平乐梧州赴浔。所筹甚合机宜。前派之总兵郑金华等、现已先后到浔。即著刘长佑督饬各军。战守兼资。剿抚并用。将浔州一带伏莽廓清。即行回省总理一切。该抚素来办事认真。谅必不负委任也。将此由五百里谕令知之。　　

○以江苏诸翟等处剿匪出力。赏在籍郎中吴炽昌、参将马鹏程等花翎。把总吴兆廷等蓝翎。余升余开复有差。　　

○以带队不力。革陕西军营协领柯克僧额、佐领台斐音布、特克兴额职。仍责令剿贼赎罪。　　

○颁发朝鲜国、崇上慈安皇太后慈禧皇太后徽号诏书。赏该国王缎匹如例。　　

○己卯。谕内阁、前因御史刘庆奏、请查办大淩河一带私种地亩。并开垦北省荒闲地亩。降旨交户部查核具奏。兹据该部奏称、查明大淩河东岸一带闲荒。并非牧马之地。理应招垦等语。著盛京将军详细稽查。将民人私种地亩。一概报明入官。按亩升科。造册送部。以收地利而裕饷需。　　

○又谕、胜保奏、据合营将士禀请、该大臣胞弟恩保随营出力。恳请该大臣奏奖。以知府仍留山西。归候补班补用。并赏戴花翎。该大臣则以为分内微劳。未便擅拟奖叙各等语。国家赏功之典。自有常经。胜保因系亲弟。未便擅拟奖叙。自系因赏及私亲。恐滋物议起见。恩保著赏戴花翎。毋庸以知府留山西归候补班补用。以示朝廷一秉大公。并成全该大臣引嫌之意。嗣后若能常存此志。以公忠为念。保不及私。自足以惬士心而资表率。　　

○谕议政王军机大臣等、袁甲三奏、逆首陈玉城经苗练生捦。声言解赴胜保军营。余众亦投顺苗练一摺。狗逆屡抗官军。从前李续宾等均被该逆戕害。实属罪大恶极。既经苗练捦获。人心当为大快。而苗沛霖前罪亦可宽宥。如将狗逆解到后。即著胜保将其淩迟处死。务即传首李续宜、多隆阿、袁甲三等、楚皖各营。以洩众愤而申天讨。其余安碇信茂林二犯。亦著胜保饬令苗沛霖、即行解赴该大臣军营。明正典刑。傥苗沛霖意存观望。不肯收狗逆即时献出。或纵令窜逸。又如任听张落刑回窜雉河集故智。则是甘心叛逆。罪无可辞。即著曾国藩多隆阿、李续宜等、督饬将领。将苗练一并剿洗。尽数歼除。毋留余孽。如苗沛霖业将狗逆释放。或句结张落刑渡淮北窜。著僧格林沁督兵迎剿。或该逆西趋陈项。抑或由南阳一带。奔窜商雒。希图会合发逆。即著胜保、郑元善、分饬将弁。节节堵截。毋得稍有疏懈。致误事机。本日据曾国藩奏、克复旌德县城。南岸军威甚振。即著饬令曾贞干等乘胜迅克芜湖太平。直偪金陵。鲍超一军。即饬进攻甯广。分援湖州。规复高淳东坝。以期与江上之师。声势联络。并力进取。又据袁甲三奏、捦获老贼陈潮旺。供称江北各城。全被官军克复。金陵粮道已断。万难久踞。该大臣志在灭贼。一切机宜。谅必妥筹熟计。迅奏肤公。毋俟谆谆训谕也。将此由六百晨加紧各谕令知之。　　

○又谕、寄谕钦差大臣胜保。苗沛霖前纵张落刑逃窜。此次捦获陈逆。以明其身非背叛。自必将陈逆献出。朝廷即因此施恩。免其治罪。则群议亦可自息。著胜保传谕苗沛霖迅速交出。毋许观望。至余安碇信茂林二逆。亦投入苗练夥中。著饬令交出。同狗逆一并明正典刑。其余逆党二千余名。现经苗沛霖调赴下蔡等处备用。试思该练既非叛逆。岂肯容留逆党。著责令悉数交出。尽法处治。用明心迹。该大臣前在天长等处。曾为陈逆挫败。此时自必乐于歼除。第思李续宜之兄李续宾、在三河阵亡。该抚切齿家仇。尤甚于胜保。现既帮办该大臣军务。即系同办一事。该大臣于接收陈逆后。即将该逆正法。传首李续宜、多隆阿、袁甲三等、楚皖各营。以见真伪而快人心。李续宜自必感胜保同仇之意。数月来披览该大臣等章奏。总觉意见未融。该大臣向来办事。直遂径行。因为展转筹画。是即所以保全该大臣之意。将来论克庐郡之功。则胜保捦拏首逆。众有明证。若仅于军营正法。则真伪难明。谤议必多。岂能排众议而曲加殊恩。想该大臣深知此意。必不稍为漏洩也。将此由六百里加紧密谕知之。　　

○又谕、官文、严树森奏、楚边不靖。已飞饬何绍彩一军。驰赴郧阳。扼守要隘。探明贼踪所向。拔队前进等语。现在陕省自孝义镇安失陷后。匪踪距省止数十里。旬日已来。未据瑛棨等驰奏军情。悬盼之余。益深焦急。何绍彩计已行抵郧阳。著即严催该总兵督率所部。星速赴援。出境夹击。毋得以扼守要隘为词。任意延宕。并著官文等酌派金国琛抽调防兵。分驰赴陕。以期驱贼出关。保全完善。该大臣等既如近年用兵各省。皆藉陕省协饷。即京饷亦取盈于此。大局甚有关系。亟宜不分畛域。设法救援。该大臣素来公忠体国。谅不至以边境未清。调派一军。遂谓塞责了事也。郑元善所派援兵。著即催令迅速遄行。毋稍迟误。李续焘所募勇丁。计已成军。并著官文等催赴豫省。交郑元善调遣。以资防剿。另片奏、参将李世玉骁勇善战。而历练未久。尚难独当一面。查有游击李殿元本属襄人。现充余际昌营官。老练明白。请饬郑元善量材器使等语。李世玉一员。前经严树森派赴湖南募勇。著即檄调旋鄂。速饬赴豫。毋许耽延。李殿元现在豫省。著郑元善量加委任。俾尽所长。以资得力。将此由六百里各谕令知之。　　

○又谕、沈兆霖奏、行抵碾伯剿匪情形。并自请议处各摺片。此次官军进剿戎属撒匪。因地险溃退。复派道员杨柄锃分投进剿。正在酣战间。因副将万年新受伤。兵丁慌乱。退回癿思观。而撒匪另股。复围巴燕戎格厅城。其分剿循化之匪。叠次获胜。军威颇振。自应相机剿办以靖地方。惟甘省营伍废弛已久。不能得力。止有番兵尚可调用。而此次进剿药草台。团番先散。该省将领又不得人。饷项支绌。办理本形棘手。若不分别良莠。概行剿洗。恐撤回畏惧。并力抗拒。则兵力愈形单薄。现在撒匪胆敢围城。自未便含混了事。著即督饬官军。先解城围。并饬杨柄锃将药草台一路设法进攻。毋为所乘。此番调兵进剿。原非与撒回为仇。惟匪势猖獗。不得不慑以兵威。该署督务当联络番团。行以智计。傥该匪畏惧兵威。即可酌量受抚。惟在该署督斟酌情形。相机行事。朝廷不为遥制也。该署督甫抵兰州。因士民诉其扰害。即统兵亲临前敌。虽不能迅速蒇事。究属勇往。断不可以小有挫失。即形退怯。所请议处之处。著加恩宽免。将此由五百里谕令知之。　　

○引见庚申科散馆人员。得旨、钟骏声、林彭年、欧阳保极、业经授职。二甲庶吉士王珊、崔穆之、刘溎年、孙钦昂、彭世昌、刘秉璋、陆懋宗、郭从矩、陈彬绶、王荣琯、宗室宝森、楼震、黎培敬、杜庭琛、祁世长、徐致祥、于荫霖、李祉、惠林、俱著授为编修。三甲庶吉士王庆祺、苏辂、俱著授为检讨。严辰、钱来商、周家楣、孙汝霖、俱著以部属用。岳维翰、何亮清、崇谦、俱著以知县即用。繙译庶吉士松溎、著授为编修。　　

○以锦州副都统侍顺署盛京副都统。盛京协领恩合署锦州副都统。　　

○以山东剿灭教匪。河北肃清出力。赏佐领贝欢克什克巴图鲁名号。都司林来等花翎。知县杨毓枬等蓝翎。余升叙开复有差。　　

○以江苏六合等处剿贼获胜。赏总兵官李明富、参将大本、巴图鲁名号。同知衔知县马鸿翔等花翎。　　

○予故礼部尚书朱嶟祭葬。谥文端。　　

○予福建故云贵总督林则徐入祀乡贤祠。从巡抚瑞瑸请也。　　

○庚辰。谕内阁、已革两江总督何桂清、前因江苏丹阳等城失守。节节退避。革职拏问。兹据薛焕等派员解送到部。著派大学士会同刑部严行审讯。定拟罪名具奏。　　

○又谕、御史曾协均奏、各省未经覆试举人。请不必限定几科。俱准随同新科。补行覆试等语。著礼部核议具奏。寻奏、嗣后未覆试举人。由该督抚将因何逾限之处。于文内声明。如果事出有由。不必计算科分。准其一体补覆。俟各省军务完竣后。再照旧章办理。至完善之区。来京无须绕道。自应仍以三科为断。从之。　　

○又谕、袁甲三奏、皖军会合楚师。攻克庐郡。并胜保奏、生捦首逆陈玉城一摺。首逆伪英王四眼狗陈玉城久踞庐郡。经总兵张得胜等于四月初十等日。至北门外设伏诱战。多隆阿挥兵掩杀。毙贼甚多。张得胜等军。扎营紧偪城垣。四面合围。该逆路穷。带领悍贼。分出东北两门。攻扑各营。皖军挑选精锐。出营力战。楚军从贼从包抄。断其归路。贼遂大溃。两军合力冲杀。抢过城濠。该逆回城无路。遂向西北奔窜。副都统克蒙额等各带兵勇。会合追击。多隆阿等分队进城。摉杀余匪净尽。即于十五日克复庐州府城。十七日。狗逆率余党窜至寿州城外。先经胜保密饬苗沛霖、与苗金开设计开城诱贼。该逆带悍贼二三十人入城。苗金开即将吊桥撤去。会同署游击朱佩棻齐集兵练。立将陈玉城缚获。并同时捦获伪导王陈仕荣、伪从王陈得德、伪王宗统天义陈聚城、伪扶天军主将向仕材、伪王宗虔天义陈安城、伪祷天义梁显新、及亲随伪官二十余人。捻逆张落刑等、闻狗逆被捦解营。纠合大股捻逆。意欲半途劫夺。经各营与苗练并力攻剿。立将前队悍贼击溃。贼营百余座。悉数埽除。副都统常海等、当将该逆押赴胜保军营。并据袁甲三另片奏、将解营之积年老贼陈潮旺一名。淩迟处死。枭首示众各等语。狗逆陈玉城、为贼中首恶。连年残破郡邑。荼毒生灵。实属罪大恶极。著即将该逆陈玉城、在军前淩迟处死。并传首皖楚各营。以申国法而快人心。伪导王陈仕荣等、著一并在军前正法。此次攻克庐郡坚城。痛歼巨逆。多隆阿所部楚军实属异常出力。著官文、曾国藩、迅速查明在事出力员弁兵勇保奏。用昭激劝。至设计诱取捦获首逆并贼党多名之员弁兵练。亦属著有微劳。除苗沛霖另行降旨。准予免罪外。已革副将苗金开、著开复原官勇号。并著交军机处记名。遇有总兵缺出。请旨简放。署游击朱佩棻、著以游击尽先即补。署总兵博崇武、著赏加提督衔。游击王金奎、著赏给克勇巴图鲁名号。以示奖励。其余诱捦狗逆。及随同攻克庐州。在事尤为出力文武员弁。著胜保、袁甲三、分别查明保奏。　　

○又谕、胜保奏、楚师克复庐州。陈玉城穷窜寿州。经苗沛霖设伏诱捦。请赏还苗沛霖花翎勇号。并开复原官原衔等语。苗沛霖因团练私愤。辄敢拥众围攻寿州。负罪甚重。此次狗逆被多隆阿等军追剿穷蹙。窜入寿城。若以苗沛霖缚献微劳。遽予开复。恐不足以服天下之心。苗沛霖著加恩先行免罪。准其自新。仍俟捦斩张落刑。随同官军。埽除蒙亳一带捻逆巢穴后。自必立予恩施。以示朝廷赏罚一秉大公至意。　　

○谕议政王军机大臣等、前因有人奏、直隶涞水县知县黄文璧纵盗殃民。贪鄙无耻各情。当经谕令文煜逐款根究。从严惩办。兹复有人奏、黄文璧莅任数年。饮酒废事。徵收租税银粮各款。任意浮收。该县东乡栗村葛姓、屡被盗劫。讳匿不报等语。黄文璧以亲民之官。种种劣迹。屡次被人参奏。如出一辙。其贪鄙殃民。显为众所共知。亟须严行参办。以儆官邪。著文煜将此次所参各款。并前次所奉谕旨饬查各节。一并彻底根究。从严惩办。毋得稍涉徇隐。化有为无。以靖地方而肃吏治。将此谕令知之。寻奏、黄文璧查无前项劣迹。惟于刘姓窃案。不将窝主收禁。以致在押脱逃。葛姓窃案。不为专案详报。均有应得之咎。请交部议处。从之。　　

○又谕、有人奏、田在田驻军徐宿。不能御贼。而且为民害。前在安东杀死民团。捏报战功。本年捻匪东窜。不即赴援。擅将扬州饷银截留。又因接家眷。滥用马队。骚扰地方。纵其所部抢掠等语。著僧格林沁、吴棠、据实查明。按款详查。迅速覆奏。毋得稍涉徇隐。吴棠与田在田共事最久。必能知其底蕴。更不准有一字讳饰。如该总兵实有此等款迹。而带兵又不能得力。即著会同参奏。并著僧格林沁酌保得力将弁。一面具奏。一面驰往接统其众。毋稍延缓。原片著钞给僧格林沁、吴棠阅看。将此由六百里各谕令知之。　　

○又谕、署副都御史王茂荫奏、陕省平利县训导史兆熊、于兴安汉中两府地利情形。最为熟悉等语。现在陕省军务方殷。正在需材之际。如果史兆熊可备任使。瑛棨等可即饬令该员。与兴汉一带地方官。协力办团剿贼。以收得人之效。至南山及同州一带。工作人数众多。又皆塾悉路径。著瑛棨等即饬令地方官会同绅耆。豫筹口粮。将该工作团为义勇。遇粤匪窜近时。分布各隘口。严密堵遏。以助兵力所不及。至陕省西同两府属回匪。人众性悍。历年械斗抗官之案。不一而足。诚恐该回民乘机蠢动。托明阿等务宜饬令地方官严密防范。并令安分良回。向该回众妥为开导。助兵剿贼。庶不至句通粤逆。其省南一带刀匪。亦宜饬令该地方官认真捕拏。毋令乘隙滋事。现届麦秋成熟之时。宜通饬地方官遍谕民间。赶紧收获。俾掠野之贼。无所得食。至粤匪偪近省城。现在省垣如何布置。著迅速驰奏。以慰廑念。将此由六百里各谕令知之。　　

○又谕、谭廷襄奏、南捻出巢。分路窜扰。现筹堵剿一摺。南捻分路窜扑。意图北犯。亟宜大加惩创。以固北路藩篱。著遮克敦布亲督兵勇。步队由东明过河。马队由东昌绕赴曹郡。探明贼踪。迎头截剿。毋令遁入水套。其濮范防务。即交王榕吉督办。谭廷训并知照德楞额等。于峄滕等处。实力堵剿。毋任纷窜。如兵力不敷分拨。即著添募劲勇。以资得力。将此由六百里各谕令知之。　　

○又谕、胜保奏、密饬苗沛霖设伏寿州。生捦首逆。槛送京师。并苗练进攻江口集。接仗情形各摺片。苗沛霖设计捦渠。功原足录。而其从前屡经反覆罪状。天下咸共闻知。苗沛霖前此总以不得表明心迹为憾。可见其所重在名节。不在官阶。此次仅释其罪。不遽复其官。乃所以平众人之心。亦正为保全苗沛霖计也。前经叠谕该大臣饬令苗沛霖、务将张落刑巨憝歼捦。但粤匪现扰秦中。张逆被剿穷蹙。或由豫省西窜入秦。更虞句结为患。胜保尤应兼顾。总宜令该练就地将雉河集巨股歼除。并将张落刑余安碇信茂林一并捦献。必当立予恩施。复其官职。以示朝廷赏罚之公。至此次苗沛霖之效力。皆由慑服该大臣所致。即著传知该练。奋勉图功。以期叠膺懋赏。朝廷用人行政。自有次第权衡。谅该大臣亦必能仰体此意。牢笼驱策。使之尽力也。陈玉城为贼中巨寇。此次生捦。实足大快人心。惟槛送京师。深恐沿途防范非易。如未押解起程。著胜保即遵昨寄谕旨办理。著即毋庸传首至京。若业已起程而行尚未远。著即派员追回遵办。傥前谕寄到。已将该逆槛送就道。距该大臣军营已远。即飞饬解赴僧格林沁或郑元善或吴棠军营。遵旨眼同该大臣委员办理。仍传首楚皖各军营以彰国法。又据谭廷襄奏、南捻复行北窜。查有道员陈显彝、曾任馆陶。于地方情形熟悉。且晓戎机。现在胜保军营。请饬令赴东省馆陶一带。办理防务等语。著胜保即饬该员迅赴东省。毋稍延误。将此由六百里加紧谕令知之。　　

○考试应开列试差满汉二品以下京堂各官于上书房。　　

○辛巳。孝慎成皇后忌辰。遣官祭慕陵。　　

○上诣观德殿几筵前供奠。　　

○谕内阁、瑛棨等奏、贼扑省垣。经兵勇民团。分路击退一摺。粤逆自孝义厅窜出山口。至尹家卫地方。游击孟柏林带兵接仗。毙贼甚多。该抚复添派参将阿扬阿等、带兵会合绅团。分路进剿。阿扬阿身受重伤。犹复奋勇杀贼。官兵无一退却。提督孔广顺复飞调兵勇接应。贼不敢进。另股从韦曲入犯。经兵勇民团。奋力截剿。贼向蓝田夜遁。其围雒南之贼。节经该署知县张国钧督率兵弁。毙贼多名。城围立解。办理尚为出力。著该抚等迅饬带兵各员。会合团勇。奋力歼除。所有力战受伤之阿扬阿、著先行保奏。　　

○谕议政王军机大臣等、托明阿、瑛棨等奏、贼偪省垣。叠经兵团截击。回窜蓝田。现在追剿。并陕南军务。请留大员督办各一摺。此股逆匪。自孝义镇安窜偪陕省。虽经两次截击窜走。距省尚不甚远。即商雒续来股匪。亦未大加惩创。均难保不伺隙回窜。孔广顺由蓝田督兵追剿。著即赶紧乘机进取。务将渭南大股窜匪。立图殄歼。托明阿、瑛棨、防守省城。不得稍形懈弛。并饬各地方文武齐集兵团。悉力守御。毋令贼得乘间回扑省垣。渭南偪近渭河。贼如偷济咸阳古渡。扰及蒲同一带膏腴。亦不可不豫为防范。张芾有统带乡团之责。瑛棨等奏各路民团助战。甚为得力。深堪嘉奖。著即乘机激励。并会同地方官绅。扼要堵剿。协助官军。务使贼匪所到。不得肆扰。保全完善。舒保、多隆阿、皆系楚之骁将。陕省军情。如此吃紧。非有劲兵名将。难冀保全。著官文会商曾国藩。于多隆阿舒保二员中。酌量何员入陕为最宜。即一面奏闻。一面派令率其所部。星速入陕。多隆阿如能前往。其所留皖省之兵勇。即著交李续宜统带。郑元善前派赴太峪口之兵一千名。著即迅催出境。会同陕兵夹击。该抚前奏河洛肃清。匪股无虞再窜陕境。著即督饬杨飞熊等军实力堵截。此后如有匪股。再由豫省续犯关中。惟郑元善是问。陕省匪踪。窜至渭南蓝田。与晋省仅一河之隔。前经寄谕英桂、出省择要驻扎。与该省绅士徐继畬田雨公赵德辙等、筹商守御。不可再迟。该省绛州直隶州牧李廷璋、榆次县令俞世铨、均循声卓著。甚得民心。又现在丁忧寄寓山西之曾作知县张保衡、性情朴质。勇于任事。均著英桂留意。酌量任使。茅津渡与潞泽等处。防务尤要。刘子城、钟秀、办防有无布置。是否足资得力。均须加意察看。该抚何日出省。何处驻扎。并著速行具奏。以舒廑念。至川匪现由洋县西乡城固。回窜南郑。瑛棨等因该处距省较远。请将现往汉中之曹澍钟、暂留督办。殊属所保非人。曹澍钟前经胡林翼奏参。性行卑鄙。遇事巧诈。岂足独当一面。瑛棨张芾所请。著不准行。陕西系沈兆霖兼辖。著速饬马德昭、挑选精兵二三千名赴陕。行抵汉中。即可饬令相机督剿。哈连升已放汉中镇。马德昭未到以前。汉中一切防剿事宜。即责成该镇督办。并著骆秉章催令毛震寿、带兵速赴陕省。绕出贼前。与本省官兵。会合剿办。瑛棨、张芾、仍督率地方官绅。将纷窜各属之零星股匪。随时剿击。毋或迁延。坐待援师。再据官文奏、多隆阿谋勇兼优。足当专面。现在克庐之后。如可派往陕西。更为得力。仍著官文咨商曾国藩酌度办理。将此由六百里谕知官文、严树森、骆秉章、托明阿、瑛棨、孔广顺、张芾、英桂、郑元善等知之。　　

○又谕、袁甲三、吴棠奏、咸丰十年。苏常不守。武进阳湖两县江面。设有巡船数十只。江南之贼。时欲句结北渡。经乔松年等禀请招抚。共收抚船八十五只。归水师点验收防。叠次随剿。颇著功效。请将在事出力并受抚各勇奖叙等语。武阳江面巡船。是否向系官设。抑系民间自制。现在既归水师钤辖。务须妥为驾驭。责令沿江梭织巡查。毋得有名无实。如查有与匪徒暗通消息。及沿江骚扰商民等情。均著袁甲三、吴棠、查明随时惩办。此案出力员弁。及受抚各勇。准袁甲三、吴棠、查明实在著有劳绩者。酌保数人。毋许冒滥。将此由四百里各谕令知之。　　

○又谕、毛鸿宾奏、贵州广西土匪。偪近楚边。分筹堵剿并李续焘等军缺饷。尚未起程各摺片。前据韩超奏石阡郡城。四面皆贼。已会商田兴恕、派队驰往应援。著即饬令派出官军。驰往石阡。力解城围。并会合楚军将窥伺铜仁匪徒。并力扼击。如兵力不敷。即会商添调劲旅。以资剿办。前谕田兴恕出省。进攻玉华等山贼巢。著即赶紧亲督劲兵。节节埽荡。毋得以居中调度为词。致干咎戾。毛鸿宾所派之副将周洪印等军。已驰扎铜仁城外。著饬令该副将等、会同黔省派出之军。堵剿兼施。毋任窜入楚疆。大兴场防务。并著加意布置。其川黔交界地方。著骆秉章派兵防剿。以杜纷窜。至恭城踞匪。据称探闻广西已派楚军。由二塘莲花墟前进。该抚亦饬永州镇李明惠等驰往剿办。即著毛鸿宾、刘长佑、饬令派出官军。会合兜围。务期埽穴捦渠。以免滋蔓。前调赴浙省之刘培元、魏喻义两军。现已分起拔营。著毛鸿宾即催令迅速前进。并飞饬李续焘赶紧招募成军。一俟行赀解到。即克日起程赴豫。杨载福所部水师欠饷。并著赶紧筹款给发。以利遄行。将此由六百里各谕令知之。　　

○又谕、张亮基奏、覆陈滇省情形一摺。据称徐之铭举止乖方。苍黄失措。既受制于回众。更不能不要结汉人。林自清无识无知。未必非受其指使。云南省城。现在无一实职官员。紊乱纪纲。毫无法度。拟整伍而进。酌量经权等语。徐之铭种种乖谬。叠经谕令张亮基及潘铎迅赴该省。认真查办。该抚系张亮基所保。不意壤法乱纪。大负委任。至于此极。该前督本难辞咎。此时务当迅速赴滇。力图补救。以副朝廷＜??闲＞畀之至意。滇省地方糜烂。张亮基统带兵勇前往。饷需无出。若非邻封豫筹接济。势必临时掣肘。且停兵待饷。节节耽延。著骆秉章迅速拨给银六七万两。解交张亮基行营。俾得迅速成行。俟云南稍有起色。仍著张亮基由捐项拨还归款。昨据尚书倭仁奏、前任御史窦垿志行端谨。守正不阿等语。该员是否现在四川。其人堪备＜??闲＞任与否。并著骆秉章、张亮基、查明具奏。将此由六百里各谕令知之。寻奏、窦垿在重庆府东川书院主讲。品行学问。士论所推。堪膺简任。报闻。　　

○以大学士桂良、周祖培、吏部尚书瑞常、朱凤标、兵部尚书万青藜、吏部左侍郎载龄、户部右侍郎熙麟、礼部左侍郎沈桂芬、为殿试读卷官。　　

○以翰林院编修欧阳保极为贵州乡试正考官。礼部员外郎孙恩寿为副考官。　　

○补铸湖南东安县知县、儒学、绥甯县知县、武冈州石门巡检、广西新太协副将、永淳县知县、南甯府横州新甯州儒学、八尺寨巡检、各印信关防条记。从巡抚毛鸿宾、刘长佑请也。　　

○以克复安徽庐州府城。帮办军务多隆阿得旨嘉奖。并赏骑都尉世职。副将余文科、参将桂学高、徐明德、巴图鲁名号。余加衔升叙有差。　　

○以剿贼迁延。革陕西副将施鹏职。并逮问。　　




大清穆宗继天开运受中居正保大定功圣智诚孝信敏恭宽毅皇帝实录卷之二十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。五月。壬午朔。策试天下贡士李庆沅等一百九十三人于保和殿。制曰。朕寅绍丕基。抚临寰＜?宀禹＞。渥荷上穹洪贶。仰承列圣诒谋。肆予冲人。勤求治道。上思以副两宫之训迪。下思以复四海之承平。惟几惟康。罔敢暇逸。深念典学传心之道。用人行政之经。理学各有源流。卒伍期于训练。攸关治忽。宜切讲求。当此临轩发策之初。悉心咨访。尔多士其敬听朕命。帝王授受心法。以尧舜执中之言为始。而太公言黄帝颛顼之道。皆在丹书。因述敬胜义胜之旨。是则虞书之辨人心道心者。固亦有所本欤。孔子于易坤卦文言曰。敬以直内。义以方外。说者谓为发明丹书之旨。能阐其理蕴欤。宋项安世谓尧之兢兢。舜之业业。禹之孜孜。汤之栗栗。文王之翼翼。为百圣相传之心法。审端致力。宜何从欤。三代以后。如汉文帝。唐太宗。诚令主也。其修己治人之术。亦有合于古圣之心传欤。夫必切于身心。而后可以言学。章句训诂抑未也。将欲求修齐治平之本。其道安在。君人者。勤于求贤而逸于得人。自古帝王之图治。未有不以用人为急务者。顾循资格则奇材不见。凭保举则实行难徵。空儒司马光言。孔门以四科取士。汉室以数路得人。若指瑕揜善。则朝无可用之人。苟随器授任。则世无可弃之士。而欲乞朝廷设十科以举士。其法果尽善欤。所区分名类。固足以尽人材而无遗贤欤。荀子言有治人。无治法。其谓政必待人而行欤。朱子言为治之本。在正心术以立纪纲。此诚正本清源之论也。方今盗贼未平。东南尤甚。将安民于衽席。而出诸水火之中。发号施令。何者为先。除暴胜残。何者为切。董仲舒云。为政不行。甚者必改而更易之。乃可理也。将何术而施行悉当欤。汉儒之学。见儒林传者。师弟渊源。具有可徵。至宋儒则研精心性。不必皆有师传。然周子闻道最早。而朱子谓是陆诜所授。程子之学。得自六经。而其始实受业于周子。朱子集诸子之大成。而从李侗游为最久。溯厥师承。莫不各有所自。能详述之欤。濂洛关闽。其学皆出于一源。惟象山陆氏。谓伊川之言。与孔孟不类。又以朱子之教人为支离。后遂分为两途。明薛瑄以程朱为道学正派。而王守仁则专宗陆氏。能辨其得失欤。学成所以致用。宋儒惟尧夫邵氏绝意仕进。其余或仕中朝。或领剧邑。而陆九龄之居乡御寇。王守仁之屡平寇乱。则又文武兼备者。岂宗派有殊。而体用遂有异欤。诘戎之道。教戒为先。振旅茇舍。成周之制尚已。至汉时京师州郡。皆立教试之法。唐代三时劝农。一时讲武。其治皆近于古。明王骥论练兵之法有五。戚继光论练法有六。能详举其法而阐论之欤。夫兵欲用其力。当结其心。欲振其威。当齐以礼。必先娴坐作进退之节。而后可收克敌致果之功。我朝以弧矢威天下。八旗绿营之兵。布列中外。固斟酌唐之府兵。宋之蕃兵厢兵。而定其制。乃数年以来。潢池窃发。尚未荡平。或将帅未得其人。抑教练有未精欤。凡厥四端。稽古以懋修。遴贤以佐治。传薪以维道。讲武以经邦。内圣外王之事。于兹备矣。尔多士研求有素。其各陈谠论毋隐。　　

○谕议政王军机大臣等、李鸿章奏、遵覆未能赴镇。并密陈各摺片。又据冯子材等奏、探闻丹阳句容等处。贼党日增。密制旗帜号衣。其谋甚秘。未知所向。请饬催李鸿章赴镇等语。李鸿章所称甫抵沪上。因兵勇训练未齐。松沪各军。尚待整顿。未能即赴镇江。自系为慎重起见。沪上固系饷源所出。现在中外兵力。呵吸一气。已将附近一带地方攻复。似目前尚可无虞。惟镇江为南北关键。自古用兵必争之地。现在北岸均已肃清。亟宜以重兵驻扎于此。为进规江甯之计。著曾国藩迅即会商李鸿章酌量情形。通筹全局。带兵及早到镇。先占形胜。冯子材摺。著钞给阅看。华尔此次已照请以副将补用。此后若续有功绩。如何办理。该署抚谅已熟筹。此非朝廷有所吝惜。祇以事关中外两国。不能不豫为后来地步。薛焕于办理军务。实非所长。而驾驭外国。尚能力持大体。不至赤其所慑。该署抚于遇有外国事件。仍当筹商会奏。此次攻克青浦各处。关涉洋人。薛焕未经会衔。有无意见未洽。傥薛焕有办理未协之处。即著据实具奏。候旨遵行。将此由六百里谕令知之。　　

○又谕、李鸿章奏、已革道员张景渠、署甯波府知府林钧、由定海率领广艇。攻复镇海县城。进攻甯波。外国兵船。同开大炮。轰入城内。当将甯波府城克复等语。上年甯波郡城失陷。传闻逆匪旋即退窜。此次官军协同外国兵船。进攻甯郡。逆匪坚拒不退。是否该逆退窜后。复来郡城。张景渠等有无会同外国兵船攻剿之事。著左宗棠、薛焕、李鸿章等、将克复郡城详细情形。查明据实具奏。甯波镇海业经收复。亟宜得人而理。著曾国藩、左宗棠、迅即遴派贤能员弁。酌带水陆官兵。由闽航海。前赴甯波郡城。督办防务。至道员张景渠前在甯波溃退。闻有雇觅轮船。装银二百万两。运赴定海之事。节经谕令曾国藩、左宗棠、拏问严审。如果属实。该员情罪重大。断不准藉收复镇海等处为词。希冀开复。著曾国藩、左宗棠等、仍遵前旨查拏究办。毋稍轻纵。将此由六百里各谕令知之。　　

○又谕、冯子材、魁玉奏、北岸军情绥敉。江南机有可乘。请饬署巡抚移扎镇城。会筹进取一摺。镇城关系紧要。李鸿章未到以前。冯子材等责无旁贷。现在附近西南云台宝盖各山。业经该提督等扼要扎营。与金山甘露寺等处。声势联络。著即督饬各营镇将。严密巡防。如该逆由句容丹阳分股来扑。务当激励兵弁。竭力守御。俟李鸿章抵镇后。厚集兵力。再图规复各城。可期得手。将此由六百里谕令知之。　　

○调正黄旗领侍卫内大臣醇郡王为正白旗领侍卫内大臣。以正红旗汉军都统僧格林沁为正黄旗领侍卫内大臣。未到任前。以正红旗蒙古都统奕山署理。　　

○以克复江苏青浦县城。洋将何伯、卜罗德、得旨嘉奖。华尔以副将用。　　

○以殿试怀挟。贡士陈倬、程光溥、卢龙光、斥革治罪。
  </div>
  <div class="pagination">
   <a href="清实录同治朝实录_page48.html">
    上一页
   </a>
   <span>
    ...
   </span>
   <a href="清实录同治朝实录_page44.html">
    44
   </a>
   <a href="清实录同治朝实录_page45.html">
    45
   </a>
   <a href="清实录同治朝实录_page46.html">
    46
   </a>
   <a href="清实录同治朝实录_page47.html">
    47
   </a>
   <a href="清实录同治朝实录_page48.html">
    48
   </a>
   <span class="current-page">
    49
   </span>
   <a href="清实录同治朝实录_page50.html">
    50
   </a>
   <a href="清实录同治朝实录_page51.html">
    51
   </a>
   <a href="清实录同治朝实录_page52.html">
    52
   </a>
   <a href="清实录同治朝实录_page53.html">
    53
   </a>
   <a href="清实录同治朝实录_page54.html">
    54
   </a>
   <span>
    ...
   </span>
   <a href="清实录同治朝实录_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
