<!DOCTYPE html>
<html>
<head>
    <meta charset="UTF-8">
    <title>台湾资料清高宗实录选辑 - 第 38 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾资料清高宗实录选辑 - 第 38 页/共 47 页</h1>
    <div class="content">
　　初十日（癸卯），闽浙总督李侍尧奏：『台湾解到匪犯内有陈驻等十三名，讯系被贼胁从，均无助逆抗拒官兵情事；例应给驻防满兵为奴。但福州距该犯等本籍太近，应请改发江宁』。谕军机大臣等：『江宁与闽省亦系一水可通之地，各海岸俱有船只来往，易于逃回原籍；此等人犯竟发往吉林、黑龙江两处给兵丁为奴，以防窜逸滋事』。

　　十一日（甲辰），谕军机大臣等：『官兵在牛庄地方与贼匪打仗，射死贼目，项上挂有「定南将军」苏魁伪印一颗。射贼者系属何人？着查明具奏。官兵一抵南路，即屡得胜仗，贼匪纷纷逃窜；其庄民贼目等又情愿为官兵侦探贼踪，缚献庄大田以赎其罪，实属极好机会。而沿山、沿海一带，又屡经福康安派兵分路堵剿；谅庄大田罪恶贯盈，断不能复行兔脱。或此时已将该贼目生擒，捷报业经在途，不日自可递到。至南路地方，内山与海岸相近，既须多兵堵截，且官兵日增，声势更为壮盛；所有此次湖南官兵自应仍赴军营，俟擒获庄大田再行撤回，亦不为迟。况湖南兵丁性能耐热，将来撤兵时，即可暂留该处，以资弹压』。

　　--以上见「大清高宗纯皇帝实录」卷一千二百九十八。

　　十九日（壬子），谕军机大臣等：『此次福康安等带领官兵剿捕逆匪，由鹿仔港一带进兵解围，攻破贼巢、擒获贼首；经过各紧要地方，贼匪据险抵拒，经官兵奋勇攻扑，所向克捷。此等处山川形势，自必极为险要；着福康安即将北路一带险峻要隘处所，如平林仔、小半天、集集埔、斗六门、水里社、水沙连、大里杙及逆首林爽文被擒之老衢崎等处地形山势，详细绘图呈览，以志战功。即日擒获庄大田，其南路险要地方亦照此办理。再，四川屯练降番屡经调派，此次随同官兵征剿更为出力；现已有旨令军机大臣酌议，将川省额设土外委四十名照从前金川之例，每名每年加给银二两。其屯练兵丁，即将此次随征之一千五百名作为定额，令该督等按每名每月给银五钱；其余一千五百名，俟有缺出，以次拔补。并将此次随征之降番五百名作为新屯练，每名每月给银五钱；其余番丁，亦以次挑补。俱作为定例，俾出力兵丁得以永邀恩赏。着传谕鄂辉即将现在加恩之处，传集该屯练降番明白宣示，咸使闻知；俾益加感激，踊跃思奋。并着李世杰、成德于川省土弁降番一体晓谕知悉，以示鼓励』。

　　二十日（癸丑），谕军机大臣等：『随征屯练降番，屡次打仗或有阵亡者，尤堪悯恤！着福康安、鄂辉传集该番众等，俟回川后于军机大臣议准二千额数之外，再将阵亡人等子弟各赏给一两钱粮一分，以示格外体恤。若伊等家属先有闻知，未免哀悼；俟将来撤兵后，再行传谕李世杰等遵照办理』。

　　二十一日（甲寅），谕军机大臣等：『据毓奇奏：「接准琅玕咨会，台州等帮守冻漕船应筹催归次，仍于本年起运；但逐细筹划，实有赶办不及之势，请分作两年洒带」等语。此次台州等帮冻阻般只，前据琅玕奏：「接准李侍尧札知暂行缓运，请仍令台州等帮趱归水次并力赶兑，于四月内开行，至迟五月底亦可过淮北上」等语。朕意即以琅玕所奏止为浙省漕运起见，当即谕令应俟李侍尧酌量情形再行定夺矣。此项漕米，如闽省现在军务虽已将次告竣，台湾米石恐不能实时内渡，或平粜赈恤尚需接济；自应仍行拨往应用。若闽省既可无需，则此项漕米即当停止运往，遵照前旨于明年随帮洒带运通；即因米数较多，不能于下年全数带交，亦不妨分作两年洒带。今若如琅玕所议，仍令守冻之船赶回水次于本年起运，则现在各省重运正当衔尾北上之时，倘令其停让，转致重船壅阻；且台州等帮即赶紧回次装运开行，已较往年迟至数月，计其到通卸运回空，势必又至冻阻；自不若分年随帮洒带，较为省便。毓奇在漕言漕，通盘筹划，比琅玕之拘泥尚佳；然总须俟李侍尧等会商酌定覆奏到时，再遵前旨妥协办理可也。将此各传谕知之』。

　　闽浙总督李侍尧奏：『台湾用过军需银米为数繁多，经手各员并未将照何例支销之处分晰造报。且地隔重洋，文檄更形迟滞；抚臣徐嗣曾现抵鹿仔港，应令督同臬司李永祺就近核办。其内地供支一切粮饷及夫船运脚等项，臣亦严饬总局、道、府等上紧查报』。得旨：『自应如此；汝仍应总理其事也』。

　　二十七日（庚申），钦差协办大学士陕甘总督办理将军事务公福康安、领侍卫内大臣参赞公海兰察、成都将军参赞鄂辉奏：『臣等进剿南路贼匪，自南潭、大穆降、水底寮等处节次射死贼目陈建平、曾大达及不知姓名骑马贼目十余人，生擒蓝九荣等十九人均已正法。随探知庄大田等俱在柴城欲往蚊率社，经番众抵御退回。臣等于本月初五日，即由风港进兵，直抵琅峤。因恐攻扑过急，贼目或致自戕，匪伙乘间窜逸；当派穆克登阿等及山猪毛等处义民分拨六队自山梁挨次排下，直抵海岸。乌什哈达所带水师兵丁，适值顺风，连樯齐至，四面合围。自辰至午，杀贼二千余名，将庄大田及有名头目庄大韭、许光来等四十余名全数擒获，并搜获庄大田之母庄黄氏一口；现在派员解京审办，仍令官兵等分投搜查遗孽。再，此次义民首曾中立等招集生番，听候调遣，攻剿极为出力；内有郑其仁因引导官兵先进，遇贼阵亡，臣已传知该家属给银收殓。查郑其仁系恩赏守备职衔并令以实缺补用之员，请照守备例议恤』。谕曰：『贼目庄大田等于逆首林爽文就擒之后，尚敢窜匿山林，抵死抗拒；经官兵四路攻围，势穷力蹙，或竟情急自戕及投海毙命，俱属事之所有。今乃负嵎死守，被官兵义民层层围逼，将贼目庄大田及有名头目悉数擒获，此皆由上天眷佑、将士用命；而福康安等调度有方、布置周密，是以南北两路贼首、贼目悉就俘擒，台湾全郡平定，实堪嘉奖！特亲解本日手带汉玉搬指一个、小荷包一个赐福康安，又亲佩小荷包一个赐海兰察，以示优眷。福康安、海兰察、鄂辉，俱着交部从优议叙。所有许世享、梁朝桂、穆克登阿、袁国璜及在事出力之大小将弁等，着福康安查明咨部，从优议叙。其随征兵丁，并着福康安查明，一并分别奖赏。至此次剿捕逆匪，该处义民等随同官兵打仗出力；现在擒获贼目庄大田，义民首等带领各庄民人分队堵截，尤属可嘉！此内义民首曾中立前因屡次奋勇，已赏给同知职衔；今又招集生番、听候调遣，着福康安即将曾中立酌量补以实缺。其余义民刘绳祖、郑天球、张元懃、蓝应举等，并着福康安查明如何加恩，或补以实缺、或加赏职衔之处？分别具奏，以示奖励。至前在下埤头一带剿贼之义民首郑其仁遇贼阵亡；郑其仁前已赏给守备职衔，着交部加一等照都司职衔议恤。该义民家属，并着福康安从优赏给养赡』。

　　又谕曰：『鄂辉、普尔普此次均属奋勉，着加恩赏戴双眼花翎』。

　　谕军机大臣等：『此次官兵、义民分投搜捕，将贼目庄大田擒获；其首先擒拏者，究属何人？着福康安查明，据实具奏。现在大兵告竣，台湾地方一交三月，气候即已炎热；屯练兵丁素不耐热，计此旨到时已属三月下旬，即应早行撤回。着传谕鄂辉，即令原带屯练之总兵将官率领屯练等先行内波，取道回川；鄂辉亦即由驿来京陛见。其巴图鲁侍卫章京等，即令海兰察、普尔普等仍分起带领回京。至此外应撤各兵，着福康安遵照节降谕旨，次第令其渡回内地，各归营伍。此时台湾全郡平定，其余零星逆匪陆续搜查，计三月内自可全竣。但应办善后事宜，最为紧要；常青现已革职，毋庸交办。着福康安与徐嗣曾悉心筹酌，将改建城垣、清厘地亩、添设官弁等事妥为经理，务期一劳永逸，绥靖海疆；且不必急于来京赡觐，务将善后一切事宜料理妥协，于八月万寿节前到热河赡觐亦不为迟。且福康安此次凯旋内渡，非如前此进剿时关系紧急，不得不冒险遄行者可比，亦应候风色平稳方可渡洋，勿冒险轻涉；并内渡各省将弁兵丁，均不可令其冒险，以副朕体恤眷念至意』。

　　二十八日（辛酉），谕〔军机大臣等〕：『现在台湾全郡平定，大功告蒇；一切善后事宜，最关紧要。李侍尧现驻厦门照料撤回官兵内渡及核办军需各款项，事务繁多；自未能前渡台湾，会同筹办。昨已有旨令福康安同徐嗣曾悉心筹酌，将改建城垣、清厘地界、添设官弁等事妥协经理。徐嗣曾系福康安奏请帮办之人，且系本地巡抚；一切事宜有福康安在彼会同商办，自能斟酌妥善，一劳永逸。至李侍尧系该省总督，如有应行会办之处，原可彼此札商，熟筹妥办。再，台湾逆匪滋事一案，前因柴大纪在总兵任内骫法营私、废弛激变，福康安并未将其种种劣款指出参奏，李侍尧、常青亦并未据实直陈；是以将福康安严饬、李侍尧交部严加议处、常青即予罢斥，并将前任督臣富勒浑、雅德革职拏问、俟解到时并按律治罪。至徐嗣曾身任巡抚，台湾营伍虽非所辖，但伊在闽年久，于柴大纪纵令兵丁私回内地贸易牟利及废弛营伍不加训练，种种酿变贻误之处，平日岂无闻见！乃竟视同膜外、缄默不言，将来自有应得之咎；并着徐嗣曾明白回奏。又，台湾道永福在府城率领兵民协同防守虽有微劳，但该处地方官平日贪黩敛怨、酿成事端，皆系永福所属；已不得为无罪。且柴大纪近在同城，种种贪劣不职，如永福曾经揭报督、抚而督、抚置之不办，应令据实指出，自当专治督、抚以徇隐之罪；若永福并未揭报，则不得因其有守城微劳稍为宽贷。倘伊平日亦有营私之处，则更不必言矣。着福康安即向永福切实讯问，据实覆奏；务使功罪两不相揜，以昭平允。至杨廷理原系同知，各州县非其专管，于此案尚无大过；且伊在府城带领义民等悉力守御，一得官兵打仗杀贼信息，即随时禀报李侍尧，尚为迅速。着福康安查明杨廷理如才具尚属可用，即据实保奏，候朕酌量加恩录用』。

　　二十九日（壬戌），谕曰：『柴大纪在任四年之内，已婪索金银五、六万之多；且因台湾逆匪滋事，豫行寄信家中，嘱伊子先行防备。现据琅玕在其屋后地平之下，起出金锭银两。可见柴大纪居心狡诈、任意贪黩，若非私令兵丁渡回内地贸易牟利并勒索所属、剥削兵民，焉能拥有厚赀；是柴大纪骫法营私、贪婪激变，种种款迹已确凿可据。柴大纪业经革职拏问，应俟解到后交部照律定拟，明正其罪。向来朕办理庶务，一秉大公至正；赏功罚罪尤务严明，从无成见。如柴大纪在嘉义县时被围紧急，曾谕令不妨保护义民，全师而出。柴大纪覆奏：不忍将数万生灵委之贼手，仍督率兵民忍饥固守。朕以其甚有良心，览奏为之堕泪；是以即加封伯爵、赏给银两。而其种种贪劣捏饰之处，彼时尚未有人摘发；所谓「君子可欺以其方」者此也。迨柴大纪在任各劣迹节次败露，前经福康安奏其为人狡诈不可信；福康安方抵该处，自未知其实在劣款，必因人言籍籍，故为此奏。后因德成复命，朕询出前情；节经谕查询，始据李侍尧遵旨逐款查明属实、陆续参奏，因即降旨将柴大纪革职拏问。可见朕于臣下功罪，惟视其人之自取；有功即赏、有过即罚，从不稍存适莫之见：此天下后世所可共喻者。是以得邀上天眷佑，五十三年以来屡集大勋、开疆拓土，未必不由此敬天勤民之念有以启之也』。

　　闽浙总督李侍尧奏：『台湾军兴以来，拨运浙江、江西、江苏、湖北、湖南、四川等省米石；嗣因台州等九帮漕米冻阻，复奉旨就近运闽备拨。今军务业经告竣，无须多为筹备。除台州等帮漕米现已飞咨停运，其各省拨运米除陆续运台及内地供支口粮需米四十八万余石，又台、澎及福州等五府每年应放兵米因台湾迭蒙蠲免、无项可支应需米十五万三千一百石零，又五十三、四两年班兵眷米及凯旋内渡沿途口粮共需米三万四千六百余石，又漳、泉二府应需酌拨平粜米三十万石：以上共需米九十七万石。核之各省运到米数已一百三十九万石，实属有赢无绌；即再需济粜，亦不致周章。所有湖南未经运到米七万五千石，现咨明何裕城照数截留；四川未经运到米二十四万石，亦已飞咨书麟、闵鹗元截留江苏』。谕军机大臣等：『各省拨运米石，原以接济军糈；今台湾全郡平定，大功告蒇，各省业经运到闽境之米既足敷应用，其未经运到者自可毋庸再行拨运。所有浙江台州等九帮及湖南第二、三、四起、川省第二、三、四、五起米石，俱着停止起运。此内川省应行截留米石，现在面询书麟，据称「该省仓储充足，无须买补」；是此项米石亦可毋庸截留江苏。着同浙江、湖南二省停运米石，一体分年随帮洒带运通；如米数较多，不能于下年全数带交，即分作二、三年陆续洒带亦无不可。该督、抚必须饬属加意收贮，勿致霉变，方为妥善』。

　　是月，浙江巡抚觉罗琅玕奏：『据两浙商人呈称：「台匪克日剿除，曾经奏准捐银以资赏兵之用。今复派员赴台建筑城工，请再公捐银三十万两为添备城工之用』。下部知之。

　　闽浙总督李侍尧奏：『前因闽省添募新兵二万，陆续添造鸟鎗一万六千杆。今新兵业已议裁，此项多余鸟鎗，存贮徒滋锈坏。查上年浙、粤两省调赴台湾官兵一万三千余名节次打仗后，器械必多损失；请通融拨给各兵归营，毋庸动项另制。其原造工价，仍咨明两省照数扣移归款』。得旨：『所思周到，好』。

　　--以上见「大清高宗纯皇帝实录」卷一千二百九十九。  
清高宗实录选辑四

　　乾隆五十三年

　　乾隆五十四年

　　乾隆五十五年

　　乾隆五十六年

　　乾隆五十七年

　　乾隆五十八年

　　乾隆五十九年

　　乾隆六十年

　　嘉庆元年

　　乾隆五十三年

　　乾隆五十三年（戊申、一七八八）春三月癸亥朔，谕：『此次台湾剿捕逆匪，该处义民随同官兵打仗杀贼，甚为出力；业经降旨将广东、泉州等庄赏给「褒忠」、「旌义」里名，用示鼓励。至漳州民人虽与贼匪籍贯相同，但其中随同官兵打仗杀贼者亦复不少；若不一体加恩，转似于伊等有所歧视，不足以示奖励。所有漳州民人各庄，着赏给「思义村」，俾该民人等咸知顾名思义，勉为国家良善、守法奉公，以副朕一视同仁之至意』。

　　谕军机大臣曰：『柴大纪前在嘉义县防守、未经带兵出城一节，经福康安等查明：「防守嘉义县俱系义民之力，其未经出城亦系义民不肯将伊放出，伊亦畏贼不肯带兵出城；柴大纪前次所奏，全不足信」。是柴大纪恇怯无用、又复狡展欺饰，并守城亦无寸功足录矣。且此案逆匪滋事，由伊酿成激变；是其罪较之黄仕简、任承恩之仅止因循贻误者为尤重。着福康安将此一节向柴大纪严加审讯，即行定拟，迅速据实具奏』。

　　又谕：『台湾戍守兵丁，将来自仍应分班轮换。此等兵丁籍隶漳、泉者居多，若分拨营汛时，漳、泉两处庄民即以同籍之兵派往防守；则伊等乡贯熟习，自必联为一气。即间有作奸犯科者，兵丁等未必肯举发，自应令籍隶泉州之兵在漳州民人庄村附近一带防守，其籍隶漳州之兵即以防守泉州各庄，庶彼此互相纠察，可以防微杜渐；而他府之兵与之互相错处，不动声色，于抚绥防范俱有俾益。着将此密行传谕福康安与徐嗣曾妥定章程，熟筹办理』。

　　初三日（乙丑），谕：『前因台湾剿捕逆匪需用军粮应行宽为筹备，又福建漳、泉二郡上年偶因缺雨、粮价较昂；节次谕令浙江、江苏、四川、江西、湖广各省拨运米石，以资接济。经各督、抚派员督办，沿途接护运送，到闽甚为妥速；业经降旨将各督、抚交部议叙。现在首犯林爽文、庄大田生获，台湾全郡平定，大功告蒇；各省运到米石足敷应用，其未经运到之米无须再行运往，亦已谕令各该督、抚即行截留，分年随带运通。至各省承办运米之员一经派委，俱知以公事为重，恪守功令，上紧赶运，源源相继，军糈民食并资充裕；今仰荷上苍眷佑，南北两路贼氛尽扫，魁渠首恶悉就生擒，深惬朕意。所有各省承运米石之文武员弁，俱着该督、抚查明咨部议叙；其护送之兵丁等，俱着酌量加赏。再，此次军报往来驰递无误，其各省驿站文武员弁亦已有旨交部议叙。至现在逆首林爽文解赴行在，沿途管押护送甚为迅速；所有各省派出押解逆犯及沿途接护之文武员弁，并着交部议叙。其护送兵丁人等，均着查明分别酌赏。朕赏罚一秉至公，虽微末弁兵稍知出力，亦不肯没其微劳；内外大小臣工惟当倍加感奋，益矢慎勤』。

　　初四日（丙寅），定巡察台湾例。谕：『台湾孤悬海外，远隔重洋；民情刁悍，奸徒易于滋事。向来祗派御史前往巡视，职分较小且不能备悉该处情形，殊属有名无实。着将请派巡台御史之例停止，令该督、抚及水师、陆路两提督每年轮值一人前渡台湾，严行稽察。如地方文武或有骫法营私、扰害兵民之事，可就近查明，据实参奏。福州将军亦系该省大员，自应一体轮派。至海洋风信靡常，前已降旨令该督、抚等祗须视风信平稳时配船前往，不必拘定时日。但远渡重洋，究系涉险；如该将军、督、抚、提督内有年逾七十者，着免其前往，以示体恤』。

　　谕军机大臣等：『前谕令阿桂讯问富勒浑在总督任时，于柴大纪贪黩营私种种劣迹，何以置之不办？据富勒浑供称：「在总督任时，曾节次密札台湾道、府令其时时查访，倘有废弛营伍等事，即密行飞禀查办；若通同徇隐，别经发觉，必将不行禀报之道、府一并严参：俱有案可查，该道、府等俱可询问」等语。柴大纪任意侵贪，该道、府等近在同城，岂无闻见，自当据实禀报；何以并未有人举发？着福康安即将富勒浑前此札据吊查阅看，并询问该道、府等如果富勒浑所供属实，则柴大纪种种劣迹竟系道、府等通同徇隐。即使该处地方接到密札后富勒浑旋经调任，亦应将柴大纪款迹禀明接任之雅德、常青等；乃始终并无揭报！除孙景燧已被贼戕害，永福在台湾最久，身系满洲、又任道员，于此事实难辞咎！着福康安即查明该道有无揭报及如何通同徇隐之处？据实严行参奏。再，台湾应办善后事宜，已节次谕令福康安会同徐嗣曾熟筹妥办。今思此次搜捕逆匪，该处熟番尚为得力。将来台湾换班兵丁，前已有旨谕令酌留一半即在台湾募补，毋庸更换。今此等熟番向化日久，驯熟可用；或即照四川屯练、楚省苗民之例，酌量挑选，即于应在台湾募补兵数内将此项熟番参半充补。既可防范地方，又足以示绥辑；而出力社番得有钱粮，于生计益资饶裕，似为两有裨益。着福康安等将是否可以如此办理之处？即行详细商妥，据实具奏。如不可行，亦不可拘泥遵旨。又昨讯据林爽文，有「伙犯董喜带病跟伊逃至集集埔地方，因官兵追杀，不能相顾，各自逃窜。董喜实在身死与否？并未亲见」等供。前经福康安讯据林爽文供称董喜业经病故，当即以所供不足深信，谕令福康安查明覆奏。今严讯林爽文，并未亲见董喜身死；是林爽文前在军营所供自系护庇党恶，并未确实。着再传谕福康安将董喜一犯严行查究下落，务得确据，毋任幸逃漏网』。

　　闽浙总督李侍尧奏：『台湾被害各员，遵旨详加区别：彰化县知县俞峻，到任未及两月，被难实属因公。理番同知长庚，当贼攻彰化时，手刃数贼，当即被害。凤山县知县汤大奎，雇募乡勇守城，因众寡不敌，即行自刎；其子汤荀业，同时被戕。署理番同知王隽，因解饷过台，派往凤山支放，遇贼被害。此四员居官素无劣迹，其抗节死事情形似堪悯侧；应请议恤。至台湾府知府孙景燧、台防同知刘亨基、原任台湾县知县程峻、署诸罗县事原任台防同知董启埏、署诸罗县唐镒声名俱属狼籍，其贪黩敛怨，被害实由自取；应毋庸给予恤典』。谕：『前因台湾逆匪滋事时被贼戕害各员内，或有平日居官廉谨，实能抗节捐生；亦有在任贪黩废弛、殃民敛怨，遇贼猝被戕害者。若概行给予恤典，不足以示彰瘅而儆官邪；因谕令李侍尧查明被害各员平日居官及死事情节，据实具奏，再行分别核办。今据李侍尧所奏，甚属公当。地方官有守土牧民之责，如果居官勤慎、廉隅自矢，及事起仓猝、能以身殉；是其在任并无劣迹，而死事实属因公。自应加恩议恤，以示旌奖。若其平日贪污、肆行剥削，以致众怨沸腾，激而生变；此等劣员设其身尚在，必当明正刑诛，岂可因其被贼戕害、俾得滥邀恤典。所有此次台湾被贼戕害各员，除居官贪黩之孙景燧、刘亨基、程峻、董启埏、唐镒五员不准议恤，其俞峻、长庚、汤大奎、王隽均着交部照例议恤』。

　　初六日（戊辰），谕：『闽省地方文武员弁办理军需，解运粮饷、火药、照料兵丁配渡等事，尚俱妥速，并无贻误。现在大功告蒇，除该督、抚已邀甄叙外，其在事出力之文武员弁，着李侍尧详晰查明，分别等第咨部议叙』。

　　初七日（己巳），谕军机大臣等：『前因福康安攻克大里杙贼巢后，不即带兵直入番境搜捕，仅悬立重赏令生番将逆首擒献，办理未免失之迟缓；恐逆首得以乘间远扬，不得不加以策励。今贼首林爽文已生擒解京，并将南路肃清、贼目庄大田一并生擒，该处生番等帮助官军分路搜缉，不料其竟能如此出力！现在台湾全郡贼氛扫荡无遗，筹办一切均属周密详妥，深慰朕怀，实堪嘉许，办理亦未为迟。至从前请将恒瑞仍留军营效力一节，彼时福康安因未奉到节次谕旨，故尔冒昧陈奏；今既饬令立即回京，亦毋庸置议。福康安现系有功之人，一切过失皆可不问；且其功大而过小，岂有转加有功之人以罪之理。此时军务业经告蒇，计德成早已渡洋前抵台湾；所有应行改建城垣，福康安自已会同相度形势，详悉妥办。此外，如清厘地界、添设官弁各事宜，福康安惟应与徐嗣曾等悉心筹划，酌定章程，以期一劳永逸。即有一、二无关紧要零星逸犯，亦可交徐嗣曾、普吉保二人在彼督拏，自不难全行缉获。刻下新任福州将军魁麟已可渡海，前抵台湾；现在大功已竣，福康安酌留楚、黔官兵一、二千在彼弹压，将善后诸务大局料理妥协，即可带兵起程回京。惟向来四月间海洋风信靡常，不无涉险之处；福康安此时凯旋回京尤宜慎重，不得冒险前进。竟不妨于五、六月间俟风信顺利再行内渡，方为稳妥；即途次亦不必过于趱程，于八月万寿前赴热河瞻觐，亦不为迟也。再，庄大田供内有黄天养、庄树二犯现未拏获，着福康安、李侍尧即于内外各处严缉务获，毋任漏网。又据庄大田供：「林爽文曾差陈天送到南路纠合伙党，有庄大田族弟庄大韭听从入伙」等语。现讯之林爽文，据供「并不知有陈天送其人」；所供恐不足信。着福康安即查明陈天送下落，务将该犯拏获，毋任兔脱』。

　　初十日（壬申），大学士等奏：『台湾解到贼匪，除何有志、林浇等业经因病先行正法，其逆首林爽文纠众倡乱、戕官攻城，复编造年号、私封伪职；贼目陈传从贼戕官、受封伪职，与官兵义民打仗多次：均应按律凌迟处死枭示。至何有志、陈传等家属例应缘坐，应令该督、抚严查办理』。得旨：『林爽文、陈传着即凌迟处死枭示，余依议』。

　　十一日（癸酉），谕军机大臣等：『此次剿捕台湾逆匪，军书筹笔，宵旰焦劳；一切紧要机宜，朕思虑所及，随事指示。福康安等禀承方略，擘画周妥；仰赖上苍眷佑，于三月之间生擒二逆首，全郡贼氛扫荡无遗。现在大功告蒇，所有办理此事颠末，曾亲制「纪事语」二篇及「平定台湾功臣像赞序」一篇，备述用兵机要及赏功罚罪大端，而一本于敬天勤民、孜孜不怠之一心；宜勒之贞珉，以昭彰瘅。着将御制文三篇用清、汉字书写，发交福康安、李侍尧于台湾府城及厦门二处建碑碣三座，照依尺丈，慎选石工妥为镌刻；俾岩疆海徼咸喻朕勤政爱民、明慎用兵之意』。

　　御制「剿灭台湾逆贼生擒林爽文纪事语」曰：『平伊犁、定回部、收金川，是三事皆关大政，各有端文勒太学；诛王伦、翦苏四十三、洗田五，是三事虽属武功，然以内地怀惭，弗芗其说。至于今之剿灭台湾逆贼、生擒林爽文，则有不得不详纪颠末以示后人。向之三，予惟深感天恩，蒙厚贶；次之三，予实资众臣之力，得有所成。若兹台湾逆贼之煽乱，乃卒然而起；兵出于不得已，而又不料其成功若是之易也！盖自康二十二年平定台湾之后，历雍正逮今乾隆戊申百余年之间，卒鲜卅岁宁静无事；而其甚者，惟朱一贵及兹林爽文。朱一贵已据府城，僭年号；林爽文虽未据府城，然亦僭年号矣。朱一贵虽据府城，蓝廷珍率兵七日复之，不一年遂平定全郡；林爽文虽未据府城，亦将一年始获首渠，平定全郡：则以领兵之人有贤否之殊，故曰「事在人为，不可不慎」也。林爽文始事之际，一总兵率千余兵灭之而有余；及其蔓延猖獗，全郡骚动，不得不发劲兵、命重臣，则予「迟速论」所云「未能速而失于迟，予之过也」。然而果迟乎，则何以成功？盖迟在任事之外臣而速在筹策之予心，故始虽迟而终能成以速；非夸言也，盖纪其实而已。若黄仕简、任承恩初迟矣，而予于去年正月即命李侍尧速往代常青为总督办军储，常青往代黄仕简、蓝元枚往代任承恩司剿贼之事，而郡城与仕简弗致失于贼手，是幸也、是未迟也。既而常青祗能守郡城，蓝元枚忽以病亡，是又迟矣。而天启予衷，于六月即自甘省石福康安来热河，授之方略。八月初，即命福康安、海兰察率百巴图鲁及各省精兵近万往救诸罗；是又未迟也。福康安等至大担门开舟阻风，风略定而启行，又以风遮至崇武澳不能进；是又迟矣。然而候风之际，后调之兵毕至，风平浪静，一日千里，齐至鹿仔港；是仍未迟也。大迟之在人，而天地神明护佑，每以迟而成速，视若危而获安；有如昔年「开惑论」所云者，予何修而得此于天地神明之锡祉哉！如是而不益深敬畏，勤政爱民、明慎用兵，则予为无良心者矣；予何敢、抑又何忍乎！夫用兵岂易言哉，必也凛天命、屏己私、见先几、怀永图，方寸之间日日如在三军前，而又戒掣肘、念众劳。且予老矣、老而精神尚健，不肯图逸以遗难于子孙臣庶，藉以屡成大勋；此非天地神明之佑乎？亦岂非弗失良心，得蒙天鉴乎？福康安等解围歼贼以及生擒贼渠诸功绩，已见「联句」之诗之序，兹不赘言。独申予之不得已用武，又深惧用武之意如是以戒后世。占验家以正月朔旦值剥蚀，为兵戈之象；远者固无考，自汉至明屡逢其事，然亦有验、有弗验。若昨丙午，可谓有验矣。以予论之，千岁日至可坐而致，剥蚀亦可笇而定也。既定矣，其适逢与不逢原在依稀惝恍之间；且亦乏计豫使之必无也。若使之无，是为诈也；不惟不能避灾，或且召灾。故史载：宋仁宗朝第二次康定元年春正月朔，当日食；司天杨惟德请移闰于庚辰岁，则日食在正月之晦。帝曰：「闰所以正天时而授民事，其可曲避乎」！不许。夫日食必当在朔，可知古称月晦日食者，多移闰曲避之术耳！至于不得已而用兵，惟在见几而作、先事以图，迟不失于应几、速不失于不达；惟敬与明，秉公无私，信赏必罚。用兵之道，其庶几乎！夫行此数端，甚不易矣！知不易而慎用兵，又其本乎！凡军旅事，必当有「方略」之书。书成，即以此语冠首篇，亦不更为之序矣』！

　　御制「福康安奏报生擒庄大田纪事语」曰：『昨生擒林爽文，则剿灭逆贼事可称蒇大端；兹生擒庄大田，则肃清台湾事方称臻尽善。二逆狼狈为奸，得一而不得二，余孽尚存。虑其萌芽。且彼既闻首祸被获，则所以谋自全而幸逃生；入山固易追，赴海则难捕矣。是以先事周防，屡申饬谕。兹福康安尽心画策，凡港口可以入海者无不移舟设卡。因闻庄大田带同匪众俱在柴城，初二日欲往蚊率社；经番众极力抵御，复行退回。初五日黎明，官兵由风港发兵，越箐穿林，遂有贼匪突出拒敌；我兵迎击，海兰察率领巴图鲁侍卫奋勇齐攻，杀贼三百余，生擒一百余。追至柴城，贼愈众多；然恐攻扑过急，庄大田或临阵被杀或乘间窜逸，转不能悉数成擒。福康安分兵数队，以徐合攻，自山梁布阵抵海岸；适乌什哈达所率水师得顺风，连樯齐至，沿海进围，水陆合剿。自辰直至午刻，杀贼二千余；群贼奔溃投水，尸浮海如雁鹜。而独庄大田伏匿山沟，以至生擒；是岂人力哉！天也。二逆以么■〈麻上骨下〉小民敢与大乱，杀害生灵无虑数万；使获一而逃一，未为全美。斯皆生致阙下，正国法而快人心；反侧潜消，循良乐业。福康安、海兰察等画谋奋勇、不负任使，固不待言；然非天佑我师，俾获万全，岂易致此耶！更查康熙六十年四月朱一贵于台湾起事，提督施世骠、总兵蓝廷珍于五月由澎湖进兵，至六月收复台湾府城，计阅七日；于闰六月始擒获朱一贵，计阅一月余。至雍正元年四月，而余党悉剿尽。自朱一贵起事至台湾全郡平定，始末阅两年。兹林爽文于五十一年十一月起事，其黄仕简等前后误事经一年；福康安等于上年十一月由鹿仔港始进兵，其间解诸罗县之围、克斗六门、攻大里杙贼巢，至本年正月获林爽文，计阅四十二日。经获庄大田，计阅三十二日。自林爽文起事至台湾全郡平定，始末共阅一年三月；是较之蓝廷珍等成功更为迅速矣。夫逆贼入内山，生番非我臣仆，性情不同、言语不通，其遵我军令与否未可知也。福康安示之以兵威，使知畏；给之以赏项，使知怀。其经画周密，贤于施世骠、蓝廷珍远甚；又得海兰察率百巴图鲁攻坚陷锐，遂得前后生获二囚。且李侍尧悉心董理军储，毋误行阵。使不以李侍尧易常青之总督则军储必误，不以福康安易常青之将军则成功必迟；兹尽美尽善，以成功于三月之间：则上天之所以启佑藐躬，俾以望八之年而获三捷之速，则予所以深感昊慈，岂言语之所能形容也哉！自斯以后，所顾洗兵韬甲，与民休息；保泰持盈，日慎一日，以待归政之年庶不远矣。虽然，仔肩未卸，必不敢以娱老自怠；所有犹日孜孜，仍初志耳』。

　　御制「平定台湾功臣像赞序」曰：『近着「剿灭台湾逆贼生擒林爽文纪事语」，以为伊犁、回部、金川三大事各有专文，王伦、苏四十三、田五次三事不足芗其功；若兹林爽文剿灭介于六者间，虽弗称其大，而亦不为小矣。故其次三，讫未纪勋图像。而兹福康安、海兰察等渡海搜山，竟成伟勋、靖海疆；吁！亦劳矣，不可湮其功而弗识；故于紫光阁纪勋图像，一如向三大事之为。然究以一区海滨，数月底绩，故减其百者为五十，而朕亲制赞五十者为二十；余命文臣拟撰，一如上次之式。夫用兵岂易事哉！昔汉光武有云：「每一发兵，头须为白」。况予古稀望八之年，须鬓早半白；而拓土开疆过光武远甚，更有何冀而为佳兵之举！诚以海疆民命，不得不发师安靖；所为乃应兵，非佳兵也。然亦因应兵非佳兵，幸邀天助顺而成功速；此予所以感谢鸿贶，不可以言语形容而又不能已于言者也。昔人有言：「满洲兵至万，横行天下无敌」。今朕所发巴图鲁侍卫章京等纔百人，已足以当数千人之勇。绿营兵虽多，怯而无用；兹精选屯练及贵州、广东、湖广兵得近万人，统而用之，遂以扫巢穴、缚逆首。是绿营果无用哉？亦在率而行之者为之埋根倡首，有以鼓励之耳！若福康安未渡海之前，台湾绿营已共有四万余兵，何以不能成功？则以无率而行之者，岂不然哉！且台湾一岁三收，蔗、薯更富；朕若微有「量田加赋」之意以致民变，天必罪之，不能如是成功速也。后世子孙当知此意，毋信浮论富国之言；爱民薄敛、明慎用兵，庶其恒承天眷耳。近日以宫商三日，逐意餍饫其义，竟如幼年书室学诗之时；然彼时但知读其章句，而今则究其义味。因思「采薇」、「出车」诸章乃上之劳下，其义正，斯为正雅；「祈父」、「北山」诸什乃下之怨上，其义变，斯为变雅。夫上劳下，可也；下怨上，不可也。何则？下之怨上，固在下者不知忠义，然亦必在上者有以致之；斯则大不可也。我满洲旧风，以不得捐躯国事、死于牖下为耻；其抱忠知义，较「祈父」、「北山」之怨上为何如！是则绿营之多恇怯思家，伊古有之；无足多怪矣！然为上者不可不存「采薇」、「出车」之意，更不可不知「祈父」、「北山」之苦。如其一概不知而但欲开疆扩土，是诚佳兵黩武之为；望其有成，岂非北辕而适越乎！故因为功臣图赞而申其说如此，以戒奕叶子孙并戒万世之用兵者』。

　　十二日（甲戌），谕军机大臣等：『台湾熟番协同官军搜剿贼匪，俱属急公奋勉；而生番等自逆首穷蹶逃窜之后，经福康安明白晓谕，各社生番咸知顺逆，帮同官兵义民分路堵截贼匪，林爽文、庄大田无处逃匿。现在二逆首俱已先后就擒，所有打仗出力之熟番等着赏给「效顺」匾额，交福康安仿照各村庄义民之例，于所居番社一体颁赏，以示旌奖。至生番等虽与内地言语不通、亦不能辨识文字，但伊等素性好利，如内地布匹、盐、茶等物皆所嗜好；着福康安查明帮同搜捕逸犯之生番等，就其所好内地物件酌量从优赏给，俾伊等益加感激，蒸蒸向化』。

　　十三日（乙亥），谕军机大臣等：『前因台湾剿捕贼匪，官军节次打仗，据该提、镇等奏报，不知存亡者甚多；屡经降旨交福康安等严查此项兵丁作何下落？尚未据查明具奏。兵丁等奉派出征，如果临阵捐躯或为贼所害，事后查明，不特应行赏恤，并当将其子弟等挑补兵缺，俾资养赡。如遇敌溃散，除投回军营仍随同官兵打仗者免其查究外，若其事定后始行逃回、查无从贼情节，尚可贷其一死；倘竟甘心从贼、甚至助贼打仗，今见贼匪平定，私行逃回或被拏获，即当立行正法，虽其子孙等亦不准挑补兵缺，以示惩儆。从来用兵之道，贵在赏罚严明。现在大功虽已告竣，但兵丁可百年不用，不可一日无备。此事如福康安业已查明，即遵照前旨分别严办；因人数众多，福康安回京以前不及查奏，即着交与李侍尧、徐嗣曾各在内外逐一严查办理，毋得稍事姑息』。

　　--以上见「大清高宗纯皇帝实录」卷一千三百。

　　十六日（戊寅），谕军机大臣等：『据福康安委员解到从贼匪犯，内萧晤天供：「上年五月内，被贼目水沙连监军林旧拏去入伙」等语。林旧为林爽文招集匪后，党逆助恶，亦系紧要贼目；未据拏获具奏。着福康安即将该犯迅速查拏务获，毋任漏网稽诛。至各该犯家属，均例应缘坐。现据赖应供称：「伊父赖笺、母张氏、妻林氏、子赖际会俱在平和县内地居住」。着李侍尧严饬该地方官查拏办理。其林顺、石南、林良、胡真各犯家属虽据供称在台湾地方被兵冲散，究难凭信；并令福康安、李侍尧于内外地方饬查，务得各该犯等家属实在下落，按名查拏，照例办理』。

　　十七日（己卯），谕〔军机大臣等〕：『前因台湾逆匪滋事，不法奸民等辄敢乘机在洋面行劫，不可不严加惩创。曾降旨将沿海省分洋面行劫盗案人犯，无论首从俱按律正法；俟剿捕事竣，再照旧例办理。后又将情有可原之犯，其事在降旨以前者从宽改为应斩监候；俟满三年，再行发遣。今闽省海洋劫盗各案不一而足，可见该处民风奸悍，非一时所能悛改。现在大功虽已告竣，除其余沿海各省仍照旧声请外，所有福建海洋盗案，未便遽照旧例办理。着传谕李侍尧嗣后于拏获海洋盗案，仍照新例分别严办；俟五年之后，盗风渐戢，再行奏明照旧例声请』。

　　闽浙总督李侍尧奏：『运送军米船只，前后遭风失水者共十七号。内蔡球琳等六船有抢捞米石并淹毙水手，自属可信；其曾长益等船船米俱失，而船户、水手并未据报淹毙，恐有盗卖捏饰情事。现移咨抚臣，就近提讯。又，外委蔡永胜、从九品官正邦二员于转递军报，畏怯风涛，逗留湾泊，以至耽误；现咨部斥革，枷号示惩』。谕：『运送军米如并未遭风，捏报沉失，自应查明治罪。但海洋风讯不定，船只被溺，在所不免；且船户运送军米事属因公，今遭风沉破并有一船淹毙水手十七名，殊堪悯恻！着传谕李侍尧等即将淹毙人口，照漕船失风淹毙之例恤赏。其余送递文报等船，如有因风淹毙者，亦照此赏给，以示轸恤。至蔡永胜等因畏怯湾泊，耽延军报，怠玩已极！非发遣不足以蔽辜。俟枷号满日，即发往伊犁、乌鲁木齐等处充当苦差』。

　　十九日（辛巳），谕〔军机大臣等〕：『前据福康安奏：「派员先赴嘉义县将柴大纪拏解至台湾府看守；福康安由南路回郡，即亲行审问」。目下南路贼匪自已搜查净尽，计此时福康安早回至郡城；所有柴大纪如何骫法营私之处，何以尚未据查奏？又，永福系满洲道员，近在同城，于柴大纪贪劣各款若未经揭报，即系通同徇隐。况知府孙景燧、同知刘亨基等种种贪黩敛怨、酿成事端，该府、厅、县皆系永福属员，平日漫无觉察，已不得为无罪；如永福竟有通同分肥之处，其罪竟不可逭！曾屡谕福康安查明严参，迄今未据奏到。前有旨令福康安办完善后事宜，于五、六月间风信平稳之时，起程内渡回京。福康安自应趁此时将特交各案会同徐嗣曾逐一秉公严查，据实速奏，完结回京；岂有无故拖延，在彼守候之理！着再传谕福康安，务宜迅速查审具奏，以完此案』。

　　二十一日（癸未），谕：『现在福康安前抵鹿仔港未及三月，即已屡破贼巢、擒获首逆，南、北两路全境荡平；所有官兵止系屯练及黔、楚官兵数千，何尝需用多兵。设如恒瑞所言，必须添兵六、七万，合之台湾原有之兵则至十余万矣；不独各省征发远近驿骚，且行走配渡需时，目下尚不能全数到彼。幸而朕洞烛几先，即令福康安、海兰察带同巴图鲁侍卫等前往；于恒瑞奏到时，又以其言不可信，谕令福康安坚持定见，速由鹿仔港前进。今得克期蒇功，设非朕令福康安、海兰察前往，即准其添调十余万大兵交常青、恒瑞二人统率，则伊等在彼守候、日事因循，仍前零星调拨，不特嘉义县城早为所陷，即郡城亦不可守，尚复成何事体！昨询据委解逆犯来京之都司张尔魁称：「贼匪攻围嘉义县城，势已危急；若福康安迟到三日，县城必不能守」。是该处城池得以无恙者，皆赖朕烛炳几先，命福康安等速往之效。前因柴大纪驻守嘉义将及半载，并据奏忍饥待援、不忍出城，朕嘉其忠义，逾格加恩，封以伯爵并赏银一万两。倘非福康安早到，嘉义县城已失，柴大纪为贼所害，既可以借口没于王事，罪状或不至于败露；岂不使贪纵营私、激成事端之人，非惟幸逃重戾，转得叨冒厚恩！兹幸福康安星往救应，嘉义县城得以无虞；而柴大纪之捏词守城、贪黩各劣迹，不旋踵而破露。可见朕恩不能滥受；骫法昧良之人亦必不为天理所容，终致败露。而恒瑞之从前妄请多兵，几至惑众误事者，不可不治其罪矣。福康安于袒护恒瑞一节，固有应得之咎；若非成此大功，亦岂能将伊宽恕。兹因其功大过小，是以录其功而宥其过。福康安嗣后惟当倍加儆省，益矢公慎，勉副朕教诲成全之意。至福康安此次前往督办剿捕事宜，遵照节次指示，调度有方、用心周密，真能不负任使，朕心深为嘉许！海兰察屡次督兵进剿，甚为奋勇可嘉；又将庄大田家属及逆犯庄大韭、林勇全数擒获，而筹办一切事宜均能井井有条。福康安、海兰察前已晋封公爵，赏给宝石帽顶、四围龙褂、四开气袍，着再各赏用紫缰。但福康安系将军，发纵指使皆其调度；福康安着加赏金黄腰带，并赏给福康安、海兰察金黄辫珊瑚朝珠各一盘，用示优异。和珅承旨书谕，于一切清、汉事件始终巨细无遗，勤劳懋着，前已晋封伯爵；着一体赏用紫缰，以昭嘉励』。

　　又谕曰：『山猪毛义民急公慕义，一载以来随同官兵剿杀贼匪，始终不懈，实属勇往可嘉！业经颁给御书扁额，特加旌异；并谕令将各义民等分别奖赏矣。所有管理义民之教授罗前荫，着加恩赏给同知职衔；曾中立业已赏给同知职衔，仍着赏戴花翎并加恩给予义勇巴图鲁名号：俱着送部引见。刘绳祖、黄衮、涂超秀、周敦纪着赏戴蓝翎，用示优奖。黄奠邦着赏给顺勇巴图鲁名号，一并送部引见。张元懃、王得禄并着加恩赏戴花翎。其曾中立、黄奠邦仍照加赏巴图鲁名号之例，各赏银一百两，以示奖劝』。

</div>
    <div class="pagination">
<a href="台湾资料清高宗实录选辑_page37.html">上一页</a><span>...</span><a href="台湾资料清高宗实录选辑_page33.html">33</a><a href="台湾资料清高宗实录选辑_page34.html">34</a><a href="台湾资料清高宗实录选辑_page35.html">35</a><a href="台湾资料清高宗实录选辑_page36.html">36</a><a href="台湾资料清高宗实录选辑_page37.html">37</a><span class="current-page">38</span><a href="台湾资料清高宗实录选辑_page39.html">39</a><a href="台湾资料清高宗实录选辑_page40.html">40</a><a href="台湾资料清高宗实录选辑_page41.html">41</a><a href="台湾资料清高宗实录选辑_page42.html">42</a><a href="台湾资料清高宗实录选辑_page43.html">43</a><span>...</span><a href="台湾资料清高宗实录选辑_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
