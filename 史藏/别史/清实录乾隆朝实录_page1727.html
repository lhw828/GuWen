<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1727 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1727 页/共 1860 页
  </h1>
  <div class="content">
   ○顺天府行乡饮酒礼。　　

○谕曰、郭世勋奏、广东陆丰县监生陈兆珠、现年八十岁。连州耆民萧耀胜、现年九十五岁。俱五世同堂。请照例赏赉等语。耆士陈兆珠等年臻耄耋。膝绕曾元洵为盛世嘉徵所有应行赏赉之处。著该部察例具奏。　　

○又谕曰、潘启德、以都司顶戴补用骁骑校。现因不能管束属下人等。经该都统金简奏明革退。但念潘启德曾著微劳。且始终跟随黎维祁、志节不渝。尚属可嘉。所有都司顶戴、及骁骑校钱粮。仍加恩赏给以示微劳必录至意。　　

○己酉上御乾清门听政。　　

○庚戌。谕、朕八旬寿辰。中外臣工同伸欢庆。所有满汉缘事罢职各员。会集京师建设经坛共申祝嘏。本年春间巡幸山东。该员等、亦有在新城灵岩等处设坛顶祝者自应分别加恩。覃敷庆泽。兹据军机大臣、将吏兵二部册开各员案由情节。分别等第。开列清单。核议具奏。朕详加披阅。核其情节较轻。尚堪录用之范衷、穆克登泰、常恺、文瑞、晋仰馥、边廷抡、福保、凌广赤、沈世焘、丰绅、福森泰、李灿、舒庆云、李振文、郭继仪、范清漋、常德、徐坤、陈务本、刘鳌、刘德荣、文禄、赵增、陈元善、陈纯士、荆自新、张昉、郝文星、丁云铭、宫慕超、扎尔杭阿、卢芝、田蓝玉、皂王保、梁焕、哈棻布、时兴、李步堂、李棨、俱著交吏兵二部带领引见。其革职内外文武各大员。三全、李友棠、谢溶生、敦福、任承恩、安麟、富珠礼、托宾泰、何俊、施国麟、亦著一并。带领引见。候朕再降谕旨。其余应行赏衔、加级、分别办理之处。均著照军机大臣所议行。俾得共膺品级之荣。以示朕锡庆施恩。闿泽均沾至意。　　

○谕军机大臣等、前据孙士毅奏、初到江省时。百姓呈控积案者不一而足。其中倘有不肖官吏。作奸犯科。如高邮句容等案。一经审实。立即参奏究办等语。业经降旨。令该督俟工竣后回至清江。亲提确审并于摺内批示如高邮句容等案尚有二三件否。著该督查明具奏。现在王平庄进水沟槽。已于前月二十四日堵合断流上紧赶筑二坝。此时想已工竣。孙士毅即可回至清江。审办呈控积案。著传谕该督、须不避嫌怨。秉公逐案确查。若有似高邮句容之冒徵侵蚀。官吏通同舞弊。骩法累民等事。速行据实参奏。不可徇隐迟延。致负委任。　　

○刑部奏、本年系停止勾决之年。所有秋朝审各犯情罪重大者。仍照例摘叙案由。请旨办理。得旨、朕详加阅看。官犯内如闵鹗元、身为巡抚。袒庇劣员。虽属罪无可逭。但现在饬查伊在江苏任内、除高邮、句容、两案之外。是否尚有他案。若别无官吏等骩法营私等件。犹可宽其一线。闵鹗元、著牢固监候。吴瑍于书吏舞弊。并不详办。固属有意弥缝。但究系前任之事。尚无通同侵蚀情弊。吴瑍、亦著牢固监候。朱云、以汛弁讳盗。抑勒事主捏报遭风林得明、巡洋被劫军械。捏报避罪。于法俱难宽贷。均著照所拟即行正法。至常犯邹起俸杜明发、卢效龙、陈现彩、刘顺、吴名舟、彭代兴、雷泳德、陈佳文、胡明仕、廖思才、李有富、秦氏欧英仲、谢华杞、张三癸、蒙传受、李株株、王德明、许贵、宋有魁、吕得云、张占鳌、刘农古、刘作林、夏氏、彭元、万添时、李九、贺俊、刘成忠、谭氏、龙遇成、陈亨衢、邱蒂、高曾应、赵尚朋、庄阿二、江河董、胡驼子、盛有受、方高仂、鲁三仂、陈老六、吴元士、许世芳、马五、凤可儿、自修、黄鹤鸣、赵男、王宁、沈嘉猷、李昆龄、杨大有、李三、门二小、刘氏、张高五斤、姚兴茂和应武、贺明有、王保、王成鄂、齐尔扎布、序兴、穆三回子、毛起明、柳庭杰、俞六即、俞昆、葛二、七十一犯。或系夺犯伤差。或连毙二命。或匿名揭帖告言人罪。或奸盗罪人拒杀官役或因奸谋杀不知情本夫或续奸不遂。故杀拒绝奸妇。或听从假差吓诈致死三命或谋死幼侄。图绝夫兄之嗣或科场作弊或行窃饷银等罪。核其情节法无可宽亦俱著照拟即行正法。　　

○理藩院奏、甘省民人。与阿拉善蒙古两造互相索讨银钱。并定地界。请派一二大臣、会同旺沁班巴尔。秉公办理得旨、此案著派苏凌阿、巴忠驰驿前往秉公查明。务于蒙古民人、均有裨益。设立鄂博。以期永无争竞。如果旺沁班巴尔不知厌足。任意妄为。亦据实参奏。　　

○壬子。上御太和殿视朝。文武陛转各官谢恩。　　

○谕曰、海宁奏、九月十七日到省后、即亲往藩司署中看视顾学潮。精神委顿。卧床不起。断非旦夕所能痊愈。虽经琅玕奏委宁绍台道左周、协同代办。但并未交卸印篆。应请即令开缺等语前据琅玕奏、顾学潮患病未痊。委员暂行代理。并不请旨开缺已降旨将琅玕严行申饬。其浙江布政使员缺。著归景照补授矣。藩司为钱粮总汇责任非轻顾学潮于七月已经患病琅玕迟至九月内因海宁将次到任始行具奏。又不请旨另行简放。仅令道员协同代办明系瞻徇邀誉。则其于地方要务。全不留心整顿。诸事废弛。即此可见。琅玕著交部议处。　　

○吏部带领经坛庆祝之原任工部侍郎李友棠等三十员引见。得旨、李友棠、谢溶生、俱著赏给三品职衔回籍。范衷、著以主事用。其革职之案。带于新任穆克登泰、晋仰馥、俱著赏给降二等衔休致。文瑞、著仍以员外郎用。常恺、仍著以内管领用。其革职之案带于新任凌广赤、福森泰俱著以主事用其革职之案。带于新任。福保、沈世焘俱著赏给降二等衔休致。丰绅、著赏给降三等衔休致。舒庆云、李振文、郭继仪、李灿、俱著发往各原省以同知用。其革职之案。俱著带于新任。范清漋常德、著发往各原省以通判用。徐坤、陈务本、著发往各原省以县丞用。其革职之案俱著带于新任。刘鳌、著赏给降二等衔休致赵增、陈纯士、著仍以知县用其革职之案。各带于新任。刘德荣、文禄、张昉、陈元善、郝文星、丁云铭、宫慕超、俱著赏给原衔休致。　　

○兵部带领经坛庆祝之原任宁夏将军三全等十三员引见。得旨、三全著赏给三品顶戴休致安麟著在头等侍卫上行走。托宾泰、著在二等侍卫上行走。何俊、著赏给三品顶戴休致。扎尔杭阿著赏给四品顶戴休致。皂王保、著在三等侍卫上行走。田蓝玉、著发往福建以守备补用梁焕著以守备用哈棻布、著在三等侍卫上行走。时兴著在蓝翎侍卫上行走李步堂著赏给千总顶戴休致仕承恩、著交巡捕营以参将补用施国麟、著赏给三品顶戴休致。　　

○旌表守正捐躯广西藤县民黄懋文妻陆氏。　　

○甲寅。谕、据乌雅勒达奏称、查明黑龙江各属地方收成分数。打牲乌拉之镶白等四旗齐齐哈尔地方。田禾歉收等语。本年打牲乌拉之镶白等四旗、齐齐哈尔地方田禾被旱收成歉薄。未免乏食著交都尔嘉、确实查明。应行接济口粮。借给耔种之处。即行拨给具奏。勿使生计有失。　　

○吏部遵旨查办经坛庆祝议列二等之原任编修祝堃、御史郑澂、郎中灵毓、布政使永庆、按察使巴尼珲、道员初之朴、知府袁鉴等一百十六员。俱系缘事革职。并无余罪。请给原衔。原任主事廖占鳌、知州沉长春等十六员。俱系革职后、问拟杖徒。请降一等给衔。原任员外郎业成额按察使使王廷燮、道员朱澜、知府王汝璧等十四员。俱系革职后问拟军流请降二等给衔议列三等之原任鸿胪寺卿刘墫、司业黄寿龄、郎中吾祖望、道员边学海、知府任溥等七十五员俱系革职后、并无余罪。列入三等请降一等给衔、原任员外郎彦方、道员周廷俊、知府牛绳祖等四十员俱系革职后问拟杖徒请再降一等给衔。原任给事中葛鸣阳郎中宋国瑽、按察使吴之黼、盐运使沈树声、道员周升桓、知府弓养正等三十九员。俱系革职后、问拟军流。请再降二等给衔。又原任员外郎永善等四员。应降一等给衔。司务爱仁阿、应降二等给衔。笔帖式定德、应降三等给衔知州陈焕、应降一等给衔。知县明德布应降三等给衔佐贰教职李宝裔等一百八员。应降一等给衔。佐杂张学英等二百四十六员应降一等给衔。查该员等、俱系无级可降微员。请各给与原衔。得旨、如所议行。　　

○乙卯。上诣雍和宫行礼。　　

○谕、据顾学潮奏交卸藩篆摺内、另片奏称、现有未完赔缴银一万八千九百余两解任后既无养廉可扣。而原籍产业无多。一时亦难变抵。恳于五十六年限内一律解缴等语。所奏甚属非是。顾学潮由直隶微员经朕不次施恩。叠加拔擢。用至道员。复又超擢浙江布政使。宜如何感激力图报效。乃伊自到浙五载以来。一味模棱。随众唯诺。于地方吏治。毫无整饬。并无陈奏事件。上年来热河行在陛见。因朕屡问。乃面奏改造海船。焚毁海岛房屋草藔二事。以见其留心公事。若其事果应办理。原可禀知督抚。奏明妥办。何必待陛见时、始行面奏。以为建白见长之地。然昨经福康安查明海船已无庸改造。伍拉纳亦奏称岛屿民人。安居已久。不便概行驱逐。致令失所。是顾学潮所奏两事。核之地方实在情形。俱系难行之事。可见顾学潮祇以虚言塞责。全无实际。已不能胜藩司重任。且伊自七月染患病症。委顿已及数月。既不陈请开缺。琅玕亦未奏闻。迨至新任巡抚海宁将次到任。琅玕始行具奏。仍请委员代理。不即交篆开缺。今知海宁业经奏请解任。顾学潮辄以未完官项为辞。奏称现无养廉可扣不能赶紧措完。热中恋栈。情见乎辞。实属昧良负恩。况浙省吏治废弛。收漕舞弊。皆系琅玕顾学潮二人、玩误因循所致。顾学潮、即著革职。勒令回籍。仍将在藩司任内支过五年养廉全数罚出。以为海塘之用并令福崧、海宁、于原籍任所、督饬将伊应缴养廉、及未完银一万八千九百余两。俱著即行全数缴出不准分限。以示惩儆。　　

○谕军机大臣曰、梁肯堂奏、据玉田县知县钱端禀称、该县田家庄有逃回流犯田自相窝匪行窃经山海关副都统台斐音督率兵丁、将该犯擒获。现饬通永道陈昌图、会同台斐音督饬州县研究。追起赃据捕拏逸犯等语。田自相系拟绞缓决之犯于三十七年减流发配陕西该犯即于是年七月脱逃回籍。在玉田县地方、行窃窝匪已经十八年之久。该处民人。皆以形迹可疑指为贼匪而历任知县竟漫无觉察。殊出情理之外。今据山海关副都统台斐音、带兵协同提督衙门番役赴该村将田自相拏获并将该犯兄弟族人及同村大小男妇四十人一并搜捕。并非该督豫有风闻。饬属查拏乃先以此奏为站脚地步殊属弄巧矣。田自相在籍肆窃多年地方官不及早查办已不能辞咎而该犯逃回至十八年之久。岂直省接据陕省咨缉。并不认真饬属躧捕。犹不可解著梁肯堂即日驰赴玉田县、会同台斐音将正。夥各犯全行拏获。毋使一名漏网。此案不必交该督审办。即著将全案匪犯、派委员弁兵役迅速解交刑部。彻底讯究从重办理至田自相、自陕西逃回以后之历任该州县及各上司并著梁肯堂查明据实严参。勿得再有回护致干咎戾将此传谕梁肯堂并谕台斐音知之。　　

○又谕、前经孙士毅奏、川省安插、交夷高春旺等、以父母妻子均在安南。吁请回国。因思江浙分置夷人。谅亦有同情谕令该督抚等面加询问。如有思念故国者。据实奏闻候朕降旨令其归国本日海宁奏、面询夷人阮廷琏等、跪称亲属多在安南如蒙恩准回国俾得团聚与在此沾受天恩无异又阮辉玾等男妇大小十名口、称系黎氏仆从恳求进京归入黎维祁佐领下当差等语。已批令照所请行矣四川江浙等省安插夷人系念室家思回故国殊堪矜悯。自应准令迅速回国以慰其怀归之意著传谕该督抚如询明夷人情愿归国即一面奏闻。一面派员照料起身送至广西交陈用敷妥行护送出关令其遄归故土。以示体恤。不必拘泥候旨致稽时日也至阮辉玾等、既系黎维祁旧仆恳请进京即著海宁、将该夷人大小男妇附便送京交与金简、归入黎维祁佐领下、跟随故主效力当差更为妥善将此传谕保宁孙士毅、并谕海宁、陈用敷知之。　　

○丙辰。谕曰、候补少詹事童凤三现在尚书房行走念其需次日久得缺无期。伊朝栋升任所遗鸿胪寺卿员缺。即著童凤三补授。　　

○又谕曰、吏部奏、据大同府丰镇理事同知成照呈称、伊母年老患病。恳请改补京职等语。外省官员。往往有父母年已衰老。希图恋栈。不肯据实陈请今成照以伊母年岁虽与例不符。但现在衰老多病。恳请改补京职侍养殊属可嘉。向来同知内用。例应以主事改补。成照著加恩以员外郎用。以示奖励。　　

○谕军机大臣等、都察院衙门奏湖北江陵。县民赵学三、呈控易群占等、串通书吏何良弼等包揽堤工偷减土方一摺湖北荆州堤工。俱令官为经理。今赵学三所控方家渊民堤、被包头易群占等、侵蚀土方钱文。并不按照原估丈尺修筑。复串通书役朦混舞弊。如果所言属实。自当严行查办。以警蠹役包揽之弊。但赵学三、或因伊兄赵五登、系属讼棍。现被地方官监禁审讯将来恐有干涉。逃避赴京架词呈控。以图拖累洩忿亦未可定。均不可不彻底根讯。以杜积弊而儆刁风。著传谕吉庆王昶、于湖南审案完竣即取道湖北。与前日应城县已革武生李杜控告仓书科派浮收一案。一并秉公确讯定拟具奏。　　

○又谕、本日蔡攀龙奏、所辖各营十州县内、收成俱八分有余。惟兴化一县。仅止四分有余等语查孙士毅等前次奏报江苏秋禾实收分数。兴化县系六分有余何以与该总兵所奏不符是否实系六分有余。抑或系该属禀报分数。稍有粉饰。孙士毅等即据以入奏。著传谕该督等即详悉查明据实覆奏。以慰廑注。　　

○赈恤山东平原、禹城、齐河、德州、长清、德平、济阳、临邑、陵县、聊城、茌平、高唐、堂邑、馆陶、清平、莘县、冠县、恩县、博平、范县、临清、邱县、夏津、武城、商河、滨州、乐陵等二十七州县、并德州、临清、济宁、东昌四卫水灾饥民。并予缓徵。　　

○丁巳。谕、据兰第锡题报江南河工黄河南北两岸、于秋汛后启放毛城铺等处闸坝。设法疏导各工俱保护平稳等语。本年徐城、及老坝口志桩、长水丈余两岸堤埽工程。在在均关紧要。经韩鑅会同兰第锡等督率属员抢护平稳。现在水势消落题报安澜。宜予甄叙用示奖励。韩鑅兰第锡著加恩议叙。孙士毅赶赴江南。督办王平庄堤堰工程克期完竣。较为迅速。亦著一体议叙。所有在工出力人员。著查明一并咨部议叙　　

○又谕曰、礼部将补考直隶拔贡试卷进呈。朕详加披阅。内有考不入等之良乡拔贡生阎廷桦一卷文理平常诗句尤多疵谬。阎廷桦、著全行斥革。仍准原名应试。所有原考之顺天学政金士松、及会考之总督刘峨俱著交部照例议处。　　

○戊午。上幸圆明园。　　

○己未。谕曰、勒保奏甘省兰州府属之皋兰、金县、靖远三县、高阜地方。先因六月内雨水较少。禾苗长发稍迟。嗣于八月间天气骤冷。正当升浆结实之时。猝被严霜。以致黄萎。各该属素称瘠土。现在收成无望。民力未免拮据。请将本年应徵正杂银粮草束。缓至来岁徵收等语。著照所请。甘肃皋兰、金县、靖远三县。所有应徵本年正杂银粮草束。概行缓至明年输纳。俾民力得臻充裕。以示朕体恤边氓至意。　　

○又谕、年未及岁未袭爵以前之宗室王贝勒贝子公等。向例俱不支俸米。但未袭爵以前虽有蓝甲养赡。究不能遍给所属著加恩嗣后年未及岁应袭宗室王贝勒贝子公等之嫡子。俱按其所袭爵秩应得俸米。减半赏给。以示朕加惠宗室之意。　　

○又谕曰、梁肯堂奏、流犯田自相、自陕西配所脱逃业经十八年之久。在籍窝窃不法。夥匪谅必不少。自应逐一严拏。从重究办。请将玉田县知县钱端革职。该管上司分别议处。并自请交部严议等语。此案先经山海关副都统台斐音、督率兵丁。协同提督衙门番役。将田自相等拏获。并非该督豫有风闻。饬属查拏。乃梁肯堂于台斐音未经具奏之前。先于初八日奏闻。明系为站脚地步。当经降旨。令将全案人犯。解交刑部严讯矣。田自相逃回肆窃。至十八年之久。直省地方官。接据陕省咨缉竟不认真饬属躧捕。所司何事。实属可恶。该县到任已逾一年。并不早为查办。殊属玩纵。可见外省吏治废弛。钱端即著革职。遵化州知州薛学诗。通永道陈昌图。按察使阿精阿。漫无觉察。咎亦难辞。著交部分别议处。该督在直年久。未能先事访闻。足见平日并不留心。梁肯堂、著交部严加议处。其历任各官。仍著该督查明。据实严参。以示惩儆。　　

○又谕曰、老格、患病数月。且又年老衰迈。伊前在军营。甚属出力奋勉。著加恩以原品休致。并赏给全俸养病。所出正蓝旗蒙古副都统员缺。著丰绅济伦调补。其所出镶蓝旗汉军。副都统员缺。著范建丰坐补。　　

○庚申。谕军机大臣等、据步军统领衙门奏、本月十一日在海甸地方。盘获欲行叩阍之贵州民人傅志荣、并搜出黄纸呈词。当即详加讯问。据供系贵州遵义府桐梓县人。与伊母邹氏、伊弟傅志华同住。有堂弟傅志舜、素行无赖。屡向索诈银钱未经给与。于去年六月在本县控告伊弟傅志华、将他殴打。并串通刑书李如林、差役李兴等、无故锁拏傅志华。抢去什物。并砍伤伊母邹氏毙命。历经控告。未获伸雪。本年五月到京后。正欲叩阍。即被拏获。请将傅志荣、解交该省审明定拟等语。此案傅志荣所控、伊堂弟傅志舜串通吏役。擅行锁拏。并夤夜抢去什物。将伊母邹氏手足砍伤致毙之处。如果属实则该地方官于人命重案。竟不悉心究办一任书吏舞弊殃民。实属大干法纪。但或该犯挟嫌诬捏。架词耸听。妄冀叩阍。亦未可定均不可不彻底根究。以惩积弊而儆刁风。昨据富纲奏请陛见。业经准令前来。该督接奉后。自必即日起程由黔省经过。著即会同额勒春、将此案内所控情节。逐一讯究。秉公定拟具奏。俟此案审得确情。再行来京陛见。亦未为迟。所有傅志荣一犯。已交部迅速解往。步军统领衙门原摺。并著发交富纲等阅看。将此由四百里谕令知之。　　

○又谕曰、孙士毅奏、江宁安插安南人闭阮□□恭等二十三名、及安徽安插之黄廷球等十四名。俱已安居乐业。不愿返国。其苏州安插之梁廷校等十九名。安徽安插之阮贤等四名。系怀故土。情愿仍回安南。现令暂住。恭候谕旨办理等语。四川江浙等省安插安南人。系念室家。殊堪矜悯。自应令其迅速回国。以慰其怀归之意。前已降旨传谕各该督抚、如询明情愿回国者。即一面奏闻。一面派员照料起身想孙士毅尚未接奉前旨。著再传谕该督、即将愿回之安南人、派员照料起程。知会沿途送至广西交与陈用敷妥行护送出关。令其遄归故土以示体恤。并著陈用敷、与阮光平相晤时。向该国王告知。江省安插之安南人。除不愿回国之闭阮□□恭等四十七名口。仍留该省外。其梁廷校等二十三名。呈请回国蒙大皇帝恩准遣归。伊等归国后。即交与国王管束。如果安分守法。国王自必善为抚绥。不存歧视也。　　

○又谕曰、胡季堂等奏审讯薛朴元、控告杜宜丰诬捏伊兄薛对元夺犯殴差、及郭德美供出杜宜丰贿嘱。知州方应时一摺。朕详加披阅杜宜丰、与薛对元、不过以语言讥诮。口角微嫌。遂尔恃富欺压。有破著二三千两银子、就可给薛姓没脸之语。并嘱托李元鹏、转求知州准呈出气今李元鹏虽经病故。而杜宜丰行贿知州之语。系鞠元相告知现在既经胡季堂等差提到案。则有无虚实。无难一讯而得。况杜宜丰既托李元鹏向方应时说合批准呈词。则该州明系有听嘱受贿之事必须四面质证讯出实情。毋任饰词狡展至郭德美、系甘定进旧时衙役。杜宜丰、曾向其恳求说情。钞给批语。得受银两。于此案显有串通交结情弊。虽据坚供杜宜丰有无贿嘱方知州。伊并不知道。祇得过杜宜丰银十五两。所言亦难凭信。又审据知府杜安诗、与杜宜丰并不同宗。方知州实无馈送之事。亦未必尽确。该州既有听嘱准呈、及初详偏袒等情。则并无受贿馈送知府之语。均不足凭。即衙役杜桐等所得之贿。恐不止现在供认之数。自应逐一研究。从重办理。至薛德殴差之处。众证确凿。而薛礼元有无主使。尚未据供认。此案关系罪名出入。现在遣犯薛德、李芳想已提到。并著胡季堂等、悉心推鞫。当面质证。务期水落石出。以成信谳。总之该尚书等、固不可以无据之言。周内定案。亦不可存颟顸将就了事之见。致负委任。将此谕令知之。　　

○壬戌。谕军机大臣曰、陈用敷奏、护送阮光平、于十月初四日已抵湖南省城。该藩自坐船后。服食起居。较陆行、更为便适。精神倍觉爽健等语。览奏深为欣悦。又据奏、该藩于途次接奉两次赏赐物件及现将黎氏旧人有系思故土者。酌量令其归国谕旨。具表谢恩。并将原表进呈朕详加披阅其感激欢忭。具见悃忱此时且暂无批谕该藩出关时、陈用敷自必具摺奏闻。彼时自有谕旨。及另片奏、安南留守潘文璘等寄呈阮光平启书一函。内称本年七月十一日。有广东遂溪县船户陈朝球。等船只被劫经该国巡洋屯将范光章、剿杀盗匪将原船收获等语范光章、巡哨海洋。见有内地商船被劫即能奋勇追捕将盗匪剿杀。实属可嘉著赏给大紀二匹。即令该抚面交阮光平于回国时给予该屯将范光章。以示奖励。并著陈用敷告知该藩。此事奏达大皇帝。深为嘉予特赏范光章大紀二匹交国王敬谨赍回。遵旨赏给。至国王渥膺恩眷。屏翰南交本有地方之责安南与粤东洋面毗连。遇有盗船逃窜国王境内沿海一带。务须饬令镇目屯将等、一体严缉查拏。若拒捕即当剿杀。不可以中国之人。略从观望。以期绥靖海洋。国王承受恩荣。更无既极。将此谕令知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十四


大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。十月。癸亥。上还宫。　　

○策试中式武举魏廷魁等四十人于太和殿前。　　

○甲子。谕、四川总督员缺。著鄂辉补授。成德、著补授成都将军。所遗四川提督员缺。著观成补授。保宁俟鄂辉到任交代后。即来京陛见。再回伊犁将军之任。　　

○命侍讲学士陈崇本在尚书房行走。　　

○乙丑。上御紫光阁。阅中式武举骑射。　　

○谕曰、奎林、万钟杰、办理台湾各案。缉获盗犯。均属认真奋勉。知府杨廷理、随同查办。亦属出力。俱著加恩交部议叙。以示奖励。　　

○又谕、据奎林等奏、审拟淡水厅盗犯郑叠等、嘉义县盗犯林添成等、凤山县盗犯许凤林等三案。因各案犯未全获。请将文武职名查明开参。固属照例办理。但台湾地处海外。盗劫频闻。该地方文武各官。遇有禀报盗案。即能认真躧缉。拏获多犯。颇属奋勉。功过尚可相抵。若仍照例开参。恐不肖官员。规避处分。转致启讳匿不报之弊。所有各案文武职名。著加恩免其开参。并著奎林等、督饬所属。将案内逸犯。严密查拏。毋任远扬漏网。　　

○又谕曰、奎林等奏、据嘉义县详报、县民林璇玑猪只、践食蔡探园蔗起衅。蔡探执枪、往与林璇玑争殴。被林璇玑用力戳伤毙命。蔡均禄赶救。亦被戳伤。将林璇玑问拟绞候。从重立决等语。此案奎林等办理未免过当。蔡探工人朱琳、因林璇玑猪只、践食园蔗。彼此争闹。嗣经朱琳回家告知。蔡探以口角微嫌。即持枪赶与林璇玑争殴。其理本曲。并先用枪向戳。林璇玑始持刀抵御。致戳蔡探倒地。蔡均禄赶至帮护。亦被砍伤。蔡探因伤重殒命。而蔡均禄伤痕业已痊愈。核其情节。系属斗殴伤人。不但不应拟以立决。亦不至入于本年情重人犯案内办理。此事若照内地。祗应照例问拟。即以台湾地方、民情刁悍。必当严示创惩。不过将林璇玑一犯、入于明年秋审情实。已足蔽辜。该部知道。　　

○礼部题、冬至节应行庆贺礼。得旨、今年冬至次日著停止行礼。
  </div>
  <div class="pagination">
   <a href="清实录乾隆朝实录_page1726.html">
    上一页
   </a>
   <span>
    ...
   </span>
   <a href="清实录乾隆朝实录_page1722.html">
    1722
   </a>
   <a href="清实录乾隆朝实录_page1723.html">
    1723
   </a>
   <a href="清实录乾隆朝实录_page1724.html">
    1724
   </a>
   <a href="清实录乾隆朝实录_page1725.html">
    1725
   </a>
   <a href="清实录乾隆朝实录_page1726.html">
    1726
   </a>
   <span class="current-page">
    1727
   </span>
   <a href="清实录乾隆朝实录_page1728.html">
    1728
   </a>
   <a href="清实录乾隆朝实录_page1729.html">
    1729
   </a>
   <a href="清实录乾隆朝实录_page1730.html">
    1730
   </a>
   <a href="清实录乾隆朝实录_page1731.html">
    1731
   </a>
   <a href="清实录乾隆朝实录_page1732.html">
    1732
   </a>
   <span>
    ...
   </span>
   <a href="清实录乾隆朝实录_page1728.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
