<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 277 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 277 页/共 1316 页</h1>
    <div class="content">○以顺天府府尹周家楣、署户部右侍郎。兼管钱法堂事务。工部右侍郎孙毓汶、署仓场侍郎。大理寺卿徐用仪署工部右侍郎。兼管钱法堂事务。现月　　

○调浙江巡抚陈士杰为山东巡抚。山东巡抚任道镕为浙江巡抚。现月　　

○壬戌。谕军机大臣等、刑部奏、交审要案。究出另有正盗。请饬严拏一摺。据称河南盗犯胡体洝。临刑呼冤一案。现据该部讯明王树汶、实系顶充。并非正盗。其胡体洝一犯。据县役王成德吴全供称。拏获后。被快班总役刘学汶等得赃释放。质之兵丁王得训、招书王棠阶及要证赵荣贵。事主张肯堂。均供称胡体洝实有其人。现改名在新野县当差等语。是此案另有正盗胡体洝、众供确凿。毫无疑义。亟应严拏到案。以成信谳。著李鹤年、派员即将逸盗胡体洝、设法严密查拏务获。送部究办。不得以查无其人等词。空言支饰。致干咎戾。将此谕令知之。现月　　

○又谕、李鸿章奏、招商接办由沪至粤沿海各省、陆路电线。并钞录章程呈览一摺。前于天津至上海安置电线。经李鸿章督经办理。业已著有成效。兹据奏称推广兴办。拟自苏州浙江福建通商各海口。以达广东。与现在粤商所办陆线相接。招集众商。合力筹办。系为因时制宜。豫杜外人觊觎起见。即著照所议妥慎办理。并著左宗棠、何璟、曾国荃、卫荣光、任道镕、陈士杰、张兆栋、裕宽。严饬沿途各地方官。一体照料保护。勿使稍有阻挠损坏。将此各谕令知之。洋务　　

○又谕、总理各国事务衙门奏、法越交涉一事。法人现欲与中国会商。请饬豫筹善法一摺。法越一事。法人愿与中国派员商办。李鸿章现与法使宝海、议大略办法三条。亟须滇粤各省。先事妥筹。以备临时会议。分界保护一节。滇粤兵力。究能保护至越南北圻何省。并何处为滇省保护之界。何处为粤西保护之界。至通商口岸。是否借设保胜为宜。越官刘永福、现驻山西兴化宣光等处。将来保胜。能否作为近边口岸。就所议第三条南北划分之论。以越之富良江。各分保护之界。即于入界处。设立总口。均须规画情形。豫为酌度。著曾国荃、岑毓英、裕宽、倪文蔚、杜瑞联。将应行筹画各节。查照该衙门前函。详慎妥议。如何有利无害。堪以行之久远。迅速奏明。并知照该衙门。以凭核办。原摺单均著钞给阅看。将此由五百里各谕令知之。洋务　　

○署北洋通商大臣李鸿章奏、朝鲜国王。咨请派员会勘边界事宜。下部知之。摺包　　

○总理各国事务衙门奏、请给意国粤国使臣宝星。报闻。随手　　

○癸亥。孝和睿皇后忌辰、遣官祭昌西陵。忌辰单　　

○谕内阁、张树声奏、禁垦官淀。奸民。设计投献公府。招佃收租。请旨查办一摺。据称直隶安州西淀。闲有淤地。因关系水道。叠经禁垦。奸民王福祥等。竟敢捏造顷亩租册。赴溥泰府投献。冀充庄头渔利。并有礼部郎中孟传金。前往说合。溥泰辄私劄该州。并发告示谕帖。派护卫萨彬、前往勘丈。招佃收租等语。此案著交宗人信会同刑部。确切查讯。定拟具奏。现月　　

○署直隶总督张树声奏、已故道员刘秉琳、遗爱在民。恳恩宣付国史馆立传。允之。摺包　　

○以勒罚捐款、革直隶定兴县知县王崧翰职。并讯办。现月　　

○旌表孝女直隶陈氏。随手　　

○缓徵两淮泰海二州各盐场折价钱粮有差。现月　　

○甲子。孝德显皇后忌辰。遣官祭定陵。忌辰单　　

○谕军机大臣等、岑毓英等奏、请饬催各省关欠解续拨铜本银两一摺。据称四川欠解银二万一百五十五两零。广东欠解银八万一千二百八十二两零。太平关欠解银二万四千七百一两。粤东关欠解银五千六百七十六两零。浙江欠解银十五万二千八十九两零。江西欠解银六万四千五十两。广西欠解银一千一百十三两零。请饬迅解等语。铜运关系紧要。现当整顿厂务。需本甚殷。著各该督抚监督等。将欠解铜本。及应解汇费。赶紧筹解。以济要需。将此由四百里谕知曾国荃、丁宝桢、任道镕、陈士杰、潘霨、李文敏、裕宽、倪文蔚、并传谕崇光知之。现月　　

○蠲缓山西阳曲、榆次、太谷、交城、长治、汾阳、临汾、吉、万泉、荣河、平陆、应、山阴、阳城、陵川、沁水、辽、榆社、和顺、沁源、武乡、平定、忻、崞、灵石、隰、大甯、太原、祁、徐沟、文水、平遥、介休、孝义、神池、代、岢岚、襄陵、曲沃、甯武、五寨、高平、稷山、绛、左云、兴、大同、丰镇、甯远、右玉、保德、盂、五十二厅州县。旧欠钱粮税课有差。现月　　

○乙丑。谕内阁、前据给事中邓承修奏□□□尔□。李瀚章在湖广总督任内黩货无厌。任用私人各款。当经谕令左宗棠查明具奏。兹据奏称、李瀚章被□□□尔□各款。均查无实据。惟于已革道员杨宗濂、素日声名平常。经管新关税务。致招物议。该督漫无觉察。请将李瀚章交部严加议处。已革道员杨宗濂。请从重发往军台。效力赎罪。惟该革员家有老亲。年逾八旬。可否免其置议等语。前任湖广总督李瀚章。于杨宗濂声名平常。漫无觉察。咎有应得。著交部议处。湖北候补道杨宗濂。业经革职。即著毋庸置议。现月　　

○又谕、给事中周鹤奏、积案滋弊。请饬严立定限。并予迟延处分。暨详核各衙门例案。分别存销各摺片。国家总揽庶政。内外相维。督抚部院大臣。果能振刷精神。力戒玩愒。督饬所属。遇有案件。立即办理。不使稍有积压。诸弊自无由而生。乃近来玩泄成风。内外各衙门案件。往往藉词延阁。任意迟逾。以致积案累累。无凭稽核。竟视例定限期为具文。殊失朝廷勤求治理之意。嗣后著内外大臣办理一切案件。务当懔遵定限。如期清结。不准稍有稽迟。傥再蹈因循积习。致有积压。定将该大臣等。及承办各员。从严惩处。至各部院衙门。例案繁多。每有歧异。易滋弊窦。著将现存稿件。详加考核。分别存销。以昭画一。现月　　

○又谕、御史祥佑奏、官员俸米。请饬循例开放一摺。据称向来新漕进仓。应由户部行知仓场。转饬坐粮厅。均匀派进。近来并不遵循成例。以致春秋放俸。百弊丛生。请饬将满汉官员俸米。挨次轮劄。并于漕粮到坝时。饬令该监督均匀派进各仓等语。著户部议奏。寻奏、请饬查例开放。从之。现月　　

○谕军机大臣等、梅启照奏、河工紧要、援案请添拨防险银两。暨南岸厅汛。请再添银两各摺片。据称黄河两岸。各厅险工叠出。来年修守事宜。最关紧要。额款实难敷用。援案请添拨防险银二十五万两。分拨南岸各厅银十三万五千两。北岸各厅银十一万五千两等语。著李鹤年、饬令藩司。于年前先拨四成。春汛再拨六成。俾资应用至本年南岸。上南厅、中河厅等工。屡生险要。用款既属不敷。著李鹤年、再于节省防险项下。添拨银四万五千两。饬司赶紧筹拨。以重要工。梅启照务当督饬道厅各员。撙节动支。认真办理。毋得稍涉虚糜。将此由四百里各谕令知之。现月　　

○以浙江布政使德馨护理浙江巡抚。现月　　

○以亏短银两。逮问已革安徽桐城县知县王泽普。并革已故青阳县知县谭铨。已故前署旌德县知县周恩第职。提属勒追。籍产备抵。　　

○蠲缓湖北沔阳、武昌、咸甯、嘉鱼、汉阳、汉川、黄陂、孝感、黄冈、蕲水、黄梅、广济、钟祥、潜江、天门、应城、公安、石首、监利、松滋、枝江、江夏、江陵、荆门、二十四州县被灾村庄钱漕杂课有差。现月　　

○丙寅。督办新疆军务通政使刘锦棠奏哈密大营。未便移扎乌鲁木齐。得旨、据奏哈密大营。未便移扎。及南北两路布置各情。均属周妥。仍著该大臣随时体察情形。将边防事宜。妥为调度。以安疆圉。摺包　　

○丁卯。谕内阁、御史郑贤坊奏、台匪猖獗。请饬剿办一摺。据称台匪金满。滋事多年。久未弋获。闻今年该匪率悍党窜至处州缙云县普源寺。暂匿。台州等处。匪徒蠭起。焚烧抢虏。民不聊生等语。台匪金满。扰害地方。叠经谕令陈士杰、饬属严拏。陈士杰已有旨调补山东巡抚。谕令即赴新任。德馨护理抚篆。责无旁贷。即著督饬在事将弁。及地方文武。协力摉捕。务将金满克期拏获。毋任日久稽诛。其余匪党。并著实力剿办。务绝根株。以靖地方。不得稍涉延缓。现月　　

○又谕、大理寺卿英煦奏、宗室觉罗学。亟宜整顿。请饬议章程一摺。著宗人府妥议具奏。现月　　

○吉林将军铭安等奏、请将记名副都统富贵、留营差委。允之。摺奏　　

○又奏、添练兵丁。扼扎磨夷石。请饬部速为议准。得旨、业经户部议奏。令该将军等察看来春缓急情形。再行奏明办理。朱批摺包　　

○又奏。请将已革协领春龄。赏给原衔顶戴。前往甯古塔招民垦荒。得旨、所请将已革协领。赏给原衔顶戴。未免过优。著改为赏给五品顶戴。　　

○以记名副都统协领双寿署甯古塔副都统。朱批摺奉　　

○予故伯都讷副都统明春优恤。现月　　

○加赏西城资善堂暖厂粟米三百石。现月　　

○蠲缓广西贺、马平、来宾、怀集、桂平、象、苍梧、平南、武宣、永安、藤、贵横、崇善、左、养利、永康、迁江、淩云、临桂、灵川、义甯、隆安、永淳、新甯二十五州县、钱粮银米有差。现月　　

○缓徵吉林甯古塔三姓珲春等处、旗民仓谷银米一年。纂修官史宝安

恭纂　　

总纂官钱骏祥恭辑监修总裁世恭阅一签七月初五日正总裁那恭阅八月十四日专司藳本陆恭覆阅壬子十一月二十一日

　　

徐恭阅一签十一月初十日　　

荣月日副总裁唐月日　　

宗室宝恭阅一签六月二十二日　　

郭恭阅二签七月十九日　　

陈恭阅十月二十八日初校修改下卷伍签章华恭校熙月日覆校修改下卷叁签宋子联详校宗室麒月日总校修改下卷贰拾玖签商衍鎏总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之一百五十七　　

光绪八年。壬午。十二月。戊辰。谕内阁、鸿胪寺少卿延茂奏、景山官学。亟宜整顿。请饬妥议章程。并筹捐修置学舍器具。暨指拨各省闲款。为八旗官学经费各摺片。著派广寿。阎敬铭。张之万。会同宝鋆、李鸿藻。徐桐。麟书。与会议八旗官学摺。一并妥筹具奏。　　

○又谕、广寿、阎敬铭奏。遵查台臣被□□□尔□各款。据实覆陈一摺。据称都察院左副都御史崇勋、自履任以来。于城坊公事。每唤司坊官。到其私宅授意。多所干预。人言藉藉。众论佥同。并查明正阳门外永顺乾洋货铺扁额招牌。系崇勋所书。该铺开张之日。崇勋亲往贺喜。实有其事等语。崇勋以三品大员。职司风宪。似此不知检束。实属有玷台班。崇勋著即行革职。以示惩儆。现月　　

○又谕、都察院奏、查明御史载彩被□□□尔□各款。据实覆奏一摺。巡视东城掌云南道御史载彩。身居言路。辄与厅官往还。不知自重。并令家人代传公事。叠被纠弹。复敢率请与原□□□尔□官对质。实属荒谬糊涂。载彩著即行革职。都察院候补都事杨希祖。虽查无与载彩拜认师生确据。惟供与载彩平素交好。并向司坊传话。遇事生风。意在招摇。实属不安本分。杨希祖著即行革职。勒令回籍。交地方官严加管束。东城副指挥杨树藩、与杨希祖路遇。辄谈及公事。其平素交通可知。著开缺另补。另片奏、查明指挥钟子明□□□尔□款等语。东城正指挥钟子明、领放局勇口粮。以银易钱。将多报少。挪作添置号衣等项用费。虽未侵吞入己。惟不将亏短情形回堂。且被□□□尔□后。始据赔缴。究难辞咎。钟子明著交部照例议处。现月　　

○谕军机大臣等。有人奏。外洋之吕宋票赌局。近日湖北、江西、浙江、江苏等省。往往有不肖之徒。公然开设行栈。广糊招帖。领票传卖。从中射利。请饬严禁等语。所奏于风俗人心。大有关系。即著各该督抚。饬令地方官。严行禁止。查拏惩办。原片均著钞给阅看。将此谕知左宗棠、涂宗瀛、卫荣光、潘霨、李文敏、彭祖贤。并传谕德馨知之。现月　　

○又谕、有人奏。出使德国之李凤苞。系负贩小夫。略通西语。钻营保荐。出使以来。不遵定制私带武弁。并有挟妓出游。恣情佻达情事等语。使臣职任。关系紧要。所□□□尔□李凤苞各节。是否属实。著李鸿章访查明确。据实具奏。原片著钞给阅看。将此谕令知之。寻奏、查无其事。报闻。　　

○又谕、有人奏、修撰黄思永、素习钻营。声名猥劣。前在广东。于国制百日期内。辄易吉服。为人题主。又向署潮州运同方功惠家结亲。奁资逾万。与革员姚宝勋。在上海夥置洋房。物议纷纭。方功惠与前按察使张铣。结为儿女姻亲。捏称侄女。及盘剥重利。官声秽鄙。请饬查□□□尔□等语。所奏是否属实。著左宗棠、曾国荃、卫荣光、裕宽。分别确查。据实具奏。原片均著钞给阅看。将此各谕令知之。现月　　

</div>
    <div class="pagination">
<a href="清实录光绪朝实录_page276.html">上一页</a><span>...</span><a href="清实录光绪朝实录_page272.html">272</a><a href="清实录光绪朝实录_page273.html">273</a><a href="清实录光绪朝实录_page274.html">274</a><a href="清实录光绪朝实录_page275.html">275</a><a href="清实录光绪朝实录_page276.html">276</a><span class="current-page">277</span><a href="清实录光绪朝实录_page278.html">278</a><a href="清实录光绪朝实录_page279.html">279</a><a href="清实录光绪朝实录_page280.html">280</a><a href="清实录光绪朝实录_page281.html">281</a><a href="清实录光绪朝实录_page282.html">282</a><span>...</span><a href="清实录光绪朝实录_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
