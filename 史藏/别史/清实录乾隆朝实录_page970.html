<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 970 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 970 页/共 1860 页</h1>
    <div class="content">○以故云南瓮安县草塘司土县丞宋承勋子琏、袭职　　

○己卯。工部议准。河南巡抚阿思哈奏覆。河内县李封等村六窰。出产铜核甚旺。可炼硫磺。供营汛地方之用。应准开采。从之　　

○是月。江南河道总督高晋奏、瓜州城外。江防回澜坝。塌卸十五丈。将新修之护崖埽工。再加签桩。追压坚实。埽后筑子堰。仍应于埽外抛填碎石。以资保护。报闻　　

○又奏回澜坝埽工。复塌陷九十余丈。距城仅十一二丈。或三四丈不等。现将崖岸设法抢护。尚未续坍。查江工与湖河情形不同。水深莫测。既不可用桩埽。曩有用木柜。及竹篓。或大船。盛石沉水者。更有在对岸开引河。及筑坝挑溜者。均无成效。惟有紧靠滩边。抛填碎石以实其底。复修防风以护其滩。尚为有益。现督率员弁。将两头未塌之滩。用埽搂护。其护城河。亦即煞坝堵截。并于沿滩接做草坝。以通纤路。一面采办石块料土堆贮一俟大汛过后。赶紧办理。得旨、祇可如此。与河争地已难。况与江乎　　

○安徽巡抚托庸奏、当涂、铜陵无为、和州、舍山等、沿江各州县被淹之处。水势渐退。及先后抚恤情形。得旨、览奏俱悉　　

○湖广总督李侍尧。湖北巡抚常钧奏、武昌地处下游。每夏秋江涨。洼处多被淹浸。今年江水更大。被淹者尤多。乏食贫民。已确勘分别抚恤。惟查汉镇后。有十里长堤。为通镇捍卫。外即湖面通江。堤身两头。因年久渐至低塌。水从低处漫入。街恭俱淹。今外水渐退。而内水不消。必须加筑高厚。以免倒灌。并将原有两闸及沟渠。坍坏淤塞者。修筑疏通。随时启闭以免水患。又省城亦属低洼。外临大江。本年二月间。将旧有沟渠闸座。酌动闲款疏浚修筑。虽江水不能溃入。然一遇霪雨。城内之水。无从宣洩。街衢积水。至四五尺不等。查城内原有都府等湖七处。年久淤浅。应桃深以为潴蓄。并将各门砖闸改为石闸。再于汉阳门添建石闸一座。正在筹项。据汉口商人情愿公捐银一万两。以资工费。应准其交纳。分别兴修。报闻　　

○湖南巡抚乔光烈奏、湘阴等十州县。卫沿湖低洼村垸被淹。臣亲往查勘。谕令掘开大堤。疏消积水。大半可以补种。其民力稍拮据者。已饬地方官开仓借粜。接济籽种口粮。其本年应惩钱粮。于开徵时查明灾地。照例缓徵。得旨、览奏俱悉。　　

○调任湖北巡抚常钧奏、谢调云南巡抚恩。得旨、汝颇不通事理。切勿自用聪明。云南亦事简之地。汝与刘藻和衷共理。尚可胜任。勉之　　

○河南巡抚阿思哈奏、各省遣发军流人犯。俱照道里表内。注定安置地方佥发。查豫省各府、州、现在安置数十名。至一二百名不等。惟卫辉、光州、二属独无。军卫表内、虽载湖北安陆。甘肃平凉、广西庆远。军犯应配卫辉。而从未发到。三流表并未载及。至光州。则二表俱不载。当系安陆等三府犯案本少。抑因道里不符应配之数。请嗣后各省解到军流人犯。由臣衙门核明。如应佥之处。犯数过多。而与卫、光、相去不远者。即匀拨二属安置。庶不致集聚滋事。报闻　　

○山东巡抚崔应阶奏、济宁、鱼台、二州县。自荆州桥河道淤塞以来。南阳湖水。淹浸地亩三千余顷。农民失业。本年经臣奏准开通荆山河。复加浚伊家河。水势掣消较速。查上年七月。湖口闸水深一丈四尺余。今年只深一丈八寸。济、鱼、地亩。已涸出十之七八。臣现亲往查勘。将牛头河。旧运河。各处堤岸。沟渠有需经理者。酌议修浚。其可种涸地。饬地方官借给贫民牛力耔种。明岁徵还。得旨、览奏俱悉　　

○河东盐政李质颖奏、河东自大盐池外。又有小池六处。散在解州之西。虽亦可浇晒。但去运城遥远查察难周。从来封禁。惟大池被淹。曾令各商就小池开晒。水退即封。乾隆二十二年。因大池冲决。修复六小池浇晒。数年来收盐甚少。实属无益。而大池连岁丰收。配运有余。应请将六小池照旧封禁。得旨允行　　

○四川总督阿尔泰奏、川省向有社仓。每岁捐输不过二三万石。并未立有义仓。臣自上年八月到任。值秋成丰稔。因率同司。道。首先捐谷一千余石。立为义仓。并通饬各属量力倡捐。以为绅耆士民劝。俾有力之家。随宜建仓分贮。择老成绅耆。推为义正。义副。经理出入。借谷者免息还仓。米贵时减价出粜。续据各属册报。计通省官。民。共捐谷。一十五万八千余石。捐谷最多者。分别奖励。从此再加申劝。积贮渐多。可以源源接济。得旨嘉奖　　

○广西巡抚冯钤奏、粤西陡河。自乾隆十九年修理后。堤岸沟渠。不无坍淤。应行修补。查每陡相距半里。至一二里不等。惟新陡至竹头陡。中隔五里。路长水散。舟行多阻。此处有旧陡基三处。应仍添设三陡。以利行舟。估银三千二百余两。应于盐道库内。羡余项下动支。得旨、如所议行。但须细为查察。毋令冒销。工归实济可耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十五


大清高宗法天隆运至诚先觉体元立极敷文奋武孝慈神圣纯皇帝实录卷之七百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。八月。庚辰朔。遣官祭黑龙潭昭灵沛泽龙王之神。玉泉山惠济慈佑龙王之神　　

○谕、前日御史罗暹春、参劾苏昌保举运使王概一摺。在苏昌于属员亏帑。既漫无觉察。又登之卓荐。自有应得之咎。言官据实指参。乃职所应尔。是以批谕发京。初不以为非是。特其摺内有若非年老糊涂。即属有意瞻徇。措词忿激。几于唾骂。其意若有必欲甘心于苏昌者。踪迹殊为可怪。昨阅刑部审拟广东参革知县刘绍汜一摺。该犯即系与罗暹春江西同乡。而苏昌又即参处该犯之总督。其为藉词潜行报复。实启党援朋比之风。不可不悉心体究创惩。以防流弊。因谕刑部堂官详悉查讯。今据奏到。罗暹春与刘绍汜。虽无瞻狥实迹。然该御史具摺参劾。不即于苏昌失察原案发钞之时。又不于刘绍汜审拟已经定案之后。该御史亦自称形迹之间。百喙莫辩等语。此等以乡情各酬私怨。其事本无实证。岂对簿驳诘。遽肯输情吐露。然亦不至因此即革职审问。也封疆大吏。果有罔上行私确据。台垣自应据实纠弹。顾立言亦自有体。中外大臣。皆经朕简用。苟其事不干大戾。即朕亦不遽加以斥詈。御史虽欲自著风力。亦岂得以年老大臣。尽斥之为糊涂。且前如来保。今如尹继善、傅森。陈宏谋诸臣。屡经扬历。其齿安得不老。而生平奉职无愆。岂遂一例概以衰庸。肆为诋讪可乎。明季科道恶习。立帜分门。借敢言之号。行倾险之谋。假公济私。无所不至。为害甚大。我朝百余年来。整纲饬纪。朝政肃清。断不容有营私搏击之人。复得稍萌故智。但遏邪防弊。持之不可不坚。今罗暹春之奏。其为刘绍汜而发。本非有证佐可质。而任意诟毁。已情见乎词。且不先不后之间。自供亦无容置喙。此而阳为不在。于人心政事。所关非细。罗暹春。著交部严加议处　　

○刑部奏、查积匪猾贼。最为民害。各省案犯人数亦多。乾隆二十三年。定议发遣巴里坤。嗣因甘省岁歉。拨解匪易。奏准停遣。发往云。贵。两广。烟瘴地方。四省究系内地。未便令奸宄聚集。查现在乌噜木齐。伊犁等处。派往种地。及驻防兵。倍于往昔。应请嗣后将臣部及各省积匪案犯。年力精壮者。俱仍照改发巴里坤之例。与现代定例内。应发新疆各项人犯。一体解交陕甘总督衙门。分发乌噜木齐。伊犁等处。给种地兵丁为奴。若数年后。原发云贵等省人犯渐少。新疆人犯渐多。再酌量改发。再查乾隆二十三年奏定。抢窃满贯。及三犯窃赃。数至五十两。拟绞三次。缓决以上者。均照强盗免死发遣例。改发巴里坤等处种地。嗣于停遣时。亦改发云。贵。两广。烟瘴在案。今此等人犯。亦应仍照原议。改发乌噜木齐。伊犁等处。给兵丁为奴。以上各项人犯。惟年在六十以上。及废疾者。仍照例发往四省。毋庸改遣新疆。从之　　

○辛巳。上奉皇太后幸卷阿胜境。侍早晚膳。至丁亥皆如之。　　

○赐扈从王公大臣、及蒙古王公台吉等食。至丁亥皆如之　　

○谕、甘省巩昌等府属。前此雨水未足。时廑朕怀。今据扬应琚奏到。六月中速次得雨。夏禾仍属有收。秋禾亦可及时赶种。惟皋兰等州。县。厅属。不及补种秋禾。应查勘办理等语。该处缘边土瘠。夏秋雨泽未遍。岁事歉收。朕心深为轸念。该督其速饬所属。悉心查勘。按例实力抚绥。无使巡黎稍有失所。因念西陲办理军务时。岁岁加恩蠲除正赋。今大功告竣。已历数载。甘民未受恩惠。本年秋成既未能一律收获。民力未免拮据。著特加恩。将被旱较重之皋兰。金县渭源靖远。红水县丞。沙泥州判。陇西、通渭、会宁、盐茶厅、山丹、东乐县丞等、十二州、县、厅、并被旱稍轻之河州、狄道、漳县、安定、平凉、固原、静宁、隆德、庄浪、张掖、武威、镇番、平番、古浪、永昌、西宁、碾伯、花马池州同等、十八州、县、厅、及灵州、中卫县属之被灾旱地。所有本年应徵地丁钱粮。既予蠲免。该督其董率有司。妥协办理。毋致胥吏人等中饱侵渔。副朕加惠元元之至意。该部遵谕速行　　

○谕军机大臣等、昨杨应琚奏、甘省皋兰等三十二州、县、厅、地方。均有被旱之处。已降旨查勘赈恤。并加恩蠲免额赋。厚示抚绥。因念该处现在收成歉薄。缘边瘠土之民。生计未免拮据。年来新疆屯政屡丰。如乌噜木齐等处。粮贮甚为饶裕。且其地泉甘土沃。并无旱潦之虞。如令该省接壤居民。量其道里近便。迁移新屯各处。则腹地资生既广。而边隅旷土愈开。实为一举两得。著传谕杨应琚。令其悉心体察。随民情所愿。设法开导。善为经理。仍一面熟筹详议。奏闻办理。寻奏、乾隆二十六年。经臣遵旨在甘州。肃州。安西等处。招贫民四百余户。男妇大小一千五百余名口。送往乌噜木齐。垦种立业。一切资送安插。俱立有章程。奏明在案。彼时臣留心体察。沿边瘠土之民。尚有愿挈妻孥。适彼沃土者。亦有佃人地亩。耕种输租。情愿迁往自垦立业者。今若照前办送之例。给与车辆口食。则河西一带附近新疆之安西、肃州、甘、凉、等处。大概招募一二千户。可以不劳而集。惟热河、及凉、庄、移驻官兵。明岁正月。同时起程。需用车辆较多。拟今冬先办送五百户。可赶明春耕种之期。其余俟明岁再行办送。不特迁移户口。谋生有路。且可使河东无业贫民。以次迁移佃种。诚为两便。得旨嘉奖　　

○军机大臣等议覆、伊犁驻防官员缺出。应引见者。奉旨以道路遥远。加恩准其驰驿。其何项官员应赴京引见。及如何分班前来之处。令臣等议奏。臣等酌议。伊犁驻防凉。庄。及热河。满洲蒙古官员。并锡伯官员缺出。均应照索伦察哈尔厄鲁特之例。骁骑校。将应补之人。开单奏放。其佐领以上等官。多拣数员请旨。恭候钦点补放。若令其引见。则不论年限。于差遣之便赴京。未引见前。即令办理所指任内事务。再防御步军校。亦与佐领一体办理。从之　　

○壬午。遣官祭关帝庙　　

○兵部议准、调任云贵总督吴达善奏称、黔省安笼镇属之罗斛汛。向设千总。外委。各一员。兵一百三十名。分守一汛十三塘。该汛距长坝营。五百四十余里。一切领饷办公。跋涉辽远未便。查该汛距定广协。仅一百八十里。地界相连。应将罗斛一汛。就近改归定广协管辖。原防罗斛之千总。仍拨归长坝本营差操。酌拨定广协右营千总一员。并原设之外委一员。留兵一百名。驻罗斛巡查防守。其余兵三十名。原系续添。应于缺出时即裁。弁兵。月粮。仍在罗斛州判仓内支领。应支茶饷。增入定广兵饷内支给。从之　　

○癸未。遣官祭昭忠祠　　

○甲申。户部议准、四川总督阿尔泰奏称、犍为县开淘盐井。并额井内添锅。共设锅六十三口。每岁产盐一百六十七万余觔。应配陆引三千六百五十张。其课税。自乾隆二十九年为始。照数徵政。从之　　

○恤湖南武冈州。攸县。水灾饥民　　

○乙酉。谕军机大臣等、额尔景额等奏称、博罗尔伯克沙呼潲默特之弟阿玉布、至叶尔羌告称、齐特喇尔迈玛特什丕、与海鲁兰相约。掠其村庄。请兵复讎。伊等行文诘问。仍令各吐实情。再为办理。务服其心等语。看来迈玛特什丕。与阿玉布等、俱系兄弟生隙。自相抢掠。尚非大事。额尔景额等、止当如此办理。或伊等将来再有文移。应严词斥责。若能完局更善。即尚须办理。亦第遣伯克萨里等、知其性习之人。前往晓示。若阿玉布等、仍有请兵之语。当请以大兵不可轻动。一动则经过各部落。妄生惊恐。岂有尔兄弟不和。致发大兵。俾霍罕。巴达克山等处惊恐之理。此事断不可行。则伊等自无词复请。俱著传谕知之　　

○吏部议覆、贵州按察使熊绎祖奏称。隔省交界民人。互控田山界址等案。必须会审者。各该州。县。往往以讼属自理。推延捏饰。致生事端。如滇。黔楚。蜀。两广。等省交界地方。民苗杂处。易启争讼。尤当防其推延滋事之弊等语。应如所奏。凡两省民人告争田土者。均即一面互报两省上司。一面移会订期会勘。该上司各严督该管州。县。依期勘断。不得藉端展延。俟会勘会审后。即将审断情由。报明各上司存案。倘有田土宽广。山场绵亘。界址不明。州县难于定案者。该督抚、就近专委道、府、带同覆勘完结。违者照例议处。从之　　

○又议准、广东巡抚明山奏称、广东理猺同知。自添设连州州判后。于民间捕务。已不相关涉。而关防篆文。仍沿旧式。与官制不符。应换铸广东理猺军民直隶同知驻劄三江口关防颁给。从之　　

○大学士管陕甘总督杨应琚疏报、乾隆二十八年分。靖远县开垦荒地。五十六亩有奇　　

○丙戌。吏部等部议覆、山东按察使富尼汉奏请定重犯脱逃。初参限内接缉处分。应如所奏。嗣后如寻常军流等犯脱逃。接缉之员。毋庸查议外。至斩绞人犯。及发遣新疆要犯。途脱逃。其佥差长解。及添差护解之文、武、各官。未满初参之限。遇有事故离任者。将接缉之文。武。各官。以到任之日为始。限一年缉拏。限满不获。罚俸一年。仍限一年不获。再罚俸一年。逃犯照案缉拏。再决不待时之重犯。中途脱逃。其接缉之员。亦应照此定为处分。从之　　

○大学士管陕甘总督杨应琚奏、准将军明瑞、咨送奏稿。设立伊犁理事同知。查该同知承办旗民事务。自应专设实缺。查凉州、庄浪、官兵。俱移驻伊犁。其西安移驻兵数无多。止须于凉州设理事通判一员。其凉州理事同知。即请裁移伊犁。但现任同知长禄。未通晓蒙古语言。应请在部拣选。至伊犁事务较繁。一切公费。请照乌噜木齐同知之例支给。得旨、军机大臣议奏。寻议、伊犁为新疆要地。兵民杂处。必须专设理事人员。以清案牍。今该督请将庄浪通判。移驻凉州。凉州同知。移驻伊犁。应准其裁移改设。由各部院衙门。拣选通晓蒙古语言之主事等官补授。照边缺三年应升之例升用。其养廉、公费。既较内地加增。应令该督等、会同将军明瑞办理。从之　　

○叶尔羌参赞大臣额尔景额等奏、近因阿奇木伯克鄂对。查出叶尔羌贸易回人二百余名。照旧例交二千腾格钱文。其和阗亦饬和成详查。据报。伊什罕伯克古尔班和卓等呈。编查六城贸易回人。共八十五名。除上年派往屯田外。所余五十六名。亦愿照叶尔羌例。酌交五百腾格钱文。但伊等因从前办理和阗田赋时。已有应交正项钱粮。且俱以耕织为生。不似叶尔羌回人之专于贸易。自不便重徵其税。若将应交钱文。摊派各城回众。虽属无多。亦觉稍有扰累。似应豁免。仍令专交正项钱粮。以裕回人生计。报闻　　

○丁亥。祭先师孔子。遣大学士刘统勋行礼　　

○戊子。祭大社大稷。遣显亲王衍潢恭代行礼　　

○太宗文皇帝忌辰。遣官祭昭陵　　

○户部议覆、升任云南巡抚刘藻奏称、通海县逢里山厂。产有黑铅。试采有效。应准开采。照多宝等厂例抽课。从之　　

○己丑。谕曰、罗暹春以御史瞻徇同乡。参奏苏昌一事。于朝政官方。深有关系。降旨交部议处。今吏部按例议以革职。自属罪所应得。但其潜挟私心。为刘绍汜代抒被参之愤。其事本无证佐可质。伊之自供。亦惟称不能自解。非有请嘱情节。若遽照议褫革。非朕广言路本意。然以言官竟假纠弹白简。图逞已私。其人岂可复居台谏之任。罗暹春。著从宽免其革职。加恩以六部主事用　　

○庚寅。太祖高皇帝忌辰。遣官祭福陵　　

○礼部议准、山西巡抚和其衷奏覆、清源县归并徐沟、改设乡学事宜。查清源乡学。应分设教官。请将徐沟县训导。移驻清源乡学。旧有文庙。即作为乡学文庙。其学署。令乡学训导居住。铸给徐沟县训导管理清源乡学钤记。余悉循照旧例办理从之　　

○辛卯。上奉皇太后幸卷阿。胜境。侍早晚膳。至甲午皆如之。　　

○赐扈从王公大臣。及蒙古王公台吉等宴。至甲午皆如之　　

○壬辰。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙　　
</div>
    <div class="pagination">
<a href="清实录乾隆朝实录_page969.html">上一页</a><span>...</span><a href="清实录乾隆朝实录_page965.html">965</a><a href="清实录乾隆朝实录_page966.html">966</a><a href="清实录乾隆朝实录_page967.html">967</a><a href="清实录乾隆朝实录_page968.html">968</a><a href="清实录乾隆朝实录_page969.html">969</a><span class="current-page">970</span><a href="清实录乾隆朝实录_page971.html">971</a><a href="清实录乾隆朝实录_page972.html">972</a><a href="清实录乾隆朝实录_page973.html">973</a><a href="清实录乾隆朝实录_page974.html">974</a><a href="清实录乾隆朝实录_page975.html">975</a><span>...</span><a href="清实录乾隆朝实录_page971.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
