<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 218 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 218 页/共 502 页
  </h1>
  <div class="content">
   ○庚辰。谕内阁、邵灿奏、讯明革员被参各款一摺。此案已革在籍候补中书丁晏、先经福济访查、有藉办团勇、敛钱扰害等情。奏参革审。并有职员高润櫰等、列款呈控案据。如果参控皆屡虚诬。该革员何难静候审结。以期水落石出。乃辄遣其子丁寿昌、在京控诉鸣冤。复牵涉福济幕友鲍桂生、挟仇陷害等情。既据邵灿讯明、该革员未能指出陷害确据。其为有心狡执。已属显然。又岂得仅凭该革员避就之词。将访单内所有各款。全为开脱。且福济原奏、称其挟诈求财。扰害闾阎。人所共知。而邵灿乃摭拾其办团并无侵吞一语。代为回护。似此顽劣之徒。若不严行惩办。何足以儆效尤。著交江甯布政使文煜、将全案人证卷宗。就近提集。秉公研讯。定拟具奏。毋许稍涉瞻徇。致滋轻纵。　　

○谕军机大臣等、罗绕典等奏、防堵紧要、仍请暂留署任总兵等语。升授广西左江镇总兵色克精阿、前因接替无人。暂准留署镇远镇篆务。兹新任镇远镇总兵金刚保、业已到黔。应即交卸。况现在广西伏莽未清。土匪不时出没。该省又无实缺总兵。正在需员督剿。著罗绕典、蒋霨远、即饬色克精阿、速赴广西新任。毋许再留黔省。镇远下游一带。即饬金刚保严为防范。该总兵于贵州情形。尚未熟悉。并著随时察看。如其人地不宜。即著该督等、酌量拣员调署。总期营务边防。实有裨益。将此由四百里各谕令知之。　　

○又谕、昨据向荣奏、闰七月闲。据黄宗汉以贼窜祁门。将抵徽郡。浙省危急。乞师救援。当经调拨四川兵一千名前往。嗣因贼匪退出。拟将川兵移拨太平芜湖。乃为徽甯官民苦留等语。已谕令向荣、将详细情形。知会黄宗汉妥筹办理。但未据黄宗汉奏闻。不知徽州境内匪踪。果否全行击退。抑有未能净尽。尚烦兵力之处。江面屡获大胜。不能不虑及该逆旁窜。徽甯腹地。固须防堵。而芜湖为进口扼要之区。尤为吃紧。著黄宗汉与向荣、熟筹兼顾。总以不令贼船驶入内河为要。数月内。浙省摺报。并未到京。是否在途耽误。抑该抚竟未暇拜发。殊深系念。且粤东全省骚动。各路文报不通。前此叶名琛等奏报。即由浙江驰递。此时浙江既久无摺到。粤东消息。更不知若何。著黄宗汉、查明前此具奏事件。有无遗失。并探明广东。如有由浙驰递之件。饬属赶紧转递。不得稍有迟延。仍将两月来浙省布置事宜。迅速具奏。将此由五百里谕令知之。　　

○漕运总督邵灿、奏陈审拟已革中书丁晏被参各情。得旨。若皆似此等讯结。朕任尔大员何为。不但该革员避重就轻。邵灿亦代为避就。似此劣顽之徒。尚如是回护。不知邵灿尚有何颜立于天地之闲耶。　　

○贵州镇远镇总兵官金刚保、奏报到任日期。得旨。一切训练操防。固应勤加讲习。惟汝性情稍觉迟缓。不可堕于因循方好。　　

○补铸江苏娄县知县印信。从巡抚吉尔杭阿请也。　　

○辛巳。月食。　　

○谕军机大臣等、崇纶等奏、咪＜口英＞二国夷酋、进口见面、询出来意、并酌办情形一摺。十三日。崇纶等、与夷酋麦莲咆呤接见。措词尚属得体。另片所陈各情。亦颇周密。至该夷呈出变通清摺。所开各条。均属荒谬已极。必须逐层指驳。以杜其无厌之求。即如与中国地方官交往一节。本有议定体制。地方大吏。各有职任。岂能于该夷所到之处。轻于会晤。至赁买房屋地基。运卖货物。亦应遵照旧约。断难任其随地建造。任意往来。况扬子江本非夷船应到之地。而海岸捕鱼采矿等事。更于通商无涉。是直欲于五口之外。另生窥伺侵占之意。向来纳税。或用纹银。或以洋银折交。历久奉行。从无用金之说。即中国钱粮。亦未有用金交课。又所称货物暂存官栈。由该商与中国税关看守。更无此理。京师为辇毂重地。天津与畿辅毗连。该酋欲派夷人驻劄贸易。尤为狂妄。咆呤所称鸦片纳税。及欲进粤东省城。尤为反覆可恶。其余各条。较之味酋。更属关碍大局。务当按款正言驳斥。杜其妄求。至民夷相争。原有成约可稽。近来地方官有无审断不公。准其行查该督抚秉公办理。上海匪徒滋事。贸易维艰。如果夷商因此赔累。欲免欠税。朕抚驭中外。柔远为怀。原不难稍从减免。但应如何核减之处。亦须由该省督抚查明酌办。至广东茶税。据称滥抽每担二钱。天津亦无成案可考。必须由两广总督办理。以上三款。尚可允其查办。此外各款。概行指驳。崇纶等即作为己意。据理晓谕。一面允其代奏。一面饬令回粤。如该夷执意不肯折回。亦可许其赴上海。由怡良等酌核办理。但不得轻率允许。总以饬回广东。方为妥善。并可云天津本非五口可比。此次该夷跋涉风涛。是以姑允代奏。傥再反覆不遵。嗣后复至天津。断不能如此次以礼相待。并将该夷所递节略。即行掷还。崇纶等、指驳夷酋后如何情形。迅速驰奏。并严密防范。以备不虞。　　

○以福建盐法道瑞瑸、署按察使。　　

○命浙江按察使黄乐之来京。以甯绍台道晏端书、为按察使。　　

○壬午。谕内阁、劳崇光奏、匪徒窜扰县城、叠经剿洗殆尽一摺。广西宣化县匪徒梁大等、胆敢窜至武缘县境。肆行抢掠。并入城滋扰。经该县知县彭昌集、署思恩营游击李成瑞、派兵集团。叠加痛剿。并攻破贼巢。将首匪捦戮。匪党歼除殆尽。该地方文武。于贼匪入城肆扰。虽经设法击退。并叠次痛剿。究属疏于防范。彭昌集、李成端、著即革职。暂行留任。以观后效。所有出力员弁绅团人等、著劳崇光择尤保奏。毋许冒滥。仍著督饬文武。将在逃首匪陆九成等、严拏务获。尽法惩治。毋留余孽。　　

○谕军机大臣等、杨霈奏、驰抵省城、查看情形、会筹追剿、并收复黄州府武昌县城池各等语。现在曾国藩、塔齐布、水陆之师。均已分起东下。杨霈业饬魁玉、杨昌泗、福炘、双保、与桂明、会合同往。并咨江西、安徽、一律堵剿。所筹尚合机宜。前降旨、赏给曾国藩兵部侍郎衔。办理军务。毋庸署理抚篆。诚以楚北兵威大振。曾国藩即可与塔齐布同出长江。以次埽荡九江等处贼艘。顺流收复安庆各城。不能复拘以职守。即该督等所议以战为守。一劳永逸之计。惟精锐俱出。内地空虚。夏廷樾已抵长沙。即著饬赴新任。无庸前往四川。武汉既复。岳州防务较缓。并可饬令胡林翼速来楚北。以资弹压抚绥。曾国藩等专意东下。得杨霈后队之师。既可互相策应。如杨霈督兵会剿。有夏廷樾等、驻劄近省要隘。亦可后顾无虞。层层布置。总宜计出万全。惟汉川应沔一带。湖泽既渐肃清。襄阳即非吃紧之地。丰伸前此所驻各兵。应移何处截扼。杨霈务即咨商王庆云、速饬丰伸、择要移防。以便该督等出境剿贼。崇阳县城。复被贼陷。官文曾咨商杨霈、与塔齐布、拨兵往剿。该督务当战守互资。内外兼顾。所称省垣残破。善后事宜。以造船铸炮练兵储粮为要务。自应次第举行。该督责无旁贷。务当择要驻兵。妥筹布置。总期沿江痛加剿洗。使该逆窥伺之心绝。则楚北之民安。至兵饷一节。已饬四川、山陕各督抚拨解。并饬部迅发执照。以便劝捐。惟曾国藩、塔齐布、各营军饷。向来取给于湖南。现在相距路远。转运更难。该督须随时接济。毋令匮乏。襄阳等处。尚属完善。仍当设法劝捐。不得专恃邻省。杨霈以总督兼署巡抚。封疆应办之事。当饬藩臬道府等、妥为经理。剿贼机宜。仍须与曾国藩等、熟思审处。江皖毗连楚鄂。以后追剿情形。迅速奏报。以慰悬系。将此由六百里加紧谕令知之。　　

○又谕、本日据杨霈奏、黄州府、武昌县、均已收复、曾国藩、塔齐布、水陆之师、已分起下行等语。前此摉剿襄河贼匪。曾国藩奏称、细察大局。尚有三端可虑。当即谕令乘此机会。谋定后战。诚以克复沿江诸城。在此一举。必当计出万全。断不可稍有挫衄。现在黄州、武昌、次第收复。我兵水陆并进。其行抵何处、及如何布置情形。谅曾国藩等、必有奏报在途。黄州贼匪、水陆奔窜。大冶、蕲州、兴国一带。江面贼船、聚泊尚多。我兵乘胜追剿。自必势如破竹。惟黄州而下。即系九江。该郡久为贼踞。前据陈启迈奏、官军进剿失利。湖口彭泽一带。探有匪船多只。扬言上窜。该抚虽已派臬司恽光宸、及赵如胜等、水路防剿。其能否克复九江。殊难豫定。若上游追剿得手。难保贼船不窜入鄱湖。设再蔓延江省。牵缀我师。不能顺流直下。则剿办又费周章。曾国藩等、务当统筹全局。一面迅速进兵浔江。一面知会陈启迈、前后夹击。以期一鼓歼除。毋留后患。至皖省久遭蹂躏。安庆府城。贼已踞为巢穴。势必负嵎死守。况庐州尚未克复。江北一带。如无为和含等处。江南一带。如池太所属。多为贼踞。太平、芜湖、虽经克复。兵力尚单。逆匪屯聚东西梁山、及金柱关等处。每欲乘闲窥伺徽甯。以现在情形而论。向荣派赴太平之兵。仅有二千余名。滁州关山、及全椒等处之兵。亦仅有一千七百余名。南北两岸。兵力究嫌单薄。曾国藩前已赏给兵部侍郎衔。毋庸署理湖北巡抚。既无地方之责。即可专力进剿。但必须统筹全局。毋令逆匪南北分窜。方为妥善。并随时知照江皖各抚、及托明阿、向荣等、四路兜击。以期直捣金陵。固不可迁延观望。坐失事机。亦不可锐进贪功。致有贻误。谅曾国藩等、必能兼权熟计。迅奏肤功也。将此由六百里加紧谕令知之。　　

○又谕、劳崇光奏、请饬催四川、广东、原拨兵饷、速解广西、以济急需一摺。粤西兵丁。待饷孔殷。专望川广拨解。藉资接济。著裕瑞、迅将原拨银十万两。委员星夜趱解。叶名琛、柏贵、亦将该省应解本年饷银十万两。迅速批解。毋再迟误。以重军糈。至广东省土匪滋事。是否渐就扑灭。何以日久未据续报。并著叶名琛等、随时速奏。以慰廑念。正在寄谕闲。复据杨霈奏、黄州府、武昌县、次第收复。军营饷需。仅敷月内支发。请饬四川等省协拨等语。现在下游追剿。甚为吃紧。鄂省蹂躏已久。无款可筹。若因军糈稍有缺乏。致失剿匪机宜。所关匪细。著裕瑞、于该省无论何款内、筹银十万两。即日委员解赴杨霈军营。以济急需。勿稍延误。夏廷樾现抵长沙。已据杨霈催赴藩司本任。所有前次谕令赴川办理捐输、及筹办战船各事宜。著裕瑞另委妥员、督同办理。其拨饷起解日期。并著裕瑞、叶名琛等、赶紧咨明劳崇光、杨霈、以便派员迎提。将此由六百里加紧各谕令知之。　　

○补铸广西按察使印信。从巡抚劳崇光请也。　　

○以广西怀远县城被贼窜陷。革知县孙志铭、参将福谦、典史孙畬职。　　

○以广西象州守御不力。革知州庐承薰、把总郭岐、吏目俞承锡职。予殉难学正白杰、祭葬世职。贡生林岳培、生员罗禹扬、赏恤加等。　　

○予湖北殉难布政使岳兴阿谥刚介。赠署按察使李卿谷、布政使衔。谥愍肃。均予祭葬世职。于武昌省城建立专祠。知县俞恒淳、祭葬世职。附祀。李卿谷家丁樊升、一并予恤附祀。　　

○旌表守正捐躯广东新会县孀妇邓周氏、并嫡媳邓欧阳氏。　　

○命山西巡抚恒春、陕西巡抚王庆云、各拨银五万两。解赴湖北。以备军需。　　

○癸未。谕军机大臣等、罗绕典等奏、桐梓逆匪、分陷邻县、窜偪郡城一摺。此股匪徒。据蒋霨远前奏、夥党不过千余。何至十余日闲。连陷两县。旋扑郡城。该地方官、平日漫无觉察。临事仓猝。以致文武员弁阵亡。实堪痛恨。该抚前调本省官兵、已四千一百名。加以续调各路官兵三千名。兵力不为不厚。赵万春既已先行驰往。蒋霨远亦即拟出省。著即督饬各路官兵。四面兜剿。迅速扑灭。此等乌合之众。急则惊溃。缓则负嵎。总须乘其未炽。云集环攻。方不致蔓延为患。其蒋霨远请调之云南精兵二千名。即著罗绕典如数调拨。选派得力镇将管带。星速驰往兜截。不得稍有延误。至所称军需无款可筹。请由云南藩盐各库内、拨银二十万两等语。昨据吴振棫奏、滇饷久绌。自系实在情形。惟黔省瘠苦。尤甚于滇。他省又断无可拨。著该督与吴振棫、妥为筹画。无论何款。速行解往。蒋霨远不可不兼顾两省。坐耗邻疆钜饷也。省城布置事宜。即责成炳纲妥办。毋得过涉张皇。以致人心摇惑。将此由六百里加紧各谕令知之。　　

○又谕、前据裕瑞奏、贵州桐梓县城、被匪攻陷。派兵前赴綦江等处严防。并咨行提督万福等、驰往督办。叠据蒋霨远等奏、桐梓、仁怀、两县失守。并贼匪攻扑遵义府城各情形。现在蒋霨远、与提督赵万春、亲带官兵。前往剿办。该处与四川之合江、綦江等县、壤地毗连。贼匪系乌合之众。一闻大兵云集。难免纷窜滋扰。著裕瑞知会万福、并饬令曹澍钟、督带前拨官兵。迅速分投驰赴各该处择要堵御。并著探明贼势如果猖獗。必须会剿。即令万福等、带兵出境迎击。以剿为堵。较之株守本省边界。更为得力。无得稍存畛域。致误机宜。其现在如何办理之处。即著随时驰奏。将此由六百里加紧谕令知之。　　

○云贵总督罗绕典奏、黔省营兵。现多调派出征。一时骤难裁汰。请展限办理。得旨。所奏尚系实情。著照所请。分别办理。　　

○以恭亲王奕为宗人府宗令。　　

○以郑亲王端华、为宗人府右宗正。管理钦天监事。　　

○调镶黄旗汉军都统恭亲王奕为正黄旗满洲都统。正黄旗满洲都统奕湘、为镶蓝旗满洲都统。镶白旗蒙古都统柏葰、为镶黄旗汉军都统。以刑部尚书德兴、兼镶白旗蒙古都统。仍兼署正蓝旗满洲都统。　　

○以恭亲王奕为阅兵大臣。　　

○以怡亲王载垣、为总谙达。　　

○以惇郡王奕誴、管理武备院事。御前大臣僧格林沁、管理奉宸苑事务。　　

○追封故亲王衔定郡王载铨亲王。命恭亲王奕带领侍卫十员、往奠茶酒。赏给陀罗经被。并银五千两治丧。予祭葬。谥曰敏。以其子一等镇国将军溥煦、袭郡王爵。　　

○以贵州桐梓匪徒窜陷仁怀县城。总督罗绕典、巡抚蒋霨远、提督赵万春、下部议处。予阵亡知县陶履诚、容保泰、游击保山、把总王明安、祭葬世职。生员曾占魁、优恤如例。　　

○甲申。上诣寿康宫、问皇贵太妃安。　　

○谕内阁、乐斌、裕瑞奏、土司控案、碍难依照学臣断拟一摺。四川西昌县土妇安安氏呈控一案。本系地方事件。与学校无涉。自应归该管地方官、秉公审办。学政何绍基、辄于按试时据诉讯问。咨请裕瑞从权办理。殊属非是。何绍基著交部议处。所有安安氏原案。仍著照该将军总督所议办理。　　

○谕军机大臣等、吉尔杭阿奏、密陈夷情一摺。所奏原为保全税务起见。然一味迁就。即受其挟制之方。夷舶通商。以道光二十四年互换条约之日为始。现尚未满十二年。而该夷已藉口变通。居心实属叵测。现在咆呤麦莲、在天津各递节略。情理悖谬。万难俯准之处。不一而足。而＜口英＞夷为尤甚。其中惟民夷相争。请为伸理。及上海滋事。求免欠税。并广东近年加抽茶税每担二钱。欲请停止三款。尚属细故。已谕知崇纶、文谦等、据理晓谕。令回广东、或上海查办。其余显背成约。一概斥驳。乃该抚辄称夷酋所求、祇系请派钦差。并非悖谬。岂该夷所递各条。竟未向吉尔杭阿提及耶。朕非以该抚代行陈奏为冒昧。实以该抚不能拒绝为无识。此次崇纶、文谦等、一面掷还夷禀。亦何尝不一面入奏。但其理谕力争之处。皆系作为己意。俾该夷知非分之求。不能轻易上达。即如以上所指三款。并非即行允准。亦仍令回广东上海。听候查办。即此已是变通之法。何必钦派大臣耶。现在天津办理稍有端倪。傥竟遵谕南返。怡良、吉尔杭阿、亦止准就此三款中妥筹办理。以示羁縻。不准另生枝节。想崇纶、文谦等、于该夷回驶时、亦必将连日驳诘情形。详细知会该督等、悉心体察办理也。将此由六百里各密谕知之。　　

○又谕、曾国藩等奏、统筹三路进兵、直捣下游一摺。览奏布置各情。甚合机宜。以长江大局而论。楚北上游。既已渐次肃清。则各路官军。乘胜东趋。自成破竹之势。杨霈前奏、坐守不如进攻。拟亲督后队会合下击。今曾国藩等、定拟南北两路。一由塔齐布进攻兴国等处。一由杨霈派令桂明等、进攻蕲州一带。曾国藩水师。则由中路直下。似此三军齐发。直捣贼巢。原属制胜上策。但下游贼＜舟宗＞蚁集。我兵分道进攻。若非首尾相顾。联络一气。则能分而不能合。殊非兵家所宜。所筹于黄州会合北军。于田家镇、富池口、会合南军。虽声势不至隔绝。但兵机移步换形。贼情亦诡诈百出。总须出奇应变。步步为营。以免孤军深入。方操胜算。其桂明一军。较之楚南兵勇。强弱是否相当。傥彼强此弱。南岸被剿紧急。该逆必至伺隙北渡。该督等曾否虑及。此次东下之师。关系大局转机。务期成算在胸。相机筹办。能制贼而不为贼制。庶可次第廓清也。将此由六百里加紧谕知杨霈、曾国藩、塔齐布、并谕桂明知之。　　

○以湖南岳州等处剿贼出力。赏外委黄三清等、蓝翎。余升叙有差。　　

○命陕西巡抚王庆云、筹银二十四万两。解赴兵部侍郎衔曾国藩行营。以备军需。　　

○乙酉。谕内阁、谆龄奏、达赖喇嘛等、以贼氛未靖、欲为唪经、祈令迅就殄灭等因、呈请代奏一摺。该达赖喇嘛等、衷悃实出至诚。朕甚嘉悦。达赖喇嘛、著加恩赏给哈达一块。念珠一串。哷徵阿奇图呼图克图、著赏给哈达一块。交驻藏帮办大臣、转给该达赖喇嘛等祗领。　　

○又谕、谆龄奏、哲布尊丹巴呼图克图呼毕勒罕、可否从哷徵阿奇图呼图克图受戒之处请旨一摺。哲布尊丹巴呼图克图呼毕勒罕、向依达赖喇嘛受戒。惟达赖喇嘛、既系现未及□山戊不□。且又未受格隆大戒。著照所请。哲布尊丹巴呼图克图呼毕勒罕、著即依从哷徵阿奇图呼图克图阿旺依什楚琛佳木参受戒。传习经咒。　　

○谕军机大臣等、前因廓尔喀国王呈递表文。请派兵随同剿贼。当即谕令谆龄、檄知该国王无须派兵助剿。该大臣接奉后。自应将谕旨大意择要宣示。乃本日奏到檄谕拟底。于寄信谕旨。不知慎密。全行钞录。实属糊涂。不谙体制。且所拟檄语。是否已传知该国王。摺内亦未声明。更属含混。已谕军机大臣代拟檄谕一道。该大臣接奉后。即钞录晓谕该国王。傥谆龄所拟檄谕。业已发去。此道檄谕。仍著恭录宣示。断不可再将寄信谕旨。告知外夷也。将此谕令知之。　　

○湖南巡抚骆秉章奏、粤匪攻扑全州、调兵防剿获胜。得旨。览奏赴援获胜各情均悉。仍应不分畛域。赶紧会合剿除。又奏、官军由武昌东下。请饬速筹协济军饷。以利师行。批。曾国藩军饷。已有旨饬拨江西陕西两省。该营自有委员经理。不必由湖南派往。惟船炮实为要需。务期赶造完竣。迅速东下。又奏、遵旨调兵赴粤援剿。又批。所办尚是。若有妥员可兼护提督。仍应饬多顺赴粤方好。又奏、遵查杨秀青踪迹。俟确询明白后。再行办理。又批。去□山戊不□该逆自添禾乃师伪号。与此相似。著切实根究。据实密奏。梁永泰呈诉之语。显系畏罪自首。　　

○驻藏帮办大臣谆龄、因病解任。赏大理寺卿毓检、副都统衔。为驻藏帮办大臣。　　

○丙戌。谕军机大臣等、邵灿、杨以增奏、洋匪肆扰、赶筹会剿一摺。据称、黄河海口。有洋盗句结滨海土匪。肆行抢掠。业经委员访有洋匪五股。每股数百人。其头目有王大老虎、陈二将军等名目。时在洋面劫掠。又于海滩筑垒穵壕。藏有枪炮器械等语。黄河海口。与上海洋面相距非遥。现在沪城尚未克复。设此股匪徒。乘闲潜煽。沿海一带地方。更难安谧。且转瞬办理海运。若海淤沙地。被匪徒占踞。更恐有意外之虞。现经邵灿等、派委中河通判朱善张、苇荡左营守备杨镇华、带勇会同漕河水陆各营。相机兜拏。惟兵力甚单。摉捕恐难得手。著怡良、吉尔杭阿、即饬狼山镇总兵泊承升、督率水师。会同剿办。务将首犯王大老虎等、按名弋获。尽法惩治。以清海道。前有人奏、吴江、震泽、两县绅民捐款。大半多饱官吏囊橐。当谕怡良等、查明参奏。本日复有人奏、吴江、震泽、两县绅民、捐输军饷制钱八万串。报解甚少。州县及董事侵吞者三万五千串。前署震泽县知县沈则可、侵吞制钱七千串。现署震泽县知县姚铣、侵吞四千串。前署吴江县知县帅宗槷、侵吞三千串。现任吴江县知县贺际运、侵吞一万四千串。本邑董事吴懋政、倪彬、王禹源、侵吞七千串。并著怡良、吉尔杭阿、一并确切查明。据实严参。毋稍徇隐。原片著钞给阅看。将此由五百里各谕令知之。　　

○又谕、有人奏、庆祺所派劝捐委员。车马饮馔。悉由州县供给。每到一处。句串劣绅。指户挨索。富户等有私馈委员银钱者。即瞒隐不报。不遂所欲。即吓派多捐。送州县官勒追。州县官不遂意。即以阻挠为词。委弁把总李德英、在南沧等处。自贴告示。并有宿尼纵酒、及句串劣绅兰吕二姓、私设捐局勒派等事。从九衔王锡、在肃甯县、勒索孔姓规费银两。寄顿程典史署内。孔姓告发。典史畏累自尽。该委员又伪造庆祺咨札参稿。藉以恫吓官绅。河闲劣绅陈擢之、与该委员等、朋比为奸。所捐银两。有句串绅士私索者、多半无从稽核等语。军营需饷。固不能不藉资捐项。若令员弁等藉此勒索滋扰。侵蚀公款。以饱私囊。不但捐输未能踊跃。且恐无济军需。徒滋扰累。况该委员在营。既有月领薪水。又何以供费皆取给于地方官。著僧格林沁、庆祺、按摺内所参各款。秉公查办。并将所捐银钱。有无侵吞。明查暗访。务得实情。以清弊窦。原摺著钞给阅看。至连镇贼情。前据僧格林沁奏、有初十前后出扑之语。现在如何设法进攻。未据续报。天气将寒。若再事迁延。沟水凝冻。恐所穵重壕。未足深恃。僧格林沁等、务须赶紧攻击。毋再延误。将此由六百里谕令知之。寻奏、传讯官绅。行查各州县。咸称劝捐委员。并无骚扰地方。句串劣绅情弊。报闻。　　

○改铸山西闻喜县知县印信。从巡抚恒春请也。　　

○抚恤琉球国遭风难夷如例。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。九月。丁亥。上御懋勤殿。句到新疆、云南、贵州、广东、广西情实罪犯。停决新疆绞犯一人。云南绞犯一人。贵州斩犯四人。绞犯二人。广东斩犯一人。广西斩犯一人。余五十六人予句。
  </div>
  <div class="pagination">
   <a href="清实录咸丰朝实录_page217.html">
    上一页
   </a>
   <span>
    ...
   </span>
   <a href="清实录咸丰朝实录_page213.html">
    213
   </a>
   <a href="清实录咸丰朝实录_page214.html">
    214
   </a>
   <a href="清实录咸丰朝实录_page215.html">
    215
   </a>
   <a href="清实录咸丰朝实录_page216.html">
    216
   </a>
   <a href="清实录咸丰朝实录_page217.html">
    217
   </a>
   <span class="current-page">
    218
   </span>
   <a href="清实录咸丰朝实录_page219.html">
    219
   </a>
   <a href="清实录咸丰朝实录_page220.html">
    220
   </a>
   <a href="清实录咸丰朝实录_page221.html">
    221
   </a>
   <a href="清实录咸丰朝实录_page222.html">
    222
   </a>
   <a href="清实录咸丰朝实录_page223.html">
    223
   </a>
   <span>
    ...
   </span>
   <a href="清实录咸丰朝实录_page219.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
