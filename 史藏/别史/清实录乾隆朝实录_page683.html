<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 683 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 683 页/共 1860 页
  </h1>
  <div class="content">
   ○又谕曰、哈达哈等奏、据脱出之巴拜等供称、阿睦尔撒纳、遣尼玛前往乌梁海宰桑果勒卓辉处通信会合等语。汗哈屯乌梁海等。系兵力收服。非察达克、车根、赤伦等。与贼有讐。久经归顺者可比。我兵既进。伊等或袭其后。甚有关系。达勒当阿、哈达哈等。宜加意防范。再察达克等、去岁投诚。俱加恩授职。此次收服宰桑果勒卓辉、玛济岱等、著加恩授为三品总管。赏给翎顶。其余宰桑。有应酌量授为三四品总管者。未经查奏。著达勒当阿等、查明酌量授职。一面奏闻。一面办理。再伊等马匹牲只。若以银两缎疋。与之交易。既可分伊等之力。亦藉以助给军需。即传谕察达克等。若能勉力承办。必加恩赏。　　

○又谕曰、富德奏称、额尔齐斯之北有达布逊图喇地方。系准噶尔、哈萨克、俄罗斯交界。其地产盐。舆图所载额尔齐斯之北有盐池。即其地也。距塔尔巴哈台千里。阿睦尔撒纳、势力穷蹙。或由此路逃往俄罗斯。亦未可定。著传谕达勒当阿、哈达哈等、带兵进发后。或令察达克、赤伦等、带伊旧乌梁海兵数百名。赴其地巡查堵截。或于索伦兵内。分数百人前往亦可。伊等愿往。所派兵丁。俱照军营。一体赏赉。　　

○军机大臣等议覆、原任协办陕甘总督尚书刘统勋、奏派甘肃兵驻防巴里坤一摺。查前奉谕旨。令豆斌、带领缘旗兵二三千名防守。嗣经传谕冶大雄。将所调安西兵二千名停止。巴里坤防兵稍弱。请将原派安西兵。仍拨一千名。给与车价。前往驻防。从之。　　

○以工部右侍郎梦麟、署兵部左侍郎。　　

○丁巳。俘酋达瓦齐。罗布扎、莽喀、图巴、敦多克、和通等。解送至京。兵部率解俘官兵。押俘由长安右门入。进天安右门。至太庙街门外。向北立。候告祭大臣至。令俘向北跪。告祭大臣、进太庙行礼毕。兵部率解俘官兵。押俘至挤^街门外。令俘仍向北跪。告祭行礼如前仪。　　

○兵部议准、闽浙总督喀尔吉善奏称、浙江大荆营游击。已改都司。请铸给大荆营都司关防。从之。　　

○两江总督尹继善奏、向来两江驿马。每匹日支草料银八分。雍正十二年。核减二分。乾隆七年。淮徐被灾。奉旨准销八分。今岁上江凤、颍、泗、滁、和。下江江、淮、扬、徐、被水。苏、常、镇、被潮。每马日支银六分。不敷发价。请循七年例。暂加二分。俟明秋停止。得旨、著照所请行。　　

○大学士管陕甘总督黄廷桂、四川总督开泰、四川提督岳钟璜等奏、臣等前将金、绰、德尔格、三酋土兵。各彻归巢。委令宋元俊等招抚安插。据宋元俊等禀报、德尔格头人四朗结。于八月二十一日。带兵三百余名。占踞麻书寨。该员行抵甘孜。将四朗结兵驱押归巢。麻书土司丹津旺溥。年十二。与伊叔喇嘛群赞藏匿。招之始出。安置原寨等语。查德尔格、乃甘孜以下最大土司。历来恭顺。此次遵谕退兵。俯首归巢。其畏敬官长。出众土司上。臣等一面饬令宋元俊妥办。一面差员驰赴德尔格。谕以麻书乃受印土司。擅侵掠。干咎。令将百姓交出。九月二十日。土司鲁朱江错。赴甘孜投见。宋元俊传集德尔格、孔撒、麻书、三土司。将孔、麻、控案分断。给照收领。各具悦服夷结。德尔格送出麻书土民三千九百余名。交麻书管束。孔撒逃民一千三百余名。俱招出。仍归孔撒。麻书土司丹津旺溥年幼。留喇嘛群赞抚之。照前督臣岳钟琪、派兵防护巴旺土司勒儿悟例。派弁兵十一员名。并千总温钦守护。又革布什咱角洛寺。系金绰赴炉要路。酌派把总一员。带兵十名驻劄。此项弁兵。均按季于泰宁协标轮换。宋元俊事竣回炉。绰酋头人八东、求追还杂谷所取地方委员剖断。绰斯甲头人。愿赔礼。杂谷头人。愿还其土地人口。不复争。当经传见大小金川、革布什咱、沃日、木坪、头人。面加训谕。并书番牌。示各土部。均为悦服。得旨、览奏俱悉。　　

○又奏、杂谷归流番众。向挑屯兵三千人。每秋由副将点验。须有劝惩。请于钱局各炉加带一卯。计除还工本。获余息五千两。于秋冬点验。令协属干弁、率领行围一月。月各给口粮犒赉。均于前项动支。报闻。　　

○又奏、打箭炉地当边冲。向无城垣。宜建设。勘得城基。周六里余。长、千一百四十丈有奇。高、自七八尺、至一丈二三尺。请照番民垒碉法。砌石为城。坚实省费。得旨嘉奖。　　

○又奏、打箭炉为西藏门户。向设阜和营游击。辖马步兵五百名。该营毗。连化林、里塘。多隘口。又甘孜番地。须分差游巡。兵少。不足资弹压。查普安、安阜、二营。管辖雷波、黄螂。虽系蛮地。猓民皆向化。普安原设马步兵八百。请裁一百五十名。千总一员。安阜马步兵四百。请裁五十名。把总一员。添阜和营内。仍令游击管辖。得旨、如所议行。赈恤安徽无为、合肥、庐江、巢县、寿州、凤台、宿州、凤阳、怀远、定远、虹县、灵璧、阜阳、颍上、霍邱、亳州、蒙城太和、泗州、盱眙、天长、五河、滁州、全椒、来安、和州、含山、等二十七州县。庐州、凤阳、长淮、泗州、滁州、等五卫。本年水灾饥民。并缓徵新旧钱粮。　　

○赈恤山西岢岚州本年霜灾饥民。并缓徵新旧钱粮。　　

○戊午。上诣皇太后宫问安。　　

○御午门楼。王公百官朝服侍班。铙歌大乐、金鼓全作。兵部堂官、以解到俘酋、达瓦齐、罗布扎、莽喀、图巴、敦多克、和通等、跪奏请旨。命达瓦齐等、著免交刑部。俱交理藩院。理藩院堂官、跪领旨。押俘出天安右门。王公百官行庆贺礼。　　

○御制平定准噶尔告成太学碑文曰、辽矣山戎薰粥。旃裘毳幕之人。界以龙沙。畜其驒奚。虽无恒业。厥有分部。盖自元黄剖判。万物芸生。东夷西夷。各依其地。谬举淳维。未为理据。皇古莫纪。其见之书史者。自周宣太原之伐。秦政亘海之筑。莫不畏其侵轶。猾夏是虞。自时厥后。一二奋发之君。慨然思挫其锋而纳之宥。然事不中机。材不副用。加以地远无定处。故尝劳众费财。十损一得。搢绅之儒守和亲。介胄之士言征伐。征伐则民力竭。和亲则国威丧。于是有守在四夷。羁縻不绝。地不可耕。民不可臣之言兴矣。然此以论汉唐宋明之中夏。而非谓我皇清之中夏也。皇清荷天之龙。兴东海。抚华区。有元之裔。久属版章。岁朝贡。从征狩。执役惟谨。准噶尔厄鲁特者、本有元之臣仆。叛出据西海。终明世为边患。至噶尔丹而稍强。吞噬邻蕃。阑入北塞。我皇祖三临朔漠。用大破其师。元恶伏冥诛。胁从远遁迹。毋俾遗种于我喀尔喀。厥侄策妄阿喇布坦、收其遗孽。仅保伊犁。故尝索俘取地。无敢不共。逮夫部落滋聚。乃以计袭哈密。入西藏。准夷之势。于是而复张。两朝命将问罪。虽屡获捷。而庚戌之役。逆子噶尔丹策零、能用其父旧人。乘我师怠。掠畜于巴里坤。捣营于科布多。于是而准夷之势大张。然地既险远。主客异焉。此劳往而无利。彼亦如之。故额尔德尼招之败彼。亦以彼贪利而深入也。皇考谓我武既扬。不可以既。允其请和。以息我众。予小子敬奉先志。无越思焉。既而噶尔丹策零死。子策妄多尔济那木扎勒暴残。喇嘛达尔扎篡夺之。达瓦齐又篡夺喇嘛达尔扎。而酗酒虐下尤甚焉。癸酉冬。杜尔伯特台吉车凌等、率数万人来归。越明年秋。辉特台吉阿睦尔撒纳、和硕特台吉班珠尔、又率数万人来归。朕谓来者不可以不抚。而抚之莫若因其地其俗而善循之。且毋令滋方来之患于我喀尔喀也。于是议进两路之师。问彼罪魁。安我新附。凡运饷筹驮长行利战之事。悉备议之。始熟经于庚戌之艰者。咸惧蹈辙。惟大学士忠勇公傅恒、见与朕同。而新附诸台吉、则求之甚力。朕谓犁庭扫穴。即不敢必。然喀尔喀之地。必不可以久居若而人。毋宁用其锋而观厥成。即不如志。亦非所悔也。故凡祃旗命将之典。概未举行。亦云偏师尝试为之耳。塞上用兵必以秋。而阿睦尔撒纳、玛木特、请以春月。欲乘彼马未肥。则不能遁。朕谓其言良当。遂从之。北路以二月丙辰。西路以二月己巳。各启行。哈密瀚海向无雨。今春乃大雨。咸以为时雨之师。入贼境。凡所过之鄂拓克、携羊酒糗糒迎恐后。五月乙亥。至伊犁亦如之。达瓦齐、于格登山麓。结营以待。兵近万。我两将军议、以兵取则伤彼必众。彼众皆我众。多伤非所以体上慈也。丁亥。遣阿玉锡等二十五人。夜斫营。觇贼向。贼兵大溃。相蹂躏死者不可胜数。来降者七千余。我二十五人、无一人受伤者。达瓦齐以百余骑窜。六月庚戌。回人阿奇木霍集斯伯克、执达瓦齐来献军门。准噶尔平。是役也。定议不过二人。筹事不过一年。兵行不过五月。无亡矢遗镞之费。大勋以集。遐壤以定。岂人力哉。天也。然天垂佑而授之事机。设不奉行之。以致坐失者多矣。可与乐成。不可与谋始。亦谓蚩蚩之众云尔。岂其卿大夫之谓。既克集事。则又曰苟知其易。将劝为之。夫明于事后者。必将昧于几先。朕用是寒心。且准噶尔一小部落耳。一二有能为之长。而其树也固焉。一二暴失德之长。而其亡也忽焉。朕用是知惧。武成而勒碑文庙。例也。礼臣以为请。故据实事书之。其辞曰。茫茫伊犁。大干之西。匪今伊昔。化外覊縻。条支之东。大宛以南。随畜猎兽。蚁聚狼贪。乃世其恶。乃恃其远。或激我攻。而乘我缓。其计在斯。其长可穷。止戈靖边。化日薰风。不侵不距。不来其那。款关求市。亦不禁诃。始慕希珍。终居奇货。吏喜无事。迁就斯愞。渐不可长。我岂惧其。岂如宋明。和市之为。既知其然。饬我边吏。弗纵弗严。示之节制。不仁之守。再世斯斩。篡夺相仍。飘忽荏苒。夙沙革面。煎巩披忱。集泮飞鸮。食黮怀音。锡之爵位。荣以华裾。膝前面请。愿效前驱。分兵两路。雪甲霜锋。先导中坚。如鼌错攻。益以后劲。蒙古旧属。八旗子弟。其心允笃。二月卜吉。牙旗飘飖。我骑斯腾。无待折胶。泉涌于碛。芜茁于路。我众欢跃。谓有天助。匪啻我众。新附亦云。黄发未睹。水草富春。乌噜木齐。博罗搭拉。台吉宰桑。纷纷款纳。牵其肥羊。及马湩酒。献其屠耆。合掌双手。予有前谕。所禁侵陵。以茶交易。大愉众情。众情既愉。来者日继。蠢达瓦齐。拥兵自卫。依山据淖。惟旦夕延。有近万人。其心十千。勇不目逃。抡二十五。曰阿玉锡。率往贼所。衔枚夜袭。直入其郛。挥矛拍马。大声疾呼。彼人既离。我志斯合。突将无前。纵横鞺鞳。案角鹿埵。陇种东笼。自相狼藉。孰敢撄锋。狐窜鼠逃。将往异域。回部遮之。凶渠斯得。露布既至。告庙受俘。凡此蒇功。荷天之衢。在古周宣。二年乙亥。淮夷是平。常武诗载。越我皇祖。征噶尔丹。命壮祃旗。亦乙亥年。既符岁德。允协师贞。兵不血刃。漠无王庭。昔时准夷。弗恭弗譓。今随师行。为师候尉。昔时准夷。日战夜征。今也偃卧。知乐人生。曰匪准夷。曰我臣仆。自今伊始。安尔游牧。尔牧尔耕。尔长孙子。曰无向非。岂有今是。两朝志竟。亿载基成。侧席不遑。保泰持盈。勒石大成殿阼阶前。御制平定准噶尔勒铭伊犁碑文曰、惟天尽所覆。俾我皇清。罔不在宥。惟清奉昊天。抚薄海兆庶。悉主悉臣太祖太宗世祖。肇基宅中。皇耆其武。圣祖世宗。觐光扬烈。克臻郅隆。逮予藐躬。思日孜孜。期四海同风。咨汝准噶尔。亦蒙古同类。何自外携。数世梗化。篡夺相仍。硕仇其下。惟达瓦齐。甚毒于酲。众心疧疧。如苗斯蟊。如虺斯螫。众口嗷嗷。视尔嗷止。予焦劳止。期救不崇朝止。视尔疧止。予噫嘻止亟出汝涂泥止。乃命新附。尔为先锋。熟悉其路。迺命劲旅。携数月粮。毋或掠掳。师行时雨王旅啴啴。亦无潦阻。左旋右抽。王旅浑浑。既暇以休。乌噜木齐。及五集赛。度之折折。台吉宰桑。迎降恐后。奚事斧吭。博罗塔拉。闼勒奇岭。险如关阖。倒戈反攻。达瓦齐走。旦夕涂穷回部遮获。彼鼠斯喙。地入无隙。露布飞至。受俘午门。爰贷其罪。自今伊始。四部我臣。伊犁我宇。曰绰罗斯。及杜尔伯特。和硕特辉特。封四可汗。众建王公。游牧各安。宰桑公臣。属我旗籍。谁汝苦辛。尔恭尔长。尔孳尔幼。徐以教养。尔驼尔牛。尔羊尔马。畜牧优游。分疆各守。毋相侵陵。以干大咎。齐御外域。曰布噜特。越哈萨克。醉饮饱食。敬兴黄教。福自天锡。伊犁平矣。勒贞珉矣。于万斯年矣。勒石伊犁东冈。御制平定准噶尔勒铭格登山碑文曰、格登之崔嵬。贼固其垒。我师堂堂。其固自摧。格登之嶻嶭。贼营其穴。我师洸洸。其营若缀。师行如流。度伊犁川。粤有前导。为我具船。渡河八日。遂抵格登。面淖背岩。藉一昏冥。曰捣厥虚。曰歼厥旅。岂不易易。将韬我武。将韬我武。讵曰养寇。曰有后谋。大功近就。彼众我臣。已有成辞。火炎昆冈。惧乖皇慈。三巴图鲁。二十二卒。夜斫贼营。万众股栗。人各一心。孰为汝守。汝顽不灵。尚窜以走。汝窜以走。谁其纳之。缚献军门。追悔其迟。于恒有言。曰杀宁育。受俘赦之。光我扩度。汉置都护。唐拜将军。费赂劳众。弗服弗臣。既臣斯恩。既服斯义。勒铭格登。永诏亿世。勒石格登山。　　

○谕军机大臣等、哈达哈等奏、现在带兵前进。约于一月内、可到察罕呼济尔等语。阿睦尔撒纳、虽孑身逃窜。传闻在博罗塔拉地方。会合彼处贼众。约有三四千人。若哈达哈等兵少轻进。亦有可虞。伊等固不可恇怯退缩。亦不宜冒昧尝试。著传谕达勒当阿、哈达哈等。遵旨先遣精壮兵丁前行哨探。相机进止。与西路会合。共得兵四五千名。即奋勇追剿。务期弋获。又所奏遣往哈萨克之索伦跟役布颜图。传哈萨克有出兵之信。从前伊部落遣使前至军营。甚属恭顺。兹复何由起衅。或被阿睦尔撒纳煽惑。或布颜图弃伊主逃回。妄为捏饰。俟送到时、严行审讯。既有此语。达勒当阿等、应行知遣往哈萨克之侍卫德善。令伊等暂时留待。俟审讯明确。再行遣往。　　

○又谕曰、哈达哈等奏、带兵前进。随路安设台站。于彻回台站兵丁、及察哈尔兵内、共挑选五百名。办给马驼。每台安设十人。现在兆惠、富德、俱经出差。请另派大臣总管台站等语。军行台站。关系紧要。每台十人。尚觉单弱。著于察哈尔兵丁内、添派数百名。每台约以十五人为率。昨经降旨。令兆惠总理北路台站。今添派阿思哈。所有随营安设台站事务。著阿思哈办理。其自乌里雅苏台、至张家口台站。著兆惠办理。　　

○又谕、据哈达哈等奏、乌梁海各出牲畜。接济兵丁等语。乌梁海归降未久。各皆输诚效顺。殊可嘉予。著达勒当阿、哈达哈、传谕乌梁海等。大皇帝以尔新来归降。奋勉可嘉。施恩分别赏赉。尔等自此循分安生。遇事宣力。则益沐厚恩矣。宣谕后、将军营缎疋、银两、茶叶。量其牲畜数目。酌为赏给。　　

○己未。谕曰、户部尚书阿里衮。现在带管部务繁多。恐致不能兼顾。所有工部尚书事务。著李元亮暂行署理。　　

○谕军机大臣等、昨因阿睦尔撒纳属人根丕勒、协助坐台台吉班第等、枪毙厄鲁特。甚属奋勉。又遣探贼信回报。曾经降旨。将根丕勒不必分赏喀尔喀。送至察哈尔安插。今思根丕勒、诚心效力。且正在需人之际。著加恩授为蓝翎侍卫。赏银五十两。令其随营效力。或于哨探队内差遣。将伊妻子送往扎哈沁游牧。暂行安插。至哨探兵丁。捉生取信。必使贼人全无知觉为要。若擒获时、有一二人逃脱。则贼早有防备。反为无益有损。著传谕达勒当阿等、严饬遣往各员。务期全获。不得任其脱逃。仍于索伦、喀尔喀、厄鲁特内。选派精壮兵丁前往。　　

○军机大臣等议覆、管理宁夏将军印务副都统保住奏、回兵应补马匹、及损坏军器。酌借修造一摺查宁夏各营。额马五千余匹。实拴逾半。足敷差操。应补立马二千一百余匹。俟军务完竣另奏。损坏旗纛器械。兵丁无力补置。借支藩库银六千两办理。于每月钱粮坐扣一半。归款后。再将军营著赔马匹、及回兵所借盘费续扣。均应如所请。从之。　　

○庚申。上御乾清门听政。　　

○谕、浙省杭、嘉、湖、等府。所属州县。今年秋雨过多。亦间有偏灾之处。已经屡降谕旨。令该督抚等善为抚绥。并截留漕粮以资赈恤。但田禾伤于雨水。米色颗粒。自必稍减。若徵收之际。仍照例责以乾圆洁净。小民未免艰于输纳。所有该省应行起运漕粮。不论红白籼粳。亦俱著准其一体收兑。以示体恤。该部即遵谕行。　　

○谕军机大臣等、哈达哈等奏、玛木特之收楞额讷默库。自伊犁脱出。告称班第、萨喇勒等、从哈什带兵前来。玛木特亦由闼勒奇岭前来。随派识路之人。从哈布塔克、拜达克、往会玛木特。并行文西路等语。哈达哈等、所办甚是。讷默库等、既识路径。即在前队、作向导行走。但询得阿睦尔撒纳、现将噶勒杂特人等迁往伊犁。则北路进兵。必无踪迹。且班第等既出西路。自当由额林哈毕尔噶进兵。噶勒藏多尔济等游牧。俱在此一带。亦可以接济兵力。朕意哈达哈等、即将现有兵丁。与噶勒藏多尔济等。由哈布塔克、拜达克前往。会同西路。以壮军威。方为有益。著传谕达勒当阿、哈达哈等。如噶勒藏多尔济、尚未前往西路。伊等会同商议。可否由阿济必济前往。如属不便。毋庸拘泥。若已经起程。即询问识路之人。一面带兵前行。一面送信与噶勒藏多尔济。于中途会合进剿。其北路虽不需多兵。可否约留千人。交与阿兰泰、舒赫德、于边卡附近驻守。伊等其悉心商议。即行奏闻。　　

○又谕曰、哈达哈等奏、现在乌里雅苏台存贮米石。及今岁可以运到米石。共十二万有余。足支官兵五六年之用等语。此奏惟计算给发官兵数目。其接济厄鲁特等口粮。并未筹及。著交达勒当阿、哈达哈等。于现在米石内、除应给官兵数目外。计一年之内、应支给厄鲁特等口粮。需用若干。即以今年成数为准。通盘筹画。再行具奏。并传谕山西巡抚恒文等、于今年采买米石数目。减半豫备。俟明年陆续运至军营。此项虽非急需。亦不得过于迟滞。　　

○辛酉。上诣皇太后宫问安。　　

○幸圆明园。　　

○谕军机大臣等、策楞奏称、据达什达瓦属人索诺木。从伊犁脱出。告知将军班第等陷贼之信。现在达什达瓦之妻。率其游牧前来等语。此信属实。必须会合兵力。大为办理。昨降旨令达勒当阿等、同噶勒藏多尔济。带兵前往西路。会同进剿。伊等谅已前进。今闻阿巴噶斯、哈丹等兵败后。潜匿山中。策楞即带兵与诺尔布琳沁相见。若其力可用。即会兵速进。如少觉单弱。则据守要害之地。俟达勒当阿等到日。整饬兵力。严行剿捕。已谕总督方观承等。催趱马驼。解赴军营应用。将来自必陆续得信。策楞惟相机乘势。勿以退诿。亦勿致冒昧前进。方为妥协。但此系索诺木一人之言。达什达瓦之妻。及军营侍卫满楚等。尚未抵营。或系逆贼造言惑听。亦未可定。策楞尤宜加意侦探。达什达瓦家口若至军营。即令在巴里坤居住。令和起照管。其派出达什达瓦兵丁。随营进剿。存留宁夏、庄浪、兵丁驻防各事宜。俱照所奏行。派出兵丁。照现在进兵例。赏给整装银两外。仍每名赏银三两。并派散秩大臣阿雅勒虎。拣选可用宰桑数员。在军营效力行走。至索诺木所称。八月内敦多克曼集、巴朗图布慎、会同喇嘛回人等作乱。班第、鄂容安、被陷。而萨喇勒带兵百人。为乌噜特宰桑纳亲哈什哈之子、锡克锡尔格所困。又伊犁之喇嘛等。传书达什达瓦游牧。阻其迁移各情节。俱属可恶。策楞等进剿时。务将此项贼人。临阵斩获。或擒拏解京治罪。勿使漏网。看来助恶者亦不过数人。未必全行煽乱。著派侍卫满楚。及陆续投来人内。令其前赴伊犁。晓谕众厄鲁特。宽其胁从。劝以反正。有能擒贼自效者。必格外加恩。倘阿睦尔撒纳、已在伊犁。即不必宣示。惟整兵进剿。速行擒捕。以昭国法。现在既有此信。则从前发回班第等奏匣、及节次谕旨。不必久候。著扎拉丰阿、策楞、即行阅看。相其缓急。次第办理。策楞此次办事。颇知奋勉。著加恩授为参赞大臣。给与副都统职衔。扎拉丰阿未到时。仍署理将军事务。并著传谕扎拉丰阿知之。　　

○又谕、据策楞奏、从伊犁脱出之达什达瓦属人索诺木。来告将军班第等陷贼之信。著将原奏。及朕谕旨。录寄达勒当阿、哈达哈等阅看。从前北路进兵。因未得伊犁信息。且传闻阿睦尔撒纳、尚在铿格尔等处居住。今既得此信。且闻噶勒杂特人等。俱为逆贼带往伊犁。自当于西路进剿。著达勒当阿、哈达哈等。遵朕昨降谕旨。与西路会合。由额林哈毕尔噶进剿。至噶勒藏多尔济。入觐遣回。赏赐颇多。沿途必须防护。伊等或带兵同行。或派兵千名。交富德带领前行。如噶勒藏多尔济。业经起程。伊等即带兵随后速进。方为妥协。　　

○又谕、西路大兵。现议进剿阿睦尔撒纳。军行马匹最要。已节次传谕该督抚等。速为购买。虽据吴达善奏派甘省营马二万匹。但不妨宽裕筹办。若拘泥原数。恐临期转不敷用。著再传谕方观承等。速于西安等处。凡有产马地方。多为购买。分起解巴里坤军营。其有膘分稍次。及此次拣剩收槽马匹。均须作速餧养。务令壮健。以收实用。至粮饷茶觔。亦须宽裕筹备。酌量驼装车运。陆续解送巴里坤。听候拨用。　　

○又谕、现在大兵进剿阿睦尔撒纳。需用马驼。去年虽在青海采买。为数无多。著传谕西宁副都统德尔素。速往青海扎萨克游牧。会同郡王索诺木丹津盟长等。于各旗酌量采买。即派伊等所属官兵酌量由青海至巴里坤程途。赏给路费。护送前往交与西路军营。听候调拨。其需用价银。即向西宁地方官支给。务期多方购买。速为驰送毋得因循推诿。　　

○以革职京口将军赏给千总衔赵宏恩、为镶红旗汉军副都统。　　

○癸亥。谕江省淮、扬、各属。秋潦成灾。前已降旨截留湖广漕粮二十万石。运往备用。今据陈宏谋、奏动湖南溢额仓谷二十万石。碾米十万石。运至江南接济平粜等语。灾地米粮。多多益善。碾运仓谷。以资平粜。既不致市侩居奇。而于民食更为有益。陈宏谋所办甚属妥协。著照所请速行　　

○谕军机大臣等、昨据策楞奏、从伊犁脱出之索诺木。告知班第等陷贼之信。朕心深为悯恻。已传谕策楞。令其派侍卫满楚等前往侦探。并著从优赏赉。期速得班第等实在情形。盖进剿乌合之众。原属无难。惟班第、萨喇勒、鄂容安、因国事为贼所困。每一思之。不胜愤懑。亦未知虚实。著扎拉丰阿、玉保、策楞等。设法通信。传谕班第等。以朕初意准噶尔危乱之余。甫经安定。若屯驻大兵。恐多惊扰。是以但命伊等驻劄办事。兵少力弱。为贼所困。非失守封疆可比。伊等或相机脱出。或忍死以待大兵。方为大臣举止。若谓事势至此。惟以一身殉之。则所见反小矣。鄂容安素称读书人。汉苏武为匈奴拘系十九年。全节而归。阿睦尔撒纳、固不足比匈奴。我大清又岂汉时可及。自当爱惜此身。以图后效。恐伊等以失守罹罪。不识大义。遽尔轻生。夫为人臣子。若君父欲加之罪。亦惟顺受。岂可豫料。而以一死为贤于生。于心安乎。朕今大兴师旅。陆续进发。务期进剿逆贼。扎拉丰阿等。务体朕悯恻伊等之心。即会合各路大兵。竭力剿捕。俾逆恶知所惩创。扎拉丰阿系蒙古人恐于助逆喇嘛。有意宽假。即玉保、策楞亦稍存招抚之见俱断不可行。惟鄂勒哲依哈萨克锡喇、因入觐前来。其属人或被胁从尚可询问伊等。分别剿抚。其余俱不得稍存姑息。致反覆叛乱。无所底止。　　

○旌表守正捐躯之安徽怀远县民蒲韬妻方氏。　　

○甲子。上诣皇太后宫问安。　　

○还宫。　　

○参赞大臣策楞奏、诺尔布琳沁、遣宰桑诺尔布齐木布来告。击败阿巴噶斯、哈丹后。欲即进剿。因塔本集赛与之合。且业克明安台吉察衮、德济特、俱同党据险。恐其夹攻。暂移都尔博勒津游牧。阿巴噶斯等。现于图古哩克等处拒守。又扎那噶尔布属人济尔噶勒、拏获克什木等、遣往额林哈毕尔噶送信之台吉纳旺。解送前来。询称八月二十三日。宰桑克什木。抢台站。二十四日。将军大臣等。带兵向崆吉斯行走。二十九日。克什木、敦多克曼集、乌克图、图布慎、巴朗、及喇嘛回人等。前至乌兰库图勒围住将军大臣。班将军、鄂参赞俱自尽。萨将军、带达什达瓦兵百人脱出。后闻为锡克锡尔格所获。送往伊犁。又称、哈丹带兵至乌陇古。寻阿睦尔撒纳并无踪迹等语。伏思纳旺所供。恐系扬言煽惑。自应带兵速进。拟即日往会诺尔布琳沁。共商进剿。谕军机大臣等、策楞奏、擒获台吉纳旺。所供伊犁情形。并轻骑往会诺尔布琳沁。商议进剿。所办俱合机宜。策楞会同诺尔布琳沁时。即将阿巴噶斯、哈丹、游牧。奋勇剿捕。其牲只分给兵丁。老弱赏给诺尔布琳沁。此际更宜侦探。阿睦尔撒纳、如前至伊犁。策楞等即拒守要害。候北路大兵。与噶勒藏多尔济到时。并力进剿。若逆贼尚无踪迹。策楞等即整顿兵力。直抵伊犁。剿捕贼党。然亦须量力前进。不可轻忽。前因未得伊犁信息。因令扎拉丰阿。暂驻额林哈毕尔噶。今事势如此。扎拉丰阿、自应同哈达哈、策楞、玉保等前进。其安抚游牧、办理台站各事宜。著达勒当阿、雅尔哈善、带兵继进。以作声援。富德仍遵前旨。巡查台站。策楞并传谕诺尔布琳沁。伊少年奋勉。朕甚嘉悦。已封为郡王。此次进剿有功。必加重赏。扎那噶尔布。亦知奋勉。著封为贝勒。赐双眼翎。擒获纳旺之济尔噶勒。赏给孔雀翎。并银五十两。嗣后有应行加赏者。策楞即酌量赏给。策楞自知前谴。勇往任事。著给与都统职衔。仍以参赞大臣行走。并传谕扎拉丰阿知之。　　

○又谕、昨玉保奏中途出痘之宰桑哈萨克锡喇、吞图布等。留于台站照看。仍带鄂勒哲依等起程。今至努空西喇台站。鄂勒哲依、鄂哲特、亦皆出痘。玉保先行。留乌勒登在途照看等语。闻伊等痘疹轻稀。自易痊好。且嗣后来京。更无他虑。益觉可喜。著加恩赏给鄂勒哲依、哈萨克锡喇、骑都尉世职。恩克博罗特、吞图布、鄂哲特、云骑尉世职。听伊等指出子弟承袭。此际须宽心调养。俟全愈后从容行走。勿稍勉强。乌勒登善为照看。颇知悔过奋勉。著授为头等侍卫。仍将各宰桑等身体平复日期。速为奏闻。　　

○又谕、现据索诺木所告伊犁信息。阿睦尔撒纳、大约前往伊犁。沙克都尔曼济、若遽回游牧。恐有他变。且伊游牧人等。尚未知伊领兵前往。或启猜疑。亦未可定。若由回人路径前往。安慰伊游牧人等。由彼处派兵。堵截阿睦尔撒纳。会合大兵。似更妥协。朕已密派侍卫等。传谕回人霍集斯伯克。令其堵剿逆贼。著传谕富德。晓示沙克都尔曼济。派伊亲信宰桑一二人。传示游牧。派兵堵截。相机前进。伊等伯同将军大臣进兵夹攻。于军事甚有裨益。富德即遵旨晓示。仍将伊意见言语如何。及派出宰桑所付书信。即行奏闻。此事最宜慎密。自噶勒藏多尔济等台吉外。勿使他有漏洩。　　

○大学士管陕甘总督黄廷桂奏、臣于途次。据布政使武忱禀称、刘统勋行文调取营马。并令各州县采买马驼。臣思陕甘驿站。额马颇多。除沿边冲驿外。其余各驿。十调其五六。可得马千数百匹。较采购更速。已咨抚臣台柱、吴达善选解。臣现加站赴京。得旨、甚属可嘉。此方系实心为国之大臣所为也。　　

○乙丑。谕军机大臣等、策楞奏称、塔尔巴哈沁台吉唐古忒。遣宰桑鄂罗斯。率五百余户来归。并将台站被掠之察哈尔、喀尔喀等、送回等语。唐古忒诚悃可嘉。著加恩封为贝勒。赏给双眼翎。策楞俟伊来见时。即传旨奖谕。再台吉额琳沁。从前阿睦尔撒纳。曾杀害伊子。外虽相依。心必不合。唐古忒若能通信额琳沁。俾擒获逆贼。不但藉复前讐。更使身邀恩赏。如力不能办。即令其束手来京。亦当施恩封赏。策楞将此传谕唐古忒。令其尽心办理。以期承受朕恩。如通信额琳沁时。其书词大指。告以阿睦尔撒纳。与阿布赉久相和好。而额琳沁从哈萨克逃出时。曾伤害多人。阿布赉甚怀愤恨。今阿睦尔撒纳、欲将额琳沁擒送哈萨克以修好。此系询问和硕特台吉纳噶察所告之词。其言必非无据。额琳沁自知与阿睦尔撒纳有隙。且与哈萨克不和。伊亦阅历有年。岂不豫防祸害。若令其将阿睦尔撒纳擒拏。既可复讐免患。且可承受恩赏。策楞即传谕唐古忒。将此意作书。开导额琳沁。并将唐古忒言语情形奏闻。再现在军前新附颇多。兵势自当振作。若得阿睦尔撒纳未往伊犁之实信。即可速行进剿。盖以噶勒藏多尔济。与恩克博罗特等。颇重待喇嘛。若会同进兵。将助恶喇嘛擒剿。恐伊等拘泥习俗。少觉掣肘。惟于未到时。能先示惩创。庶合事机。又如办理喇嘛一事。昨命全行剿灭。今思蒙古厄鲁特。俱重黄教。亦宜分别办理。倘实系助恶。临阵仍复抗拒。自当诛戮。其擒获者俱解送来京。老弱董从宽宥。并将喇嘛系出家人。不守清规。好乱生事。是以特为整顿。明白晓示。俾众共知其罪无可逭。并传谕扎拉丰阿、玉保、知之。　　

○又谕曰、哈达哈等、解送阿睦尔撒纳近族台吉吹喇锡、乌勒木济到京。询非贼人党羽。人亦可用。著加恩各赏银三百两。衣一袭。仍交玛虎带回。俟达勒当阿等到西路军营时。酌量调遣。伊等妻子。不必送往察哈尔。即在鄂尔坤、塔密尔、等处居住。其扎木参所属之他沙、阿睦尔撒纳属人托博克、哈尔布锡、和通、仍著解送来京。　　

○又谕曰、富德奏称、带领前往军营之台吉和通鄂勤、珲齐、与伊等父兄分居。所领各有一百余户等语。从前报明户口时。因伊等父兄应封爵秩。仅授和通鄂勤等为闲散台吉。但和通鄂勤之父巴图尔额默根。应封贝子。珲齐之兄诺海奇齐克。应封公。俱未经入觐。不便封爵。伊等既与父兄分居。现在从军效力。著加恩俱授为扎萨克头等台吉。赏给孔雀翎。并传谕噶勒藏多尔济等。进兵之时。伊等父兄投来。即奏闻封授。惟是厄鲁特贪求无厌。今用兵之际。富德既有此奏。自当加恩鼓励。将来相继干求。若一一代为陈奏。必开侥幸之端。此风断不可长。并传谕富德等知之。　　

○军机大臣等议覆、署陕西巡抚台柱奏称、陕西督抚二标。应解马一千八百六十六匹。仅挑出堪用马七百余匹。已向将军都赉商借解送。又称各属采买。骡多马少等语。查前据刘统勋奏、调陕省各标马七千匹。今督抚两标。止挑马七百余匹。应行文将军。于满营照数拨解。骡头一项。前议停止购买。今既购办。应于抽拨驿马之冲途边口台站。分拨协济。又甘肃巡抚吴达善奏称、军营现存驼只。及甘省购买解送者。共三千五百七十余只。恐仍需用。已行文军营。酌定数目移知等语。查本月议覆刘统勋奏。于陕、甘、两省。购买驼只备用。今大兵进剿。所需正多。应于军营移知实数外。仍多备。至派调出关马匹。膘分不及者。即以拨补安西各营摘缺额数。应如所请。从之。　　

○丙寅。谕军机大臣等、朕前降旨。令哈达哈带兵会合西路。今思北路厄鲁特游牧。及新降汗哈屯乌梁海等。既须弹压。乌里雅苏台存贮粮石甚多。亦应防守。西路既有兵六千。现须豫备马驼。自不便更加筹办。哈达哈等所领兵三千名。应仍留北路。惟令达勒当阿、带兵一千。或数百名。同噶勒藏多尔济、前往西路。合之扎拉丰阿、玉保、富德等。陆续带往兵丁八百名。统计西路兵已及八千名。足敷调遣。惟马匹最宜多备。若将哈达哈等、所调翁金达什和硕、阿西克托里等处马匹。逃选二三千。由相近岔道解往应用。更属有益。如绕道远行。亦可不必。哈达哈仍遵前旨。于北路驻劄。以作声援。并令喀喇巴图鲁阿玉锡、丹津、带领精兵千名以内。前行哨探。如遇阿逆由北路逃遁。即相机剿捕。如此两路进兵。较为周密。哈达哈既专办北路。即掌定边左副将军印。雅尔哈善在参赞大臣上行走。达勒当阿往西路时。掌定边右副将军印。若萨喇勒前来。即行移交。仍在参赞大臣上行走。其乌里雅苏台大臣印。著阿兰泰管理。伊等务公同商酌。随宜办理。勿但知奉行成命。以副委任。　　

○又谕曰、达什达瓦之妻。因伊犁扰乱。并不听从彼处众喇嘛等之言。带领游牧人众。前来投顺。诚悃可嘉。著封授车臣默尔根哈屯名号。派副都统鄂实。赍糚蟒缎十疋。银五百两。茶叶一千斤。前往赏赉。鄂实至巴里坤后。即赴扎拉丰阿处。随同办事。在领队大臣上行走。　　

○旌表守正捐躯之安徽蒙城县民牛某妻王氏。　　

○丁卯。谕军机大臣等、今春大兵平定伊犁时。两路将军大臣等。未免各存意见。不能和衷共济。此皆扎拉丰阿、达勒当阿、玉保、策楞等稔悉。但彼时因逆贼阿睦尔撒纳。从中交构。致启猜疑。此次进兵。皆我国家亲信大臣。又皆由西路进发。办理诸事。朕俱逐一指示。务期同寅协恭。略去形迹。公尔忘私。则国事有济。而伊等之勋劳亦著。倘仍怀挟私意。妄分尔我。自不能逃朕洞鉴。著传谕将军大臣等。加意奋勉。力洗积习。勿为噶勒藏多尔济所笑。　　

○命协办大学士兼翰林院掌院学士蒋溥。以原衔充日讲起居注官。
  </div>
  <div class="pagination">
   <a href="清实录乾隆朝实录_page682.html">
    上一页
   </a>
   <span>
    ...
   </span>
   <a href="清实录乾隆朝实录_page678.html">
    678
   </a>
   <a href="清实录乾隆朝实录_page679.html">
    679
   </a>
   <a href="清实录乾隆朝实录_page680.html">
    680
   </a>
   <a href="清实录乾隆朝实录_page681.html">
    681
   </a>
   <a href="清实录乾隆朝实录_page682.html">
    682
   </a>
   <span class="current-page">
    683
   </span>
   <a href="清实录乾隆朝实录_page684.html">
    684
   </a>
   <a href="清实录乾隆朝实录_page685.html">
    685
   </a>
   <a href="清实录乾隆朝实录_page686.html">
    686
   </a>
   <a href="清实录乾隆朝实录_page687.html">
    687
   </a>
   <a href="清实录乾隆朝实录_page688.html">
    688
   </a>
   <span>
    ...
   </span>
   <a href="清实录乾隆朝实录_page684.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
