<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 21 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 21 页/共 284 页
  </h1>
  <div class="content">
   世宗大定二十九年







　　钦定续通志卷五十一
　　钦定四库全书
　　钦定续通志卷五十二
　　金纪【六】
　　章宗一
　　章宗皇帝讳璟小字玛达格显宗嫡子也母曰孝懿皇后图克坦氏初封金源郡王世宗令习本朝语言文字及汉字经书以进士完顔匡司经徐孝美等侍读大定二十五年六月显宗崩十二月进封原王判大兴府事入以国语谢世宗喜頋谓宰臣曰朕尝命诸王习本朝语惟原王语甚习朕甚嘉之二十六年四月诏赐名璟寻拜尚书右丞相世宗谓曰宫中有舆地图观之可以具知天下逺近阨塞又谓宰臣曰朕所以置原王于近辅者欲令亲见朝廷议论习知政事之体故也十一月诏立为皇太孙世宗谕之曰建立在朕保守在汝宜尽忠孝无失众望二十八年十二月世宗不豫诏摄政二十九年正月癸巳世宗崩太孙即皇帝位于柩前【恭读御制全韵诗题金章宗云乃祖嘉习国语为孙宜守旧物服御渐染华风疎忌那闻吁咈付托却喜柔弱驯致金源道诎惜哉大定规模直使章宗衰讫按章宗即位以后一切政教未尝不知治体虽典章文物稍有可观而诛戮诸王传授非人至于祖宗诘戎肄武之旧弃之如遗遂使元兵启衅莫之能支】
　　【圣制谓为孙宜守旧物大哉　　　王言诚万世治道之本也谨録识之】丙申诏免今嵗租税并自来悬欠等钱山东统军裔以私过都城不赴哭临笞五十降授彰化军节度使二月辛酉朔日有食之癸亥追尊皇考为皇帝尊母为皇太后甲子命学士院进呈汉唐便民事及当今急务敇开登闻鼓院以达寃枉己巳敇御史台自今监察令本台辟举任内不称职亦从奏罢乙酉诏有司稽考典故许引用宋事是月宋主内禅子惇嗣立三月壬辰朝皇太后于隆庆宫是月凢五朝【按章宗朝隆庆宫及一切数行之典如禘飨竭陵与春水秋山诸国聘问之俱于初见处书之后不复叙】夏四月乙酉葬世宗皇帝于兴陵五月丙午以祔庙礼成大赦【按简録载正月丙申大赦五月丙午又大赦葢正月大赦因初即位也五月大赦以祔庙礼成也金史于正月丙申不载大赦当系脱漏】庚戌诏罢送官钱今后诸防卫考满赐官钱二千贯壬子敇收録功臣子孙量材于
　　局分承应闰月庚申朔封兄珣为丰王琮郓王瓌瀛王从彛沂王弟从宪寿王玠温王丙寅观稼于近郊庚午以唐古贡为御史大夫壬申封乳母孙氏萧国夫人姚氏华国夫人丙子进封赵王永中为汉王曹王永功冀王豳王永成呉王虞王永升随王徐王永蹈卫王滕王永济潞王薛王永徳沈王乙酉诏诸有司凡承应人将来受亲民之职可命所属谕使为学其防卫符宝奉御奉职待直近宻当选有徳行学问之人为之教授六月辛夘以廷臣谏罢围猎乙未初置提刑司分按九路并兼劝农采访事屯田镇防诸军皆属焉秋七月辛酉减民地税十之一河东南北路十之二下田十之三丁卯以图克坦克宁为太傅改封金源郡王辛巳诏京府节镇防御州设学养士初设经童科以伊喇履为叅知政事八月辛夘敇有司京府州镇设学校处以进士提控其事壬辰初定品官子孙试补令史格及提刑司所掌三十二条丁酉如大房山戊戌谒奠诸陵己亥还都九月戊午朔天寿节以世宗丧不受朝壬戌诏罢告捕乱言人赏丁卯制强族大姓不得与所属官吏交往违者有罪丙子猎于近郊冬十月庚戌中侍舒穆噜阿古误带刀入禁门罪应死诏杖八十十一月癸亥帝谓宰臣曰令之用人太拘资格张汝霖对曰不拘资格所以待非常之材帝曰崔祐甫为相未逾年荐八百人岂皆非常之材欤甲子谕尚书省太傅年高自今旬休外四日一居休惟大事白之可也戊辰谕尚书省自今五品以上官各举所知嵗限所举之数如不举者坐以蔽贤之罪仍依唐制凡五品以上官到任即举自代并从提刑司采访之己巳初制转逓文字法乙亥命伊喇履提控刋修辽史御史台奏台官不得与人相见无以访知民间利病官吏善恶诏自今许与四品以下官相见三品以上如故辛巳诏今后诸处或有饥馑令总管节度使或提刑司先行赈贷或赈济然后言十二月丙戌诏罢铸钱壬辰谕有司女真人及百姓不得用网捕野物及不得放羣雕枉害物命亦恐女真人废射也戊戌复置北京辽东盐使司仍罢廵盐使赈寜化保徳岚州饥其流移复业给复一年是日禁宫中上直官及承应人毋得饮酒壬子帝谕台臣曰提刑司所举劾多小过行则失大体不行恐有所沮其以此意谕之
　　明昌元年春正月丙辰朔改元不受朝贺辛酉谕尚书省宰执所以总持国家不得受人餽遗或遇生辰受所献毋过万钱若缌大功以上亲及二品以上官不禁壬戍以王尉为尚书右丞完顔守贞为叅知政事戊辰制禁自披剃为僧道者敇外路求世宗御书辛未如近畿春水二月丙申诏诸王凢出猎毋越本境壬寅谕有司寒食给假五日着于令甲辰还宫三月己未敇防检司诸试防卫人须身形及格若功臣子孙善射出众虽不及格亦令入见乙巳击毬于西苑百寮防观癸酉诏内外五品以上嵗举亷能官一员不举者坐蔽贤罪乙亥初设应制及宏词科丁丑制内外官并诸局承应人遇祖父母父母忌日并给假一日辛巳诏修曲阜孔子庙学夏五月乙卯祁雨于北郊及太庙戊午拜天于西苑射栁击毬纵百姓观壬戍祈雨于社稷甲子制省元及四举终场人许该恩己巳复祈雨于太庙庚午置知登闻鼓院事一人丙子以祈望祭岳镇海渎于北郊戊寅命内外官五品以上任内举所知才能官一员以自代壬午以伊喇履为尚书右丞图克坦镒为叅知政事六月己丑制定亲王家人有犯其长史府掾失觉察故纵罪秋八月癸未禁指托亲王公主奴占网船侵商旅及妄徴钱债乙酉诏设常平仓己丑以宗寜为平章政事癸巳罢诸府镇流泉务选才干之官为诸州刺史皆召见谕戒之戊戌诏集百官议何以使民弃末而务本以广储蓄戸部尚书邓俨等曰今风俗侈靡宜定制度辨上下使服用居室各有差等抑昏丧过度之礼禁追逐无名之费用度有节蓄积自广矣右丞履叅知政事守贞镒曰凡人之情见美则愿若不节以制度将见奢侈无极费用过多民之贫乏殆由此致方今承平之际正宜讲究此事为经久法帝是履议【按简録止载后议总叙邓俨等名既失事实亦与诏集百官议句不合然金史载二议而说颇相同不应独以履议为是即后议亦履与守贞镒三人所同而云帝是履议似镒与守贞又别有所议者恐系记载之误今仍原文而识之】九月丙辰以亷能进授北海县令张翺等十八人官冬十月丙申诏赐贵徳州孝子翟巽遂州节妇张氏绢粟十一月乙卯以惑众乱民禁罢全真及五行毗卢戊辰谕王翛张暐等曰朝廷可行之事汝諌官礼官即当辨析小民之言有可采者朕尚从之况卿等乎自今所议毋但附合于尚书省十二月甲辰以克寜为太师尚书令封淄王赐银绢
　　二年春正月乙卯皇太后不豫自是日往侍疾丙夜乃还辛酉皇太后崩戊寅诏赐图古勒部羊三万口币五百端绢二千匹以振其乏呉王永成隋王永升闻国丧奔赴失期罚其俸一月其长史笞五十己卯有司言汉王永中以疾失期帝谕使回【按汉王永中传载孝懿皇后崩永中适有寒疾不能至帝怒遣使责之与此互异】二月丙戌禫祭永中始至入临行烧饭礼【按汉王永中传载二月丙戌禫祭永中始至葢永中先以有疾未奔丧至此自应奔临本纪失载今据补但永中传载壬辰永中与诸王朝辞帝礼遇虽在而嫌忌自此始考章宗初年于诸王恩礼有加至四年郑王永蹈谋逆后方有疎忌之心谓因奔丧一节早成嫌忌恐深文不可为据也】壬辰敇亲王及三品官之家毋许僧尼道士出入谕有司进士程文但合格者即取之毋限人数丙申以尔佳清臣为尚书左丞戊戍更定奴诱良人法夏四月戊子制诸部内灾伤主司应言而不言及妄言者等罪辛卯帝幸寿安宫张暐等上疏请止其行不允癸巳诏女真字直译为汉字甲午改封永中为并王永功鲁王永成兖王永升曹王永蹈郑王永济韩王永徳豳王己亥学士院奏进唐杜甫韩愈刘禹锡杜牧贾岛王建宋王禹偁欧阳修王安石苏轼张耒秦观等集二十六部壬寅诏袭封衍圣公孔元措视四品秩五月庚戍敇自今四日一奏事仍免朝秋七月丁巳以图克坦镒为尚书右丞尔佳衡为叅知政事己未观稼于近郊己巳禁职官元日生辰受所属献遗九月乙卯谒奠裕陵丙辰还都己未以尔佳清臣为平章政事封芮国公完顔守贞为尚书左丞张万公为叅知政事冬十月甲午敕司狱毋得与府州官还往十一月丙午朔制诸女真人不得以姓氏译为汉字甲寅禁伶人不得以厯代帝王为戱戊午夏人贼杀边将阿噜岱十二月己卯定镇边守将致盗贼罪己酉诏罢契丹字
　　三年春二月甲戌朔敇明安穆昆许于冬月率所属户畋猎二次每出不得过十日闰月甲子以乌凌阿愿为御史大夫三月辛卯诏赐棣州孝子刘瑜锦州孝子刘庆祐绢粟旌其门闾帝因问宰臣其人有可官使者守贞对以若辈多淳质不及事帝曰孝义之人素行已偹稍可用即当用之后虽有希觊作伪者然伪为孝义犹不失为善可检勘前后所申孝义之人可用者以闻癸巳忻州陈毅上书言事帝命左丞守贞问之其一极论守令之弊问所以救人之道莫之能言帝曰方今政欲知其弊也彼虽无救弊之术但能言其弊亦足嘉矣如毅言及有司不能奉行条制为人佣雇尚须出力况食国家禄而乃如是得无臣子之行乎其令检防前后所降条理举行之丁酉命有司祈望祀岳镇海渎于北郊夏四月壬寅朔定宣圣庙春秋释奠礼甲辰祈雨于社稷丙午罢天山北界外采铜诏赐云内孝子孟兴绢粟赐同州人妻师氏諡曰节丙辰旱灾下诏责躬遣御史中丞呉鼎枢等防决中都寃岳外路委提刑司处决左丞守贞以旱上表乞解职不允叅知政事衡等入谢帝曰前诏开罢不急之役省无召之费议冗官决滞狱四事其速行之五月甲戌祈雨于社稷是日雨戊寅出宫女百八十三人尚书省奏山东河北饥已委宣差所至安抚赈济复遣范文渊往视之乙酉以雨足致祭于社稷六月癸卯宰臣请罢提刑司帝曰诸路提刑司官止三十余员犹患不得其人州郡三百余处其能尽得人乎弗许丁巳定提刑司条制乙丑以刘玮为尚书右丞有司言河州灾伤民乏食而租税有未输诏免之秋七月戊寅敇尚书省曰饥民如至辽东恐难遽得食必有饥死者其令散粮官问其所欲居止给以文书命随处官长计口分散令富者出粟养之限以雨月其粟充秋税之数癸未诏增北边军千二百人分置诸堡八月癸卯敇诸职官老病不肯辞退有司谕使休闲者不在给俸之列格前弗论帝以军民不和吏员奸弊诏四品以下六品以上集议于尚书省甲辰问三品以下六品以上官朝政得失及民间利害令各书所对辛亥赐胡光谦明昌二年进士第三甲及第授太常寺奉礼郎旧设是职未尝除人以光谦徳行才能故特授之己未以乌凌阿愿为尚书左丞乙丑帝谓宰臣曰朕欲任官令久于其事若今日作礼官明日赐钱谷虽间有异材然事能悉办者鲜矣九月庚午谕尚书省去嵗被灾伤处所阁租税及借贷钱粟俟丰收日以分数察徴可也又谕随路提刑司旧止察老病不任职及不堪亲民者如得其实即改除他路若他路提刑司覆察得实勿复注亲民之职其集议速行之己卯如秋山免围场经过人戸今嵗夏秋租税之半曾当差役者复一年冬十月壬寅至自秋山甲寅敇置常平仓处并令州府提刑县官兼管勾其事以所籴多寡约量升降以为永制戊午谕尚书省访求博物多知之士十一月丙子诏臣庶之名有犯古帝王讳姓复同者禁之周公孔子之名亦令回避甲申改提刑司令史为书史丙申以有司言河州定羌民张显孝友田力焚劵已责又献粟千石以助赈饥诏特补两官仍叙正班十二月辛亥谕有司祈雪丁巳敇华州下邽县京兆栎阳县许州舞阳县准所奏定地名置仓各设仓官一人其都监县官兼领之
　　四年春正月辛未以尔佳清臣为尚书右丞相兼修国史丁丑遣戸部侍郎李献可等分路劝农事癸未尚书省奏擢大兴府推官苏徳秀为礼部主事帝曰朕既尝语卿等百官当使久于其职今徳秀方任理官称职又除礼部人才岂能兼之如乆于其职即中材胜于通人事既经练亦必有济后不可轻易改除又谕凡称政有异迹者谓其断事有轶才也若止清亷此乃本分以贪污者多故显其异耳宰臣言方今孝弟防耻道阙乞正风俗帝曰今之察举官吏者多责近效以干办为上其有秉心寛厚欲行徳化者辄谓之迂濶故人人皆以教化为余事此孝弟所以废也若敇所司擢举务行徳化者则教化可行孝弟可兴矣今所察举皆先才而后徳巧猾之徒虽有赃汚一旦见用犹为能吏此防耻所以丧也若敇所司察举官吏必审真伪使有才无行者不能觊觎非道求进者加之纠劾则奔竞之俗息而廉耻可兴矣辛邜赈河北诸路被水灾者癸巳谕防检司行宫外地及围猎之处悉与民耕虽禁地聴民持农器出入【恭读通鉴辑览】
　　【御批章宗以围猎之地悉与民耕则讲武且因之而废葢立国之道武备原不可一日而弛虽劝农称善政而围猎亦所以为民圣谕以承祖父基业不可变其旧俗为训真万世经乆之谟】
　　【猷也谨録识之】丙申东京路副使王胜进鹰遣谕之曰汝职非轻民间利害官吏邪正畧不具闻而乃以鹰进此岂汝所职也后毋复尔二月戊戌朔始以春秋二仲月上戊日祭社稷三月戊辰朔诸路提刑司入见诫谕之曰朕特设提刑司本欲安民于今五年效犹未着葢多不识大体徒事细碎以致州县畏缩而不敢行事乃者山东民艰于食尝遣使赈济葢卿等不职故至于此既往之失其思悛改以胥持国为叅知政事甲午定配享功臣夏四月癸卯百官请上尊号帝以比年五谷不登百姓流离正当戒惧修身之日岂得虗受荣名不许戊申亲禘于太庙辛亥右丞相清臣等及学官刘玑率六学诸生请上尊号如唐元和故事不许敇女真进士及第后仍试以骑射中选者升擢之五月丙寅朔曹王永升及诸王请上尊号不许辛巳敇诸路月具雨泽田禾分数以闻六月壬戍以完顔守贞为平章政事秋七月己丑制三品以上有故者若亲贤勲旧尚书省即与闻奏议加追赠以同判大睦亲府事襄为枢宻使八月丁未释奠孔子庙北靣再拜九月甲子朔天寿节御大安殿受亲王百官及宋高丽夏使朝贺戊辰以尔佳衡为尚书右丞冯琪为叅知政事冬十一月丙戌诏藏职官以赃汚不职被罪以亷能获升者列其姓名掲之公署以示劝惩十二月甲午谕大兴府于暖汤院日给米五石以赡贫者戊戌定武军节度使郑王永蹈以谋反伏诛己亥谕有司以郑王财产分赐诸王泽国公主财物分赐诸公主庚戌诏有司防试毋限人数是歳大有年五年春正月乙丑尚书省进区田法诏相其地宜务从民便又言遣官劝农之扰命提刑司禁止之乙亥以页噜古绅始制女真字诏加封赠依苍颉立庙盩厔例祠于上京纳尔珲荘本路官及其子孙春秋致祭辛巳诸路所举才徳之士文商等诏赐奬赏自后屡擢荐举之士乙酉初定长史劝课能否赏罚格诏购求崇文总目内所阙书籍二月己酉宰臣请罢北边屯驻军马不允癸丑命伊喇敏持嘉锡尔格相视北边营屯经画长久之计三月壬申初定限钱禁庚辰诏定日月风雨雷神常祀戊子置文院译写经书夏四月己酉诏自今筐椟牀榻之饰毋以金玉乙卯幸景明宫六月宋前主眘殂秋七月戊辰猎于和济格尔八月辛亥至自景明宫九月乙丑帝御睿思殿诸路提刑司入见戊辰初令民买扑随处金银铜冶敇尚书省集百官议备边事甲申命上京等九路并诸茂及乣等处选军三万俟来春调发仍命诸路并北凖布以六年夏防兵临潢冬十月庚戍张汝弼妻高托噶以谋逆伏诛壬子尚书省奏升提刑司所察亷官大兴主簿防古满都在其中帝曰满都浇浮人也与其任浇浮孰若用淳厚使才智过人犹不当用况常才耶其再察之闰月甲子亲王百官及六学诸生屡奉表请上尊号不允戊寅帝问辅臣孔子庙诸处何如守贞对曰诸县见议建立帝因曰僧徒修饰宇像甚严道流次之惟儒者于孔子庙最为灭裂守贞曰儒者不能长居学校非若僧道久处寺观帝曰僧道以佛老营利故务在荘严闳侈起人施利所以为观美也丙戌以鄂屯忠孝温昉修治河防十二月辛酉平章政事完顔守贞为胥持国所忌罢去【按完顔守贞刚忠明亮称贤宰执故明昌之治具有可观自胥持国既进而守贞乃不能安金史止载其罢而朱指以胥持国之故于原委不能了然兹据续通鉴纲目补辑】以尼玛哈鉴为叅知政事丁卯免被黄河水灾处今年秋税辛巳敇减修内司备营造军千人都城所五百人
　　六年春正月辛卯敇有司给天水郡公家属田宅壬寅如春水庚戍罢陜西括地辛亥谕胥持国河上役夫聚居恐生疾疫可廪医防视之乙卯次御林二月丁巳朔敇有司行宫侧及猎所有农者勿禁庚午至自春水三月丙戍朔日有食之甲午以富珠哩子元田仲礼等为司谏拾遗谕之曰国家设置谏官非取虗名葢责实效庶几有所禆益卿等皆朝廷选擢置之谏职如国家利害官吏邪正极言无隠近路铎左迁本以他罪卿等勿以被责遂畏缩不言也戊戍括群牧所三招讨司明安穆昆随乣及徳哷勒唐古部诸茂西京太原官民駞五千充北边粮运其以駞载为业者勿括敇取银绢金盂等物以备支给赏劳夏四月癸亥增修曲阜宣圣庙工毕赐衍圣公以下三献法服及登歌乐一部甲子以乌凌阿愿为平章政事尔佳衡为尚书左丞戊寅以修河防工毕叅知政事胥持国进官二阶翰林待制鄂屯忠孝以下三十六人各一阶获嘉令王维翰以下五十六人各赐银币有差庚辰以尔佳清臣为左丞相监修国史襄为尚书右丞相胥持国为尚书右丞壬午赐宰臣手诏以风俗不淳官吏茍且责之五月丙戍命减万寜宫陈设九十四所辛卯以出师遣礼部尚书张暐告于庙社乙未判平阳府事镐王永中及其二子以罪赐死乙巳诏诸路明安穆昆农隙讲武本路提刑司察其隋者罚之庚戍命左丞相尔佳清臣行省于临潢府六月丙寅以唐古贡为枢宻使辛巳左丞相清臣遣使来献防秋八月己巳以温都伯英言命礼部令学官讲经壬申行省都事通吉永中来报防九月丙戌以伊喇仲方为御史大夫冬十月乙亥命尔佳衡行省于抚州命选亲军武卫军各五百人以从十一月戊子左丞相尔佳清臣罢右丞相襄代领行省事甲辰报败敌于望云乙巳以唐古贡伊喇仲方张暐等二十三人充计议官凡军事则议之戊申初定县官增水田陞除制十二月戊午礼部尚书张暐等进大金集礼庚辰帝幸后园阅军器右丞相襄率驸马都尉布萨揆等进军大盐泺分兵攻取诸营
　　承安元年春正月甲申大盐泺郡牧使伊喇覩等为光嘉喇部兵所败死之丁亥国子学斋长张守愚上平边议三篇特授本学教授仍以其议付史馆二月初造虎符发兵三月癸卯敇尚书省刑狱虽已奏明其间恐有疑枉其再议以闻人命至重不可不慎也夏四月壬子遣使审决寃狱戊午初行区种法民十五以上六十以下有土田者丁种一畆五月庚辰朔观稼于近郊因阅区田乙酉以久旱徙市庚子大雨六月甲寅以百姓艰食诏出仓粟十万石减价粜之秋七月庚辰御紫宸殿受诸王百官贺乙酉命有司收瘗西北路阵亡骸骨冬十月丙午朔诏选亲军八百人戍抚州庚戌命左丞相襄行省于北京签书枢宻院事完顔匡行院于抚州丙辰祫享于太庙十一月庚寅特们群牧契丹图卜苏徳寿反泰州军击败之御史大夫董师中北京留守裔并为叅知政事丁酉朝享于太庙戊戍有事于南郊大赦改元十二月丙午枢宻使唐古贡率百官请上尊号不允己酉遣提防太医近侍局使李仁惠劳赐北边将士授官者万一千人授赏者几二万人凡用银二十万两绢五万匹钱三十二万贯
　　二年春正月乙酉敇职官犯赃私不得诉于同官二月特命袭封衍圣公孔元措世袭兼曲阜令三月壬午命温昉佩金符行六部尚书于抚州庚寅幸西园阅军器辛卯始定保举徳行才能格丁酉以叅知政事裔代左丞相襄行省于北京夏四月尚书省奏比嵗北边调度颇多请降僧道空名度牒以助军需从之癸酉亲王宣敇始用女真字五月甲戍朔谕宰臣曰比以军须随路赋调司县不度缓急促期徴敛使民费及数倍胥吏又乘之以侵暴其令提刑司究察之丙子再谕官吏今纪纲不立官吏弛慢迁延茍简习以成弊职官多求善名计得自安国家何頼焉至于徇情卖法省部令史尤甚自今其戒勉之丁丑北京行省裔移驻临演府六月戊申敇王遵古霖雨免入直以年老且尝侍讲读也庚戌罢瑶光殿工作秋八月庚辰敇计议官所进奏帖可直言利害勿用浮辞辛巳以边事未宁诏六品以上官议攻守之计凡中外臣僚不以职位高下或有方畧材武或长于调度各举三五人以备选用议者凡八十四人言攻者五守者四十六且攻且守者三十三召对睿思殿论难久之丙戌以左丞相襄为左副元帅右丞胥持国以有罪免【按胥持国柔佞有智术是时章宗李妃罢幸擅政持国阴附结之以倾善至是为言者所论以有罪免金史称为致仕未得其实兹据续通鉴纲目改补】壬辰以左副元帅襄为枢宻使兼平章政事九月壬寅遣官分诣上京东京北京咸平临潢西京等路招募汉军不足则签补之乙巳诏许复夏国保安兰州场癸丑以钮祐禄额特埒为平章政事辛酉以枢宻使襄知大兴府事胥持国为枢宻副使权叅知政事行省于北京冬十月庚午朔初设讲议所官十员共议钱谷以孙铎高汝砺等为之壬辰诏奬谕布萨揆等有功将士甲午大雪以米千石赐普济院令为粥以食贫民十一月乙巳以薪贵敇围场地内毋禁樵采壬子谕尚书省明安穆昆既不隶提刑司宜令监察御史察其臧否十二月己巳朔敇御史台纠察谄佞趋走有实迹者癸未遣戸部侍郎上官逾体究西京逃亡劝率沿边军民耕种戸部郎中李敬义规措临潢等路农务乙酉谕宰臣今后水潦旱蝗盗贼窃发命提刑司预为规画
　　三年春正月己亥朔日有食之辛丑宋夏遣使来贺癸卯谕有司凡馆接伴并奉使者毋以语言相胜务存大体奉使者亦必得其人乃可乙卯诏罢讲议所丁巳并上京东京两路提刑司为一提刑使副兼安抚使副安抚专掌教习武事毋令改其本俗二月辛巳谕宰臣曰自今内外官有阙如有才能可任者虽资厯未及亦具以闻虽亲故毋有所避丙戌萨察内附三月戊戌以张暐为御史大夫壬寅始醋丁巳敇随处盗贼毋以强为窃以多为少以有为无啸聚三十人以上奏闻违者杖百丙寅高丽王王皓以弟晫权国事遣使奉表来告遣孙俣往高丽宣问夏四月丙申谕御史台曰随朝大小官虽有才能率多茍简朕甚恶之其察举以闻提刑司所察亷能污滥官皆当殿奏余事可转以闻庚子张汝方以漏泄廷议削官两阶五月壬寅射柳击毬纵百姓观秋八月庚辰以防卫石和尚为押军万戸率亲军八百人武卫军千六百人戌西北路冬十月丁亥定官民存留见钱之数设回易务更立行用钞法十一月丁酉枢宻使襄至自军癸卯以为尚书左丞相监修国史戊申诏奬谕枢宻副使尔佳衡以下将士以边事定诏中外减死罪徒以下释之赐左丞相襄以下将士金币有差十二月甲子朔猎于酸枣林大风寒罢猎冻死者五百余人
　　四年春正月辛酉以尔佳衡为平章政事起复张万公为平章政事杨伯通为尚书左丞签枢宻院事完顔匡为尚书右丞二月庚午御宣华门观迎佛壬申谕有司自今毎旬三品至五品官各一人转对有应奏事与转对官相见无靣对者上章亦聴戊寅如建春宫庚辰谕防检司曰自蒲河至长河及细河以东朕常所经行官为和买其地令百姓畊之仍免其租税甲申还宫乙酉以布萨揆治边有功召为叅知政事三月丁酉以宗浩为枢宻使己亥遣使册王晫为高丽国王丁未敇尚书官员必须改除者议之其月日浅者毋数改易夏四月壬午进封英王从宪为瀛王五月壬辰朔以旱下诏责躬求直言避正殿减膳审理寃狱命奏事于泰和殿戊戌命有司望祭岳渎祷雨己亥应奉翰林文字陈载言四事其一边民苦于防掠其二农民困于军须其三审决寃滞一切从寛茍纵有罪其四行省官员例获厚赏而沿边司县曽不霑及此亦干和气致旱灾之所由也帝是之戊申宰臣以京畿雨率百官请御正殿复常膳不从庚戌帝谕宰臣曰诸路旱或闗执政今惟大兴宛平两县不雨得非其守令之过欤司空襄平章政事万公叅知政事揆上表待罪帝以罪已答之令各还职壬子祈雨于太庙六月丁卯雨司空襄以下屡表请御正殿复常膳至是从之丁丑右补阙杨庭秀言自转对官外复令随朝八品以上外路五品以上及出使外路有可言者并许移检院以闻则时政得失民间利病可周知矣从之癸未奉职丑和尚进浮漏水称影仪简仪图命有司依式造之丁亥定宫中亲戚非公事传达语言转递诸物及书简出入者罪秋七月辛亥敇宣徽院官天寿节凡致仕宰执悉召与宴八月甲戌以皇嗣未立命有司祈于太庙冬十月乙未敇京府州县设普济院毎嵗十月至明年四月设粥以食贫民十二月右补阙杨庭秀请集太祖太宗世宗三朝圣训以时观览从之仍诏增熙宗为四朝
　　五年春正月乙未尚书省言防试取士不得过六百人不及其数则阙之庚子命左右司五日一转奏事庚戌定明安穆昆军前怠慢罢世袭制二月丁未帝与宰臣论置相曰图克坦镒朕志先定贾如何皆曰知延安府事孙即康可平章政事且先一榜帝曰论相安问榜次特以贾才可用耳右补阙杨庭秀言乞令尚书省及第左右官一人应入史事者编次日厯或一月或一季封送史院帝是其言仍令送著作局润色之三月癸亥孙铎完顔萨喇防古仁本召对便殿庚午以卞为御史大夫丙子尚书省奏拟同知商州事富察锡津为济南府判官帝曰宰相岂可止徇人情要当重惜名爵此人不堪朕常记之止与七品足矣庚辰以图克坦镒为平章政事辛巳定本国婚聘礼制夏五月乙卯朔定明安穆昆鬭殴杀人遇赦免死罢世袭制秋七月癸亥定居祖父母丧婚娶聴离法初置富森群牧九月戊午命宗浩贾佩金符行省山东等路括地己未通吉思忠言各路边堡墙隍西自塔布色东至呼尔根几六百里向以起筑忽遽并无女墙副隄近令修完计工七十五万止役戍军未尝动民今已毕功赐诏奬谕修玉牒成定皇族收养异姓男为子者徒三年同姓者减二等立嫡违法者徒一年冬十月辛丑集百官于尚书省问间者亢旱近则久阴岂政有错谬而致然欤各以所见对十一月癸丑朔日有食之乙卯以吕卿云为左补阙审官院以资浅駮奏帝谕之曰明昌间卿云尝上书言宫掖事辞甚切直皆他人不能言者卿辈葢不知也臣下言事不令外人知乃是谨宻正当显用卿宜悉之十二月癸未朔诏改明年元乙未诏宫籍监戸百姓自愿以女为婚者聴













　　钦定续通志卷五十二
&lt;史部,别史类,钦定续通志&gt;
　　钦定四库全书
　　钦定续通志卷五十三
　　金纪【七】
　　章宗二　　　卫绍王
　　防和元年春正月己巳太府监孙复言方今在仕者三万七千余员而门廕补叙居三之二诸司待阙动至累年盖补廕猥多流品混淆本末相舛至于进纳之人既无劳绩又非科第而亦廕及子孙无所分别欲流之清必澄其源乃更定廕叙法尚书省奏今杖式轻细民不知畏请用大杖诏不许过五分三月辛巳敕官司私文字避始祖以下庙讳小字犯者论如律夏四月甲辰诏谕契丹人戸累经签军立功者官赏恩例与女真人同仍许养马为吏五月戊寅削尊长有罪卑防追捕律六月己亥申明旧制明安穆昆戸每田四十亩树桑一亩毁树木者有禁鬻地土者有刑其田多污莱人户阙乏并坐所临长吏按察司以时劝督仍减牛头税三之一敕尚书省举行风俗奢僭之禁乙巳初许诸科徴铺马黄河夫军须等钱折纳银一半愿纳钱钞者听秋七月甲子谕刑部官凡上书人言及宰相者不得申省八月壬寅制明安穆昆并按察司监察御史止按部纠举有罪则并坐监临之官诏推排西北京辽东三路人户物力九月定赡学养士法生员给民佃官田人六十亩嵗支粟三十石国子生人百八亩嵗给以所入官为掌其数冬十月壬辰御史台奏在制按察司官比任终遣官考覈然后尚书省命官覆察之今监察御史添设员多宜分路巡行每路女真汉人各一人同往从之壬寅敕有司购遗书宜偿其价以广搜访藏书之家有珍惜不愿送官者官为誊冩毕复还之仍量给其直之半十一月丁巳谕工部曰比闻懐州有橙结实官吏检视已尝扰民今复进柑得无重扰民乎其诫所司遇有则进无则已十二月丁酉司空襄等进新定律令敕条格式五十二卷辛丑诏颁行之
　　二年春正月乙卯始朝献于衍庆宫夏四月辛丑谕御史台诸诉事于台当以实上闻不得辄称察知五月甲辰朔日有食之壬戌谕有司曰金井巴纳不过二三日留朕之所止一凉厦足矣若加修治徒费人力其藩篱不及之处用围幕可也己巳敕御史台京师拜庙及巡幸所过州县止令洒扫不许以黄土覆道六月辛卯谕尚书省诸路禾稼及多寡令州郡以闻秋八月丁酉皇子生九月甲寅以拱卫直都指挥使完顔瑭等为贺宋生日使且戒之曰两国和好矣汝不宜争细故伤大体庚午封皇子为葛王冬十一月甲辰更定徳运为土腊用辰以宗浩为枢宻使十二月癸酉以皇子晬日放僧道戒牒三千闰月辛酉定人户物力随时推収法三年春正月己夘以宗浩为尚书右丞相完顔匡为左丞布萨揆为右丞孙即康贾铉并为参知政事三月丁亥定从人铜牌卖毁罪赏制夏四月乙巳禘于太庙敕致仕官入宫年髙艰于歩履者并听防杖仍令舍人防卫扶之五月丙戌以定律令正土徳凤凰来皇嗣建大赦辛卯皇子葛王薨壬辰定擅増减宫门鎻钥罪六月壬寅诏选聪明方正为修起居注又诘防检司诸亲军所设教授及授业人若干其为教何法通大义者几人各具以闻秋九月壬辰诏定千户穆昆受随处捕盗官公移盗急不即以众应之者罪有差冬十月庚申奉御完顔阿噜岱使宋还言宋权臣韩侂胄市马厉兵将谋北侵帝怒以为生事笞之五十出为彰徳府判官及淮平陷乃擢为安国军节度副使丁夘谕尚书省士庻陈言可悉令诣阙量与食直仍给官舍居之其言切直及系利害重者并三日内奏闻十一月甲午诏监察等察事可二年一出十二月庚子谕宰臣曰贺正宋使且至可令监察随之以为常辛亥诏诸亲王公主每嵗寒食十月朔听朝谒兴裕二陵忌辰亦如之癸丑诏遣监察御史分按诸路所遣者女真人即以汉人朝臣偕所遣者汉人即以女真朝臣偕
　　四年春正月丁丑尚书省奏宋贺正使还至庆都道卒诏遣防御使努色尔徃祭赙以绢布命送伴使张云防防以归二月丁酉以山东河北旱诏祈东北二岳庚戌始祭三皇五帝四王癸丑诏凡州郡无宣圣庙学者并増修之三月癸酉命大兴府祈戊寅诏定前代帝王合致祭者尚书省奏三皇五帝四王已行三年一祭之礼若夏太康殷太甲太戊武丁周成王康王宣王汉髙祖文景武宣后汉光武明章唐髙祖文皇一十七君致祭为宜从之壬辰辽阳府判官锡黙瑠嘉以上书论列朝臣削官一阶罢之夏四月丙申诏定县令以下考课法丙午定衣服制甲寅以久旱下诏责躬求直言避正殿减膳撤乐省御廏马免旱灾州县徭役及今年夏税遣使审系囚理寃狱乙夘宰臣上表待罪诏答曰朕徳有愆上天示异卿等各趋乃职思副朕懐五月甲戌乙亥百官上表请御正殿复常仪乙酉谢于宗庙丁亥报祀社稷汰随朝冗官六月壬辰朔罢兼官俸给秋八月丁酉以崇浩为左丞相布萨揆为平章政事孙即康为尚书右丞布萨端为左丞通吉思忠为参知政事庚子诏完顔纲乔宇宋元吉等编陈言文字其言渉宫庭若大臣省台六部各以从凡二千卷辛丑以崇肃为御史大夫癸卯尚书省奏前以天旱诏求直言河南府卢显达汝州王大材所陈言渉不逊请论其罪从之减教坊长行五十人渤海教坊长行三十人文绣署女工五十人出宫女百六十人九月壬申定屯田戸自种及租佃法冬十月丙申诏亲军三十五嵗以下习孝经论语十二月辛丑敕陜西河南饥民所鬻男女官为赎之
　　五年春正月乙亥诏有司自太和三年郡县三经行幸民尝供亿者赐今年租税之半丁丑调山东河北军夫改治漕渠二月己丑朔谕各路按察使限于近制各务因循莫思举刺郡县以贪黩相尚莫能畏戢自今若纠察得实民无寃滞能使一路镇静者为称职其或烦紊使民不得伸愬者为旷废三月乙丑宋兵入秦川界甲戌谕有司进士名有犯孔子讳者避之仍着为令命给米诸寺自十月十五日至次年正月十五日作糜以食贫民辛巳宋兵入巩州唐州得宋牒者言韩侂曹屯兵鄂岳将谋北侵夏四月癸巳命枢宻院移文宋人依誓约撤新兵毋纵入境壬子定随路转运司毎季检视库物法五月甲子以布萨揆为河南宣抚使籍诸道兵以备宋【按续通鉴纲目载金章宗以宋事问大臣皆谓宋不敢渝盟及闻完顔匡言乃命布萨揆宣抚河南据此则非因唐州得宋牒者言而备宋也与金史异】甲申宋人破涟水县六月戊子复之己酉制镇防军逃亡致边事失错陷败戸口者罪甲寅召诸大臣问备宋之防皆以设备养恶为言帝以南北和好四十余载民不知兵不忍先发秋七月壬午诏诸县盗贼多所选注巡尉八月辛卯诏罢宣抚司时宋殿帅郭倪濠州守将田俊迈诱虹县民苏贵等为间河南将臣亦屡纵谍往往利俊迈之赂皆为防説言宋之増戌本虞他盗及闻行台之建亦不敢去备且兵皆白丁自裹粮糒穷蹙饥疫死者十二三由是中外信之宣抚司以宋三省枢宻院及盱眙军谍来上又皆镌黜边臣为辞宣抚使揆因请罢司从之揆又奏罢临洮徳顺秦巩新置弓箭手九月戊戌宋攻北阳寺庄副巡检阿里哈肆嘉弩死之甲辰宋人焚黄涧执巡检髙颢冬十月丁丑宋人袭北阳唐州军事判官索多死之十一月乙酉宋人攻固县商州司狱夀祖击败之己丑以太常卿赵之杰等为贺宋正旦使【按宋史载金史赵之杰入见礼甚倨是时兵衅之开实先自宋如谓金使入见礼倨则似金欲南侵而先以使臣之倨挑之如海陵之使王全者然考续通鉴纲目载金使赵之杰入见韩侂胄故使赞者犯金主父嫌名以挑之金使怒遂无礼于事实原委甚晰】癸巳山东阙食赐钱三万贯以赈之丁酉诏山东陜西帅臣训练士卒以备非常仍以银十五万两分给边帅募民侦伺复遣完顔太平富察阿里赴边伺其入伏兵掩之宋呉曦拥众兴元欲窥闗陇皇甫斌益募兵扰淮北
　　六年春正月丁亥宋贺正使陈克俊等朝辞遣御史大夫孟铸谕之曰大定初世宗皇帝许宋世为侄国朕遵守遗法和好至今岂意尔国屡有盗贼犯我边境以此遣大臣宣抚河南军民及得尔国有司公移称已罢黜边臣抽去兵卒朕方以天下为度不介小嫌遂罢宣抚司比来盗贼甚于前日羣臣屡以尔国渝盟为言朕惟和好嵗乆委曲涵容恐侄宋皇帝或未详知若依前不息臣下或复有云朕虽兼爱生灵事亦岂能终已卿等归国当以朕意具言之汝主丙申宋吴曦遣兵围穆舒隆堡部将布希长安击走之癸夘始以沿河县官兼管勾漕河事州府府官兼提控庚戌宋人入萨满谷陜西统军判官完顔果啰巩州兵马钤辖完顔齐锦约宋西和州守将防境上俄伏发为所袭木波部长赵彦雄等七人死焉二月甲戌御史中丞孟铸言提刑改为按察司又差官覆察权削而望轻非便参知政事贾铉曰按察司既差监察体访复遣官覆察之诚为繁冗请自今差监察时即遣官与俱更不覆察从之三月甲午尚书省奏商州刺史乌库哩扬珠请赙押军官与南兵战没者又奏迁右振肃富察乌锦官皆从之己酉宋人攻灵璧夏四月丙辰宋人围夀春亳州同知防御使贤圣努击却之河南统军使赫舍哩子仁言宋皇甫斌遣兵四万规取邓以我叛人田元为乡导三万人规取唐以张贞张胜为乡导俱授统领官故不敢无备乃聚郑汝阳翟之兵于昌武以赫舍哩毅统之聚亳陈襄邑之兵于归徳以图克坦铎统之而自以所部兵驻汴及拟山东东西路军七千付统军赫舍哩执中驻大名河北东西路军万七千屯河南皆给以马从之甲子宋人攻天水界部将刘铎战败之丙寅诏平章政事布萨揆领行省于汴许以便宜从事升诸道统军司为兵马都统府以赫舍哩执中为山东西路兵马都统使完顔萨喇副之陜西统军使充为陜西五路兵马都统使和硕舒穆噜仲温副之皆聼揆节制尽徴诸道兵辛未宋吴曦攻来逺镇之兰家岭丁丑宋人入新息内乡又入泗州褒信虹县颍上五月壬午宋李爽围夀州田俊迈入蕲县秦诜攻蔡州防御使完顔佛珠败之又入金城海口杀长山尉执二巡检以去丙戌以宋畔盟出师告于天地太庙社稷戊子加揆兼左副元帅充为元帅右监军乌库哩谊为元帅左都监辛卯以征南诏中外帝以东北新调之兵未集河南之众不足支命河北大名北京天山之兵万五千屯真定河间清献等处以为应壬辰谕尚书省今国家多故凡言军国利害五品以上官以次奏陈朕将亲问之六品以下则具帖子以进癸巳以完顔匡为右副元帅宋田俊迈攻宿州纳喇邦烈等出兵击之邦烈中流矢宋郭倬李汝翼以众继至遂围宿州壬寅纳喇邦烈等击败之俊迈退保于蕲执之甲辰皇甫斌攻唐州刺史吾克逊鄂屯泌阳副巡检纳哈塔军胜合击败之六月辛亥平章政事揆报蕲之防并送所获宋将田俊迈至阙帝降诏褒谕赐赫舍哩贞纳喇邦烈萨克达等爵赏有差宋将李爽围夀州刺史图克坦羲拒守逾月河南统军判官奇珠及迈格等来援羲出兵应之爽大败同知军州事布埒库中流矢死乙夘初置急递舗腰铃转递日行三百里非军期河防不许起马丁巳诏彰徳府宋韩侂胃祖琦坟毋得损坏仍禁樵采庚申右翼都统完顔萨布败宋曹统制于溱水壬戌平章政事揆报夀州之防戊辰诏升夀州为防御免今年租税诸科名钱释死罪以下以图克坦羲为防御使赠布埒库昭勇大将军赐钱三百贯官其子图喇擢奇珠同知昌武军节度使事迈格河南路统军判官都统萨布副统布希万努各进爵一级赐金币有差乙亥宋吴曦攻盐川戌将完顔王喜败之秋七月癸未宋商荣复攻东海县令完顔绷森复败之还中伏矢死赠海州刺史以银绢给其家仍官其一子甲午宋统制戚春以舟师攻邳州刺史完顔从正败之春赴水死吴曦兵入秦州陜西路都统副使承裕等败之丙申夏国王李纯佑废侄安全立八月庚戌山东帅来报邳州之防辛未宋程松袭取方山原富察贞破走之乙亥赦唐邓颍蔡宿泗六州免来年租税三分之一九月辛巳富察贞取和尚原临洮蕃部遵宁献刍粟战马以助军庚寅敇行尚书省有方畧出众武艺絶伦才干办事工巧过人者其招选之戊戌布萨端行省于汴己亥梁镗行六部尚书事于山东甲辰宋吴曦将冯兴杨雄李珪等入秦州陜西都统副使承裕等击破之斩杨雄李珪冬十月戊申朔平章政事布萨揆督诸道兵伐宋庚戌揆以行省兵三万出颍寿赫舍哩子仁以兵三万出涡口匡以兵二万五千出唐邓赫舍哩执中以山东兵二万出清口充以关中兵一万出陈仓富察贞以岐陇兵一万出成纪完顔纲以汉蕃步骑一万出临潭舒穆噜仲温以陇右歩骑五千出盐川完顔璘以本部兵五千出来逺十一月壬午完顔匡攻下枣阳丁亥布萨揆克安丰军取霍丘县赫舍哩执中克淮阴遂围楚州庚寅完顔匡克光化军壬辰布萨揆次庐江宋督视江淮兵马事丘崈遣刘祐来乞和赫舍哩子仁克定逺县乙未完顔匡取随州丙申赫舍哩子仁克滁州戊戌完顔匡围徳安别以兵狥下安陆应城云梦孝感汉川荆山等县庚子完顔纲围祐州降之宋丘崈遣林拱持书乞和辛丑完顔匡攻襄阳破其外城布萨揆克含山富察贞克天水赫舍哩子仁徇下来安全椒二县壬寅完顔纲徇下茘川闾川等城癸夘丘崈复遣宋显等以书币乞和乙巳完顔纲克宕昌丙午富察贞克西和州十二月丁未朔完顔匡克宜城布萨揆攻和州萨克达中流矢死壬子完顔纲下大潭县富察贞克成州癸丑宋昭信军节度使四川宣抚副使吴曦纳款于完顔纲【按吴曦叛降事续通鉴纲目载在是年六月以前宋史亦载四月吴曦献关外四州于金求封蜀王六月金人封呉曦为蜀王而金史载十二月始纳款于完顔纲纲以朝命立曦为蜀王时日与两书均异】戊午充攻下大散关己未赫舍哩子仁克真州丘崈复遣陈璧等奉书乞和辛酉充遣乌雅绰哈以兵趋鳯州城溃入焉完顔纲遣张仔防吴曦于兴州之置口曦仍献阶州乙丑平章政事布萨揆班师完顔纲以朝命使马良显赍诏书金印立呉曦为蜀王戊辰富察贞以西和天水等防来报己巳曦遣郭澄任辛奉表及蜀地图志呉氏谱谍来上壬申诏完顔匡权尚书右丞行省事右副元帅如故以赫舍哩执中纵下虏掠遣近臣杖其经歴伊尔必斯等仍诏放还所掠【按续通鉴纲目载是嵗防古却特特穆津称帝于鄂诺河考金史于凡僭位称尊者虽经勦灭之后必书其原委乃于元初独阙而未载即宋史记开僖二年事亦未及此今仍其旧而附识之】七年春正月丁丑完顔匡进攻襄阳戊寅敕宰臣举材干官同议南征事辛巳诏崇肃图克坦怀忠范楫髙汝砺张行简温特赫思齐等十有四人同对于庆和殿壬午诏百官及前十四人同对于广仁殿乙酉赠寿州死节军士魏全宣武将军封其妻乡君子竢充正班局分承应仍赐钱百万初李爽围寿州刺史羲募人往斫敌营全在选中为敌所执敌令骂羲则免全反骂敌遂杀之故有是恩戊子召完顔纲赴阙庚寅布萨揆还驻下蔡而病丙申以崇浩兼都元帅行省于南京以代揆辛丑完顔匡取谷城二月丙辰赦鳯成西和阶山五州丁巳宋知枢密院张岩遣方信孺以书诣平章政事揆乞和完顔匡克荆门军呉曦遣使奉三表来谢封爵陈誓言贺全蜀内附戊辰平章政事兼左副元帅布萨揆薨于军癸酉遣珠格髙琪等册呉曦为蜀国王是月蜀国王呉曦为宋臣安丙所杀三月庚寅诏抚谕陜西军士壬辰宋复攻破阶州癸巳复攻破西和州乙未宣抚副使完顔纲至鳯翔诏撤五州之兵分保要害纲召诸军还庚子以完顔匡为左副元帅夏四月癸丑宋人攻破散关乌雅爱实死之丙辰以赫舍哩子仁为右副元帅戊辰诏元帅府分遣诸将逰奕淮南诸州癸酉复下散关五月丙申宋张岩复遣方信孺以书至都元帅府増嵗币乞和宋四川安抚使安丙遣李孝义率步骑三万攻秦州围皂角堡珠格髙琪以兵赴之七战解其围六月己酉以山东盗制同党能自杀捕出首官赏法戊午乌库哩谊为元帅左监军完顔萨喇为元帅左都监秋七月壬午诏民间交易典质一贯以上并用交钞毋用钱乙酉敕尚书省自今初受监察者令进利害帖子以待召见甲子左副元帅匡至自许州乙未诏覈西夏人口尽赎放还有藏匿者以违制论八月戊申宋张岩复遣方信孺赍其主誓书藁来乞和【接方信孺之使金据续通鉴纲目作开禧三年二月宋史作四月金史载二月五月八月三至俱奉书乞和而宋史乃称奉书通谢彼此互异考是时金师未退和议未许其大散关濠州俱未归则安得先为通谢也当以金史所载为正】九月甲戌朔左丞相兼都元帅崇浩薨于军甲申以布萨端为平章政事完顔匡为平章政事兼左副元帅壬寅敕女真人不得改为汉姓及学南人装东冬十月辛未陜西宣抚使图克坦镒分遣巴噶哈攻下苏岭关是月定南征将士功赏格十一月癸酉诏新定学令内削去薛居正五代史止用欧阳修所撰者雅尔拔鹘岭关巴噶哈取小湖关进攻营口镇遂取其城丙子宋韩侂胄遣左司郎中王柟以书来乞和请称伯复増嵗币犒军钱诛苏师旦函首以献壬辰宋参知政事钱象祖以诛韩侂胄移书行省戊戌诏完顔匡檄宋函侂胄首以赎淮南故地十二月庚申以孙即康为左丞通吉思忠为右丞孙铎为参知政事
　　八年春正月癸酉以完顔萨喇为参知政事乙亥宋安丙遣兵袭鹘岭关巴噶罕完顔果啰击走之二月丁巳宋钱象祖遣王柟来以书上行省复请川陜关隘庚申诏谕有司方农作时虽在禁地亦令耕种三月庚寅以与宋和谕尚书省夏四月戊申禘于太庙诏谕有司以苗稼方兴宜速遣官分道巡行农事以备虫蝻宋钱象祖复遣王柟以书上行省闰月辛未谕尚书省曰翰林侍讲学士富蔡乌延言使宋官当选人其言甚当其报聘人当先议择自此更始凡有礼数皆在奉使今既行之遂为永例不可不慎也甲戌制诸州府司县造作不得役诸色人匠违者准私役之律计佣以受所监临财物论乙未宋献韩侂胄等首于元帅府五月丁未御应天门备黄麾立仗亲王文武合班起居中路兵马提控平南抚军上将军赫舍哩贞以宋贼臣韩侂胄苏师旦首献【按韩侂胄倡议用兵意欲恢复而宋宁宗以兵败乃从金请遂诛其首以献之是始而用其谋既则诿其咎诚如通鉴辑览】
　　【御批祗兾和议之成不顾　事理之非也谨录识之】并奉元帅府露布以闻悬其首并画像于市以露布颁中外丙辰平章政事匡至自军己未更元帅府为枢密院癸亥诏移天寿节于十月十五日六月癸酉宋通谢使试礼部尚书许奕右武卫上将军吴衡等奉其主书入见【按宋史载嘉定元年正月以许奕为金国通谢使考是时侂胄未诛金未许和安得先遣使通谢也金史载三月以与宋和谕尚书省则六月通谢使之来较得事实宋史时日恐系误载】癸未以许宋平诏中外免河南山东陜西等六路今年夏税河东河北大名等五路半之丁亥以乌库哩谊为御史大夫丁酉以副都检防完顔侃为宋谕成使礼部侍郎乔宇副之秋七月戊申宋使朝辞致答通谢书及誓书于宋主八月己丑以户部尚书高汝砺等为宋生日使九月甲子遣吏部尚书贾守谦等一十三人与各路按察司官推排民户物力十一月丁酉诏
　　诸路按察使并兼转运使初设三司使掌判盐铁度支劝农事以赫舍哩子仁兼三司使癸夘诏戒谕尚书省曰国家之治在于纪纲纪纲所先赏罚必信今乃上自省部之重下逮司县之间律度弗循私怀自便迁延旷嵗茍且成风习此为恒从何致理朝廷者百官之本京师者诸夏之仪其朂自今各惩已徃遵绳奉法竭力赴功无枉挠以循情无依违而避势一归于正用范乃民是日御临武殿试防卫丁未敕谕临潢泰州路兵马都总管承裔等修边备乙夘帝不豫丙辰崩于福安殿年四十一諡曰宪天光运仁文义武神圣英孝皇帝庙号章宗陵曰道陵
　　章宗明昌六年承安五年泰和八年凡十九年
　　卫绍王讳永济小字兴胜初名允济以避显宗讳改允为永世宗第七子母曰元妃李氏始封薛王进封滕王歴刑部尚书殿前都防检章宗时进封潞王判安武军节度使寻封韩王又进卫王泰和五年判平阳府已而改武定军节度使八年十一月自武定军入朝是时章宗已感疾卫王辞行章宗留之初章宗雅爱诸王置王傅府尉官以傅导徳义及永中永蹈诛由是疏忌宗室遂以王傅府尉检制王家苛问严密门戸出入皆有籍而卫王乃永蹈母弟柔弱鲜智能故章宗爱之章宗既无继嗣而诸叔兄弟在者又不欲立之惟欲立卫王故于辞行留之无何章宗崩平章政事完顔匡等传遗诏立卫王卫王承诏举哀即皇帝位于柩前
　　大安元年春正月壬戌改元大赦立元妃图克坦氏为皇后二月以章宗内人范氏损其遗腹诏中外范氏削发为尼封皇子六人为王三月甲辰葬章宗皇帝于道陵大赦夏四月庚辰杀章宗元妃李氏及承御贾氏以平章政事完顔匡为尚书令秋九月如大房山谒奠睿陵裕陵道陵百官表请建储不允冬十月己夘诏戒励风俗十二月诏平阳地震人户三人死者免租税一年二人及伤者免一年贫民死者给葬钱五千伤者三千以右丞相布萨端为左丞相进封兄越王永功为谯王二年春二月以礼部侍郎耿端义为防知政事夏六月大旱下诏罪己赈贫民阙食者曲赦西京太原两路杂犯死罪减一等徒以下免乙丑立子胙王从恪为皇太子夏人侵葭州乙未诏求直言招勇敢抚流亡庚子遣使慰抚宣徳行省军士丙午京师戒严【按金自章宗与宋再和后兵威渐弱防古之势已强至此忽云京师戒严疑系元兵入逼力不能支史家讳而不载今仍原文而附识之】帝日出巡抚百官请视朝不允辛亥宣徳行省罢癸丑诏抚谕中都西京清沧被兵民戸冬十二月辛酉朔日有食之是嵗大饥禁百姓不得传説边事
　　三年春三月括民间马令职官出马有差夏四月元兵来侵遣钮祜禄哈达乞和不许初纳哈塔迈珠守北鄙以防古将侵边来告帝以擅生边隙囚之及侵扰云中诸处连嵗不休遂破大水泺以进帝始惧【按金史载元兵初侵即遣使乞和于事理未晰攷续通鉴纲目所载则金固兵威屡挫及是而后乞和兹据补辑】以通吉迁嘉努和硕行省事备边赫舍哩呼沙呼行枢密院事鄂屯忠孝为尚书右丞梁为防知政事六月壬寅更定军前赏罚格秋八月迁嘉努和硕自抚州退军驻于宣平河南大名路军逃归下诏招抚之九月迁嘉努和硕败绩于防河堡居庸关失守禁男子不得辄出中都城门元军至中都命梁镇抚京城冬十月图克坦镒遣乌克逊鄂屯将兵二万卫中都珠格髙琪屯都城外帝巡抚诸军元兵退十一月杀河南陈言人郝赞以图克坦镒为右丞相签中都在城军赫舍哩呼沙呼弃西京走还京师即以为右副元帅益都杨安儿反是时徳兴府州昌平怀来缙山丰润密云集宁东过平滦南至清沧由临潢过辽河西南至忻代皆归于元右副元帅呼沙呼请兵二万屯宣徳诏与三千人屯妫州迁嘉努和硕坐覆全军迁嘉努除名和硕责授咸平路兵马总管万户奎腾屯古北口十二月签陜西两路汉军五千人赴中都太保张行简左丞相布萨端宿禁中议军事崇庆元年春正月朔改元呼沙呼请退军屯南口诏数其罪免之三月夏人犯葭州延安路兵马总管完顔诺尔布御之夏五月签陜西勇敢军二万人射粮军一万人赴中都括陜西马泰安刘二祖反掠淄沂州【按大安三年益州杨安儿反崇庆元年泰安刘二祖反金史俱失载考是时元兵入侵而又盗贼蠭起契丹啸聚金所以不得并力御元也兹据续通鉴纲目补辑】贾铉起复参知政事福兴为尚书左丞诏卖空名敕牒以布萨端为河南陜西安抚使提控军马秋八月万秋节以兵事不设宴冬十月曲赦西京辽东北京十一月赈河东南路南京路陜西东路山东西路衞州旱灾
　　至宁元年春正月故辽人耶律瑠格反犯辽东州郡自立为辽王【按律耶瑠格于至宁元年正月反自立为辽王金史失载似于二月诏抚谕辽东及宣宗贞祐三年十月报败瑠格之捷俱无原委兹据续通鉴纲目补辑】二月诏抚谕辽东乌库哩谊谋不轨伏诛夏五月改元诏谕咸平路契丹部人之啸聚者起呼沙呼复为右副元帅领武卫军三千人屯通门外六月夏人犯保安州杀刺史犯庆阳府杀同知府事以胥鼎王维为防知政事秋八月尚书左左丞完顔元努将兵备边诏军官军士赐赉有差治中福海别将兵屯城北辛夘呼沙呼矫诏以诛反者招福海执而杀之夺其兵壬辰自通门入杀知大兴府图克坦南平刑部侍郎图克坦黙呼福海男符寳延都统实古纳率众拒战死之呼沙呼以兵入宫自称监国都元帅癸巳逼帝出宫以素车载至故邸以武卫军二百人锢守之图克坦镒闻难作还第已而劝呼沙呼立升王【按图克坦镒闻难作还第已而劝立升王金史失载考呼沙呼以闻镒言乃杀卫绍王于故邸迎立升王兹据续通鉴纲目补书至于图克坦镒身为宰执顾以委蛇自免恭读通鉴辑览】
　　【御批谓其不能讨贼又不能尽节徒以定计策立不得谓为忠臣真大公至正之言春秋襃贬之义也谨録识之】呼沙呼使宦者李思中弑帝于邸降封东海郡侯宣宗贞祐四年追复衞王諡曰绍卫绍王大安三年崇庆一年至宁一年凡五年


　　钦定续通志卷五十三
　　钦定四库全书
　　钦定续通志卷五十四
　　金纪【八】
　　宣宗【一】
　　宣宗皇帝讳珣本名乌达布显宗长子也母曰昭华刘氏初生时世宗养于宫中赐今名章宗时改赐名从嘉始封邢王进封升王至寜元年八月卫绍王被弑呼沙呼使其党图克坦铭等迎帝于彰徳府既至京亲王百官上表劝进甲辰即皇帝位以赫舍哩呼沙呼为太师尚书令兼都元帅封泽王九月乙巳朔谕尚书省事有规画者皆即规画悉依世宗所行丁未谕宰臣曰朕即大位羣臣凡有所见各宜直言临奠于卫绍王第有司奏旧礼当设坐哭帝命撤坐伏哭尽哀敕有司以礼改葬戊申御仁政殿视朝赐呼沙呼坐呼沙呼不辞辛亥封皇子守礼为遂王守纯为濮王元遣伊哷济来壬子改元贞祐大赦尚书右丞相图克坦镒进左丞相封广平郡王庚申呼沙呼议废故卫王为庶人诏百官议于朝堂壬戌授呼沙呼中都路和啰噶图世袭明安闰月授图克坦镒中都路达鲁明安庚午帝复旧名珣辛未诏追尊皇妣为皇太后是日皇妃皇子至自彰徳府遣使如宋甲申立子守忠为皇太子丙戌降封故卫王为东海郡侯冬十月丁酉朔京师戒严辛丑元伊哷济来辛亥元帅右监军珠格髙琪与元兵战于城北再战再败以兵入城杀呼沙呼于其第持其首诣阙待罪赦之仍授左副元帅壬子殿前都检防赫舍哩特黙等补外张行信上疏极论呼沙呼罪恶及延实古纳之寃元兵陷涿州设京城镇抚弹压官置招贤所癸亥放宫女百三十人十一月戊辰夏人攻防州图克坦酬尔击走之庚午将乞和于元诏百官议于尚书省以横海军节度使承晖为尚书右丞耿端义为参知政事癸未诏赠死事费摩福兴及延实古纳官削呼沙呼官爵【按张行信上疏极论呼沙呼罪恶宣宗乃下诏削其官爵金史于壬子日仅载张行信上封事不明指其论呼沙呼于癸未日仅载诏赠死事诸人官不及削呼沙呼官爵殊失事实兹并从简録补辑】元兵徇观州刺史髙守约死之又徇河间府沧州十二月丁酉朔帝御应天门诏谕军士仍出银以赐之图克坦公弼进尚书右丞相承晖进都元帅兼平章政事左副元帅珠格髙琪进平章政事兼前职
　　二年春正月辛未元兵徇彰徳府知府事洪果玖珠死之宋人攻秦州统军使舒穆噜仲温击却之癸未有司奏请权止今年禘享朝献原庙及皇太后册礼乙酉徴处士王浍不至元兵徇益都府又徇懐州沁南军节度使宋扆死之二月壬子元伊哷济扎巴来壬戌伊哷济来三月【按续通鉴纲目载金人屡遣使来督嵗币起居舍人真徳秀上疏请絶之反覆数千言遂罢金国嵗币大金国志亦载遣人至宋索二年嵗币宋不予使又再至宋迄不予攷宋嘉定七年三月即金贞祐二年三月金史失载今为附识】辛未遣承晖诣元军议和丁丑大赦癸未京师大括粟甲申元伊哷济扎巴耒诏百官议于尚书省戊子以濮王守纯为殿前都检防兼侍卫亲军都指挥使权都元帅府事庚寅以卫绍王公主归于元辛夘诏许诸人纳粟买官京师解严【按金史载庚寅纳卫绍王公主辛夘京师戒严是时金既约主元当不复侵逼矣攷续通鉴纲目于纳公主下载蒙古主引归出居庸闗则此处所载辛夘京师戒严当是解严之讹今改正】壬辰元兵下岚州镇西军节度使乌库哩仲温死之夏四月乙未朔以知大兴府事胥鼎为尚书右丞时山东河北诸郡失守惟真定清沃大名东平徐邳海数城仅存河东州县亦多残燬命布萨安贞等为诸路宣抚使【据续通鉴纲目作山东安抚使】以元允和议大赦甲辰诏有司具阵亡人子孙以备録用丁未以承晖为平章政事乙夘尚书省奏巡幸南京诏从之己未葬卫绍王五月乙亥辍朝帝决意南迁诏告国内太学生赵昉等上章极论和议之害以大计已定慰遣之帝诣原庙奉辞以南京留守布萨端等尝请临幸先诏谕之壬午车驾发中都以皇太子留守癸巳次中山府敕扈从所践未稼计直酬之六月甲午朔以髙汝砺为参知政事癸丑次内邱县元伊哷济来戊午次彰徳府曲赦其境内庚申次钜桥镇是日南京行宫寳镇阁灾秋七月至南京【按大金国志载贞祐二年大名守余崇义奏乞迁都诏集议于明阳殿时廷臣或主迁或主守而主迁者又各议其利害经日莫定下诏决迁汴京八月二十八日驾兴十月二十四日至汴与金史所载迥异】诏立元妃温都氏为皇后八月庚子皇太子至自中都【按续通鉴纲目载宣宗徙汴次良乡扈乣军叛降元元合其兵围燕京宣宗闻之乃召皇太子至汴金史但云八月皇太子至自中都讳之也今仍原文而附识之】丁未夏人入边九月壬戌朔日有食之癸亥山东路奏莱州之捷庚辰诏训练军士冬十月甲午诏遣官市木波西羌马陕西军户战死者给粮赡其家丁酉元兵徇顺州劝农使王晦死之壬寅穆延尽忠进平章政事以富珠哩徳裕为参知政事兼签枢宻院事曲赦中都路乙夘遣富珠哩徳裕行尚书省于大名府丙辰元兵攻威州徳州防御使完顔酬努以罪伏诛十一月丁夘以布萨端为尚书在丞相曲赦山东路辛未赐卫绍王家属廪饩丙子兰州译人程陈僧叛西结夏人为援癸未曲赦辽东路十二月戊戌遣真定行元帅府事永锡等援中都丁未以和议既定聴民南渡乙夘登州刺史耿格伏诛流其妻孥元兵徇懿州节度使髙闾山死之
　　三年春正月壬戌遣内侍谕永锡防边毋以和议为辞乙丑诏宣抚阿哈总管和卓讨贼刘二祖张汝楫乙亥夏人犯环州北京军乱杀宣抚使鄂屯襄丁丑右副元帅富察齐锦叛以其军降元乙酉皇太子薨二月辛夘环州刺史乌库哩延夀及锡黙摩啰欢等与夏人战于州境败之元伊哷济来丁酉诏诸色人迁官并视女真人丙午尚书省奏请置选并于南京以便赴调者従之武清县巡检梁佐栁口巡检李耀珠以诛乣贼张晖刘永昌等功进官有差皆赐姓完顔丁未山东宣抚使布萨安贞遣提控布萨瑠嘉等讨贼杨安児安児败死【据续通鉴纲目增辑】殱其众降伪头目三百余人胁从民三万余户三月壬戌诏河北州县官令文武五品以上辟举不聴以他事差占仍勒终任有劳绩者但升遥领之职应降罚者亦止本处居住癸亥诏百官各陈防边利害丙寅敕河东河北大名长貮官训练随处义兵邻境有警责其捄援降人自拔归国者迁职仍列其姓名以招谕来者沿河州县官罢软不胜职任者汰去令五品以上官公举仍许于今季到部人先择能者量缓急易之丁夘安武军节度使张行信上书言急务四事庚午谕辽东宣抚使布希万努选精鋭屯沈州广寜以候进止戊寅谕尚书省以嵗旱议弛诸处碾硙以其水溉民田劝农事李华言河北州县官吏多求河南差占以避难宜发元任领戍兵者不可离则别注以往壬午山东宣抚司破红袄贼于大沫堌尔佳锡里格及黙哷擒贼渠刘二祖等斩之前后殪贼万计前年京兆治中李友直私走华州结同知防御使冯朝等团集州民号忠义扈驾都统府相挻为乱杀其防御判官完顔巴锦及城中女真人以书约都统杨珪为府兵所得珪讳之请自効诱友直等执之麾所招千余人纳仗阬诸城下时京师道路隔絶安抚司以便宜族友直等至是以状闻乃赠巴锦及被害官军十余人各一官珪伏诛夏四月丙申河南路蝗遣官分捕帝谕宰臣曰朕在潜邸闻捕蝗者止及道傍使者不见处即不加意当以此戒之又言旧制夏至后免朝四日一奏事此在平时可也方今多故朕岂惮劳但使国事无废则善矣癸夘籍赴选监当官为军乙巳曲赦富察齐锦胁从之党募能杀获齐锦者以其官官之丙午以调度不给罢随朝六品以下官及承应人输佣钱经兵州府其吏减半司县吏减三之一其余除开封府南京转运司外例减三之一有禄官吏被差不出本境者并罢给劵出境者以其半给之修内司军夫亦减其半壬子诏遣使同山西宣抚司选其民勇健者为军谕有司勿拒河北避兵之民所至防之招大沫堌渠贼孙邦佐张汝楫以五品职下诏湔洗其罪丙辰谕田琢留山西流民少壮者充军老幼者令就食于邢洺等州帝议遣亲军援中都宰臣以为行宫单弱不可遣遂止五月庚申中都陷尚书右丞相兼都元帅定国公承晖户部尚书任天宠知大兴府事髙霖死之辛未立皇孙铿为皇太孙辛巳帝谕宰臣多事之秋陈言者悉送省恐卿等不暇朕于宫中置局命正官数员择可取者付出施行戊子议伐西夏遣大臣镇抚京兆秋七月戊午朔元兵陷济源县己未徴弓箭于内外品官以级逓减之庚申置陈颍漕运提举官以户部勾当官往来督察帝闻河北讥察官有要求民财始聴民渡河者避兵民至或饿死自溺特命御史台体访之又禁随朝职官敓民碾硙以自营利诏河间孤城移其军民就粟清州括民间赢付诸军与马参用癸亥诏河北郡县军须并减河南之半丙寅遣参知政事髙汝砺往河南便宜措置粮储甲戌借平阳民租一年丁丑肃宗神主至自中都奉安于明俊殿己夘明徳皇后神主至自中都八月戊子朔以陕西统军使完顔哈达签枢宻院事己丑制军府庶事枢宻院官须与经厯官裁决癸巳诏遣官体究京西路新迁军户己亥诏武举官非见任及已从军者随处调赴京师别为一军以备用被荐未授官者量才任之前冀州教授钮祜禄特烈集义兵御土冦复摄州招徕民户至五万迁三官以太常卿侯摰为参知政事行中书省于河北东西两路太祖御容至自西京奉安于啓庆宫甲辰置行枢宻院于徐州归徳府丙午山东西路宣抚司完顔弼表张汝楫将谋复叛宻遣人招孙邦佐邦佐斩其人驰报弼弼杀汝楫及其党承制陞邦佐徳州防御使余立功者赏有差帝嘉弼功诏奬谕之丁未诏近臣举良将加孙邦佐昭毅大将军泰定军节度使仍官其子戊申东平益都太原潞州置元帅府乙酉监察御史许古献恢复中都之防红袄贼掠城武宣抚副使延札天泽击败之进天泽一官将校有功者命就迁赏命侯挚招邢州贼程邦杰以官不从则诱其党圗之壬子置行省于陕西乙夘增沿河阑籴之法十取其八以抑贩粟之诏增步军以戍京东西选陕西骑兵増京畿之卫谕陕西坚守延安临洮环庆兰防保安绥徳平凉徳顺镇戎泾原鄜坊邠寜干耀等处要害分渭南州郡步兵屯平原令宣抚使治邠州副使治同州之澄城以统之更以步骑守沿渭诸津丙辰永锡坐援中都失律【按中都之破由内则穆延尽忠有异志外则援兵败于霸州考承晖遣人以矾冩奏告急宣宗乃命左监军永锡左监都乌库哩庆夀御史中丞李英等率兵援救英遇元兵于霸州败死庆夀永锡军闻之皆溃归自是中都援絶金纪未载穆延尽忠之出走亦未载霸州之败至于庆夀永锡同溃而止载永锡坐援中都失律于事实俱未详悉兹据续通鉴纲目附识】削其官杖之九月丁巳朔定职官避难不仕违限者夺三官永不升注辛酉以永锡为信武将军息州刺史甲子谕宰臣沿淮塘路以南地向系民业今为豪势据夺者其令有司察之丙寅枢宻院言陕西河东世袭蕃部巡检与明安穆昆例罢其俸今边事方急宜仍急之庶获其用又西边弓箭手有才武出众获功未推赏者令宣抚司覈实以闻从之丁夘诏授隠士王浍太中大夫右谏议大夫充辽东宣抚司参谋官戊辰图克坦乌登告平章政事穆延尽忠逆谋诏有司鞫之设潼闗提控总领军马等官辛未置河北东路行总管府于原武阳武封邱陈留延津通许杞诸县以治所徙军户黜卫绍王母李氏光献皇后尊諡神主在太庙画像在衍庆宫并迁出之陈州镇防军段仲连进羊三百诏迁三官命右丞髙汝砺诣陈州规画粮储癸酉朝谒世祖太祖御容于啓庆宫行献享礼始用乐甲戌朝谒太宗熙宗睿宗御容行献享礼诏开滑濬济曺滕诸州置连珠寨如卫州诏经兵处河北山东等路及平凉庆阳临洮府泾汾秦巩徳顺诸州职事官并以二十月为满诏有能率众复取中都者封王迁一品阶授二品职能战却敌善诱降人取附都州县者予本处长官散官随职迁授余州县逓减二等红袄贼周元儿陷深祁州束鹿安平无极等县真定帅府以计破之斩元儿及杀其党五百余人丁丑定司县官募民进粮赏格庚辰陕西宣抚司奏万户杨再兴击走夏人之捷壬午以空名宣敕付陕西宣抚司凡夏人入冦有能临阵立功者五品以下聴迁授乙酉置大名府行总管府于柘城县以治所徙军户冬十月丙戌朔乌库哩徳升出为集义军节度使兼亳州管内观察使丁亥尚书右丞汝砺言北军户之徙河南者宜赐以系官间田及牧马草地之可耕者而罢其月粮从之夏人入保安都统完顔果嘉努破之攻延安戍将又败之至是捷至戊子以图克坦思忠为参知政事庚寅诛穆延尽忠癸巳诏枢宻副使布萨安贞行枢宻院于徐州戊戌辽东宣抚司奏败瑠格之捷甲辰诏求广平郡王承晖之后得其犹子永懐以为器物直长丙午夏人陷临洮陕西宣抚副使完顔和索哩被执庚戌诏布萨端兼都元帅行尚书省于陕西壬子以同华旧屯陕西兵及河南所移步骑旧陕州宣抚司者改陕西行省召中奉大夫袭封衍圣公孔元措为太常博士辽东贼布希万努僣号改元天泰十一月丙辰朔河北行尚书省侯挚入见诏河北西路宣抚副使田琢自濬徙其兵屯陕枢宻院进王世安取盱眙楚州之防遂以世安为淮南招抚使与泗州元帅府所遣人同往计度其事戊辰夏人犯绥徳克戎寨官军击败之犯绥平又败之参知政事图克坦思忠言今陈言者多掇拾细故乞不送省止令近侍局度其可否发遣帝曰若尔是塞言路凡系国家者岂得不由尚书省乎庚午帝与髙汝砺商畧遣官括田赐军之利害汝砺言不便者数端乃诏有司罢其令仍给军粮之半其半给折实之价甲戌伊喇托卜嘉与夏人战于熟羊寨败之丙子知临洮府图们呼图克们击破夏兵于城下庚辰诏官荒牧马地军户愿耕者聴已为民承种者勿敓元兵徇彰徳府知府图们色埒黙死之十二月乙酉朔徙朔州民分屯岚石隰吉绛解等州己丑侯挚复行尚书省于河北戊戌陕西行元帅府乞益兵以田琢之众之仍奬谕以诏壬寅诏林州刺史惟宏与都提控蘓尔坦同经理边事乙巳元兵徇大名府癸丑太孙薨
　　四年春正月丙寅红袍贼犯泰安徳博等州山东西路行元帅府败之丁夘谕御史台曰今旦视朝百官既拜之后始闻开封府报衙声四方多故之秋弛慢如此可乎己巳尚书右丞髙汝砺进左丞庚午元兵徇曺州辛未侯挚进尚书右丞乙亥以遂王守礼为枢宻使濮王守纯为平章政事己夘立遂王守礼为皇太子壬午言者请遣官劝农宰臣言民恃农以生初不待劝但寛其力勿夺其时而已遣官以往吏卒因为奸利是乃妨农何名为劝帝然之二月甲申朔日有食之诏皇太子控制枢宻院事以金铸抚军之寳授之元兵围太原召枢宻官问所以备御之防以永锡签枢宻院事权尚书右丞丁亥以胥鼎为枢宻副使权尚书左丞行省于平阳【据绩通鉴纲目作四月后事】元兵攻下霍山诸隘甲辰命李革为修奉太庙使权袝肃宗神主于世祖室诏凡死节之臣立庙致祭同知观州军州事张开复河间府沧献等州并属县十有三三月经畧副使张文复恩邢二州己夘处士王浍以右谏议大夫复选中奉大夫翰林学士仍赐诏褒谕夏四月己丑陕西行省奏秦州官军破妖贼赵用刘髙二之捷张开奏复清州等十有一城甲午改赐皇太子名守绪丙申河北行省侯挚言比商贩粟渡河官遮籴其什八商遂不行民饥益甚请罢其令从之辛丑红袄贼渠郝定僣号署官陷滕兖单诸州莱芜等十余县道路不通诏枢宻院招捕御备蔡息行元帅府兵拔木闗五月癸丑朔礼官言太庙既成礼可从简约惟以亲行袝享为敬従之山东行省上沂州捷辛酉以侯挚行省事于东平己巳夏人将图临洮巩州闚长安命陕西行省严为之备夏人修来羌城界河桥元帅右都监完顔萨布遣兵焚之六月壬辰辽西伪瀛王张致上表来归诏授特进行北京路元帅府事兼本路宣抚使罢河北诸路宣抚司更置经畧司壬子以旱诏参知政事李革审决京师寃狱秋七月癸丑必喇阿噜岱复威州及获鹿县甲寅山东行省槛省郝定等至京师伏诛闰月壬午朔日有食之辛夘复深州甲午命掌军官举竒才絶力之人提控都副统等官互举其属庚子诏河南陕西镇防军应廕及纳粟补官者当役如旧候事定乃聴赴铨八月甲寅夏人入安塞堡元帅左监军乌库哩庆夀遣军败之乙亥命大名招抚使募人持诏往谕中都丙子元兵攻延安己夘夏人入结耶觜川官军撃走之九月辛巳朔元兵攻防州以永锡为御史大夫领兵赴陕西便宜从事壬辰元兵攻代州经畧使鄂屯酬和尚死之【按金史忠义传载鄂屯酬和尚被执不屈死之金纪止云战没则失其被执不屈之节矣今改辑】冬十月己未亲王百官奉迎祖宗神主于太庙招射生猎户练习武艺知山径者分屯陕虢要地命必喇阿噜岱守潼闗完顔仲元军卢氏元兵攻潼闗【按续通鉴纲目载元兵攻潼闗时台臣言京师重兵徒以城守为事中都之危乂将见于今日宜遣陕西兵拒潼闗与伊尔必斯为掎角之势云云珠格髙琪以元兵日逼欲以重兵驻汴自固州郡残破所不复恤乃谓备御方畧非台臣所知不用其议自此国势葢益衰矣】西安军节度使尼玛哈富勒呼战没辛酉帝亲行祔享礼乙丑诏谕河南官吏军民以赏格募立功之士命参知政事图克坦思忠提控京师镇抚伊喇卓拉布屯闗陕丙寅诏徙卫绍王及镐厉王家属于京师诏吏礼兵工四部尚书董治防城器械凿坎穽筑垣墙元兵徇汝州沿河惟存通报小舟余皆焚之庚午诏宿粮州县签民为兵就署队长以自防遏河南行省胥鼎遣必喇阿噜岱以军一万图克坦拜扎以军五千由便道济河趣闗陕自将平阳精兵援京师命枢府督军应之辛未置官领招贤所事命内外官采访有才识勇略能区画防城者以闻不为人所知者聴赴招贤所自陈壬申以费摩扬格知归徳府事行枢宻院事甲戌谕附京民尽徙其刍粮入城丙子完顔哈达以徴兵失应坐诛户部郎中魏琦以没王事官其子从韩希祖言以战功致身者尽拘京师备用十一月庚辰朔増定守御官及军人迁赏格壬午河东行省胥鼎入援京师以知平阳府王质权元帅左监军同知完顔僧嘉努权右监军代镇河东拜鼎为尚书左丞兼枢宻副使遣还平阳【据续通鉴网目增辑】乙酉实嘉喀齐喀杨噶拉等大败夏人于定西元兵至沔池右副元帅富察伊尔必斯军溃而逃丙戌权元帅右监军完顔哈达以军归国升镇南军节度使癸巳帝谕皇太子京城提控官有以文资充者彼岂知兵其速易之戊戌敕诸州县签籍军民以备土冦华州元帅府复潼闗庚子元兵退【从简録补辑】罢在京防城民军河南路统军使赫舍哩嘉赫以发兵后期坐诛丙午内族承立进所获马驼帝曰此军士所得即以予之可也十二月辛亥珠格髙琪加崇进尚书右丞相癸亥元兵攻平阳胥鼎遣兵拒战败之【据续通鉴纲目补辑】丙寅元兵陥大名府壬申进自代州神仙横城及平定承天镇诸隘攻太原府宣抚使乌库哩礼遣人间道告急诏发潞州元帅府平阳河中绛孟宣抚司兵援之乙亥髙琪请修南京衷城帝曰民力已困此役一兴病滋甚矣城虽完固朕亦何能独安此乎
　　兴定元年春正月癸未宋贺正旦使朝辞帝谓宰臣曰闻息州南境有盗此乃彼界饥民沿淮为乱尔宋人何故攻我髙琪请伐之以广疆土帝曰但能守祖宗所付足矣安事外讨皇子平章政事濮王守纯授世袭东平府路三屯明安尚书左丞胥鼎进平章政事封莘国公乙巳元兵攻观州二月戊申朔初用贞祐通寳凡一贯当贞祐寳劵千贯己酉命枢宻院汰罢软军士谕尚书省用官马给驿传以纾民力辛亥以完顔萨布签枢宻院事癸丑罢招贤所己未元兵徇忻代诏定州县官虽积阶至三品坐乏军储者聴行部决遣壬戌尚书省请罢州府学生廪给不许三月戊寅敕事闗刑名当面议之勿聴转奏以李革知平阳府兼河东南路兵马都总管权参知政事行尚书省壬午定民间收溃军亡马及以马送官之格乙酉帝宫中见蝗遣官分道督捕仍戒勿以苛暴扰民乙未先徴山东兵接应苗道润共复中都而石海据真定叛虑为所梗乃集钮祜禄贞郭文振武仙所部精鋭与东平军为犄角之势图之己亥元兵攻新城庚子攻霸州甲辰威州刺史武仙讨石海斩之及其党二百余人降葛仲赵林张立等军进仙权知真定府事夏四月丁未朔以宋嵗币不至【按宋与金修好已非一日忽尔渝盟罢币失计之甚恭读通鉴辑览御批谓其失己之信幸人之灾虢亡虞及理势必然足见宋】
　　【之君臣真不明于睦邻御敌之道矣】命乌库哩庆夀完顔萨布等经略南边庚戌花帽军作乱于滕州诏山东行省讨之节度副使伊喇扬格讨南阳五朶山盗平之癸丑以安化军节度使完顔防权元帅左都监行元帅府事督经略使苗道润进复都城且令和辑河间招抚使伊喇特尔格等军戊午平定州贼阎得用之党阎显杀得用以其众降己未以权参知政事辽东路行省完顔伊尔必斯为参知政事行尚书省元帅府于博索路以权辽东路宣抚使富察乌锦权参知政事行尚书省元帅府于上京甲子元帅完顔萨布破宋兵于信阳乙丑济南泰安滕兖等州贼并起侯挚遣棣州防御使完顔霆讨平之降其壮士二万人老幼五万人萨布复奏败宋军于陇山等处俘馘甚众辛未权孟州经略使蘓尔坦追贼宋子玉至辉州其党邢福杀子玉以众来归壬申诏谕辽东诸
　　将讨布希万努并捕受伪官家属得髙礼妻子皆戮之完顔萨布军渡淮破光州两闗五月戊寅陕西行省破夏人于大北岔癸巳宋人攻颍州焚掠而去戊戌行枢宻院兵败宋人于泥河湾又败之樊城县宋人取涟水县甲辰元兵下沔城县军官任福死之六月己酉苗道润表归国人李琛复以众叛琛亦表道润异谋诏山东行省察之修潼闗遣中使持诏及暑药劳夫匠设潼闗使副及二门集津提举官权参知政事张行信进参知政事甲寅招抚使惟宏言彰徳府守臣擅徙民山砦避兵帝曰难保之城守之何益徒伤吾民尔勿治丙辰诏枢宻院遣经歴官分谕行院严兵利器以守冲要宋人合土冦攻东海境戊午以宋数犯境及嵗币不至诏谕沿边罪宋置南京流泉务辽东行省遣使奏正月中败契丹之捷秋七月丙子朔日有食之辛巳宋人围泗州壬午围灵壁县癸未隩州振威军万户马寛逐其刺史李防据城叛州吏擒戮之夷其族乙酉宋人袭破东海县丙申置提举仓使副甲辰夏人犯黄鹤坌官军败之乙巳宋人及土冦攻海州经略使击破其众夏人围羊狼寨帅府发诸镇兵击走之八月己酉官军及宋人战于石湫南及涟水县中土桥败之壬子削御史大夫永锡官爵有司论失律当死帝以近族特贳之癸丑宋人攻确山县官军击败之以宋人渝盟诏谕中外仍命大臣议其事乙夘集贤院谘议官朱盖上书陈御敌三防壬戌海州经略使阿布哈努色尔败宋人于其境提控李元与宋人战屡捷多所俘获徙栏通渡经畧司于黄陵堈丙寅左司谏布萨毅夫乞更开封府号赐美名帝曰山陵在中都朕岂乐久居此乎遂止甲戌元帅右都监承裔遣其将纳喇吉逊等合巴鄂特族都管尼玛哈以兵袭击果尔余族诸蕃帐大破之九月丁丑以元帅左监军必喇阿噜岱权参知政事行省于益都戊寅夏人犯绥徳克戎寨都统罗世晖逆击却之己夘宋人窥息州蔡州帅府以轻兵诱其进别以鋭师邀击之虏其将沈俊壬午改元大赦辛夘元兵徇隰州及汾西县癸巳攻沁州辽东行省完顔伊尔必斯为叛人伯特呼图所杀乙未元兵攻太原簸箕掌寨丁酉薄太原城攻交城清源冬十月丁未霖雨诏寛农民输税之限庚戍以将有事于宋诏帅臣整厉师徒甲寅息州帅府献破宋人于中渡之捷乙夘元兵徇中山府及新乐县辛酉制定州府司县官失觉奸细罪乙丑元兵下磁州又下邹平长山及淄州壬午徙五朶山贼鱼张二等众于归徳雎陈钧许诸府州元兵下滨棣博淄沂五州甲午河西嘉纳克楚纳克等族千余户来归丁酉诏唐邓蔡州行元帅府举兵伐宋戊戌元兵攻太原府庚子帝谓宰臣曰朕闻百姓流亡逋赋皆配见户人何以堪又添徴军须钱太多亡者讵肯复业其议减除十二月甲辰朔元兵攻潞州都统马甫死之庚戌元帅左监军富察乌锦进右副元帅权参知政事充辽东行省元兵下益都府甲寅海州经略使报提控韩璧败宋人于盐仓己未元兵复攻沂州又下宻州节度使完顔防死之壬戌以侯挚兼三司使庚午免逃户复业者差赋
　　二年春正月乙亥诏议赈恤免中京嵩汝等州逋租壬午宋人攻淮北唐州元帅府击败之获统领季雄韬陈臯以归癸未近侍局副使额尔克奏南师之防乙酉元兵围夏王城李遵顼命其子居守而出走西凉诏谕诸帅府明斥堠严守备戊子唐邓元帅完顔萨布奏连破宋人之捷宋人攻泗州却之二月癸夘宋人侵清口行枢宻院遣兵败之谕胥鼎克宋散闗可保则保不可保则焚毁而还丙午额尔克奏败宋人于防山赫舍哩和勒端亦遣使奏光州信阳之捷庚戌海州经畧败宋兵于朐山辛亥张行信出为彰化军节度使兼泾州管内观察使壬子御史以北兵退请汰各处行枢宻院元帅府冗官诏仍旧制完顔萨布奏阳之捷【按续通鉴纲目载阳之役金人战辄败力不能支遂溃金本纪云完顔萨布奏捷二书互异如此】癸丑完顔阿林奏皂郊堡之防丁巳夀州行枢宻院破宋人髙栁桥水砦夷其砦而还壬戌额尔克遣兵拔宋栅于碁盘岭又破其裴家庄寒山岭龙门闗等处得粟二千余石丙寅谕尚书省曰闻中都纳粟官多为吏部缴駮殊不知方阙乏时其利害为何如又立功战阵人必责保官若辈皆义军白丁岂识职官茍文牒可信即当与之至若在都时规运薪炭入城者朕尝授以官此岂容伪而间亦为所沮格自今勿复若是赫舍哩约赫徳破宋人于盱眙己巳以侯挚行省河北兼行三司安抚司事三月庚辰尚书集文资官杂议进士之选诏依泰和例行之癸未额尔克败宋人于光化军戊子以御史中丞巴古喇为参知政事陕西行六部尚书杨贞削五官累杖解职额尔克表言官军自桐柏入宋境所向多克捷癸巳宋人争皂郊堡军将完顔阿林战没辛丑富察乌锦表左监军格棚额诬杀防州宣抚副使赫舍哩阿敦帝从尚书省奏阿敦徐议防典格棚额亦姑牢笼使之夏四月壬寅朔又表辽东从宜伊尔必斯贷粮髙丽不应輙以兵掠其境帝遣人往谕髙丽使知兴兵非上国意乙巳置河南捕盗使副以濮王府尉完顔摩啰欢为宣差提控以巡督之是日曲赦辽东等路以尔佳必喇权参知政事行省于辽东丁未承裔败宋人于皂郊堡壬子遣完顔蘓哷额尔克同赴辽东察访叛贼万努事体行省侯挚督兵复宻州提控朱琛复髙宻县丁巳陕西行省兵破宋鸡公山取和州陈州至河池县黑谷闗守者皆遁前后获粮九万斛钱数千万军实不可胜计戊午红袄贼犯徐邳行枢宻院兵大破之己未伊尔必斯自柘城遣子上书待罪赦之丁夘临洮路奏败宋人之捷东平行省败黑旗贼拔胶西县渠贼李全来援并破之戊辰河北行省败红袄贼进至宻州降伪将校数十人士卒七百人悉复其业五月辛未朔中都经略副使贾瑀杀苗道润道润将张柔袭之柔遇元兵遂降【按金史载兴定二年六月枢宻院论贾瑀杀苗道润罪而未载道润将张柔袭贾瑀事续通鉴纲目作张柔讨之考张柔本非奉命不可谓讨谨遵　　御批通鉴辑览书法补载】鳯翔元帅完顔闾山攻破宋部落
　　沿边埚香炉堡诸屯甲戌招抚副使洪果阿噜岱袭破李全于莒州丙子夏人自葭州入鄜延元帅承立遣兵败之玛竒峯莱州民曲贵杀节度经略使内族専努自称元帅以城叛附于宋山东招抚司遣提控王庭玉招抚副使洪果阿噜岱等讨平之丙戌巩州行元帅承裔遣提控乌库哩长夀纳喇吉逊分道伐宋皆克捷而还辛夘夀州行枢宻院南城军攻辛城镇一军趣史河与宋人战败之壬辰河北行省复黄县乙未第鳯翔秦巩三道南征将士功各迁其官己亥元兵徇锦州元帅刘仲亨死之六月甲辰枢宻院言元集兵应州飞狐将分道南下以窥陜西河东各路义士土兵蕃汉弓箭手宜加教阅以备缓急东平单州冲要豫徙其农民粮畜置可守之城修近城水砦因以为固潼谷逺连商虢宜令两帅府选官按视阨塞又言贾瑀等刺杀苖道润乞治其専杀之罪余州郡各以正职授头目使分治一方帝曰道润之众亟収集之瑀等是非未明姑置勿问诸头目各制一方利害至重更审处之石州贼冯天羽等据临泉县为乱败官军扇动旁郡县州刺史赫舍哩公顺以兵讨之天羽等数十人迎降公顺杀之余贼走保积翠山遣将王九思攻之不下诏马季良持诏敕金币往招之比至九思先破栅杀贼二千人余复走险已而其党安国用等诣季良降者五千余人就署国用同知孟州防御使事以次迁擢有差分其众于绛霍间壬子红袄贼犯沂州官军败之追至白里港都提控齐信殁于阵丙辰遣监察御史钮祜禄蘓卜实往河中绛解等郡同守土官商度可保城池丁巳帝以久旱谕宰臣治京师寃狱壬戌御史言户部员外郎臧伯升供亿息州偶遇官军战胜亦冒迁官乞论其罪帝曰诘所从来必连及帅府多故之秋岂为一官遂忘大计但令厘正之秋七月庚午朔日有食之辛未诏赏南伐将士有差夏人犯龛谷提控尔佳瑞及其副赵防击走之己夘遣官望祀岳镇海渎于北郊享太庙祭太社太稷祭九宫贵神于东郊以祷雨遣太子太保阿布哈徳刚礼部尚书杨云翼分道审理寃狱癸未大雨庚寅择明干官提控铨选无违失者与升擢令译史不任事者验已歴俸月放满别选能者甲午夏人复犯龛谷尔佳瑞大破之遣官诣诸道选寄居守阙丁忧官及亲军入仕才堪总兵者付枢宻任使八月己酉诏河北行省完顔霆进军援山东招抚使田琢自今将士立功聴琢先赏以闻元穆呼哩等自太和岭徇河东乙夘陷代州辛酉棣州提控赫舍哩绰哈讨贼张聚大破其众复滨棣二州奸人李宜伏诛复禁北归民渡河戊辰元兵下隰州九月乙亥下太原府元帅左监军乌库哩徳升死之丙戌谕皇太子曰军务之速动闗机防悉从中覆则或稽缓自今有当亟行者先行后闻以纳哈塔富拉塔为元帅右监军行元帅事于潞州戊子置秦闗等处九守御使命完顔芬彻等分戍诸阨议迁海州侯挚言不便乃止元兵徇汾州节度使乌雅恩彻亨死之庚寅李全破宻州执招抚副使洪果阿噜岱同知节度使尔佳肆嘉努辛夘元兵下孝义县丙申李全破夀光县冬十月甲辰李全破邹平县戊申破临朐县己酉元兵徇绛潞壬子攻平阳提控郭用死之癸丑下平阳知府事李革及蘓尔坦死之权平定州刺史范铎以弃城伏诛山东路转运副使程戬及邳州副提控王汝霖等通宋人为变伏诛宋人攻涟水县提控刘瑛败之丁巳元兵攻泽州戊午尚书省言获奸细叛亡率多僧道诏沿边诸州惟本处受度聴依旧居止来自河北山东遣入内郡讥其出入己未李全据安邱宣差太府少监伯特玩擅率兵攻全为全所败提控王显死焉甲子诏河东北路忻代寜化东胜诸州并受岚州帅府节制十一月庚午大赦庚辰御登贤门召致政旧臣赐食访以时政得失辛巳以赫舍哩和勒端权签枢宻院事行院于徐州额尔克行元帅府事于息州甲申诏河东南路隰吉等州聴绛州元帅府节制元兵取潞州元帅右监军纳哈塔富拉塔参议官王良臣死之戊子龛谷提控尔佳瑞败夏人于质孤堡河北行省奏海州之捷丙申元兵下太原之韩村砦十二月辛丑签枢宻院事富察伊埒圗伏诛甲寅以开封府治中吕子羽等使于宋至淮宋人不纳而还红袄贼攻彭城之胡村寨徐州兵讨败之乙夘以礼部侍郎穆延呼喇勒为汾阳军节度使权元帅右监军岚州元帅尔佳完复河东癸亥诏伐宋命皇太子抚军胥鼎言枢宻掌天下兵凡事己属东宫又设诸道行院枢宻但奉行文书而已自今军中号令闗赏罚者皆明注诏旨毋容军司得售其奸欺帝从之以布萨安贞为左副元帅权参知政事行尚书省元帅府事甲子帝谕有司京师丏食死于祁寒朕甚悯之给以后苑竹木令居获燠所


　　钦定续通志卷五十四
　　钦定四库全书
　　钦定续通志卷五十五
　　金纪【九】
　　宣宗【二】
　　兴定三年春正月丙子税民种地亩议行均输戊寅敇和市边城军须无至配民定镇戍征行军官减资歴月日格丙戌赫舍哩约赫徳奏濠州香山村之捷帝谓侍臣曰伐宋之事岂得已哉近日遣使实欲讲和彼旣不从安得不用兵也免单丁民户月输军须钱时元兵已定太原河北事势日亟集百官议备御长久之计二月宋许夏人防师来攻之约庚子帝与太子谋南征帅不得其人叹曰天下之广缓急无可使者朕安得不忧赫舍哩约赫徳败宋人于滁甲辰诏尚书枢密杂议军中诛赏事宜宰臣请城守野战将校有罪从七品以下许便宜决罚余悉奏裁帝曰将权太轻或至误事自今四品以下聴决乙巳攻宋光山县俘其统制蔡从定等光州以兵来援复败之丙午帝谓宰臣曰江淮之人号称选愞然官军攻蔓菁其众困甚胁之使降无一肯从我者我家河朔州郡一遇北警往往出降此何理也戊申拔宋小江寨杀其统制王大蓬己酉取宋武休闗庚戌元帅右都监承立奏获夏统军司文移有保境息民之语诏尚书省议之宰臣言镇戎灵平等镇近耗夏人数犯疆塲此文正缓我尔宜严备御以破奸计帝然其言又曰顷近侍还自陜西谓博索已得鳯州如得武休闗将遂取蜀朕意殊不然假令得之亦何可守此举葢为宋人渝盟初岂贪其土地邪朕重惜生灵惟和议早成为佳尔己未行省安贞破宋梁县等军擒统制李申之完顔萨布约赫徳白石闗平山砦之捷俱至三月丁夘陜西兵破宋虎头闗取兴元洋州【按续通鉴纲目载金取武休鬬乘胜入兴元洋州复大举围枣阳宋将帅师攻唐邓以救之金史仅载取洋州后诸将各路攻克而未载完顔额尔克枣阳之围附议于此】庚午破宋人于七口仓甲戌髙丽先请朝贡因遣使抚谕之使还表言道路不通俟平定后议通欵命行省姑示羁縻勿絶其好戊寅完顔哈达破宋人于海林闗擒统制张时鄂屯沃哩布败宋人于上津县军还至濠州宋人来拒约赫徳击走之完顔哈逹败宋人于马岭堡丙戌行省安贞破宋人于石堌山庚寅攻宋麻城县拔之获其令张倜等辛夘行省安贞破宋兵于涂山壬辰萨布败宋兵于老口镇又败宋人于石鹘崖甲午録用罪废官副元帅富察伊尔必斯御史大夫永锡等诏太原等路州县阙正授官令民推其所爱为长从行省量与职任及运解盐入陜西以济调度命胥鼎兼领其事闰月丙申朔以雄霸以东付权中都经畧李奇噜易州以西付权中都西路经畧靖安民治之壬寅叛贼王公喜搆宋人取沂州丁未谕枢密院议晋安东平河中诸郡备兵之防庚戍行省左副元帅布萨安贞至自军前入见于仁安殿辛亥少府少监钮祐禄苏卜实言利害七事甲寅以南伐师还罢南边州郡籍民为兵者戊午夏人破葭州之通秦砦刺史赫舍哩旺嘉努战没甲子胥鼎等各迁官赏南伐之功夏四月丙寅朔裕宿等州置元帅府选陜西歩骑精鋭六千人实京兆戊辰选精鋭六万分屯平凉泾邠干耀等州庚午以秦州防御使钮祜禄古尔锦行元帅府于平凉罢募民运解盐筑京师里城帝虑扰民募人能运致甓五十万者迁一官百万升一等命侯挚董役髙琪总监之甲戍以知临洮府事实嘉喀齐喀为元帅左都监行元帅府事于巩州壬午遣近侍四人巡视筑城丁夫时其饮食聴其更休督吏惨酷悉禁止之甲申诏河北州县官止令土著推其所爱者充朝廷已授者别议任使乙酉夏人据通秦寨提控纳哈塔迈珠击败之己丑林州都统霍成以疑贰诬杀降人论罪当死元帅惟良不欲以杀敌人诛边将请寛其罚仍请立防送降民赏格以杜后患帝为之赦成而命有司班赏格焉庚寅髙汝砺请备防秋之粮宜及年丰于河南州郡验直立式募民入粟帝与议定其法而行之辛夘夏人犯通秦寨元帅完哈达出兵安寨堡以捣其巢至隆州夏人逆战官军击之众溃进薄城陥其西南隅防日暮遂还壬辰以同知平阳府事胡天作充便宜招抚使五月乙未朔鳯翔元帅府遣兵败宋人于黄牛等堡六月遣谕元帅哈达曰以卿干局故有唐邓之委或有侵轶战退不宜逺追第固吾圉【按续通鉴纲目载兴定三年六月宋将孟宗政扈再兴合击完顔额尔克于枣阳时额尔克围枣阳八十余日至是大败宋于是籍勇壮为忠顺军俾出没唐邓间故哈达有唐邓之委金史缺载额尔克之败盖讳之也】以实嘉纽勒欢为元帅右都监行平凉元帅府事诏赴辽东行省诏御史中丞完顔伯嘉行枢密院于许州甲戌李全防日照博兴赫舍哩万努败之防即墨完顔僧寿又败之复莱州戊寅曲赦河东南北路丁亥命防御使图克坦福定等帅所部义军与沂州民尽徙于邳戊子辽州总领提控唐古果勒帅师复太原府诏右司諌郭着抚谕其军民秋七月丁酉籍邳海等州义军及胁从归国者人给地三十亩有力者五十亩仍蠲差税充军者日支粮二升号决胜军时里城久未毕功尚书欲増调民帝虑妨农并粮储不继谕枢臣言是役之兴实为大计今功已过半偶及霖潦成功差迟所议增丁夫势必验口不令妨农比及防秋当告成矣卿等善为计画无贻朕忧乙夘曲赦山东西路八月壬申帝敇台臣曰朕处分尚书事或至数日不奉行及再问则巧饰次第以对大臣容有遗忘左右司玩弛台臣当纠今后复尔并罪卿等元兵下武州军事判官郭秀死之中山治中王善杀权知府事李仲等以叛元兵下合河县县令乔天翼等死之乙酉命枢密遣官简岭外诸军之武健者养之彰徳邢洺卫濬懐孟等城弱者罢遣戊子敇侯挚谕三司行部官劝民种麦无种粒者贷之九月诏单州经畧使完顔仲屯宿州与右都监赫舍哩徳同行帅府事丙申唐州从宜尔佳天成败宋人于桐柏丁酉尚书省请广营积贮帝曰徴敛已多今更规画不过复取于民尔防秋稍缓当量减戍兵用度幸足何至是邪甲辰元兵徇东胜州节度使伯特乌格死之庚戌命行省胥鼎领兵赴河中壬子沿河造战舰付行院帅府冬十月乙丑用蒙古纲言招集义军各置都统副统等官如贞祐三年制丁夘以完顔开权元帅左都监郭文振权右都监并行元帅府事己夘元兵次单州诏诸路民避兵癸未里城工毕宴宰臣便殿迁右丞挚官一阶右丞相琪左丞相汝砺参知政事思忠赏赉有差丁亥元兵屯绵上壬辰命有司葺闲舍给薪米以济贫民十一月乙未以官驴借朝士之无马者己亥元兵徇彰徳府户部令史苏唐催租封丘期限廹促民有生刈禾输租者帝闻之杖唐五十县令髙希隆减二等尚书以希隆罚轻帝曰使臣至外路孰能不从其依前诏甲寅徐州总领纳哈塔禄格大破红袄贼于狄山丁巳右丞相髙琪下狱戊午元兵下晋安府行元帅府事工部尚书钮祜禄贞死之十二月诛髙琪
　　四年春正月丁酉元兵下好义堡霍州刺史伊喇阿里哈等死之庚戍宋步骑十余万围邓州已而夜焚营去招抚副使珠格伊埓图追及之夺其所俘而还癸丑户部侍郎张师鲁上书请遣骑兵数千及春淮蜀并进以挠宋三月乙巳林州元帅惟良擒叛人单仲李俊诛之降其党卢广己酉以李复亨参知政事珠嘉赛音行懐孟帅府事辛亥进髙汝砺为尚书右丞相监修国史李复亨兼修国史壬子红袄贼于忙儿袭据海州完顔辰尔复之夏四月庚申朔诏完顔伯嘉提控防城事癸亥安武军节度使柴茂破红袄贼于强祁州经畧使増顺破叛贼甄全于唐县夏人犯边元帅实嘉喀齐喀破之封经畧使王福等九人为郡公分河北山东地以之【据续通鉴纲目补辑】戊辰禘于太庙元遣赵瑞以兵攻孟州提控鲁徳王安复大名府以巴古喇权尚书右丞左副元帅承立为右监军权参知政事同行尚书省元帅府于京兆庚辰东平帅府总领提控富察善尔破红袄贼于聊城五月癸巳红袄贼冦乐陵盐山横海节度使王福连击败之张聚来冦又败之甲午帝击鞠于临武殿癸夘元兵徇隩州丙辰徇兖州泰定军节度使完顔赫威死之六月戊辰山东民侨居者募壮士五百人益东莒公燕宁军以京畿不敕有司阅狱释杂犯死罪以下丁丑元兵下大名又攻开州及东明长垣等县庚辰宋人方子忻来归诏善视之毋使逃归漏泄机事秋七月辛夘宋人及红袄贼犯河朔郡县皆叛降之独沧州经畧使王福固守防益都贼张林来攻福乃叛防林帅府请讨之癸丑林州行元帅府遣总领严禄等讨红袄贼于彰徳府生擒伪安抚使王九诏李复亨与完顔伯嘉循行郡县劝农以乌库哩仲端等使于元八月戊午朔山东招抚髙居实遣人招严实于青崖砦获其欵以闻李全犯东平府监军王庭玉败之擒其伪安化军节度使张林庚申髙阳公张甫请増兵守冀州帝谕枢密颍州民渡淮为宋军者凡十村可追索主者惩一二以诫其余庚午夏人陥防州刺史乌库哩世显降甲戌陜西行省奏龛谷败夏人之捷己亥帝谕宰臣河南水灾唐邓尤甚其被灾州县除其租余止责正供和籴杂徴并免停周嵗桑皮故纸折输免流民佃荒田者租丙子陜西行省与夏人议和【按金已与夏议和越月而夏复来攻可知动辄议和徒然示弱而不足以纡患诚如通鉴辑览御批所谓忘己之先人所以制人者即用人之受制于己之】
　　【下防而反以受制于人徒失可守之势也谨録识之】戊寅定选补亲军法遣官于河南陜西选之己夘罢葭州招抚司壬午陜西路行省承裔奏定西州之捷丙戌徙随路诸军户于河南京东西南路各设检察使副恒山公武仙叛降元九月戊戌元
　　穆呼哩驻军真定置总领元帅府于归徳以寿州陈留两镇兵属之壬寅宋人军皂郊堡行军提控完顔伊都击败之元遣达呼等来癸夘夏人遣使如宋趣进兵夹攻【按续通鉴纲目载兴定四年九月夏人围巩昌遣人如宋趣兵夹攻宋史亦载程信王仕信引兵与夏人防于巩州城大金国志亦载西夏引兵围巩昌趣宋师来防金史缺载兹补辑又据宋史载九月辛夘夏人引兵围巩州此云癸夘夏人来侵二书时日亦异】甲辰滕州招捕提控夏义勇讨红袄贼败之乙巳以参知政事李复亨提控刍粮事己酉夏人陥西宁州尚书省都事布萨讷木舍布坐诛驸
　　马都尉图克坦寿春夺官一阶杖六十甲寅宋人出秦州防夏人侵定西州丙辰巩州行元帅府事实嘉喀齐喀败之冬十月壬戌元遣蒙古达呼额哩埓等来己夘陜西东路行省奏绥徳州之捷红袄贼冦泗州庚辰帝击鞠于临武殿辛巳授红袄贼时青滕阳公本处兵马总领元帅兼宣抚癸未京西山寨各设守御使副令本路帅府总之谕陜西行省图复防州帝击鞠于临武殿十一月丁亥元兵入济南严实以魏博等郡降之元兵进屯黄陵堈【按元将穆呼哩以兴定四年九月屯军真定十一月以轻骑入济南焉库哩沙珲等袭之于黄陵堈为所败进图东平金史止载屯真定围东平而未载其入济南屯黄陵堈似于下文黄陵堈经畧使乌库哩沙珲以失律伏诛原委未晰兹据续通鉴纲目补辑】易水公靖安民为其下所杀戊子黄陵堈经畧使乌库哩沙珲等以战阵失律伏诛戊戌诏复卫绍王王爵仍加开府仪同三司乙巳诏柴茂权真定元帅左都监盖仁贵摄右都监元穆呼哩围东平十二月甲戌祈雪礼部郎中权左司諌穆延呼喇勒上封事戊寅诏军官许月击鞠者三次以习武事庚辰腊享于太庙乙酉镇南军节度使温特赫思敬上书言钱币税赋二事
　　五年春正月壬辰议御西夏及征南事谕皇太子以东平御敌方畧甲午谕枢密院南伐事更当详议其便诏撰卫王事迹如海陵庶人例丁酉元兵攻天井闗戊戌宋人袭泗州西城提控王禄死之乙巳诏诸道兵集蔡州伐宋庚戌山东行省奏东平之防二月丙辰朔置招抚司于单州曲赦东平府庚申下诏伐宋以内族惟弼权同签枢密院事行院于中京沃哷哈达权蔡息行元帅府右都监纳哈塔降福权宿州行院签枢密院事富珠哩达哈权唐邓行元帅府右都监完顔额琳副右都监戊辰罢懐州行元帅府复置招抚司与孟州经畧司并受中京行枢密院节制辛未布萨安贞以兵出息州破宋人于浄居山寺拔黄土闗癸酉以旱灾曲赦河南路丙子禁京城兵器元帅赫舍哩约赫徳破宋兵复泗州进逼濠州至涡口乏粮而还三月丙戌朔帝御仁安殿祈雨仍望祭于北郊庚寅宋人围唐邓完顔额琳力战却之前邓州千户富珠哩摩啰欢自拔归国额琳以便宜迁三官授同知唐州事乙未罢河南路行三司丙申进图克坦思忠尚书右丞兼修国史以布萨毅夫为参知政事帝以近侍局多不留心采访外事命宰臣照章宗时秩满以所采事定升降预为攷覈之法以激劝之己亥叛人窦赵儿招夏人入据来城富珠哩和卓攻拔之夏四月己未山东行省蒙古纲言东莒公燕宁战败而死所居天胜砦众无所归变在朝夕权署提控孙邦佐为招抚使洪果乌页为总领以抚其众敇有司议之丙寅布萨安贞破宋黄蕲等州壬申俘宋宗室男女七十余口献于京师五月甲申朔日有食之戊戌宋人据楚丘官军复之庚子纳喇吉逊伏诛壬寅陜西元帅完顔萨布遣使来献晋安平阳之防御史乌库哩呼噜劾其纵将士卤掠帝以萨布有功诏勿问癸夘唐州守将额琳与宋人战败绩反以防闻御史纳喇发其事帝不之罪癸丑东平内徙命蒙古纲行省于邳州王庭玉行帅府于黄陵堈六月甲寅朔尚书省奏驸马都尉安贞反状帝谓英王守纯曰国家诛一大臣必合天下后世公议其令覆按之乙丑遣使谕晋阳公郭文振上党公完顔开各守疆土同心济难毋以细故啓衅端误国事戊寅安贞伏诛秋七月己亥义勇军叛据砀山县庚子诏増给徐州清口等处戍兵衣粮己酉砀山贼夜袭永城县行军副总领髙琬败之命蒙古纲并力讨捕辛亥单州招抚刘琼乞移河南粮济其军诏给之八月壬子朔罢黄陵堈招抚司帝谕尚书省给砀山叛军家属粮毋伤其生又谕枢密曰河北艰食民欲南来者日益多速令渡之毋致殍死癸亥林懐帅府邀击红袄贼于伏防村败之甲子诏南征溃军复归而能力战者依出界立功格赏之乙丑宋人掠沈丘杀县令甲戌命有司除逋户负租毋徴见户九月甲申以京东嵗饥多盗遣御史大夫赫舍哩呼实黙为宣慰使往抚安之戊子増授隰州招抚使轩成官改授西省节制冬十月癸丑命布萨毅夫行尚书省于京东督诸军刍粮戊午遣亲军讨河南羣盗辛酉元兵攻绥徳州夏人以兵附之【按是时元兵侵夏夏主宴之且遣其将塔海干布将兵五万属焉元兵遂取葭州又绥徳州盖夏人不惟约宋防攻且已属附于元矣金史失载兹据续通鉴纲目补辑】壬戌夏人侵龛谷丁夘夏人犯定西积石之境戊寅分京畿戍卒万二千河中民兵八千以许州元帅赫舍哩鹤寿将之屯潼闗西十一月癸未陜西东路行省奏安寨堡败夏人之防甲申谕太府减损食品庚寅募民兴南阳水田乙未夏人攻龛谷宋人攻蕲县红袄贼掠宿州辛丑诏蠲徐邳宿泗等州逋租官民有能垦辟闲田除来年科徴归徳亳寿颍停阁逋户租外仍蠲三之一逋户田庐有司募民承业禁其毁损以俟来复壬寅宋人焚颍州执防御判官而去元兵攻延安元帅哈达迈珠及其将士击败之加赐赏赉仍下诏奬谕十二月辛亥朔元兵下潼闗京兆壬子罢辟举县令法丁巳乌克逊仲端安庭珍使北还各迁一阶庚申罢河南义军丁夘诏罢新签民军减枢密院掌兵官及京城戍兵仍谕行院帅府毋擅増设补签辛未罢行总管府及招讨统军检察等司定宋人来归赏格及诈诱征防军人逃亡罪法闰月辛巳朔元兵徇鄜州完顔禄锦赫舍哩鹤寿富察罗索钮祜禄资禄皆死之乙酉提控珠嘉耀珠破沈丘贼于陈瓦丙戌颁诏抚谕河南土冦己丑孙瑀及捕盗官乌肯彻招降泰和县贼二千人诏斩其首恶余皆释之同知保静军节度使郭澍以徴粮失期诬杀平民坐诛辛夘官军复葭州癸巳通逺军节度使富珠哩和卓削官丙申红袄贼夜入蒙城县军民死者甚众己亥发兵捕京东盗并抚谕百姓壬寅发上林署粟赈贫民陈亳等州鹿邑城殳诸县盗并起趣枢府遣兵讨之捕盗军所过残民遣御史按视己酉更造兴定寳泉每一贯当通宝四百贯
　　元光元年春正月元帅惟弼破红袄贼于张骞店壬午遣官垦种京东西南三路水田甲寅诏陜西西路行省徙京兆者兵退还治平凉防州刺史巴延实喇以弃城伏诛郑州防御使费摩扬格同知防御使尔嘉实伦并除名西面节度使巴古珠夺官一阶壬辰诏徙中京唐邓商虢许陜等州屯军及诸军家属赴京兆同华就粮屯二月乙酉陜西西路行省请以厚赏募河西诸蕃部族寺僧图复大通城命行省枢密院筹之癸巳帝谕宰臣宋人攻平舆褒信我师力战却之事状已详若俟帅府上功然后推赏岂急于劝奬之道其遣清望官赍空名宣敕覈实给之甲辰帝念鄜延被兵又延安受围尝发民粟给军诏除延安鄜坊丹葭绥徳税租仍令有司偿其粟值戊申恒州军变万户呼延棫等肆杀掠焚庐舍而去己酉遣额尔克行元帅府事节制三路军马伐宋时全行院事副之三月辛酉宋人掠确山县之刘村戊辰枢密院委差官贾天安上书言利害壬申御史劾图克坦思忠以病马输官冒取髙价有司以监主自盗论死帝顾惜大体降授陈州防御使癸酉提控李师林败夏人于永木岭郭文振表近得俘者言南北合兵将攻河南陜西诏枢密备御夏四月辛巳以额尔克签枢密院事置大司农司设大司农卿少卿丞京东西南三路置行司并兼采访事壬午元兵攻陵州县丁酉削林懐路行元帅府事惟良官两阶罢之更定辟举县令之法而复行之戊戌籍丁忧待阙追殿等官以备防秋丁未行枢密院奏淮南之捷五月戊申朔元兵屯隰吉翼等州壬戌额尔克时全与宋人战败绩甲子镌额尔克両阶责以后效丁夘召致政胥鼎等官赴省议利害壬申时全伏诛六月戊寅朔造舟运陜西粮由大庆闗渡抵湖城癸未大赦陈州防御使吕子羽坐乏军兴自尽制诸监官及八品以下职事丁忧待阙任满遥授者试补侍卫亲军命各路司农司设捕盗方畧丁酉红袄贼掠栁子镇提控张瑀追击夺所掠而还伪监军王二据黎阳县提控王泉讨之复其城秋七月丙辰上党公完顔开复泽州己未归徳行枢密院王庭玉奏曺州破红袄贼之防庚申定监当官选法河北羣盗犯封丘开封界令枢密院御捕戊辰红袄贼袭徐州之十八里砦又袭古城桃园官军破之八月丁丑定西征将士官赏有差甲申増定藏匿逃亡亲军罪及告捕赏格例积石州蕃族叛附于夏巩州提控尼玛哈萨兰讨之获羊千口进尚膳诏却之改元大赦帝谓宰臣曰赦书已颁时刻之间人命所系其令将命者速往计期而至以巴图噜为参知政事癸巳河间公伊喇重嘉努髙阳公张甫复河间府夏人入徳顺九月丙午朔谕陜西行省备边乙夘议经畧淮南己巳宋人掠遂平县之石砦店复侵南阳唐州提控尔佳玖珠败之冬十月丁丑夏人掠徳顺之神林堡壬午宋张恵攻零子镇鄂尔多击败之河中府万户孙仲威执其安抚使阿布哈呼喇勒据城叛陜西行省讨平之癸未复曺州【按续通鉴纲目载宋涟水统辖石珪于兴定四年十二月降元元穆呼哩使治曺州金复曺州杀石珪而大金国志载宋涟水忠义统辖石珪来归是珪始则叶宋投金继而背金降元又为元守曺州金人复之珪亦见杀金史于珪降及复曺州杀珪事俱未载附识于此】甲申帝猎于近郊诏免百官送迎且勿令治道以劳百姓庚寅徙彰徳招抚使杜先军于卫州己未元兵下临晋甲辰京兆官民避兵南山者多至百万诏兼同知府事完顔霆等安抚其众十一月丁未元兵徇同州定国军节度使李复亨同知定国军节度使额尔克死之甲寅京东总帅约赫徳破宋兵于临淮戊辰元兵攻鳯翔府十二月乙亥朔帝谓皇太子曰吾尝夜思天下事必索烛以记明而即行汝亦当然以河中治中侯孝顺权元帅右都监事许便宜行事乙酉迁史咏龙虎卫上将军赐号守节忠臣权行平阳公府事丁亥叠州总管青伊克卒特命其子角袭职诏谕近侍局官曰奉御奉职皆少年不知书朕忆曩时置説书人日为讲论自古君臣父子之教使知所以事上者其复置己丑兰州提控唐古昉败夏人于质孤堡元兵攻鳯翔
　　二年春正月乙巳元兵下河中府权元帅右都监侯孝顺复之壬子寿州防御使完顔鼐尔夺官四阶戊午李奇噜以罪罢宰臣请羁以散地帝曰此辈豪杰正湏诚待若以术制适使自疑但不畀军政外补何患乃授恒州刺史诏罢丁忧官入粟起复令丁夘元兵复陥河中府二月壬午诏军官犯罪旧制更不任用今多故之秋人才难得除大罪外有武艺善掌兵者量才复用丁亥大赦己亥鳯翔围解实嘉喀齐喀完顔仲元各升赏有差三月【按大金国志载元光二年三月张琳所部邢徳复叛归于宋而宋史不载金史亦缺】甲辰朔宋人袭汝阳癸丑以河中府推官嘉勒斡权元帅右都监总领侯孝顺军甲寅帝谓宰臣曰人有才堪任事其心不正者终不足贵丞相汝砺对曰其心不正而济之以才所谓虎而翼者也虽古圣人亦未易知帝然之以户部尚书实嘉乌绅为参知政事兼修国史壬戌诏以鳯翔战功及颁赏等级徧谕诸郡甲子以完顔伯嘉权参知政事行尚书省于河中府辛未诏职官犯罪非死罪除名遇赦幸免有才干者中外并用夏四月癸酉朔复霍州汾西县丙子设京兆南山安抚司丁丑鳯翔万户完顔绰哈以死节赠懐逺大将军己夘遣官阅河南帅府见兵籍闲官豪右亲丁及辽东河北客户为军庚子募西山猎户为军五月癸邜朔始造元光重宝及元光珍货同银行用丙午复河中府及荣州遣人持檄招前恒山公武仙及东平严实己夘权平阳公史咏复霍州及洪洞县己未参知政事毅夫言胁从人称忠孝军在沿淮者所为多不法请防闲之帝曰人心无常顾驭之何如尔驭之有术逺方犹且聼命况此辈乎不然虽左右亦难防闲正在廓开大度而已若是而不能致太平者命也庚申签河南路寄居民官充军六月乙亥京东总帅奏淮南之奏戊子议遣人招李全严实张林甲午诏罢河中行省置元帅府辛丑遥授静难军节度使延扎哈玛尔等以保鳯翔功进官秋七月壬寅朔夏人犯积石州羌界等族多陥没惟臧博寺僧堪布扎巴萨美及达那寺僧班珠尔等拒而不从诏赏诸僧钤辖正将等官给以廪禄乙巳遣兵守卫解州盐池壬子除市易用银及银与宝泉私相易之禁癸丑敇诸御史曰琐细事非人主所宜诘然凡涉奸靡不有闗国政者比闻朝官及承应人月给俸粮多杂糠土有司所收曷尝有是物哉至于出纳斗斛亦小大不一此皆理所不容者而台官初不问事事湏朕言之安用汝曺也丁巳扬布族之古渠们等叛归夏元帅尔佳瑞发兵讨之以防闻御史中丞师安石言制敌二事乙丑诏籍陜西路侨居官民为军八月辛未朔邳州从宜经畧使纳哈塔禄格等杀行尚书省蒙古纲据州以叛壬申诏赏京兆路官军保全南山诸谷之官甲戌遣官招谕纳哈塔禄格以拒命诏约赫徳合行院兵讨之乙酉诏能捕获反贼禄格者除见定官外仍与世袭穆昆丙戌遣官分行蔡息陈亳唐邓裕诸州与州县官同议凡民丁相聚立砦避兵与各巡检军相依五千户以上置砦长一员百户増副一员能安民弭盗劝农者论功注授九月庚子朔日有食之宋人入寿州钮祜禄博诺力战却之壬寅枢密院奏提控珠嘉算绰和破宋人之功甲辰宋人攻南阳丙午约赫徳奏桃园淮南之防并以纳哈塔禄格南结李全之状来告戊申来降人孙邦佐自李全军中归遥授知东平府兼山东西路兵马都总管官军与宋人力战于胡陂却之提控珠格绰尔死于阵癸丑纳哈塔禄格所置伪都统乌库哩赛罕尔佳瑠珠等来归己未赠珠格绰尔银青光禄大夫丙寅扎木雅呼噜等拔邳州南城丁夘权御史中丞师安石等劾英王守纯不实付有司鞫治寻诏免其罪仍责谕之冬十月乙亥制行枢密院及元帅府农隙之月分番廵徼校猎月不过三次丁丑帝猎于近郊己夘祫于太庙辛夘诏石壕店沔池永宁县各屯兵千人壬辰滕州人时明谋反伏诛戊戌唐邓行元帅奏淮南之捷十一月己亥红袄贼伪监军徐福等来降诏进约赫徳官一阶辛丑总帅约赫徳奏邳州之捷函禄格首以献丙午邳州红袄贼三千来降初议置诸陈许之间帝以为若辈家属尚在河朔余党必杀之所得者寡而被害者众不若加以官赏而遣之还果忠于我虽处河朔必不负我且令余众感防将有效顺者戊午以上党公完顔开之请谕开及郭文振史咏王遇张道卢芝等各与所邻帅府相视可耕土田及濒河北岸之地分界而种之以给军饷以空名宣命金银符给完顔开赏功辛酉巩州行元帅府奏防州破夏人之捷十二月己巳朔徙沿淮巡检边军于内地辛巳诏延安土人充司县官义军使者选人代之量免其民差税邳州民丁死战阵者各赠官一阶归徳徐邳宿泗永亳颍寿等州复业及新地民免差税二年见户一年尝供给邳州者复免一年之半睢州陈留县免三之一丁亥帝不豫庚寅崩于宁徳殿年六十一諡曰继天兴统述道勤仁英武圣孝皇帝庙号宣宗陵曰徳陵
　　宣宗贞祐四年兴定五年元光二年凡十一年
　　钦定续通志卷五十五
　　钦定四库全书
　　钦定续通志卷五十六
　　金纪【十】
　　哀宗
　　哀宗皇帝讳守绪初讳守礼又讳宁嘉苏宣宗第三子也母曰明恵皇后王氏始封遂王授秘书监改枢宻使贞祐四年正月己夘立为皇太子仍控制枢宻院事赐今名元光二年十二月庚寅宣宗疾已大渐值暮夜近臣皆出惟前朝贞明夫人郑氏在侧宣宗知其年老可托谓之曰吾病已至此速召皇太子来主后事言絶而崩夫人秘之已而皇后及贵妃厐氏继至厐氏隂狡多智常以其子守纯年长不得立心鞅鞅夫人恐其为变即绐之曰帝方更衣后妃可少休他室也后与妃遂入他室夫人伺其入遽钥之急召大臣传遗诏皇太子即皇帝位于柩前壬辰大赦诏以朕述先帝遗意有便于时欲行而未及者悉奉而行之有司有以情破法使人罔遭刑宪者以故入人罪罪之草泽士庶许直言军国利害
　　正大元年春正月戊戍朔改元庚子百官始奏事秘书监富察和卓改恒州刺史左司员外郎尼玛哈华山同知桢州军州事邠州节度使伊喇玛纳布贡白兔诏曰得贤臣辅佐年谷丰登此上瑞也焉事此为令有司给道里费纵之丁巳诏朝臣议修复河中府廷臣言陜西民方疲敝未堪力役遂止戊午帝始视朝以李蹊为太常卿权参知政事荆王守纯罢判睦亲府布萨乌锦罢充太行山陵使尊皇后温都氏元妃温都氏皆为皇太后以持嘉喀齐嗒权枢宻副使有男子服麻衣望承天门且笑且哭诘之曰吾笑将相无人吾哭金国将亡羣臣请寘诸重典帝曰近诏草泽诸人直言虽涉讥讪不坐惟君门非笑哭之所杖而遣之三月癸丑葬宣宗皇帝于徳陵甲寅起复致仕张行信为尚书左丞以延安帅臣完顔哈达战御有功授金虎符权参知政事行尚书省事于京兆兼统河东两路夏四月癸酉以宣宗祔庙大赦中外五月癸夘以完顔萨布为平章政事实嘉乌绅为尚书右丞李蹊为翰林承防仍权参政甲辰赐防论经义词赋诸科进士及第诏刑部登闻检鼓院毋鎻闭防防听有寃者陈诉六月辛夘立妃图克坦氏为皇后遣李唐英至宋议和【按伊喇布哈之遣止以谕宋界军民而非以通好朝廷也是时金不南伐宋即北侵考续通鉴纲目载哀宗先遣李唐英至宋议和金史失载兹据补辑】又遣伊喇布哈率兵至光州榜谕宋界军民更不南伐秋七月己亥诏谕百官各勤乃职九月伊喇布哈复泽潞冬十月戊午夏国遣使来修好十二月乙巳恒州刺史富察和卓有罪伏诛改定辟举县令法课以六事京东西南陜西设大司农司兼采访公事京师大司农总之左丞张行信言先帝诏国内刑不上大夫治以廉耻髙琪所定职官犯罪的决百余条乞改依旧制帝不欲彰先帝之过畧施行之
  </div>
  <div class="pagination">
   <a href="钦定续通志_page20.html">
    上一页
   </a>
   <span>
    ...
   </span>
   <a href="钦定续通志_page16.html">
    16
   </a>
   <a href="钦定续通志_page17.html">
    17
   </a>
   <a href="钦定续通志_page18.html">
    18
   </a>
   <a href="钦定续通志_page19.html">
    19
   </a>
   <a href="钦定续通志_page20.html">
    20
   </a>
   <span class="current-page">
    21
   </span>
   <a href="钦定续通志_page22.html">
    22
   </a>
   <a href="钦定续通志_page23.html">
    23
   </a>
   <a href="钦定续通志_page24.html">
    24
   </a>
   <a href="钦定续通志_page25.html">
    25
   </a>
   <a href="钦定续通志_page26.html">
    26
   </a>
   <span>
    ...
   </span>
   <a href="钦定续通志_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
