<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 300 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 300 页/共 848 页</h1>
    <div class="content">○以乌什屯田丰收。予员弁议叙。赏兵丁一月盐菜银。　　

○庚午。上诣皇太后宫问安。　　

○谕内阁、正黄旗蒙古马甲玉柱、控告保庆私改宗谱朦混承袭一案。现据容照查明、保庆实系托克托霍依之嫡派子孙。核与宗谱相符。众证确凿。并无情弊。玉柱辄以无据之词。叠次具控。实属不安本分。著革退马甲。交该旗严加管束。此次承袭世职。著将玉柱扣除列名。至该旗都统副都统等接据玉柱呈词。并不究明奏办。仅交该参佐领等含糊了结。复于萨拉勒之子孙。应否列入拣选。请旨时并未将不准承袭之处声叙明晰。均属不合。著交该部查取职名。照例察议。其承办之该参佐领等。著该部照例议处。　　

○辛未。谕内阁、扎隆阿奏、请停办官铺。并另筹生息一摺。喀什噶尔等处试办官铺。前经降旨。令扎隆阿悉心体察具奏。兹据查明。各城现在茶价较贱。羊只进卡亦少。碍难照原议章程办理。自系实在情形。著将试办官铺易羊事宜。即行停止。仍循旧制。听令夷回自行交易。即照新定章程。官为稽查弹压。以杜流弊。其请将茶价息银发商生息一节。著交户部核议具奏。　　

○又谕、庆山奏、请将科布多仓谷广为积贮。循例于各卡官兵等。一半放给茶烟。一半将谷石减半折给银两。其满洲蒙古绿营、及各台站屯田官兵等应领谷石。均请一半放给本色。一半折给银两一摺。科布多仓内现存谷一万一千五百余石。仅敷一年支放。著照庆山所请。自明年为始。各卡官兵等。准其援照从前所办。一半放给茶烟。一半将谷石减半折给银两。其满洲蒙古绿营、及各台站屯田官兵等应领谷石。均著一半放给本色。一半折给银两。所有折放银两。著照时价每石折银二两五钱支给。即由库支钱粮银内动拨。除将运解乌里雅苏台谷石仍旧办理外。所有普安寺。及犯人口粮。亦著照旧放给本色。　　

○礼部议覆御史牛鉴条奏、外省乡试房考参用即用分发各员。当由该督抚专摺奏明。以重分校而杜弊端。从之。　　

○以科布多屯田丰收。赏赉兵丁有差。　　

○壬申。故伊犁将军德英阿灵柩到京。命庆郡王绵慜、前往赐奠。　　

○续贷盛京等处马乾银。　　

○户部议准、前任江西巡抚韩文绮疏报、分宜县开垦山地十九顷七十七亩有奇。江苏巡抚陶澍疏报、上海县芦洲转升漕田四分有奇。均照例升科。从之。　　

○癸酉。谕内阁、伊萨克所封郡王。著加恩世袭罔替。　　

○以故甘肃西昌县土司吉晴云子步汉、袭职。　　

○礼部议准、安徽巡抚邓廷桢疏报、采访滁州贞节妇女陈张氏等一百五十九口。请建总坊旌表。从之。　　

○除浙江钱塘县潮冲地九顷二十亩有奇额赋。　　

○甲戌。谕军机大臣等、户部奏称、直隶多伦诺尔同知裕昆、应解道光七八两年杂税正额盈余银三万七千六百余两。又道光四年起至八年止。陆运木税、并蒙古木税银二千六十余两。叠次严催未据解到等语。该同知裕昆、前经吏部以该员推升盛京工部员外郎。例限久逾。尚未到部。奏请开缺另选。嗣据工部以该员自道光五年起至八年止。欠解木税银二万六千八百四十余两。奏请饬查。本日又据户部奏该员欠解各项税银。屡催未解。显有侵蚀情弊。必应彻底根究。该员久经卸任。一应经手钱粮。该督自应速饬依限交清结报。何以任其延宕。不加参办。著那彦成即查明裕昆在何处羁延。即委妥员解交刑部审办。将此谕令知之。　　

○又谕、李鸿宾等奏、请暂停采买缺谷一摺。广东常平仓谷。据该督等查明。截至道光八年止。前项缺谷一百三十万九千四百余石。已买补一百六万七千余石。所賸无多。不难依限购足。惟该省地气潮湿。仓谷不宜多贮。且历年出陈易新。减价出粜。小民未能踊跃争先。若再照旧买补。愈积愈久。红朽堪虞。自系实在情形。著照所请、将前项未补缺谷二十四万一千八百余石。暂停采买。俟各属陈谷粜出十分之五六。再行酌量买补。其津贴银两。仍著照旧按年提解司库。于岁首密奏一次。提解足数。即行停止。余著照所议办理。将此谕令知之。　　

○以吏部右侍郎保昌、内阁学士容照、为国史馆清文总校官。　　

○调西安将军萨炳阿、为福州将军。以塔尔巴哈台参赞大臣达淩阿、为西安将军。库尔喀喇乌苏领队大臣巴哈布、为塔尔巴哈台参赞大臣。正红旗蒙古副都统查隆阿、为库尔喀喇乌苏领队大臣。　　

○修浙江上虞县境内柴塘。并添建块石坦水等工。从巡抚刘彬士请也。　　

○乙亥。谕内阁、御史达镛奏、请饬禁京官出结积弊一摺。各直省人员投供赴选及报考报捐等事。向例取具同乡京官印结呈验。原以同乡素相识认。有无情弊。不能朦混。立法至善。乃近来例准出结各员。但系同乡。即并未识认之人。亦为出结。又有暗向银号勾通。不问有无违碍顶冒。含糊包揽。并有五城候补正指挥偶遇署事。多将空白钤印。以为日后售结之计。如该御史所奏。不可不防其渐。嗣后著各衙门堂官详谕该管六品以上例准出结之员。务须与取结之人素相识认。方准出结。即将前项情弊。严行禁止。并著该出结之员公同查核。傥有弊窦。立即指参。以杜冒滥而昭核实。　　

○以故一等忠勇公富勒浑凝珠子庆兴、三等承恩公熙敏子双印、三等襄勇侯联庆子恩昌、各袭爵。　　

○抚恤西藏三十九族被雪成灾番民。　　

○丙子。上诣皇太后宫问安。　　

○谕内阁、礼部议准御史牛鉴奏、请以李容从祀文庙一摺。先儒升祔学宫。祀典至钜。必其人学术精纯。经纶卓越。方可俎豆馨香。用昭崇报。若仅著述家言。阐明心性。未有躬行实践。超越等伦。列祀乡贤。已足彰褎旌之义。岂宜升祔庙庭。稍滋冒滥。综核李容生平学术。虽足为闾党矜式。然似此者亦岂乏人。何能尽登两庑。该部请加该御史所奏、准其从祀文庙之处。著无庸议。　　

○又谕、御史葛天柱奏、各省分发人员。请饬严行甄别一摺。各省分发道府州县及丞倅佐贰。到省后、或委署地方。或派审案件。一切均关紧要。若不认真稽核。一概照例保留。漫无区别。则庸冗之员。必致贻误。于吏治甚有关系。著通谕各督抚于分发各员。秉公察看。务当破除情面。随时甄别。不准稍事姑容。并著吏部每届年终汇奏一次。以资查考而昭核实。　　

○又谕、那彦成奏、推升人员交代未清。以致赴部迟延一摺。直隶多伦诺尔同知裕昆、前经吏部具奏、该员推升久未赴部。降旨饬查。复经户部工部具奏、该员欠解各项税银。屡催未解。当经降旨交该督查明该员在何处羁延。委员解交刑部。兹据该督具奏、该员现因短解税银。留于直隶勒追。著仍遵前旨。即行派委妥员。迅速解部审讯。　　

○又谕、诚端等奏、经制岁需等项银两不敷。请拨款动支一摺。盛京户部存贮银两。应给发本年各州县额需养廉等项。约需银三万余两。除动支辽阳等九州县厅徵收本年地丁耗羡十分之五外。约计不敷银二万余两。无项可拨。著照所请、所有道光九年各厅州县岁需。并应扣留十年分额需俸工经制等银。准其在于盛京户部库贮俸饷盈余项下、陆续动支。仍将用过银数。造册报部核销。该部知道。　　

○又谕、韩文绮奏、省仓谷石买有成数。请移建采买一摺。江西省城建设义仓。每年于盐务公费项下支银八千两。按照时价买谷贮仓。据该抚查明。自道光五年起至本年。共已贮谷四万一千余石。请分贮各郡。先于赣州府建仓买贮。次及他郡。以期周遍。著照所请、所有此项义谷。准其自道光十年为始。移至赣郡采买。先建仓廒。所需工价银二千六百两。著于盐务公费项下动给。责成赣南道督饬赣县妥办。每年于秋收后领银买谷。一切收放各事宜。均著照省仓章程办理。该抚仍饬藩司盐道随时稽查。于核销盐务公费案内。由该抚按年奏报。俟赣郡买足三年。再于他郡酌量次第照办。以资积贮。该部知道。　　

○谕军机大臣等、朕闻外夷洋钱。有大髻、小髻、蓬头、蝙蝠、双柱、马剑、诸名。在内地行使。不以买货。专以买银。暗中消耗。每一文抵换内地纹银。计折耗二三分。自闽广江西浙江江苏渐至黄河以南。各省洋钱盛行。凡完纳钱粮及商贾交易。无一不用洋钱。番舶以贩货为名。专载洋钱。至各省海口收买纹银。致内地银两日少。洋钱日多。近年银价日昂。未必不由于此。又鸦片流行内地。吸者日众。鬻者愈多。几与火菸相等。耗财伤人。日甚一日。皆由番舶装载鸦片。驶至澳门厦门等处附近关津停泊。或勾通书差。暗中抽税。包庇进关。或巡哨兵役。游奕往来。私为奸夷夹带。代为发贩。或得规容隐。任听奸夷分销各省商船。载往各处售卖。行销之路既多。来者日众。该兵丁等且藉以抽分吸用。贱价留买。南北各省情形。如出一辙。较洋钱之害为尤甚。若不究明弊源。严行查禁。不特徒滋纷扰。转使作奸犯科之辈。益复无所顾忌。前因内地间有夷钱搀杂行使。曾经降旨饬禁。然尚不似洋钱行使之多。折耗之甚。至鸦片烟泥。则又以外夷之腐秽。潜耗内地银两。昨据李鸿宾等密陈＜?口英＞咭唎请改贸易章程摺内。亦经筹议及此。该督等通达治体。深悉积弊。必须将如何截其来路。如何禁其分销。外夷之诡谲不行。内地之销耗胥免。其于言出法随。不致徒为文告故事。有名无实。方为妥善。该督等素称晓事。当能仰体朕意也。将此谕令知之。　　

○又谕、韩文绮奏、拏获张贴揭帖。恐吓村民之会匪首从各犯。提省审办一摺。江西赣南一带。为会匪出没之区。现经上犹县拏获会匪邹学洪等。竟敢张贴揭帖。语涉狂悖。显有不法重情。恐夥党亦不止此数。已将获犯提省审办。著吴光悦严行究讯。如有供出夥党。即派妥员密速查拏。总期不动声色。务尽根株。不可稍涉张皇。致滋扰累。将此谕令知之。　　

○以故一等延恩侯朱秀祥族祖贻坦、袭爵。　　

○予故广西梧州府知府谢凝道、山东武定府同知刘大绅、明四川重庆府同知周作乐、各入祀名宦祠。四川故南溪县岁贡生包宽、直隶故山东海丰县守备侯肇安、江苏故刑科给事中费振勋、山东故安徽来安县知县韩梦周、安徽故婺源县生员汪绂、陕西故云南富民县知县朱久括、云南故山东武定府同知刘大绅、福建故广东广州府知府蓝鼎元、明安徽寿州殉节生员赵炳然、各入祀乡贤祠。从总督琦善、巡抚苏成额、总督戴三锡、护总督屠之申、巡抚陶澍、邓廷桢、鄂山、伊里布韩克均请也。　　

○予回疆阵亡副护军参领倭什洪额等二十六员祭葬世职。军营病故知府伍敏等十八员减半祭葬世职。兵丁吉升等一千三百八十六名赏恤如例。　　

○予福建巡洋淹毙把总蔡金成祭葬恤荫。兵丁余万和等九名赏恤如例。　　

○予广东巡洋淹毙外委温安祭葬恤荫如例。　　

○予湖南因公淹毙兵丁马宏元等四名赏恤如例。　　

○暂停直隶宝直局鼓铸卯钱。兵饷改放银两。从总督那彦成请也。　　

○以天暖冰薄。停止冰技。仍给半赏。　　

○予伊犁解送乌噜木齐马牛官员议叙。赏兵丁一月盐菜银。　　

○丁丑。谕军机大臣等、朕闻河南本年银价大钱一千四百有奇。地方官徵收钱粮。如新郑、禹州、许州、灵宝等州县。每两竟折大钱两千及两千二三百文。较之去年各加二百文之多。现在大河南北粮价尚贱。麦米豆仓斗每石市价大钱不满两千。地方官任意折收。如临漳县、麦每石折大钱九千。米每石折大钱八千。豆每石折大钱七千。其余州县亦大略相同。至河工加价。乃因灾摊派。不得已之举。地方官亦有藉以为利。与正项钱粮一例折收。致使愚民呼为小粮。各州县徵收钱粮。原应遵守定例。不准丝毫浮收。即云今昔情形不同。亦当示以限制。何得任意朘削。逐年递加。较市价多至数倍。各上司或谓地方官仅就粮漕等项生发。不必即为劣员。殊不知官声素好之员。必谨守旧规。不忍复加分毫。其肆意浮收者。无非官私亏欠盈千累万。操守平常之员。即使更加数倍。亦难望其洁己爱民。著杨国桢悉心体察。仍照定例。于开徵之先出示晓谕。令民交纳。随到随收。不得仍有前项陋习。致干重咎。又有人奏、新郑县典史傅礼陶。每年冬季。勒令保长纳钱若干。免其守望。名曰更钱。邻邑佐杂亦多类此。以致盗贼不时窃发。集市辐辏之区。无赖棍徒。竟敢白昼行窃。河北号为红钱棍。河南号为跪明钱。大为民间之害。其尤甚者。豫省东南一带。毗连江南山东等处地方。每有一家不时被劫一物。屡次勒赎。以及捆殴事主。抢夺妇女各案。呈报到官。不过一批了事。而盗贼辄宣言于众。自诩为官窝子。事主即指名揭告。地方官亦不肯认真办理。开封府鄢陵县有刘姓被劫。该县拏获盗犯多名。究出窝主。系临颍县棍徒某人。饶有赀产。屡经行文关提。临颍县延不缉拏。迄今一年有余。尚未结案等语。抢劫勒赎等弊。各地方官如果认真缉拏。何难尽法惩治。著杨国桢确切该查。新郑县典史传礼陶。是否有勒令保长纳钱之事。临颍县是否有棍徒关提未到。并有无红钱棍等名目。据实具奏。按律严行惩办。以靖闾阎而肃捕务。将此谕令知之。寻奏、近年银价过昂。徵收钱粮。州县未免竭蹶。新郑县于九年每两加钱二百文。许州于八年加钱一百文。均系与士民议定。余俱遵守旧规。其河工加价一项。每两较正粮少收钱二百文。至典史傅礼陶。并无得受更钱情事。红钱棍跑明钱系民间指斥小窃之词。并无匪徒自立名目。各属间有抢劫之案。均随时惩办。勒赎之风。久已止息。报闻。　　

○又谕、朕闻山东江南等省。各地方官徵收钱粮。往往任意浮折。较市价多至数倍。小民输纳钱粮。本有定额。不准各州县丝毫浮收。其有今昔情菁不同。不能不资漕粮羡余以为津贴者。亦应示以限制。若任意朘削。逐渐递加。年复一年。何所底止。在各上司或谓地方官仅就粮漕等项生发。不必即为劣员。殊不知官声素好之员。必谨守旧规。不忍复加分毫。其肆意浮收者。无非官私亏空盈千累万。操守平常之员。即使更加数倍。亦难望其洁己爱民。现在漕务积弊。惟江苏为尤甚。山东近年以来。屡有京控浮收勒折之案。著蒋攸铦、陶澍、讷尔经额、体察情形。务须遵照定例。于开徵之先出示晓谕。令民交纳。随到随收。不得藉口陋规。任意浮收。苦累闾阎。如有例外苛求者。一经查出。立即严参惩办。勿稍徇隐。将此各谕令知之。　　

○以故一等男福勒洪阿侄顺庆、宝庆子奎祥、恒德子保庆、一等继勇侯苏冲阿子倭什讷、二等子珠尔松阿子盛保、各袭爵。　　

○戊寅。上御乾清门听政。　　

○谕军机大臣等、江西万安县民黄远青、京控匪徒朱光简等拜会传徒。劫杀抢掠一案。前经降旨交蒋攸铦审办。兹据该督奏称、此案犯证众多。相距遥远。往返提解。恐多株累疏虞。请交该抚就近先提审讯。再将正犯解交该督覆审等语。此案原控匪犯。有一百数十名之多。现经拏获首夥朱光简等二十余名。其余人犯。正在分投查拏。著吴光悦先提现获各犯。亲加鞫讯。一面饬属查拏案犯务获。归案审讯明确。再将正犯及要证人等摘提解至江宁。交蒋攸铦覆审定拟具奏。以免拖累。其万安县知县魏缃。著截留江西备质。将此谕令知之。寻两江总督陶澍奏、准江西抚臣吴光悦摘提要犯。解臣覆审。现已究明黄远青等就控黏单开列会匪一百七十八名。除现获之朱光简等五十八人。同在逃之黄正东等八人外。均系良民。原告亦不能指实。查曹帮贵朱光简等拜会传徒。依例拟绞立决。李通求刀伤黄金达致死。依例拟绞监候。黄际祜等听从曹帮贵拜会。黄惟山除刀伤黄金盛轻罪不议外。依例拟发回城供役。余俱按律问拟。下部议行。　　

○以乾清门头等侍卫联顺。为内阁学士兼礼部侍郎衔。　　

○以大理寺少卿宝善。为太仆寺卿。　　

○予故福州将军普恭祭葬如例。　　

○旌表守正被戕甘肃灵州民牛彦杰妻李氏。　　

○修本裕仓营房。从仓场侍郎松廷等请也。　　

○加修直隶温榆河上游果渠村坝埽各工。从总督那彦成请也。　　

</div>
    <div class="pagination">
<a href="清实录道光朝实录_page299.html">上一页</a><span>...</span><a href="清实录道光朝实录_page295.html">295</a><a href="清实录道光朝实录_page296.html">296</a><a href="清实录道光朝实录_page297.html">297</a><a href="清实录道光朝实录_page298.html">298</a><a href="清实录道光朝实录_page299.html">299</a><span class="current-page">300</span><a href="清实录道光朝实录_page301.html">301</a><a href="清实录道光朝实录_page302.html">302</a><a href="清实录道光朝实录_page303.html">303</a><a href="清实录道光朝实录_page304.html">304</a><a href="清实录道光朝实录_page305.html">305</a><span>...</span><a href="清实录道光朝实录_page301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
