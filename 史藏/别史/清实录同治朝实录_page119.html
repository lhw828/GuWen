<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 119 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 119 页/共 505 页</h1>
    <div class="content">大清穆宗继天开运受中居正保大定功圣智诚孝信敏恭宽毅皇帝实录卷之七十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。六月。丙申。谕议政王军机大臣等、晏端书等奏、遵筹修筑炮台。及高州肇罗等处军情各摺片。广东省垣炮台。自咸丰六七年闲被毁无存。现在该省发逆客匪。蔓延肆扰。省城亟应豫筹守备。晏端书等以重新创建。经费浩繁。拟激劝绅民捐赀办理。其踊跃输将认真出力者。从优请给奖叙。著即照所请办理。该督抚等惟当督同司道各员核实勘估。妥议章程。择其紧要处所及早兴工。以资守备。厘金一款。本为协济江皖浙军饷而设。惟以本省之厘。尽拨外省。于捐务亦属有碍。自系实情。该署督既称接据曾国藩来函。如广东亦甚支绌。可量为酌留。即著与曾国藩酌量妥议。将分成数目及早核定。奏明办理。至罗定阳江阳春电白等处。虽叠破贼巢。而逆踪窜突靡常。屯聚如故。剿办仍未得手。昆寿现在驰抵高州。亲督卓兴方耀两军。并调侯勉忠一军。会攻陈逆信宜老巢。为拔本塞源之计。务即督饬诸军实力攻剿。以期捣穴捦渠。则阳江电白等处之贼。自可势如破竹。一鼓荡平。前经叠谕毛鸿宾等、以道员唐启荫久历戎行。饬令前赴高州。会同昆寿筹办剿匪事宜。此时谅已接奉前谕驰赴军营。即著昆寿于该道员到营后。和衷商办。相机进取。吴昌寿剿办广海寨。已将西村贼巢悉数平毁。现在滚营前进。四面合围。谅不难克曰攻拔。著饬该臬司迅筹蒇事。务期就地聚歼。毋任纷窜。彭楚汉＜??闲＞放琼州镇。该员现在曾国藩军营剿贼。一时未能赴任。琼州镇篆务。著即饬令委署之副将许颍升妥为办理。毋稍贻误。将此由五百里各谕令知之。　　

○兵部等部议准、漕运总督吴棠奏、遵议淮扬镇河标。改为镇标。酌拟营制事宜。一、改淮扬河营游击为蒋坝游击。隶以外南海防海阜三营。以外北营改隶清江城守营。其原设之中河运河堰盱等营。仍酌留修防弁兵。归新设之徐州淮安两同知管辖。一、高邮营无庸另设。仍于裁撤之高宝江防二营内酌留修防弁兵。归扬州府同知管辖。一、改淮徐河营游击为宿迁营游击。以河右营守备为该营中军守备。改河右营游击为镇标右营游击。以桃源营守备为该营中军守备。一、改河标中军都司为清江城守营都司。以新设之安东营守备为该营中军守备。一、改河标中营副将为镇标中营游击。以里河营守备为该营中军守备。一、里河营弁兵。除改并裁撤外。仍酌留修防弁兵。归淮安府通判营辖。一、将议裁之江南河营参将复设。改为镇标左营参将。改丰沛营为西路汛。拨归徐州镇标中营兼辖。依议行。　　

○山西巡抚英桂等奏、遵覆参领双兴所供已革兵部侍郎胜保参款。前后不符。得旨、著原派王大臣会同刑部。按照所参各情。将双兴再行传讯。　　

○乌什办事大臣奕庆因病解职。以镶蓝旗汉军副都统庆明为乌什办事大臣。　　

○以黑龙江副管高福为伯都讷副都统。　　

○广东琼州镇总兵官王鹏年因病休致。以尽先副将彭楚汉为广东琼州镇总兵官。　　

○以庸劣不职。革广东游击庆宾、守备冯义清、谢清荣、千总赖作新职。游击王熙以守备降补。　　

○丁酉。谕议政王军机大臣等、恭亲王等奏、请严催各省欠解工程饷银一摺。定陵工程。需用饷银。关系紧要。上年十二月闲。因各省欠解银至一百七十五万两之多。曾经谕令各该省督抚监督等星速筹解。迄今六月有余。计各该省所欠饷银。尚有一百四十一万两之多。现在各省解到饷银。业经将次用竣。专俟欠解之款源源解交。以资接济。似此任催罔应。势将停工待饷。关系非轻。该督抚监督等均身受文宗显皇帝厚恩。工程一日不竣。则梓宫一日不能永远奉安。该督抚监督等于心何忍。骆秉章等务当激发天良。星速筹解。不得再事迁延。除山西省欠解银数无多。著英桂于年内全行解拨。其余各省关所欠之款。著骆秉章等分按四成银数。先行起拨。统限于年内埽数解齐。其六成未解欠款。均限于明年四五月闲全数完交。经此次分立限期之后。若再仍前延宕。不能按限解清。致误要工。必将该督抚监督等从重惩处。决不宽贷。将此由四百里谕知骆秉章、英桂、张之万、瑛棨、阎敬铭、并传谕毓清知之。　　

○又谕、前据御史寻銮炜奏、山东新任抚臣恐染瞻徇积习一摺。据称东省积习。州县贪纵。道府袒庇。抚藩臬瞻徇。风气相沿日久。阎敬铭甫到山东。即保留吴台朗。深恐渐梁积习等语。阎敬铭经朝廷特＜??闲＞。署理山东巡抚。于该省官场积弊。自当力求整顿。以期仰副委任。乃甫经到任。即有保留吴台朗之举。难免不受人怂恿。嗣后务宜破除情面。加意振作。毋蹈瞻徇旧习。本日又有人奏、东昌守秦际隆贪鄙无能。于莘县土匪闹漕滋事。委员说和。致该匪无忌。聚众连陷冠县馆陶。秦际隆带勇往捕。行至沙镇。讹传警信。该府弃冠脱鞾。潜匿田闲草深处所。勇丁星散。该府遁回郡城。任贼扰陷堂邑莘县。焚掠东昌。不敢出府城一步。经谭廷襄撤任调营。复夤缘回任。其于宋景诗抢粮割麦。又代为消弭通详。并有宋景诗馈送该府银两之事等语。地方官贪鄙畏懦。纵贼殃民。果如所奏。实属大干法纪。著阎敬铭务当切实查明。严参惩办。毋稍有徇庇。致令劣员贻害地方。仍蹈从前旧习。原摺片各一件。均著钞给阅看。将此谕令知之。　　

○又谕、顺天府府丞卞宝第奏、近畿骑马贼滋扰。请严定缉捕章程一摺。据称马贼肆行。通州固安等处路劫之案。层见叠出。甚至有一日连劫数案者。闻京中棍徒句结外匪。每至京营交界地方拦抢车辆。回京窝藏。所在皆有。如通州大兴拏获拦抢大柳树庄等案各犯。供出赵顺儿、赵黄毛等、在京城公勇库李大家等处窝藏。是其明证。至外来马贼。大半由山海居庸古北口各关隘窜入。恐守口弁兵有卖放情弊。请严定章程等语。畿辅地关紧要。现在马贼蜂起。胆敢于辇毂重地。结党窝藏。肆行抢劫。各该地方官一味粉饰。并不认真缉捕。以致盗向日炽。亟应严定章程。以靖地方。著步军统领衙门、查旗御史、五城御史、并由步军统领衙门知照八旗都统各按地面。严行摉缉。嗣后遇有骑贼拦抢之案。即照京城盗劫章程。不但将失事之地方官严加惩处。并将获犯供出窝顿地方之该管官一体严惩。其外来贼匪。既由山海等关口窜入。各该守口兵弁。何以毫无觉察。纵令匪徒任意出入。结夥拦抢。实堪痛恨。著庆春、恒龄、连成、并刘长佑知照马兰泰甯等镇总兵。严饬各该守口兵弁认真盘查。有犯必获。如经地方官获犯。究出从何处进口。即由该管上司将该处兵弁撤参惩办。并著万青藜、林寿图、刘长佑、督饬文武营县于所属要隘。遴派兵役防守。分队梭巡。州县营员随时知会邻封。于交界处所会同巡哨。遇有马贼踪迹。本境与邻封一体会缉。如互相推诿。致令盗贼远窜。由该管上司严参。傥能缉获多名。亦准由该管上司随时奏奖。该步军统领等各当督饬属员认真摉捕。悉数弋获。尽法惩治。毋得视为见文。仅以覆奏了事。原摺著钞给阅看。将此各谕令知之。　　

○又谕、顺天府府丞卞宝第奏、热河土匪窝盗殃民。请饬密拏严究等语。据称热河积年巨匪。平泉州回民刘宽、赤峰县哈达地方民人沙亮、该二匪专以剽掠为生。与文武衙门兵役消息相通。该州县文武并得受季规。是以从未破获。迁安县近日拏获骑马贼供称窝主刘宽平日豢养凶徒。制备快马利器。四出拦抢。沙亮行径。与刘宽相同。党与极多。京东及顺天府属天津河闲保定等处拦劫各案。多系该匪等所为等语。畿辅重地。岂容有此等巨匪肆行抢掠。若不速行摉捕。贻患何可胜言。著瑞麟、麒庆、即行密拣精明妥实之员。不动声色。前往查拏。务获究办。以靖地方。毋得仍前玩泄。致贻后患。将此谕令知之。　　

○以内阁学士额勒和布为理藩院右侍郎。　　

○以内阁学士毓禄署镶蓝旗汉军副都统。　　

○戊戌。遣官祭火神庙。　　

○谕议政王军机大臣等、刘长佑奏、贼情狡悍。官军限于时地。骤难得手一摺。前次官军进剿宋逆。因恒龄期会不至。致有挫失。此次黎儿庄接仗。虽因积潦在途。高梁蔽野。以致未能得手。而先期知会之丁宝桢、保德等、均未赶到。显系号令不一。呼应不灵。似此一误再误。岂不益张贼势。畿辅重地。小丑跳梁。官军竟不能制。尚复成何事体。直东营务废弛。前降旨令刘长佑督办三省剿匪事宜。原期畛域不分。藉资整顿。该督膺兹重寄。务当破除积习。整饬戎行。嗣后该两省在事文武员弁。其有认真杀贼不避艰险者。该督自应随时奏请奖叙。如有观望不前藉词推诿者。即著从严参办。毋得意存谦让。专事宽和。致辜委任。苏克金一军。前经谕令僧格林沁、刘长佑、如恒龄兵力尚单。即飞速调往助剿。今恒龄等兵既有挫失。著僧格林沁檄饬苏克金督带所部马队。迅赴临清。与恒龄合队。并饬令恪遵刘长佑调度。此次副都统成保、海群、如果策应不力。即著据实严参。并严饬成保等奋勉立功。力图报效。丁宝桢、保德等、业经刘长佑知会。何以届期不到。著阎敬铭速饬丁宝桢各营进扎柳林团附近地方。不准再有迟误。刘长佑俟各军调齐。布置完备。即著激励诸军滚营前进。直偪贼巢。尽歼丑类。郑魁士久历戎行。打仗勇敢。近日体气渐壮。著准其留营带兵剿贼。将此由六百里各谕令知之。　　

○又谕、前因直隶饷需支绌。谕令广东江西两省每月各拨银一万两。湖南湖北两省每月各拨银七千两。福建山西每月各拨银六千两。均著自四月起。无论何款。迅速如数筹拨。委员解交。兹据刘长佑奏、各省拨定之饷。仅据福建汇解到四五两月饷银共一万二千两。其余均未解到。现在军饷益形缺乏。实有饥溃之虞等语。畿辅重地。剿贼要需。岂容如此膜视。著官文、严树森、毛鸿宾、晏端书、黄赞汤、英桂、沈葆桢、恽世临等、迅将各该省所欠月饷。无论何款。赶紧筹拨如数。星速委员解赴直隶。俾资接济。不得再有玩延。致千咎戾。刘长佑奏调之李明惠等军。前已谕令毛鸿宾饬该总兵取道楚豫。径赴直省。以期迅速。并经刘长佑派弁前往迎提。现值直省剿匪吃紧。亟须添集得力之军。以期迅歼丑类。李明惠等此时计已带勇在途。著官文、严树森、恽世临、一体饬催迅速北上。驰赴刘长佑军营。毋稍延误。将此由五百里各谕令知之。　　

○又谕、张之万、毛昶熙奏、豫军在息县获胜。并饬张曜各军克期攻拔张冈。亳捻窜扑柘城。复扰及会亭各摺片。皖捻由光固窜入息境。图援张冈。张之万等派军进击。该匪败窜回皖。张冈外援已绝。智穷力竭。诡降思窜。张曜严阵以待。捦获张＜?氵凤＞舞等正法。又用闲使其内讧。仇杀著名捻首多名。所办均合机宜。著即督饬该总兵等乘此声威。一鼓攻拔。尽歼丑类。毋任窜逸。亳捻出窜。扰及陈州属之柘城。意图西窜。张之万派令孙之友由商水太康向柘城迎头截剿。复抽调张士元一军令由商水取道。分进夹击。著即饬令该参将等会督地方兵团实力击剿。不得再令纷窜。其袁安愚瓦店等寨。仍饬总兵保英等紧攻。毋轻许其迄抚。致贻后患。参将李世玉一军在会亭地方遇贼另股。督军击退。生捦悍贼李壑林等。余贼败向西南。与柘城合股。复有贼骑奔窜太康边境。著即咨会袁甲三派令兵团探踪迎击。并令孙之友赶紧进兵。李世玉等由后路偪剿。以期节节埽荡。此股捻匪。必系苗沛霖。嗾使扰豫。将以牵掣我师。豫军无可分拨。必至处处掣肘。总须将张冈克复。方能操纵自如。该抚等其振刷精神。力图此寨。然后进兵归陈。埽除余烬。以副委任。刘长佑所调之李明惠等军。如行至豫境。著张之万催令赶赴馆陶军营。听候该督调遣。毋任延误。将此由六百里各谕令知之。　　

○以江西广丰县捐输军饷。永广学额一名。　　

○以河南攻克方黄等贼寨出力。赏守备袁丕基等花翎。余升叙有差。　　

○以携饷潜逃。河南都司周殿元革职逮问。　　

○予直隶固城营等处阵亡千总陆恩成、外委李玉发、祭葬世职加等。　　

○拨外火器营火箭二千枝。解赴直隶军营备用。　　

○己亥。谕内阁、前因兵部奏请整顿马政。并酌拟章程。当经谕令各处牧养马匹。责成各牧厂大臣年终具奏。如调用时惫□□穸□□不堪。即将原奏大臣严加议处。监牧等官从重治罪。兹据恩合奏称、整顿大淩河牧群马政。请将衰病之牧长勒令休退。并明定章程。牧群翼领。毋庸与副都统并衔画稿各等语。向来牧厂考比马政。止论孳生之多寡。不论马匹之肥□□穸□□。以致疲残羸□□穸□□。充数塞责。且孳生倒毙数目。均有向章例限。牧马等官无从甄别。甚至衰老之员恋栈充数。若不严行惩办。不足以资整顿。著照该副都统所拟。其年已七十以上之牧长嘎尔炳阿、常福、兴德、西伦、达成阿、副牧长福隆额、佛英额、即著勒令休致。嗣后牧群升途。以该群孳生之马数较多兼能膘壮者。以次拣补。如有马匹疲□□穸□□等弊。即将该翼领等严行参处。牧长以下等官。即于查验马匹之时分别责惩参革。其锦州牧群衙门六品翼领。向与副都统联衔画稿。非惟与体制不合。更易启把持擅权之弊。嗣后锦州牧群衙门。著比照锦州管庄衙门。遇有办理文稿事件。文内仅叙该翼领案呈。不准联衔画稿。以示区别而杜僭妄。　　

○谕议政王军机大臣等、毛鸿宾奏、浙江运司朱孙诒患病。恳请开缺调理等语。朱孙诒前在湖南历任府县。颇著循声。且能留心人才。讲求团练乡兵之法。叠经内外臣工暨该督保奏。当此时艰孔亟。在在需材。若竟令引疾而归。未免可惜。现在多隆阿督办陕西军务。军营文案等件。亟须得人襄理。期于悉协机宜。本日已降旨将朱孙诒开缺。令其力疾迅赴陕西多隆阿军营。襄办一切事务。即著毛鸿宾、恽世临、传谕该员。如旧疾稍痊。即恪遵谕旨星驰赴陕。傥抱微疴。仍当力疾前往。以副委任。将此由五百里谕令知之。　　

○又谕、总理各国事务衙门奏、俄人在西界各处卡伦住牧抢掠。遵旨筹办一摺。另片奏、?绎条约。与俄国住京公使剖辩穷诘。请饬伊黎将军等相机妥办等语。上年俄国会议西界。强执中国常住卡伦为界一语。极力狡赖。使中国不能定议。而彼得乘闲笼络哈萨克、布鲁特、供其指臂。一面带兵沿卡骚扰。冀遂其蚕食之谋。其情实属可恶。现经总理各国事务衙门王大臣照会该国住京公使格淩喀。将伊国误解条约内往西直至、及常住卡伦两层。往复驳诘。字字讲解明白。使之无可置喙。又于把留捷克回国时。给与该国大学士照会一件。将亟须勘定疆界及亟须讲明条约两层。切实剖辩。现在格淩喀接到末次照会后。虽尚未照覆。而外国最重条约。理屈者词必穷。谅亦难一味狡狯。竟置和约于不顾。第该国勘界大臣。今年果否来塔会议。尚无消息。明谊此时计已起程。驰赴塔城。著即会同明绪先事豫筹。相机妥办。明谊前奏有折中定议。绘具地图。请照紫色限界之语。曾经谕令该将军等妥为办理。现在总理各国事务衙门因俄使坚执明谊照会内即不能往西边亦应往西南一语。称为业经承认。是以给与照会。代为辩论。层层摉剔。仍就明谊等照会所云。附以条约本意。委曲剖晰。既将明谊等前言辨明。且执定往西直至之语。该国虽不能照办。而降格以求。将来或可与紫色限界之议符合。该将军等惟当坚持定见。豫将应分之处一一勘定。傥此后俄使前来勘界。不至如上年之肆行要挟。则折中定议之说。即可酌度机宜妥为筹办。庶边界得以早定。不至日久另生枝节。方于大局有益。其常住卡伦一节。明谊等惟当遵照总理各国事务衙门照会。力与剖辩。不可稍有歧异。至科布多吹河。有道光年闲俄入建盖之木房。塔尔巴哈台。有咸丰初年驻扎之俄兵。伊犁勒布什迤南。并有俄人所设之卡伦木城。从前疆吏果能慎固封圻。无懈可击。何至任俄人侵占。若罔闻知。现据明绪奏、俄人又移进卡伦一层。并常清奏、俄人动问伊犁回众滋事。曾否完结。其为幸我边隅多事。乘闲相陵。诡谋毕露。嗣后常清等务当力求自强之道。加意整顿。实力巡查。毋得再蹈从前覆辙。致启外国人觊觎之念。现在博罗胡吉尔卡外。俄兵是否撤退。常清所称务弭衅而不先开衅。为应兵而不先逞兵等语。尚属审处得宜。明绪所称巡查卡伦。令领队大臣绕道前往。相机酌定行止。办理亦尚周妥。即著该将军等认真防范。据理晓谕。务令赴卡俄兵概行撤回。不至日久生事。方为妥善。至哈萨克、布鲁特、禀求内附。誓志不肯背顺。何以常清奏称西南路俄人。系由布鲁特带领前来。且有归顺该国四十余年之语。而哈萨克从前闻亦暗附俄人。可见首鼠两端。未可深恃。惟既有内附之请。若咎其既往。概行拒绝。不特绝其向善之念。且恐其余部落闻而解体。仍著该将军等善为抚绥。加意激励。俾为我用。仍一面随时密加侦察。觇其去就。豫筹办法。现在勘界一事。俄人虽极狡诈。第尚知以条约为口实。即此是可转之机。该将军等身膺边疆重寄。惟当殚虑竭心。力顾大局。以期边圉早靖。国体无伤。方为不负委任。所有总理各国事务衙门摺片各一件。俄国照会及给俄国照会共七件。均著钞给明谊明绪阅看。将此由六百里各谕令知之。　　

○又谕、瑞麟奏、派员查办蒙古差项地亩。酌议章程。开单呈览一摺。喇嘛林沁京控一案。经瑞麟派委员唐津等驰赴贝勒旗。传集众阿勒巴图等。将私开之地亩开单指明。所有拉即元旦营子地亩。核与该旗档册原数相符。其鹞鹰河等处私开荒地。甚属繁杂。现值禾苗在地。未能遍行履勘。先将差项酌定。每年每丁暂交东钱八吊。仍俟地亩查清。差项或增或减。再为酌定。该委员等酌拟章程十五条。传集该旗官员并阿勒巴图等详切开导。该原被人等均各悦服。愿息讼端。各安生业。革除老头会名目。并投具甘结。办理尚属认真。所拟各条。亦俱允当。著瑞麟俟麒庆到后会商。妥为出示。开明各条。一体晓谕。务期旗民永息争端。上下不至交困。以顺群情而肃旗务。如有未尽事宜。并著麒庆体察情形再行妥议具奏。将此谕令知之。　　

○以内阁学士毓禄暂署仓场侍郎。　　

○准浙江盐运使朱孙诒开缺。命赴钦差大臣多隆阿军营办理文案。　　

○庚子。谕内阁、仓场侍郎宋晋奏、西仓米石亏短太甚。请将监督等撤任议处。给事中郭祥瑞奏、西仓米石亏短过多。请饬查究办各一摺。西仓应存白米。经该侍郎宋晋等逐廒盘查。共亏短白米一万三千八百余石之多。其为该花甲等肆行舞弊。该监督等漫不经心。情节显然。更恐有扶同徇隐等弊。亟应严切究办。以除积蠹而重仓储。所有该仓花甲头役李英、范继先、张平汰、王锦汶等、均著交刑部严行审讯。按律惩办。毋得稍有宽纵。该仓汉监督魁明平时竟漫无觉察。现因新任满洲监督松秀到任。始行会禀查办。实属颟顸。著先行撤任交部议处。前任满洲监督瑚雅里、兼署汉监督春德、虽在任不久。均属查察未周。著一并交部议处。魁明、瑚雅里、春德、与咸丰四年以后历任满汉监督。有应行质问之员。均著听候刑部传质。升任热河都统前任仓场侍郎麒庆、仓场侍郎宋晋、未能先行觉察。亦属疏忽、著一并交部议处。至该仓亏短米石。应作何分成赔补。并历任仓场侍郎查仓御史监督等应得处分。著刑部于定案时声明请旨。寻吏部议、麒庆、宋晋、均罚俸一年。准其抵销。从之。　　

○谕议政王军机大臣等、有人奏、知州贪鄙不职。并土棍结盟抢掠。请饬查拏各摺片。据奏顺天署通州知州原振钧办事荒谬。性情谲诈。该州有河闪地十余顷。经该处民人张雍延出赀开荒。报明税契后。因与土棍张昆等涉讼。该署州辄将所税之契概行追夺。侵吞麦石树株。容留官亲刘三揽权纳贿。纵容门丁李二诈索张雍延银两。并将积年棍匪包办官事之该州快役黄六等开具名目。请饬查拏。又昌平州马房村地方。有土匪张六即张连升冒充顺天府承差。与土棍杨家悦等结盟二十余人。抢掠诈讹。种种不法。并请掩捕各等语。州县为亲民之官。所参各情。如果属实。亟应严行查办。著万青藜、林寿图、按照摺内所指各情切实根究。毋稍徇庇。蠹棍黄六等如实系积年棍匪。即当按名查拏。以靖地方。至昌平州土匪结夥行抢。并有军师大都督等名目。若不及早翦除。诚恐养痈贻患。并著查明密派干役迅速掩捕。毋任漏网。其任听捕役包庇畏难苟安之昌平牧。并即据实参办。以惩玩泄。原摺片均著钞给阅看。将此谕令知之。　　

○又谕、前据唐训方、曾国藩、先后驰奏寿州失陷。并曾国藩调度布置情形各摺片。当经谕令曾国藩等催军赴援。张之万、毛昶熙、速拔张冈。分兵赴皖。并令袁甲三操练兵团。以固豫防。嗣据张之万等奏、豫军在息县获胜。并捻窜柘城等处堵御各摺片。复谕令张之万等力图张冈。进兵归陈。兹据袁甲三奏、皖豫震动。竭力筹办一摺。与曾国藩、唐训方、及张之万等所奏情形大略相同。僧格林沁围攻淄川。尚未即克。势难分兵南下。节经谕令攻克后再行移兵赴皖。亳州鹿邑股匪四出纷扰。专恃陈郡团练堵御。袁甲三惟当督率练众实力严防。以杜窜扰。张之万、毛昶熙、现督豫军规取张冈。务宜懔遵叠次谕旨速行攻拔贼圩。庶可移兵归陈。与袁甲三声势联络。合力堵御。并著饬令孙之友李世玉两军迎头探剿。务将奔窜太康边境捻匪痛加剿除。力固边境。蒙城粮米久缺。仍著袁甲三饬令高锡龄等将现办粮米千石。并游击吕浩然管解之饷银一千两。星夜设法运往。以后并著源源接济。毋稍迟缓。练总王金奎此次绝苗。不肯与通。尚属能知顺逆。著即照袁甲三所请开馥游击原官并花翎勇号。仍著袁甲三饬令王金奎迅速运粮。赴蒙接济。颍州人心震动。亟须添兵驻扎。以固人心。曾国藩前檄蒋凝学暂驻三河尖办足米粮。移扎颍州。著即严饬迅速办理。并飞饬成大吉仍扎三河尖。周宽世等仍驻扎六安州等处。豫期力保完区。前调之何绍彩四营及彭玉麟等所部三板八十号。均著严饬星赴临淮援剿。以资得力。并著随时与豫军联络声势。互相援应。毋得稍分畛域。将此由六百里各谕令知之。　　

○辛丑。予广西桂林等府殉难绅民妇女一千九百八十八名口分别旌恤如例。　　

○壬寅。以神灵助顺。颁直隶束鹿县河神庙扁额曰灵昭安定。　　

○谕议政王军机大臣等、僧格林沁等奏、克复淄川。生捦匪首刘得培等正法。并攻克白莲池等处贼寨情形一摺。另摺奏、拟即移营白莲池附近驻扎。督饬各路马步兵勇进格教匪山寨。先清此股。再行拨兵援蒙。并带马步驰赴河北会剿宋景诗。及恒龄攻剿挫失。现调苏克金由景州移扎临清。合力防剿。并佐领讷木津折往宿州各等语。淄川既克。匪首伏诛。其逸出各匪。谅已摉捕净尽。地方善后一切事宜及应行剿办余匪。著阎敬铭暂驻淄城妥为经理。各营勇队分别遣留。以节糜费。该大臣于淄川克复后。即行拔营赴白莲池驻扎。先将教匪一股办清。再图南下。实属奋勇可嘉。所筹办理次第。均合机宜。著即督饬黄国瑞等分道进攻。该处山径险僻。尤须属令诸将慎之又慎。不可贪功轻进。以期渐次得手。一律荡平。宋景诗率党背叛。无难一鼓歼除。惟因期会未至。号令未齐。以至恒龄等深入中伏。幸未多有损失。现在刘长佑用滚营进扎之法。芟刈高梁。节节进偪。并调集乡团四面合围。僧格林沁复调派苏克金驻扎临清。与恒龄马队会剿。所有恒龄苏克金两军。著僧格林沁仍遵前旨饬令暂归刘长佑节制调遣。以归画一而免贻误。刘长佑当激励诸军克期进剿。捦渠埽穴。翦除直东股匪。以便僧格林沁攻克凤凰山等处教匪后。即可督兵南下。不至再有牵掣。至蒙城情形危急万分。白莲池兵力足敷分布。该大臣务须酌派得力大员分带劲旅。迅速往援。傅振邦在徐宿一带有年。于该处情形定必熟悉。或即先行酌量调派。以慰该地方官民倒悬之望。李大个子投诚情形及淄川逃出零匪共有若干。著僧格林沁、阎敬铭、随时分别具奏。将此由六百里各谕令知之。　　

○署山东巡抚阎敬铭奏报黄水陡涨。漫溢出口。得旨、前据谭廷襄奏黄水由兰阳下注。险工叠出。当经寄谕该署河督实力修守。并谕令阎敬铭等将堤坝要工督饬沿河州县设法修筑。以资捍卫。著懔遵前次寄谕妥速筹办。并将被灾黎民妥筹安抚。毋令失所。　　

○四川总督络秉章奏军务未平。请将补行咸丰辛酉科乡试再行展缓办理。从之。又奏军务未平。请将盐茶报销展限办理。并盐引积滞过多。拟分别新旧。犍富两厂自同治元年始。荣厂自同治二年始。划为新引。以前所积为旧引。新引仍行本岸。旧引则犍富两厂予限八年。荣厂予限六年。责成犍富荣各商与楚商合力行销。以顾课羡。至湖北长乐等县续增犍厂引张。请仍招商领配。以专责成。下部议行。　　

○以军机处校对清字档册出力。予章京员外郎嵩寿等升叙有差。　　

○以克复山东淄川县城。生捦首逆刘得培。钦差大臣僧格林沁得旨嘉奖。赏总兵官曾逢年花翎。提督傅振邦等加衔升叙开复有差。　　

○予山东兰山郯城二县阵亡殉难增生傅屺瞻等绅民妇女四百七十三名口分别旌恤如例。　　

○予四川各属阵亡殉难绅民陶光兴等暨妇女二千五百九十六名口分别旌恤如例。　　

○上以孟秋时享太庙。自是日始斋戒三日。　　

○癸卯。谕内阁、徐宗干奏、请将庸劣不职各员革职一摺。福建捐纳县丞保升同知程锡畴钻营奔竞。代理诏安龙溪等县任内。声名狼藉。通判王金镛小有才能。同官不齿。委办官运。局用浮靡。布政司经历保升通判王景成品行卑鄙。前代理霞浦县任内。声名平常。县丞赵成居心不正。行同市侩。按察司照磨赵森炎浮躁多事。任性妄为。均属不堪造就。程锡畴、王金镛、王景成、赵成、赵森炎、著一并革职。以肃官方。　　

○署两广总督晏端书等奏、布政使文格到任未及三月。请将展办咸丰六年九年暨同治元年三届计典。再展限举行。从之。　　

○补铸浙江学政、盐运使、督粮道、台州金华严州等府知府、严州府同知、上虞建德昌化慈溪奉化太平甯海淳安寿昌金华汤溪等县知县、玉环象山江山遂安等厅县儒学、瑞安县巡检、台州卫守备、长林场盐课司大使、各关防印信条记。从巡抚左宗棠请也。　　

○予故贵州黎平府知府升任湖北巡抚胡林翼入祀名宦祠。从巡抚韩超请也。　　

○甲辰。上以孟秋时享太庙。前期亲诣行礼。　　

○谕内阁、僧格林沁督军豫皖以来。叠埽捻逆巨股。歼除逆首张落刑等。屡奏战功。嗣复回师北路。围攻淄川踞匪。克拔坚城。捦诛首恶。洵属勋劳懋著。因念近日天气炎蒸。该大臣冒暑督师。运筹决胜。允宜优加赏赉。以奖勤劳。著发去黄辫珊瑚豆大荷包一对。黄辫珊瑚豆小荷包两个。翠玉翎管一支。白玉搬指一个。白玉烟壶一个。玉柄小刀一把。火镰一把。俟伯彦讷谟祜由隆福寺差竣回京。即令亲赍前往军营。交僧格林沁祗领。并传谕该大臣为国贤劳。尤宜善自保爱。以隆委寄。　　

○又谕、左宗棠、徐宗干奏、营员互相禀讦。不服质讯。请旨革职归案审办一摺。参将陈英于上年八月闲。接管总兵周万远所部勇丁。旋据禀称周万远所部有短缺勇额克扣饷银情事。并称周万远挟嫌暗中遣人谋害。又据周万远禀控陈英蒙混渔利等情。经前任总督耆龄派令知府雷瑞光等查出周万远所部各营。均有缺额。经雷瑞光等饬令陈英周万远面质。周万远辄敢率领勇丁直入府署。不服质讯。实属胆大妄为。参将陈英接带周万远所部勇丁。知有缺额。并有即时具禀。其所控周万远克扣饷银。难保非意存挟制。至所称周万远遣人谋害一节。尤属任意牵砌。毫无确据。案关带勇大员短缺勇额克扣饷银等情。虚实均应彻底根究。周万远、陈英、均著即行革职。交左宗棠、徐宗干、提集人证卷宗。研讯确情。按律定拟具奏。毋稍徇隐。　　

</div>
    <div class="pagination">
<a href="清实录同治朝实录_page118.html">上一页</a><span>...</span><a href="清实录同治朝实录_page114.html">114</a><a href="清实录同治朝实录_page115.html">115</a><a href="清实录同治朝实录_page116.html">116</a><a href="清实录同治朝实录_page117.html">117</a><a href="清实录同治朝实录_page118.html">118</a><span class="current-page">119</span><a href="清实录同治朝实录_page120.html">120</a><a href="清实录同治朝实录_page121.html">121</a><a href="清实录同治朝实录_page122.html">122</a><a href="清实录同治朝实录_page123.html">123</a><a href="清实录同治朝实录_page124.html">124</a><span>...</span><a href="清实录同治朝实录_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
