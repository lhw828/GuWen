<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1847 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1847 页/共 1860 页
  </h1>
  <div class="content">
   ○谕军机大臣等、向来屯练降番。其官阶至土守备而止十余年来。遇有征调奋勇出力者。叠经加恩。赏给二三品职衔。并准食副将参将实俸。其屯土兵丁。亦赏给钱粮二千分。但以千总守备等员。即赏二品顶戴。究于体制不协。该屯谏降番等、久隶总督提镇管辖。原与内地营员无异。即职分较大。亦可随时约束。与其赏给虚衔。莫若酌添实缺。或由守备以次递设都司、游击、参将、至副将而止。该处兵丁钱粮。前已加恩酌给二千分。但均匀分拨。所得无几。亦应酌量增添。普沾恩泽。著福康安、和琳、会同妥议具奏。俾兵弁多得上进之阶。生计又资宽裕。以示优奖勤劳。一视同仁至意。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十八



大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。十月。癸巳。策试中式武举邸飞虎等三十二名于太和殿前。　　

○甲午。谕、据福康安等奏、查明滇省应付兵丁口粮。均系动用仓谷。无碍民食等语。此次苗匪滋事。滇省先后派调官兵。所有应付口粮。俱于常平额贮动拨碾运。并不向市集采买。于民间食用。毫无妨碍。承办各员。经理尚属妥协。俱著该督抚查明咨部议叙。　　

○谕军机大臣曰、秦承恩奏请采买皋兰固原二州县常平仓粮。以备供支一摺。据称、现在市价中平。应饬皋兰县照额采买粮十万石。固原州采买粮八万石。并照向定章程。上色不得过二两。下色不得过一两二钱。责成本管道府。照依时价购买等语。所奏殊属自相矛盾。此项粮石。既照时价采买。则市集价值。自有低昂不等。而该署督又定以上色不得过二两。下色不得过一两二钱之数。设该处时价平减。上色粮石无须二两。下色粮石无须一两二钱。则所定采买价值。俱有浮多。其多出者。与之民乎。岂不任承办之员。私行肥槖。若该处时价较昂。视所定之数。尚不敷采买。而概以二两及一两二钱。饬令购办。势必向民间减价勒买。更属累民。二者必居一于此。况五十六年。该省采买仓粮。皋兰县止五万石。固原州止三万石。迄今将及五载。尚有余存。本年甘省皋兰县间有被雹地方。泾州等处。又因旱减收。且兰州等属、止产粟米小麦青稞等项。不产大米。附近西安地方。亦有被旱处所。何得率于皋兰、固原、两处采买仓粮十八万石之多。宁不有妨民食。即云该处常平仓粮动存无几。而皋兰固原二处。每年应需供支之项。不过五万余石。又何妨酌量一二年应需数目。稍为买补。俟将届用完。再遇丰收。续行购办。庶于仓储民食。两有裨益。乃秦承恩一时遽请采买十八万石。此非地方官趁新督署任。思欲借端派累而何。秦承恩读书老实。易为属员所愚。即此可见。著该署督查明该处仓粮、现在存贮若干。倘实在不敷。亦应酌量一两年应需数目。动价买补。或仍仿照五十六年之数。亦可有盈无绌。毋得轻听属员一面之词。采买过多。致有从中侵肥勒派累民等事。并将既照时价购买。何以又定二两及一两二钱数目之处。据实覆奏。至五十六年采买仓粮。系勒保任内具奏办理。彼时购买。自即照此次定价采办。若时价平减。动项必有赢余。又归何处。否则必系减价勒买。其从前如何办理之处。并著勒保一并据实覆奏。毋得稍存回护。　　

○以太常寺卿恒杰、为内阁学士兼礼部侍郎。　　

○乙未。上御紫光阁。开中式武举骑射。　　

○谕、据魁伦奏、福建漳州、泉州、兴化等府、所属漳浦等县、叠被水旱。亲往勘明漳浦、海澄、诏安、龙溪、惠安、晋江、莆田、七县之沿海地亩。猝被海潮淹浸成灾。此内海澄、诏安、漳浦、龙溪、惠安、晋江之距海较远地亩。并长泰、南靖、平和、安溪、同安、南安等县。俱被旱歉收。牵算尚有六分。例不成灾等语。闽省漳泉等属。被潮被旱。前据长麟等奏到。即先降旨缓徵。今著再将漳浦、海澄、诏安、龙溪、惠安、晋江、莆田、七县沿海地亩。猝被淹浸、受灾较重之处。所有本年应纳钱粮。概予加恩豁免。并先给一月口粮。以资日食。此内漳浦等县、距海较远地亩。及长泰、南靖、平和、安溪、同安、南安等县。同时被旱歉收。虽牵算收成尚有六分。例不成灾。但民力究恐拮据。即遵前旨。将各该属受旱地亩应徵本年钱粮。缓至明年早收后启徵。以纾民力。该署督抚等、务须董率所属。妥协查办。俾穷檐均沾实惠。毋致胥役人等、从中滋弊。以副朕轸念民依、无使一夫失所至意。　　

○又谕、据魁伦奏、琉球国贡使到闽。委员护送进京。及遣送朝鲜国遭风难民回国二摺。琉球国贡使。于本年五月内即已到闽。朝鲜国遭风难民。亦于三月内抵省安插。具应早为具奏。乃伍拉纳、浦霖、在任时并不即时奏办。是伊等废弛贻误。于地方内外诸事。一概署之不问。但知受贿延挨时日而已。可见死有余辜。长麟、魁伦、接任后亦应查明早奏。何以迟至此时。始行具奏。咎实难辞。除长麟业经革职外。魁伦著交部议处。所有朝鲜遭风难民。闽省既无通晓伊等言语之人。自应即交护送琉球国贡使之委员、于十二月封篆内。一并伴送进京。俟朝鲜年班贡使回国时。顺便带回。以示体恤。　　

○又谕曰、湖南苗匪滋事。经福康安、和琳、统领大兵。痛加剿戮。贼势万分穷蹙。探知秀山兵少。潜往滋扰。冀国牵缀大兵。经孙士毅督率将弁。奋勇剿杀。割获首级二百余颗。生擒贼匪扬老伦、吴老四、二名。当即审明正法。所办实属可嘉。于防守后路事宜。甚为周到。孙士毅著交部从优议叙。其奋勇出力之将弁。并著孙士毅查明咨部议叙。　　

○谕军机大臣曰、孙士毅奏、据杨老伦等供称、石代噶、本是贵州踏车人。与石柳邓石三保起事后。该犯又各自纠合苗子。另作一起。要往洪安一路烧抢等语。是石代噶乃分路为首滋事之犯。其罪断不可宥。现在福康安等带兵各员内。额勒登保尚属晓事。常明此次随营打仗。亦为出力。令伊二人酌带顺路应回之官兵四五百名。前往洪安一带。实力搜缉。务将石代噶速拏务获。勿任漏网。此外他处肆扰贼匪。亦必有分路为首如石代噶者。福康安、和琳、于随营出力新升之司道内。酌量拣派。于德楞泰、穆克登额、花连布等内。亦各派一人。每处一文一武。分路带应回之兵。前往访查拏获严办。并谕知各该员等。但须捕获首犯。又不可任听弁兵等。率行妄拏屠戮。致有株连拖累。总宜歼厥渠魁。胁从罔治。以示惩创。而靖地方。再石代噶籍隶贵州。可见该省苗匪。与石柳邓、石代噶、勾结煽惑者。尚不乏人。并著冯光熊就近留心稽察。所有黔省各后路。务饬该管将弁。加意防范。不可稍有疏虞。致令匪徒乘间窜回。　　

○又谕曰、魁伦奏、漳泉二府属县、仓谷多无存贮。来岁青黄不接之时。米价势必加增。台湾雨水偶缺。请于福州、福宁、及上游各府。照依市价。先买米十万石。分贮漳泉。以备来春平粜等语。漳泉一带。偶遇歉收。各属仓储。虽应酌筹买补。以备来春借粜之需。但为期太早。且福州福宁、及上游各府属、虽俱丰收。惟各该府距漳泉一带。道路遥远。山径崎岖。运送谷石。已自不易。况采买至十万石。为数不为不多。同时采买。亦恐福州福宁等处。或致米价腾贵。是因漳泉明年之计。先致福宁等处、目前恐有米贵之虞。于民食更有关碍。朕于此事。甚为廑念。因思台湾虽夏间雨水偶缺。粮价未能平减。但该处向称三熟。漳泉一带所需米谷。向资该处接济。且据魁伦奏称、漳泉各属。现拨省仓、及厦门、光泽、各仓米石接济。目下可期无虑。是买备之需。止储来春平粜之用。此时亦稍觉过早。与其向内地采买。运送维艰。有妨民食。莫若探明台湾秋冬粮价实在情形。稍为等待。一俟该处价值平减。仍就近由台湾采买。既省山路运送之烦。而一水可通。转运更易。内地亦不虑采买过多。市价骤昂。较为两便。魁伦务须悉心斟酌。随时揣度通省情形。妥协筹办。务俾各处民食、均属裕如。毋致左支右绌。以副委任。寻奏、查台湾现在晚禾收成。计阖郡不过七分有余。其粮价虽较漳泉各属稍贱。但比该府常时已觉过昂。请委员赴该处体察情形。如日内即就减落。即照时价买运。报闻。　　

○军机大臣等议奏、丙辰。举行传位大典。所有各该衙门、并各直省应行遵办各事宜。一、丙辰年归政。嗣皇帝登极。颁发传位诏书一道。钤用太上皇帝之宝。次用皇帝之宝。所有恩诏条款。一体叙入。一、太上皇帝谕旨。称为敕旨。一、太上皇帝仍称朕字。一、丙辰年太上皇帝起居注。嗣皇帝起居注。交该衙门敬谨分纂。一、题奏行文。凡遇天祖等字。高四格擡写。太上皇帝高三格擡写。皇帝高二格擡写。一、恭遇太上皇帝庆节称万万寿。嗣皇帝庆节称万寿。一、恭遇太上皇帝万万寿庆节。及元旦、冬至令节贺表。嗣皇帝万寿庆节。及令节贺表。俱由内阁撰拟表式。一体颁发遵照。一、丙辰年恭进列祖、列宗、实录。交内阁循照向例。按期于嗣皇帝前恭进。一、丙辰年恭遇大祀。由各该衙门具题。嗣皇帝亲诣行礼。其中祀小祀应行分别亲诣恭代之处。俱循照向例题请。一、经筵、耕耤、大阅、传胪、各典礼。届期由各该衙门奏请嗣皇帝循例举行。一、恭遇太上皇帝万万寿庆节令辰。一切典礼应用乐章。另行恭拟。交乐部遵用。一、恭遇太上皇帝嗣皇帝庆节令辰。及掖辇巡幸地方。内外大臣。恭递庆贺请安摺。俱缮备二分呈递。其随奏事件请安摺。俱照常缮备一分。呈进嗣皇帝批阅。一、外廷筵宴。由各该衙门、循例奏请嗣皇帝、恭奉太上皇帝亲御宴座。嗣皇帝侍坐。一切仪注。临时具奏。一、各部院衙门题本改签放缺奏派各项差使。俱循例题奏。恭候嗣皇帝批阅遵行。其各部院衙门、及各省题奏事件。俱照常式恭缮皇上睿鉴字样。后书嘉庆年号。按照向例呈进。不必缮备二分。一、御门听政。嗣皇帝折本示期遵办。一、乡会试、殿试、朝考、散馆、及一切考试题目。由各该衙门循例奏请嗣皇帝命题考试。一、嗣皇帝登极后。应请太上皇帝敕旨。册立皇皇。所有应行典礼。交各该衙门循例遵行。一、丙辰年元旦。奉先殿、堂子、行礼。在未传位以前。皇太子随皇上行礼。一、陛见文武大员、及新授道府以上。具摺恭请太上皇帝恩训。嗣皇帝恩训。一、丙辰新正递丹书克。仍系奏太上皇帝词句。且有贺六十年国庆之事。应请仍于太上皇帝前恭递。得旨。依议。　　

○丙申。上御紫光阁。阅中式武举技勇。　　

○以陕甘督标中军副将徐昭德、为甘肃巴里坤总兵。　　

○丁酉。上御太和殿传胪。赐中式武举一甲邸飞虎、陈崇韬、冯元、三人、武进士及第。二甲邹凤翔等五人、武进士出身。三甲关瑞龙等二十四人。同武进士出身。　　

○戊戌。上谕皇太子、皇子、军机大臣曰、朕缵绍洪图。懋膺景祚。仰荷祖宗眷佑。笃祜延厘。周甲纪元。举行归政典礼。一切事宜。斟酌成法。期于可行。不事虚文。我子孙皆可永远遵循。惟念礼经所载。庙制綦崇。天子享祀告虔。惟于祖庙升禋展孝。至汉代始别立原庙。后世踵行故事。增置滋多。其制原非近古。我朝开国承家。于太庙岁时禘祫。对越骏奔。典制最为隆备。又仿原庙及前明之制。在奉先殿以时行礼。已足伸忾闻僾见之思。雍正年间。复于景山建寿皇殿。乾隆年。圆明园移恩佑寺奉安皇祖神御于安佑宫。敬将皇考神御一体崇奉。所谓有举莫废。朕不敢奉皇考神御于雍和宫。意在此也。然拨诸古制。已属有加。此后更可毋庸增设。我国家景运延洪。绳绳万禩。若继体之君。皆欲特为所生崇祀。以展孝思。于父皇平日居处燕息之地。奉安御容。非特于礼制未符。而宫庭之内。供奉亦无余地。且增设处所过多。岂能一一躬亲行礼。势必别遣恭代。转非精禋专壹之义。朕御极以来。因雍和宫为皇考肇封潜邸。礼应祇肃洁蠲。不可赐为第宅。爰即旧时宫殿。供佛庄严。每岁亲诣拈香。以伸瞻慕。又慈宁宫为圣母皇太后所居。颐和益寿。最为吉祥福地。后世子孙。逮事慈帏。即可于此承欢隆养。至重华宫为朕藩邸时旧居。朕频加修葺。增设观剧之所。以为新年宴赉廷臣。赋诗联句。及蒙古回部番众锡宴之地。来年归政后。朕为太上皇帝。率同嗣皇帝于此胪欢展庆。我后世子孙。亦能如朕之躬膺上寿。诸福备臻。再举行禅授盛典。即可遵循例事。太上皇帝于正殿设座。嗣皇帝于配殿设座。以迓蕃禧而伸考养。实乃亿万载无疆之庆。朕临御六十年。殿庭园籞。俱为朕临憩之所。将来我子孙祇循前典。惟当于寿皇殿、安佑宫、旧奉神御处所。一体展敬。足抒孺慕。设因重华宫系朕藩邸旧居。特为崇奉。势必扃闭清严。转使岁时锡庆之地。无复燕衎之乐。何如仍循其旧。俾世世子孙。衍庆联情。为吉祥福地之为愈乎。现在重华宫陈设大柜一对。乃孝贤皇后嘉礼时装奁。其东首顶柜。朕尊藏皇祖所赐物件。西首顶柜之东。尊藏皇考所赐物件。其西尊藏圣母皇太后所赐物件。两顶柜下所贮。皆朕潜邸常用服物。后世子孙随时检视。手泽口泽存焉。用以笃慕永思。常怀继述。是则孝之大者。正不在多为崇奉。以致蹈礼烦则乱之戒也。著将此旨敬录二通。一存贮重华宫。一存贮尚书房。用昭世守。　　

○谕曰、长麟等奏、浙江定海镇总兵谢斌患病甫愈。年力渐衰。难望其再图振作等语。谢斌著以原品休致。所遗定海镇总兵员缺。专驻海洋。甚为紧要。著魁伦、吉庆、于闽浙二省熟谙水师总兵内。拣选一员调补。所遗员缺。著王凯补授。　　

○又谕曰、康基田向于河务情形、尚为熟习。是以在臬司任内。令其兼管河务。但江南刑名事务较繁。恐康基田不能兼顾。现在山东运河道罗煐病故。运河关系粮运。兼有黄河事务。亦关紧要。而山东臬司一缺。较江南尚简。康基田著调补山东按察使。仍兼管河道事务。其江苏按察使员缺。即著布颜调补。山东运河道员缺。著策丹调补。　　

○谕军机大臣等、江苏按察使。为江苏江宁两处刑名总汇。事务较繁。布颜是否尚能胜任。著传谕苏凌阿、费淳、俟布颜到任后。留心察看。据实具奏。　　

○又谕曰、长麟等覆奏库吏周经、与伍拉纳等通同弊混一摺。周经以微末库吏。侵亏帑项。多至八万余两。实属目无法纪。审明后即于该处正法。以示炯戒。至此案魁伦以将军署理督篆。于地方事务。未能谙悉。长麟久任封疆。经朕特派前往查办。乃一味沽名取巧。殊负委任。是以降旨革职。实为权衡公当。想长麟亦自当心服也。　　

○旌表守正捐躯河南唐县民张景德女张氏。　　

○己亥。上谕皇太子、皇子、军机大臣曰、国朝旧典。最重祭神。如遇有服制。百日之内。例不薙发。即不举行祭祀。朕思三年之丧。自天子达于庶人。通行已久。从前皇祖升遐时。皇考即欲行三年之礼。经王大臣等再四敦劝。勉从国制。皇考龙驭上宾之日。朕亦欲仿行古礼。尔时王大臣等亦曾奏劝。朕皆不允。因奏知圣母皇太后。蒙严谕、皇帝此举差矣。我朝旧制。服孝不应薙发。设三年之久不薙。与前代汉人蓄发何异。且祭神最为吉礼。若因不薙发。遂三年不祭神。更非吉事。且于国典有关。此断断不可之事。朕承慈训谆谆。实为至赏不易。初未念及此也。彼时即祇遵圣母训谕。不敢泥古。今朕仰邀昊眷。御极六十年。举行归政大典。凝禧笃祜。衍庆方长。将来嗣皇帝如亦欲仿行古礼。当思天子之孝。与士庶异。我皇清之制。与汉姓殊。嗣皇帝仔肩重器。惟当效法祖宗及朕敬天爱民。法祖勤政。勉承付托。此即孝之大者。且朕归政后。嗣皇帝以天下养。仰承朕志。举措得宜。俾海＜宀禹＞咸臻郅治。合万国之欢。以奉予一人。宁不愈于斤斤法古耶。特恐后来书生之见。犹不免以事不师古为言。不知纯孝笃慕。惟在寸心之诚。孔子所答宰予之语。但当存此心而难尽拘其迹。若必泥行此礼。则蓄发三年。又与改装汉人何异。且必有因此而怂恿改服制者。前代北魏、辽、金、元、初亦循乎国俗。后因惑于浮议。改汉衣冠。祭用衮冕。一再传而失国祚。是以祖宗垂训。无得改用汉人服色。实万万年贻谋燕翼之道。设云天子应服衮冕以祀天。不服衮冕。即非敬天之义。则我国家用本朝礼服。将事郊坛。百数十年来。累洽重熙。懋膺洪贶。我圣祖仁皇帝践阼六十一年。逮至朕躬纪元周甲。复举行禅授盛典。享国延长。两朝共阅百二十余年之久。昊天眷佑之隆。孰踰于此。较之北魏、辽、金、元、轻改服色。转不克享天心。未数传而不祀者。得失岂不彰明较著哉。若后世无识之徒。复有循古衣冠之议者。即可执此谕以破其迷。总之事贵斟酌成法。期于可行。我国家素敦醇朴。不尚繁文。即如本日太常寺具奏、准礼部咨称。孝仪皇后神牌。升祔奉先殿。前期告祭天、地、太庙一事。亦未免失当。孝仪皇后、乃朕因系嗣皇帝生母。恩旨册赠。止应于奉先殿祭告。若因此而举行天地庙祀大典。转邻于渎。已著不必举行。后世子孙。遇有册赠母后。即遵朕此旨办理。以昭虔敬而省烦渎。此旨亦著敬录二通。一存贮尚书房。一存贮内阁。我世世子孙。其钦承无忽。　　

○太常寺奏。本月二十七日。孝仪皇后神牌。升祔奉先殿。例应前一日遣官告祭天、地、太庙后殿。谨将宗人府送到亲王等职名。缮请钦点。得旨、著不必举行。　　

○庚子。谕曰、吉庆奏、浙江通省晚禾收成。统计九分有余。棉花收成实有十分等语。览奏深为欣慰。浙省本年晴雨调匀。年岁丰稔。各属收成分数。计在九分以上。沿海地方。棉花亦极为畅茂。收成实有十分。洵属昇平盛事。但年岁丰登之后。小民往往因仓箱充裕。户有盈余。不免任意奢靡。致蹈乐岁粒米狼戾之事。正当乘此年谷顺成。多为蓄积。方可有备无患。吉庆务须劝谕小民。共敦节俭。所谓食之以时。用之以礼。使闾阎皆有盖藏。以为耕九余三之计。而该抚以及地方官员。亦不可因时值丰收。遂尔意存自满。稍涉侈泰。惟当益深敬惕。撙节爱养。既富加教。承天贶而厚民生。庶为不负司牧之任。　　

○又谕、向来顺天府治中。直隶人员。俱不回避。但治中所管事务。究系顺天地方。密迩乡里。以后亦著回避。　　

○谕军机大臣曰、江兰奏、新设税口。试抽定额。并查办小钱等事。览奏俱悉。至称滇省小钱。民间乐于呈缴。惟穷乡僻壤。尚未能一律净尽。现同福康安再行出示。严饬文武。尽数查缴等语。殊属虚文。福康安、现在湖南剿捕苗匪。于滇省地方事务。安能兼顾。况福康安己调任闽浙。滇省非其所辖。乃于查缴小钱之事。仍奏称现同福康安出示。而试抽税口一摺。亦与福康安一同列衔。均属无谓。最为外省陋习。江兰现任滇省巡抚。于地方应办事宜。惟当率同地方文武。认真查办。何必徒务虚文。至所称试抽税口。尽收尽解。如有盈余。归入每年税余项下报部等语。外省税口盈余。地方官稍有沾润。自所不免。但不可如山西潞安府之铁税。每岁出息。多至数万两。徒供地方官牟利剥削。该抚尤当实力稽查。毋得视为具文。以一奏塞责也。　　

○辛丑。谕曰、富尼善之母年老。著将伊留京。勒里善、著调补京口副都统。所遗员缺。即著富尼善补授。　　

○谕军机大臣曰、梁肯堂奏、河南山东二省、及长芦等处、收缴小钱。解送直隶。归局镕销。节次镕试。每百斤须镕剔三次。方得铜铅六十斤。而此内砂壳居多。剪边较少。镕销之下。未免铜少铅多等语。前因小钱充斥。节经降旨。饬令小民呈缴。设法收买。随时镕销。原以杜私铸之弊。并非欲藉镕化小钱。为多得铜觔起见。该省既未能如法镕销。何不即将此项钱文。遇便搭解送京。归局倾销。著该督酌量情形。或遇便由水路解送京局。亦无不可。但不必专员解送。如有碍难办理之处。亦不妨据实具奏。至该省现在市集行使。虽均系制钱。惟外来商贾携带钱文。间有小钱搀杂一二。此亦在所不免。惟在该督实力查办。务使小钱一律净尽。不致仍前充斥。久而生懈。方为妥善。　　

○壬寅。谕军机大臣等、据陈淮奏查获钱受椿家人携带财物一摺。钱受椿系福建府道。洊擢臬司。今据陈淮查出伊家人携带财物。已至钜万。是其平日各任内、惟知婪赃受贿。不可枚举。实为可恶。若止交魁伦等刑夹重责。恐外省习气。不免虚应故事。不足示儆。著传谕魁伦等、如接奉前旨。业将钱受椿正法则已。若尚未明正典刑。仍著派委妥员。小心迅速管解送京办理。并饬委员沿途加意防范。毋任有畏罪自戕等事。　　

○癸卯。以翼日孝仪皇后神牌升祔。前期告祭奉先殿。遣皇八子仪郡王永璇行礼。孝仪皇后神牌、奉安孝贤皇后陵享殿。前期告祭孝贤皇后陵。遣皇十七子多罗贝勒永璘行礼。　　

○命重举千叟宴。谕、我国家重熙累洽。景运昌明。绥万屡丰。中外禔福。所以涵濡休养。咸登仁寿者。实为史册所罕觏。我皇祖圣祖仁皇帝冲龄践阼。统驭寰区。仁渐义摩。熙熙皞皞。康熙年间。曾举行千叟宴。与天下臣民。跻寿＜宀禹＞而迓繁禧。为千载一时之嘉会。朕诞膺丕绪。敬绍鸿图。夙夜孜孜。勤求治理。仰赖昊苍笃佑。列祖贻庥。海宇乂安。人民乐利。曾于乾隆五十年乙巳。恭照皇祖千叟宴。举行盛典。迄今已逾十年。逢吉康强。精神纯固。明岁丙辰。纪元周甲。躬举授受上仪。尤属旷古所未有。天下臣民。歌咏太平。期颐衍庆者。此十年内。又不知凡几。允宜再启耆筵。以纪重光之盛。著于明年正月初吉。再举千叟宴盛典。惟是前次乙巳。朕寿七旬有五。是以六十岁以上者。俱令预宴。明年朕寿八旬开六。若仍照前次六十以上。即准入宴。年齿皆如儿辈。长幼悬殊。转为未协。此次应自七十岁以上准其入宴。用示朕介景延祺。申锡无疆至意。所有一切事宜。著各该衙门照上次之例敬谨豫备。　　

○又谕、前因武殿试呈进策题。朕以文殿试向凭策以定甲乙。至武会试所重原在外场。其发策廷试。止系循例举行。是以每次所派阅卷大臣。不过阁学京堂等官。大学士尚书。向未简派。所出策题。率多敷衍成文。而武举等亦并不能条对。自不应载入起居注实录之内。随命军机大臣恭查。据奏文武殿试策题向来俱属载入等语。乃本日朕恭阅雍正十一年世宗宪皇帝实录。三月内文殿试策题载入。而十一月武殿试、祇载阅视技勇传胪。并未开载策题。朕六十年来。恭阅祖宗实录。周而复始。岂转有遗忘。乃军机大臣、并不细心检查。两三次率称文武试策、总载实录。护过饰非。此岂寻常疎忽可比。均著交部严加议处。　　

○又谕曰、勒里善甫自新疆换回。又无子嗣。其京口副都统员缺。著与正黄旗汉军副都统成策对调。　　

○皇太子率户工二部臣奏、钦惟皇帝陛下、寿宇延洪。仁恩覃洽。解阜叶虞琴之奏。普鬯民生。懋迁率周府之模。通流国宝。近自水曹金部。远而藏地回疆。莫不奉九式之良规。仰万年之鸿号。绍三朝而裕后。布四极以怀珍。实厚生利用之资。系理财正辞之重。越来岁丙辰纪序。周甲增筹。迺豫期嘉庆书年。初元播诏。近承慈旨。合有宝文。陶镕总本于大钧。模范勉遵于良冶。敢违成命。窃惕下怀。伏念钱布为百货之源。事最切乎群黎日用。载祀归一人之统。化久洽乎丕冒海隅。今八方泽溥衢尊。职贡虔通九牧。惟三品利颁泉府。轮廓善仿五铢。象有取于大员。式孚乾德。号莫崇于太上。最称隆名。宜秉一尊。长垂万禩。肉好悉依乎轩制。幕文敬勒夫羲年。如谓嘉与维新。庆当同兆。两字本庭闱之命。一元偕正朔之颁。既经涣号宣纶。宜遵辰告。则请都官制币。量酌卯期。志洪恩于初哉首基。聿昭年纪。镌宝字于京垓亿兆。益衍符珍。永荷圣慈。祗承天贶。子臣不揣冒昧。谨率同户工二部臣、合词陈请。自丙辰年为始。宝泉宝源二局钱文。乾隆嘉庆年号各半分铸。至各省俟开铸之期。亦准此例。除新疆等处仍照旧遵行外。其卫藏钱文。均令照此办理。从此日引月长。泉流山积。体尊亲之共戴。铸总由尧。溥羙利于不言。行还权子。俾荒陬僻壤。咸乐范曰寿曰富之徵。且越契踰绳。共仰乾为圜为金之象。得旨、如所请行。　　

○予故喀尔喀辅国公巴图济尔噶勒祭如例。　　

○甲辰。上御乾清门听政。　　

○以册赠孝仪皇后。前期命睿亲王淳頴为正使。郑亲王乌尔恭阿为副使。是日、恭赍册宝。诣孝贤皇后陵。册赠令懿皇贵妃为孝仪皇后。册文曰、朕惟离继照以作明。诞膺福祚。坤承天而正位。长发祥源。贤卜于天。景命方隆于授受。贵徵以子。追封允协于尊崇。惟令懿皇贵妃魏氏、德著诚庄。性昭淑顺。柔嘉维则。班初亚于三宫。式礼无愆。秩洊升于九御。六五叶黄裳之卜。欢奉萱闱。千亿开朱芾之占。喜宜兰殿。昔笃生夫睿哲。兆协横庚。今懋建夫元良。纪行周甲。昭兹来许。万年之岁月方长。佑我后人。廿载之音容如昨。兹以储徽克茂。继序其皇。吉启密缄。既正前星之号。幸符夙愿。将循上日之文。嗣服无疆。承华有自。特溯云軿于桂阃。用怀月御于椒涂。茂举上仪。聿崇升祔。兹册赠为孝仪皇后。于戏。本笃庆衍禔之德。母允垂仪。循召正言顺之规。子当承统。福所基也。尔子孙克绍于鸿图。礼亦宜之。我国家肇称之盛典。志维先定。灵其歆承。钦哉。　　

○孝仪皇后神牌。升祔奉先殿。寅刻。大学士阿桂、王杰、恭点神主。皇太子龙袍补服。诣恭制神牌处行礼。恭捧神牌。由奉先殿左门入。进殿东门。安神牌于祇见位。恭代行礼。敬升奉于孝贤皇后神位之次宝座上。行致祭礼。如大享仪。礼成。奉安于奉先殿后殿。　　

○孝仪皇后神牌。奉安于孝贤皇后陵享殿。遣皇十七子多罗贝勒永璘行礼。　　

○谕、据福康安和琳奏剿杀鸭保苗匪。将出力人员。分别开单。恳请施恩一摺。纶布春、著补放头等侍卫。色灵额、阿哈保、俱著在乾清门行走。都司李应贵、著赏趫勇巴图鲁。屯练守备丹怎司多尔、著赏则依保巴图鲁。根登太、著赏唐博巴图鲁名号。仍各赏银一百两。以示奖励。　　

○又谕、此次官兵进剿苗匪。所有军火粮饷等项。调剂催趱。最为紧要。今据福康安和琳奏、随营委办军饷各文员。均能奋勉出力。不辞劳瘁。胡时显、清安泰、张道源、李亨特、清泰、由灏六员。均加恩赏戴花翎。傅鼐、加恩以直隶州同知升用。并赏戴花翎。主事周嘉猷、准其开复。岁贡唐元瑛、准以训导即选。汪汝弼、赏给监生。准令应试。　　

○谕军机大臣等、福建漳泉一带。年岁歉收。前据魁伦奏、已拨省仓及厦门米石设厂平粜。并拨光泽县截留存仓之江西米石赶运接济。但恐为数尚属不敷。本年江西收成丰稔。米粮较为充裕。而浙江年岁。昨据吉庆奏九分有余。或可量为采买协拨。惟是该二省、距福建漳泉路途较远。因思台湾一岁三熟。此时该处或又获丰收。可以拨运内地。漳泉等处。米价已渐就平减。无须邻省接济。固属甚善。若漳泉米价尚昂。台湾又无余米可拨。必须另筹接济。著魁伦、姚棻、吉庆、陈淮、彼此会商。将江西浙江两省米石。如何设法运往。脚费不致过多。可以迅速接济。又免意外疎虞之处。通盘筹画。熟商定议。妥协办理。俾小民口食有资。方为妥善。仍著魁伦等、将台湾秋冬米价若何。是否可以采买运赴漳泉之处。及作何筹办情形。据实速奏。寻奏、台湾府属粮价过昂。难以采买。请于上游五府现贮仓谷十六万石内。先动六万石。碾米三万石运备。俟十二月间、查明五府粮价最平之处买补。至江西省已碾仓粮。经咨称尚有五万余石。现贮南昌一带水次。拟即知照运济。合计上游五府并江西接济。漳泉所需。已有盈余。可无庸赴浙采买。得旨、如所议行。　　

○实授阿精阿为刑部侍郎以少詹事曹城为詹事。　　

○以正蓝旗满洲副都统额勒登保、为镶蓝旗蒙古都统。浙江乍浦副都统伊江阿、镶红旗汉军副都统本智、对调。　　

○浙江巡抚觉罗吉庆疏报、乾隆五十九年分、考丰、临海、黄岩、镇海四县、开垦额外涂田山荡地共十顷六十亩有奇。　　

○乙巳。谕、吏部奏将革职道员蒋继焕、知府杜安诗、二员、应否准其捐复之处请旨。详阅案情内。蒋继焕与杜安诗。俱系在山东曹州府任内。失察所属曹县拏获盗案。不即查办。但杜安诗于此案外。并无另有降革处分。而蒋继焕复有失察齐东县书役收漕滋事。并兰山县贼犯纠窃、未经审出实情。前后共系降革处分三案。与杜安诗止于失察盗案者不同。杜安诗著加恩准其捐复。蒋继焕著不准捐复。朕于地方道府州县过失。遇有应得处分。及应否准其捐复之处。无不权其重轻。一秉大公。斟酌至当。凡有地方之责者。各宜倍加谨凛。毋负劝惩并用至意。
  </div>
  <div class="pagination">
   <a href="清实录乾隆朝实录_page1846.html">
    上一页
   </a>
   <span>
    ...
   </span>
   <a href="清实录乾隆朝实录_page1842.html">
    1842
   </a>
   <a href="清实录乾隆朝实录_page1843.html">
    1843
   </a>
   <a href="清实录乾隆朝实录_page1844.html">
    1844
   </a>
   <a href="清实录乾隆朝实录_page1845.html">
    1845
   </a>
   <a href="清实录乾隆朝实录_page1846.html">
    1846
   </a>
   <span class="current-page">
    1847
   </span>
   <a href="清实录乾隆朝实录_page1848.html">
    1848
   </a>
   <a href="清实录乾隆朝实录_page1849.html">
    1849
   </a>
   <a href="清实录乾隆朝实录_page1850.html">
    1850
   </a>
   <a href="清实录乾隆朝实录_page1851.html">
    1851
   </a>
   <a href="清实录乾隆朝实录_page1852.html">
    1852
   </a>
   <span>
    ...
   </span>
   <a href="清实录乾隆朝实录_page1848.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
