<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 57 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 57 页/共 59 页</h1>
    <div class="content">　　○两广提督抚按官殷正茂等议以两广总兵不当裁革因奏言广西设总兵所以弹压安南约束土官非独为区区猺獞且系  祖宗旧制安得计小费而议变更此揆之国体终不可革者也广东总兵虽近时增设但连岁用兵未有休时水陆将士尽属总兵统领责其次苐剿荡俟诸巢尽珍地方敉宁更从议革亦未为晚此方今时势未可遽革者也宜  敕本部亟推补广西总兵而革坐营中军官其广东总兵容臣等督令征剿候事宁别议兵部覆请从之
　　○戊寅  命管延绥领军游击将军事参将署都指挥佥事陈天福分守宁夏东路
　　○提督两广军务右侍郎殷正茂以亟乏军兴为请兵部议发南京兵部马价舡料银十万两以应天府等处应角□羊明年太仆寺马价银内抵补  上可其奏
　　○己卯
　　○升山东莱州府知府杨起元为狭西按察司副使
　　○录辽阳长静等堡死事军焦善二等六十二升授其子一级
　　○提督两广军务右侍郎殷正茂条议四事一分信地言巡守兵备各官移徒不常故董治靡及百务废弛宜令广东巡视海道驻东莞南头城分守岭南道驻省地分守岭东道驻惠州府城往来海豊分守岭西道驻高州府城分守海北道驻雷州府城广州兵备兼分巡道驻新会县城岭西兵备兼分巡道驻肇庆府城往来德庆泷水南韶兵备分巡道驻韶州府城惠州兵备分巡道驻长乐县城海防兵备分巡潮州道驻州府城海南兵备分巡道驻琼州府城海北兵备分巡道驻廉州府城监军道随军调度自后推补各道员缺即于文凭内明驻各分驻地方使便行事一议问遣言漳泉兴化之人以罪谪戍边者例编戍岭表滨海诸郡乃其人率生事喜乱每倭夷入寇輙为向道是腹心之疾宜更置濒海之戍戍云贵川湖诸地他濒海诸郡不得编发以杜勾引之患一议召募言土兵利水战浙兵利陆战而广人多言练土著将领多言募浙兵臣以为兵在训练何异彼此愿训练之效其于他日而寇盗之患急在日前请召募浙兵六千人合土兵万二千人分三十营以备征剿一议民壮言各府县编佥民壮动以抽角□羊济边为辞不知抽角□羊之议起于往时隐占乾没故取其嬴余以济边耳令既设官操练编成队伍皆为民兵与曩时异而岭海之急甚于九边安得复泥前说宜暂停抽角□羊候事宁别处章下部议皆以为可  上乃允行之
　　○庚辰  上诏谕礼部  朕体已安尚湏静养数日其传示诸司官各用心办事不得怠玩
　　○南京户部右侍郎杨思忠以疾乞归许之
　　○升浙江按察司副使吴椿为贵州布政司右参政
　　○辛巳
　　○改镇守福建总兵官署都督同知李锡镇守广西  命宣府张家口守备为事官范恭充延绥领军游击将军
　　○壬午
　　○升浙江布政司左参议郭天禄为本省按察司副使以云南按察司佥事苏松代之
　　○甲申
　　○巡抚广西御史李良臣劾奏靖江王府辅国中尉邦菕奉国中尉经大□言不法事礼部议覆邦菕宜罚减禄米三之一经大□言宜罚住禄米半年  上报可苐以宗室犯罪处分当在朝廷责礼部擅自定拟寻置不问
　　○录嘉靖三十五年浙江平湖等处擒斩倭寇升赏官军方昇而下一百二十九人  命南京右军都督府佥书右都督俞大猷充总兵官镇守福建并浙江金温等处
　　大明穆宗庄皇帝实录卷之六十七
　大明穆宗庄皇帝实录卷之六十八
　　隆庆六年三月丙戌朔  孝肃皇后忌辰遣襄城伯李应臣祭  裕陵
　　○升扬州府知府徐尚为云南按察司副使整饬曲清等处兵备
　　○丁亥
　　○升江西布政司左参政方良曙俸一级黜安义县知县曾知经为民始定捕盗条格时盗劫安义县库亡失甚多抚按官言状独请降调知经谓良曙本分守南昌暂摄九江守巡事不宜加罪吏部覆言今盗贼蜂起起因有司及巡捕官平时不能弭盗及盗起不行缉捕或故纵之以蒙蔽上官有司之蒙蔽曰益甚而盗之猖獗日益不可制至于杀官劫库势不容匿乃始申报以重为轻以多为少而上官者亦＜矢见＞脱已责因而＜宀十见＞之此所以益滋蔓而不可图也今安义四十余盗入城劫库县官知经失事重大安得轻处良曙该道官安得逭地方之责即抚按官亦不能无罪安得为二臣曲庇请黜知经罚良曙及戒饬抚按官仍立条格自后各州县掌印巡捕官有盗至十人者降一级二十人者降二级三十人以上者罢官各兵备及该道官所属盗起至五十人者降一级七十人者降二级百人以上者罢官抚按官隐匿不行参奏者听部院科道官参奏重治若地方有盗即申报上官亟行擒灭上官即发兵马就便捕灭者免究仍录叙其捕盗之功量多寡为升赏请著为今  上悉从部议
　　○真定府南宫等县陨霜杀麦
　　○戊子  皇太子出阁讲书
　　○己丑
　　○升南京工部虞衡司郎中马时泰为江西按察司佥事
　　○提督两广军务右侍郎殷正茂奏抚民许瑞出兵攻剿倭寇生擒七十八人斩首二十五级请授把总职衔以示优异兵部谓广盗未静姑厚其赏令尽剿诸贼乃并授官  命如部议
　　○庚寅
　　○河东运司地震
　　○辛卯
　　○发太仓银八万五千一百余两于蓟镇六万一千八百余两于永平五万二千五百余两于密云一万八千四百余两于昌平为主客兵饷
　　○南京户部尚书曹邦辅参奏管仓主事张振选违抗不职状乞如例罢黜吏部覆言上下之分定而后纲纪立政令行迩来厉官不奉堂官约束名分倒置其原皆因往岁执政之臣悦人媚已于是憸夫之在庶寮者托为奥援以语言相构少不快意輙排陷之于是堂官不敢行其约束而属官益恣其胸臆自称风采即未必有奥援者亦皆以违拗堂上为得计而安意承行者盖鲜矣其在外省则由巡按御史往往以进士推官知县有科道之望乃曲为护庇引为私人阴授其廉访之炳凡二司之贤否悉出唇吻少有不悦遂以萋菲而祸终不免于是二司反皆畏惧曲意结纳盖奉承之不暇而又何敢问其政事之得失乎体统既乖法度尽废害政莫甚于此请革振选职冠带闲住仍通行内外诸司今后属官敢有抗违上官者俱如振选例上官有自降礼体款曲属官平日不能督率有罪不行紏治者以不职论其各巡按御史仍有护庇进士推官知县引为私人者听本部都察院及科道参奏究治庶久涂之耳目可开而久紊之法纪可振矣  上曰近来属官不受约束上官不行紏治反为曲税名分倒置政体大乖其令内外诸司一体戒饬以后仍效此风者部院科道官具以名闻重治之于是黜振选闲住
　　○工部尚书朱衡条陈经理北河八事一复旧革山东徭夫七十余名接兴河工一复夏津鱼台二县管河主簿随时看守修葺一清查马场湖南旺湖南阳湖蓄水以济运河之涸南旺西湖安山湖洩水以宣运河之溢毋便居民侵占一吕孟微山张庄诸湖为山东滕峄山之水会宣洩无路冲溢税地损伤堤岸乞建二闸以洩积水一筑马家桥东岸石堤一河南舟□非子舡纳税于吕梁洪殊为不便乞改纳于徐州洪一管河官不许差委以妨河务一修河筑堤椿草钱粮积年逋负乞严有司之罚每年终河道官开数具奏诏如所拟
　　○癸巳
　　○增设广州府南头广海海防同知一员从提督两广都御史殷正茂奏也
　　○泰宁等卫夷人升合儿等二百八人来朝贡马赏赉如例  万安王嫡子褒火□危请敕管理府事从之
　　○乙未
　　○南京户部尚书曹邦辅引疾乞休不许
　　○升大理寺右少卿罗良为本寺左少卿左寺丞刘思问为右少卿
　　○山西巡按御史武尚贤查奏山西三关及宣府镇边储侵冒亏折诸奸状因论山西管粮主事姜密兵备副使朱裳纪分巡佥事孙坤宣府管粮主事吴善言参政郑洛副使廖逢莭右参议何棨等各稽核不严罪  诏夺密等俸二月善言等一月
　　○丙申
　　○礼科给事中蔡汝贤奏请宽恤东南民力其一复废县言华亭上海人户繁衍有司管辖不及旧于二县适中地设青浦县未几輙废遂致地有抛荒粮多逋负宜亟复旧县建置官署责令招抚流移开垦荒芜其一议改折言苏松嘉湖等府额运粮米往议改折二分官民称便已乃尽徵本色水陆转谕公私耗费不胜其苦宜将二分折色永著为令其闲散官员应给禄米者悉令本折兼支其一蠲旧逋言粮额积负请将嘉靖四十五年以前逋负悉从蠲免其隆庆元年以后如数徵角□羊＜锍-釒＞下户部请以复废县一事下抚按熟计其改折候会计日议处积负钱粮仍遵原数带徵惟戒谕有司毋事朘削  诏如部议  诏令后事闵军机者该科毋輙贴报诸司＜锍-釒＞下未到科輙传旨意者缉事衙门捕治之时宣府抚臣奏虏酋黄召吉掠车夷事未下而京师讹传车夷被掠者不下二千人众论汹汹谓且败约及得＜锍-釒＞传者皆妄御史周于德以为言故有是命
　　○工部覆直隶巡按御史刘曰睿疏请以苏松嘉湖水利敕应天浙江兼督报可
　　○丁酉
　　○升大理寺右寺丞罗凤翔为本寺左寺丞湖广道监察御史王友贤为右寺丞
　　○录隆庆五年虏陷小团山堡官军失事罪降指挥傅士忠等各二级阵亡百户雷云袭升其子一级
　　○戊戌  命定远侯邓祖锡孙世栋袭爵
　　○复除山东布政司右参政林烶章于云南以被论勘明也
　　○巡按狭西御史萧廪言苑马寺牧地欺隐滋多其责不独在有司寺监各官实专职守宜饬其同心奉公不得远怨引嫌仍许按臣一体举劾至于加赋之议虽有成命亦宜大＜宀十见＞文法求所以便军民可为经久者行之勿泥恒格兵部请从其议报可
　　○己亥  武宗毅皇帝忌辰  奉先殿行祭礼遣忻城伯赵祖征告  康陵
　　○巡抚延绥都御史郜光先绘本镇形胜图条为五论以进一论充足刍粮之实言该镇主兵钱粮以岁入较岁用缺银六万四千余两加以民屯盐引莭年多逋鼓噪脱巾往事可鉴即今边患稍纾客饷幸有余积请将隆庆六年以后客饷改充主饷庶多寡通融而士马给足一论筑削边垣之实言中东二路边垣俱系冲要亟宜修筑计费银三万一千余两而本镇所储糜粮仅三之一请以本镇所省客饷银二万充之一论酌修城堡之实言本镇应修城堡共一百八十余所内极衡应亟修者三十三所其稍缓者一百五十余所而沿边之地一望沙漠既难来石又难得土且与大边版筑并兴人力不给请申五年损坏包陪之法督令所司起派人夫定画年限次苐修举期以三年竣事为便一论强盛战兵之实言本镇原额马骡共四万六千四百有奇今见在者才二万四千余耳乞于太仆寺给发以备战守一论振肃纲纪之实言边境纲纪全侍赏罚今宁塞营守备冯守乾威武堡操守李阶均属阘葺无济缓急宜即罢职而令能者代之＜锍-釒＞下户部以主客兵饷难于改给苐令那借补还兵部以请镇马价发过二万五千不心更给余皆如光先言  上从部议
　　○庚子
　　○南京湖广道试监察御史陈堂奏言国制十年大造黄册凡户口田赋之役新旧登耗之数无不备载所以重国本而存故实也今沿袭弊套取应虚文奸吏得以那移豪强因之影射其毙不可胜穷臣尝询之盖有司徵钱粮编徭役者自为一册名曰白册而此角□羊后湖之黄册又一册也有司但以白册为重其于黄册则推付之里胥任其增减凡钱粮之完欠差役之重轻户口之消名实相悬曾不得其彷狒即角□羊之后湖而清查者以为不谬于旧册斯已矣安办其真伪哉臣窃谓欲理图籍必严综核必专责成夫书筭豪猾类非守令之法所能制也顷苏松常镇添设督粮参政一员请赐之敕责令兼理黄册事务凡人丁事产悉照白册攒造其欺隐脱漏者如例问追驳回者依限完报田至一万亩以上者仿古限田之法量为裁抑如势要阻挠有司阿纵听抚按官参奏庶册籍清而赋役可均部覆  诏如议
　　○兵科都给事中梁问孟言朝廷所以鼓舞士卒者以赏不踰时故能制其死力也今边镇获功御史查覆经年不报有终其身不获赏者甚非激劝之道嗣是请令巡按御史但有擒获之捷即以核实先以库贮银如例给赏寻复奏闻然后请发币金赍角□羊本镇充补其一切出入之数尽属按臣查理督抚官不得与焉至于沿海腹里之地不由内帑给发者亦视九边例今按臣先赏后闻则激劝明而人心益奋兵部覆奏从之
　　○以山西镇招降功赏总兵官郭琥银十五两
　　○东虏速把孩及青等愤辽阳卓山之败复犯长胜堡守备指挥范芝等与战却之寻犯清河堡守备曹簠等又大败之共斩首一百六十五级获酋首一级揵闻兵部谓该镇累奏奇功且俘斩数多例当宣捷  上命勿宣第搞报捷者如例赏总督刘应莭银四十两彩帑二表里升巡抚张学颜俸一级总兵李成梁实授都督同知仍各赏银三十两彩帑二表里升曹簠官二级范芝及副总兵赵完千总王好善把总赵愚各一级仍与佥事王之弼郎中王念各赏银有差
　　○辛丑
　　○先是广西逃犭□农者念窜投安庄集聚众为乱势寝猖獗父子僣称王流毒贵州安顺等处巡抚都御史阮文中乘刘显兵至决策进剿先擒一百二十七人斩首四百余级贼平文中奏捷乞录诸有功者都给事中梁问孟请追治前此抚按官玩寇殃民之罪兵部覆议文中及显并宜升录余有功者俟御史勘上前此抚按官宜令部院查核以闻  上乃命升文中俸一级显祖职一级仍各赏银四十两纻丝二表里余皆如议已而吏部查覆应天府府尹杜极工部左侍郎赵锦皆先任贵州巡抚有旨各降一级
　　○壬寅
　　○升江西布政司右参议尚德恒为本省按察司副使整饬九江安庆兵备
　　○癸卯
　　○复设山东东昌府夏津县兖州府鱼台县各管河主簿一员
　　○发太仓银一十二万七千三百余两于宣府一十五万七百两于大同八万九千六百余两于山西充主客兵饷  命浙江都司掌印署都指挥佥事尹凤充参将分守徐州等处
　　○录狭西延宁二镇周澄堡等处获功官军张溟等七十五人双山堡等处官军白振等一百一十八人升赏如例
　　○乙巳
　　○礼部尚书兼翰林院学士潘晟乞致仕许之  诏给驲以归先是吏科左给事中宋之韩论晟衰杇不堪典礼晟具＜锍-釒＞自辩因乞罢黜  上以其老成醇谨慰留之之韩内惭益嗾同官贾待问匡铎等攻之欲必去晟再＜锍-釒＞求去不获三请乃许之按之韩浅鄙狼愎内陷附当事以自肥利而外务搏击以必胜立威不独攻晟一事而已士大夫自反目视之
　　○丙午
　　○升保定府知府章时鸾为河南按察司副使专理河堤从吏科都给事中雒遵奏也
　　○总督漕运都御史王宗沐言国计之有漕运犹人身之血脉血脉通则人身康漕运通则国计足我朝河运几百六十年法度修明＜锍-釒＞通无滞迩来事多弊滋兼以黄河泛溢数患漂流故科臣复议海运而缙绅之虑猥云风波大风波在海三尺童子知之然其利害有办古语云地不满东南东南之海聚水所委渺茫无山则趋避靡及近南水暖则蛟龙窘居故元人海运多警以起自太仓嘉定而北也若自淮安而东引登莱以泊天津兹谓北海中多岛屿可以避风蛟龙有往来而无窟宅又其地高而多石行舟至登莱因其旷达以取其速而标记岛屿以避其患则名虽同于元人而利实专其便易佐河运之缺计无便于此者然此犹举时宜而言耳若语全势则其说有三一曰天下大势二曰都燕专势三曰日前急势唐人都秦右据岷凉而左通狭渭是有险可依而无水通利也宋人都梁背负大河而面接淮汴是有水通利而无险可依也若国家都燕北有居庸巫闾以为城而南通大海以为池金汤之固天造地设  圣子神孙万年之全利也而乃使塞不通焉岂非太平之遗虑乎此所谓天下大势也夫三门之险天下之所谓峻绝也然唐人裴耀卿刘晏皆百计为之经营者以彼都在关中输车□兑所必由故也若夫都燕则面受河与海矣然终元之世未尝事河而专于海者彼终岁用兵无暇于事河也彼又以为河运入闸则两舟难并不可速也鱼贯逆溯一舟坏则连损数十舟同时俱靡不可避也一夫大呼则万橹皆停此腰脊咽喉之譬先臣丘浚所忧不可散也若我朝太平熙洽主于河而协以海自可万万无虑故都燕之受海犹凭左臂从胁下取物也元人用之百余年矣梁秦之所不得望也此所谓都燕专势也黄河西来禹之故道虽不可考然不过自三门而东出天津入海是腹虽稍南而首尾则西衡也我朝弘治二年决张秋夺汶入海其首犹北向乃今则直南入淮而去岁之决阎家口支出小河近符离灵璧则又几正南矣自西北而直东南途益远而合诸水益多则其势大而决未可量也故以汉武之雄才尚自临决塞王安石之精博且开局讲求河之为患讵直今日然哉且去年之漂流诸臣闻之有不变色者乎夫既失利于又不能通变于海则讦将安出故富人造室必启傍门防中堂闭则可自傍入也此所谓日前急势也风波系天数臣岂能逆睹其必无然趋避占候使其不爽当不足以防大计惟  圣明采择因条上海运七事一定运米言海运既行宜定拨额粮以便徵兑隆庆六年已有缺舡粮米足备交运以后请将淮安扬州二府兑改正粮二十万一千一百五十石尽派海运行令各州县于附近水次取便交兑遇有灾伤改折则更拨凤阳粮米足之一议船料言漕运二十余万通计用舡四百三十六艘淮上木贵不能卒辨宜酌派湖广仪直各厂置造其合用料价一十一万八千四百两有奇即将清江浙江下江三厂河舡料价并浙江湖广本年折粮减存及河南班匠等银角□羊用不足以抚按及巡盐衙门罚赎银两抵补一议官军言起运粮舡宜分派淮大台温等一十四卫责令拨军领驾每艘照遮洋旧例用军十二人以九人赴运其三人扣角□羊粮银添顾水手设海运把总一员统之其领帮官员于沿海卫所选补所湏什物即将河舡免运军丁粮银扣角□羊置办一议防范言粮舡出入海口宜责令巡海司道等官定派土岛小船置备兵伏以防盗贼一议起剥言粮舡至天津海口水浅舟胶湏用剥舡转逋至坝每粮百石给水脚银二两九钱其轻赍银两先期委官由陆路起角□羊听各督粮官收候应用一议回货言海运冒险比之河运不同旗军完粮回南每船许带私货八十担给票免税以示优恤一崇祀典言山川河渎祀典具载今海运所畏者蛟与风耳宜举庙祀以妥神明＜锍-釒＞下部覆如宗沐言  诏允行之
　　○丁未
　　○升户科左给事中周芸为福建布政司左参议
　　○戊申
　　○尚宝司卿刘奋庸＜锍-釒＞言  皇上即位六载海内非不又安而灾疢未消外夷非不威顺而伏机可虑朝纲若振饬矣而大柄渐移仕路若肃清矣而积习仍旧有司方引领以睹励精之治而  皇上精神志意渐不逮初臣虽贱微念潜邸旧恩不忍默谨条五事以俟  英断一曰保安  圣躬  人主一身天地人神之主也必志气清明精神固而后可以当万机之繁声色嗜欲非大智大勇鲜不移夺自兹以往宜加  圣虑思宗社付托之重念此心保守之难凝神定志忍惟抑情毋逞旦夕之娱而轻万年之虑毋以有限之精神而殉无涯之嗜欲如此则清明强固而无强之福可长保也二曰总揽大权  人主操礼乐征伐之柄必一政一令咸出  上裁而后臣下莫敢行其私在昔  先皇帝英明果断恩威莫测一时大小臣工仰承不暇今政府之所拟议有司之所承行非不奉有钦依也而酙酌从违之际  皇上曾出独断否乎人才之用舍果尽协于公论而无敢自快其思仇欤臣弗敢知也国事之纷更果尽出乎忠谋而无敢以私意上下之欤臣亦勿敢知也即如辅导  东宫本阁臣之责而輙敢为身国之便朝廷名器本励世之具而今乃为市恩之物  先皇帝时谁敢如此伏愿独观万化念大权之不可下移凡庶府之建白阁臣之票拟特留  清览时出独断则臣下莫能测其机而政柄不致偏重矣三曰慎乃俭德古之帝王兢兢然以奢欲为戒盖戒财耗则民穷民穷则国之元气随之不可不慎也矧今国用边储年例必不可减一岁之入曾不足供一岁之出而又可以无益之用哉  皇上即位以来内府取银之数不下数十万求珍异之宝作鳌山之灯服御器用之间悉镂金雕玉之餙其于身心实用何所禆益而好之若是生财甚非靡敝无纪良可惜也伏念内帑之空虚思小民之艰苦不作无益不贵异物当太平无事之时预思万一有事之备则府库充盈而民乐其生矣四曰留心章奏人臣进言于上未必一一中莭乃其心固欲效忠于国家耳  皇上一切置之不览非惟进言者托诸空谈有阻乐告之志抑恐俭邪权势之党转生猜忌御下蔽上以成其奸不可不察伏望  皇上留神省览狂直者曲赐容上当理者即赐施行言及  君德而反已自修言及朝政而酙酌必当言及人品而举措惟公则听言者既见之行事而进言者益乐于效用矣五曰起用忠直忠直者国之干也非若承望风旨以泄他人之情迎合权要以树淫朋之党者比也  皇上即位以来台谏之臣间有斥远摈弃者尚未召还录用愿恕狂直之罪嘉批鳞之诚广仁宥于既往作直气于方来则  皇上包荒之德上同覆载而于国纪士风大有所补＜锍-釒＞入下所司知之按奋庸＜锍-釒＞词有所指斥一时阿当事意者以为奋庸久不徒官有快快心更相与诋訾之矣
　　○录辽东静远等堡获功官军金继儒等二百五十人宁远小团山等堡官军陈言等五十七人升赏如例
　　○己酉
　　○安庆官军乱  诏械指挥张志学等至京鞫治先是志学与知府查志隆有怨至是以支放军粮事愈恨之遂与指挥马负图张承祖率舍余马应举等及家奴屯卒四百余人闭城大噪围府舍欲杀志隆等守备杨遇春不为禁百姓汹汹越三日稍稍角□羊散南京兵部尚书王之诰等以闻乃遣官校逮志学等而赦屯军胁从者已而南京守备太监张宏言志隆稽误月粮激变军士又擅离职守潜入南京亦乞速究以彰国法  上乃命锦衣卫并逮治隆于京师讯之
　　○户科给事中曹大野论大学士高拱大不忠十事言拱蒙  陛下任用令掌吏部事宜小心辅弼奉公守正以报乃专肆日甚放纵无忌臣不暇悉举谨以其不忠之大者略陈之前者  陛下圣体违和大小臣工寝食不宁独拱言笑自若且过姻家刑部侍郎曹金饮酒作乐视  陛下之疾苦罔闻知其不忠一也  东宫出阁讲读乃旷世之盛典国家之重务拱当每日进侍左右乃止欲三八日叩头而出是不以事  陛下者事  东宫矣何其无人臣之礼敢亍自尊哉其不忠二也自拱复用即以复仇为事昔日直言拱罪如岑用宾等二三十人一切降黜举朝善人为之一空其不忠三也自拱掌吏部以来其所不次超擢者皆其亲戚卿里门生故旧如副使曹金其子女亲家也无一才能乃超升至刑部侍郎给事中韩楫其亲爱门生也历俸未久即超升为右通政其他任其所喜超用者不可胜纪其不忠四也科道官乃  陛下耳目大臣之所以不敢为奸者赖其此也拱乃欲蔽塞言路任之所为故每选授科道即先于部堂戒谕不许擅言大臣过失此上蔽  陛下耳目以恣其奸恶之计其不忠五也今科道官多拱腹心凡  陛下微有取用即交章上奏至拱罪恶皆隐晦不言故内外皆知有拱而不知有  陛下此其结党为恶其不忠六也昔日严嵩止是总理阁事未尝兼吏部之权今拱久掌吏部不肯辞退故用舍予夺皆在其掌握中升黜去留惟其所欲在外抚按之举剌不计在朝之清议不恤故其权之重过于嵩而其引用匪人排斥善类甚于嵩此其专权效恣不忠七也昔日严嵩止其子世蕃贪财纳贿今拱乃亲开贿赂之门如副使董文采馈以六百金即升为河南参政吏部侍郎张四维馈以八百金即取为  东宫侍班官其他暮夜千金之馈难以尽数故拱家新郑屡被盗劫不下数十万金赃迹大露人所共知此其因权纳贿不忠八也原任经历沈炼论劾严嵩谪发保安杨顺路楷乃阿嵩意诬炼勾虏虚情竟杀之人人切齿痛恨比  陛下即位大奋乾断论顺楷死天下无不称快拱乃受楷千金之贿强辩脱楷死善类皆忿怒不平此其不忠九也原任操江巡抚吴时来在  先帝朝抗＜锍-釒＞论嵩所谓忠臣也拱以私恨借一小事黜之原任大学士徐楷受  先帝顾命古所谓元老也拱以私恨乃多方害之必欲置之死地至于太监陈洪之间往出自  陛下独断天下皆仰其明拱思昔致仕时私与洪密常讽令言官欲为报复是党洪而谓其不当去也俺答归顺惟  陛下神威所致拱乃扬言于人曰此非国家之威乃我之力也此其归功于己不知上有  陛下设使外夷闻之岂不轻视哉其不忠十也请如  先帝处严嵩故事特赐罢黜别选公忠之臣以掌吏部以协理阁事则  陛下虽静餋宫中而天下有泰山之安矣＜锍-釒＞入  上责大野妄言  命调外任
　　○庚戌
　　○直隶巡按御史李栻奏往年宪臣举劾运官多在事竣之后无以示劝目今开帮运舡及期过淮粮数无欠者宜将领运官员亟为荐举旗军即给羡余回南以寓鼓舞之权又莭年患若漂流率因儧运官催促严急不循帮次所致宜约束委官毋容需索必以过分地而粮运无损者方为称职是亦保全运务之一端部覆从之
　　○罢云南临元参将袁荫下御史逮治以御史谭大亨劾其贪庸也
　　○升备御张家湾指挥杨梦熊备御辽东抚顺城指挥齐可俱署都指挥佥事梦熊充五军营备兵坐营官可充神机营佐击将军
　　○录宣大玉林城迤西等处御虏功升赏官军崔环等一百六十八人
　　○辛亥
　　○狭西亦辖等族番人木竹等一百八十二人各来朝贡马及方物赏赉如例
　　○大学士高拱上＜锍-釒＞曰臣以凉德谬膺重任奉职无收以致人言引罪负慝安敢置辩但其中有上关大义下关名莭者不敢不明其说前月  圣体违和臣与同官张居正日夜在朝相对踧踖至废寝食直待  圣体就安乃始还家臣与刑部侍郎曹金举行婚姻之礼亦在  圣体大安之后其日月可按也  东宫讲读阁臣虽有提调之责而随侍左右则会典未载礼部未行题请是前此所无也臣等既不敢擅自入侍而心不自安所以有五日一叩之请盖于旧日所无之事有加而非于旧日所有之事有减其事例可稽也俺答款顺臣实与张居正为  皇上始终谋画力赞其成以少尽臣子报国之心既屡荷温纶嘉奖重赐升荫臣等力辞竟不敢居其功而今谓臣功于已此  圣明洞鉴也自  皇上召臣还阁兼掌铨务臣即虑操权太重恐致颠危去岁辞免数
　　○皆不获请更蒙褒赉臣乃感激恭承竭力从事至今春复具辞＜锍-釒＞以  皇上方在静餋不敢烦渎而今谓臣专权不肯辞退亦  圣明所洞鉴也此皆上关大义者臣谨述其实如此臣拙愚自守颇能介洁自来门无私谒片纸不入此举朝缙绅与天下之人所共明知副使董文采资望已深是臣推为参政官僚必慎择年深老成之人而侍郎吕调阳皆是  皇上日讲官不敢动侍郎张四维资望相应是臣与张居正推为侍班官乃谓文采馈金六百四维馈金八百果何所见又何所间而不明言其指证乎隆庆四年臣鲁审录见路楷狱词与律不合拟在有词其后一年法司拟作可矜与臣无与臣家素贫薄至今犹如布衣时人皆见之曾未被劫则所谓劫去数十万金者诚何所据此皆下关名莭者臣谨述其实如此至于其他指摘与臣谋国之忠伪执事之敬忽用舍之公私怨之有无皆昭然在人天下自有公议臣无容说也但臣力小不足以胜重望轻不足以服人既经言官论列理宜引退幸持赐罢免  上慰留曰卿忠清公慎朕所深知妄言者已处分矣宜安心辅政以副春倚不允所辞
　　○兵科都给事中梁问孟言国家所恃以振刷天下者独法也法一废则犯上作乱其势不可收拾故渐弗可弗防也顷安庆之变虽由官军挟愤而篾视法则非一朝一夕之故矣臣请以往事证之昔南京振武营诸军始以小衅致杀大臣当时少事姑息未经尽法遂致稔恶不悛当事者至今忧之山西巡抚稽核军饷稍严乃中夜鼓噪围劫督府浙江东阳县催徵稍急即聚众软血震惊居民处州生员请托不遂欧及方面松江童生考不与选辱及府官仿傚成风恬不知法皆缘当事者曲为掩护以避己罪而不知姑息之毙一至此极也惟  陛下鉴于往事敕下法司将安庆官军尽法究治以明宪典仍诫天下有违法猖乱者所司即以实闻勿泥激变良民之律相率欺蔽以隳国法兵部覆奏  上是之  诏今后官员军民有狥私挟仇违法倡乱者所司即擒获奏闻朝廷宪典具存必不轻贷其容隐掩餙者听兵部及该科参究
　　○问孟又言顷者虏酋款塞人以为边境安矣以臣计之殆未可谓无事也宣大山狭贡市届期乃文臣沿习旧套粉餙华词武臣藉口封贡弛意战守边民之抚绥不得其方军士之训练不以其实城堡之地塌者未尽修理屯田之荒芜者未尽开辟降夷通丁渐生涣散之心硝黄鉄器每犯私通之禁以至车夷之去留史夷之安插抚赏之盈缩市期之迟违俱属可虑其在蓟镇则属夷私索抚赏而军士扣赔月粮南兵倍加犒赏而北兵为增愤惋辽东再揵当长胜虑敌之秋套虏西掠抱假道伐号之患是皆可为深虑者而曰边境已安此臣之所未角□羊也乞严饬九边文武大吏悉心经画以图实效从之  诏祀沿河敕建水神诸庙以工部尚书朱衡请也
　　○九卿诸大臣杨博等及六科给事中雒遵等十三道御史唐炼等各上＜锍-釒＞请留大学士拱  上俱是其言时拱辞位  上已慰谕褒羙未尝听拱去而诸臣连章留之职者以为謟云
　　○壬子  命福建行都司掌印署都指挥佥事杨州鹤充参将分守云南临安等处
　　○癸丑
　　○大学士高拱再＜锍-釒＞乞休言大臣之道上之以身报国次之不敢以身辱国今臣奏职无状既不明报国若再不明进退之莭而徒靦颜在位是诚以身辱国臣之罪愈大矣天下后世其谓臣何  上曰卿辅政秉铨以朴忠亮直不避嫌怨致被浮言  朕已具悉何乃再＜锍-釒＞求退宜遵前旨即出辅理以副朕毗至意慎毋再辞拱乃出视事
　　○乙卯
　　○兵部覆总督狭西三边都御史戴才奏处甘肃标兵事谓标兵见在镇城者二千二百人宜准存留令游击朱勋统之以备应援其各卫所见存一千三百一十人宜并入邻近副参游守营内食粮操调不必仍立标兵名色嗣后有老弱逃亡者不必招补不愿随营者听报可
　　大明穆宗庄皇帝实录卷之六十八
　大明穆宗庄皇帝实录卷之六十九
　　隆庆六年四月
　　○丙辰朔
　　○孟夏享  太庙  命成国公朱希忠行礼
</div>
    <div class="pagination">
<a href="明实录穆宗实录_page56.html">上一页</a><span>...</span><a href="明实录穆宗实录_page52.html">52</a><a href="明实录穆宗实录_page53.html">53</a><a href="明实录穆宗实录_page54.html">54</a><a href="明实录穆宗实录_page55.html">55</a><a href="明实录穆宗实录_page56.html">56</a><span class="current-page">57</span><a href="明实录穆宗实录_page58.html">58</a><a href="明实录穆宗实录_page59.html">59</a><a href="明实录穆宗实录_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
