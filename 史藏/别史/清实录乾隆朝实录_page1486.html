<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1486 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1486 页/共 1860 页</h1>
    <div class="content">大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑十一月。巳亥朔。谕户部议覆索诺木策凌等奏、查丈流民私垦地亩仿照山东科则定赋一摺自应如此办理。流民私垦地亩。于该处满洲生计。大有妨碍。是以照内地赋则酌增。以杜流民占种之弊。且彻出地亩。并可令满洲耕种。不特旗人生计有益。并可习种地之劳。不忘旧俗。原非为加赋起见。至吉林与奉天接壤地粮自应画一。今据户部查奏吉林所定额赋。又系照直隶办理与奉天查照山东科则者互异。是和隆武专似为言利起见。殊非均平赋额。加惠旗人之意。所有吉林地亩钱粮应收赋则。著将户部原摺交和隆武会同索诺木策凌详悉熟筹。酌中画一定额。妥议具奏　　

○谕军机大臣等、前因川省沙金凤、呈控沙金龙霸产一案。该省应行解京之犯。迟至数月。尚未解到。总缘文绶平日漫不经心。以致各属玩误。因谕福康安查明。实力整顿。兹据福康安查明犯证人等起解。并迟滞缘由具奏。可见文绶在川督任内。因循贻误。诸事废弛。罪无可逭。文绶。前于啯匪一案。办理谬误。未经从重治罪。仅令前往伊犁效力赎罪。已属宽典今又查明文绶于解京质审要犯。复玩愒若此。其种种错谬。试令伊扪心自问。岂伊犁效力。遂足蔽其辜耶。著传谕李侍尧、如文绶此时行抵甘省。即著于沿途将此旨发交阅看。令其自行议罪。据实代为具奏。若文绶已过甘肃。即著将此旨、并福康安原摺。寄交伊犁将军伊勒图。令其遵照询问覆奏。将此由五百里传谕李侍尧知之。福康安奏到原摺。并著钞寄。　　

○又谕、据萨载奏、回空粮艘。已入江南境者。现在遄行无阻。而前据国泰奏、粮艘七十五帮。已出东境者仅二十余帮。尚有五十余帮。未经出境。曾降旨令其严行督催。并令各督抚派员迎赴催趱矣。现在节届冬至。各船停滞东省。守冻难行。及抵次时。恐误冬开冬兑。朕为此事日夜筹画。因思明年尚属轮免漕粮之年。即有应行停运之省。著传谕鄂宝等。即查现在未出东境各帮内。将明岁应行起运之帮。实力严催。令其迅速遄行。无误抵次开兑。其明年停运之帮。即可令其尾于各帮之后。挨次缓行。再本年各省。自应有该停运。现泊本省水次之船。何不及早此时交兑。催令开行。更与明岁漕运有益。此事关系正供。总漕及各省督抚等、身任其事。何无一人筹办及此。必待朕逐一传询耶。著传谕鄂宝、及有漕各督抚、仍著迅速覆奏。　　

○又谕、据萨载奏、豫省漫溢之水。经由荆山桥、及汇注邳宿运河、并骆马湖内、现在运河水消落一尺四寸。骆马湖、及六塘河各消水一尺九寸等语。豫省漫水入湖。下游既日见消落。与运道灾区。均为有益但现在山东运道水势尚未平减。今骆马湖、六塘河、各闸坝开放减洩。已有成效。可否将此两处、再行开放加展。使运河各湖之水。更就消落。以期运道归槽、民田涸出之处。著传谕萨载等、即行详悉妥筹。一面办理。一面覆奏。寻萨载奏、江南邳宿运河。及骆马湖、六塘河水、已消三尺余寸。附近微山湖之丰沛等县、并荆山桥河水。亦逐日消退。惟山东运道水势未减。应再将去路展宽分洩。但现接河臣李奉翰札知、豫工两坝加紧接筑。口门日窄。水势蓄高。本月初五日后开放引河。坝工即可合龙。知会下游防护。是黄水将次下注。水线河、及临黄坝、洩水入黄之路。俱应豫筹堵闭。毋需再展。惟骆马湖尾闾五道引河共宽一百四十余丈。应各再展宽五六丈。其顺堤河内淤滩处。应一并挑深。至六塘河东岸之凌沟碎石坝。至沙礓河一带、应再＜锍-釒＞深。并将下游莞。渎等河草坝。一体酌量展宽。则骆马湖尾闾下注六塘河之水。无虞壅积其运河下游杨家庄口门之旁李家庄新运口。前遵旨开放。宣洩甚畅此时洪泽湖水渐消。清口口门、业收窄二十丈。现饬厅营再为收窄。俾湖水由惠济闸、分入淮扬运河。以济回空粮艘。得旨、览奏俱悉。寻国泰奏、东省河湖水势。较前落有尺余。是江南骆马湖六塘河各闸坝开放之后。著有成效。微山湖一带水势、由荆山桥下达甚利。今再将骆马湖六塘河宽展。更于运道民生有裨。报闻。　　

○刑部议奏、向例抢夺满贯、及三犯窃盗、赃至五十两以上、问拟绞候各犯、除情重应拟情实外。其余缓决者、经秋朝审一次后。改发新疆。查此内抢夺满贯一项。迹近于强。情重于窃。现在秋朝审内其肆行抢夺者。俱已拟入情实。即间有情节稍轻者。拟以缓决。核其所犯。究与鼠窃不同。若于缓决一次后。一例减等发遣。无以示区别而儆凶顽。请嗣后将抢夺满贯缓决之犯仍入下年缓决。与寻常缓决之犯一体办理。不准遽行发遣。从之。　　

○庚子谕曰、工部尚书周元理勤慎供职。宣力有年。兹以老病乞休。著准其回籍调理。并加恩赏给太子少傅衔。以示优眷。所有工部尚书员缺。著罗源汉补授。刘墉、著补授都察院左都御史。仍暂行兼管湖南巡抚事务。候朕另降谕旨。　　

○谕军机大臣等据韩鑅奏、饬属查催回空粮艘一摺。内称。上年回空尾帮。于十一月初八日过济宁。十九日全数出境。现在粮艘过济之期。虽较早十余日。而南阳一带碍纤出境恐其稍迟。现委员迎催。自可无误等语。前因回空粮艘。未出东境者尚多。节经降旨各督抚、令其饬属严催。小心照料。今据韩鑅奏过济之期。较上年尚早十余日。是粮船行走。尚可不致迟误兑期。但摺内所称南阳一带碍纤之处。该处情形究竟若何。纤道既称有碍。自应设法催趱。妥速护送。著传谕萨载。鄂宝、韩鑅、国泰、迅即查明实在情形。是否不误开兑之期。并将如何设法办理之处。迅速据实覆奏。将此由六百里传谕萨载等并谕有漕各督抚知之。　　

○又谕、前据国泰奏、粮艘出东境者仅二十余帮。尚有五十余帮。未经出境。又据萨载奏、回空粮艘。已入江南境者。现在遄行无阻。昨已降旨。令其严行督催。并令各督抚派员迫催。并谕鄂宝等、即查明明岁应行起运之帮。实力催趱。无误抵次开兑。但现在节届冬至。天气严寒。恐致守冻难行。江广等省回空粮艘。俱应于岁内受兑起运。务须于合冻之前。全行渡黄。各抵水次。方可不致有误。著传谕萨载、鄂宝、国泰。速将江广各帮。设法催令遄行。不必于轮应停运各帮之后。挨次衔尾行走。务饬员弁、小心保护前进。及早渡黄。迅速赶赴水次。无误兑期。著将此由六百里各传谕知之。仍将如何办理情形。速行覆奏。　　

○又谕、前据富勒浑奏、新蔡县监生李钊、包侵河工夫价。聚众抗官一案。肆行不法。可恶已极。非寻常抗官违误者可比。因降旨令富勒浑、督同文武员弁、将案内人犯迅速查拏。即将首从各犯。分别凌迟斩决。不得姑息。本日据南阳镇总兵郭元凯奏称、接据该属禀报。现即酌带弁兵。前往督率查拏等语。此案人犯情罪重大。自应严密查拏。迅速办理。毋使要犯稍稽显戮。方足以惩儆凶顽。著传谕富勒浑、即将接奉前旨后。如何遵照分别办理。及案内人犯。曾否全行拏获之处。迅速据实覆奏。毋使迟延。将此由五百里谕令知之。　　

○又谕曰、舒常、郑大进奏、查出明末人瞿罕所著孝经对问、体孝录二书。语有违悖。系黄梅县人吴碧峰刊刻。自行缴出。并声明此书系前抚臣陈辉祖汇发局员查勘等语。各省查缴违碍各书。自应随时奏明。今孝经对问、体孝录二书。语有违悖。吴碧峰既自行呈缴。陈辉祖于发局查勘之时。何以仅交后任查办。并不自行具奏。著传谕陈辉祖、令其据实覆奏。舒常等摺。并著钞寄阅看。寻奏、臣前在楚省。查出违碍书集。业经奏缴四次。其未阅定者。尚有八百余种。内孝经对问、体孝录。因发局员校阅。未据签送覆勘。嗣调任河南巡抚。交接任抚臣查办。是以未及奏明。报闻。　　

○又谕、军机大臣等查奏、原署西宁镇总兵绍涵、革职提督仁和等。借办军装。及挑拨马匹两案。该二员所供情节。自系一面之辞。难以凭信。除绍涵业经降旨革职。解赴甘省外。仁和已于另案革职。亦著前赴甘省。交李侍尧归案质讯。以成信谳。所有军机大臣等原摺。著一并钞寄李侍尧阅看。　　

○刑部议覆、湖北巡抚郑大进奏称、曾荣怀因园菜被窃。见徐起才挑菜经过。诬拏至家。私行拷打毙命。请将曾荣怀照捕役诬窃为盗。拷打致死例。拟斩监候。查例载诬指良民为窃。捉拏拷打致死。除实犯死罪外。其余不分首从。俱发边远充军。又捕役诬窃为盗。拷打致死者。照故杀律、拟斩监候是诬良为窃。与诬窃为盗。各有专条。乃向来各省督抚、遇有诬良为窃致死之案。俱引捕役诬窃为盗致死例问拟。不知诬窃为盗。系以轻罪诬为重罪。诬良为窃。系以无罪诬为有罪。若以诬良为窃之案。比照诬窃为盗之例。是以良民等于有罪之人。引用殊为失当。曾荣怀、应改依诬良为窃、拷打致死、实犯死罪例。拟斩监候。秋后处决。请嗣后遇有此案。俱照此问拟。不得循旧牵引。并通行各省一体照办。从之。　　

○辛丑。谕军机大臣等、前于捏灾冒赈案内。降旨将王廷赞等十一犯之子。照王亶望等之子之例。发往伊犁充当苦差。嗣又降旨将王亶望之子年十二岁以下者。解交刑部监禁。俟及岁再行发遣。所有王廷赞等十一犯之子。自应亦照此办理。本日舒常等奏、查抄杨德言之父杨迎鹤、任所赀财。讯出杨德言有子四人。惟长子年十二岁。余俱幼稚。现在将伊第三子解甘归案办理等语。著传谕李侍尧、即将杨德言长子发往伊犁。其未及岁之幼子。即派员解交刑部监禁。其余王廷赞等各犯之子。俱著照此办理。并谕刑部堂官知之。　　

○吏部议覆、方略馆进呈辽金元三史告竣。请将满汉纂修各员。照例分别议叙。得旨、呈麟、准以在京应升之缺选用。平恕、李尧栋、黄寿龄、准其以应升之缺开列在前。善庆朝乐、准其照永乐大典书成之例议叙。　　

○壬寅。谕、据阿桂等奏、河标中军副将李永吉、熟谙工作。堵筑漫口。屡经出力。请调补徐州左营副将。于要工实有裨益等语。李永吉既系河工得力之员。著照所请。调补徐州左营副将。并加恩赏给总兵衔。以示奖励。所有江南河标中军副将。著萨载等拣员题补。　　

○又谕、前因步军统领衙门、添设五营兵丁、曾降旨令将八旗汉军敖尔布步甲闲散、与民人一体挑补。但内务府汉军、生齿日繁。闲散亦多。著交步军统领、一并挑补。　　

○谕军机大臣等、据萨载奏、安南使臣经由宿迁。并无阻滞一摺。内称、杨家庄口门溜势。亦较前平缓等语。从前高晋奏开之李家庄新河。原备黄河水势盛涨。可以分途宣洩。曾于八月内降旨询问萨载等、豫省北岸。漫水分流入运。若杨家庄、盐河闸、两处涨水。有不能容纳之势。即开高晋所开之新河。亦无不可。令该督等随时酌量奏闻。嗣据萨载等覆奏、李家庄口门一处。俟运中河水势加长。即遵旨开放。容再随时酌量办理等语。其后曾否开放。总未奏及。今豫省北岸漫工。尚未竣事。其溢下之水。究竟形势若何。其李家庄一处。是否旋经开放。以为分洩漫水之路。何以未据萨载筹及续奏。著传谕萨载等、即行迅速覆奏。以慰悬注。将此由六百里谕令知之。寻奏、九月河水盛涨。业遵旨督饬道厅、将李家庄口门开放。运中河下游水势。渐见平缓。得旨、览又批、汝以朕为不廑心乎。可谓不体朕意矣。　　

○又谕、据富勒浑奏、驰抵新蔡县搜拏各犯。现获徐国臣等四十六名。而要犯李芳远、李芳声等。尚未全获。究讯该犯等之母白氏。及犯妻张氏等。据供、逃往息县光州等处。现在飞饬严密截拏等语。已于摺内详悉批示。此等抗官聚众放枪攻城之犯。即与反叛无异。前经降旨。将已获首犯。于审明后。即凌迟处死。其余在场助势之人。亦应不分首从。即行正法。李芳远等正犯。母妻家属。俱应照谋叛律。于完案时给付功臣之家为奴。乃富勒浑竟视为寻常犯属。并未于摺内声明。将各犯等眷口严行收监。实属不知事理轻重。富勒浑、著传旨严行申饬。至李芳远等、逃往息县光州等处。如此光天化日之下。该犯等断不能窜迹远扬。若不速行擒获。富勒浑何以为人。著传谕该抚、督饬文武员弁。飞速查拏到案。毋任久稽显戮。并著邻近各省督抚、一体饬属严缉务获。其豫省现在续获要犯若干名。即速由驿覆奏。将此由六百里传谕富勒浑并谕阿桂知之。　　

○又谕、本日据阿桂等奏、豫工两坝进占情形。内称、坝根溜势。较前颇觉平缓。口门现存宽二十丈。以两坝间日各进一埽而计。合龙之期。总在十一月十五以前等语。看来豫工合龙之期已近。惟亟待喜音。已于摺内批示。阿桂于上年冬底奉差出京。距今已届一年。将来堵筑完竣。善后事宜。系韩鑅本任应办之事。且现在福隆安因病予假。阿桂于合龙后。即著回京供职。不必仍留工次。至河南各工段。当豫省下游在在均关紧要。李奉翰亦著于合龙后。即回南河本任。查勘下游各工。妥协经理。所有合龙后应办善后各事宜。即著韩鑅详妥筹办。将此由六百里谕令知之。　　

○是日起。上以冬至祀天于圜丘。斋戒三日。　　

○癸卯。谕军机大臣等、前以哈密通判经方侵用库项银二万三千余两。非寻常那移亏短者可比。降旨令李侍尧一面查讯。一面派员将该犯解交刑部。审拟治罪矣。本日又据佛德等查奏、经方任内。尚有司库领回未入月报银六万一千三十余两。现在库内无存。实系经方亏空等语。此事尤可骇异。经方以通判微员。经手钱粮仓库。辄敢任意侵亏。数至八万余两之多。实属目无法纪。除该犯到京。交刑部严切审讯外。计该犯此时已到甘肃。著传谕李侍尧、即行亲提严讯。将该犯到任以后。如何肆意侵吞。此项库银。作何花费逢迎。现在隐寄何处。逐一鞫讯。取具确供。一面具奏。仍一面遵照前旨。派委妥干员弁、迅速解京。勿使稍有疎虞。将此由五百里传谕知之。　　

○甲辰。上诣南郊斋宫斋宿。　　

○谕昨阅四库馆进呈书。有朱存孝编辑回文类聚补遗一种。内载美人八咏诗。词意媟狎。有乖雅正。夫诗以温柔敦厚为教。孔子不删郑卫。所以示剌示戒也。故三百篇之旨。一言蔽以无邪。即美人香草以喻君子。亦当原本风雅。归诸丽则。所谓托兴遥深。语在此而意在彼也。自玉台新咏以后。唐人韩偓辈。务作绮丽之词。号为香奁体。渐入浮靡。尤而效之者。诗格更为卑下。今美人八咏内。所列丽华发等诗。毫无寄托辄取俗传鄙亵之语。曲为描写。无论诗固不工。即其编造题目。不知何所证据。朕辑四库全书。当采诗文之有关世道人心者。若此等诗句。岂可以体近香奁。概行采录。所有美人八咏诗。著即行彻出。至此外各种诗集内。有似此者。亦著该总裁、督同总校等、详细检查。一并彻去。以示朕厘正诗体。崇尚雅醇之至意。　　

○又谕、据陈辉祖、杨魁、参奏台湾理番同知史崧寿、于社番阿眉、迭控衙役胡升等、索诈番银一案。庇役迁延。捏病规避。该道俞成、于道厅书差＜爫又＞贿朋比。漫无觉察。且听捐职书吏陈朝梁、把持垄断。遇事生风。该府万绵前。近在同城。并不举报。请旨将俞成、史崧寿、万绵前、分别革审等语。俞成、史崧寿、万绵前。俱著革职。交该督等分别提集案犯、严审定拟具奏。闽省台湾一府。远隔重洋。关系紧要。该督抚自宜不时查察。实力整顿。乃富纲前任福建巡抚任内。于此等书吏诈赃滋扰之事。乃至该处道府厅官。通同一气作弊。富纲岂毫无见闻。直至此时。始据后任举发。又同日据杨魁奏、知县徐曰都、秦为干、解犯脱逃一案。又奏令参革知府万绵前、同知刘亨基、留台将积压未运谷石、勒限督运一案。可见闽省诸事废弛若此。富纲平日所司何事。著交部严加议处。至陈辉祖到闽浙总督之任。已届一年。虽在浙省办理塘工。而闽省事务。该督亦应查办。此时必因巡台御史到彼。恐其查出。始行会衔具奏。亦属不是。陈辉祖并著交部议处。　　

○谕军机大臣等、据陈辉祖等参奏台湾道俞成、同知史崧寿、纵任书吏婪赃。知府万绵前、并不举报一案。又据杨魁参奏长汀县知县徐曰都、南平县知县秦为干等签差不慎。致解审要犯脱逃一案。已明降谕旨。将各该员分别革审严处。并将富纲交部严加议处矣。富纲前在福建巡抚任内。不过因其为巡抚已年余。未见其有大过。而又以无人故用为总督。孰知因循疎纵。诸事废弛。一至于此。今经陈辉祖、杨魁、节次查明参奏者。已经数案。殊负朕委任之恩。若早经发觉。不特总督难以骤迁。即巡抚亦难胜任矣。前于诸罗凤山两案。朕未治其罪。从宽交部议处。仅令自行议罪。尚不足以蔽辜。著传旨富纲、令其再行议罪。据实覆奏。至滇黔地处边陲。兼以铜盐诸务。均关紧要。富纲抵任后。若再不实力整顿。痛改前非。仍前玩愒。则是咎由自取。文绶之前车具在。朕必重治其罪。不能复为曲贷矣。将此由五百里谕令知之。　　

○乙巳。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵。端慧皇太子园寝。　　

○谕、本年江苏徐州府属沛县。睢宁、丰县。铜山、邳州。宿迁等州县。被灾较重。已屡经降旨准拨藩库、粮道库、银五十五万两。现又据萨载奏、准其于两淮盐课应解部银内。再行动拨银五十万两。以资赈恤。第念该处米谷。恐尚不敷赈粜。著再加恩于淮徐各属、本年应行起运漕粮内。截留五万石。以备赈济平粜之用。该督等、务须督饬所属。查明灾地情形。分别赈粜。实力妥办。俾小民口食有资。毋使一夫失所。以副朕轸念灾黎至意。该部遵谕速行。　　

○刑部议奏、向例川省啯匪。在场市抢劫。五人以上。不论得财与否。为首斩决。为从绞监候。拒捕夺犯伤人。斩决枭示。在场加功者、绞决。未在场者绞监候。旷野拦抢。止二三人者。除实犯死罪外。未经伤人之犯。该徒罪以上。不分首从。俱发烟瘴充军。近年川省啯匪。结党延蔓。多至百十余人。经部议、将在场市抢劫之犯。为首均改拟凌迟。家属缘坐。从犯俱拟斩决。惟在野拦抢。旧例止载二三人。未经伤人。该徒罪者。发烟瘴充军。其自四五人、至八九人、十余人者。并无治罪明文。是以川省办理旷野拦抢之案。遇有多名。但不伤人。亦均照二三人例问拟。未免法轻易犯。请嗣后将在野拦抢、未经伤人之案。除数在三四人下者。照旧办理外。如四五人以上、至九人者。不分首从。改发伊犁给厄鲁特为奴。均面刺外遣。逃脱拏获。即行正法。伤人、即拟绞监候。入秋审情实。若十人以上。无论伤人与否。为首斩立决。为从绞监候。仍入秋审情实。被胁同行者。发遣为奴倘有夺犯杀人等事。即照场市之例。将首夥各犯。分别斩枭绞决监候。从之。　　

○旌表守正捐躯河南禹州民魏丑妻郭氏。　　

○丙午。上幸圆明园。　　

○谕曰、刘墉。已补授左都御史。其湖南巡抚员缺。李世杰、将届服满。即著前往署理。俟服阕再行实授。刘墉、俟李世杰接任后。即行来京供职。　　

○谕军机大臣等、姚成烈奏、审明上林县书吏侯玉、投递匿名揭帖。诬告本官一摺。已批交该部核拟速奏矣。侯玉以书吏。胆敢捏造款迹。诬控本官。既据该抚查审得实。自应将该犯从重定拟。以儆刁风。即卢经台、呈控李久金、与妻覃氏通奸一案。该县陈锡龄、延搁不审。以致酿命贿和。查明属实。但侯玉所控各款全虚。自当先就匿名揭帖本案完结。且该抚摺内。亦知声叙从前所奉谕旨。凡有匿名告官之案。先将该犯尽法惩儆外。再将所告款内有无虚实。另行严查按究。何此次该抚辄将陈锡龄失察私和命案。一并参奏革审。况侯玉一犯。该抚定拟绞候。即入于明年秋审情实予勾。而所控之本官。先已革审。恐刁恶之徒。未免仍以图陷洩忿为得计。姚成烈办理此案。实未权事理轻重。分别后先也。著将此传谕知之。　　

○豁除甘肃靖远县。乾隆四十五年分、被水冲坍民田八十五顷十亩有奇额赋。　　

○丁未。旌表守正捐躯直隶三河县民李珍妻巩氏。　　

○戊申。命太仆寺卿赵佑、提督山东学政。　　

○铸给福建闽县五虎门巡检印信。从巡抚杨魁请也。　　

○巳酉。谕军机大臣等、民间私铸鸟枪。向有明禁。嗣因口外蒙古地方。及内地民人。防御盗贼。打取牲畜。不能无需用之处。是以降旨免其交官销毁。致滋烦扰。仍令编立字号。以备稽查。乃近阅各省招册。及题奏案件。常有火器伤人。鸟枪拒捕之案。皆因各省督抚、平日不能饬属实力查办。即编号稽查。出示晓谕。亦不过奉行故事。致任民间私行制造。而不逞之徒。得以藉端滋事。民间防夜打牲。可用器械甚多。至鸟枪乃军行利器。若听其公然铸造。私用无忌。殊非戢暴安良之道。著传谕将军、各省督抚府尹嗣后务须督饬各属实力严查。毋许工匠私行铸造售卖。并令道府州县。时于因公巡察之便。留心稽察。谆切晓谕。如有民间私藏者。即可随时缴销。总须不动声色。设法办理。此即不禁而自禁之法也。著将此各传谕知之。并将如何设法查办之处。于每岁年终汇奏一次。　　

○又谕曰、李侍尧奏、查参革通判经方于库贮银两花费二万三千余两。续准哈密来咨。又查出经方任内、有司库领出未入月报各项银六万一千余两。亦俱无存。自当彻底严查。押送赴京办理等语。经方于通判任内。胆敢将库贮银两。亏空至八万余两。又图思义奏经方亏缺库项。并豆草脚价、共十三万六千余两。是于李侍尧所奏八万之外。又有数万两。实堪骇异。前经佛德等、讯据经方供、系在省还债使用等语。经方并非满洲大族。向人借贷。焉能借至钜万。即自行浪费。亦何至花消如许之多。殊非情理所有。其中必另有隐匿寄顿等弊。著传谕李侍尧、于经方解甘时。先行严切究讯。务将如何亏短花费缘由。究明下落。毋使稍有捏饰。一面审明具奏。一面派委妥员。将经方解京讯问。毋致疎虞。再李侍尧定拟离甘各员摺内。佛保一员。误书佛德。殊为疎忽。已用殊笔点出。著将此一并谕令知之。　　

○以广东顺德协副将唐述先、为广东碣石镇、总兵。广东督标中军副将永安、为湖南镇筸镇总兵。　　

○庚戌。上还宫。　　

○谕、吏部议处太常寺拣选赞礼郎、与例不符。请将满汉各堂官、分别革任降调一本。向来太常寺拣补鸣赞人员。俱属满堂官为政。汉堂官未谙清语。不过随同画题。即如此次保送人员。内有扎勒翰之弟。可见此事系满堂官办理错误。处分自应有别。若衙门别项公事舛错。则满汉堂官、自应一例议处所有此案。德保系兼管之员。著从宽免其革任。仍注册。扎勒翰、扎郎阿、著照部议降二级调用。其汉堂官倪承宽、戴第元、俱著加恩免其降调。改为降二级留任。　　

○谕军机大臣等、陈辉祖奏、据淡水同知成履泰详报、月眉庄民林妈等、于本年四月十二日。入山樵采。误出界外。突出生番。戕杀男妇二十八人。请将该同知成履泰革职留缉等语。已照所请。批交该部知道矣。此案系本年四月富纲任内之事。台湾一府。远隔重洋。非内地可比。遇有此等生番逞凶之案。自应随时访闻。即为查办具奏。昨因富纲在闽年余。尚无过失。是以升用云贵总督。乃自离任后。闽省重案叠出。皆富纲任内应办不办者。是其诸事废弛。已非一日。今升任总督。真属幸获。著再传谕严行申饬。令其明白回奏。至陈辉祖于此案初起时。既据属员禀报。自当一面奏闻。一面查办。乃自四月至今。已阅数月。直至杨魁由浙赴闽时。仅面商查办。并未具奏。其迁延时日。咎亦难辞。陈辉祖、著传旨一并申饬。　　

○辛亥。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○壬子。上御乾清门听政。　　
</div>
    <div class="pagination">
<a href="清实录乾隆朝实录_page1485.html">上一页</a><span>...</span><a href="清实录乾隆朝实录_page1481.html">1481</a><a href="清实录乾隆朝实录_page1482.html">1482</a><a href="清实录乾隆朝实录_page1483.html">1483</a><a href="清实录乾隆朝实录_page1484.html">1484</a><a href="清实录乾隆朝实录_page1485.html">1485</a><span class="current-page">1486</span><a href="清实录乾隆朝实录_page1487.html">1487</a><a href="清实录乾隆朝实录_page1488.html">1488</a><a href="清实录乾隆朝实录_page1489.html">1489</a><a href="清实录乾隆朝实录_page1490.html">1490</a><a href="清实录乾隆朝实录_page1491.html">1491</a><span>...</span><a href="清实录乾隆朝实录_page1487.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
