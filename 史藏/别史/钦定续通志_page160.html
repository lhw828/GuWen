<!DOCTYPE html>
<html>
<head>
    <meta charset="UTF-8">
    <title>钦定续通志 - 第 160 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 160 页/共 284 页</h1>
    <div class="content">　　元敬隋选部郎迈之子少与收及族兄徳音齐名【按徳音仕王世充东都平被诛】世称河东三鳯武徳中为秘书郎秦王召为天策府叅军直记室又与收同为文学馆学士时收与房杜处心腹之寄深相托附而元敬畏逺权势未尝申欵如晦叹曰小记室不可得而亲不可得而疏王为太子除舍人国事总于东宫而元敬専掌文翰号为称职卒于官
　　稷字嗣通道衡曾孙【按宰相世系表道衡子大年生行成行成生仁伟仁伟生稷当作五世孙】举进士累迁中书舍人景龙末为諌议大夫昭文馆学士好古博雅尤工隶书外祖魏徴家多藏虞禇旧迹稷鋭精模仿笔态遒丽遂以书名天下画又絶品睿宗在藩喜之以其子伯阳尚仙源公主及即位迁太常少卿帝以钟绍京为中书令稷讽使让因入言于帝曰绍京虽有功然出自胥史恐难副具瞻之望绍京遂改户部尚书而稷以黄门侍郎叅知机务后与崔日用争事上前迭相訾毁罢为左散骑常侍厯礼部尚书太子少保窦懐贞诛稷以知本谋赐死伯阳以尚主封安邑郡公别食实封四百户稷死贬晋州员外别驾寻徙岭表自杀伯阳子谈尚宗女常山公主授光禄员外卿俄暴卒
　　马周字賔王博州荏平人【按宰相世系表父瑗本郡户曹从事】少孤贫好学尤精诗落拓不为州里所敬武徳中补州助教沈饮不治事数为刺史达奚恕诮让乃去客曹汴间又为浚仪令崔贤所辱遂感激西游至新丰宿逆旅主人方供他客不顾周周命酒一斗八升悠然独酌见者异之至京师舍中郎将常何家贞观三年【新旧书皆作五年通鉴考异云据实録在三年按太宗本纪三年六月以旱诏文武官言事而五年无之今从通鉴】诏百官言得失何武人不知书周为陈二十余事皆切世务帝怪问何何曰此非臣所能家客马周教臣客忠孝人也帝即召之间未至遣使者四辈敦趣及谒见与语大悦令直门下省明年拜监察御史奉使称职帝嘉何知人赐帛三百匹是嵗周上疏曰伏见大安宫在宫城西制度方之紫极尚为卑小四方观听有所不足愿筑雉堞起门楼务从髙显以昭圣孝又诏二月幸九成宫窃惟太上皇春秋髙陛下宜朝夕视膳今所幸宫去京三百里非能旦发夕至也假如太上皇思感欲即见陛下何以赴之且此行本为避暑是太上皇尚留热处而陛下自逐凉处温清之道深所未安又诏宗室功臣并袭刺史夫尧舜之父尚有朱均之子假或童騃嗣职骄侈贻殃是所谓爱之适以伤之也臣谓宜赋以茅土畴以户邑必有材行随器授官既可免于尤累亦得终其福禄又陛下即位以来宗庙之享未尝亲事将使一代之史不书皇帝入庙何以垂示来叶又王长通白明达本自乐工韦槃提斛斯正惟解调马虽术逾侪辈止可厚赐金帛以富其家今乃超授髙爵遂使驺子倡人得与朝士比肩臣窃耻之帝深纳其言除侍御史十一年又上疏曰自古明王圣主虽因人设教而大要节俭于身恩加于人是以卜祚遐长祸乱不作今百姓承丧乱之后比于隋时才十分一而徭役相望兄去弟还逺者五六千里春秋冬夏略无休时四五年来百姓颇有嗟怨之言且京师及益州诸处营造供奉器物并诸王妃主服饰皆过丽臣闻昩旦丕显后世犹怠陛下少处人间知百姓辛苦前代成败目所亲见尚犹如此而皇太子生长深宫不更外事此圣虑之所当忧也往贞观初率土荒俭一匹绢才易斗米而天下帖然者百姓知陛下忧怜之故人人自安无谤讟也五六年来频嵗丰稔一匹绢易粟十余斛而百姓咸怨以为陛下不忧怜之何则今营为者多不急之务故也陛下诚欲厉精为政不烦逺采上古但及贞观初则天下幸甚臣窃观汉晋以来乱天下者未尝不在诸王皆由树置失宜不预为节制前车已覆而后车不改辙也今百姓极少而诸王甚多宠遇之恩有过厚者臣之愚虑不唯恃恩骄矜而已且帝子身食大国何患不富而嵗别优赐曾无限极里语曰贫不学俭富不学奢言自然也大圣创业当制长乆之法使万代奉行臣闻临天下者使百姓安乐在刺史县令尔县令既众不可皆贤但州得良刺史可矣古者郡守县令皆选贤徳欲有所用必先试之临人或由二千石髙第入为宰相今独重内官而县令刺史顾轻其选又刺史多武夫勲人或京官不称职始出补外其以徳行才术擢者十不能一百姓未安殆在于此疏奏帝称善乆之擢给事中转中书舍人周善敷奏明辩周宻中事机帝每曰我暂不见周即思之岑文本曰马君论事防文切理无一言可增损听之纚纚令人忘倦然鸢肩火色腾上必速恐不能乆耳迁治书侍御史检校晋王府长史王为太子拜中书侍郎兼太子右庶子十八年迁中书令犹兼庶子帝征髙丽留辅太子监国定州还以本官摄吏部尚书赐飞白书宠之周病消渴弥年帝亲为调药遣太子问疾疾甚取所上章奏悉焚之曰彰君之过求身后名吾不为也卒年四十八帝为举哀赠幽州都督陪昭陵初帝遇周厚周颇自负为御史时遣人以图购宅众以其素无赀皆窃笑它日白有佳宅直二百万周遽以闻诏有司给直并赐奴婢什物由是人乃悟先是京师晨暮呼以警众后置鼓代之品官旧服黄紫二色后三品服紫四五品朱六七品緑八九品青城门入由左出由右飞驿以达警急纳居人地租宿卫大小畨直截驿马尾城门卫舍守捉士月散配诸县各取一以防其过皆周建白自周亡帝思之甚将假方士术求见其仪形髙宗即位加赠尚书右仆射髙唐县公垂拱中配享髙宗庙廷子载咸享中为司列少常伯【旧书作吏部侍郎按司列少常伯即吏部侍郎改名旧书纪其旧耳】与裴行俭分掌选事有名时称裴马终雍州长史
　　李大亮京兆泾阳人父充节隋朔州总管武阳公【新书云祖琰魏度支尚书不载其父旧书称为琰曽孙祖纲魏南岐州刺史父充节云云与宰相世系表合今从之】大亮有文武才隋末署厐玉行军兵曹与李宻战被擒同辈百余人皆死贼帅张弼独异大亮释与语遂定交髙祖入闗大亮自归授土门令嵗饥盗起大亮招流亡抚贫弱卖所乘马稍资给之劝垦田嵗大稔间出击盗所至輙平秦王行北境下书劳之赐马五乘帛五十段顷之胡防大至大亮度不能拒乃单马诣贼营召其豪帅谕以祸福皆感悟请降大亮杀所乘马与之食歩而返县境以清超拜金州总管府司马时王烈据襄阳【世充兄子】诏大亮安抚樊邓进兵下十余城迁安州刺史复使徇广州行次九江辅公袥反以计擒其将张善安贼围猷州进击破之迁越州都督贞观初改交州封武阳县男召拜太府卿复出为凉州都督尝有名鹰台使至讽献之大亮宻表曰陛下乆絶畋猎而使者求鹰信陛下意乃乖昔防如其擅求则使非其人帝报书曰有臣如此朕复何忧赐胡瓶一及荀悦汉纪曰悦议论深博极为政之体公宜寻味之颉利败亡北方诸部相率内属有大度设拓设泥熟特勒及七姓种落尚在伊吾诏以大亮为西北道安抚大使仍峙粮碛口以赈其饥大亮上疏曰臣闻欲绥逺者必先安近中国天下根本四夷犹枝叶也残本根厚枝叶而欲求安未之有也迩者突厥顷国入朝陛下置于内地去京师不逺此非乆安之计也一人来降赐物五匹袍一领酋帅悉授大官縻厚防亦非中国之利也今伊吾虽已臣附逺在蕃碛臣以为诸称藩请附者宜羁縻受之使居塞外则行虚惠而受实福矣西河积困蕃夷重以隋乱残耗已甚未宜劳役臣请停招慰使邉人得就农畆帝纳其计八年为剑南道巡省大使讨吐谷浑为河东道行军总管与李靖等俱出北道渉青海观河源破贼于蜀浑山俘获而还进爵为公拜左卫大将军晋王为太子兼右卫率又兼工部尚书大亮每直宿必通宵假寐帝劳之曰公在直我寝便安十八年帝幸洛阳诏副房龄留守龄称其有王陵周勃之节可任大事甚重之俄寝疾帝亲调药驰赐遗表请罢辽东之役又言京师宗庙所在愿深留意表成叹曰吾闻礼男子不死妇人之手命屏左右言终而卒年五十九将殓无珠玉为含唯贮米五石布三十端帝哭为恸赠兵部尚书秦州都督谥曰懿陪昭陵大亮性忠谨外若不能言内刚烈不可干廷诤是非无所隠桡家居虽妻子不见惰容事兄嫂尽礼位通显自奉俭甚在越州冩书数百卷及去留之都督署初破辅公祏赐奴婢百口谓曰汝辈多衣冠子女吾何忍以为贱悉纵之帝闻咨美更赐俚婢二十后破吐谷浑复赐奴婢百五十口悉以遗其亲戚宗族无后者三十余丧尝念张弼脱其死求报之弼为将作丞匿不见一日遇诸途持之泣悉推家财与之弼不受乃言于帝曰臣得事陛下张弼力也愿悉臣官爵授之帝擢弼至代州都督世并贤之殁后所育孤姓为大亮行服如父者十五人兄子道裕【按宰相世系表道裕父名大通】贞观末为将作少匠尝代韦挺督运幽州【见挺】后以议张亮狱受知擢刑部侍郎【详亮传旧书不载议狱事而云永徽中为大理卿】
　　戴胄相州安阳人性贞正有干局隋末为门下録事苏威裴矩咸重之越王侗立于东都以为给事郎胄説王世充尊辅王室世充阳善之俄受九锡胄又切谏不听出为郑州长史秦王拔武牢得之引为府士曹叅军封武昌县男贞观元年迁大理少卿长孙无忌尝被召不解佩刀入东上阁封徳彛论监门校尉不觉当死无忌误带罚铜胄驳曰校尉与无忌罪均臣子于尊极不称误虽误亦死陛下若録无忌功非宪司所决若据法罚铜未为得【新书末二句作若罚无忌杀校尉不可谓刑按胄初言止论无忌罚铜之非法不当独杀校尉意尚在下文】帝令复议徳彞奏如初帝将从之胄又曰校尉縁无忌致罪法当轻若皆误不得独死由是校尉亦免时选者盛集或有诈伪资防者诏许自首不首则罪至死俄有犯者胄据法断流帝曰朕诏不首者死而今断流卿卖狱耶胄曰陛下当即杀之非臣所及今既付所司臣不敢亏法帝曰卿自守法而令我失信耶胄曰法者所以布大信于天下言者一时喜怒所发耳陛下以一朝之忿将杀之既知不可而防于法此忍小忿存大信也帝感悟从其言【按此即魏征所云栁防妄诉隋资事但彼云罪当徒而此云据法断流稍异】胄前后犯顔执法多类此累迁尚书左丞二年胄上疏言隋开皇时令天下人节级输粟名曰社仓故终文帝世得免饥馑今宜令王公下及众庶计所垦田顷畆每至秋熟尽令出粟及稻麦各纳所在立为义仓帝从之以其家贫赉钱十万仆射萧瑀免封徳彛卒帝谓胄曰尚书总国纲维失一事天下且受其今以令仆委卿当称朕望胄性明敏处事速且当议者谓武徳来左右无能及者拜谏议大夫与魏徴更更日供奉三年进民部尚书兼检校太子右庶子杜如晦遗言请以选举委胄由是检校吏部尚书然好抑文学奬法吏时以寡学为訾四年罢吏部尚书以本官叅预朝政进爵郡公帝将修复洛阳宫胄上疏谏曰比见闗中河外尽置军团重以九成作役余丁无几乱离甫定户口单弱一人就役举家废业且七月以来霖潦过度嵗之丰歉尚未可知洛阳宫殿足蔽风雨稍待数年成之未晩帝览奏为罢役胄每奏必削草是以外鲜知者帝尝谓左右曰胄于我非肺腑亲然事之机切无不闻唯其忠槩所激耳七年卒帝为举哀赠尚书右仆射追封道国公諡曰忠诏虞世南撰其碑有司为立庙胄无子以兄子至徳为后
　　至徳干封中累迁西台侍郎同东西台三品转户部尚书仍知政事父子十数年间继为宰相世诧其荣俄迁尚书右仆射时刘仁轨为左每遇申诉寃滞者輙啖以美言至徳必先究诘本末理直者宻为表奏终不显己之与夺由是时誉多归仁轨号为解事仆射尝更日听讼有妪诣省至徳已受牒妪曰初以为解事仆射今乃非是复取牒至徳笑还之人服其长者或以问至徳答曰庆赏刑罚人主之柄凡为人臣岂得与人主争哉帝闻叹美之仪鳯四年卒赠开府仪同三司并州大都督諡曰恭
　　刘洎字思道荆州江陵人初为萧铣黄门侍郎略地领表得五十余城未还而铣败遂以城自归授南康州都督府长史贞观七年擢给事中封清苑县男转治书侍御史时尚书省诏敇稽壅洎言尚书万机本贞观初未有令仆职并务繁左丞戴胄右丞魏徴应事弹举无所回桡百司防肃不敢懈比者勲亲在位势力相倾虽欲自强先惧嚣谤郎中则唯事谘禀尚书又不敢断决管辖玩弛纲纪不振今宜精选左右丞两司郎中使皆得人非唯救旷滞之弊亦足矫趋竞之习未几拜尚书右丞洎建于职省事复治十七年除散骑常侍寻摄黄门侍郎太宗好持论与公卿言古今事必辨诘究难洎谏曰帝王之与臣庶圣哲之与庸愚等级相悬势不伦拟陛下降慈防假柔顔虚心听纳犹恐羣臣惴缩不敢自进况以神机天辩饰辞援古以排其议哉夫多记损心多语耗气初虽不觉乆必为弊且今之治安皆陛下力行所致欲求长乆非由辨博但当忘爱憎慎取舍若贞观之初可矣帝优诏答之太子初立洎上书曰太子宗祧是系善恶之习兴亡在焉不勤于始将悔于终是以晁错上书令通政术贾谊献策务知礼教令太子春秋鼎盛而不务学业不亲正人此臣所未谕也古者问安而退以广敬也异宫而处以逺嫌也间者太子一入侍逾旬不出师傅寮寀偹员而已非所谓爱之也伏愿授以良书娱之嘉客闻所未闻见所未见储徳愈光羣生之福也帝于是勅洎与岑文本马周逓日直东宫帝常怒苑西监穆裕诏斩于朝堂太子骤諌帝悦曰朕初得魏征朝夕进諌征亡刘洎岑文本马周禇遂良继之儿在吾膝前熟吾悦諌故有今日之言此习以性成也十八年迁侍中帝一日谓侍臣曰朕今欲闻己过卿等为朕言之长孙无忌李勣杨师道咸曰陛下以盛徳致太平臣等不见其过洎曰诚如无忌等言然顷上书人不称防或靣加穷诘恐非所以广言者路帝曰卿言善朕能改之帝征髙丽诏兼太子左庶子检校民部尚书与髙士防马周辅太子监国定州帝曰以卿辅太子社稷安危所寄宜深识朕意洎曰陛下无忧大臣有罪臣谨即行诛帝以其妄发怪之谓曰卿性踈而果恐以此败宜诫慎以保终吉十九年帝还在道不豫洎入谒出语同列曰疾势如此圣躬可忧色甚悲惧或谮之帝曰洎言国家事不足忧但当辅防主行伊霍故事大臣有异志者诛之自定矣上以为然诏赐自尽【按刘洎之死新旧书并云禇遂良谮之且云帝病愈召洎问状洎引马周自明帝问周周对与洎同遂良执证不已乃赐死通鉴改为或谮于帝不言遂良亦不载引马周自明等语纲目从之通鉴考异云此事中人所不为遂良忠直之臣且素无怨仇何至如此盖许敬宗恶遂良故修实录时以洎死归咎遂良耳纲目注载孙甫等辨语大意皆同今十九年以下并从通鉴纲目】将死请纸笔欲有言有司不与帝后知之有司皆得罪显庆中子宏业诣阙讼寃言为禇遂良诬死李义府助之帝问近臣给事中乐彦玮曰若雪洎则先帝用刑为不当矣乃止文明初诏复官爵
　　乐彦玮字徳珪长安人以给事中忧去起唐州刺史累西台侍郎同东西台三品干封初改大司宪卒赠齐州都督【旧书作秦州】子思晦武后时为鸾台侍郎兼检校天官尚书同鳯阁鸾台平章事为酷吏所杀【按乐彦玮旧书自有传而新书则附洎又不载其子思晦事今仍新书而兼取旧书思晦事附于末】
　　崔仁师定州安喜人武徳初应制举授管州録事叅军陈叔达荐才任史官迁右武卫録事叅军预修梁魏史贞观初擢殿中侍御史青州有男子谋逆支党捕系满狱诏仁师按覆以情讯之坐止魁首十余人余皆原纵孙伏伽谓曰雪免者众谁肯让死倘临决事变奈何仁师曰治狱主仁恕岂有知其枉而不申自为身谋哉及勅使覆讯诸囚皆叩头崔公仁恕无见枉者请伏罪由是知名迁度支郎中尝奏移用费数千名手不执本太宗怪之令杜正伦赍本仁师对唱无一谬帝大竒之校书郎王度注尚书毛诗诋孔郑旧学请废之行已所注诏诸儒议博士以下不能诘仁师条其不合大义者上之遂报罢十六年迁给事中有司以律反逆者兄弟没官为轻诏八座议咸言汉魏晋谋反皆夷三族请改从死仁师曰父子天属从诛足累其心此而不恤何爱兄弟帝从仁师议遂不改后宻请立魏王泰为太子失帝防左迁鸿胪少卿稍进民部侍郎及征髙丽诏副韦挺知海运又别知河南运事仁师以漕路逺恐所输不时至以便冝发近海租赋充之坐运夫亡命不以闻除名帝还至中山起为中书舍人检校刑部侍郎幸翠微宫上清暑赋以讽帝称善二十二年迁中书侍郎叅知机务防有伏阁诉寃者仁师不奏帝怒以为罔上流连州【新旧书本纪皆同旧书本作龚州】永徽中起简州刺史卒子挹户部尚书挹子湜
　　湜字澄澜少举进士累迁考功员外郎时桓彦范等秉政畏武三思惎间引湜为耳目使伺之湜见帝疎彦范等而亲三思反以彦范等谋告之骤迁中书舍人彦范等既徙岭外又説三思速杀之以絶人望且举外兄周利贞往使于是彦范等皆死景龙二年迁兵部侍郎时上官昭容屡出外宅湜托附之俄拜中书侍郎检校吏部侍郎同平章事与郑愔同典选贿狼藉为李尚隠所劾贬江州司马上官与安乐公主从中防之改襄州刺史未几入为尚书左丞韦庶人临朝复以吏部侍郎同中书门下三品睿宗立出为华州刺史又拜太子詹事初景龙中湜献防开南山新路以通商州水陆之运役徒数万死者十三四而夏潦冲道竟不通至是论功加银青光禄大夫太平公主引为同三品先天元年拜中书令宗在东宫数至其第意甚欵宻而湜隂附公主时人危之门客陈振鹭献海鸥赋以讽湜称善而不自悛帝将诛萧至忠等召湜示腹心弟澄谓曰上有所问慎无隠湜不从至忠等诛坐私侍太平公主流窦州宫人元氏称尝与湜谋进酖于帝追至荆州赐死初湜在襄州与谯王数相问遗王败湜当死刘幽求张说防之得免及为相防幽求岭表讽都督周利贞杀之不克又与太平公主谋逐说其天性险毒如此与弟液澄从弟涖【按宰相世系表涖澄皆挹子液乃挹兄防之子】并以文翰居要官毎宴集自比东晋王谢尝曰吾门入仕厯官未尝不为第一丈夫当先居要路制人岂能黙黙受制于人哉以是进趣不已以及于败死时年才四十三
　　液字润甫工五言诗湜尝叹曰海子【液小名】我家龙也官至殿中侍御史坐湜当流亡命郢州作幽征赋以见意遇赦还卒子论有吏干乾元中屡典郡以治行称后刺同州为黜陟使庾何按免议者不直何复授衢州徳宗以旧族耆年擢大理卿卒
　　澄本名涤宗改焉帝在藩与同里居相亲善及即位用为秘书监出入禁中与诸王侍宴不让席性滑稽善辩帝恐漏禁中语以慎宻字亲署笏端累加金紫光禄大夫封安喜县子卒赠兖州刺史




　　钦定续通志卷二百九
　　钦定四库全书
　　钦定续通志卷二百十
　　列
　　唐【十】
　　岑文本【羲　长倩格辅元】　虞世南　　　李百药【安期】
　　褚亮【刘孝孙　李道李守素】　　　　　姚思廉【璹班】令狐徳棻【峘　邓世隆　顾李延夀　李仁实】
　　岑文本字景仁邓州棘阳人家江陵父之象仕隋为邯郸令尝被讼不得伸文本年十四诣司理寃辨对哀畅无所诎众异之命作莲花赋下笔立成合台嗟赏父寃遂白萧铣据荆州召为中书侍郎主文记河间王孝恭平荆州其下欲大掠文本説孝恭曰隋室无道四海延颈以望真主萧氏君臣决策归命者诚欲去危就安若纵兵剽虏恐阻江岭以南向化之心孝恭称善遽止之署文本别驾进讨辅公祏召典军书复署行台考功郎中贞观元年除秘书郎兼直中书省帝行借田礼又元日宴羣臣上借田三元颂二篇文本才名既着李靖复荐之擢中书舍人初武徳中诏诰及军国大事皆顔师古草定至文本尤为敏速或众务丛遽勅吏六七人泚笔口占授之须臾悉成师古罢遂代为中书侍郎专典机宻封江陵县子谷洛水溢文本上封事言甚切要魏王泰有宠盛修第宅文本上防劝崇节俭且陈嫡庶之分谓宜有损抑帝并嘉之赐帛三百段十八年进中书令明年从伐髙丽凡资粮器械簿书悉以委之文本夙夜勤力精神顿竭容止失常帝忧之曰文本与我同行恐不与我同返至幽州暴病帝临视流涕卒年五十一是夕帝闻严鼓声曰文本逝所不忍闻命停之赠侍中广州都督諡曰宪陪葬昭陵有集六十卷文本兴自书生毎懐防损平生故人虽防贱必与抗礼居室卑陋无茵褥帷帐之饰事母以孝闻抚弟侄恩义甚笃帝每称其忠谨亲信之晋王为太子大臣多兼宫官帝以命文本辞曰臣守一职尚惧满盈不愿希恩东宫请一心事陛下帝乃止始为中书令归家有忧色母问之对曰非勲非旧责重位髙是以忧有来贺者辄曰今受吊不受贺也或劝其营产业文本叹曰吾汉南一布衣徒步入闗所望不过秘书郎县令耳今无汗马劳以文墨位宰相奉稍已过尚何殖产业耶口未尝言家事财物皆委弟文昭主之文昭任校书郎多交轻簿帝知之谓文本曰卿弟多过朕将出之文本曰臣弟少孤母所钟念若无此弟是无老母也泣下呜咽帝感其意而止唯召文昭诫约后竟无过孙羲从子长倩
　　羲字伯华【按宰相世系表父名曼倩】第进士累迁太常博士伯父长倩得罪贬郴州司法参军迁金坛令时弟仲翔仲休并为令各有名号江东三岑擢汜水令韦嗣立荐之且言惟长倩为累后曰茍材何拘拜天官员外郎于是坐亲废者皆得进迁中书舍人中宗时敬晖欲上表请削诸武封王者众畏三思不敢为草羲竟操笔为之词义劲切由是下迁秘书少监进吏部侍郎掌选者皆以贿闻羲独守正时议美之韦庶人弑帝擢右散骑常侍同中书门下三品睿宗立罢为陕州刺史【按通鉴韦后时以羲为中书侍郎同平章事睿宗立诸相罢为刺史独不及羲至七月始罢为右散骑常侍与本传异】再迁户部尚书先天元年【新书本作景云中误今从本纪及宰相表】复召同三品进侍中封南阳郡公初太子重俊之变冉祖雍诬帝预谋赖羲与萧至忠保防得免羲监修中宗实録自着其事帝见之下诏褒美仍厚赐之时羲家门贵盛居清要者数十人叹曰物极则反可以惧矣然竟不能有所抑退遂坐预太平公主逆谋伏诛籍其家
　　长倩文本兄文叔子少孤为文本所鞠爱永淳中累官兵部侍郎同中书门下平章事垂拱初自夏官尚书迁内史知夏官事俄拜文昌右相封邓国公武后革命好符瑞长倩颇有陈奏又请改皇嗣姓为武氏后许之赐实封五百户天授二年加特进辅国大将军防张嘉福王庆之等请立武承嗣为太子长倩谓皇嗣在东宫不宜有此议与格辅元不署奏请切责嘉福等由是大忤诸武意罢为武威道行军大总管征吐蕃未至召还下狱来俊臣又胁长倩子灵源诬辅元欧阳通等数十人同谋反【新书言胁诬长倩不言其子灵源数十人作数十族】并斩于市五子皆赐死发其先墓睿宗立追复官爵以礼改葬
　　格辅元者汴州浚仪人父处仁【旧书作伯父徳仁】隋剡县丞与同郡王孝逸繁师元靖君亮郑祖咸郑师善李行简卢协等皆擅辞学号陈留八俊辅元举明经累迁御史大夫地官尚书【新书本传作中丞今从宰相表】同凤阁鸾台平章事以忤武氏诛子遵亦举明经为太常寺太祝亡命匿中牟神龙初出诉父寃擢赞善大夫辅元兄希元洛州司法参军章懐太子尝召令与洗马刘讷言等注觧后汉书先辅元卒
　　虞世南越州余姚人陈太子中庶子荔之子出继叔中书侍郎寄故字伯施性沈静寡欲与兄世基同受学于顾野王精思十余年不倦文章慕徐陵笔法则得之沙门智永声名借甚天嘉中荔卒世南毁不胜丧文帝召为建安王法曹参军时寄陷于陈寳应世南常衣布食蔬至寄还始释布噉肉至徳初除西阳王友陈灭与世基入隋帝在藩与秦王俊交辟之大业中累迁秘书郎帝虽爱其才然嫉其峭直弗甚用也世基以佞敏日贵盛自奉奢肆而世南躬贫约不改素业宇文化及已弑帝因杀世基世南抱持号泣请代不得自是哀毁骨立从至聊城为窦建徳所获署黄门侍郎秦王擒建徳引为府参军转记室尝命写列女于屏风时无本暗防之不失一字王为太子迁太子中舍人即位拜员外散骑侍郎【旧书作转著作郎】兼文馆学士时世南已衰老屡乞骸骨不许迁太子右庶子固辞改秘书监【旧书先为秘书少监七年进秘书监】封永兴县子世南貌儒谨外若不胜衣而中抗烈议论持正帝尝曰朕与世南商畧古今有一言之失未尝不怅怅其诚恳若此八年进封县公防陇右山崩大蛇屡见山东江淮大水帝忧之以问世南世南歴举古山崩蛇见事唯修徳可弭至阴霖为患恐有寃狱宜省系囚帝然之遣使赈饥民申听讼狱多所原宥后有星孛于虚危歴氏百余日【按天文志贞观八年八月甲子有星孛于虚危及元枵乙亥不见自甲子至乙亥止十二日与此互异未知孰是】帝以问羣臣世南曰昔齐景公时彗见晏婴以为髙台深池严刑峻罚故上天见诫景公修徳而彗灭臣愿陛下勿以功髙而自矜勿以太平久而自怠慎终如始彗虽见不足忧也帝曰诚然吾年十八起义兵二十四平天下未三十即大位自谓古来拨乱之主无我若者故负而矜之上天见变其为是乎昔始皇平六国炀帝富有四海皆以骄逸一朝而败吾何得不戒耶髙祖崩诏山陵准汉长陵故事务从隆厚程限既廹功役劳弊世南谏曰古圣王薄葬其亲非不孝也深思逺虑以厚葬适足为亲累故不为耳愿陛下依白虎通为三仭之坟节损制度刻石陵旁藏书宗庙为子孙之法书奏未报又上防曰汉家即位之初便营陵墓近者十余嵗逺者五十年今以数月之程课数十年之事恐人力有所不逮时议者亦颇言宜奉遗诏从节俭于是下其书诏有司详议制度稍裁省焉帝尝作宫体诗命世南和辞曰圣作诚工然体非雅正恐此一天下风靡帝曰朕试卿耳帝数出猎世南以为言帝纳之帝每称世南有五絶一徳行二忠直三博学四文辞五书翰十二年致仕授银青光禄大夫文馆学士如故禄赐防閤并同京官职事卒年八十一帝举哀别次赠礼部尚书諡曰文懿陪葬昭陵帝手诏魏王泰曰世南于我犹一体也拾遗补阙无日忘之葢当代名臣人伦准的今其云亡石渠东观中无复人矣后为述古诗一篇叹曰钟子期死伯牙不复鼓琴朕此诗将谁示耶敇褚遂良即其灵坐焚之居数嵗帝梦见之进谠言若平生翼日下制厚防其家集三十卷子昶终工部侍郎
　　李百药字重规定州安平人隋内史令徳林子幼多病祖母赵因以百药名之七嵗解属文父友陆乂等尝造徳林宴集有读徐陵文者至借琅邪之稻不得其事百药进曰春秋鄅人借稻杜预注鄅国在琅邪乂等大惊异之开皇初授太子通事舍人兼学士被谗谢病去十九年袭爵安平公授礼部员外郎定五礼律令阴阳书初帝镇州召不赴及即位夺爵为桂州司马官废还乡里大业九年以步兵校尉戌防稽【新书不言为步兵校尉今依旧书増改】管崇乱城守有功帝见其名憎之授建安郡丞至乌程江都难作时沈法兴李子通杜伏威递相吞灭百药在江南数被伪署最后为伏威行台郎中髙祖遣使招伏威百药劝朝京师伏威行至歴阳中悔欲杀百药饮以石灰酒因大利而宿疾皆除伏威又与辅公祏书令杀之赖王雄诞保防得免公祏反署吏部侍郎或谓百药与公祏同反帝怒及公祏平得伏威所与公祏令杀百药书意稍觧乃贬泾州司户【旧书作配流泾州】秦王至泾州与语説之即位召拜中书舎人封安平县男二年除礼部侍郎时方议封建百药作论盛言侯伯之害守宰之利上之帝纳其言而止四年授太子右庶子太子戏媟无度百药作赞道赋以讽帝见之谓曰卿述古储贰事以诫太子甚善固朕所望也赐防物三百段迁散骑常侍行左庶子又迁宗正卿进爵为子久之固请致仕帝尝与偕赋帝京篇叹其工手诏曰卿何年之老而才之壮齿之宿而意之新乎二十二年卒年八十四諡曰康百药名臣子才行为世推重侍父母丧还乡徒跣数千里容貌癯瘠者累年奬荐后进禄赐与亲党共之翰藻沈郁尤长于诗所撰齐史行于世子安期安期亦幼慧七嵗能属文百药贬桂州遇盗将刃之安期跪泣请代盗舍去贞观初为符玺郎累除主客员外郎髙宗即位迁中书舍人龙朔中为司列少常伯参知军国事帝屡责侍臣不能进贤安期进曰天下至广不为无贤但比来公卿有所荐进皆以朋党被劾是以人争噤黙以避谤议若陛下忘其亲讐旷然受之塞谗毁之路谁敢不竭忠以上闻哉帝纳其言寻检校东台侍郎同东西台三品出为荆州大都督长史卒諡曰烈自徳林至安期三世皆掌制诰孙羲仲又为中书舍人
　　褚亮字希明杭州钱塘人父玠陈秘书监亮少警敏博览图史经目辄记年十八诣徐陵陵与语异之后主召见使赋诗江总等皆服其工累迁尚书殿中侍郎入隋为东宫学士迁太常博士帝将改宗庙之制亮请依古七庙太祖髙祖各一殿法周文武二祧与始祖而三余则分室而祭始祖二祧不从迭毁未及行坐与杨感善贬西海郡司户时博士潘徽亦贬威定主簿亮与俱至陇山徽死亲敛瘗之后为薛举黄门侍郎举灭秦王深加礼接赐乗马帛二百段即授王府文学帝冬猎尝亲格虎亮疏谏帝纳之秦王毎征伐亮常在军中宴赏必预从容讽议多所禆益贞观中累迁散骑常侍封阳翟县侯后致仕归帝征髙丽子遂良从手诏慰勉及疾赐医药中使问相继卒年八十八赠太常卿陪葬昭陵諡曰康长子遂贤雍王友次子遂良自有初武徳四年秦王于宫城西起文学馆以待贤俊于是大行台司勋郎中杜如晦记室考功郎中房龄于志寜军谘祭酒苏世长天策府记室薛收文学褚亮姚思廉太学博士陆徳明孔頴逹主簿李道天策仓曹参军李守素王府记室参军虞世南参军蔡允恭顔相时著作郎【旧书作著作佐郎】摄记室许敬宗薛元敬太学助教葢文达军谘典籖苏朂并以本官为学士七年收卒召东虞州録事参军刘孝孙补之分为三畨递宿阁下毎暇日辄引见访以政事讨论坟籍又命阎立本图像而亮为之赞各题名字爵里号十八学士藏之书府当时艳之谓之登瀛州
　　刘孝孙荆州人祖贞周石台太守孝孙大业末为王世充弟辩行台郎中辩降众散独孝孙攀号送之郊贞观六年迁著作佐郎吴王友为王撰古今类序诗苑四十卷厯谘议参军擢太子洗马未拜卒
　　李道陇西人居郑州父行之隋都水使者道隋时为齐王府属后为李宻记室宻败又为王世充著作佐郎世充平秦王引为府主簿贞观初累迁给事中封姑臧县男王君廓为幽州都督出道为长史佐之每持正议裁其不法君廓掠良家女为婢遗道道遣去君廓不説后入朝道寓书房龄君廓疑其谋已遂反【事详君廓传】道坐流巂州起为常州刺史在职清简诏褒之赐缯帛以银青光禄大夫禄致仕归卒子云将官尚书左丞
　　李守素赵州人王世充平秦王引为天策府仓曹参军通姓氏学世号肉谱【旧书作时号为行谱】虞世南与论人物始言江左山东尚相酬对至北地则笑而不言叹曰肉谱定可畏也许敬宗曰仓曹此名非雅宜有以更之世南曰昔任彦升通经称五经笥今以仓曹为人物志可乎时渭州刺史李淹亦明谱学与守素埒守素贞观初卒姚思廉名简以字行【旧书作姚思廉字简之】父察陈吏部尚书入隋官秘书丞北绛公自吴兴迁京兆遂为万年人思廉少受汉书于父尽其业为陈会稽王主簿入隋授汉王府参军以父丧免服除补河间郡司法书佐初察修梁陈二史未就将卒以属思廉思廉表父遗意有诏聴续帝又诏与起居舎人崔祖濬修区宇图志迁代王侍读髙祖入长安府僚皆散独思廉侍侧兵将上殿思廉呵曰唐公起义本安王室若辈不得无礼众始却立阶下帝义之聴扶王至顺阳阁泣拜去武徳初授秦王府文学王讨徐圆朗时思廉在洛阳王尝语隋事叹曰姚思廉冒白刃以明大节古人所难以物三百段遗之王为太子迁洗马即位改著作郎文馆学士诏与魏征共撰梁陈书思廉因采谢炅诸家及顾野王所修旧史成梁书五十卷陈书三十卷上之以卒父业诏赐杂防五百段加通直散骑常侍帝以藩邸旧人凡政事得失许宻闻思廉亦展尽无所隠帝幸九成宫思廉諌甚切直帝虽不从以帛赐之九年拜散骑常侍封丰城县男卒赠太常卿諡曰康陪葬昭陵子处平官通事舍人处平子璹班【班通鉴作珽旧书思廉传同本传及新书并作班】
　　璹字令璋少孤力学永徽中举明经补太子宫门郎累迁中书舎人封吴兴县男武后时擢夏官侍郎坐从弟敬节从李敬业起兵贬桂州长史后方以符瑞自神璹取山川草木名有武字者类上之以为应国姓后大喜累擢文昌左丞同凤阁鸾台平章事永徽后左右史唯对仗承防仗下谋议不得与闻璹言史不可阙请仗下所言军国政要责宰臣自撰号时政记以付史官从之时政有记自璹始坐事降司賔少卿延载初拜纳言证圣初加秋官尚书明堂火后欲避正殿应天变璹言此人火非天火且明堂布政之所非宗庙比不宜贬损后遂御端门大酺宴羣臣因造天枢着己功徳命璹为使铜铁不足赋民间农器益之璹以功赐爵一级寻封嵩山造明堂璹尽预其役加银青光禄大夫大食献师子璹谓是兽非肉不食路逺多费请停其献从之九鼎成后欲涂以黄金璹奏鼎者神器贵质朴不待外饰后亦止契丹李尽忠犯塞副武三思为榆闗道安抚大使坐累贬益州长史属吏贪暴璹纠讁无所贷降玺书劳之新都丞朱待辟坐赃应死所善浮屠理中谋杀璹据剑南有宻告后者诏璹穷治璹深探其狱捕逮数千人狱具后遣宋元爽霍献可覆治无所省释凡没入五十余族流徙者什八九寃号载路御史袁恕已劾之诏勿治召拜地官冬官两尚书致仕卒赠越州都督諡曰成班笃学有立志擢明经歴六州刺史皆有政绩数被褒赐累封宣城郡公迁太子詹事兼左庶子时太子重俊稍失道班凡四上书谏其一言内置作坊诸工伎得入宫禁或言语内出或事状外通恐小人因为诈伪有防盛徳望悉出宫内造作付所司其二言圣贤以简素为贵皇王以菲薄为徳愿留心恭俭损省玩好其三言前世东宫门閤往来皆有簿籍今惟司门宣令恐奸伪乗之因縁增损近吕升之代署宣敇赖陛下擿发其奸以后墨令及覆事并请内印画署以防诈伪其四言经所以立行修身史所以谙识成败今司经无学士供奉无侍读宜面请其人俾奉劝讲太子称善然不能用其言及败索宫中得其书中宗嘉叹于是宫臣皆得罪班独擢右散骑常侍迁秘书监睿宗立拜户部尚书卒始班曾祖察尝撰汉书训纂后之注汉书者多窃取为己説班着绍训以发明旧义云
　　令狐徳棻宜州华原人其先炖煌着姓父熙隋鸿胪卿徳棻博贯文史大业末授药城长属乱不就官淮安王神通据太平宫起兵署总管府记室髙祖入闗以为大丞相府记室武徳初为起居舍人迁秘书丞帝尝问男妇冠髻比来何以髙大对曰冠髻君象也晋末君弱臣强江左士女衣小而裳大宋武帝受命君徳尊严衣冠随亦变改此近事之验也帝然之时大乱之后经籍散亡徳棻请帝购天下遗书置吏补録不数年图典畧备又建言近代无正史梁陈齐文籍犹可据周隋事多缺遗宜及今耳目尚相及早为论次且本朝二祖功业皆在周时不可使后世无传帝从之于是诏萧瑀王敬业殷闻礼主魏封徳彞顔师古主隋崔善为孔绍安萧徳言主梁裴矩祖孝孙魏征主齐窦璡欧阳询姚思廉主陈陈叔达庾俭及徳棻主周论譔数年竟不能就而罢贞观三年复诏撰定以魏书已有魏收魏澹二家不复修【魏澹旧书作魏彦】更令徳棻与岑文本崔仁师次周李百药次齐姚思廉次梁陈魏征次隋而房龄总监其事修史之议实自徳棻发之书成赐绢四百匹迁礼部侍郎兼修国史累进爵彭城县子转太子右庶子太子废坐除名召拜雅州刺史又坐事免防修晋史房龄奏起之同事十八人徳棻为首体制多取决焉除秘书少监永徽初复为礼部侍郎文馆学士监修国史迁太常卿帝尝问宰臣及学士以王道霸道之分当孰为先后徳棻对曰王任徳霸任刑三代纯用徳而王秦专用刑而霸汉杂用之魏晋以下两失之如用之则王道为先而最难帝曰今政以何为要对曰古者为政清心简事为本今天下无虞年谷丰稔惟薄赋敛省征役为要帝悦其言厚赐之迁国子祭酒崇贤馆学士进爵为公寻以金紫光禄大夫致仕干封元年卒年八十四諡曰宪时又有邓世隆顾李延夀李仁实者皆以史学称当世徳棻五世孙峘
　　峘博学有口辨天宝末进士防禄山乱隠南山豹林谷杨绾数从之游及为礼部侍郎修国史荐峘自华原尉拜右拾遗兼史职累迁起居舍人撰宗实録时起居注散失峘裒掇诏策备一朝之遗然拙于弃取又多漏畧不称良史代宗时以刑部员外郎判南曹迁司封郎中知制诰兼史馆修撰徳宗立诏元陵制度务极优厚峘举刘向论昌陵事以谏请诏有司遵遗制从俭约优诏褒答从之初峘之得吏部尚书刘晏有力峘徳之时杨炎为侍郎毎分阙以善者奉晏恶者与炎炎心不平然未甚憾也建中初峘为礼部侍郎炎执政炎故出杜鸿渐之门为其子求文生以属峘峘愿得炎手署炎不疑与之峘即奏言宰相廹臣以私帝以诘炎炎具陈所以帝怒曰此奸人欲杀之炎苦救乃贬衡州别驾迁刺史李泌执政召拜太子右庶子复为修撰性介且愎人人与为怨寻坐守衡州时冒前刺史户口为己最贬吉州别驾又迁刺史齐映以故相观察江西峘轻其后进及按部至当迎谒峘遂不以属礼见映怒摘其举奏前刺史过失无状不宜治郡贬衢州别驾在衢十年顺宗立召为秘书少监未至卒初峘尝受诏撰代宗实録未就防贬诏聴在外成书【按在外修史自张説始其后沈传师修宪宗实録亦援此例见唐防要】元和中其子太仆丞丕上之乃赠工部尚书邓世隆相州人大业末王世充兄子太戌河阳引为宾客秦王攻洛阳遣书谕太世隆为报书不逊洛阳平变姓名亡命白鹿山贞观初召授国子主簿与崔仁师慕容善行刘顗庾安礼敬播俱为修史学士世隆负夙罪不自安太宗遣房龄谕曰尔为人作书各忠其主耳朕为天子岂甘心匹夫耶毋有后疑改著作佐郎歴卫尉丞初帝以武功定天下晚始向学多属文赋诗世隆上疏请加集録帝不许世隆又采隋代事为东都记三十卷迁著作郎卒
　　顾苏州吴人父览隋秘书学士永徽中累迁起居郎兼修国史以撰太宗实録劳加朝散大夫文馆学士又以撰武徳贞观两朝国史加朝请大夫封余杭县男终司文郎中有汉书古今集二十卷行于时子琮武后时以天官侍郎同凤阁鸾台平章事
　　李延夀相州人父大师为窦建徳侍郎坐徙西防州后赦还【大师事迹新旧书皆不载今从延夀自序补入】尝谓宋齐梁陈魏齐周隋天下分隔南方谓北为索虏北方谓南为岛夷其史于本国详他国畧往往毁誉失实思欲改正拟吴越春秋编年以备南北未竟而卒延夀贞观中补太子典膳丞崇贤馆学士预修梁陈等五代史志及晋书转御史台主簿兼修国史延夀既数与论譔所见益广乃追终先志北史自魏登国元年讫隋义宁二年南史自宋永初元年讫陈祯明三年凡八代共百八十篇表上之其书颇有条理删落繁辞过本书逺甚时人见其年少位下不甚称也迁符玺郎兼修国史卒延夀又尝撰太宗政典三十卷调露中髙宗观之嘉其直笔赐其家帛五十段藏之秘阁
　　李仁实魏州顿邱人官至左史着格论通歴等书行于时









　　钦定续通志卷二百十
　　钦定四库全书
　　钦定续通志卷二百十一
　　列传
　　唐【十一】
　　苏世长【良嗣弁】　韦云起　　　孙伏伽
　　张素
　　苏世长京兆武功人父振周宕州刺史建威县侯世长十余嵗上书周武帝帝问读何书以孝经论语对令举其词对曰孝经曰为国者不敢侮鳏寡论语曰为政以徳帝善之使卒学虎门馆父死王事有诏袭爵世长号踊不自胜帝为改容入隋为长安令数条上便宜大业末为都水少监督漕上江防帝被弑发丧恸闻道路王世充僭号以为行台右仆射与豆卢行褒辅兄子烈镇襄阳髙祖与二人有旧数遣使谕降行褒杀之洛阳平始与烈来归帝诛行褒而责世长世长曰古帝王受命比之逐鹿岂有获鹿后忿同猎者问争肉罪耶今陛下应天顺人安可忘管仲雍齿事且武功旧人乱离后死亡畧尽唯臣幸存若杀之是絶其类也帝笑释之授玉山屯监引见武门与语平生调之曰卿自谓佞耶直耶对曰愚且直帝曰然则何为背世充归我曰世充平天下为一臣智穷力屈乃归陛下使世充不死臣据汉南犹为勍敌帝大笑复嘲之曰卿名长意短口正心邪世长曰名长意短诚如圣旨口正心邪未敢奉诏昔窦融以河西降汉十世封侯臣举山南归国唯蒙屯监帝悦拜谏议大夫从猎泾阳大获帝谓左右曰今日畋乐乎世长曰不满十旬未为乐也帝色变既而笑曰狂态发耶对曰为臣计则狂为陛下计忠矣时帝将遂猎武功世长谏曰武功新经突厥冦暴陛下未之救卹又猎其地百姓何以堪不听侍宴披香殿酒酣进曰此殿帝作耶帝曰卿言似忠实诈岂不知此殿我所营对曰臣实不知但见倾宫鹿台非受命帝王节用爱人者所为且陛下武功旧宅才庇风雨时以为足今承隋之后正宜刈奢淫复素朴今乃即其宫加雕饰欲易其乱得乎帝深然之后歴陜州长史天策府军谘祭酒文学馆学士贞观初使突厥与颉利争礼不受赂遗朝廷称之出为巴州刺史舟败溺死世长有机辩浅于学嗜酒简率无威仪初在陕邑里犯法不能禁乃引咎自挞于都街伍伯嫉其诡鞭之见血世长不胜痛呼而走人笑其不情子良嗣
　　良嗣髙宗时为周王府司马王年少举事不法良嗣数匡谏且绳府属之不职者帝异之迁荆州长史宦者采竹江南将莳上苑所过横暴至荆良嗣囚之上书言状帝下诏慰奬取竹弃之徙雍州长史时闗内大饥人相食良嗣为政严盗发三日必获人不敢犯武后临朝迁工部尚书拜纳言封温国公留守西京赏遇尤渥尚方监裴匪躬请鬻苑中蔬果收其利良嗣曰公仪休一鲁相犹能拔葵去织岂有天子而卖蔬果与人争利遂止入为文昌左相同凤阁鸾台三品遇僧懐义于朝懐义偃蹇良嗣叱左右批其頬曳去武后闻之戒曰阿师第于北门出入南衙宰相往来勿犯也载初元年罢左相加特进仍知政事与韦方质素不协方质坐事当诛辞引良嗣后辨其非良嗣悸谢不能兴舆还第卒赠开府仪同三司益州都督良嗣在荆州时州有河东寺本后梁萧詧为兄河东王誉建也良嗣曰江汉间与河东何与奏易之人恨其少学云子践言官太常丞为酷吏所搆贬死岭南追削良嗣官爵籍其家神龙初复赠司空以践言子务元袭温国公终邠王府长史
　　弁字元容世长五世从孙第进士授奉天主簿徳宗出狩县令在府官属惶惧欲遁弁曰昔肃宗幸灵武新平安定二郡守坐避匿斩君知之乎众乃定车驾至储偫毕给帝嘉之朱泚平累擢仓部郎中判度支案裴延龄死以度支郎中副知度支事度支有副自弁始弁通学术吏事精明承延龄后平赋缓役略去烦苛人颇赖之久之迁户部侍郎仍判度支改太子詹事旧制詹事班在太常宗正卿下窦参卑之徙置河南太原尹下弁造朝辄就旧位被劾诏原之坐前以腐粟给边贬河州司户参军兄衮时为赞善大夫冕京兆士曹参军皆坐贬衮以年老失明聴还冕尝集本朝事着防要四十卷既贬有荐其才者亦追还然竟不用弁后起滁州刺史卒弁聚书至二万卷手自校定当时称与秘府埒判度支时方旱州县有贞元八年前逋米三百八十万斛人亡数在奏请出以贷贫民至秋而偿诏可当时罪其欺罔云【案旧书弁与兄衮冕并在儒学传今从新书附世长传后】
　　韦云起京兆万年人隋开皇中以明经补符玺直长尝奏事文帝前令言外事不便者时栁述侍侧云起即奏述性豪侈未更事特以主壻故握兵要议者谓陛下官不择贤亦不便之大者帝顾述曰云起之言汝药石也可师之仁夀初诏百官举所知述荐云起授通事舍人大业初改谒者契丹寇营州诏云起防突厥兵讨之啓民可汗发骑二万受节度云起分为二十营营相去一里四道并进下令闻鼓行闻角止非公使毋走马已而纥斤一人犯法【纥斤旧书作纥干】斩以徇于是酋长皆膝行而进莫敢仰视契丹本事突厥不虞有他云起既入其境使突厥诈云诣栁城与髙丽交易令营中敢言有隋使者斩去贼营百里伪引而南夜还阵迟明掩击之获男女四万以女子及畜产之半赐突厥余将入朝而尽杀其男子炀帝大喜擢治书侍御史因劾奏虞世基裴蕴怙宠放命四方有变不以闻闻不以实朝议以贼少发兵不多数致败北请付有司论罪郑善果奏云起訾大臣毁朝政妄作威权左迁大理司直帝幸江都请告归髙祖入闗上谒长乐宫授司农卿封阳城县公武徳初进上开府仪同三司判农圃监时议将讨王世充云起上言京邑初平物情未附频年饥馑盗宼尚多梁师都北连突厥尤为腹心之患若舍此东讨恐奸人乗虚为祸不若戢兵务农先安闗中从之寻命总豳宁以北九州兵御突厥累迁遂州都督转益州行台兵部尚书仆射窦轨数奏生獠反冀得集兵以威众云起每执不从而云起亦交通生獠规利为轨所斥由是有隙云起弟庆俭庆嗣并事隠太子太子死诏轨子驰驿报轨轨疑云起有变先设备而后告之云起不信曰诏安在轨曰公建成党今不奉诏同反明矣遂杀之初云起师博士王颇【即隋书文学传中王頍】尝言韦生识悟富贵可自致然疾恶太甚恐不得其死讫如言子师实官太子少詹事封扶阳郡公师实子方质武后初为凤阁侍郎同凤阁鸾台平章事迁地官尚书尝有疾武承嗣兄弟往方质据牀自若或曰倨见权贵且速祸方质曰吉凶命也丈夫岂能折节近戚以苟免哉俄为酷吏所搆流儋州卒【按新书本纪方质亦被杀】籍其家神龙初复官
　　孙伏伽贝州武城人仕隋为万年县法曹武徳初上言三事其一谓隋之所以失天下者以不闻其过也穷奢极欲使天下肝脑涂地户口减耗盗贼日滋而朝臣不敢言向使开不讳之路选贤授能赏罚得中人人乐业谁能揺动者乎陛下勿以唐得天下之易遂忘隋失天下之不难今闻陛下即位之明日有献鹞者受而不却卢牟子献琵琶张安道献弓箭并蒙赏劳陛下所少者岂此物哉其二谓百戏散乐并非正声隋末始见崇用近太常假民间裠襦五百将以衣妓工待五月五日武门游戏臣以为非诒子孙之谋论语云放郑声今散妓是也臣愚请并废之其三谓性相近习相逺今太子诸王左右不可不择夫不义无赖及驰骋射猎歌舞声色慢游之人望以拾遗补阙必不能也泛观前代子孙不孝兄弟离间莫不由左右乱之愿选贤才澄僚友之选帝自即位未有谏者至是得伏伽疏大悦超擢治书侍御史赐帛三百匹仍下诏奬其诚恳以风励羣臣时军兴赋敛重伏伽数请厘损帝谓裴寂曰隋为无道主骄臣谄上不闻过下不尽忠以至于亡我今不然平乱任武守成任文比毎虚心接待冀闻谠言然唯李纲能尽忠欵孙伏伽可谓诚直余则仍踵敝风岂朕所望哉王世充窦建徳平大赦天下既又欲徙其支党伏伽谏曰臣闻王言无戏故书曰尔无不信朕不食言陛下制诏曰常赦不免皆原之是非直赦有罪乃亦与天下更新辞也何以世充建徳部下赦后又欲迁之书曰歼厥渠魁胁从罔治今世充尚免其下何辜往者天下未平自须应机制变今四方已定设法当与天下共守之若自为不信欲人之信岂可得哉臣谓贼党于赦合免者宜一切加原又请置谏官帝皆纳之太宗即位封乐安县男迁大理少卿帝数出马射伏伽谏曰臣闻天子之居禁衞九重动则出警入跸此非徒示尊严为社稷生人计也比闻陛下走马射帖殆非所以导养圣躬垂宪后代帝悦曰卿能言朕非朕能改之后坐奏囚误失免官寻起为刑部郎中累大理卿司农市木橦倍直与民右丞韦悰劾吏隠没下大理讯伏伽曰縁官市贵故民直贱臣见司农识大体不见其罪帝悟顾悰曰卿不逮伏伽逺矣久之出为陕州刺史致仕显庆三年卒张素蒲州虞乡人仕隋为景城县户曹窦建徳陷景城将杀之县人千余号泣请代曰此清吏杀之是无天也建徳命释缚署治书侍御史不拜闻江都之变始为建徳黄门侍郎建徳平授景州録事参军太宗即位召问政对曰自古未有如隋乱者岂非君自专法日乱乎夫人主身决庶务纵十中其五信善矣其如五之不中者何一日万防积其失不亡何待若上贤右能使百司各善其职则髙居深拱谁敢犯之隋未盗起争天下者不十数人余皆保城邑以归命有道是背上怙乱者鲜特人主不能安之而挻之乱耳陛下近鉴危亡日慎一日虽尧舜何以加帝曰善拜侍御史迁给事中贞观四年诏发卒修洛阳宫干阳殿以备巡幸素上疏陈五不可谓东都未有幸期前事土木诸王出藩又当营构科调频烦一也向平东都层观广殿皆撤毁之今复兴筑顿乖初意二也国无兼年之储又兴不急之务【时尚未幸东都故云不急之务新书云陛下毎言巡幸者不急之务徒焉劳费似失其意今从旧书】劳役过度怨讟将起三也百姓承乱离之后财力凋尽三五年间恐未平复而又重耗其力四也汉髙祖将都洛阳娄敬一言即日西驾以洛阳形胜不及闗内也陛下化凋弊之俗为日尚浅讵可东巡以揺人心五也又言隋家营殿伐木豫章二千人挽一材以铁为毂不数里辄壊别数百人赍毂随之终日行不三十里计一材费数十万工揆其余可知己昔阿房成秦人散章华就楚众离干阳毕功隋人解体今民力未及隋日而役残创之人袭亡国之轨臣恐陛下之过甚于帝矣帝曰卿谓我不如炀帝何如桀纣对曰若此役不息亦同归于乱耳帝顾房龄曰洛阳朝贡道均朕营之将以便四方百姓今素言如此后虽当往露坐亦无伤也即诏罢役赐素防二百匹魏徴闻之叹曰张公论事遂有囘天之力可谓仁人之言哉歴太子少詹事迁右庶子时太子承干事游畋不悦学素上书曰古者三驱非以教杀除民害也今反以猎为娱岂不损盛徳哉书曰事不师古匪説攸闻然则明道在学古学古在师训孔頴达奉诏劝讲宜数延问更博选贤杰朝夕与相观摩日知所无月无忘所能斯善矣凡人性不胜情耽感成乱忠言既塞君道乃亏古人云勿以恶小不去善小不为祸福之来皆根于初初尚不慎终将焉保太子不纳又上书曰周公大圣人犹握发吐餐以延白屋况下于周公者哉殿下睿质已隆尚须充以学力孔頴达赵智等皆宿徳鸿儒兼达政要望数召见讲论古今必多禆益至雕虫小技之流祗可间取以代博奕耳骑射游畋酣歌戏玩虽悦耳目实秽心神夫心为万事主动而无节则乱臣恐殿下败徳之源在此矣十四年擢银青光禄大夫行左庶子太子久不见賔友素曰宫中祗妇人耳不知如樊姬者有防主上妙简贤才以为寮佐乃经时不得一见将谁为纳诲哉太子嫉其数諌遣户奴夜以马挝击之防死又尝闻宫中击鼓叩阁正言太子出鼓对素破之既而败徳日闻素又上书谏举周宣帝为太子时失徳终致覆国及隋太子勇骄侈被谗见废事为近事之鉴且言主上以父子之亲诏殿下资用不为节限【诏在贞观十六年】乃诏未六旬而用逾七万骄奢无艺孰有过此龙楼望苑为工匠之肆所施与者非游手杂色则图画雕镂之人既阙问安视膳之宜又无爱学好道之实在外已有此失隠密之中尚可胜计哉书入太子怒遣刺客伺之俄太子废素坐除名十八年起潮州刺史徙邓州髙宗时致仕卒始素与孙伏伽在隋皆为令史帝尝问素歴官所由素深自愧耻褚遂良谏曰臣闻圣主不戏言于臣陛下以素任三品佐储闱岂宜复对羣臣穷其门户使置身无地乎帝曰朕亦悔之伏伽虽广坐陈説往事无所隠焉



　　钦定续通志卷二百十一
　　钦定四库全书
　　钦定续通志卷二百十二
　　列传
　　唐【十二】
　　韦挺【待价　武万石】杨礼【武纂】　刘徳威【审礼延嗣】赵智　　　权万纪【懐恩】　阎立徳【立本　知防用之】
　　蒋俨　　　　韦机　　　　姜师度【强循】张知謇
　　韦挺京兆万年人父冲仕隋为民部尚书挺少与隠太子善髙祖入长安署陇西公府祭酒累迁太子左卫骠骑检校左卫率太子遇之厚宫臣无与比武徳七年帝避暑仁智宫或言太子与宫臣谋逆又杨文干反辞连东宫帝责宫臣由是挺与杜淹王珪等皆流嶲州未几召拜主爵郎中贞观初王珪数荐之累迁黄门侍郎拜御史大夫扶阳县男太宗谓曰卿之任大夫独朕意左右无为卿地者挺曰臣驽下不足辱髙位且非勲旧愿后臣以劝立功者不听是时承隋大乱风俗薄恶人不知教挺上言父母之丧创巨痛深今衣冠士族辰日不哭谓为重丧亲宾来吊辄不临举又闾里细人毎有重丧不即发问先造邑社待营办具乃始发哀至假车乘雇棺椁以荣送既邻伍防集相与酣醉名曰出孝夫妇之道王化所基故有三日不息烛不举乐之感今昏嫁之初杂奏丝竹以穷宴欢并乖礼宪请一切惩革俄复为黄门侍郎兼魏王泰府事泰贬改太常卿初挺为大夫时马周为监察御史挺不甚礼及周为中书令帝欲用挺周言挺佷于自用非宰相器遂止帝将讨髙丽择主饷运者周言挺才任麤使帝谓然挺父故为营州总管尝经略髙丽故札藏家挺上之帝悦曰自幽距辽二千里无州县吾军靡所仰食卿为朕图之茍吾军用不乏是公之功其自择文武官四品十人为子使取幽易平三州鋭士若马各三百以从即诏河北列州皆取挺节度许以便宜帝亲解貂裘及中廏马赐之挺遣燕州司马王安徳行渠作漕舻转粮自桑干水抵卢思台行八百里渠塞不可通挺以方苦寒未可进遂下米台侧廥之待涷泮乃运以为解即上言度王师至食且足帝不悦曰兵寜拙速无工迟我明年师出挺乃度它嵗运何哉即诏韦懐质驰按懐质还劾挺在幽州日置酒弗忧职不前视渠即造船行粟及至卢思台乃悟非是欲进则不得还且水涸六师所须恐不如陛下之素帝怒遣李道裕代之敕唐临驰械挺赴洛阳废为民以白衣从军帝破葢牟城诏挺将兵镇守示复用城与贼新城接日夜转鬬无休时挺以失职内不平作书谢所善术士公孙常防常以他事系狱死索槖中得挺书意怨望贬象州刺史嵗余卒年五十八子待价万石待价初为左千牛备身永徽中江夏王道宗得罪待价以壻贬卢龙府果毅时将军辛文陵招慰髙丽次吐防真水为敌所袭待价与薛仁贵率所部兵救之文陵亦苦战遂免待价重创矢着左足隠不言卒以疾免起为兰州刺史吐蕃盗边为凉州大都督府司马俄迁肃州刺史以功召拜右武卫将军仪鳯三年吐蕃复入宼以待价检校凉州都督兼知镇守兵马事召还封扶阳侯武后临朝摄司空防营干陵改天官尚书同鳯阁鸾台三品待价起武力典选无铨总才朝野共蚩薄之俄为燕然道行军大总管御突厥逾年还拜文昌右相仍同三品累表辞不听且请尽力行阵许之于是拜安息道行军大总管督三十六总管以讨吐蕃进爵为公军至寅识迦河与吐蕃合战胜负略相当防其副阎温古逗留又天大寒待价不善抚御师人多死饷乏乃旋师顿髙昌后大怒斩温古流待价绣州卒曾孙武
　　武年十一廕补右千牛累迁长安丞徳宗幸梁州委妻子奔行在除殿中侍御史元琇为水陆转运使表武以仓部员外郎充判官谋不用杜门数月而琇败转刑部员外郎是时帝以反正告郊庙大兵后典章不完执事者时时咨武武酌宜约用得礼之衷羣司奉焉后为绛州刺史凿汾水灌田万三千余顷玺书劳勉宪宗时入为京兆尹防治丰陵未成卒赠吏部尚书
　　万石善音律上元中迁累太常少卿当时郊庙燕防乐曲皆万石与太史令姚元辩增损之号任职始万石奏太乐博士弟子遭丧者请卒哭追集侍御史刘思立劾奏万石官太常首紊风化请付吏论罪髙宗方委任万石罢其奏后知吏部选事卒于官
　　杨礼字履庄隋尚书令素弟之子与感不协尝表其必乱感诛父岳系长安狱炀帝使赦之比至岳已死髙祖即位诏礼袭清河郡公除太子通事舍人贞观中累迁中书舍人太宗征髙丽拜兵部侍郎驻跸之役领步骑二十四军跳出贼背所向摧靡帝自山下望其众袍仗精整人人尽力壮之谓许敬宗曰越公儿郎故有家风时宰相悉留定州辅皇太子唯禇遂良敬宗礼掌行在机务还拜中书侍郎迁司农卿为昆丘道副大总管破处密杀焉耆王降馺支部获兹于阗王凯旋防帝崩大臣疾之下迁泾州刺史永徽初追论其功迁胜州都督改太府卿卒赠兰州都督諡曰质弟武
　　武少修谨永徽中累为吏部郎中太子中舍人髙宗东封泰山自荆州司马擢司戎少常伯从帝还迁西台侍郎帝尝让曰尔在戎司授官多非其才何邪武曰臣妻刚悍此其所属不敢违以讽帝用后言也帝笑不罪干封二年同东西台三品武无他才特谦慎自守然居职以清简称卒赠汴州刺史諡曰恭三子元亨元禧元祎元禧为尚舍奉御善医武后所信爱尝忤张易之易之奏素在隋有逆节子孙不可供奉后乃诏素及兄弟有子若孙不得任京官及侍卫贬元亨睦州刺史元禧资州刺史元祎梓州司马易之诛复任京官并至刺史
　　纂字续卿礼族父大业时第进士为朔方郡司法书佐坐感近属废居蒲城髙祖渡河上谒长春宫迁累侍御史数上书言事称防除考功郎中贞观初为长安令赐爵长安县男有告女子袁妖逆者纂按之情不得袁败太宗恶其不忠将杀之温彦博救得免后为吏部侍郎抑文雅进黠吏度时舞数以自进终户部尚书赠幽州都督諡曰恭纂从子昉武后时为肃机宇文化及子诉治先防昉方食未即判遽曰肃机而未食庸知天下有寃而求食乎昉怒取牒署曰父弑隋主子诉隋资可乎人服其敏终工部尚书
　　刘徳威徐州彭城人有干略隋大业末从裴仁基讨淮贼手劔贼酋行在后归李密使守懐州密降俱入朝授左武候将军对滕县公诏将兵击刘武周因判并州总管府司马齐王元吉弃州遁徳威总留府事贼薄城民皆叛附贼遂为武周所获使率本部徇地浩州得自拔归尽上贼中虚实髙祖嘉纳改彭城县公未几检校大理少卿从平洛阳有功转刑部侍郎加散骑常侍妻以平夀县主贞观初歴大理卿绵州刺史政号防平百姓立石颂徳寻检校益州大都督府长史入为大理卿太宗问曰比刑网寖密咎安在徳威曰在君不在臣下之寛猛视主之好律失入者减三失出者减五今坐入者无辜坐出者有罪所以吏务深文为自营计非有教使然也帝然其言后迁刑部尚书检校雍州别驾诏至齐州按齐王祐狱还半道闻祐反入据济州诏徳威就发河南兵经略之防母丧免既除为同州刺史永徽三年卒官年七十一赠礼部尚书幽州都督谥曰襄陪葬献陵徳威于闺门友睦为人寛平生平所得奉禄以分宗亲无留藏子审礼
　　审礼少丧母为祖母元所养隋末大乱道不通审礼尚少自乡里负祖母度江转侧避地及天下平西入长安元每疾病必亲煮药尝而进元曰儿孝通幽显吾一顾念疾辄间贞观中歴左骁卫郎将父丧免比徒跣血流行路咨叹服除当袭爵让其弟不听事继母尤谨与弟延景友爱得禄多资之而妻子执寒苦晏如也再从皆同居合二百口内外无间言迁工部尚书检校左卫大将军仪鳯三年吐蕃冦凉州副中书令李敬讨之遇敌青海上与战敬逗挠不前审礼败为敌执其子尚乘直长殆庶及延景诣阙待罪请入贼以赎有诏审礼徇忠以没非有罪宜各还职特诏殆庶弟易从省之既至而审礼卒易从昼夜哭不止吐蕃哀其志乃还父尸徒跣万里扶防以归当时号孝义刘家审礼赠工部尚书諡曰僖延景字冬日终陜州刺史睿宗初以后父追赠尚书右仆射陪干陵易从累迁彭城长史任城县男永昌中为酷吏周兴诬构坐死将刑百姓奔走争解衣投地曰为长吏祈福有司平直乃十余万天下寃之子升年十余岁流岭表六道使诛流人升以信爱为首领所庇免后易姓温北归洛景云中特授右武卫骑曹叅军开元中累迁中书舍人太子右庶子升能文善革
　　审礼从弟延嗣为润州司马徐敬业攻润州延嗣与刺史固守城陷敬业邀以降延嗣曰吾世恩今城不守所负多矣讵能茍生为宗族羞敬业怒将斩之其党魏思温救止系江都狱敬业败录忠当叙以裴炎近亲裁迁梓州长史转汾州刺史宗族至刺史者二十余人赵智河南新安人元魏车骑大将军肃之孙以孝闻仕隋为司从事武徳初大理卿郎楚之白为詹事府主簿太宗时预论譔累迁黄门侍郎兼文馆学士移病出为莱州刺史稍迁太子右庶子父事兄安俸禄归之不敢私安卒哀恸过期奉嫂谨甚抚兄子慈均所生防太子废免官俄拜光州刺史永徽初入为陈王师讲孝经百福殿诸儒诘难随问酬悉舌无留语髙宗喜曰试为我陈经之要对曰天子有争臣七人虽无道不失天下愿以此献帝悦赐绢二百名马一四年进国子祭酒仍为学士卒年八十二諡曰宣安亦终国子祭酒曾孙矜举明经调舞阳主簿吴少诚反以县归歴襄阳丞客死栁州官为敛后十七年子来章始壮自襄阳徃求其丧不得野哭再阅旬卜人秦誗为筮曰金食其墨而火以贵其墓直丑在道之右南有贵神冢土是守宜遇西人深目而髯乃得其实明日有老人过其所问之得矜墓直社北遂归安墓次时人哀来章孝皆为出涕云
　　权万纪其先出天水后徙京兆万年父琢玠隋匡州刺史万纪性悻直自潮州刺史擢治书侍御史房龄王珪掌内外官考万纪奏其不平帝命推之魏徴曰龄等皆大臣所考有私万纪在朝堂无驳正今始弹奏非诚心为国也帝乃止然以万纪不阿贵近颇奬礼之又建言宇文智及隋逆臣其子不宜任千牛帝从之河内人李好徳以心疾为妖言张蕴古按其狱言不当坐万纪劾其阿纵蕴古坐斩【事详蕴古传本传不载】时万纪与侍御史李仁发皆以敢言进大臣数被谴怒魏徴諌曰小人以讦为直以防为忠陛下欲以警防羣臣而彼挟恩依势所弹射皆不实深恐上损圣明帝悟徙万纪散骑常侍而免仁发数年召复故官奏言宣饶部中毎嵗凿山冶银可得数百万帝曰朕所乏者嘉谋贤士今卿以利规我欲方我汉桓灵耶斥使还家久之由御史中丞进尚书左丞出为西韩州刺史徙吴王长史王畏其直善待之防齐王祐不奉法帝以万纪能左右吴王因徙为祐长史祐比昵羣小万纪骤諌不入遂以闻帝遣刘徳威案问因徴祐及万纪入京祐恐防万纪先发即遣所亲燕宏亮追杀之支解投圊中【事详祐传】并杀典军韦文振文振亦尝諌祐不听以告万纪故并戕之祐诛赠万纪齐州都督武都郡公諡曰敢【旧书作敬】文振亦赠左武卫将军襄阳县公万纪子初【旧书作福】髙宗时兵部侍郎懐恩万纪族孙祖夀为隋临汾司仓书佐髙祖入长安擢太仆卿封卢国公卒諡曰恭懐恩袭爵累迁尚乘奉御御人安毕罗为髙宗所宠见帝戏慢不恭懐恩奏事见之退杖之四十帝嗟赏曰良吏也擢万年令赏罚明见恶辄取时人语曰寜饮三斗尘无逢权懐恩歴庆莱卫邢宋五州刺史洛州长史所居威名赫然吏重足立姿状沈毅每盛服妻子不敢仰视尝过汴州时刺史杨徳干亦以严称汴桥新成立木中途以止过车懐恩适见之谓徳干曰民不可止耶焉用此徳干惭服迁益州大都督府长史卒从子楚璧为左领军卫兵曹参军宗在东都楚璧与李齐损等拥兵夜入宫城作乱伏诛籍其家【按新书为万纪立传附载懐恩旧书以懐恩入循吏传而万纪附今従新书】阎立徳名让以字行京兆万年人父毗隋殿内少监本以工艺进故立徳与弟立本并机巧习艺事武徳初为秦王府士曹参军从平东都迁尚衣奉御制衮冕等皆有典法贞观初擢将作少匠封大安县男防治献陵迁大匠文徳皇后崩营昭陵坐弛职免起为博州刺史太宗幸洛阳诏立徳择爽垲地建离宫清暑乃起襄城宫于汝州西山费百余万既成烦燠不可居坐免未几复为大匠就洪州造浮海大航遂从征髙丽车驾至辽泽泥淖亘二百里不可通立徳布土作桥军无留行【按新书布土作桥事载在还军时但车驾已过则此路便当通使命转军饷安得复有二百里泥淖未除旧书载在初至辽泽时与通鉴合今从之】帝悦厚赐之又规筑土山以攻安市城不克【作破安市城误】从还营翠微玉华二宫进工部尚书帝崩复典陵事进爵县公永徽五年帝幸万年宫立徳留守因领徒四万治京城卒赠吏部尚书并州都督陪昭陵諡曰康
　　立本显庆中以将作大匠代立徳为工部尚书总章元年以司平太常伯拜右相封博陵县男初为主爵郎中时太宗泛舟西苑见异鸟容与波上命侍臣赋诗而召立本图状呼者目为画师既至俯伏池左研吮丹粉望坐者甚慙归戒其子勿习然性所好竟不能罢也既辅政但以俗材应务无所称述时姜恪以军功为左相人因有左相宣威沙漠右相驰誉丹青之嘲咸亨中官名复旧改中书令卒諡曰文贞
　　知微立徳孙圣厯中为豹韬卫将军黙啜请婚武后遣知微持金帛送武延秀往黙啜谓延秀非天子儿囚之挟知微入宼以为南面可汗破赵定等州及中宗自房陵还东宫始弃赵州去因纵知微还后命磔之天津桥南夷其三族【新书言黙啜挟知微入宼朝廷以知微卖国夷其族知微不知逃还武后业己然乃赐百官甘心焉与旧书所载颇异然通鉴所载知微事尤详纲目亦多采之大意皆与旧书合通鉴出于实录其言较为可据今从之】子则先以武三思壻免死
　　用之立徳曽孙初为彭州参军摄录事一日纠不法及愆谬数十事太守知其材举通事舍人累迁右卫郎将知引驾仗金吾将军李质升殿不解刀呵却之请按法行罚左右震悚初有司以三卫执扇登殿用之奏三卫皆趫悍不宜迩御座请以宦者代之遂为故事终左金吾将军
　　蒋俨常州义兴人举明经为右屯卫兵曹参军太宗将征髙丽募为使者莫应俨奋请行既至莫离支以兵胁之不屈囚土窟中髙丽平乃得归授朝散大夫迁幽州司马巡察使刘祥道奏最状擢防州刺史入为殿中少监数陈时政利病髙宗纳之迁蒲州刺史州户众狱繁前政多以罪去俨至发隠禁奸号为良吏永隆二年以老致仕寻召为太仆卿以父讳辞改太子右卫副率中宗在东宫有过俨辄谏不见用时田防岩起处士为洗马太子所尊礼俨贻书责其不言游岩愧不能答迁右卫大将军封义兴县子以太子詹事致仕卒年七十八中宗立以旧恩赠礼部尚书
　　韦机【新书作机】京兆万年人父恪洛州司马机贞观时为左千牛胄曹参军使西突厥册同俄设为可汗防石国叛道梗三年不得归因录所过风俗物产为西域记还朝上之帝大悦累迁殿中监显庆中为檀州刺史边人不知重儒乃修学宫画孔子七十二子及汉晋诸儒像自为賛敦劝生徒俗以大化契苾何力讨髙丽值滦水涨留军三日机输粮无阙擢司农少卿主东都营田受诏完葺宫苑宦者犯法杖之后奏帝善之赐绢五十匹曰后有犯者治勿奏也进司农卿时东都宫室日圯帝欲更作之而惜其费机曰臣任司农省常费积二十万缗足以集事帝大恱诏兼将作少府二职督营宿羽髙山上阳等宫上阳制度尤壮丽帝幸东都徙居之仆射刘仁轨以为非侍御史狄仁杰劾机导上奢泰防机家人犯盗竟坐免官【按机之免通鉴言仁杰劾奏本传言坐家人犯盗今兼取之】初方士朱钦遂为武后所宠奸赃狼藉机以白帝帝遣中使慰谕遂谪钦遂于边后衔之永淳中帝召机以布衣检校园苑将复用之后掎之而止终检校司农少卿孙岳武后时为汝州司马以辨治称召授尚舍奉御出为太原尹以不习武辞忤防下迁宋州长史歴庐海等州刺史并着风迹睿宗立召为殿中少监窦懐贞等诛坐贬渠州别驾起陜州刺史卒子景骏别有【旧书称韦机子余庆余庆子岳岳子景骏新书作机孙岳子景骏机孙岳句下脱一岳字遂以景骏为机孙且称岳为岳子并误又新书传末有岳孙臯别有传句韦臯传不载未知是否今附于此】
　　姜师度魏州魏人举明经歴丹陵尉龙冈令有清白称神龙初试易州刺史兼河北道巡察度支营田使始治沟于蓟门以限奚契丹又循汉末故迹并海凿渠以通饷路罢海运迁司农卿出为陜州刺史太原仓为水陆运所凑师度使依髙为廥注米于舟以逹诸河人得不劳拜太子詹事宗移营州治栁城拜营田度支修筑使进河中尹安邑盐池涸发卒濬之置盐屯收利不赀徙同州刺史引洛水以灌朝邑河西二县遏河以灌通灵陂收弃地二千顷为上腴置十余屯帝嘉其功加金紫光禄大夫赐帛三百匹进将作大匠左拾遗刘彤请盐铁代贫民赋诏强循与师度防天下按察使议其法后不行卒年七十余师度好兴作所至繇役纷纭不能皆便然所就必为后世利时太史令傅孝忠以知星名人为语曰孝忠知仰天师度知相地嘲所嗜也强循字季先鳯州人歴雍州司士参军华原无井人畜多暍死循始教人治渠灌田人号强公渠歴大理少卿太子右庶子为政不事威严遇人尽信不疑然当时恨其少文云
　　张知謇字匪躬幽州方城人【旧书作蒲州河东人】徙家岐兄弟五人知知晦知泰知黙皆明经髙第晓吏治调露后知謇知泰知黙并官台省知謇又歴十一州刺史所至有威严万嵗通天中知謇自徳州入计武后竒其貌诏工图之以其兄弟容而才谓之两絶中宗在房州禁察严苛知謇与董元质崔敬嗣相继为刺史独供奉不少懈帝复位召知謇为左卫将军封范阳郡公而以知泰为御史大夫封渔阳郡公知泰后以忤武三思出为并州刺史改魏州卒谥曰定知謇歴东都副留守左右羽林大将军同华州刺史大理卿致仕年八十开元时卒知謇敏且亮尤恶干谒求进诫子孙经不明毋得应举世称其家法知泰武后初尝奏置东都诸闗十七所百姓惊扰识者薄之知黙与来俊臣周兴等掌诏狱数陷大臣其后以酷吏子孙禁锢为张氏羞知子景升知泰子景佚开元中并至显官【蒋俨韦机姜师度强循张知謇等旧书并入循吏传新书改附于此盖以与循吏之实不甚应也今从之】
　　钦定续通志卷二百十二
<史部,别史类,钦定续通志>
　　钦定四库全书
　　钦定续通志卷二百十三
　　列
　　唐【十三】
　　长孙无忌【敞　操诠】禇遂良【璆】　　韩瑗
　　来济　　　　　李义琰【义琛】　上官仪
　　长孙无忌字辅机性通悟博涉书史始髙祖兵渡河进谒长春宫授渭北道行军典籖从秦王征讨有功累擢比部郎中上党县公太子毒王王病举府危骇房龄谓无忌曰祸隙巳芽败不旋踵矣夫就大计者遗细行周公所以绌管蔡也遂俱入白王请先事诛之王未许无忌引舜浚井涂廪事喻之王未决事益急乃遣无忌房龄杜如晦定计无忌与尉迟敬徳侯君集张公谨刘师立公孙武逹独孤彦云杜君绰郑仁恭李孟尝讨难平之王为皇太子授左庶子即位迁吏部尚书以功第一进封齐国公帝以无忌佐命元勲地兼外戚又少相友眷倚日厚常出入卧内进尚书右仆射突厥颉利可汗已盟而政乱诸将请遂讨之帝顾新盟不取为失机取之失信计犹豫以问大臣萧瑀曰兼弱攻昩讨之便无忌曰今我务戢兵待其至乃可击使遂弱且不能来我又何求臣谓按甲存信便帝曰善然卒取突厥或有言无忌权大盛者帝持表示无忌曰我与公君臣间无少疑使各懐所闻不言则蔽矣因普示羣臣曰朕子幼无忌于我有大功视之犹子也疏间亲新间旧谓之不顺朕无取焉无忌深以盈满为诫恳辞机密后又数言之遂解仆射授开府仪同三司与房龄杜如晦尉迟敬徳皆以元勲封一子郡公进册司空知门下尚书省事无忌辞又因髙士亷口陈以外戚位三公嫌议者谓天子私后家帝曰朕任官必以才否则虽亲若襄邑王神符不妄授若才虽仇如魏徴不弃也夫縁后兄爱昵厚以子女玉帛岂不可以其兼文武两器朕故相之公等孰不曰然无忌固让优诏答之帝又思所与共艰难頼无忌以免作威鳯赋以赐且况其功帝欲功臣并世袭刺史贞观十一年乃诏以无忌为赵州刺史以赵为公国房龄为宋州刺史国于梁杜如晦赠密州刺史国于莱李靖濮州刺史国于卫髙士亷申州刺史国于申侯君集陈州刺史国于陈道宗鄂州刺史王江夏孝恭观州刺史王河间尉迟敬徳宣州刺史国于鄂李勣蕲州刺史国于英段志金州刺史国于褒程知节普州刺史国于卢刘基朗州刺史国于防张亮澧州刺史国于郧凡十有四人余官食邑并如故无忌等辞曰羣臣披荆棘事陛下今四海混一诚不愿违逺左右而使世牧外州与迁徙等又与龄上表固辞遂止后帝幸其第自家人姻娅劳赐皆有差久之进位司徒十七年令图画无忌等二十四人于凌烟阁优诏褒之太子承干废帝欲立晋王未决坐两仪殿羣臣已罢独留无忌龄勣言东宫事因曰我三子一弟未知所立吾心亡聊即投牀取佩刀自向无忌等惊争抱持夺刀授晋王而请帝所欲立帝曰我欲立晋王无忌曰谨奉诏异议者斩帝顾王曰舅许汝矣宜即谢王乃拜帝复曰公等与我意合天下其谓何答曰王以仁孝闻天下久矣固无异辞有如不同臣负陛下百死于是遂定以无忌为太子太师【按新书载无忌以太子太师同中书门下三品且谓同三品自此始考其实不然无忌为太子太师龄为太傅萧瑀为太保李勣为詹事皆十七年四月己丑日事是时无忌龄已位宰相其同中书门下三品者谓瑀勣耳本纪及宰相表书以瑀勣同三品而不及无忌龄最可据即百官志亦谓同三品之名自勣始不云自无忌始也旧书本无此二句今删正】帝又欲立呉王恪无忌密争止之帝征髙丽诏摄侍中还辞师傅官听罢太子太师遥领州都督帝常从容问曰朕闻君圣臣直人常苦不自知公宜面攻朕得失无忌曰陛下神武圣文冠卓千古诚不见有所失帝曰朕冀闻过公等乃相谀説朕当评公等可否以相规谓髙士亷心术警悟临难不易节所乏骨鲠耳唐俭有辞善和解人酒杯流行发言可意事朕二十年未尝一言国家事杨师道性谨审自能无过而懦不更事缓急非可倚岑文本敦厚文章论议其所长也谋长经逺自当不负于物刘洎坚正其言有益不轻然诺于人能自补阙马周敏鋭而正评裁人物直道而行所任皆称朕意禇遂良鲠亮有学术竭诚亲于朕若飞鸟依人自加怜爱无忌应对机敏善避嫌求于古人未有其比总兵攻战非所善也二十三年帝疾甚召入卧内帝引手扪无忌頥无忌哭帝感塞不得有所言翊日与遂良入受诏顾遂良曰我有天下无忌力也尔辅政勿令谗毁者害之有顷崩方在离宫皇太子悲恸无忌曰大行以宗庙社稷属殿下宜速即位因秘不发丧请还宫太子即位是为髙宗进无忌太尉检校中书令兼知门下尚书二省固辞尚书省许之帝欲立武昭仪为后无忌固言不可帝密以寳器锦帛十余车赐之又幸其第擢三子皆朝散大夫昭仪母复诣其家申请许敬宗数劝之无忌厉色折拒帝后召无忌遂良及于志寜言后无息昭仪有子必欲立之者无忌已数谏即曰先帝付托遂良愿陛下访之遂良极道不可帝不聴后既立以无忌受赐而不助己衔之敬宗揣后指隂使洛阳人李奉节上无忌变事与侍中辛茂将临按致反状帝惊曰将妄人搆间殆其不然敬宗具言反迹已露陛下不忍非社稷之福帝泣曰我家不幸髙阳公主与我同气徃谋反今舅复尔使我重愧天下奈何对曰房遗爱口乳臭与女子反安能就事无忌奸雄天下所畏服一旦窃发陛下谁使御之今即急恐攘袂一呼以啸同恶且为宗庙忧陛下不见隋室乎宇文化及父宰相弟尚主而身掌禁兵炀帝处之不疑然而起为戎首遂亡隋愿陛下决之帝犹疑更诏审覈明日敬宗言无忌反明甚请逮捕帝泣曰舅果尔我决不忍杀后世其谓我何敬宗曰汉文帝舅薄昭从代来有功后坐杀人帝惜挠法令羣臣丧服就哭之昭自杀良史不以为失今无忌忘先帝之徳舍陛下至亲乃欲移社稷败宗庙岂特昭比耶在法夷五族臣闻当断不断反受其乱乗机亟行缓必生变无忌与先帝谋取天下天下伏其智王莽司马懿之流今逆徒自承何疑而不决帝终不质问遂下诏削官爵封户以扬州都督一品俸置于黔州所在发兵防送流其子秘书监冲等于岭外从弟渝州刺史知仁贬翼州司马后数月又诏司空勣中书令敬宗侍中茂将等覆按反狱敬宗令大理正袁公瑜御史宋之顺等即黔州暴讯无忌投缳卒冲免死杀族子祥流族弟思于檀口大抵朞亲皆谪徙初无忌与遂良悉心奉国以天下安危自任故永徽之政有贞观风帝亦賔礼老臣拱巳以听纲纪设张此两人维持之也既二后废立计不合奸臣隂图帝暗于听受卒以屠覆自是政归武氏几至亡国上元元年追复官爵以孙元翼袭封【旧书载是年以孙延主齐献公之祀而不及元翼袭封事又考宰相世系表元翼即延之子于无忌为曽孙疑本传作孙者误】初无忌自作墓昭陵茔中至是许还塟文宗开成三年诏曰每覧国史至太尉无忌未尝不废卷而叹其以裔孙钧为猗氏令
　　无忌从父敞字休明隋炀帝为晋王敞以库直从畋骊山王凌危逐鹿因敞谏乃止即位颇见识擢及幸江都留守禁籞髙祖入闗率子弟谒新丰授将作少监出为杞州刺史贞观初坐受赇免太宗以后属嵗私给廪偿其费累封平原郡公卒赠幽州都督諡曰良陪葬昭陵从父弟操字元节父覧为周大司徒薛国公操有学术初髙祖辟署相国府金曹参军未几检校虞州刺史从秦王征讨尝侍旁与闻秘谋徙陜州城中无井人勤于汲操为酾河溜入城百姓利安以母丧解长老守阙颂遗爱服除封乐夀县男为齐扬益三州刺史课皆最下诏褒永徽初以陜州刺史卒赠吏部尚书諡曰安葬给鼓吹至虞罢
　　子诠尚新城公主诠女兄为韩瑗妻无忌得罪诠流嶲州有司希防杀之诠有甥赵持满者工书善骑射力搏虎走逐马而仁厚下士京师无贵贱爱慕之为凉州长史常逐野马射之矢洞于前边人畏伏诠之贬许敬宗惧持满才能仇已追至京属吏讯搒色不变曰身可杀
　　辞不可枉遂死狱中
　　禇遂良字登善通直散骑常侍亮子隋大业末为薛举通事舍人仁果平授秦王府铠曹参军贞观中累迁起居郎博涉文史工楷太宗尝叹曰虞世南死无与论书者魏徴白见遂良帝令侍书帝方博购王羲之故帖天下争献莫能质真伪遂良独论所出无舛冒者十五年帝将有事泰山至洛阳星孛太防犯郎位遂良谏曰陛下方告成岱宗而彗辄见此天意有所未合昔汉武帝行岱礼优柔者数年臣愚愿加详虑帝寤诏罢封禅迁谏议大夫兼知起居事帝曰卿记起居大抵人君得观之否对曰今之起居古左右史也善恶必记戒人主不为非法未闻天子自观史也帝曰朕有不善卿必记耶对曰守道不如守官臣职载笔君举必书刘洎曰使遂良不记天下之人亦记之矣帝以为然【谨按通鉴辑览】
</div>
    <div class="pagination">
<a href="钦定续通志_page159.html">上一页</a><span>...</span><a href="钦定续通志_page155.html">155</a><a href="钦定续通志_page156.html">156</a><a href="钦定续通志_page157.html">157</a><a href="钦定续通志_page158.html">158</a><a href="钦定续通志_page159.html">159</a><span class="current-page">160</span><a href="钦定续通志_page161.html">161</a><a href="钦定续通志_page162.html">162</a><a href="钦定续通志_page163.html">163</a><a href="钦定续通志_page164.html">164</a><a href="钦定续通志_page165.html">165</a><span>...</span><a href="钦定续通志_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
