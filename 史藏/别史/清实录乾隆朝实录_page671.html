<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 671 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 671 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之四百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。六月。戊午。谕军机大臣等、班第等奏称、达勒当阿、车布登扎布等、追擒达瓦齐。至奎鲁克岭。见其已入布噜特境内。现在遣人晓喻利害。令其擒献等语。此次进兵。无折矢遗镞之劳。众俱降服。不应使达瓦齐反得逃遁。大兵追贼。至切近之时。诚能奋勇前进。自必就擒。何至令其兔脱。此系官兵不能鼓勇所致。乃谓因中途马乏彻回。独不思达瓦齐脱逃时。伊之马匹尽能不乏乎。若论伊等不能极力追捕。即应治罪。但念平定伊犁。伊等与有劳绩。姑从宽免。著传谕班第、阿睦尔撒纳、萨喇勒等、务将达瓦齐擒获。此时达瓦齐、或藏匿山林。或遁入回子部落。皆易于搜获。阿兰泰、额勒登额等、既豫先领兵堵御。或即将达瓦齐擒获。亦未可定。如果远逃至布噜特地方班第等遣人索取。务应词严义正。责其擒献。断不可少示怯懦之形使布噜特不以为事仍将派出之人奏闻。再我大兵深入。甫定伊犁理应示以宽仁。慰抚新降人众今厄鲁特兵丁等妄行劫掠大干法纪将军等即应严行查拏治以军法以示警戒。乃仅传檄禁止。伊等安知畏惧但事属既往姑毋庸深究著班第阿睦尔撒纳、萨喇勒等、留心体察。如有似此者。严加惩治。毋得稍事姑息　　

○定北将军班第等奏臣等公同酌议派亲王车凌车凌乌巴什、讷默库等、同去年未经入觐之亲王班珠尔等五人。前赴热河入觐。其杜尔伯特贝勒刚多尔济等、暂留管辖兵丁。新降之台吉宰桑内。量其能办事者。酌留营办事。其余品级较大。形迹可疑。如噶勒藏多尔济等台吉十员。鄂勒哲依等宰桑十三员。作为第一起。派亲王车凌、及郡王扎拉丰阿、带领。于六月初旬起程。九月下旬可抵热河。其第二起、派亲王班珠尔等、及阿睦尔撒纳之兄台吉伊什丹津等十二人。并宰桑都噶尔等十三人。令参赞大臣阿兰泰、带领。于六月二十内起程。中途趱行。亦可与第一起同至。谕军机大臣等、班第等将今年应来入觐之台吉宰桑等、列名具奏。朕交军机大臣查核。有从前未经具奏之人。现在派出。亦有从前奏闻。经朕加恩赏给爵秩之人。未经派出者。再朕曾特行降旨。令其前来之霍集占、乌尔古勒济勒、绰苏图、喀喇巴图鲁阿玉锡等二十五人。俱未列入单内。著传谕班第等、此次未曾派出入觐人员。共有若干。此外新降之人。又有若干。明年能全令来京与否。如果不能。再分作两年。以次入觐。详悉奏闻再摺内所称品级较大、形迹可疑之人。俱已派出前来。并著询问班第、所谓可疑者几人。其如何可疑之处。遇便亦即奏闻。　　

○班第又奏、五月二十日。奉到谕旨。因阿睦尔撒纳、前请筹办接济兵丁口粮事宜。奉旨训示。实明见其肺腑。臣不露形迹。凡事仍与公商。冀其默化。惟额驸色布腾巴勒珠尔、不免堕其术中。于臣所行之事。每多阻止。以顺其意。阿睦尔撒纳、渐至相习无忌。又与萨喇勒、玛木特、俱不和睦。每事抵牾。以致办理迟误。臣惟有尽心竭力。与鄂容安、密商。协力共济。得旨、仍照朕从前所降谕旨。令其速回。但此旨一到。即行催促。又致易生疑惧。诸凡惟在汝持重办理。谅伊亦不敢滋事也。　　

○上诣畅春园、问皇太后安。　　

○还宫。　　

○逆犯罗布藏丹津、巴朗、孟克特穆尔等解送至京。兵部率解俘官兵。押俘由长安右门入。进天安右门。至太庙街门外。向北立。候告祭大臣至。令俘向北跪。告祭大臣、进大庙行礼毕。兵部率解俘官兵。押俘至社稷街门外。令俘仍向北跪。告祭行礼如前仪。　　

○谕军机大臣等、永常议奏彻回兵丁摺内。称哲哩木兵丁、及各处兵丁、编作行队。至嘉峪关、肃州、分队遣回。又称哲哩木兵丁、若自乌噜木齐、赴博罗塔拉。由阿尔台一路遣回。稍觉纡回。不若令其回至巴里坤。由北路顺便遣回等语。永常此奏。前后矛盾。殊不可解。哲哩木兵丁、回至巴里坤时。即由近日车凌等所走阿济必济等处遣回游牧。甚觉便捷。著永常即照此办理。但伊摺内既称至嘉峪关、肃州、分队遣回。又云至巴里坤由北路遣回。究竟作何行走。著永常即速奏闻。再绿旗兵丁、不必存留。莽阿纳带往健锐营满洲兵一千名。令驻劄巴里坤。朕已降旨。即遵照前旨行。其哨探队内兵丁。俟萨喇勒办理外。所有别项兵丁。著照伊所奏。俟萨喇勒等移咨彻兵时。即行办理。　　

○又谕、据班第等奏、派定分班入觐之台吉宰桑等、交扎拉丰阿、阿兰泰、先后带领起程。九月尽可至热河等语。朕于七月十六日。前往避暑山庄。八月十六日。起程进哨。如陛见人等、九月尽始至热河。已属落后。但伊等皆系新降之人。恐不能迅速前来。著传谕扎拉丰阿、阿兰泰等、酌量办理。如可催令速行。即在进哨之前。赶至热河。　　

○庚申。上御午门楼。王公百官朝服侍班。铙歌大乐。金鼓全作。兵部堂官、以解到逆俘、跪奏请旨、命刑部将巴朗、孟克特穆尔、即行正法。罗布藏丹津、交军机大臣等审讯。刑部堂官、跪领旨。押俘出天安右门。王公百官行庆贺礼。　　

○幸圆明园。　　

○谕军机大臣等上年巴朗逃遁。策楞等派兵令青滚杂卜、努三等、前往追擒。在和通鄂博堵截。后闻巴朗等、由额林哈毕尔噶遁走。即行彻回。今审讯巴朗、原系由哈布塔克、拜达克逃去。青滚杂卜、努三等、领兵在彼。不能实力追擒。均属不合。努三已经治罪。青滚杂卜、并著交部议处。　　

○辛酉。定武职封阶。谕、向来武职封阶。自二品至五品。俱得授为将军。此沿习汉唐以来。散官名号之谬也。国家制度。名实必取相孚。今授钺专征。膺阃外之寄者。始称将军。而各省驻防。则一品大臣也。乃以加之都守等弁。名不正则言不顺。此甚无谓。考宋制、武职原有武功大夫。武功郎等阶。今一品武臣。既封大夫。其二品至四品、亦宜改称大夫。五品以下。则俱改称为郎。但各冠以武字可耳。著军机大臣等、拟定字样。候朕酌定。载入会典。以昭典制。其从前已领诰敕。亦不必追改。　　

○谕军机大臣等、班第等拏获达瓦齐宰桑车凌多尔济等、讯问口供。知达瓦齐现逃往布噜特境内。我大兵深入。平定伊犁。阿睦尔撒纳、萨喇勒等、若果轻骑掩袭。达瓦齐即可擒获。乃将军等因伊犁既定。稍觉大意。以致达瓦齐脱逃。伊等原奏内称、达瓦齐带领百余人逃遁。今又称带领千余人。其脱逃日期。前后亦不相符。此时务须并力擒获。现在班珠尔、阿兰泰等、领兵追擒。尚未回营。若果已为班珠尔等擒获甚善。倘尚未擒获。达瓦齐必已入布噜特。班第等谅已遵朕旨。遣人晓谕索取。布噜特遵谕擒献则已。如不即日擒献。大兵现集伊犁。即著副将军萨喇勒、带领精兵数千名。至布噜特边界驻劄。以振声威。拣选强悍人员。遣往布噜特。剀切晓谕。如敢稍为观望。即进兵击取。务期擒获达瓦齐。此事关系甚要。断不可再失机会。萨喇勒、宜加意奋勉。不得稍有怠忽。班第、阿睦尔撒纳、暂驻伊犁。办理事务。仍将萨喇勒进兵情形。随时速奏。　　

○又谕曰、班第等奏称、擒获达瓦齐宰桑车凌多尔济、摩罗等。请旨作何办理等语。车凌多尔济、摩罗、皆被获之人。并非诚心归顺。虽不应施恩。亦可毋庸治罪。将来似此者尚多。著班第等、仍将车凌多尔济、摩罗、留于原游牧处居住。伊等若有管辖之人。亦即查明。给与四品总管职衔。仍著伊等管辖。　　

○又谕、据班第密奏、阿睦尔撒纳、不欲遣青滚杂卜。招降汗哈屯居住之乌梁海等。惟派令新投宰桑图布慎等、晓谕招降。班第未经允从。仍遵前旨办理等语。甚属持正得体。从前曾疑阿睦尔撒纳、有希冀侥幸之心。今观此事。阿睦尔撒纳、虽萌妄念。班第能果断定夺。阿睦尔撒纳、亦并不敢有异词。似此遵行。当亦无可疑虑。嗣后班第惟凡事据理直行。逆折其计。阿睦尔撒纳、虽有私心。班第若将正言开示。料伊亦不敢故违。伊系狡黠之人。若过于防维。日久必露形迹。转觉于事无益。著密谕班第知之。　　

○又谕。准噶尔全部底定。理应加恩抚绥。除各台吉属下应徵贡赋。皆台吉等自行办理。毋庸另议。其无台吉之宰桑等、所辖人众贡赋。前此谅必俱。向达瓦齐交纳。如旧日所存尚多。足敷养赡喇嘛之用。著将今年伊等贡赋。概行宽免。若不敷用。祇将养赡喇嘛之数徵收。其余即行宽免。将此通行晓谕准噶尔人等。仍交班第等、将准噶尔人等、每年应交贡赋数目多寡。自明年为始。令如何交纳之处。查议具奏。　　

○又谕、据班第奏、玛木特、在乌拉齐台站。被贼抢去衣服物件路遇侍卫瑚鲁古纳等告诉立即拏获解讯。分别定罪等语。准噶尔甫经平定。似此恣意抢夺之人。不可不严行究惩班第等按律治罪所办甚是。其侍卫瑚鲁古纳、著赏银五十两。以示鼓励。　　

○户部议准直隶总督方观承疏称、多伦诺尔同知地方。试收牲税。已满三年。议以一千两为正额。从之。　　

○定北将军班第等奏准噶尔全部平定。遵旨筹议彻兵事宜。但达瓦齐尚未擒获。其路远之大鄂拓克宰桑、尚有未经投降者数人。再将略有可疑之台吉宰桑等、派入第一起。甫经起程入觐。若将大兵全彻。殊有关系。臣等公议。将已至伊犁兵丁。暂令驻劄。其后队兵丁、有未抵博罗塔拉者。全行遣回。已抵博罗塔拉者。即在彼处牧放马匹。暂行存留。报闻。　　

○旌表守正捐躯之直隶南宫县民赵克法妻孟氏。　　

○壬戌。上诣畅春园、问皇太后安。　　

○谕曰、喀尔吉善等奏、福州驻防汉军官员、分别办理一摺。著照该督所请。由该处驻防题补得官。年力就衰者。准其休致。或愿往各处。自谋生计。呈请改入民籍者听。至由京补放人员。均著回旗。送部引见。酌量补用。　　

○谕军机大臣等、罗布藏丹津、背恩叛逃。理应从重治罪。但伊入准噶尔年久。又率伊二子迎接大兵。随同前进。朕特施恩。将罗布藏丹津父子。免其死罪。罗布藏丹津、著留京。赏给房屋一所居住。不许擅出。伊二子著入正黄旗蒙古旗分授为蓝翎侍卫。在司辔上行走。并著班第等。查明罗布藏丹津家属、及所属二十户。不必迁移。仍令在原处居住。罗布藏丹津二子、于此处另行赏给妻室。　　

○又谕曰、萨喇勒等奏、投降人数摺内称克哷特宰桑那严泰二千六百户。乌噜特宰桑和尔和岱、耨特勒齐、杭吉勒图、托克托博罗特、锡克锡尔格、共五千户等语。伊等户口数目甚多。原系噶尔丹策零属下宰桑。彼处似此者甚多。不得并入别部落。应俱照玛木特等人众之例办理。著班第、阿睦尔撒纳、萨喇勒、查明此等户口。共有若干。奏闻办理。再茂海、策凌、系叛往准噶尔之人。理应从重治罪。今俱身死。伊子皆率彼处居住属下人众。迎接大兵。投降前来。茂海之子齐默特多尔济、又带兵追拏达瓦齐。所有茂海、策凌子孙。俱著从宽免其治罪。其属下人等、仍令在准噶尔居住。班第等明白晓谕伊等知之。　　

○又谕曰、达瓦齐现在脱逃未获。如布噜特不行擒送。萨喇勒仍须带兵前进。所有副将军印、不必缴回。仍留与伊带用。并派哈达哈、额勒登额、为参赞大臣。　　

○癸亥。谕军机大臣等、纳木扎勒奏称、杜尔伯特讷默库等十旗人、于去冬今春。连遭霜雪。牲只多有伤损。所种地亩。秋间始行收获。生计稍艰等语。此项人等、投诚后屡次赏给牲只口粮。以资接济。今牲只既已被伤。生计拮据。著加恩再赏米五百石。以示体恤。　　

○刑部议奏、江西巡抚胡宝瑔疏称、石城县知县李蕴芳、贪鄙险恶。又与逆犯胡中藻书禀往来。于应办之事。叹为恶趣。词甚狂悖。应如该抚所题。比照大逆案内知情故纵隐藏律。拟斩立决。得旨、李蕴芳、著从宽改为应斩。著监候秋后处决。　　

○喀喇沁辅国公纳木扎勒喇布坦故。赐祭如例。　　

○旌表守正捐躯之山西永济县民仝大义妻石氏。　　

○甲子。谕、此番凯旋兵丁。除索伦、哲哩木等兵。由口外游牧行走。其由西路行走之京兵一千名。现议令驻劄巴里坤军营。所有经由之甘、狭、河南、直隶、等省台站军马。均可不必筹办。　　

○定北将军班第等密奏、阿睦尔撒纳、初尚知感恩。勉力从事。速冀成功。自入塔本集赛游牧以来。所至迎降。伊渐志足意满。惟知寻获被抢人口。攫取牲只。又妄自夸张。谓来归之众。俱系向伊投诚。及入伊犁。益无忌惮。纵属下人肆行劫夺。不行禁止。及得达瓦齐游牧。所收牲只财物。多方隐匿。驼马各千余。羊至二万余。又素性贪忍。凡有讐隙者。任意杀害。众心怨恨。遂思拥众自卫。不愿彻兵。臣等时为催促。推诿观望。且云巴里坤、额尔齐斯、二处。仍须各留精兵五千驻防。明系仗我师力。威服准夷。以遂私计。至奉晓谕哈萨克敕书时。阿睦尔撒纳、故意犹豫。欲先自行遣使。臣等力指其非。始令侍卫顺德讷同往。再取达瓦齐游牧处一切牲只财物。伊百计阻挠。至今尚未得清查。至查办牧场、及遣人收服四路之事。亦尚未办。一意迁延。惟与各宰桑头目、私行往来。行踪诡秘。即如入觐人数。并不即为派定。催促再四。始行开送。又屡行更换。凡有传行事件。并不用印信。仍仿达瓦齐私用小红钤记。臣等节次理论。终不遵行。动即扬言此处人众欲叛。视萨喇勒如讐。潜行猜忌。图据伊犁。恋恋不已。仰恳特降谕旨。令其速行入觐。早定四部封汗之事。以杜非分之想。至纳噶察、居心诡诈。惟知附和。并请调往青海驻防。以散其党。再阿睦尔撒纳、扬言此处喇嘛等谋叛。请将济隆呼图克图、速行遣往。令其宣谕众庶。安辑人心。阿睦尔撒纳、久居此处。致伊等猜疑。必至生变。或因欲实其言。潜行鬼蜮。故生事端。俱不可不先事豫防。谕军机大臣等、班第、鄂容安、将阿睦尔撒纳、妄行觊觎。阻挠事务。及贪取牲只各情形。密行陈奏。班第、鄂容安、留心查看阿睦尔撒纳居心行事。据实奏闻。甚属可嘉。但初览伊奏。似事端已成。再四详阅。仍系阿睦尔撒纳、希图徼幸。贪得牲只什物耳。并无图占准噶尔确据。阿睦尔撒纳、自投诚以来。叠受朕恩。事事出于望外。至朕办理庶政。一惟秉公执法之处。伊未经身试。是以志气骄盈。希图徼幸。亦事所必有。班第等即据实陈奏。深得防微杜渐之意。今朕于阿睦尔撒纳奏摺内。温旨批谕。令伊即行入觐。班第等、亦婉言晓谕。使其起程前来。毋致惊疑。此时班第、鄂容安、再细心察看。如阿睦尔撒纳、占据僭越之形果有实据。即行密奏。朕另行定夺。如并未至于此极。不过希图肥已。亦不必过于苛求。倘伊稍有知觉。转于事无益。著班第、鄂容安、密与萨喇勒、详细商议。公同体察奏闻。若无确据。而过甚其词。亦不能逃朕洞鉴。班第等务宜详密。毋得稍有洩漏。　　

○又谕曰、阿睦尔撒纳、此次办理诸事。动合机宜。朕甚嘉悦。且甚轸念。想阿睦尔撒纳、亦必急思入觐。瞻仰朕躬。昨虽已降谕旨。达瓦齐或往投布噜特。著萨喇勒带兵往擒。班第、阿睦尔撒纳、驻劄伊犁。此特欲其协理伊犁事务。今思伊犁亦无重大事务。即使萨喇勒、带兵前往布噜特。班第、鄂容安、现在伊犁。足资办理。著阿睦尔撒纳、遵朕从前所降之旨。即行驰赴热河。朕俟阿睦尔撒纳到后。施恩将四卫拉特、分封四汗。赏功策勋。用奖劳绩。著即传谕班第、阿睦尔撒纳知之。　　

○又谕曰、班第等奏称、派侍卫顺德讷、宰桑巴桑车凌、赍奉敕书。前往哈萨克晓谕。其行文有从前抢夺之物。各行给还。仍前和好等语。班第等此言甚属错谬。伊等从前互相劫夺。系达瓦齐喇嘛达尔扎时事。与现在无涉。止应将准噶尔地方全行底定。汝等从前之事。俱不深究。嗣后毋许再行抢掠。方合事宜。其措词殊未允协。此际想已遣往。俟顺德讷等回时。将哈萨克言语情形。即速奏闻。再阿睦尔撒纳之兄巴特玛车凌、究在何处。有无信息。一并具奏。　　

○乙丑。遣官祭火神庙。　　

○缓徵福建台湾、诸罗、彰化、等三县、风灾额赋有差。　　

○以江南京口副都统吉庆、为镶黄旗汉军副都统。　　

○丙寅。上诣畅春园、问皇太后安。　　

○谕军机大臣等、前据鄂容安等奏、拏获天主教西洋人张若瑟等、诱人入教一案。经朕降旨、令该督等就案完结。将张若瑟等、解回澳门安插。旋据鄂容安等奏、西洋人设为幻术。诱人入教。于风俗甚有关系。请将拏获之张若瑟等五名。暂行监禁。俾知儆惕等语。已降旨照拟完结。可传谕询问该督抚等、自张若瑟等犯案之后。现在该省有无此等西洋夷人。潜入内地。煽诱行教之事。如并无此等情事。则张若瑟等、自可仍照前旨。从宽解往澳门安插。著该督抚查明具奏。寻尹继善等奏、张若瑟五犯、经前督臣鄂容安奏请监禁。已覊狱一年。现在江省并无此等煽诱行教之事。拟令将张若瑟五犯、递解澳门安插管束。报闻。　　

○命翰林院侍读学士周长发、仍在尚书房行走。　　

○丁卯。谕军机大臣等、班第等奏称、大兵陆续彻回。留察哈尔兵三百名。喀尔喀兵二百名。驻劄尼楚滚地方。以资差遣防守等语。所办甚是。朕前降谕旨。令在巴里坤、乌里雅苏台、两处驻劄官兵。将前往西路健锐营兵一千名。留驻巴里坤。命策楞、三格、驻劄办事。今又于尼楚滚地方驻兵。三处声势联络。互成掎角之势。务宜同心协力。彼此商酌办理。以期公事有益。策楞已派办巴里坤事务。著即起程前往。所有应办事务。悉心筹画。俟办理已有端绪。永常即领后队兵丁前来。其带领入觐台吉宰桑人等、现有扎拉丰阿、玉保、二人。乌里雅苏台事务。著阿兰泰留办。俟伊到后。莫尔浑即带领入觐人等前来。再巴里坤、有无可种地亩。及驻劄大兵。或应在巴里坤。或应在乌鲁木齐。并著班第等详议奏闻。　　

○又谕、从前因策楞、舒赫德、办理错误。特将伊等革职。今在军前效力。今大功已成。朕原欲一体施恩。与以奋勉之路。策楞人本糊涂。诸事皆听舒赫德指使。已赏给都统职衔。领兵驻劄巴里坤。以观后效。至舒赫德、遇事毫无定见。且未免退有后言。今查其笔札。虽无怨望之词。然以满洲世仆。渐染汉人习气。每日记事作诗。即不必治罪。亦不宜加恩。此乃伊之自误。著仍留乌里雅苏台。以章京效力行走嗣后务宜痛自改悔。若仍蹈前辙。朕必重治其罪。　　

○镇海将军海常奏、京口自五六月后。雨水过多。坍损兵房无数。请将司库现存生息银九千余两。借给修葺。二年归款。嗣后即存贮臣处。需用照此办理。得旨、如所请行。　　

○戊辰。谕军机大臣等、据班第等密奏、阿睦尔撒纳、私用图记。调兵九千。防守哈萨克、布噜特等语。现在准噶尔全部底定。军威大振。哈萨克、布噜特、谅不敢复行侵掠。阿睦尔撒纳、擅行派兵防守。班第等理宜阻止。但既经遣派亦可。朕前降旨、令阿睦尔撒纳入觐。如已起程来京。此事可不必置问。将此密谕班第等知之。　　

○定北将军班第等奏、达瓦齐败走时。臣阿睦尔撒纳、即令属人朗苏、巴朗、同回人阿布都哈里克等、向阿克苏、图尔璊回人等晓谕。倘达瓦齐逃避前去。务即擒送。今于六月十三日。朗苏等回营。告称、达瓦齐、并其子罗布扎、宰桑爱勒齐等七十人。已被回人霍集斯伯克、设计全行擒获。现带兵二百。起解来营。即遣兵一队。前往穆素尔口接应等语。臣等即派索伦兵三百。喀尔喀、厄鲁特兵二百。令副都统额勒登额、喀尔喀公车登萨木丕勒等、带领接应。令将达瓦齐严行解送。并遣人告知回人霍集斯伯克、令其一同监送。下部知之。　　

○予故江南提督林君升、祭葬如例。谥温僖。　　

○以户部侍郎署工部尚书阿里衮、为镶白旗汉军都统。定西将军吏部侍郎永常、为镶黄旗满洲副都统。
  </div>
  <div class="pagination">
   <a href="清实录乾隆朝实录_page670.html">
    上一页
   </a>
   <span>
    ...
   </span>
   <a href="清实录乾隆朝实录_page666.html">
    666
   </a>
   <a href="清实录乾隆朝实录_page667.html">
    667
   </a>
   <a href="清实录乾隆朝实录_page668.html">
    668
   </a>
   <a href="清实录乾隆朝实录_page669.html">
    669
   </a>
   <a href="清实录乾隆朝实录_page670.html">
    670
   </a>
   <span class="current-page">
    671
   </span>
   <a href="清实录乾隆朝实录_page672.html">
    672
   </a>
   <a href="清实录乾隆朝实录_page673.html">
    673
   </a>
   <a href="清实录乾隆朝实录_page674.html">
    674
   </a>
   <a href="清实录乾隆朝实录_page675.html">
    675
   </a>
   <a href="清实录乾隆朝实录_page676.html">
    676
   </a>
   <span>
    ...
   </span>
   <a href="清实录乾隆朝实录_page672.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
