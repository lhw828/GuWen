<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 472 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 472 页/共 848 页</h1>
    <div class="content">○除江苏娄县捐置义冢田四十一亩有奇额赋。　　

○以祭社稷坛。自是日始。斋戒三日。　　

○丙辰。孝慎皇后殡宫月祭。遣官行礼。

大清宣宗效天符运立中体正至文圣武智勇仁慈俭勤孝敏成皇帝实录卷之二百七十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。八月。丁巳朔。祭先师孔子。遣大学士文孚行礼。　　

○谕内阁、前据御史岳镇南奏、通州东关沿河一带。有凤中镇江等帮粮船。彼此互殴。伤毙数命之事。又武清县河西务地方。有身背衣包二人。在河岸被水手五六人、拦路抢劫银钱布匹等物。当降旨令仓场侍郎、直隶总督、查明具奏。兹据该侍郎暨该督等先后覆奏、查明各帮。并无在通州东关互殴滋事。武清县河西务地方。亦无水手拦路抢劫之案。所奏相符。惟武清县既经详报客民陈忠等五人。在该县大张庄道上。被贼七八人拒抢银钱衣物一案。该督当严饬该地方官弁勒限缉拏。务获究办。至各粮船水手。多系犷悍性成。难保不沿途滋事。仍须谆饬催漕文武各员弁。及沿河地方官。一体认真访查。不得因此次查无其事。稍形疏懈。以安行旅而速漕运。　　

○谕军机大臣等、前据程祖洛奏、闽浙洋面。时有盗劫案件。并有积盗曾武未获。委员管带扮商兵船。设法诱缉。当即谕令将该犯曾武务期必获。迄今数月。尚未据该督等报获。朕闻该犯曾武、凶恶最著。现在闽浙洋面。聚集多船。出没伺劫。大为民害。若不及早拏办。必致酿成巨案。著程祖洛、魏元烺、乌尔恭额、即督饬闽浙两省水陆文武员弁。严密访查。逐段巡逻。不分畛域。协力堵拏。务俾该盗匪遁迹无所。期在必获。断不可养痈贻患也。将此各谕令知之。　　

○又谕、伊里布奏、革员被参列款禀讦一摺。已有旨派赵盛奎驰驿前往会同伊里布审讯矣。此案已革同知王应模、前在署黎平府任内交代。据接任署知府黎靖、查出短交银六千五百六十余两。仓谷四千五百三十石。乃不将所短之银。系何款项。分晰开报。迨经调省会算。惟称交收清楚。屡饬提银。亦未报解。因恐有私议通融情弊。续行奏参。乃该参员经改收司监。复胪列禀词亲供。向该督递申。所称短交银谷二款。先交银五千七百余两。在省结算。又陆续交张锳转交清楚。取有收信。黎靖亦造册结报。藩司不能分晰款项。格外苛求。延宕含混。将其详揭。禀内复又讦及黔省仓谷。有绌无赢。大路州县。价谷全无。并永宁等属交代短缺。设法弥缝。派及津贴。而于署开泰县候补知州刘椿交代一案。指称巡抚裕泰、与该牧之祖最称莫逆。是以照应等语。案关亏短仓库钱粮。交代轇轕。并各州县仓谷短缺虚悬。该参员王应模复于被劾后列款讦控。且牵指该省巡抚藩司大员瞻徇偏袒。虚实均应彻底根究。著赵盛奎接奉此旨。无论行抵何处。即驰赴贵州。会同伊里布秉公审讯。其现在随带司员三人内。著酌带二人前往。余著交廉敬带同回京。该侍郎等务将此案人证卷宗。提集省垣。逐加审讯。务得确情。其王应模所短银谷。是侵是那。各系何款。黎靖有无造报册结。王应模所称前后交清。及张锳给与收信。是否实有其银。抑系互相私议通融。张锳有无从中偏袒。黔省仓储。是否有绌无赢。价谷有无虚悬。各属州县交代。有无实亏弥缝等事。均应破除情面。逐加体访。务得实据。不得因王应模业经参革。迁就了事。方为不负委任。将此各谕令知之。寻奏、逐仓盘查。并皆实贮。谷价亦未虚悬。王应模以亏空被参。肆行抵饰。讯明自认虚诬。拟发往新疆效力赎罪。下部议。从之。　　

○福建布政使郑祖琛、以亲老乞养。允之。以前任江宁布政使贺长龄、为福建布政使。　　

○福建金门镇总兵官窦振彪、因病赏假。以福宁镇总兵官陈步云、署金门镇总兵官。　　

○戊午。祭大社。大稷。上亲诣行礼。　　

○幸圆明园。　　

○诣绮春园问皇太后安。　　

○以正红旗汉军副都统常德、兼署镶黄旗满洲副都统。　　

○己未。秋分。夕月于西郊。遣定亲王奕绍、恭代行礼。　　

○遣官祭文昌帝君庙。　　

○谕内阁、本年八月。孝穆皇后梓宫。孝慎皇后梓宫。奉移至龙泉峪。所有沿途芦殿内。步军统领衙门应行豫备激桶差使。前派赛尚阿督率照料。著改派礼部尚书恩铭。　　

○又谕、前据凯音布等奏、察哈尔总管缺出。请将张家口蒙古协领、一体拣选。当交兵部核议。经该部议准具奏。复降旨著凯音布等查明、张家口是否尚有满洲协领。派在印房行走之员。再行具奏。兹据奏称、张家口驻防。向设满洲协领二员。历经派在印房等处行走办事。请嗣后将察哈尔总管专用蒙古人员之例。略为变通等语。察哈尔总管。专办察哈尔八旗蒙古事务。向例遇有缺出。由该都统于该处蒙古人员内。拣选保送。其在京八旗蒙古人员。由该管大臣保送。值年旗拣选带领引见。候旨补放。旧例相沿。办理已久。若将张家口满洲蒙古协领人员。一体拣选。则察哈尔应选人员。未免向隅。殊失抚驭蒙古之道。嗣后遇有察哈尔总管缺出。著仍遵旧例办理。　　

○庚申。谕内阁、升授江西九江府知府宣麟、前在山西平定州任内。于该抚发回批解该省绅士等捐银。并不即时给还。辄将银两那用。迟至数年之久。始行归款。且于该州杨郗二姓案内交官钱文。未经即时给领。以致卸事之后。伊侄宣惟繁私行借用。致招物议。实属咎无可辞。宣麟著降四级调用。毋庸查级议抵。考职吏目周中规、代宣惟繁转借钱文。以绅士交结地方官。亦属不应。著即革职。至鄂顺安于宣麟保举不实。著交部议处。　　

○谕军机大臣等、河南河北道刘体重、经朕由知府简用道员。因思该员初任河员。于河工机宜。未经历练。著栗毓美详加察看。该员是否胜河道之任。据实具奏。不得因系特简之员。稍事瞻徇。将此谕令知之。寻奏、该员办事实心。可期习练。报闻。　　

○辛酉。谕内阁、钟祥奏、访获教犯。究出邻省夥党。移咨缉拏。请由各本省自行审办。以免拖累等语。所奏是。此次直隶、河南、江南等省。凡有山东省咨缉已获未解各犯。即著各该省督抚认真讯办。究出夥党。就近查拏。务净根株。其有妄供株连。立时省释。毋许拖延滋累。至各匪犯中。究出紧要人犯。必应解赴东省质讯者。著各该省督抚、仍将该犯解往山东。交钟祥归案审办。所有东省访获及各省解交各犯。著钟祥督率承审之员。严切根究。务令逐一供吐实情。毋令稍有支饰狡展。固不可株累无辜。尤不可迁就了结。不实不尽。致令奸徒漏网。日后再有蔓延。　　

○壬戌。遣官祭关帝庙。　　

○以吏部尚书汤金钊、为顺天乡试正考官。吏部左侍郎申启贤、工部右侍郎吴杰、大理寺少卿毛树棠、为副考官。　　

○以刑部尚书吏致俨、兼署吏部尚书。　　

○以捐修江苏上海县城垣。予道员吴其泰等、加衔升叙有差。　　

○癸亥。谕内阁、奕经奏、请赏借闲款。添设操演马匹一摺。盛京八旗兵丁。操演攸关紧要。所需马匹。若动项购买。需用实属浩繁。自应筹款办理。著照所请、准其在于库贮闲款制钱三十七万七千余串内、赏借制钱三十万串。分交各城殷实当商。每年按一分生息。计得利钱三万六千串。先尽内城六十六佐领。每佐领下添设马十匹。共计六百六十匹。分交各旗兵丁。妥为拴养。每马一匹。月支马乾制钱三串。即先尽半年马乾。作为马价。统限半年。置买齐全。归槽支乾餧养。如有倒毙。亦照此例买补。至每年所得利息。除支马乾外。余钱一万二千二百四十串。暂缓归款。仍作本生息。每年计得利息制钱一千四百余串。每年添马四十匹。仍照内城之例。陆续分拨各外城。以备兵丁演习之用。仍俟五六年后。察看情形。再行奏明分别归款。至此项动借三十万串外。各城仍现存七万余串。再递加以每年搭放所余。数年后著该将军通盘合计。如果敷用。应否酌添兵丁差马。再行奏明办理。　　

○调刑部右侍郎赵盛奎、为户部左侍郎。户部左侍郎姚元之、为刑部右侍郎。　　

○甲子。上奉皇太后幸同乐园。进膳。赐内廷王公大臣蒙古王公等食。　　

○谕内阁、朕寅承丕绪。抚驭万方。旰食宵衣。无日不以勤恤民依为念。十五年中。劭农重谷。减赋停徵。叠沛恩纶。覃敷闿泽。所愿四海烝黎。家给人足。共享昇平之福。因思各省民欠钱粮。自嘉庆年间蠲免以后。迄今又阅十余年矣。比岁以来。仰蒙慈佑。庆协绥丰。民气和乐。本年恭逢圣母皇太后六旬万寿。钦惟慈禧光被。欢洽敷天。允宜申锡无疆。普蠲逋赋。所有各省节年正耗民欠钱粮。及因灾缓徵带徵银谷。并借给耔种口粮牛具。及漕项芦课学租杂税等项。即著各该督抚将军府尹等。将道光十年以前实欠在民者。详悉查明。按照该省所属之某州某县银谷若干。速行开单具奏。候朕以次降旨、全行豁免。并著先将此旨。誊黄宣示城乡村镇。咸使闻知。俾官吏胥役。无从影射侵欺。以期膏泽下究。用副朕锡羡延厘。普惠寰区至意。该部即遵谕行。　　

○又谕、据御史富尔洪阿奏、近来各城报窃之案。层见叠出。日久不闻弋获。并有偷窃骡马遗失幼孩之事。又有搬演高蹻及女金斗扒杆躧索等人。于街市聚集演唱。外来妇女。三五成群。以算卦为名。入人家室等语。京师为辇毂重地。不特内城理宜肃清。即外城地面。亦不容无业游民。肆行溷迹。傥竟有诱拐兴贩用药迷人等事。尤属大干法纪。不可不严行查禁。著步军统领、顺天府、五城各坊、随时查察。严行驱逐。遇有前项形迹可疑之人。立即拏获究办。傥不实力查禁。别经发觉。或有人参奏。定予重处。决不宽贷。　　

○乙丑。太宗文皇帝忌辰。遣官祭昭陵。　　

○谕军机大臣等、据耆英等奏、东西两路行宫。自道光十年清查以来。至道光十五年。已届五年之期。请派内务府大臣二员。分往清查。并将各该大臣衔名开单呈览。东西两路行宫陈设等项。此次毋庸派员前往查验。著特登额、奎照、即将各行宫内陈设等件。遴派妥员。于明年二三月运送来京。交总管内务府大臣查验呈览。其铺垫桌椅等项。著仍照常收贮备用。将此各谕令知之。　　

○又谕、前据嵩溥奏、京控案件。究出串谋嘱托各犯。请饬拏归案审办。当有旨交步军统领衙门、顺天府、即将回民李学公、叶会川、查拏。并讯明蒋逸云住址。一并拏解热河归案审讯。兹据耆英等奏称、拏获李学公之侄李万喜。据供去年五月。李学公第五子李万玉、在赤峰县因娶有夫之妇涉讼。伊曾向素识之叶会川告知。叶会川因说伊母舅蒋姓、认识赤峰县书吏刘姓李姓。我随恳其写信二封。说合照应。又据叶会川供称、因伊母舅蒋逸云、在保定府贡院前居住。一时难以托情。遂代蒋逸云写信。托书吏刘姓李姓照应等语。蒋逸云既与赤峰县书吏认识。难保无写信嘱托之事。叶会川所供代伊写信之处。殊难凭信。著琦善即将在保定府贡院前居住之蒋逸云、迅即查拏。解往热河。交该都统归案审办。毋任远扬。将此谕令知之。寻嵩溥奏、经步军统领、直隶总督、先后解到李万喜、叶会川、蒋逸云。讯明李万喜、李万玉、李万和、俱李汶忠子。李万玉在赤峰县涉讼被押。李万和诡名李振清。冒认已故族叔李学公为嗣父。捏款诬控。李万喜复求叶会川捏写蒋逸云信。向赤峰县书吏刘尧章、李十二、嘱托李万玉讼案。应分别充军枷杖。下部议。从之。　　

○命陕甘总督瑚松额拨银五万两。解赴塔尔巴哈台。八千四百七十一两。解赴和阗。备道光十六年经费。　　

○丙寅。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。孝慎皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。王以下文武大臣官员蒙古王公等行庆贺礼。　　

○御同乐园。赐内廷王公大臣及蒙古王公等食。　　

○以大学士长龄、兼署礼部尚书。兵部尚书奕颢、兼署都察院左都御史。兵部右侍郎史谱、署管理顺天府府尹事。　　

○丁卯。太祖高皇帝忌辰。遣官祭福陵。　　

○谕内阁、朕此次恭谒西陵。启銮后。著派肃亲王敬敏、定亲王奕绍、大学士长龄、尚书耆英、留京办事。　　

○谕军机大臣等、本日据都察院奏、四川大竹县民人胡泽裕、冷希燕、赴该衙门控称该县知县徵收丁粮银两。不分上下两忙。责令一季输纳。每两徵钱一千六百八十文。至该省前因剿办峨边夷匪。经该督等劝谕各属士民。一体捐输。该县藉端勒派。出示每粮一斗。派银四钱四分等情。已明降谕旨。派隆文会同宝兴严审矣。案关知县违例催科。藉端勒派。虚实均应彻底根究。该侍郎等即将该民人所控各情。提齐人证卷宗。悉心研鞫。务得确情。据实具奏。不准稍事含混。致有不实不尽。将此各谕令知之。寻奏、大竹县知县郭梦熊、讯无违例催科藉端勒掯情事。并究出起意诬告之张世介、与听纠敛钱出名控告之胡泽裕、拟发边远充军。冷希燕以为从论。拟杖徒。下部议。从之。　　

○戊辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

</div>
    <div class="pagination">
<a href="清实录道光朝实录_page471.html">上一页</a><span>...</span><a href="清实录道光朝实录_page467.html">467</a><a href="清实录道光朝实录_page468.html">468</a><a href="清实录道光朝实录_page469.html">469</a><a href="清实录道光朝实录_page470.html">470</a><a href="清实录道光朝实录_page471.html">471</a><span class="current-page">472</span><a href="清实录道光朝实录_page473.html">473</a><a href="清实录道光朝实录_page474.html">474</a><a href="清实录道光朝实录_page475.html">475</a><a href="清实录道光朝实录_page476.html">476</a><a href="清实录道光朝实录_page477.html">477</a><span>...</span><a href="清实录道光朝实录_page473.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
