<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 166 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 166 页/共 367 页</h1>
    <div class="content">　　○丁卯命左庶子冯琦右谕德余继登为武举考试官
　　○阅视少卿王谦请将河大五营山海关营及新募兵共八营专设海防总兵统之居常屯练汛期守海将领悉听调度本总听节制于军门拜省海防游击免河大五营官军赴蓟修工即以所省粮菜银为募夫费兵部覆行蓟保督抚确议以闻命勒限具奏
　　○戊辰升山东副使李化龙为河南分守左参政四川副使朱运昌为本省左参政湖广佥事李文郁为狭西右参议江西副使冯景龙提调学政
　　○己巳原任四川右布政使刘经纬复补广西
　　○庚午以南京吏部文选司郎中周应治为山东佥事提调学政平凉知府徐濂为狭西苑马寺少卿
　　○以河兰临洮等州县夏灾蠲免存留税粮折赈有差
　　○辛未以南京礼科给事中朱维藩为江西副使福建道御史张德为江西右参议
　　○兵部右侍郎宋应昌以御史郭实论经略不可者七再陈不任乞议别简贤能奉旨应昌特遣经略止为郭实一言畏避不去沿海边务责成何人浮言重于朝命国纪谓何倭报已急着即启行九卿科道官依违观望不必会议郭实逞私阻挠降极边杂职用再有渎扰并究
　　○朵颜等卫夷人邦失等一百二十二员赴京进贺  万寿圣节赐宴如例
　　○兵部言永平副总兵彭友德揭称达贼入犯我军堵截斩二十五级访闻乃伏军诱杀以堵截称功宜行顺天巡按巡关御史确查以闻诏可
　　○壬申升南京工部郎中沈瑞临为四川佥事分巡上川南道以武安侯郑维忠为后军都督府佥书
　　○癸酉霜降节遣侯张炳等祭  九陵伯张元善祭  恭仁康定景皇帝陵寝都指挥同知周清祭  庄敬  哀冲二太子坟所
　　○升福建提学副使李盛春广东副使王一乾俱为浙江参政
　　○命西宁侯宋世恩管理红盔将军　　○浙江巡抚常居敬题奉旨调取防倭战船浙船大者重滞且尖底木碇难以涉海惟有沙唬二船可繇内河抵天津随即调取八十只哨官五员捕舵兵士杂流共一千五百有奇随船军火器械三千六百余件药铅子六千余斤行粮安家船租银共支过八千二百余两原任坐营都司吴天赏熟于海务把总韩光张良相才俱可用委领各船赴天津听候调遣上嘉居敬先事急公命与纪录
　　○甲戌修理  恭仁康定景皇帝陵寝遣侍郎范谦祭告
　　○宁夏巡抚朱正色题八月初七日搜出着力兔与哱贼书一纸约集虏兵三万余骑定期过河助贼随行道将严哨探定方略李如松萧如薰调发游击李宁等迎敌斩获达级三十五颗生擒虏贼男女十四名夺获马畜一千一百有奇已闻达贼万余渡河大举仍统麻贵马化英等迎敌冲斫二十余阵斩级六十九颗生擒勾虏反贼二名器械马畜无筭查各边亦尝创虏然皆袭击刁剿令贼与虏合陷阵摧锋擒斩数多匪但报沙湃之讐抑且禠哱拜之魄杨国威张士气诸贼授首有期矣  上谓贼已被围虏复大创厥功可嘉着叶梦熊严督将领厚抚军士申饬同心僇力功成叙赏其被伤者优恤之
　　○乙亥升礼部仪制司郎中徐即登为福建提学副使
　　○山东巡按御史李时孽题朝鲜国王咨报本国兵将烧毁倭船一百一十只斩级三百二十颗夺获器械资粮无算拜将首级盔甲刀铳等解验命兵部议奏
　　○巡抚保定刘东星题倭据朝鲜海口堤备当严诸凡造器募船调兵遣官无遗策矣惟是天津弹丸疲累嗟怨倭未至而民先病兵未强而费不赀且谭兵人持异说将安从乎窃计倭虽强不及中国什一患我器多而不精官多而不适用耳今与总兵倪尚忠将十营汰多弱选精锐可得万五千余人时操练严纪律倭不足擒也新兵三千或令尚忠兼统或令游击一员领之少一官则省一官之费闻天津三卫开局制器行铺率多避匿况议修筑议安置纷纷并起奈何不深长思哉  上令部知之
　　○丙子以南京光禄寺少卿朱廷益为南京大理寺右寺丞
　　○兵部题经略宋应昌已奉新命宜会蓟辽督抚亲画信地管辖分布一应挑选防守车炮水陆坑堑船只逐一确议奏闻仍给顺保辽东山东督抚防倭各敕书遇警飞驰应援各地方以一倭不入为功有失以信地论罪沿海文武官或不相宜即请更易倭平方议升迁报可
　　○应天巡抚刘应麒题所属四营选得沙船唬船六十只捕柁等工九百五十名长枪一万一千枝委把总陈天泽等管押计日至天津听用＜锍-釒＞下兵部
　　○南京刑科给事中徐桓等福建道御史彭而珩等会荐将才李如柏等二十人＜锍-釒＞下兵部
　　○南京户科给事中颜文选奏南京筑城浦口之议人情汹汹夫北京议筑四城为巩固皇图计且惜费暂停乃浦口拂人情糜国用建一不足恃之空城不知所角□羊矣因力陈不可者八章下所司　　○丁丑总督三边叶梦熊题昨达虏大举助逆李如松等前后统领兵将擒斩虏贼一百二十名夺获虏马二百八十六匹器械无筭固列魏学曾朱正色梅国桢李如松麻贵王通李宁马孔英赵梦麟等及马鸣銮蔡可贤张季思等功  上嘉督抚运筹兵将效力命梦熊重加赏赉鼓舞众心功成大行升叙
　　○戊寅厚任御史李尧民复除浙江道原任左参政徐应奎降广东惠潮兵巡道副使
　　○庄浪参将加衔副总兵鲁光祖调守凉州以原任游击张应学管庄浪参将事镇羗守备汪承宣管镇夷游击事原任守备白泽起补镇羗守备
　　○己卯大学士赵志皋等题今早接狭西讨逆总兵李如松并总督叶梦熊书揭言九月初八夜会集诸将督兵乘夜攻取南关登城贼来迎敌诸将奋勇败之军民焚香迎接欢声动地拏获据城贼二百余名入城旦夕可下谨以捷闻
　　○升山西按察使赵燿为都察院右佥都御史巡抚辽东赞理军务
　　○论四川威茂参将边之垣侵冒罪徒四年追赃发边方立功指挥使李长庚等下巡按御史问
　　○庚辰兵部上总督叶梦熊监军梅国桢飞报九月十六日攻破宁城平贼捷音诏逆贼久逋天诛闻捷深用慰悦俟奏至日告郊  庙宣捷仍大升赏以答忠劳　　○狭西按臣刘芳誉劾靖虏参将尹濂掩败虚报兵部覆议尹濂不能御虏妄报饰罪命巡按御史逮治
　　○监军御史梅国桢以前奉无得侵越事权之旨＜锍-釒＞辩受事以来止司监察毫无越俎乞罢归听勘命部院知之
　　○辛巳兵部言叛贼勾虏入犯官军先后擒斩一百二十名颗夺获虏马牛畜一千四百有奇器甲称是告  庙宣捷升擢尚俟查报督抚而下先宜优赉  上嘉各官协心奋力退虏功多赏总督叶梦熊巡抚朱正色提督李如松监军御史梅国桢副参麻贵王通参游李宁马孔英赵梦麟李如樟司道马鸣銮蔡可贤张季思各银贮有差
　　○壬午大学士赵志皋以仪制司主事诸寿贤＜锍-釒＞论无才无识无量无局奏乞罢斥  上优诏留之
　　○升南京礼部郎中沈桐为南京光禄寺少卿
　　○癸未兵科右给事中吴鸿功言京察大典五品下俱载访册乃吏部四司独不列名曰旧规曰体面何以服天下至如邵仲禄之庸庸而赠官尚执前说邹观光之邪鄙而请病溢以美辞法纪荡然矣吏部覆称访册送科道四司官不列名惟送阁及都察院堂上官始列名相沿已久邵仲禄清节苦心邹观光好修任怨臣等不敢有私得旨诘问铨属不列访册始自何年查明具奏
　　○升山西右参政栗在庭为阳和兵备按察使
　　○宴暹罗国进贡陪臣命侍郎范谦待
　　○以蓟镇守备薛虎臣充密云镇武营游击
　　○乙酉兵部尚书石星以被言乞罢且言总督魏学曾经理宁夏素号忠廉乃首功竟蒙逮系昧死请释  上曰西贼授首正赖区画善后且倭防孔亟大臣以国事为重何乃介意浮言学曾仍候旨行
　　○工部覆总河舒应龙漕抚陈于陛勘河张贞观按臣曹楷王明会题先年议开盐河海口洩湖水固运堤分为东南北三工今东工告竣北工有绪惟南工钱粮缺乏未举而东工尚当浚港开支北工改挑取直南工开新河浚旧河通计工费一万五千八百议动运司挑河等银及先复江都三塘以验灌溉乞行总河督抚科院诸臣照限兴工报完诏可
　　○丙戌蓟镇督抚郝杰等议将新设海防游击驻劄乐亭县地方南兵三千增募七百廪粮料草约银七万一千兵部酌照户七兵三分给从之
　　大明神宗显皇帝实录卷之二百五十二终
明神宗显皇帝实录卷之二百五十三
　　万历二十年十月丁亥朔以孟冬时享  太庙遣公徐文璧恭代
　　○钦天监进二十一年大统历给赐百官颁行天下加赐二辅臣及日讲官有差
　　○升山东副使白希绣为山西右参政
　　○改南京工部尚书李戴为户部尚书兼都察院右副都御史总督漕运巡抚凤阳起原任礼部右侍郎黄凤翔为礼部左侍郎
　　○以水灾蠲免真顺广大府属存留秋粮仍支仓储赈济
　　○起原任副总兵林桐为分守山西河曲参将
　　○兵部题浙江巡抚常居敬差参将杨文等领浙江讨叛今宁贼既克自应撤还但蓟北需兵甚急浙中汛候已过应就近调充御倭防海之用乞行蓟镇军门安插信地预借粮饷从之
　　○兵部覆议给事中张贞观言淮扬运道咽喉徐邳则由海入江之径道宜再募土兵一千合瓜仪等兵增一参将专驻扬州再于徐邳募土兵一千五百量与各卫军丁训练以备调发报可
　　○戊子  孝洁肃皇后忌辰遣伯陈如松祭  永陵
　　○大学士王锡爵以工部主事乐元声论其诈托观望奏＜锍-釒＞曾云千欺万欺何恶以慈母疾痛不祥之言为谁无父母当不至如元声语也第谓身非完璧才难定乱元声知臣胜于臣之自知实以助臣推贤让能之美乞亟放免别选才贤  上温旨慰促之
　　○以都察院左都御史李世达六载考绩加太子少保＜锍-釒＞辞不允
　　○原任河南道御史陈登云复除本道
　　○己丑监军御史梅国桢奏前任督臣魏学曾以师久无功上干  宸怒今逆贼平矣退虏灌城招降三事学曾先期布置与有功焉独闻变时似蹈迟缓耳臣前请切责诸臣止欲振起士气乃逮学曾之旨发自臣＜锍-釒＞悔恨若无所容使学曾不蚤白臣将受万世訾议何怪目前谤诋纷纷也乞宽宥以慰人心不报
　　○庚寅  中宫千秋令节赐二辅臣上尊珍馔
　　○命总督南京粮储户部右侍郎余懋学兼都察院右佥都御史从该部重事权之议也
　　○辛卯以南京都察院右都御史朱天球为南京工部尚书
　　○兵部尚书石星题宁贼虽已就擒倭寇复尔告急经略未至辽东近报倭逼鸭绿道旁之谋恐终误事臣愿即日就道往决战守必使一倭不入然后奏凯以还如其不效自甘军法共事武臣必得宁远伯李成梁及选京营壮丁千余随行  上谓星感愤时危自请征讨足见忠贞但本兵居中调度不宜轻行还着经略宋应昌往任其事
　　○工部覆大学士张位奏建四辅城及御史樊玉衡给事中刘弘宝等城外建营练兵＜锍-釒＞命待倭寇平日次第举行
　　○壬辰吏部奉旨查奏铨属言访册非定自令甲不过密行咨访于吏科河南道二臣以报堂官故不自列其名非昔年列而后不列也况考察以各堂官考语为据又不卢凭访册乎今请京察年分访单送科者不列科臣名送道者不列道臣名不必刊刻访册报可
　　○调山东海防佥事杨镐管永平兵备选练主兵兼理屯田马政　　○朝鲜陪臣郑昆寿等以国王越在草莽实主辱臣死之秋乞免赐宴礼部请照例折给俾得遄归从之
　　○兵部言近报倭贼欲犯义州拒敌势不容缓宜行经略及督抚责令吴惟忠统领南兵火器手各三千限五日内往辽并发到兵马及本镇兵丁一万克日赴义州同朝鲜兵将协力堵剿蓟保两镇各选精兵五千宣大各选精兵八千马步相半择将统领文到五日即往辽东听经略调遣户部速办粮料并秋文四川巡抚速催刘綎兵马星夜前来各督抚挑选精壮无徒虚文塞责及谕国王固守义州以俟天兵恢复勿蹈甘弃  社稷之罪  上命如议行
　　○甲午大学士赵志皋等奉旨誊写日讲孟子直解二本进览
　　○升吏部左侍郎陈有年为南京都察院右都御史　　○赐故御史杨爵谥忠介先是礼部主事于孔兼奏爵忠节表表奉旨补谥随行狭西巡按御史确查至是覆奏爵棱棱大节耿耿孤忠立朝谠言百折不替居乡德望历世弥彰礼部覆与易名特可其奏
　　○以征剿云南丁改十寨逆贼斩级一千二百生擒一百四十俘获贼属一千九百招抚胁从六千六百宣捷祭告  郊  庙
　　○丙申命编修林承芳编纂六曹章奏
　　○礼部尚书李长春奏称乞休疏十四上屡荷慰留至责以不畏  明旨敢不祗从顾皇上为典礼留臣而礼孰大于皇长子之册立前奏明春册立出阁之旨为期匪远乞决意举行仍于礼成赐臣骸骨庶进退有据不报
　　○靖虏兵粮道苑马寺少卿王亮移家避虏致将官尹濂隐匿边情为狭西按臣刘芳誉论劾得旨王亮以新任苑马寺卿降一级用
　　○命南京中军都督府佥书沉思学提督狼山副总兵神枢营副将许从谦充南京左府佥书
　　○丁酉升吏部右侍郎陈于陛为左侍郎兼管日讲照旧改户部右侍郎李尚思为吏部右侍郎
　　○建州等卫进贡夷人都督指挥马哈哈吉等九十八名赴京进贡赐宴如例
　　○礼部言蜀王宣圻奏举德阳王府辅国中尉宣堣温良练达汶川王府奉国将军承辶□炎博雅孝友俱堪协理宗学随经四川抚按具题宜如所请从之
　　○礼部主事龙膺疏称西事告捷乞大赦天下并首释魏学曾李材以恤任事老臣不报
　　○兵部题倭奴声势甚大辽东兵马不敷宜行浙江抚臣选募义乌东阳劲兵数千听遣山西抚臣挑选精兵二千策应保定抚镇选练达舍土达万余备援得旨如议行
　　○总督狭西三边叶梦熊题宁夏大逆皆哱贼父子造谋因臣前后设间以离其心遂手刃东阳等妄求脱罪家丁尚二千人真夷过半恐奔虏构祸朔方终非我有臣痛心切齿会同巡抚朱正色监军御史梅国桢授计总兵李如松参将杨文等限十七日灭哱氏哱承恩冲出至南关杨文登时擒获李如松同如樟攻围哱拜贼丁披甲□□弃死拒敌如松谕令投顺者给令箭免罪乃渐弃甲投奔哱拜独与真夷抗敌用火攻之如樟扑入斩首真夷尽戮果不出十七之期其总副萧如薰麻贵等及同谋诸臣候查详另叙臣十八日入城见宗室并佥事随府乡官通政穆来辅俱无恙童叟欢乎动地颂  陛下救活之恩臣与抚臣极力安定更无他虞矣命兵部知之
　　○戊戌征剿云南丁改等十寨功巡抚吴定升右副都御史荫一子入监读书黔国公沐昌祚加少保参将邓子龙复副总兵仍管金山参将事杨威实授参将布政文作佥事袁应文各升俸一级副使杨寅秋升俸一级与佥事施懋以今官调用中军杨思忠等三员同知李韡等二员升职复职纪录仍各赏银纻本兵石星侍郎王基等该司郎中等官及布政使林乔相等并赏银币有差
　　○己亥暹罗国夷使二十七员赴京进贡给赏冠带如例
　　○升神机七营练勇参将陈璘为神枢右副将
　　○庚子兵部题宁夏总督叶梦熊疏称元恶就擒同党并无脱网哱承恩等解送献俘俟解到日择吉宣捷请  上临朝受贺仍乞慰问庆藩及行监军御史查明有功文武将士特加升赏从之　　○以居庸关参将陈霞充协守蓟镇东路副总兵游击管蓟镇参将事褚东山充分守墙子岭参将
　　○辛丑吏部覆蓟辽督抚疏言海防道新设原因倭警以便责成而关臣徐兆魁备言不便欲罢专设改并霸州道以免掣肘夫专设既罢又兼摄于霸州道恐掣肘如故窃谓沿海一应防御事宜仍听蓟密永三道各照信地整备庶无牵掣推诿之虞宜增入敕书永为遵守从之
　　○升两广总督右副都御史萧彦为户部右侍郎
　　○壬寅原任给事中任让除补户科右给事中
　　○以提督陕西讨逆军务总兵官李如松充提督蓟辽保定山东等处防海御倭总兵官
　　○癸卯总督陕西三边军务兵部右侍郎叶梦熊以宁贼荡平遣官具露布以闻命下兵部
　　○甲辰  诚孝昭皇后忌辰遣侯陈应诏祭  献陵
　　○升广西巡抚陈蕖为右副都御史总督两广军务
　　○以蓟镇游击管一方充燕河路参将京城巡捕参将蒋助为分守居庸关参将
　　○乙巳浙江金衢严湖四府灾命蠲免存留钱粮发仓赈济有差
　　○丙午升四川副使汪应蛟为山东分守济南道右参政
　　○起升原任辽东参将栗卿为五军营左副将
　　○丁未大学士赵志皋等题原任总督魏学曾扭解到京窃思学曾被逮诸臣救学曾者章几数十乞加详览倘念学曾有斩获微录其功可也即以为缓师延日薄罚其罪亦可也昨总兵李如松来见言学曾被逮三军号泣送之可以验人心矣逆贼荡平方行升赏可令独向隅乎拟票恭候  圣裁
　　○宴四川进贡番僧命侯吴继爵待
　　○论擒斩缅贼一百七十余颗功赏巡抚吴定总兵黔国公沐昌祚副使张文燿布政使文作同知漆文昌土官多思化等银币各有差
　　○以山西都司倪思立为山西中路参将五军七营参将宗彭年为京营巡捕参将
　　○戊申升太常寺卿陈大科为都察院右副都御史巡抚广西
　　○礼部题宁贼荡平当如总督叶梦熊奏差官领敕慰问庆藩以彰敦睦至意从之
　　○己酉升蓟镇白马关守备杨濂为本镇标下游击
　　○兵部覆辽镇督抚郝杰等题称朝鲜国王咨报官军斩获倭级一千二百五十有奇烧毁倭船一百二十只夺获达马九十七匹器械称是夫倭寇猝至朝鲜举国奔逃兹幸各道陪臣鼓勇截杀斩级千余足以洩义愤挫贼锋乞发内库银三千两赏有功及死事员役  上谓朝鲜御倭员役忠勇可嘉准给赏赉仍谕国王严督道将集兵恢复无负中国援救之意
</div>
    <div class="pagination">
<a href="明实录神宗实录_page165.html">上一页</a><span>...</span><a href="明实录神宗实录_page161.html">161</a><a href="明实录神宗实录_page162.html">162</a><a href="明实录神宗实录_page163.html">163</a><a href="明实录神宗实录_page164.html">164</a><a href="明实录神宗实录_page165.html">165</a><span class="current-page">166</span><a href="明实录神宗实录_page167.html">167</a><a href="明实录神宗实录_page168.html">168</a><a href="明实录神宗实录_page169.html">169</a><a href="明实录神宗实录_page170.html">170</a><a href="明实录神宗实录_page171.html">171</a><span>...</span><a href="明实录神宗实录_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
