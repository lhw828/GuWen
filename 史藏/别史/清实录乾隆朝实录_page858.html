<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 858 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 858 页/共 1860 页</h1>
    <div class="content">
○又谕曰、高晋奏、宿州申家洼等三处、民人开挑工程、请归官办一摺。所见非是。事关民生利病。在国家原不惜重帑修筑。以资蓄洩。若原系民间自行修理之工。必其附近田舍。于义本无可辞。且统较官工。为数亦属无几。理应实力从事。勿令自开诿卸之端。如所奏三处工程。果应官为经理。则当原勘之初。即不应定入民修数内。乃勘定曾不逾时。复议改归官办。则此外民圩民埝。应修工程尚多。能一一援例乎。是徒使无知愚民。观望废弛。既不知自筹生计。而又以一切劳费。自有官为任之。尚能如自办者之保护爱惜耶。此所谓知其一、不知其二。非所以为官。尤非所以为民也。即云工程浩繁。民力一时不集。势需通融筹画。则当明谕居民。使知大义。一面核实确估。按数暂借官帑。为之鸠工。仍酌分年限扣还。于事理方为允协。著传谕高晋等、令其酌量实在情形。妥议具奏请旨。寻奏、申家洼等处工程。原系大工案内、勘明拟劝民修。实未便改归官办。但从前工程。俱系按照每年水势大小。以定开挖丈尺。雇远近人夫赴工。估需土方。每方、例给银一钱。今仍令附近有地人民修办。应请酌借口食。查从前下江劝民修筑圩堰。每土一方。借银二分。作三年扣还。今宿州等处灾歉之后。民力未裕。请将应修工程。按照原估土方数目。每方、借银六分。并制备畚锸器具。责成地方官督办。所借银、宽期五年扣还。得旨、如所议行。　　

○又谕、据陈宏谋摺奏、新旧钱粮。有届限不完者。现行地方官、擕带串票欠册下乡。许民就近完纳。所奏自属近理可行。至称州县事繁。不能遍历。遴委佐贰赴乡徵收。交县汇解一节。则其事易启弊端。不可不防其渐。论民间积欠。为数零星。乡愚以离城路远。或代纳被侵。或催比贿捺。皆所不免。但须地方印官、亲身下乡料理。则尚知自顾考成。冀可收劝课便民之效。若佐贰微员、其去胥吏一间耳。况势属代庖。不但闾阎滋累。且从中沉搁延捱。救弊更恐滋弊。曾不思州县事务虽繁。而周历乡村。尤亲民职任所重。至其余应理事件。何妨酌量分委各员代办。此正封疆大吏所应随宜调剂者。再该抚既称现在饬行查办。其从前民人积欠。完纳若何。吏胥侵蚀厘剔若何。并嗣后作何妥议立法尽善之处。著传谕陈宏谋、逐一详悉具奏。寻奏、江省从前民欠。上年委员逐户清查。乡民俱就近投纳。吏胥等侵蚀者。亦皆败露争完。实清理民欠良策。惟佐杂微员、下乡徵收。诚不免扰累滋弊。请嗣后每年奏销前、遇有负欠。令州县官赴乡。于适中地方、晓谕赴纳。其仓库钱粮。暂交丞簿典史稽查。倘冲剧繁难州县。不能分身者。许其自选可信佐贰。详明上司、专委代徵。如无可信。详请于邻邑中批委。并责成道府就近查察。得旨、览奏俱悉。　　

○丁巳。上诣皇太后宫问安。　　

○戊午。吏部议覆、陕西布政使方世俊奏称、教职六年俸满。才能出众。例准保举以知县用。惟查教职领凭赴任时。尚由抚臣考试。分别等第报部。列一二等者、俸满例准保举。列三等者不准。窃思该员中不少年力富强、才具明敏之士。若概以文艺考列三等。不准保送。则有志向上之员。未能及时效用。请嗣后将俸满内考列三等。才具实在出色者。准其保举送部。即于题本内声明原考等第。一体引见。应如所请。又称、恩拔岁贡。曾经验看截取。应选教职者。遇有事故。定例各州县径详抚臣、核咨吏部扣选。原详批司核存。近查部选教职。给凭到司。往往业经病故。皆因州县止将贡照缴报学政。未经详报司院咨部。以致吏部仍按册铨选。行查辗转。员缺久悬。请嗣后遇贡生候选教职病故。饬令该州县、一面将贡照仍呈学臣咨缴。一面照在籍候补候选州县等官例、详报抚臣核咨。并报藩司存查。亦应如所请。饬各省督抚、行令各该州县遵办。违者严参。从之。　　

○刑部议覆、镶黄旗蒙古都统勒尔森奏称、鸟枪过失伤人之案。多有挟嫌狡诈掩饰等事。请饬严究确情。查鸟枪掺纵由已。遇有杀伤。自宜细心推鞫。应如所请。通饬问刑衙门、详研供情。从实办理。开脱迁就者参处。又称、正法人犯。宜令尸亲人等共晓。查正法人犯。行刑多在城市。乡居僻村。从无见闻。是以不知律令。往往作奸犯科。应如所请。令该地方官于奉文行刑时。将该犯姓名、并犯事罪由。出示谕众。从之。　　

○豁除福建凤山、连江、二县。乾隆二十四年分、被水冲塌地亩额赋。　　

○抚恤甘肃洮州、古浪、灵州、中卫、摆羊戎、西宁、皋兰、金县、河州、渭源、靖远、狄道、陇西、通渭、安定、宁远、盐茶、华亭、静宁、环县、张掖、永昌、平番、平罗、大通、秦安、徽县等、二十七厅州县卫。本年水灾饥民。　　

○己未。上御乾清门听政。　　

○谕军机大臣等、鄂弼奏、请将大青山后、民人租种土默特蒙古地亩。归官徵粮。其蒙古应完官租三千余石。概行豁免一摺。所见尚有未尽处。此项地亩。虽向系内地民人租种。而蒙古人自以为世业已久。今一旦归官徵粮。而免其官租。所免之租。不过三千余石。在蒙古既未必知感。而以伊等世业。竟行归官。其形迹转似利其土地而有之者。徒滋口实。办理殊未妥协。看来民人种地交租。原不无愚弄蒙古之处。而蒙古人收纳租石。交官之外。亦必尚有赢余。若徒免其官租而竟收其世业。究无以使之心服。何不仍其旧而官为经理。令民人照应交租额。输之于官。酌量分给蒙古若干。仍令蒙古岁纳官租若干。以存输赋之旧。如此则蒙古既不失旧业。而于交官外亦仍有所余。于事理尤为允协。其应作何详筹妥办之处。著传谕鄂弼、会同舒明、悉心定议、具奏办理。再伊摺内、土默特每年应纳官租六千石。该处蒙古每年应完三千余石等语。该处蒙古、即土默特也。既云土默特蒙古应交六千石。又云该处蒙古应交三千余石。所奏甚不明晰。或土默特统计应输六千石。而争田相告之处。则为三千石乎。并著鄂弼查明具奏。寻奏、办理蒙古地亩。已札知署将军舒明、当即详筹妥议。至前摺内所叙土默特每年应纳官租六千余石。原指应输总数。其该处蒙古每年应完三千余石。则专指争田相告之地。报闻。　　

○刑部议覆、御史陈大化奏称、京城本年迷失幼童。未经访获者、共二十余案。皆因各衙门通饬查拏。而文移辗转。每在十余日后。以致奸人远扬。请严定承缉处分。应如所奏、嗣后遇有此案。在内城者、令其即时禀报该管地方步军校、并即日报明步军统领。转行顺天府、及各该管衙门。外城、即时报明该城、并各该管衙门。均于报到日、一面行知内外看守城门官兵。一面飞饬所属员弁。并内外城附近地方官弁。严缉务获。如该管官弁。不即时转报关缉。照推诿事件例议处。又称、拐犯不获。将承缉之员。照捕盗例议处。查幼童迷失。事起仓卒。或逃或拐。情节未明。未便遽定承缉处分。应申明定例、通行京城内外各衙门。严饬所属查缉。俟凶徒获日。审系迷拐。将失察员弁、照例分别议处。邻境员弁盘获案犯。量予纪录二次。并通饬外省文武官弁。遇有迷失察件照办。从之。　　

○以督办西路军营屯田事副都统衔定长、为兵部右侍郎。　　

○庚申。上诣皇太后宫问安。　　

○谕军机大臣等、靖逆卫守备沈趋亏空一案。据庄有恭以该备未完银两。无力请豁。经部指驳。所见甚是。守备微员、即有亏空。何至一万二千余两之多。且现将资产变追。尚未完银九千余两。如系那移。自有应归款项。若属侵贪。尤宜照例办理。以示惩创。该抚并未分晰声明。率行请豁。办理殊属不合。著传谕庄有恭、并杨应琚、于该备任所原籍。再行严饬确查。务将亏空缘由。实在系何情节之处。详细分别据实具奏。寻庄有恭奏、故备沈趋亏空情节。原籍无案可稽。现咨陕甘督臣办理。寻杨应琚奏、沈趋系屯卫守备。原有经手钱粮之责。其那移等项、有款可归者。久经归还。其余侵欺银两。实系在任年久。用度不检所致。该备任所、无可著追。应令该管失察上司分赔。下部议行。　　

○调湖广荆州右翼、副都统额尔奇木、为三姓副都统。以四川成都协领福纳、为荆州右翼副都统。　　

○辛酉、谕军机大臣、尹继善等奏、请酌拨苇柴。以济工需一摺。朕以工料轻议更张。且物价运费。参差不一。恐启工员浮冒之渐。仅交该部议覆。或亦未悉此中情事。是以令军机大臣会同定议。今经查案议驳。所指甚是。已依议准行。但此事从前奏请改办秫秸。原为料实工坚起见。今行之未几。又称秸性虚松。不如苇柴坚固。在尹继善犹可云随事陈奏。而白钟山则系原奏之人。何竟不自知其矛盾若此。总之河工陋习。加料增运。固易滋各员高下其手之弊。而工程所关。究应作何办理。亦岂得徒以一经斥驳。遂尔草率从事。著传谕该督等、令将实在情形。详悉确查。即行据实覆奏。　　

○又谕曰、阿桂等奏、本年屯田回人三百户。所收谷石。接济前后驻劄官兵。及厄鲁特回人二千余口。可至来年五月。来年再增加开垦。则建置城堡、公署、兵房等事、亦可次第举行。不必更需阿克苏粮石等语。今年伊犁屯田。稍觉逾时。尚能如此丰收。皆阿桂等尽心办理所致。著加恩从优议叙。协办之伊柱、常亮、亦属奋勉。著交部议叙。舒赫德、善于筹办接济粮饷。亦著一体交部议叙。阿桂等又奏称、副前锋章京富勒珲、都司陈圣谟、承办稽查田谷。催督回人耕获。亦属黾勉等语。著交部于应升之处列名。其屯田回人三百名。亦应加恩。著各赏银二两。以示鼓励。　　

○又谕曰、海明奏称、伯什克勒木、有地二千四百余帕特玛。因得水甚难。未及耕种等语。此项地亩。若果乏水。听其荒芜亦可。或系回人指称乏水。希图隐纳税粮。日后私行耕种。亦未可定。著传谕海明、善为稽察。若有耕种之人。即令按则升科。　　

○又谕、据海明奏称、布噜特冲噶巴什之五品顶带阿瓦勒比。来京入觐。回抵游牧。闻伊属人等抢掠安集延之物。即查出银两马匹等物交还。而安集延人等、反云尚短少银马若干。仍令阿瓦勒比、酌量办理呈报等语。阿瓦勒比、感激恩赉。查还抢掠邻封物件。甚属可嘉。著赏缎二端。至安集延人等、皆为臣仆。若果有银两马匹未获。即当再行查给。倘实系无有。则亦当告以阿瓦勒比、颇知守法。断不欺隐。且尔安集延附近。布噜特部落甚多。保无他处为匪之人。岂可尽责之冲噶巴什、尔等仍宜访察。至边卡以外之布噜特等。倘有互相抢掠之事来告。则不必如此办理。当云尔等散处边外。彼此盗窃。我处无凭稽察。但从尔等旧例办理。如此分别晓示。方为各得其当。著传谕知之。　　

○又谕、据阿桂等奏称、苏巴尔罕卡座。解到投诚之厄鲁特玛哈沁巴雅尔等、俱系数年前、被布噜特掳掠之人。现闻伊犁驻兵。逃出投顺。请即留伊犁、与兵丁一体支给口粮。以备差遣。所办尚是。但恐安插以后。不免逃窜滋事。著传谕阿桂等、令其严加约束。如有偷窃马驼逃窜者。即行拏获正法。　　

○壬戌。谕军机大臣等、陕甘各营承办军需马匹。所有垫用银两。自乾隆二十三年春季以前。屡经降旨加恩宽免。今询问蒋炳。据称、二十三年夏季起、至二十四年春季止。各营餧解官兵进剿马三万余匹。约有垫项八十余万两。又二十四年夏秋解送军需马匹。沿途餧解。亦不免有垫项。现在该督抚详查核减。会同具奏等语。此项垫用银两。前曾令该督等分别查奏。今军务久经告竣。所有满汉各营、前后办解马匹之借垫银两。或应行抵扣还项。或量予格外加恩。自当速为完结归款。著传谕杨应琚等、即将垫项实数若干。详悉查明。务于年内据实具奏。候朕降旨。　　

○癸亥。谕军机大臣等、杨应琚奏称、叶尔羌现在市价。每银一两。得钱一百二十文。而回人交纳钱粮。则每两七十文。兵丁之领饷亦然。及与回人交易。则不能不照市价。殊未画一。请照阿克苏等城之例。每钱一文。作银一分。百文为一贯。凡官兵回人银钱出入。一律办理等语。回城设局鼓铸钱文。自应与内地之出入一律。杨应琚此奏。或绿旗官兵等传说太过。亦未可定。总之官兵回人。俱不可有所偏徇。阿克苏既出入相同。叶尔羌等处、自应照例办理。著传谕舒赫德、新柱等、公同酌议。嗣后回人交纳钱粮。著以钱百文、为银一两。倘伊等为交钱不便。即著交银。务使市有定价。则公私皆获其益。并将原摺录寄阅看。　　

○甲子。上诣寿康宫、侍皇太后安。　　

○谕军机大臣等、书山奏、伊犁屯田回人。所需口粮、经阿奇木伯克鄂斯璊等办理。从库车、沙雅尔、赛哩木、拜、四城。共派出四万八千七百余觔。陆续送往等语。此项口粮、俱系各该伯克回人等捐助。急公可嘉。著舒赫德等、酌量奖赏。　　

○乙丑。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○丙寅。上诣皇太后宫问安。　　

○幸瀛台。　　

○谕、前据谢溶生参奏、阿思哈、收受属员馈送。赃款累累。朕意阿思哈、向来尚属谨慎之人。未必果有其事。是以遣刘统勋、常钧、会同尹继善、前往查审。今据奏到、该抚因生女收受司道金镯绫缎一节。证据已确。其他各款亦有端绪。是阿思哈收受馈送。已属显然。实为可骇。巡抚身任封疆。正已率属。尚虑属员巧为尝试。乃收纳苞苴。先自大吏。何以澄吏治而饬官方。且以阿思哈平日操守。尚似可信。而簠簋不饬。一至于此。在伊纳贿败检。自取重戾。固不足惜。而朕亦将何以用人耶。阿思哈、著革职。交刘统勋等、逐款严审。按律定拟具奏。江西巡抚印务。即著常钧、暂行署理。　　

○谕军机大臣等、据刘统勋等查奏、阿思哈收受司道金镯绫缎一节。证据已确。实为可骇。朕初意以为阿思哈为人尚属谨饬。未必实有其事。今此款既确。其余各款。料非子虗。自应逐一根究。务得实情。即如为原任道员董榕、弥补亏空一款。更有疑窦。董榕向来尚属小心谨慎。其经理赣关事务。不应至有亏空。或系阿思哈平日科派需索。以致赔累。亦未可定。尤当详悉确查者。现已降旨、将阿思哈革职严审。所有任所赀财。即著刘统勋等查抄。毋致隐匿。巡抚为封疆大吏。即屏绝苞苴。尚恐属员巧为尝试。乃簠簋不饬。一至于此。不可不重治其罪。以昭炯戒。著刘统勋等严审。按律定拟具奏。将此传谕知之。　　

○戊辰。谕、今日兵部带领引见人员内。其千总等、俱穿蟒袍。此等微弁、置办不易。嗣后文职自县丞以下。武职自千总以下。遇应服蟒袍之日。俱不必定行穿著。　　

○军机大臣议覆、定长奏、辟展等处屯田收获。较上届多一万余斛。将管辖官员分别议叙。兵丁酌量奖赏。应如所请。但从前进剿回部。辟展等处、俱系冲要之地。故屯田以资口粮。今军务告竣。屯田兵、节次奉旨发往伊犁。并遣归营伍。应交舒赫德、阿桂、定长等、详查辟展等处。何处系属要地。仍应存留官兵外。其年久老疾之人。遣归原营。余俱陆续发往伊犁屯田。将从前所垦地亩。酌留给兵丁耕种。余俱赏本处回人。至现收粮、足敷台站数年之食。请照数贮备。从之。　　

○移浙江青田县县丞、驻龙泉县安仁庄。从闽浙总督杨廷璋请也。　　

○己巳。上诣皇太后宫问安。　　

○谕军机大臣等、绰勒多等、遵旨查奏兵丁内有一家三人阵亡、及三人内两人阵亡各名数一摺。墨尔根城马甲喀喇勒岱等四十九人之子弟、著加恩各拣选一人。以骁骑校用。呼伦贝尔马甲塔尔吉察之子叶木伯讷衣、年甫八岁。著暂支马甲钱粮养赡。打牲马甲噶运察之子叶衣济木保、著加恩以骁骑校用。又据查奏、黑龙江等处陷贼未出、及伤发身故、并军前溺毙之署参领班第等一百八十人。尚未议恤。伊等均殁于王事。著照阵亡之例议恤。至陷贼被害之员。其人原与阵亡相等。又如三都布、豆斌等、临阵伤重。虽延至数日。亦何异于阵亡。惟守卡坐台人等。平时疏忽。遇贼仓卒被害。或得伤身故。岂得遽与阵亡同议。即减半赏恤。已属格外加恩。此次查奏人员。著该部分别办理。　　

○吏部等部议准、云南巡抚刘藻奏称、安丰井盐大使、向无衙署。请动项兴修。从之。　　

○庚午。以翰林院编修朱佩莲、提督广西学政。　　

○是月。署江西巡抚刑部右侍郎常钧奏、外省官员。自府州县以至佐贰杂职内。有记功记过一节。原以补加级纪录降罚所不及。而豫备考察也。臣在江西、接见属员。除分发试用州县、无旧事可查外。其复补人员。所呈履历。备陈前任事迹。有因奋勉议叙加级者。有因行走奖励记功者。惟缘事议处。免参记过之事。概不叙及。查复补人员。不乏阅俸年久、老成干练之人。旧任事迹。正可证新任优劣。若将从前功过。弃置不录。一切漫无考稽。殊于察吏之法未密。请嗣后将记有功过之员。遇事故离任回籍。或赴补、或送部引见、或推升别省、俱于咨籍、咨部、咨别省文内。将功过开列事由注明。如由部另补、或奉旨发往别省。亦俱于知照文内、逐一开载。得旨、此事琐细。察吏故不在此也。　　

○福建巡抚吴士功奏、台湾府属、承审命盗案件。向例限十个月完结。臣前奏于命案酌减两月。抢窃等案酌减三月。经部议准在案。但命盗案件、既经减定限期。则承缉、承追、承查、承变、承修、承造、及盗案疎防等事。俱未便仍照向例扣限。查承审命案。既减两月。则凡初参承缉、与承追承变等案。请一例减两月。限八月完结。承审抢窃杂案。既减三月。则盗案越狱疏防、及承查承修承造等案。请一例减三月。限七月完结。得旨、好。　　

○山东学政闵鹗元奏、按试东昌府属、据提调官知府吴承勋禀称、有府属应考童生倪诚、范兰芳、被撞棍李际龙等、冒充臣衙门书吏。指称买求入学。假造铅银。掉包诓骗。经本童窥破情形。索银声喊。被巡役拏获。随提该犯等严讯。均承认不讳。现将撞棍等、枷号示众。按律定拟。得旨、此非枷责可完之事。应将此旨、传谕阿尔泰、严审定拟。　　

○陕甘总督杨应琚奏、甘省肃州地方、界当边塞。地多荒畴。自开辟新疆以来。肃地为内外总汇。现在商民辐辏。查该州北乡一带荒土。界在边墙以内者。始则编户畸零。未及垦开。远在边墙以外者。又以地有禁限。未许越耕。但际此拓疆万里。中外一统。似不必区区以远边为限。请将肃州邻边荒土。尽令开垦。并为相其流泉。开渠引灌。于军需平余项下借支工需。令承垦人户、分限缴还。得旨、甚好。　　

○四川总督开泰奏、邪教流传。为地方大害。川省民鲜土著。风气不齐。尤易煽惑。奸民宋朝伦等、踵行无为教。诱骗更夥。且谬指从前刘奇案内早经正法之孙奎、谓其并未身死。以耸众听。总缘孙奎正法时。见之者少。故得妄行捏造。兹宋朝伦一案。现在案内拏至省城拘禁。拟以监候遣徒以下等罪人犯共百余名。若不使共睹宋朝伦等之死。未必知邪教作孽之深。随饬行按察使、会同督提标员、满城协领、派拨兵役。将众犯先押赴行刑处所。令其跪视。商民往观者。听其近立。始将宋朝伦等、分别凌迟处斩。并将奸邪恶迹、及犯严刑之处。通行出示。得旨、甚是。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十五


大清高宗法天隆运至诚先觉体元立极敷文奋武孝慈神圣纯皇帝实录卷之六百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。十二月。辛未朔。谕军机大臣等、据杨应琚奏、酌筹就近抽拨母羊。以资茂育一摺。朕以其为经理孳生起见。所办甚好。批令如所议行。但应解乌噜木齐伊犁羊只。全为官兵口粮。与孳生无涉。该督请先尽母羊拨解牧放。于官兵口粮并未筹及。或系错会原议。办理尚未妥协。著传谕杨应琚、将应解乌噜木齐伊犁之二万羊只。如尚未过巴里坤。即于同德现买羊只内、尽数将羝羊替换解往。其换下母羊、留于巴里坤牧放孳生。如已解过巴里坤。计此旨到日、谅亦不远。仍可将巴里坤羝羊、即行赶往换回。则巴里坤既可以广孳生。而乌噜木齐伊犁官兵口粮。亦可无误矣。此处更有旨谕巴里坤乌噜木齐之大臣等。尔等相商办理。　　

○吏部议准、广西按察使申梦玺奏称、缉拏脱逃凶首盗首不获。向例承缉官已阅四参。本身不至离任者。仍入汇题。按年照例议处。接任代缉人员。既经汇题一次。即免续参。似承缉本严。而接缉稍轻。请嗣后遇接缉案件。盗首系饥寒为匪。无杀人等情者。仍照旧例汇题一次。免其续参。若盗首系凶恶大罪。经久未获。接任虽已按限处分。仍应一体列入汇参。照例议处。应如所请。从之。　　

</div>
    <div class="pagination">
<a href="清实录乾隆朝实录_page857.html">上一页</a><span>...</span><a href="清实录乾隆朝实录_page853.html">853</a><a href="清实录乾隆朝实录_page854.html">854</a><a href="清实录乾隆朝实录_page855.html">855</a><a href="清实录乾隆朝实录_page856.html">856</a><a href="清实录乾隆朝实录_page857.html">857</a><span class="current-page">858</span><a href="清实录乾隆朝实录_page859.html">859</a><a href="清实录乾隆朝实录_page860.html">860</a><a href="清实录乾隆朝实录_page861.html">861</a><a href="清实录乾隆朝实录_page862.html">862</a><a href="清实录乾隆朝实录_page863.html">863</a><span>...</span><a href="清实录乾隆朝实录_page859.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
