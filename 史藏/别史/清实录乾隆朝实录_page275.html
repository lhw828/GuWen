<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 275 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 275 页/共 1860 页</h1>
    <div class="content">○诣皇太后行幄问安。　　

○是日、驻跸叟吉塔喇。　　

○庚戌。谕曰。头等台吉璘沁、头等塔布囊敏珠尔拉布坦、俱大家子弟。人亦去得。俱著加恩晋封公爵。　　

○又谕曰、怡亲王弘晓、昨日向太监高玉诉说。围后管辖不善。令其转奏。经朕降旨、著总理行营王大臣会议查办。今日高玉又称、怡亲王言我所奏之事。如何向伊等会议。朕复降旨、此系朕特旨交办之事。有何不可会议之处。未几高玉又称、怡亲王言今日查看后护。已为整齐。奏请施恩免其查办等语。此事朕已降旨。而高玉屡为代奏。若非怡亲王素与结纳。则高玉何至如此。朕初念怡亲王之父、行走勤劳。特加恩养。自委用政务以来。伊毫无实心。于一切交派事件。并不悉心经理。伊之品行。诸王大臣、皆所共知。既不感朕委用之恩。反结纳奏事太监。此岂王之所当为耶。怡亲王、著交庄亲王议处。高玉、著九条锁拏解京城。交内务府大臣。令其在瓮山铡草。即交怡亲王派人解送。朕看其如何照看也。　　

○总理行营事务庄亲王允禄等奏、先经行在理藩院奏、昭乌达盟长吹木丕勒、桑理达等。以初次巡幸伊等部落。思欲少效微忱。恭进筵宴外。仍请贡牛羊驼马。奉旨嘉奖。令送至筵宴地方呈阅。免其收受。此诚体恤殊恩。然伊等心实不安。仍恳请赏收。得旨所进牛羊。仍免收受。著护送前来阅看。即与赏收无异。朕思此次所备牲畜。尽足敷用。伊等既恳诚吁请。或另有可用之处。著总理行营王大臣等会议具奏。臣等查行营牲畜虽足。伊等既再三恳请。应将驼只、交武备院。遇有用处领用。马匹、令其送至兵丁换马处。应用。再查句骊河至京。约计一月。回跸时、正值草衰气寒之候。若将此项马驼。令就近牧养肥壮。豫解彼处。再换一次。更属有益。得旨、知道了。所进马驼、补换之后。仍将所换者。给与蒙古人等。　　

○吏部奏、嗣后凡遇开复革职人员。如有降罚注册之案。有加级纪录。应行抵销者。令该督抚于该员开复之后。查明该员降罚注册各案。咨部核议。如有例应引见者。即于引见文内声明。准其抵销。从之。　　

○又议准、左都御史刘统勋奏称、严漏洩章奏之禁、杜专阃僭越之端、二条。查督抚藩臬。陈奏密封事件。关系重大。尤宜慎密。如陈奏既用密封。而又彼此关通商酌。若非扶同掩饰。即属故意欺蒙。自应分别查议。以示惩戒。嗣后凡密奏事件。未经发出之先。即上司属员。概不得互相计议参酌。如有漏洩通同。一经发觉。按其情事轻重。分别治罪。再查会典内、惟开督抚见文武属员仪注。及旗枪等执事。至于燕闲谈笑之顷。坐位作何朝向。饮酒看山之际。属员作何祗候。原无礼制可稽。而代天巡狩之牌。黄衣短褂之从。护卫班房之名。更无原委可考。或因旧习而不知改。或改除而不能尽。以致形迹涉于侈肆。趋承过于卑謟。殊非大吏谨慎威仪。小心翼翼之度。应通行直省督抚。嗣后仪从器仗。各遵会典。周旋仪度。各凛寅畏。其妄为尊大。有乖定制之条。自行除去。如被指摘纠参。照违制例议处。从之。　　

○户部议覆、广西巡抚杨锡绂奏称、山斗冈铜铅矿厂酌定抽取支销事宜。应如所请。将山斗冈厂民所获余铜。照回头山例。每百斤、给价八两三钱零。收买供铸。商民所获余铅。听其自行变卖归本。所出银两。每两暂抽正课一钱五分。俟出产旺盛。即照定例三七收纳。仍将收买余铜给过价银。及抽收各项税课。造入各矿厂岁底奏销册内。送部查核。至密陀僧一项。应令该抚照例一体抽收撒散。留贮备用。其所设官役。该抚既称现开铅垄三口。铜垄一口。共设炉房二座。原议设厂官一员。书记一名。巡役七名。并无浮多。应准。从之。　　

○礼部议覆、江西学政金德瑛奏请、各学童生。每额进一名者。府试酌取五十名。申送学臣。武童每额一名。取送二十名。如有踰数多取。截去不准收试。其府学廪生贫士。南昌等六府学无租者。听府庠生员报名。分附各县学册后。一体均给。从之。　　

○赈恤江苏铜山、沛县、海州、沭阳、阜宁、五州县。大河、徐州、二卫、旱灾虫灾饥民。　　

○是日、驻跸哈当和硕。卓索图盟长土默特贝子哈穆哈巴雅思呼朗图恭进筵宴。　　

○是月兵部奏臣部议叙八旗米局官员。向系奏请纪录今陆续年满送部者甚多。若逐案奏请。未免烦渎。请嗣后臣等议叙此等人员。俱附入汇题完结。从之。　　

○步军统领舒赫德奏、年逢闰月。来京就食者多。应禁奸商兴贩。已照例传知内外各城门。除三四石之米。仍旧放行。倘有车载马驮。至十数石以上者。俱盘诘拦阻。复不时遣人躧拏兴贩奸商。量米多寡。情罪重轻。酌加惩治。米交近厂减价粜卖。所买钱文。仍给本人。得旨、好。知道了。　　

○署两江总督协办河务尹继善奏、凤、泗、淮、扬、等属。闰四月停赈后。所有鳏寡孤独、疲癃残疾之人。除已入养济院外。其余无论本籍外来。一体收留。酌给口粮暂养。现据各属查报。约有数千口。即于拨赈余剩银米内支销。至八月以后。秋禾丰登。听其各自糊口。或俟养济院额粮缺出。逐渐顶补。可以停养。奏入、报闻。　　

○漕运总督顾琮奏、海州旱灾。派委标员。前往巡查弹压。得旨、料理甚属可嘉。仍应时刻留心。以靖地方。　　

○江苏巡抚陈大受奏报、各属蝻子生发。捕扑情形。得旨、蝗蝻原可以人力胜。上紧扑灭可也。　　

○又奏、各属蝻子已未扑净情形。得旨、捕蝗之法惟应尽人力而不可姑息耳。　　

○又奏、酌筹买补粜缺仓谷。拟俟新谷登场。先将粜存价值。量就本处及附近地方购买。酌定价值。以为准则。查江苏等属。向来平价。米每石一两二钱。谷六钱。如市价在此数以内。即令买补。如市价长至此数。即行停止。所买之数。各照该州县现缺常平额数。买至十分之五而止。如缺米一千石者。本年先买补五百石。缺六千石者。买补三千石。缺六千石以上者。亦以买补三千石为止。余俟下年陆续再买。至本境采买。如有短发勒派。责成该管道府。严察请参。得旨、是。应如是办理者。　　

○又奏、各属晴雨情形。得旨、览奏稍慰朕怀。海州虽属偏灾。然积歉之余。不可不加意抚恤。然为郡既小。想亦不费周章也。　　

○江宁织造兼管龙江关税务员外郎西宁奏、严禁浮收等弊情形。得旨、知道了。不在陈奏。惟在实心。　　

○安徽巡抚范璨奏、密行劝谕富户。出粜藏粟。以济贫民。有愿减价者。量其多寡。或赉花红。或给扁额。其好善最多之处。总作一碑志以为乡党劝。现在各属米价渐平。亦因时调剂之一法。得旨、好。应常行者。　　

○江西巡抚陈宏谋奏、南赣等府。强借强抢各案。已经完结。及料理接济。地方宁谧缘由。得旨、所奏情节。知道了。然慎终如始。人之所难。以后凡关民瘼之事。不可不留心速奏也。　　

○又奏、筹画补仓事宜。查江西产米之乡。每年秋后。民间多有粜卖米谷。输纳条丁者。臣拟暂为变通。除已有纳谷捐监者。即以监谷补仓。米多价平。可供采买者。即以采买补仓。此外偶有捐监无人。而又难于采买之县。如愿将谷石就近纳官者。准抵作条丁。俟秋后。照该处时价酌定。每石约在六钱内外。凡就近而有谷者。听以谷代银。即将平粜之价。抵还地丁。其不愿纳谷者。仍听便。是亦补仓之一策。得旨、捐监之例。江西未停。且停止采买、原指米贵之处而言。江西今岁有收。原可补足仓额。若照所奏。恐滋纷扰。不必。　　

○刑部侍郎署福建巡抚周学健奏、祗承圣训。竭力整饬各缘由。得旨、好。勉力为之。但汝系弱人。精神亦须少惜。　　

○福州将军兼管闽海关事务新柱奏、海关每年额徵正课。六万六千余两。系按季解交藩库收存。其铜觔脚价。及盈余正耗。约计每年一十七八万余两。系年底解赴户部。而海关衙门。从未设库。又无专管官吏。前监督准泰、曾将两月一解之税。交藩库寄贮。至年底委员给批、由司库解部。请照此办理。得旨。览。　　

○山东巡抚喀尔吉善奏、济、武、东、三府亢旱。济、东、二府。介在漕运。又有府仓及临、德、二仓存谷。惟武定系改设府治之区。距运河遥远。并无府谷存贮。所属仓粮。节经粜借动用。现贮无多。应拨登、莱、之有余。济武属之不足。得旨、好。知道了。　　

○又奏、兵丁红白需赏生息银两。交营支放。殊为未便。请循旧制。得旨、既如此。照旧可也。　　

○又奏、外来流民。仍照原奏、令地方官劝回故土。其佣工手艺。或有亲识可依者。该州县讯明。责令地保居停雇主人等。出结保领。听自行趁食。惟此等贫民内、或年老无依。在东既难托足。回籍又艰资斧者。准照例给路费。资送回籍。患病者即拨医调治。俟痊资回本籍。移令原籍地方官查明安插。所需资送及医药等项。酌动存公。事竣报销。得旨、是。知道了。　　

○山西巡抚刘于义奏、闻喜县得雨稍迟。米价昂贵。现饬开仓平粜。每粟一石。随时价酌减银二钱。其无力者。酌借仓谷。俟将来勘定被灾分数。照例赈恤。其平阳府属各州县。亦令地方官随时觉察。倘米价增昂。亦照闻喜县办理。得旨、所奏俱悉。　　

○湖广总督阿尔赛奏、湖北武昌府省城堤工。于乾隆四年告竣。但水势浩瀚。每当夏秋泛涨。排荡震撼。易就倾圮。当急图善后之费。请于现存司库之前项节省余剩银内。动支五千两。发交江夏、汉阳、二县。转给殷实典商。营运生息。其息以一分五厘为率。按季交总理江工之驿盐道库贮。每年水涸时。著地方官查明应补处。据实详报。臣遴委谙练之员。勘明确估。动支息银修理。工竣核销。如有浮冒侵克。工程草率。题参赔修。得旨、照此办理可也。　　

○又奏报、楚省禾稻茂盛。所有偏灾。抚恤查办缘由。得旨、览奏、稍慰。其被灾之处。加意抚绥之。　　

○吏部左侍郎署湖南巡抚蒋溥奏、湖南产米之乡。考之图经。佥云其土广沃。一岁再获。今再获之说。已不复觏。臣拟于明春。凡植早禾之地。于近处饬令一二家早种。六月中旬。便可收割。即捐资令其继种晚禾。如果有成。小民目击再获之效。便可劝谕。令下年照式踵行。得旨、劝民勤农。为政之本。然亦不可欲速以病民也。　　

○广州将军兼管粤海关事策楞奏、整顿榷务。裁汰书吏。办理缘由。得旨、好。汝自能办此也。　　

○广西巡抚杨锡绂奏、从前匪徒莫康武、滋扰安南时。粤西西林、西隆、二州县出交土人。现据云南督臣张允随咨、盘获西隆州土人一百余名。现在办理。再西隆州人民出交。必由云南之广南。是以今回内地。亦在广南盘获。得旨、览。盘获虽由云南。但广西无去者。云南何由盘获。此语殊巧而拙矣。　　

○又奏、粤西、桂林、柳州、二府。前五月缺雨。米价腾贵。臣是以暂禁梧关之米东下。令赴桂、柳、粜卖。兹米价已平减。仍行弛禁。得旨、汝等遏粜之见。朕甚不取也。　　

○四川巡抚硕色奏、川省年岁丰稔。粮价平贱。捐监收米之例。可否仍令报捐交粮。俟补足前项七十余万石之数。再行请旨停捐。得旨、停止采买。原恐米贵。川省有米。自应如是办理。可告之纪山。　　

○又奏、谢调补河南巡抚恩。得旨、览。汝在四川。亦不过循分供职。今到河南。当勉力图报。切毋自得也。　　

○总理青海夷情事务副都统宗室莽古赉奏、遵旨派拨堵截郭罗克贼番之蒙古官兵。并派绿旗官兵各数目缘由。得旨、所办甚妥。郑文焕若用汝处官兵。汝须亲率前往。相机成事可也。　　

○四川提督郑文焕奏、郭罗克顽番不法。祗缘准噶尔夷使进藏。暂缓锄剿。夷使一过。未便再为宽容。俟新督抚庆复、纪山、到任。再咨商定议会奏。即一面饬办料理。得旨、是。夷使一过。即应速办。不可苟且了事也。　　

○又奏、松茂所属内外土司。惟杂谷最大。附省亦近。幅＜?巾员＞千余里。前通瓦寺。后与郭罗克番接壤。该土司苍旺、部目狡悍。近闻有下阿树土百户郎架扎什之子戒布甲、及下郭罗克之擦喀寨副土目林蚌他、拆戎架等。俱称投归杂谷。或抗不请袭。或妄不奉调。并令所属番民。按户与杂谷上纳酥油。杂谷亦给与各土目执照。凡遣派兵马。俱听杂谷提调。不许别有应付。又中郭罗克之喀赖洞个寨副土目六尔务、纵放夹坝。知干罪戾。亦投附杂谷。其他邻近部落。多被招纳。领有杂谷头人红图记番文可凭。臣思杂谷为阃内土司。而于口外地方诱致番目。恐将来内外勾通。现密谕副将宋宗璋、令将归附杂谷之各土目。逐一查明。俟郭罗克办理完竣。即可乘藉兵威。晓示利害。务令口外土目。恪守旧章。各归管辖。并严饬杂谷苍旺、约束头人。安分住牧。得旨、好。慎重为之。　　

○又奏、派定防范郭罗克出没隘口官兵。俟夷使有信。即侦探远近。严密巡逻。禁止顽番。不许出外打牲缘由。奏入、报闻。　　

○贵州总督兼管巡抚事张广泗奏、毕节县乡民。索借米谷。以及铜仁县街民罢市缘由。得旨、所奏俱悉。此等刁风。近日颇炽。所应留心整饬者也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百九十七

大清高宗法天隆运至诚先觉体元立极敷文奋武孝慈神圣纯皇帝实录卷之一百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。八月。辛亥朔。上诣皇太后行幄问安。　　

○是日、驻跸查罕和罗。　　

○壬子。吏部议覆、各馆汉誊录人员。既有夤缘进馆、募人代书之弊。请嗣后各馆汉誊录。亦照考取满洲繙译誊录之例。需用时。臣部将举人、恩、拔、岁、副、贡生、及捐纳贡、监、等愿考者。行文礼部、国子监、查明造册。并同乡京官印结送部。钦点大臣。暨稽察专员。交顺天府照考试现任笔贴式之例。在贡院内考试。取中者俟各馆咨取。挨名顶补。至现在各馆充补额缺之汉誊录。应交该馆总裁、将不合例者。咨部除名。合例者。秉公考试。甄别。照原奏额数留馆。造册报部。不得额外多留挂名之人。如仍将不能书写之人。留馆办事。查出。将总裁提调等官、交部严加议处。再查先经国史馆奏准、凡繙译誊录缺出。移咨吏部。将取中之人。多送数名到馆。以便考选充补。查繙译誊录。既由臣部照例考取若该馆再加拣选。始行充补。与考定名次。转多搀越。恐滋弊端。请令仍照臣部原议。挨名咨补。如繙译生疎。字画潦草。即行咨部除名从之。　　

○归化城都统噶尔玺等奏、上年十一月内。大学士议准山西巡抚喀尔吉善等所奏、将土默特蒙古典给民人地亩。年满赎回分给贫乏蒙古臣等遵即晓谕众蒙古。将牧场禁止开垦。并行令巡道晓谕民人外。拣派参领十二员。会同该扎萨克。覆查蒙古地亩、及人口数目。嗣因蒙古耕地。不计顷亩。只计牛具。一时难查。本年虽得地亩。耕种不及。请将本年办给蒙古之地。仍暂归各业主耕种。秋收后再行彻出。照官租例、一具令纳银三两。给贫乏蒙古。其田地照数指给。从明年起、自行耕种。业经与将军补熙、巡抚刘于义、会议报部在案。兹据参领等查报。土默特两旗蒙古、共四万三千五百五十九口。原有地亩、牧场、及典出田地、共七万五千四十八顷有奇。此内去年查出实无地亩之蒙古、二千八百十二口。人多地少之蒙古、二千一百五十六口。伊等耕种地亩、三百三十四顷有奇。再去年各佐领未经报出今经查出、有田三二十亩以上、一顷以下不等之蒙古、二万二千一百四口。耕种地亩、一万三千四百六十五顷有奇。再典给民人地亩、四千顷。除牧场地一万四千二百六十八顷有奇外。现在田地多余之人、一万六千四百八十七口。耕种地亩、四万二千八百顷有奇。臣请将参领等查明之七万五千四十八顷。除牧场、及典出地亩、并现在之三二十亩以上、一顷以下者、不论外。于四万二千八百余顷内。拨出四千六百三十三顷十二亩。分给实无地亩及人多地少之蒙古。每口以一顷为率。以为常业。分别造册。送户部、理藩院、备查。再原议典出地亩年满彻回时。分给四千九百六十八口贫乏蒙古等语。臣请耕田在一顷以上者。无须重给惟于地少之户。均匀派拨。其陆续年满彻回者。亦照此办理造报。又土默特耕地。向俱任意开垦。无册档可稽。去年各佐领呈出数目。与本年参领所查。亦不相符。请自明年起、凡有地亩。俱著丈量。所丈各户地亩。较原查之数、多至一顷以上者。计亩彻出分给。如所余无几。仍归本主耕种。俟丈量明确时。将实数于各名下注明备查。以免隐匿。得旨、是。汝等即会同速办。　　

</div>
    <div class="pagination">
<a href="清实录乾隆朝实录_page274.html">上一页</a><span>...</span><a href="清实录乾隆朝实录_page270.html">270</a><a href="清实录乾隆朝实录_page271.html">271</a><a href="清实录乾隆朝实录_page272.html">272</a><a href="清实录乾隆朝实录_page273.html">273</a><a href="清实录乾隆朝实录_page274.html">274</a><span class="current-page">275</span><a href="清实录乾隆朝实录_page276.html">276</a><a href="清实录乾隆朝实录_page277.html">277</a><a href="清实录乾隆朝实录_page278.html">278</a><a href="清实录乾隆朝实录_page279.html">279</a><a href="清实录乾隆朝实录_page280.html">280</a><span>...</span><a href="清实录乾隆朝实录_page276.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
