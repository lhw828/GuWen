<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 62 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 62 页/共 67 页</h1>
    <div class="content">　　赵简子従晋阳之邯郸中路而止引车吏进问君何为止简主曰董安于后吏曰此三军之事也君奈何以一人留三军也简主曰诺驱之百步又止吏将进谏董安于适至简主曰秦道之与晋国交者吾忘令人塞之董安于曰此安于之所为后也简主曰官之寳璧吾忘令人载之对曰此安于之所为后也简主曰行人烛过年长矣言未尝不为晋国法也吾行忘令人辞且聘焉对曰此安于之所为后也【説苑臣术】
　　荘子　赵简子出田郑龙为右有一野人简子曰龙下射彼使无惊吾马三命郑龙郑龙不对简子怒郑龙曰昔吾先君伐衞克曹退为践土之盟不戮一人吾今一朝田而曰必为我杀人是虎狼食人故将救之简子愀焉曰不爱其身以活人者可无従乎还车辍田曰人之田也得兽今吾田也得士【逸篇今本无亦作梁君公孙龙事】
　　赵简子猎于晋山之阳抚辔而叹董安于曰敢问何叹曰吾有食谷之马数千多力之士数百欲以猎兽也吾恐邻国养贤以猎吾也【子家子　子家子孔子孙名求字子家子上之子】子华子居于苓塞【子华子姓程名本晋人也博学性爽闿善持论不茍容于世聚徒著书自号程子名闻诸侯孔子遇诸郯叹曰天下贤士也】赵简子将用之使使者将币于闾曰寡大夫乏使使下臣敬修不腆以勤先生之将命者子华子反币再拜以肃使者而进之于庭辞曰主君之民某如获罪戾其敢逃刑以其弗啬之故而适抱薪【音纒约也】之忧疾且有间则我请造于朝其敢重辱我主君之命使者曰寡大夫且有绪言使下臣敬致执事惟是晋国之宠灵愿与先生共之先生不违勤而贶以行请禄従者以爵执珪子华子没阶而进再拜言曰主君之民某未有职业于朝也且有恶疾不堪君之命弗敢与闻再拜送使者于门反其室聚帑将行其弟子族立而疑北宫子【名意】曰意闻之身修于私名升于公主君国之宗卿也政所自出以礼交而弗答毋乃不可乎子华子曰意吾以尔为可以忘言也而犹有萌焉夫萌于中必瞢于外其意之谓矣且彼召我者夫岂徒哉必有以处我者矣为人之所处者不得安其所自处矣是故古之人慎于其所以处也昔者吾友有郯闻语于孔子属属焉不忘于心孔子之所志其过人者逺矣日者主君之召也孔子辙环于河浒弗济援琴冩志命之曰临河之操其辞曰河之水洋洋兮丘之不济此命也夫孔子之所以弗至是乃我所以行也意吾以尔为忘言也而犹有萌焉夫以小人之所察而量君子之心意尔其殆矣北宫子强以见简子简子闻子华至再拜迎曰不谷得奉先人之灵以抚有四封之内先君有礼所以贶宾客而交际之纪庐人实典治之吾子辱在敝邑有日矣以嵗之不易而人有朝夕之虞愿致戎邑方三四十里若五六十里以为刍秣之共吾子其曲意以临之子华子曰臣也不武惧不任君之事以为司败爱也君有四圉以扞四方臣弗堪也明日子华行食于茭亭之口北宫子曰晋未有失也絶人之善意又刮迹以去之夫子所以责人者太察矣子华子曰然非尔所及也夫晋君志大而求逺其所望于我者厚则我无以堪其求矣且尔闻牧野之事乎周之六师压郊而陈武王韤系解焉有五臣者将受誓事于前王顾而使之系五臣者相目而对曰臣之所以事君王非为系韈者也王不得已乃释旄钺而亲系之夫人臣能致其君能有所不为然后可责之以有为人臣能有所不为然后能无不为也本也未能无不为也能有所不为矣【子华子】
　　子华子违赵赵简子不悦烛过典广门之左简子召而语之以其故烛过对曰彼庶人也而傲侮公上法所弗寘也且无以为国矣简子曰尔士以兵之烛过至苓塞子华子之行者五日矣烛过反命曰无及也简子悔之使使者于齐而使董安于寓书以招之子华子稽首而来再拜以肃使者于庭而授之辞曰主君之亡臣某不能束修越在诸侯以为主君忧臣闻之物扄于所甘士扄于所守主君之亡臣不佞而有四方之志其敢以为执事者之所辱夫丘陵崇而穴成于上狐狸藏矣溪谷深而渊成于下鱼鼈安矣松栢茂而隂成于林涂之人则防矣主君之亡臣不佞实有隠惟执事者昭明其所存如日月之升以光烛于晋国将四海之士重茧狎至以承主君之令闻夫岂惟亡臣亡臣虽复野死以寘沟甽其敢忘主之赐惟执事幸裁焉简子得书召无防而戒之曰烛过小人也实使我获罪于士吾且死汝必反之慎不忘也防子曰善【子华子】
　　邯郸之民以正月之旦献鸠于简子简子大悦厚赏之客问其故简子曰正旦放生示有恩也客曰民知君之欲放之故竞而捕之死者众矣君如欲生之不若禁民勿捕捕而放之恩过不相补矣简子曰然【列子説符】
　　佛肸用中牟之悬畔【左哀二年】设禄邑炊鼎曰与我者受邑不与我者受烹中牟之士皆与之城北余子田基独后至袪衣将入鼎曰基闻之义者轩冕在前非义弗乗斧钺于后义死不避遂袪衣将入鼎佛肸播之赵简子屠中牟得而取之论有功者用田基为始田基曰吾闻廉士不耻人如此而受中牟之功则中牟之士终身惭矣襁负其母南徙于楚楚王髙其义待以司马【説苑立节】新序　佛肸以中牟叛置鼎于庭致士大夫曰与我者受邑不吾与者烹大夫皆従之至于田卑田卑中牟之邑人也曰义死不避斧钺之罪义穷不受轩冕之服无义而生不仁而富不如烹蹇裳将就鼎佛肸脱屦而生之赵氏闻其叛也攻而取之闻田卑不肯与也求而赏之田卑曰不可也一人举而万夫俛首智者不为也赏一人以慙万夫义者不取也我受赏使中牟之士懐耻不义辞赏従处父以行临人不道吾去矣遂南之楚
　　绎史　田卑田基一事也简子当作防子二书俱出中垒之手而所载驳异如此
　　列女传　佛肸以中牟叛赵之法以城叛者身死家收佛肸之母将论自言我不当防子见而问之曰母不能教子故使至于反母何为不当死也母曰吁以主君杀妾为有説也乃以母无教邪妾之职尽久矣此乃在于主君妾闻子少而慢者母之罪也长而不能使者父之罪也今妾之子少而不慢长又能使妾何负哉妾能为君长子君自择以为臣妾之子与在论中此君之臣非妾之子君有暴臣妾无暴子是以言妾无罪也防子曰善遂释之
　　赵简子曰晋有泽鸣犊犨鲁有孔丘吾杀此三人则天下可图也于是乃召泽鸣犊犨任之以政而杀之使人聘孔子于鲁孔子至河临水而观曰美哉水洋洋乎邱之不济于此命也夫子路趋进曰敢问奚谓也孔子曰夫泽鸣犊犨晋国之贤大夫也赵简子之未得志也与之同闻见及其得志杀之而后従政丘闻之刳胎焚夭麒麟不至干泽而渔蛟龙不游覆巢毁卵则凤凰不翔君子重伤其类者也【説苑权谋】
　　赵简子使聘夫子【哀公二年】夫子将至焉及河【地志今山东高唐县有鸣犊河即孔子叹处】闻鸣犊与窦犨之见杀也回舆而旋之衞息鄹遂为操曰周道衰微礼乐陵迟文武既坠吾将焉归周游天下靡邦可依凤鸟不识珍寳枭鸱眷然顾之惨然心悲巾车命驾将适唐都黄河洋洋攸攸之鱼临津不济还辕息鄹伤予道穷哀彼无辜翺翔于衞复我旧庐従吾所好其乐只且【孔丛子上】
　　琴操　孔子将西见赵简子至河而返作将归操又名息鄹操作槃琴以哀之曰干泽而渔蛟龙不游覆巢毁卵凤不翔留惨予心悲还原息陬　又孔子歴聘诸侯诸侯莫能任自衞反鲁隠谷之中见芗兰独茂喟然叹曰兰当为王者香今乃与众草为伍止车援琴皷之自伤不逢时托辞于兰云习习谷风以隂以雨之子于归逺送于野何彼苍天不得其所逍遥九州无所定处时人闇蔽不知贤者年纪逝迈一身将老
　　赵简子曰吾欲得范中行氏良臣【左哀五年范中行氏奔齐】史黡曰安用之简子曰良臣人所愿也又何问焉曰君以为无良臣故也夫事君者谏过而荐可章善而替否献能而进贤朝夕诵善败而纳之聴则进否则退今范中行氏之良臣也不能匡相其君使至于难出在于外又不能入亡而弃之何良之为若不弃君安得之夫良臣将营其君使复其位死而后止若未能乃非良也简子曰善【説苑尊贤】
　　赵简子攻陶有二人先登死于城上简子欲得之陶君不与承盆疽谓陶君曰简子将掘君之墓以与君之百姓市曰逾邑梯城者将舍之不者将掘其墓朽者扬其灰未朽者辜其尸陶君惧请効二人之尸以为和【説苑善説】赵简子举兵而攻齐令军中有敢谏者罪至死被甲之士名曰公卢望见简子大笑简子曰子何笑对曰臣有夙笑当桑之时臣邻家夫与妻俱之田见桑中女因往追之不能得还反其妻怒而去之臣笑其旷也简子曰今吾伐国失国是吾旷也于是罢师而归【説苑正谏公卢一作申防】赵襄子【防子当作简子】谓仲尼曰先生委质以见人主七十君矣而无所通不识世无明君乎意先生之道固不通乎仲尼不对异日襄子见子路曰尝问先生以道先生不对知而不对则隠也隠则安得为仁若信不知安得为圣子路曰建天下之鸣钟而撞之以挺岂能发其声乎哉君问先生无乃犹以挺撞乎【説苑善説】
　　赵简子问子贡曰孔子为人何如子贡对曰赐不能识也简子不説曰夫子事孔子数十年终业而去之寡人问子子曰不能识何也子贡曰赐譬渇者之饮江海知足而已孔子犹江海也赐则奚足以识之简子曰善哉子贡之言也【説苑善説】
　　赵简子攻衞附郭自将兵及战且逺立【立于矢石所不及也】又居于犀蔽屏橹之下皷之而士不起简子投桴而叹曰呜呼士之遫一若此乎行人烛过免胄横戈而进曰亦犹君不能耳何之有简子艴然作色曰寡人之无使汝身自将是众也子亲谓寡人之无能有説则可无説则死对曰昔吾先君献公即位五年兼国十九用此士也惠公即位二年淫色暴慢身好玉女秦人袭我逊去绛七十用此士也文公即位二年底之以勇故三年而士尽果敢城濮之战五败荆人围衞取曹拔石社定天子之位成尊名于天下用此士也亦有君不能耳士何之有简子乃去犀蔽屏橹而立于矢石之所及一皷而士毕乗之简子曰与吾得革车千乗也不如闻行人烛过之一言【吕览贵直】
　　韩子【难二】赵简子围衞之郛郭犀楯犀橹立于矢石之所及皷之而士不起简子投枹曰呜乎吾之士数也行人烛过免胄而对曰臣闻之亦有君之不能耳士无者但君不能用之耳昔者吾先君献公并国十七服国三十八战十有二胜是民之用也献公没惠公即位淫衍暴乱身好玉女秦人恣侵去绛十七里是亦人之用也惠公没文公受之围衞取邺城濮之战五败荆人取尊名于天下亦此人之用也亦有君不能耳士无也简子乃去楯橹立矢石之所及皷之而士乗之战大胜简子曰与吾得革车千乗不如闻行人烛过之一言
　　晋定公三十年定公与吴王夫差争长于黄池赵简子従晋定公卒长吴定公三十七年卒而简子除三年之防期而已是嵗越灭呉【史赵世家】
　　赵简子之长子曰伯鲁幼曰毋防将置后不知所立乃书训戒之词于二简以授二子曰谨识之三年而问之伯鲁不能举其词求其简已失之矣问毋防诵其词甚习求其简出诸袖中奏之于是立毋防为后【史赵世家】韩诗外传　赵简子大子名伯鲁小子名毋防简子自为一书牍曰节用聴聪敬贤勿慢使能勿贱亲自表之与二子使诵之居三年简子坐清台之上问二书所在伯鲁亡其表令诵不能得毋防出其书于袖且诵习焉乃出伯鲁而立毋防是为襄子　通鉴本此今本无
　　晋出公十一年知伯伐郑赵简子疾使太子毋防将而围郑知伯醉以酒灌击毋防毋防羣臣请死之毋防曰君所以置毋防为能忍訽然亦愠知伯知伯归因谓简子使废毋防简子不聴毋防由此怨知伯【史赵世家】
　　赵简子以襄子为后董安于曰【安一作阏】毋防贱今以为后何也简子曰是其为人也能为社稷忍辱异日知伯与襄子饮而灌襄子之首【灌一作批】大夫请杀之襄子曰先君之立我也曰能为社稷忍辱岂曰能刺人哉处十月知伯围襄子于晋阳襄子防队而击之大败知伯漆其首以为饮器【淮南子道应又説苑建本】
　　晋出公十七年简子卒太子毋防代立是为襄子【张华曰简子冡在临水界二冡并上气成楼阁　史赵世家】












　　春秋战国异辞卷四十八
　　钦定四库全书
　　春秋战国异辞卷四十九
　　右春坊右谕徳陈厚耀撰
　　赵
　　襄子
　　赵襄子元年越灭吴襄子降丧食使楚隆问吴王襄子姊前为代王夫人简子既葬未除服北登夏屋请代王使厨人操铜枓以食代王及従者行斟隂令宰人各以枓击杀代王及従官遂兴兵平代地其姊闻之泣而呼天摩笄自杀代人怜之所死地名之为摩笄之山遂以代封伯鲁子周为代成君伯鲁者襄子兄故太子太子蚤死故封其子【史赵世家】
　　列女传　昔赵简子之女襄子之姊为代王夫人简子死既葬襄子未除服即登夏屋诱代王使厨人持斗以食代王及従者行斟隂令厨人各以斗击杀之因举兵平代地而迎其姊赵夫人夫人曰我受先君命事代王今有十余年矣代无大故而主残之今代已亡吾将奚归且吾闻之妇人执一无二欲迎我何之以弟慢夫非义也以夫怨弟非仁也吾不敢怨亦不归遂泣而呼天自杀于摩笄之地一説摩笄以自刺也故至今有摩笄之山
　　初赵简子病召太子而告之曰我死已葬服衰而上夏屋之山以望【太子襄子也夏屋山代之南山也观望欲令取代也】太子敬诺简子死已葬服衰召大臣而告之曰愿登夏屋以望大臣皆谏曰登夏屋以望是游也服衰以游不可襄子曰此先君之命也寡人弗敢废羣臣敬诺襄子上于夏屋以望代俗其乐甚美襄子曰先君必以此教之也及归虑所以取代乃先善之代君好色请以其弟姉妻之代君许诺弟姉已往所以善代者乃万故马郡宜马代君以善马奉襄子襄子谒于代君而请觞之马郡请先令舞者置兵其羽中数百人先具大金斗代君至酒酣反斗而击之一成【一成一下也】脑涂地舞者以鬭尽杀其従者因以代君之车迎其妻其妻道闻之状摩笄以自刺故赵氏至今有刺笄之证【一作山】与反斗之号【吕览长攻】
　　水经注　赵襄子既害代王迎姊姊代夫人夫人曰以弟慢夫非仁也以夫怨弟非义也磨笄自刺而死使者自杀民怜之而立神屋于山侧因名之为磨笄之山
　　赵简子薨而未葬而中牟畔之【畔之一作入齐】葬五日襄子兴师而次之【次一作围】围未匝而城自壊者十丈襄子击金而退之吏谏曰君诛中牟之罪而城自壊者是天助之也君曷为退之襄子曰吾昔闻之于叔向曰君子不乗人于利不厄人于险使之城然后攻之中牟闻其义而请降【韩诗卷六　又淮南子道应　新序卷六】
　　知伯率韩魏攻赵赵襄子惧奔保晋阳原过従后至于王泽见三人自带以上可见自带以下不可见与原过竹二节莫通曰为我以是遗赵毋防原过既至以告襄子襄子斋三日亲自剖竹有朱书曰赵毋防余霍泰山山阳侯天使也三月丙戍余将使女反灭知氏女亦我立百邑余将赐女林胡之地至于后世且有伉王亦黒龙面而鸟噣鬓麋髭髯大膺大胷脩下而冯左袵介乗奄有河宗至于休溷诸貉南伐晋别北灭黑姑防子再拜受三神之令三国攻晋阳嵗余汾水灌其城城不浸者三版城中悬釡而炊易子而食羣臣皆有外心礼益慢惟髙共【一作赫】不敢失礼防子惧乃夜使相张孟同私于韩魏韩魏与合谋以三月丙戌三国反灭知氏共分其地于是襄子行赏髙共为上张孟同曰晋阳之难唯共无功襄子曰方晋阳急羣臣皆懈惟共不失人臣礼是以先之于是赵北有代南并知氏彊于韩魏遂祠三神于百邑使原过主霍泰山祠祀【史赵世家　又风俗通】
　　赵襄子出围【知伯围襄子于晋阳三月张孟谈私与韩魏搆谋反知伯军使赵襄子杀之故曰出围】赏有功者五人髙赦为首张孟谈曰晋阳之中赦无大功赏而为首何也襄子曰寡人之国危社稷殆身在忧约之中与寡人交而不失君臣之礼者惟赦吾是以先之仲尼闻之曰襄子可谓善赏矣赏一人而天下之为人臣莫敢失礼【吕览义赏　韩子难一畧同又淮南子汜论髙赦作髙赫】
　　豫譲事中行之君智伯灭中行氏豫譲徙事智伯及赵襄子破智伯豫譲剂而而变容吞炭而为哑【淮南子云豫譲落其齿以易其貎】乞其妻所而妻弗识乃伏刺襄子五起而弗中襄子患之食不甘味一夕五易卧见不全身人谓豫譲曰子不死中行而反事其讐何无可耻之甚也今必碎身糜躯以为智伯何其与前异也豫譲曰我事中行之君与帷而衣之与闗而枕之夫众人畜我我故众人事之及智伯分吾以衣服饀吾以鼎寔举被而为礼是以国士遇我我故国士报之【新书卷之七】
　　吕览【恃君】豫譲欲杀赵襄子灭须去眉自刑以变其容为乞人而往乞于其妻之所其妻曰状貎无似吾夫者其音何类吾夫之甚也又吞炭以变其音其友谓之曰子之所道甚难而无功谓子有志则然矣谓子智则不然以子之才而求事襄子襄子必近子子得近而求事襄子甚易而功必成豫让笑而应之曰是先知报后知也为故君贼新君矣大乱君臣之义者凡吾所为此者所以明君臣之义也非従易也又【序意】赵襄子游于囿中至于梁马却不肯进青荓为骖乗襄子曰进视梁下类有人青荓进视梁下豫譲却寝佯为死人叱青荓曰去长者吾且有事【言将杀防子】青荓曰少而与子友子且为大事而我言之是失相与友之道子将贼吾君而我不言之是失为人臣之道如我者惟死乃可适乃退而自杀
　　又【不侵】豫譲之友谓豫譲曰子之行何其惑也子尝事范氏中行氏诸侯尽灭之而子不为之报何故豫譲曰范氏中行氏我寒而不我衣我饥而不我食而时使我与千人共其养是众人畜我也夫众人畜我者我亦众人事之至于智氏则不然出则乗我以车入则足我以养众人广朝而必加礼于吾所谓国士畜我也夫国士畜我者我亦国士事之【绎史　史记索隠引战国策曰衣尽血出防子回车车轮未周而亡今本亦无此语也】
　　赵襄子率徒十万狩于中山借芿燔林煽赫百里有一人従石壁中出随烟烬上下众谓鬼物火过徐行而出若无所经涉者襄子怪而留之徐而察之形色七窍人也气息音声人也问奚道而处石奚道而入火其人曰奚物而谓石奚物而谓火襄子曰而向之所出者石也而向之所涉者火也其人曰不知也魏文侯闻之问子夏曰彼何人哉子夏曰以商所闻夫子之言和者大同于物物无得伤阂者游金石踏水火皆可也文侯曰吾子何不为之子夏曰刳心去智商未之能虽然试语之有暇矣文侯曰夫子奚不为之子夏曰夫子能之而能不为者也文侯大説【列子黄帝】
　　地志　山西和顺县有鹿苑相传赵襄子养鹿处又有赵王台状如伏虎即襄子避暑地
　　赵襄子逾句注山【在今雁门】破戎【杜氏通典】
　　赵襄子攻翟胜之取左人中人【左一作尤中一作终】使使者来谒之【谒告也】襄子方食搏饭有忧色左右曰一朝而两城下此人之所以喜也今君有忧色何襄子曰江河之大也不过三日飘风暴雨日中不须臾今赵氏之徳行无所施于积一朝而两城下亡其及我乎孔子闻之曰赵氏其昌乎夫忧所以为昌也而喜所以为亡也胜非其难者也持之其难者也【吕览慎大　又淮南子道应】
　　列子　赵襄子使新穉穆子攻翟胜之取左人中人使遽人来谒之襄子方食而有忧色左右曰一朝而两城下此人之所喜也今君有忧色何也襄子曰夫江河之大也不过三日飘风暴雨不终朝日中不须臾今赵氏之徳行无所施于积一朝而两城下亡其及我哉孔子闻之曰赵氏其昌乎夫忧者所以为昌也喜者所以为亡也胜非其难者也持之其难者也贤主以此持胜故其福及后世齐楚吴越皆常胜矣然卒取亡焉不达乎持胜也唯有道之主为能持胜
　　赵氏攻中山中山之人多力者曰吾丘鴪衣铁甲操铁杖以战而所击无不碎所冲无不陷以车投车以人投人也几至将所而后死【将赵氏之将也近至其将所然后死言吾丘鴪力有余也　吕览贵卒】
　　赵襄子之时以任登为中牟令上计言于襄子曰中牟有士曰胆胥已请见之襄子见而以为中大夫相国曰意者君耳而未之目耶为中大夫若此其见也非晋国之故襄子曰吾举登也已耳而目之矣登所举吾又耳而目之矣【谓登之所举不复假耳目也】是耳目人终无已也遂不复问而以为中大夫【吕览知度】
　　韩子【外储左】王登为中牟令上言于襄主曰中牟有士曰中章胥已者其身甚脩其学甚博君何不举之主曰子见之我将为中大夫相室谏曰中大夫晋重列也今无功而受非晋臣之意君其耳而未之目耶襄主曰我取登既耳而目之矣登之所取又耳而目之是耳目人絶无已也王登一日而见二中大夫予之田宅弃其田耘卖宅囿而随文学者邑之半
　　少室周者贞廉洁慤者也为赵襄主力士与中牟徐子角力不若也入言之襄主以自代襄子曰子之处人之所欲也何为言徐子以自代曰臣以力事君者也今徐子力多臣臣不以自代恐他人言之而为罪也一曰少室周为襄主骖乗至晋阳有力士牛子耕与角力而不胜周言于主曰主之所以使臣骑乗者以臣多力也今有多力于臣者愿进之【韩子外储左】
　　赵襄子问于王子维曰吴之所以亡者何也对曰吴君而不忍襄子曰宜哉吴之亡也则不能赏贤不忍则不能罚奸贤者不赏有罪者不罚不亡何待【新序卷五】赵襄主学御于王子期俄而与子期逐三易马而三后襄子曰子之教我御术未尽也对曰术已尽用之则过也凡御之所贵马体安于车人心调于马而后可以进速致逺今君后则欲逮臣先则恐逮于臣夫诱道争逺非先则后也而先后心皆在于臣尚何以调于马此君之所以后也【韩子喻老】
　　赵襄子饮酒五日五夜不废酒谓侍者我诚邦士也夫已饮酒五日五夜矣而殊不病优莫曰君勉之不及纣二日耳纣七日七夜今君五日襄子惧谓优莫曰然则吾亡也优莫曰不亡襄子曰不及纣二日耳不亡何待优莫曰桀纣之亡也遇汤武今天下尽桀也而君纣也桀纣并世焉能相亡然亦殆矣【新序卷六】
　　襄子娶空同氏生五子襄子为伯鲁之不立也不肯立子且必欲传位与伯鲁子代成君成君先死乃取代成君子浣立为太子襄子立三十三年卒浣立是为献侯献侯少即位治中牟襄子弟桓子逐献侯自立于代一年卒国人曰桓子立非襄子意乃共杀其子而复迎立献侯【史赵世家】
　　史记　赵襄子遂以代封伯鲁子周为代成君伯鲁者襄子兄故太子太子蚤死故封其子于是赵北有代南并知氏彊于韩魏其后娶空同氏生五子襄子为伯鲁之不立也不肯立子且必欲传位与伯鲁子代成君成君先死乃取代成君子浣立为太子襄子立三十三年卒浣立是为献侯献侯少即位治中牟纪年　晋烈公四年赵氏城平邑五年田公子居思伐赵鄙图平邑
　　献侯
　　献侯十年中山武公初立【徐广曰西周桓公之子桓公者孝王弟而定王子也】十三年城平邑十五年献侯卒子烈侯籍立【史赵世家】







　　春秋战国异辞卷四十九
<史部,别史类,春秋战国异辞>
　　钦定四库全书
　　春秋战国异辞卷五十
　　右春坊右谕徳陈厚耀撰
　　赵
　　烈侯
　　烈侯元年魏文侯伐中山使太子击守之六年魏韩赵皆相立为诸侯追尊献子为献侯【史赵世家】
　　烈侯好音谓相国公仲连曰寡人有爱可以贵之乎公仲曰富之可贵之则否烈侯曰然夫郑歌者枪石二人吾赐之田人万亩公仲曰诺不与居一月烈侯从代来问歌者田公仲曰求未有可者有顷烈侯复问公仲终不与乃称疾不朝番吾君自代来谓公仲曰君实好善而未知所持今公仲相赵于今四年亦有进士乎公仲曰未也番吾君曰牛畜荀欣徐越皆可公仲乃进三人及朝烈侯复问歌者田何如公仲曰方使择其善者牛畜侍烈侯以仁义约以王道烈侯逌然明日荀欣侍以选练举贤任官使能明日徐越侍以节财俭用察度功徳所与无不充君恱烈侯使使谓相国曰歌者之田且止官牛畜为师荀欣为中尉徐越为内使赐相国衣二袭【史赵世家】
　　九年烈侯卒弟武公立【史赵世家公当作侯】
　　武公
　　武公十三年卒赵复立烈侯太子章是为敬侯【史赵世家魏文侯卒】
　　敬侯
　　敬侯元年武公子朝作乱不克出奔魏　赵始都邯郸二年败齐于灵丘
　　三年救魏于廪丘大败齐人
　　四年魏败我兔台　筑刚平以侵卫
　　五年齐魏为卫攻赵取我刚平
　　六年借兵于楚伐魏取棘蒲
　　八年拔魏黄城
　　九年伐齐齐伐燕赵救燕
　　十年与中山战于房子
　　十一年魏韩赵共灭晋分其地　伐中山又战于中人十二年敬侯卒子成侯种立【以上史赵世家】
　　成侯
　　成侯元年公子胜与成侯争立为乱
　　二年六月雨雪
　　三年太戊午为相　伐卫取乡邑七十三卫败我蔺四年与秦战髙安败之
　　五年伐齐于鄄　魏败我怀攻郑败之以与韩韩与我长子
　　六年中山筑长城　伐魏败涿泽围魏惠王
　　七年侵齐至长城　与韩攻周
</div>
    <div class="pagination">
<a href="春秋战国异辞_page61.html">上一页</a><span>...</span><a href="春秋战国异辞_page57.html">57</a><a href="春秋战国异辞_page58.html">58</a><a href="春秋战国异辞_page59.html">59</a><a href="春秋战国异辞_page60.html">60</a><a href="春秋战国异辞_page61.html">61</a><span class="current-page">62</span><a href="春秋战国异辞_page63.html">63</a><a href="春秋战国异辞_page64.html">64</a><a href="春秋战国异辞_page65.html">65</a><a href="春秋战国异辞_page66.html">66</a><a href="春秋战国异辞_page67.html">67</a><a href="春秋战国异辞_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
