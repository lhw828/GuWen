<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 42 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 42 页/共 242 页</h1>
    <div class="content">
○壬戌。赐科尔沁国扎萨克图郡王拜萨噶尔、弓、矢、朝衣蟒缎　　

○癸亥。湖广道御史卢传奏言创业之初、用合宜慎。闻江南投顺官、次第毕集请急定铨法断自去年三月以前者、为故明旧臣。三月以后者、率皆福王新用之人。贿赂钻营、难为确据。宜仍查旧册履历补以原职。不得任某冒滥。以开幸端。章下所司　　

○甲子。谕户部。河间滦州、遵化等府州县、凡无主之地、查明给与八旗下耕种。其故明公侯伯、驸马、皇亲、太监地、酌照家口给发外、余给八旗　　

○丙寅。改江南武乡试期于三年二月。以文闱在本年十月也　　

○户部启心郎李天泽、刑部启心郎王舜、坐审宝坻县民王炜绩拨地事、互相庇护。褫职。　　

○己巳。赐科尔沁国和硕福妃和硕贤妃、及和硕卓礼克图亲王吴克善多罗巴图鲁郡王满朱习礼等宴　　

○谕户兵二部、近来土贼窃发、民不聊生。如直隶顺德府、山东济南府、德州、临清州、江北徐州、山西潞安府、平阳府、蒲州八处。著满洲统兵驻劄。务期巢□刀抚得宜、以安百姓以上八处驻劄满兵、著给以无主房地。其故明公侯伯、驸马太监地。察明量给原主外。余给满洲兵丁　　

○以甲喇章京刘良臣为署都督佥事、管山西宁武关副将事。　　

○先是每牛录各取官学生一名。以十名习汉书。余习满书。至是礼部奏请增额。命每牛录增取一名。于原额习汉书十名外、加用十名。余俱习满书　　

○庚午。海寇田仰寇福山江宁巡抚土国宝、率副将曹虎等击败之。捷闻章下所司　　

○大同府雨雹　　

○升内翰林秘书院检讨罗宪汶为国子监司业吏科给事中阴润、为本科右给事中。转吏科右给事中孙襄、为本科左给事中。兵科右给事中郝杰、为本科左给事中。工科右给事中孟明辅、为本科左给事中。补原任户科给事中杨时化原官　　

○升太常寺少卿戴明说、为大理寺少卿礼科都给事中龚鼎孳为太常寺少卿河南道御史柳寅东、为太仆寺少卿　　

○以汉中投诚总兵贺珍、御贼有功授为定西前将军　　

○壬申。刑部等衙门。会鞫宪臣刘汉儒所劾沈宜各款。言沈宜由贡考职、有部咨可据。钱锡爵原未与考、则无代笔之事可知。沈永宁、沈元祯、原非沈仆冒选。其他诸款、亦俱无实证沈宜、应还职改选锡爵、元祯、仍复任。余俱应释放。从之。　　

○宣府总督李鉴、坐与守备霍然有隙、故令然变卖仓米。部议褫职。诏降总督职以巡抚用　　

○江宁巡抚土国宝、自以武夫、不堪巡抚重任。疏请罢职不允　　

○以撰福陵昭陵香册、香宝、并太庙玉册、玉宝、赐内院大学士刚林等、及笔帖式等银币有差。　　

○乙亥。孝慈武皇后忌辰。遣官祭福陵。　　

○定读祝官为五品。　　

○丁丑。招抚江南大学士洪承畴奏报、江西、南昌、南康、九江、瑞州、抚州、饶州、临江、吉安、广信、建昌、袁州、及江南徽宁等府、俱平。　　

○洪承畴又奏湖广伪泽侯田见秀义侯张鼐、棉侯袁宗第、赴省投诚。命照恩诏事例、免罪录用　　

○喀尔喀部落土谢图汗遣使贡马宴赉如例　　

大清世祖体天隆运定统建极英睿钦文显武大德弘功至仁纯孝章皇帝实录卷之二十


大清世祖体天隆运定统建极英睿钦文显武大德弘功至仁纯孝章皇帝实录卷之二十一　　

顺治二年。乙酉。冬十月。己卯朔。享太庙遣户部尚书英俄尔岱行礼　　

○上躬祀堂子　　

○颁顺治三年时宪历　　

○顺天府举行乡饮酒礼。　　

○以甲喇章京刘武元、为山东布政使司参政、兼按察使司佥事、天津兵备道。　　

○庚辰。遣广东道御史王昌允、巡按山西。　　

○敖汉部落多罗郡王固伦额驸班第入觐。赐蟒缎等物　　

○遣八旗官兵驻防顺德、济南、德州、临清、徐州、潞安、平阳、蒲州、八城。每旗分驻一城。每城协领一员。满洲章京四员蒙古汉军章京各二员。兵丁各六百名。　　

○辛巳。调狭西清军道佥事徐养元为湖广按察使司佥事、提调湖北学政督粮道佥事赵渔为湖广按察使司佥事、提调湖南学政　　

○壬午。以郎廷弼为工部启心郎。法特哈、为北城理事官。调吏部理事官朱玛喇为户部理事官。　　

○以镶红旗汉军甲喇章京柯汝极、正黄旗汉军甲喇章京熊仁、各管本旗梅勒章京事镶黄旗汉军傅大受镶红旗汉军佟荣年、王元柱、正黄旗汉军伊哈纳、管甲喇章京事正白旗满洲岳达尼为前锋参领　　

○朝鲜国遵谕、解白米五万七百八十余石至　　

○癸未。户部议覆凤阳巡抚赵福星疏言、南逃乡绅、闻风向化、次第来归。均为朝廷臣子、何忍令其失业。漂泊无依。似应免其籍没、以广皇仁。从之。　　

○升山西巡抚马国柱、为兵部右侍郎、兼都察院右副都御史、总督宣大山西等处军务、兼理粮储　　

○以故明参政王＜王晋＞、为狭西布政使司参政、兼按察使司佥事、清军驿传道佥事衣惟孝、为河南按察使司佥事、密云兵备道。调河南管河道佥事张国泰为狭西按察使司佥事、管督粮道参议事　　

○甲申工部奏请以修造故明崇祯陵余银、更建享殿从之　　

○乙酉。都察院奏言、南京既改为江南省、应增江南道御史一员复设巡视上江、下江、御史二员。并设巡仓御史一员。从之。　　

○遣湖广御史柯士芳、巡视长芦盐政。　　

○丙戌。禁投诚官员自叙章奏。允通政使司请也。　　

○丁亥。以除服遣内大臣宗室锡翰祭昭陵　　

○戊子。赐摄政王多尔衮、辅政王济尔哈朗和硕肃亲王豪格、马各一匹。王等跪受入武英殿叩首谢恩出上遣冷僧机、巴哈、谓摄政王曰凡遇朝贺大典、朕受王礼若此等小节、不必行此大礼。王曰上年幼冲、臣不敢违礼。俟上春秋鼎盛、凡有宠恩、自不敢辞。　　

○招抚大学士洪承畴疏报、徽州一府、夙负险阻。故明翰林金声、甘心悖逆。阴结闽寇。受唐王伪敕。起乡兵十余万、制造甲胄枪炮等项。分布山隘、以拒我师。臣奉贝勒令、会同固山额真叶臣等、一面进剿。一面分发告谕、宣扬朝廷德意。兹提督总兵张天禄、同总兵卜从善、李仲兴、刘泽泳等、由旌德县进兵。连破十余寨。驰至绩溪县。生擒金声、并伪官四员。俱斩于军。师至徽州、驻营城外。不令一兵入城。出示安民、市肆如故。嗣后抚辑招谕事宜、俟臣等商确奏闻。得上□日览卿奏、徽郡已经收服。兵不入城。秋毫无扰。具见运筹制胜。纪律严明。朕甚嘉悦。有功镇将及在事文武各官、通著察明叙录。抚辑善后、及招谕事宜、俱听卿商确便宜行。该部知道。　　

○己丑。遣广东道试御史邓孕槐、巡视上江。广西道御史史詥、巡视下江。　　

○庚寅。免直隶宝坻县荒地额赋　　

</div>
    <div class="pagination">
<a href="清实录顺治朝实录_page41.html">上一页</a><span>...</span><a href="清实录顺治朝实录_page37.html">37</a><a href="清实录顺治朝实录_page38.html">38</a><a href="清实录顺治朝实录_page39.html">39</a><a href="清实录顺治朝实录_page40.html">40</a><a href="清实录顺治朝实录_page41.html">41</a><span class="current-page">42</span><a href="清实录顺治朝实录_page43.html">43</a><a href="清实录顺治朝实录_page44.html">44</a><a href="清实录顺治朝实录_page45.html">45</a><a href="清实录顺治朝实录_page46.html">46</a><a href="清实录顺治朝实录_page47.html">47</a><span>...</span><a href="清实录顺治朝实录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
