<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 680 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 680 页/共 1860 页</h1>
    <div class="content">○又谕曰、刘统勋奏、请驻哈密筹办进兵事宜。甚属错谬。朕初不意刘统勋亦张皇失措。茫无定识。至于如此。业克明安宰桑扎木参等。久经内属。来求倚托。必无被贼煽诱。转相窥伺之事。此特永常望风疑畏。自行惊扰。所称目睹情形者。岂果实有确据耶。阿睦尔撒纳、在此时不过一亡命逸贼耳。况素为诸部所恶。人皆切齿。其北路同叛之包沁等。已被擒戮。焉能一时鼓动诸部。飞越数千里至巴里坤。此事理所必无者。军营众心所恃。全在领兵大臣。今一将军、一总督、一都统、无端自相惊怖。舍穆垒而回巴里坤今又议舍巴里坤而就哈密。军心其何所恃。刘统勋著严行申饬。仍令速遵前旨。即筹办马匹口粮。尽现在兵数。或三千。或二千。克期进发。现已一误再误。岂容更为犹豫。在刘统勋军务原非所谙。但识见乖谬至此。实出朕意料之外。此时台站偶断。只应亟筹安接。以通伊犁声息。所发班第等报匣。何至尽行缴回。竟漠然置之度外。是何心耶。著一并严行申饬。报匣仍发回。　　

○又谕、据永常奏、请派兵七八千名进剿。今仅有五千八百余名。先办理马驼口粮。以利遄行等语。所奏益为迷谬。阿睦尔撒纳之力。断不能据有伊犁。所依附为恶者。不过阿巴噶斯、哈丹、数人耳。今入觐诸台吉宰桑等。俱云四卫拉特。多系阿睦尔撒纳仇讐。前来入觐时。即已各饬游牧。豫为防范。永常闻阿睦尔撒纳潜逃。即心神扰乱。一似贼众已全收准部。非大兵不能恢复者。是以将伊拏问。著传谕策楞、速整现有之兵相机前进。俟扎拉丰阿、玉保、到时。与噶勒藏多尔济等台吉宰桑。会商剿贼。通信伊犁。至台站断绝后。发还班第等奏匣。永常理应收贮。俟接续后。仍行发往。乃遽尔缴回。是置班第等于度外。永常忍心若此。实出情理之外。若永常、策楞在伊犁。他人或弃置如此。伊能甘心乎。永常业经拏问。著策楞即派委干员。严加看守。如或畏罪自戕。惟策楞是问。　　

○又谕曰、哈达哈等奏、讯问包沁总管阿克珠勒供词。及现在派兵百名。令出边卡。收我被截之兵。并擒生问信等语。阿克珠勒所供哈萨克助兵一万。与阿巴噶斯、哈丹、万人会合抢掠伊犁。现在哈萨克情形。何能出兵万计。而阿巴噶斯等户口。仅及三千。阿睦尔撒纳游牧。业经收获。包沁复被歼灭。安得更有万人。此皆伊等张大其词。以摇惑众听。哈达哈等全未度量事机。惟过计豫防。实为怯懦至成衮扎布、塔勒玛善、俱系堵截贼众之兵。既未遇阿睦尔撒纳。即应会兵同来。今伊等现住何处。卡外被截者何兵。被何人所截。奏内均未声明。如果兵少被截。再增派二百人续进。今计前至察罕呼济尔。不过一月之程。愈速愈合机宜。阿兰泰等、即将现有兵丁马匹。通盘计算。一面奏闻。一面俟阿玉锡、丹津、到时。奋勇前进。以期剿灭逆贼。此次进兵。以休养马力为要。可令每兵一名。带马四匹。多备三四月口粮。将汗哈屯乌梁海、及收获各游牧马匹。查明应用。如马力平常。即酌量购买。勿拘成例。仍将班第信息。及现办事宜。速行奏闻。　　

○命传谕准噶尔部众曰、阿睦尔撒纳、负恩逃叛。造言煽惑。尔厄鲁特之众。闻风惊扰。莫知适从。势所必有。朕亦不加罪责。现在阿睦尔撒纳、虽潜踪未获。朕已两路发兵追捕。必被擒获。况听伊调遣逃遁之包沁总管阿克珠勒等、已为喀尔喀亲王巴雅尔什第等擒剿无遗。贼党愈孤。众所共悉。朕前因尔等连年争斗。不获安生。特发两路大兵。救民水火。西路之兵。未尝稍有侵扰。惟阿睦尔撒纳为北路向导。恃威凌夺。惧罪潜逃。今伊妻拏游牧。已全行收获。尔等惟各矢诚心。保护游牧。大兵一进。派兵协助。若有擒获阿睦尔撒纳者。朕必加以重恩。特传谕两路游牧人众知之。　　

○辛卯。谕、今年江苏所属州县。夏间雨水过多。洼地田禾被淹。秋后又间有虫灾。已屡经降旨。令该督抚加意抚绥赈恤。并截留漕粮。拨运粟麦。以资接济。但该处现有灾伤。民力未免拮据。现在漕粮将次开徵。除遵旨截留外。著将灾地应徵处所。加恩改收折色。以纾民力。该督抚查明。分别被灾轻重。一面奏闻。一面办理。以示轸恤灾黎之意。该部遵谕速行。　　

○谕军机大臣等、玉保奏、询据宰桑巴桑策伯克称、阿睦尔撒纳逃窜未远。速进兵赴察罕呼济尔等处。必被擒获等语。所见甚是。著将玉保原奏。钞寄哈达哈等阅看。速即进剿。如有需待之处。暂据形胜。通信西路。并力擒拏。毋自委靡。　　

○壬辰。吏部疏言、各省开参疎防。多未画一。请嗣后失事地方。系吏目典史管辖。将吏目典史查参。如系巡检管辖。止将巡检查参。从之。　　

○户部议准、贵州巡抚定长疏称、宣威产货无几。木通河、大水塘、无庸设口。惟于兄姑设口收徵。黑章、响水有小路透漏。应拨役稽查。从之。　　

○蠲免江苏宝山县迁筑抄塘压占穵废田、二顷三十亩有奇。银、三十两七钱有奇。米、豆、五石九斗有奇。　　

○癸巳。上御依清旷。勾到云南、贵州、四川、广西省、秋审情实罪犯。停决四川省绞犯一人。余一百四人、予勾。　　

○甲午。谕军机大臣等、哈达哈等奏亲王成衮扎布、护军统领塔勒玛善领兵擒获包沁之萨尔坦。杀死三十人。逃出十余人。所获牲只。请分给众兵充饷等语。此次遇贼。虽有斩获。亦因贼少始能若是。且尚有逃者。若遇大队贼众。伊等退避。亦未可定。即如军行马力疲乏。自当更换所获马匹追袭。何得任其逋逃。成衮扎布等、选软积习。朕所素知。伊等毋庸议叙。仍著饬行。其余台吉官兵。俱著查明报部议叙从前擒获阿克珠勒之扎布。及杀贼之阿裕什巴尼朋楚克等。俱著赏银五十两。收获牲只什物。仍照所奏赏给又据萨尔坦供词。有哈萨克锡喇、与噶勒杂特塔本、集赛、人等。共抢掠伊犁之信。现在哈萨克锡喇、已经入觐。伊弟塔斌、又释我被获兵丁。与永常通信。岂复有抢掠伊犁之事。明系贼党扬言。哈达哈等、惟据供陈奏。似此不经之言。皆信以为真。而视班第等于膜外。伊等即不欲通信班第。亦当虚设一词。画一策。何竟置之不论。朕思之殊为愤恨。且为伊等耻之。再班珠尔等、乃阿睦尔撒纳同党。其妻子属人。俱当赏给功臣。但解送需时。若赏给此次效力之喀尔喀等。能保其不致逃窜否。如恐滋事。即解送京师亦可。至扎拉丰阿、玉保等、由阿济必济前往西路。如需带兵数百名。哈达哈等即行派往。断不得以北路用兵为词。著一并传谕伊等知之。　　

○户部议覆、云南巡抚爱必达奏称、滇省运铜。应照黔省运铅例。沿途船只。专责运员随时办理。无庸会同地方官逐节换船。其稽查催趱事宜。仍遵往例。应如所请。从之。　　

○乙未。上御澹泊敬诚殿。业克明安台吉巴桑、和硕特台吉色布腾等入觐。各赐冠服银两有差。　　

○赐扈从王公大臣并蒙古王公台吉等食。　　

○御依清旷。勾到广东、福建省、秋审情实罪犯。停决广东省斩犯一人。改遣福建省绞犯一人。余一百三十九人、予勾。　　

○谕军机大臣等、朕命西北两路官兵。擒剿阿睦尔撒纳。从前业经赏给整装银两。此次并无加给之例。但时届隆冬。且疾驱前进。著加恩照从前进兵之例。减半赏给。　　

○又谕、据署提督冶大雄奏、刘统勋、策楞、檄调安西官兵援剿。复行彻回等语。刘统勋等、从前之张皇失措。于此益见。阿睦尔撒纳从北路窜逸。岂有飞越西路为患之理。该协督等听信永常恇怯之词。辄远从内地调兵援剿。不思兵行全资马力。今忽而徵发。忽而彻回。不惟惊惑视听。使甘肃内地一带。妄生疑议。即以马力而论。亦何堪此往来纷扰耶。总之此事皆由永常懦怯。但思退守哈密。以为自卫之计。又不欲出诸己口。故尔张大其词。而刘统勋等、遂为喋喋陈奏耳。策楞前获罪戾。未经正法。今复弃瑕任用。伊应感激报效。何竟遇事毫无所见若此。刘统勋虽未娴军旅。然于军机重务。亦宜审察确实。初不意其茫无定识至斯也。著传谕刘统勋、策楞、令将永常如何用言耸动伊等。伊等如何遽然听信之处。据实奏闻。不得稍涉粉饰。　　

○又谕曰、冶大雄奏报、准刘统勋、策楞、檄调绿营官兵援剿一事。前经吴达善奏到。已经降旨刘统勋、令其停止矣。阿睦尔撒纳畏罪逃窜。西路诸部。并无被其煽惑之事。皆由永常怯懦退缩。以至于此。军营原有现兵。尽敷追捕。何必由内地纷纷徵调。且此所派官兵。必资马力。与其现筹马匹。供此无用之兵。何如以此马速解军营。使现有之满洲索伦等兵。得以及早进发。从前萨拉勒进兵时。所带不过数千。今以一逸贼逋窜。乃欲集兵万人。为婴城自卫计耶。看来安西官兵。此时业已闻调前赴。不必停止。目今时值天寒。官兵赏项。著照例给与一半。其安西续派候调之二千。及肃州兵二千。著遵前旨。停其派往。其军营现有各兵。亦著加恩给与赏项一半。所需马驼口粮。务期作速办齐。即日进发。再永常此番举动。摇惑军情不小。可一并传谕刘统勋等、速将此旨遍行晓谕军营大小官弁知之。　　

○云南巡抚爱必达疏报、弥勒、镇沅、恩乐、腾越、马龙、和曲、会泽、云南、陆凉、宁州、通海、丽江、禄劝、大关、永善、鲁甸、永北、沾益等、十八厅州县、乾隆十九年、开垦田地二百五十顷有奇。　　

○丙申。谕曰、刘统勋奏西路实在情形一摺。乖谬已极。现今伊犁平定之后。阿睦尔撒纳背恩叛窜。阿巴噶斯、哈丹弟兄。不过一鄂拓克之宰桑。为所煽诱。抢夺台站。业克明安宰桑扎木参等、率众求请于附近军营居住。而永常妄生疑惧。遂退回巴里坤。今噶勒藏多尔济之子诺尔布琳沁即带兵千余杀退阿巴噶斯兵众。则西路全势。并无丝毫变动。若使永常仍驻穆垒。率来归之众。令为前驱。奋往直前。早通伊犁声息。而追寻阿睦尔撒纳逋逃踪迹。西陲当已安怗无事矣。乃永常恇怯于前。刘统勋附和于后。实出情理之外。军营所恃。全在领兵大臣。今一将军、一总督、无端自相恐怖。众心其何所恃耶。刘统勋奏内所云、诺尔布琳沁等来告之说。俱未可深信。夫诺尔布琳沁、为守护游牧。始则恳求内移。继则率众剿贼。现将阿巴噶斯之得木齐班咱、擒送来营。情形若此。尚何不可信之有。又云、内外之界。不可不分。试思各部自归诚以来。悉已隶我版图。伊犁皆我界。尚何内外之可分。今西路诸台吉宰桑。皆知遣人来告军营。求以兵力壮其声势。其自效之意。显然可见。而永常、刘统勋、乃望风疑畏。甚欲全调狭甘满汉标营马匹。且以向年巴里坤孤悬塞外。马驼被劫为词。夫雍正年间。准噶尔以其全力鸱张鼠窃。视今日之一举荡平。诸部归诚。相去天壤。三尺童子。莫不知之。刘统勋作此种种乖谬之语。贻误军事。且班第等在伊犁。系办理军务大臣。刘统勋并不与永常亟谋安接台站。竟奏请退回哈密。而置班第等于不问。伊身为总督。现在巴里坤。一切军营应办事宜。何莫非其专责。即如军营马匹。现俱乏弱。纵彻回之马。不无疲瘦。而所有一切马匹。何以不豫饬豢养膘壮。刘统勋所司何事。糜费钱粮。不能适用。其罪尤无可逭。昨据冶大雄奏到、伊将安西官兵。忽而调遣。忽而停止。马力岂不更加疲乏。永常已降旨革职、拏解来京。刘统勋如此乖张。贻误军旅重务。若以其系汉人。为之宽恕。而不治以应得之罪。则是朕歧视满汉。且将复何以用人。何以集事耶。刘统勋著革职、拏解来京治罪。伊子刘墉、亦著革职、拏交刑部。永常子额勒登额、著革职、在军营效力。永常、刘统勋、在京诸子。并著拏交刑部。所有各本旗籍、及任所赀财。并著查出。为偿补军需马匹之用。　　

○又谕曰、狭甘总督大学士黄廷桂、尚未来京。现在军营有应办粮马事务。著方观承驰驿前往办理。其直隶总督印务、著鄂弥达署理。　　

○谕军机大臣等、据永常奏称、诺尔布琳沁聚集兵丁。击败阿巴噶斯之众。擒其得木齐班咱。解送前来。扎那噶尔布复来归附。又布库帑特之得木齐诺尔布、亦率属来归等语。诺尔布琳沁等、如此效力。而永常尚不出兵接应。且以马力疲乏为词。实属怯懦之至。著传谕策楞、诺尔布琳沁尚在幼年。即能如此奋勇。著加恩封为郡王。策楞即于现在兵丁内。选派千余名。疾速带领前进。策应诺尔布琳沁。仍传旨奖谕诺尔布琳沁。并告以伊父噶勒藏多尔济、朝夕即至。令其整顿兵力。会合遄行。协助将军班第等。剿除逆乱。所擒之得木齐班咱。即由台站解送至京。仍慰谕扎那噶尔布。令其坚心内附。以受朕恩。并侦探班第等信息。速为奏闻。　　

○又谕、现在审讯扎木参。系与阿睦尔撒纳同党。已将伊治罪。著传谕哈达哈等、查伊妻子及所属宰桑等。严行拘管。其从前赏赉物件俱追入官所有户口牲只什物。著查出赏给齐木库尔。再前曾降旨。令将班珠尔等之户口牲只。赏给此次效力之喀尔喀王公大臣等。今讯其宰桑襌宗。并未同谋。已加恩将禅宗父子释放。所有户口牲只。并著停其赏给。仍交与办理伊等游牧之大臣等。暂行安插。禅宗并著赏银一百两。　　

○军机大臣等奏、明年恭遇南巡。江省应差马匹。现赴张家口领取。但赶赴江南。尚需时日。恐不能餧养膘壮。拟于河南绿旗营马、驻防兵马内、酌拨二千五百匹。交江南应用。其所领口马。就近解送河南补额。从之。　　

○丁酉。上御依清旷。勾到奉天、狭西、湖南、湖北、浙江省、秋审情实罪犯一百三十五人。俱予勾。　　

○谕军机大臣等、永常奏布库努特得木齐诺尔布等告称、带领属人来归。途中遇巴哈曼集抢掠杀伤等语。巴哈曼集或系实在叛逆。抢掠台站。或但不能约束其众。致多盗窃。俱未可定。著传谕扎拉丰阿、玉保、于到日查明。如仅止盗窃。仍行宽贷选派伊兵丁带至军前。效力赎罪。如实系从逆。即将巴哈曼集擒拏正法。安插其众。西路有似此反覆无定者。俱酌量办理具奏。　　

○又谕曰、喀尔喀喇嘛诺颜绰尔济、在阿睦尔撒纳游牧诵经。闻阿睦尔撒纳之喇嘛楚鲁木班珠尔、以理阻止阿逆部众。不使逃窜。诺颜绰尔济、即给与楚鲁木班珠尔衣服。以示奖励。并令其安抚众人。深知大义。殊属可嘉。著加恩赏给清苏朱克图诺们汗之号。其印信即入于办理扎萨克印信内铸给。　　

○命封厄鲁特贝勒齐木库尔为郡王。　　

○以户部右侍郎阿里衮、署刑部尚书。调工部尚书汪由敦、为刑部尚书。　　

○戊戌。孝慈高皇后忌辰。遣官祭福陵。　　

○谕军机大臣等、现在诺尔布琳沁、已击败阿巴噶斯。是噶勒藏多尔济游牧。自无可虑。惟巴雅尔、沙克都尔曼济、虽各遣伊宰桑前往游牧。此际尚未得信。阿睦尔撒纳、人甚险诈。恐煽诱伊等游牧。亦未可定。若伊等一抵军营。即赴游牧。恐有不测。著富德明白晓示。巴雅尔、沙克都尔曼济、所遣宰桑。若已向游牧察看情形。迎来告知。即令各归游牧。集兵会剿贼众。若尚未迎来。伊等不必急赴。致堕贼计。或再遣人侦探。或与噶勒藏多尔济之兵同行。方为妥协。如此晓示。看伊等意见语言若何。即行具奏。扎拉丰阿、玉保、亦传谕噶勒藏多尔济、现在或由哈布塔克、拜达克、前往额林哈毕尔噶。或由阿济必济、前往巴里坤。并如何与巴雅尔等会合之处。一并奏闻。　　

○又谕曰、阿兰泰等奏、台站章京哈林、送到贝勒刚多尔济属人鄂勒锥、诺斯海、及被抢台站脱出官兵所告贼众情形。看来阿睦尔撒纳、惟就兵力稍弱之台站。肆行抢掠。未敢犯我声援及屯田兵丁。伊之伎俩。于此可见。鄂勒锥所闻派兵抢掠将军。及伊苏特、铿格尔、有二千余户之语。乃阿睦尔撒纳有意声扬。皆非实事。伊潜逃踪迹。必难远去。但速进兵。即可擒获。哈达哈等、仍遵节次谕旨。俟丹津到时。即与成衮扎布、喀喇巴图鲁阿玉锡。带兵前进。达勒当阿等随后继进。以为声援。务期擒剿贼众。通信伊犁。鄂勒锥等出使哈萨克。归途遇阿睦尔撒纳。被其拘禁。仍能脱出。深属可嘉。著交与哈达哈等。量行赏赐。其被抢台站官兵。以寡敌众。仍能脱出。亦著加恩赏赉。　　

○又谕曰、阿睦尔撒纳所属户口内。著拨出一百户。赏给齐木库尔。其纳噶察所属户口。著分赏普尔普、德济特、二人。前因克什克患病。未来入觐。令哈达哈等留心察看。今伊兄普尔普、已受朕恩。克什克尚无可疑之处。著传谕哈达哈等、毋庸防范。再同班珠尔前来之喇嘛楚鲁木班珠尔。及阿睦尔撒纳宰桑巴雅尔。俱经阻止游牧人等逃窜。且与班珠尔之禅宗、奇尔金、阿睦尔撒纳之额默根、扎木参之敦多克巴桑图布慎、俱已供出实情。加恩释放。并著哈达哈等、将伊等妻子查出。遇便送至京师。　　

○又谕曰、朕前谕将阿睦尔撒纳、班珠尔、纳噶察等属人。移于通肯呼裕尔。今思沿途解送。需派兵丁。现在喀尔喀部落。较从前颇知奋勉效力。著将阿睦尔撒纳等游牧。停其迁移。除赏给齐木库尔等人众外。所有户口。俱分赏喀尔喀等为仆。即著兆惠、车布登扎布、查明人数。均匀赏给。仍令严加约束。稍有滋事。即行治罪。毋得令其脱逃。　　

○户部等部会议、江西巡抚胡宝瑔疏称、赣州漕粮。留为虔标兵粮。奉新等县兵米。抵作该州漕粮。今宁都县虽改为州。拨给兵米。仍应照旧。至赣州府属赣县学。进额二十名。余俱十二名。惟信丰、龙南、二县十五名。文风未优。进数独多。应将该二县各量减三名。归入瑞金、石城、二县。府学额数既宽。岁科试时。将信丰、龙南、二县。多拨三四名。以补原额。其武童照文童之例。再宁都既升为直隶州。应添设廪增各十名。三年两贡。应如所请。从之。　　

○以天津水师都统巴海、为正红旗蒙古都统。　　

○建浙江孝丰县天目巡检、奉化县移驻塔山巡检衙署。从巡抚周人骥请也。　　

○己亥。上诣皇太后行宫问安。　　

○谕、淮扬及江苏等府属。本年偶被偏灾。已屡饬该督抚。加意抚绥赈恤。截漕拨粟。叠次加恩。并降旨于例应蠲缓外。将勘不成灾。应徵漕粮。酌量改收折色。以纾民力。但恐来岁青黄不接之时。粮价渐致昂贵。不可不宽裕储备。著将湖广省本年应运漕粮。截留二十万石。江西省本年应运漕粮。截留十万石。俱即委员运赴江苏。分拨收贮。以备将来接济之用。其应于何处附近水次州县交收。著该督抚妥协办理。该部遵谕速行。　　

○又谕曰、太子少保内大臣户部尚书海望、老成敬慎。办事实心。宣力有年。勤劳懋著。昨患痰症。亟赐医药。尚冀痊可。遽焉溘逝。朕心深为悼惜。著赏银二千两治丧。遣散秩大臣博勒奔察、带领侍卫。往奠茶酒。所有应得恤典。该部察例具奏。　　

○调云南永北镇总兵田英、为云南开化镇总兵。以浙江台州副将何灿斗、为永北镇总兵。　　

○庚子。孝敬宪皇后忌辰。遣官祭泰陵。　　

○谕军机大臣等、哈达哈等奏、收取阿睦尔撒纳游牧后。未即发兵接济额琳沁多尔济。因兵少路遥。马匹疲乏等语。所奏甚属含糊。伊等前为收取阿逆游牧。奏留马三千匹。又将解送张家口马一万匹。亦经奏留。今所奏疲乏马匹。或指军营附近者尚可。若调来之马。皆久系牧放餧养。何以至于疲乏。著伊等明白回奏。仍查明现足敷用马匹。即遵朕旨。带领哨探兵丁前进。若马匹膘分实有不足。即发银两缎疋。向新收之乌梁海等购买应用亦可。或路远难应急需。仍酌量办理。速为奏闻。　　

○又谕、询问纳噶察。将阿睦尔撒纳一切悖逆妄行之处。据实供吐。朕已施恩免罪。仍留公爵。著传谕哈达哈等、将纳噶察、及伊弟巴勒济、达克巴户口。俱停其办理。昨降旨将纳噶察属人。赏给德济特、普尔普等、今既给还。著于班珠尔属人内。量为分赏。亦传谕兆惠、车布登扎布等知之。　　

○又谕曰。哈达哈等奏、郡王青滚杂卜报称、汗哈屯乌梁海宰桑布珠库、业已擒获正法。所有属人。或赏给察达克赤伦。或给回莽噶拉克之处。请旨定夺等语。青滚杂卜此次办理乌梁海。奋勉可嘉。近降旨令其带兵。同哈达哈前往哨探。擒剿阿逆。通信伊犁。若能奋勉效力。必格外加以恩赏。至莽噶拉克告称。从前伊父身故。噶尔丹策零、将伊属下二得木齐彻出。给与布珠库管理。今布珠库所属。若止莽噶拉克之众。即可给还。若此外尚有属人。自应遵旨赏给察达克赤伦管理。可传谕哈达哈等、询问青滚杂卜。令其分晰声明具奏。　　

○又谕、讯据班珠尔供、伊欲写信付和硕特台吉三济特、鄂齐尔等。令其晓示和硕特游牧人等。将阿睦尔撒纳擒献等语。三济特、鄂齐尔、业已起程。班珠尔之信。交伊宰桑襌宗赍往。著传谕富德、俟禅宗到时。将班珠尔之信。交三济特、鄂齐尔、转送和硕特人等。并将三济特等言语情形奏闻。禅宗已加恩授为散秩大臣。著带往军前。听候调遣。　　

○又谕曰、朕前谕将永常所奏台站情形一摺。录寄玉保、集福等。令传谕带往宰桑鄂勒哲依、哈萨克锡喇、恩克博罗特、吞图布等阅看。今据奏称、伊等俱各缮书信。安抚游牧。并将书稿进呈。鄂勒哲依等、诚心筹画。殊属可嘉。昨又将诺尔布琳沁击败阿巴噶斯等一节。录寄扎拉丰阿。传示伊等。谅必更加踊跃。今特加恩赏给御佩荷包、及鼻烟壶各一件。著扎拉丰阿等、传谕伊等祇受。仍各赏银二百两。以示奖励。　　

○两江总督尹继善参奏、江苏布政使彭家屏、老病不胜繁剧。请勒令休致。得旨、彭家屏非不胜繁剧之人。祇以为布政使最久。后于彼者。皆至巡抚。心怀怏怏。不肯努力耳。著来京候旨。江苏布政使员缺。著许松佶补授。按察使员缺。著托恩多补授。　　

○是月。江南河道总督富勒赫奏、黄运两河堤工。本年伏秋盛涨。风浪冲击。残缺甚多。似此异涨。虽非常有。难保来岁之必无。不得不豫先筹备。黄运河缕越等堤。紧要处所。或增卑培薄。或修补完整。庶保障有资。得旨、如所议行。　　

○江苏巡抚庄有恭奏、八月二十七日。臣于灵岩工次。闻督臣尹继善、九月初旬赴京。随驰赴江宁。会商一切。九月初三日。尹继善、将督篆交臣暂署。臣查看各名胜工程。现查勘苏泰等属虫灾。派拨赈恤诸务。得旨是。总以赈务为要。差务次之。则得矣。若办理灾民。稍有不妥。俾有向隅。汝莫能辞咎也。　　

</div>
    <div class="pagination">
<a href="清实录乾隆朝实录_page679.html">上一页</a><span>...</span><a href="清实录乾隆朝实录_page675.html">675</a><a href="清实录乾隆朝实录_page676.html">676</a><a href="清实录乾隆朝实录_page677.html">677</a><a href="清实录乾隆朝实录_page678.html">678</a><a href="清实录乾隆朝实录_page679.html">679</a><span class="current-page">680</span><a href="清实录乾隆朝实录_page681.html">681</a><a href="清实录乾隆朝实录_page682.html">682</a><a href="清实录乾隆朝实录_page683.html">683</a><a href="清实录乾隆朝实录_page684.html">684</a><a href="清实录乾隆朝实录_page685.html">685</a><span>...</span><a href="清实录乾隆朝实录_page681.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
