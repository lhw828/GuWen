<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 195 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 195 页/共 505 页
  </h1>
  <div class="content">
   ○以运解甘肃粮饷出力。予陕西知府谢质卿等升叙有差。复已革同知罗映魁职。并赏还花翎。　　

○以贵州天柱捦获叛将曹元兴。予在籍知县杨昌江以知州用。并赏花翎。　　

○甲申。谕内阁、前因乌噜木齐提督文祺由哈密进剿乌垣。行至巴里坤病故。业经降旨照提督军营病故例赐恤。兹据色普诗新将该故提督因病出缺情形奏闻。并代递遗摺。披览之下。知该故提督之母。年届七十六□山戊不

□。迎养哈密。情殊可悯。著再加恩。所有该故提督任内一切处分。悉予开复。准其入城治丧。其母暨该故提督灵柩回京时。沿途地方官妥为照料。伊子英俊等。著俟百日孝满后。由该旗带领引见用示朝廷笃念荩臣至意。寻予祭葬谥武毅。　　

○谕议政王军机大臣等、官文、吴昌寿奏、官兵进剿长阳县土匪。逆首率党诈降立时捦斩。现饬□□来夕□捕余匪一摺。田士信即田思群。以土司后裔。因案畏罪。聚众谋逆。经官文等派军兜拏。将首从各逆。一并捦斩。办理尚为妥速。著官文等仍即督饬水陆各军。乘胜埽穴。殄除余匪。毋任一名漏网。该处山径纷歧。并当责成地方文武各员。随时认真□□穴□又□捕。以绝根株。另片奏、协甘饷银。请免筹解等语。甘省克复固原州及萧河城等处。军务正在得手。惟饷项奇绌。艰苦异常。必得各省齐心协力。源源解济。方可收饱腾之效。次第廓清。楚省军务已平。江皖亦无须协济。若如所奏。强分畛域。西陲大局。将不可问。每月应解甘省协饷银三万五千两。仍著懔遵前旨。筹解半年。不得藉词推诿。将此由五百里各谕令知之。　　

○以湖北长阳捦斩逆匪田士信。赏知府唐协和巴图鲁名号。　　

○乙酉。谕议政王军机大臣等、张之万奏、贼众窜至汝境。张曜等追蹑到汝。并回省料理省防。覆陈寄谕各摺片。逆众盘旋西平境内数日。副将徐邦道等追至。潜往劫营。贼弃卡遁。官军追杀。颇有斩获。该匪遂由郾城上蔡遂平交界之五沟营黄埠等处南窜。沿途攻破民寨。裹胁丁壮。其氛甚恶。窜至汝郡。潜伏城东。欲图攻袭。经毛昶熙督率地方文武。严为戒备。刻下贼踪肆蔓于正阳息县新蔡之交。讯据获贼供称。有由信阳窜往楚省之说。徐邦道及张曜宋庆等军。均已到汝。僧格林沁亦自鄢陵拔营前进。著即督饬马步各军。奋力痛剿。该匪慑于声威。自必南趋楚境。当豫计其必由之路先行派兵在彼。多设埋伏。或于山深密林之处。多设旌旗。以为疑兵使贼不敢窜近山谷。如其入山负嵎。不妨率队围困。使不得再出滋扰。著该亲王相机妥筹办理。僧格林沁忠勇性成。急于灭贼。而于该匪狡诈百出之处。或非意料所及。上兵伐谋须令人不可测度。未可一意跟追。再堕狡计。近日军情贼势。并须赶紧驰奏。以慰悬系。正息等处。距光罗不远。前经谕令如贼氛窜近楚省。令官文在省守御吴昌寿出省督剿。此股贼匪。游魂无定。必将扰及楚边。著吴昌筹即行调集劲旅。克日出省。择要防剿。拦头夹击。以期速殄狂氛。颍州密迩寇踪。远防不如近剿。著乔松年即行移扎颍州一带。亲督英翰等所部各队。严密防堵。其驻防皖境之刘铭传等军。即著饬令整顿队伍。移营前进。如贼氛窜近光固。该提督等即可出境拦截。痛加歼剿。不可以有用之兵。株守本境。詹启纶勇队已到何处。著僧格林沁严行催提到汝。责令随剿。毋任沿途逗遛。总之此股贼匪。东奔西突。大为腹地之患。必须乔松年、吴昌寿、亲督皖楚在防各军出省。僧格林沁之军。会合一处。前截后追方能制其死命该抚等惟当严饬将士等。不可稍有畛域之见。致成不了之局。汝甯防务紧要。毛昶熙既在郡城。当饬令在城文武兵弁。齐心守御俟大兵到汝。整队出城夹击。毋失事机。张之万现在加省。即著将省城守御各事宜。认真布置。并将积压地方公事。督同司道认真清厘。并著僧格林沁随时察看军情。如必须张之万出省。即行飞咨该抚遵办可也。将此由六百里各谕令知之。　　

○丙戌。谕内阁、前因御史刘庆奏参郑亲王承志品行不端各款。当经谕令宗人府会同刑部、提集案内各犯。严行审讯。兹据奏称、审明承志被参各款大概情形。惟狎优比匪一节。该亲王坚不承认。并据常四王姓即小一子、金三即金广沅等、虽供称唱戏。均与郑亲王素不相识。并无聚会演唱情事。崔德善则坚称不会唱戏。亦与郑亲王素不相识。请饬原参御史指实覆奏等语。案关亲王彼劾狎昵优伶。最为案中紧要情节。必须确切究明。方足以成信谳。刘庆所参承志与优人常四、小一子、及崔姓等、聚会演唱一款。是否确有实据著该御史再行详细指实覆奏。以凭讯办。　　

○谕议政王军机大臣等、左宗棠、徐宗干奏、官军剿贼叠胜克复龙岩永定各城。现筹剿办情形一摺。逆首李侍贤、汪海洋、分踞漳州南阳。扰及古田下车南岭马洋洞涂坊一带。经左宗棠分饬王德榜、刘典、王开琳等军。将涂坊贼馆埽除。连夺下车马洋洞等要隘。余匪俱向南阳奔窜。永定县城。亦饬总兵关镇国会同粤军攻克。并令康国器克复龙岩。办理尚为得力。惟漳州踞逆。号称二十万人。逆焰尚张。汪逆尚踞南阳。相为掎角。左宗棠现饬总兵刘清亮。出兴化趋泉州同安。以固高连升等军后路。并分布诸军于永安甯洋漳平等处。以厚漳州兵力。兼杜贼犯安溪之路。布置尚为周密。渡东浦南踞匪。已为黄少春、高连升、两军击败。侍逆退缩漳城。坚踞不出。著左宗棠督率诸军。乘此声威。力筹进攻。并激励刘典、王德榜等军。速将南阳贼巢埽荡。以便进兵合围漳城。毋稍迟缓。前据毛鸿宾等奏、方曜一军。会合闽兵克复永定。余匪窜向龙岩。现在龙岩股匪。究向何处逃逸。著左宗棠查明具奏。并将此股残匪。速行截击。乘势殄尽。毋令窜并汀漳。徐宗干亦当督饬地方各官。联络乡团。严扼要隘。毋任败贼纷窜。致滋蔓延。前经谕令毛鸿宾等。饬令方曜听候左宗棠调派。会合闽浙官军。进攻。并令李福泰进驻潮州。著瑞麟、郭嵩焘、迅遵前旨办理。一面严扼要隘。毋令闽匪窜入粤疆。仍当不分畛域。力图越境会剿。以期速靖边圉。将此由六百里各谕令知之。　　

○又谕、明绪奏、覆陈防剿情形。并贼氛逼扰。收集兵勇。扎营防堵各一摺巴彦岱城。与伊犁唇齿相依。伊城煤米一切向皆仰给巴城。明绪因巴燕岱被围甚急。派兵前往救援。乃官兵始胜终挫。伤亡多名。枪炮器械。遗失不少。皆由贼众我寡。以致失利。所有带兵之武隆额、荣全、布尔和德、锡拉那、额腾额等。著准照明绪所请。此次暂免查办。即责令督率兵勇。奋勉图功。以观后效。佐领额腾额。既能熟悉地方情形。所有武隆额办事大臣关防。即著交额腾额祇领。武隆额即仍留明绪军营。俾供差遣。前任抚民同知崇熙。平日深得军民之心。现在伊犁军务紧要。著赏给崇熙四品顶带。开复原官。派令在额腾额军营。帮办一切。以资得力。当此贼势蔓延。凶锋正锐。明绪务当拊循激励。将筹防剿。以待援兵。枪炮为行军利器。明绪现于伊犁城内。查出旧存铁块。派员监工铸造。所办甚属认真。即著督饬荣全等昼夜赶办。以利攻击。应用马匹米粮等件。并著设法购买俾资利济。哈萨克聚众抢掠。并将俄人贸易圈地什物抢去。事起仓卒。难保非逆回句结所致。现在哈萨克已否解散。安集延人众。逃往何方。有无通回情事。著明绪查明具奏。伊犁差委乏人。明绪所保之员外郎衔印房主事景仑、著加恩赏给四品顶带花翎。责令总办军需局务。如能著有成效。著明绪据实保奏。傥始勤终怠。即著随时甄劾。毋稍回护。革员陈孚恩、乐斌、均著交明绪差遣委用。联捷未到任以前。伊犁参赞大臣。即著荣全暂行兼署塔尔巴哈台防守。亦关紧要。博勒果素援兵。既经锡霖截留。即著咨令严防塔城。毋庸勉强赴伊。以致顾此失彼。俄国之兵。如能克期前来。明绪当恪遵前旨。慎始图终。事事熟筹妥办。总期操纵得宜。毋贻后患。明绪到伊以后。尚得民心。该将军经朝廷简擢重任。惟当加意奋勉。以济时艰。不得稍存诿卸之念。致负委任。将此由六百里谕令知之。　　

○以江西捐输军饷。永广临江府学额五名。新喻县十名。　　

○以巴燕岱坚守危城。领队大臣穆克登额得旨嘉奖。并赏副都统衔。予阵亡协领穆克德柯、笔帖式松龄等、祭葬世职加等。佐领和色本、防御阿萨本等、祭葬世职。　　

○予库尔喀喇乌苏阵亡佐领德麟等祭葬世职。　　


大清穆宗继天开运受中居正保大定功圣智诚孝信敏恭宽毅皇帝实录卷之一百三十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。二月。丁亥。谕议政王军机大臣等、都兴阿、穆图善奏、统筹剿办情形一摺。甯夏攻剿回匪。现在正当吃紧之时。未能抽兵出关。遽援新疆。自系实在情形。惟乌噜木齐等处。叠就沦陷。伊犁等城。岌岌可危。该将军大臣等飞章呼吁。望救甚殷。岂能置之度外。自应速将甯夏一带肃清。以便赶紧分兵出关援应。都兴阿等现攻甯夏城北贼圩。虽小有斩获。而贼势未衰。尚复踞巢坚拒。著即督率将士。实力进攻。速拔坚城。以期先清甘境。雷正绾一军。已克固原。必须迅将灵州一带贼氛埽荡。庶可与都兴阿等军会攻甯夏。即著懔遵前旨。实力办理。前经叠谕杨岳斌速赴甘省。以刻下情形而论。非杨岳斌迅速到甘。不能腾出兵力。进援新疆。该督受恩深重。具有天良。谅不至稍事迁延。致滋贻误也。发捻各匪。窜扰豫省。势尚鸱张。詹启纶等军。现随僧格林沁追剿。正当吃紧之时。未能即赴甘省。都兴阿等惟当就现有兵力。迅速图功。毋得专待增兵。致延时日。哈密防守。最关紧要。鹤龄既未能迅往该城。即著都兴阿将派出之官兵五百名。饬令赶紧前往。交护总兵德祥统带赴哈。以资防守。将此由六百里各谕令知之。　　

○又谕、前因都兴阿奏调山西驻防茅津渡楚勇两营赴甘。并请饬山西筹拨该营军饷。当经降旨。谕令沈桂芬将派防茅津渡楚勇。拨赴甘肃。归穆图善统带。并由晋省每月解银六千五百两。以供楚勇口粮之用。嗣据沈桂芬奏、晋省筹防紧要。截留楚勇一营。饬令副将袁复清统带一营赴甘。亦经降旨允准。兹据都兴阿。穆图善奏称、山西仅派袁复清统带一营来甘。晋省应拨该勇月饷。浮出一半。穆图善前派总兵陈东霖赴楚招募之两营。月饷尚无著落。拟将陈东霖一营。补作晋省截留营数。以符六千五百两两营月饷原数。并请将陈东霖下余一营。一并由晋省筹解月饷等语。甯夏剿匪。正在得手。各营军饷。均关紧要。著沈桂芬仍遵前旨。将每月应解楚勇口粮六千五百两。如数拨解。并将陈东霖下余一营月饷。按月筹解。毋稍延缓。都兴阿等另摺奏、开春以后。蒙古驼只疲乏。不堪运载采买粮石。请饬山西筹银二三万两。交归绥道代办粮米。并饬绥远城将军饬属运解等语。即著沈桂芬督饬藩司迅筹银二三万两。发交归绥道代办粮米。并著德勒克多尔济督催归绥各属。雇备车牛。运交甯夏军营。以济要需。其运费一项。准其作正开销。沈桂芬筹拨代办粮米银两。准其于捐免赎罪项下。或应解庆阳饷银内划扣。将此由五百里各谕令知之。　　

○又谕、都兴阿等奏、分筹勇饷。请按月拨解等语。参将王泰来。前经熙麟派令募勇。现在该参将勇丁二营。已经都兴阿等留营差委。其应支月饷。自应由庆阳粮台支领。以资接济。著文煜、杨能格、查照向章。按月如数拨解都兴阿军营。毋误支放。至都兴阿所称。派副将万金荣赴楚招勇六营。其勇丁月饷。拟请由湖北筹款协济。仿照鄂军章程。较楚军营制似为节省等语。现在甯夏军务。正在吃紧。亟须招募勇丁。训练成军。以厚兵力。著官文、吴昌寿、按照该将军所请。将万金荣所募勇丁六营。先筹两月饷银。交万金荣等护带回甘。俟抵防之日。再行起支。务须迅即筹拨。以利师行。将此由五百里谕知官文、吴昌寿、文煜、并传谕杨能格知之。　　

○又谕、张凯嵩奏、剿办梧州府属余匪。叠获胜仗。并攻剿永淳匪徒。攻拔大庙。现饬乘胜进兵各一摺。前据毛鸿宾等奏、广西藤县岑溪等处。复有匪众啸聚。派曾敏行等带兵会剿等语。当经谕令张凯嵩妥筹剿办。并将起事详细情形。查明据实具奏、兹览该抚所奏进剿各情。贼锋虽经屡挫。而南渡昙容两巢。土匪尚众。外匪麕至。且霍十八、张庭＜?氵喜＞等首逆亦未歼除。若不迅图埽荡。必至日久蔓延。著张凯嵩督饬蒋泽春、吴光春、姚茂田等、增兵募勇。克日进攻。一面催提曾敏行一军。由罗定等处会合夹击。尽殄贼氛。不准敷衍了事。又留后患。永淳匪首孙芢广。盘踞那檀老巢。四出滋扰。经刘坤一等督兵进剿。叠获胜仗。且将悍逆韦树方阵毙。并攻拔大庙坚巢。是该匪掎角已失。乘胜进兵。必可捦渠埽穴。著即檄饬刘坤一等审酌机宜。申明赏罚。督同李士恩等军。鼓行而前。迅图蒇事。将此由五百里谕令知之。　　

○以剿贼迟延。革广西知县边其晋职。仍留任。　　

○以甘肃攻克清水堡贼巢出力。赏委参领依常阿等花翎。千总李正新等蓝翎。余升叙有差。　　

○予故刑部尚书赵光祭葬。谥文恪。　　

○戊子。谕内阁、前据吏部奏、遵议两广总督毛鸿宾被参各款处分。当经降旨。照部议降一级调用。不准抵销。兹据该部奏称、查毛鸿宾前因移奖子弟案内。业经奉旨革职留任。复因案议以降调不准抵销。例应革任。俟革留之案。限期届满。题清开复。仍照原议降调处分。以所降之级调用各等语。毛鸿宾任内。既有革职留任之案。兹复因案降调。不准抵销。著即照例革任。俟年限届满。再由该部照例办理。该部承办司员。于遵议毛鸿宾处分摺内。漏未声叙。虽系自行查出检举。究属疏忽。著查取职名。交都察院议处。　　

○谕议政王军机大臣等、沈葆桢奏、闽省踞逆窜动。筹备边防情形一摺。福建龙岩州城克复后。余贼入漳。南阳汪逆窜上杭所属之白沙地方。沈葆桢已檄席宝田由石田、刘胜祥由广昌、督队西驰。并调炮船上驶。著即督饬在防诸军。申严守备。令吉赣战船。跟踪上驶。傥逆众西趋。即行迎头截击。前据该抚奏请给假回籍省亲。当已降旨允准。兹据奏称边防复形吃紧。如前摺邀允。仍暂缓回闽。悉心调度。实能视国如家。深堪嘉尚。沈葆桢即著暂缓回籍。俟江省防务稍松。边境无事。再行回家省视。该匪图袭赣南。窥伺两楚。湖南与江西交界地方。防务亦关紧要。李瀚章已＜??闲＞授湖南巡抚。著即赶紧赴湘。整顿防兵。认真办理。未到以前。石赞清暂护抚篆。亦属责无旁贷。著严饬文武地方各员。妥筹防剿。不得视为缓图。白沙地方。左通潮州嘉应。右达长甯会昌。虽入粤入江。踪迹不定。总当前截后追。就地殄灭。方为妥善。左宗棠务当督率各军。赶紧追蹑。毋任窜扰邻封。又滋延蔓。潮嘉各属。瑞麟、郭嵩焘、即饬李福泰等防军。认真防范。如贼踪窜近。即行越境兜剿。以固边防。方耀一军。能否回顾。并令酌度缓急。妥筹兼顾。将此由六百里谕知瑞麟、左宗棠、徐宗干、李瀚章、沈葆桢、郭嵩焘、并传谕石赞清知之。　　

○以都察院左都御史齐承彦为刑部尚书。仍兼署工部尚书。兵部左侍郎曹毓瑛为都察院左都御史。候补侍郎毕道远为兵部左侍郎。　　

○予安徽甯国殉难州同沈堃等祭葬世职。　　

○蠲缓安徽英山、霍山、定远、望江、怀甯、桐城、潜山、太湖、宿松、铜陵、当涂、芜湖、繁昌、合肥、无为、舒城、庐江、巢、和、含山、泗、灵壁、宿、五河、阜阳、六安、太和、二十七州县被水被旱被扰地方新旧额赋。　　

○己丑。春分。朝日于东郊。遣孚郡王奕譓行礼。　　

○谕内阁、毛鸿宾、郭嵩焘奏、统兵大员。遇伏阵亡。恳请优恤一摺。福建按察使张运兰。自咸丰元年带兵剿贼。转战江西安徽湖南广东湖北等省。屡克名城。叠著战功。上年经毛鸿宾奏带赴粤。先后剿灭石逆余党李幅猷、及土匪郑二尺七、陈仰古等、肃清粤省十余年积患。方冀干城之选。倚畀堪资。乃于去年八月闲。带兵救援福建。因平远大埔之贼。回窜武平。该臬司亲督中队。驰赴中赤迎剿。屡战皆捷。遽以追贼深入。为逆众层层围裹。总兵贺国桢。王明高。先后阵亡。帐下亲兵。死伤略尽。该臬司身受重伤。为贼蜂拥入城。骂不绝口。遂于九月十四日。被贼支解。览其临阵之勇。死事之烈。忠节卓著。痛惜殊深。布政使衔福建按察使张运兰。著加恩照巡抚阵亡例议恤。任内一切处分。悉予开复。并于湖南福建广东各省。建立专祠。其生平战绩。并著宣付史馆立传。伊子张恒湘。著俟服阕后由吏部带领引见。以示笃念忠荩至意。　　

○谕议政王军机大臣等、恩麟等奏、击退靖远逆匪。县城解围。现筹分兵兼顾西路。平番县城围稍松。请饬曹克忠等赴援。并灵台县被贼攻陷。请饬刘蓉就地筹防各摺片。靖远被围。陶茂林督队冲击平毁贼巢。城围立解。连日周历□□穴□又□捕。附近数十里。均无贼踪。惟哀鸿嗷嗷满目。陶茂林已入城安抚良回。即著督饬地方官加意抚绥。仍督率各营将弁剿捕窜逆。毋任四散滋扰。河狄回匪。虽有就抚之说。其心反覆无常。万难深恃。著恩麟加意严防。毋稍大意。平番回匪。窜入省北泰王川一带。该处为产粮要区。省中民食所赖。陶茂林将靖远大局布置定妥。即酌带劲旅。先赴秦王川。会同恩麟所派之宣威各军。殄灭窜匪。即赴平番助剿。以顾西路门户。巩昌望援日切。恩麟请令曹克忠率领全部。专顾巩昌。俟该处贼匪荡平。即与陶茂林合军规取河狄。曹克忠一军。自萧河城等处。剿抚兼施。现在应由何路进兵。能否令赴巩昌之处。著都兴阿、穆图善、雷正绾、悉心酌核。一面奏闻。一面檄饬该总兵照办。甯夏未复。匪势正炽。都兴阿、穆图善、未能迅拨劲旅。援应平番。著恩麟懔遵正月二十九日所奉寄谕、责令黎献调集兵勇。妥筹办理。总须俟甯夏克复后。方能分兵兼顾。此时有陶茂林一军前往。情形当可稍松。该护督惟当就各路现有兵力。妥筹办法。无庸日事呼吁为也。另片奏、灵台县城。被贼攻陷。刘蓉请将曹克忠全部十六营。留防邠长汧陇。该护督请留曹克忠在甘省专意剿匪。请饬刘蓉暂行就地筹防等情。灵台被陷。旋经官军克复。前此由甯州窜扰白吉原之匪。想即此股分窜。著刘蓉檄饬彭基品等。并雷正绾所派马队。迅将白吉原股匪奋力殄除。毋留余孽。雷正绾前奏、曹克忠劄调洮州土司杨元蛮兵马队一千名。到营助剿。能否得力之处。仍著随时查明具奏。将此由六百里谕知都兴阿、穆图善、雷正绾、刘蓉、并传谕陶茂林、恩麟知之。　　

○以户部左侍郎吴廷栋兼署吏部右侍郎。　　

○以记名按察使王德榜为福按察使。　　

○以安徽甯国泾县守城出力。赏总兵官易致中、萧章开、一品封典。副将陈裕英、曹义胜、刘声集、彭长春、陈世福、陈北春、周盈瑞、参将喻先达、陈秀林、杨清源、唐光辉、谢明月、宋庆兴、游击陶定昇、巴图鲁名号。参将汤兆云等花翎。千总黄连升等蓝翎。余加衔升叙开复有差。　　

○以督修广东省城炮台。予协领王镇雄等升叙有差。　　

○以广东官军援剿福建云霄厅逆匪获胜。赏游击何云章副将衔。　　

○以广东连山等处剿匪出力。赏道员张恒祥二品封典。知州龙甘霖、参将李大有等花翎。通判冯宝封等蓝翎。余升叙有差。　　

○以甘肃靖远县城解围。赏提督张在德一品封典。副将张定元、陶万成、鲁光明、游击常守仁、巴图鲁名号。守备刘裕升花翎。总兵官陶生林等加衔升叙有差。予阵亡提督高余庆、副将谢万年、游击王继祥、守备吴南云、千总陈策勋等、祭葬世职加等。　　

○予广东封川阵亡千总吴尚爵等祭葬世职。　　

○庚寅。浙江巡抚马新贻奏、勘明海塘工程。现于翁家埠分设一局。派委前按察使段光清驻扎工所。监督一切。得旨、著即督饬段光清等核实勘估。认真兴办。务须工坚料实。不准有草率偷减之弊以卫民生而革浮费。　　

○予浙江各属阵亡殉难同知陶定求等绅民妇女一百四十员名口分别旌恤如例。　　

○辛卯。谕内阁、刘蓉奏、甄别府厅州县人员。请分别劝惩一摺。陕西榆林府知府刘廷鉴、贪利营私。行多诡诈。且有抽收厘税徵多报少等情事。捐升知府花培、贪鄙狡险。于前署韩城县知县任内。侵蚀捐输杂项银一万五千余两。那用仓粮二千七百余石。以上二员。均著先行革职。听候查办。汉阴厅通判松龄、心地昬庸。嗜好深重。商州州同曾承忠、居心残酷。贪得无厌。略阳县知县李模、性情浮伪。专事钻营。清涧县知县乔晋福、操守不洁。物议沸腾。候补知县江震、气质乖张。不堪造就。以上五员。均著即行革职。肤施县知县涂殿扬。委靡不振。诸事废弛。城固县知县程道源、心地糊涂。不知吏事。候补同知巴哈布、才炽猥鄙。难膺民社。以上三员。均著勒令休致。候补同知徐凤藻、声名平常。舆情不附。著以通判降补。归部铨选。郃阳县知县懋德、心气粗浮。不谙吏治。淳化县知县陈荣、性情躁竞。幕气甚深。试用知县李绍曾、神昬气浮。识见鄙俗。以上三员。均著以府经历县丞降补。归部铨选。典吏谢人瑞、行止卑污。巡检李郁垣性贪才劣。以上二员。均著即行革职。以示惩儆。所保之甯陕厅同知龚衡龄、著赏加道衔。富平县知县孙毓林、府谷县知县郎鹤鸣、均著以同知直隶州知州尽先补用。知县濮斗衡、著赏加同知衔。知县孔繁准、著赏加运同衔。　　

○谕议政王军机大臣等、御史汪朝棨奏、江甯常州两府所属各州县。学宫大半被毁。现在地方新复。亟宜兴建学宫。请饬设局劝捐。援照海塘捐输新例请奖。仍照捐数加广学额中额。并提用厘金。先为兴建。将捐项归款。另片奏、江苏旧有紫阳正谊两书院。官给膏火。并有官产沙田租籽。作为经费。请饬一并清理。冀复旧规等语。国家设立学校。原以端士习而正民风。现在江南地方。已臻厎定。各州县学宫。如有被贼焚毁者。自当次第兴修。据该御史奏称、江甯常州两府所属。学宫大半被毁。亟应察度情形。及时修葺。惟兵燹之余。民力雕敝。刻下一切善后事宜。应办甚多。即此兴建学宫一项。工程经费。亦颇不少。自应先为筹画。该御史所称劝办捐输各节。是否可行。著曾国藩、李鸿章、详细酌度。会商妥议具奏。其书院旧有官产沙田。著李鸿章饬令该地方官妥为经理。并将紫阳正谊两书院旧章。设法整顿。以副朝廷振兴文教至意。原摺片均著钞给阅看。将此各谕令知之。　　

○又谕、刘蓉奏、官军进剿阶州逆匪叠胜。蹋平两水等处贼垒。并将窜出股匪。追剿殆尽一摺。另片奏、鲍超军饷。陕省无力协济等语。蔡逆窜踞阶州。负嵎掎角。经官军设法功剿。移营进偪。绝其援应。断其米粮。逆势穷蹙。遽图分股奔窜。以逞狡谋。复经萧庆高、周达武等、督率各军。奋勇剿杀。使踞逆不敢动移。逸贼悉遭俘馘。剿办甚为得手。著胡中和懔遵前旨。统率三路援军。乘此屡捷之威。埽除三官殿等处余垒。攻拔坚城。歼渠捣穴。刘蓉摺内奏称、接据萧庆高来函。谓于月底总可奏功等语。是逆势困迫。已同槛兽釜鱼。骆秉章、刘蓉、胡中和、务当督令萧庆高等同心协力。稳慎围攻。毋令逆匪纷窜。功隳垂成。懔之慎之。其川省毗连甘境地方。并著骆秉章豫派兵勇。扼要驻扎。以资策应。陕省兵燹之余。赋税支绌。刘蓉所奏。自系实在情形。惟新疆地处沙漠。用兵首重转运。必须陕西等省合力协济。方无匮乏之虞。现在鲍超回川募勇。出关尚需时日。指顾阶州事竣。即可斟酌情形。腾出饷银。应鲍超。西行之用。仍著刘蓉督饬藩司。豫筹接济。每月可拨若干。酌定数目具奏、不得畏难推诿。致令他省效尤。贻误大局。将此由六百里谕知骆秉章、刘蓉、并传谕胡中和知之。　　

○补铸陕西汉中镇总兵官印信。从巡抚刘蓉请也。　　

○予甘肃阶州阵亡总兵官张怡辉、副将雷济泰、都司钟九思、童南山、千总李秉忠、祭葬世职加等。　　

○赏广东等省甲子科乡试年老诸生苏建仁等六十七人举人副榜有差。　　

○壬辰。孝昭仁皇后忌辰。遣官祭景陵。　　

○谕内阁、前因雷正绾奏、攻克固原州城。大获胜仗。并攻克萧河城等处逆垒。已明降谕旨宣示现在甘肃大兵云集。该逆败溃之余。克日可期殄灭。惟念回众良莠不齐。其甘心谋逆。戕官踞城各犯。屡抗天讨。茶毒闾阎。实为国法所不容。人心所共愤。惟其中亦有安分良回。或始终未入逆党。或被贼匪胁从。天戈所指。傥致玉石俱焚。朝廷好生之心。实所不忍。著甘肃统兵各大员。于大军经过各地方。确切查明回民中如有结连善类。固守堡寨。与贼相持者。即行奖勉拊循。以资观感。其或迫于贼势。勉强附从。大兵一临。或缴械投诚。或捆献首逆。亦可曲加宽宥。予以自新。该回民等食毛践土数百年。国家一视同仁。与内地汉民。原无区别。各统兵大臣。务当仰体朝廷法外施仁至意。妥为办理。但分良莠。不分汉回。除积年巨憝。法所不贷外。其余被胁人等、果系真心效顺。即毋庸概予骈诛。该回民等于就抚后。各宜荡秽涤瑕。同安耕鉴。该汉民亦须驯顺安分。共泯猜嫌。如回汉各民。嗣后再有挟私逞忿之举。朝廷必当尽法惩治。不能屡邀宽典也。　　

○又谕、前因土默特贝勒旗疏脱老头会案内要犯恩合巴土等三名。当经降旨。将贝勒散巴勒诺尔赞等分别严议。摘顶勒限严缉。兹据额勒和布奏、拏获逸犯。并讯明疏脱各情。按律定拟一摺。此案恩合巴土、那木萨赉、土们恩克、均系老头会著名头目。索诈官民。伤毙人命。并于在柙脱逃后。经该旗贝勒及乡社等往捕。辄敢纠众扺拒。枪毙马夫敖特萨尔扎布。及村长张云。实属罪大恶极。恩合巴土一犯。现经拏获。旋因枪伤身死。经额勒和布戮尸枭示。实足以彰国宪而儆凶顽。色勒布听从恩合巴土。用马鞭责打塔布囊固那西里等。并屡次随同滋事喇嘛青巴土、喇嘛吹拉克套道尔海、诺尔布、呢根新诺、布彦土等。均系随同拒捕。以上各犯。均著照拟杖一百流三千里。并著照刑例实发。不准照蒙古例折枷。内青巴土、吹拉克二犯。著先行剥黄。均由理藩院定地改发湖广福建。交驿充当苦差。色楚克、并厄布土、及蒙妇拉几吗。或并未随同拒捕。或被偪跟同逃走。情尚可原。均著免其置议。至看管疏脱之章京得瓦得勒克、达尔玛、坤都、桑保等四名。于看管要犯。私议轮替。以致脱逃。均著即行革职。罚三九牲畜。披甲巴达玛、桑堆、未能小心看守。均著革去披甲。照例鞭责。扎兰哈斯布及乡社官弁等。均著照所请免其置议。其案内之那木萨赉、土们恩克、吗克萨尔各犯。均系老头会著名首恶。岂容任令远扬。日久稽诛。著额勒和布、麒庆、督饬贝勒散巴勒诺尔赞等。迅即分路严缉。勒限捕拏。不准含糊了事。傥日久无获。即著严行参办。并一面咨行盛京将军奉天府府尹锦州副都统卓索图盟长严饬地方文武。并所属蒙古各旗。一体严拏务获。毋任漏网。另片奏、协理塔布囊扬桑阿、梅伦那木萨赖扎布二员。于恩合巴土脱逃时。并未在旗。请宽免摘顶处分等语。所有扬桑阿、那木萨赖扎布、原参摘去顶戴之案著准其宽免。　　

○谕议政王军机大臣等上年江甯克复后。曾国荃因病陈请开缺。回籍调理。当经降旨。令该抚病痊后即行来京陛见。迄今已及半载。该抚病体。当可渐次就愈。朝廷以该抚功绩昭著。且年力盛强。正可藉资倚任。著曾国藩传知曾国荃。如病已就痊。即行来京陛见。现当勤求治理需才孔亟之时。该抚慎勿遽萌功成身退之志。以副期望。将此谕令知之。
  </div>
  <div class="pagination">
   <a href="清实录同治朝实录_page194.html">
    上一页
   </a>
   <span>
    ...
   </span>
   <a href="清实录同治朝实录_page190.html">
    190
   </a>
   <a href="清实录同治朝实录_page191.html">
    191
   </a>
   <a href="清实录同治朝实录_page192.html">
    192
   </a>
   <a href="清实录同治朝实录_page193.html">
    193
   </a>
   <a href="清实录同治朝实录_page194.html">
    194
   </a>
   <span class="current-page">
    195
   </span>
   <a href="清实录同治朝实录_page196.html">
    196
   </a>
   <a href="清实录同治朝实录_page197.html">
    197
   </a>
   <a href="清实录同治朝实录_page198.html">
    198
   </a>
   <a href="清实录同治朝实录_page199.html">
    199
   </a>
   <a href="清实录同治朝实录_page200.html">
    200
   </a>
   <span>
    ...
   </span>
   <a href="清实录同治朝实录_page196.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
