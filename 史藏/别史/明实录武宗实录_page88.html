<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 88 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 88 页/共 127 页</h1>
    <div class="content">　　○加授四川播州致仕土官宣慰使杨爱昭毅将军给诰命仍赐麒麟衣一袭时爱之子宣慰使斌为其父请进阶及服色礼科驳之礼部因奏服色等威所系不可假借兵部以爱旧有剿贼功为言遂皆许之既而斌复为其子相请入学得赐冠带云
　　○总督甘肃都御史彭泽奏通事马骥等往谕土鲁番要以重赏其酋速坛满速儿悔过效顺乃付哈密金印及城池于都督满剌哈三写亦虎仙掌守之召监守头目火者他只丁还仍献所夺赤斤卫印哈密王速坛拜牙即尚匿于其弟把巴义营因其兄弟不睦故未释也必量给赏令颁之族众以相和辑事乃就绪兵部覆议以请诏总制都御史邓璋先将有劳之人量加犒赏仍责令原遣通事驰往抚谕务令释速坛拜牙即还于哈密其赏赉事宜悉具以闻
　　○夜月食既
　　○山西清源交城二县地震
　　○辛未大学士梁储等言日者窃闻  圣驾自西安门出外经宿而回不知临幸何所臣等初闻未敢遽信既而道路相传众口籍籍使臣等心志忧惶神魂飞越展转思惟莫知所处窃惟天子出入必备法驾必传警跸卫士环列百官扈从所以严至尊之分而防意外之虞也且如南郊大祀不过一宿虎贲之旅鹰扬之将周旋左右而直庐拱卫官军万余警柝之声夜以达旦至于皇城各门又令勋戚重臣守把  祖宗之法至为详备今  圣驾之出不知环卫者何兵扈从者何人居守者何官文武群臣茫不与闻若徒无故轻身而出率意而往扰扰尘埃中万一车马惊蹶之虞奸盗窃发之变出于意料之所不及未知何以备之虽天神协相决无是事而臣等私忧过计实切寒心夫千金之子尚不肯垂堂而坐  陛下一身乃  宗庙社稷之主纵不为身惜独不为  宗庙  社稷计乎仰惟  圣性高明天资英迈洞烛天下之事已非一日必不轻议举动窃恐左右群小贡谀希宠倡引事端蛊惑聪听  陛下偶未深思而遽从之上累  圣德下骇人心凡此导引之人其罪殆不容诛但事在秘密非臣等所知不敢妄有指议伏望  陛下念  祖宗付托之重体臣民瞻戴之情自今以后端拱穆清以保威重节宣劳逸以颐天和严内外出入之防正堂陛尊卑之分戒非时之宴游屏无益之玩好仍乞查究导引出入之人置之于法以彰刚断之德以解臣民之疑  宗杜幸甚天下幸甚臣等备员辅导平时既不能调护  圣躬弼亮治理兹有所闻若复忌避不言则欺君负国之罪死不足赎傥以为所闻不的冒千天威明示黜罚不敢辞避不报
　　○升赏江西新淦县获功阵亡官舍旗军民兵穆希周等一千三百六人有差
　　○山西太原府地震
　　○壬申升南京光禄寺卿王宸为应天府府尹
　　○甲戌直隶提学御史洪范奏预备赈济事宜一有力之家愿纳米八百石者旌以敕四百石者表其门仍各给冠带荣身一各处司府州县凡告充承差知印吏役者照纳银分数每银一两折杂榖四石俱贮所在仓场军民愿纳冠带及散官者入榖折银如之一预备仓之设在城在乡从民便也故有者宜修理以便出纳各乡堡欲修建者听之一凶散丰收古制也比年各处出纳弊多宜行各该抚按官此后遇所属年凶必验贫下应得之人而后支给丰年还官不拘米榖豆麦杂粮但令抵斗而止不得分外多收重致民困户部议覆从之
　　○命狭西巩昌卫指挥同知种勋守备河州
　　○以尚膳监太监王辈弟仲金为锦衣卫百户管事从其乞也
　　○给事中王良佐御史周伦主事侯纶奉命选各营卫官军操练是时食粮官军三十八万四千七百四十五人各监局供役者有旨免选既而锦衣卫腾骧四卫牺牲所各仓五军围子手义刀神机五千下官军军匠军斗军余长安左右东安门恩军皆以都督朱宁太监谷大用等相继奏免凡十六万二百八十五人  长陵等陵大木等厂蕃牧等所及红盔明甲将军例不选者又万四千七百四十六人内操西官厅六千六百四十二人从征二万九千十五人逃故万五千四百五十二人团营所存者十三万四千九百八十三人而新选中者仅二万三千三百二十三人良佐等以闻乃命太监萧敬兵部尚书王琼同良佐等覆选于是京卫得五万八千三百四十一人外卫原选八万八千七十二人春班已还及秋班赴而未齐者俱不覆选在营仅得一万三千八百二十八人
　　○乙亥提督边务兵部侍郎陈玉等奏边务二事一实边储言近年沿边仓场空虚应支粮草多与折色以致兵马困毙况今调集客兵益难支持乞措置本色以备急用一给战马言建昌三屯等营马死数多且每年草料止与折色以致马毙乞发顺天所属寄养马三千余匹以补诸营缺乏仍给与本色于是户部议覆顷已发太仓银四万于山海密云等处今宜行巡抚管粮官从宜招买务足主客兵之用其战马旧规每年支草五月豆一月每月豆九斗折银二钱七分今宜除支本色之外如或不足每月量增三钱听其自秣其领顺天寄养马亦如之诏如议
　　○升狭西榆林卫指挥佥事李永定为署都指挥佥事充左参将协守松潘东路
　　○丙子以江西饶信等处杀贼功赏官舍旗军乡兵总甲义民周铭等并锦衣卫官舍周瓒等凡五千一百二十二人银钞绢布有差王□赞故刑部尚书白昂家奴也冒功为锦衣指挥
　　○丁丑六科给事中安金等以朵颜福余泰宁三卫虏酋花当等屡肆侵掠劾奏镇守蓟州总兵官遂安伯陈鏸骄不知兵太监蒋廷玉都御史王倬镇守太监王欣应援失策兵备副使王玹简教无法都御史陈玉提督未周俱宜究治乞将鏸逮问廷玉欣倬罢黜玹降调玉切责仍令巡关御史张鳌山查勘十三道御史高公韶等亦以为言诏鏸还京倬等俱戴罪候勘报议处仍令兵部举堪任总兵者以闻
　　○戊寅升湖广平溪卫都指挥佥事铁宝为都指挥同知以征镇筸功也
　　○升南京通政使司右通政蒋恭为南京光禄寺卿
　　○巡抚四川都御史马昊奏虏亦卜剌屯松潘境上掠番夷诸寨诸番乘变亦紏众以侵松城兵部议令昊及总兵参将兵备等官整饬官军防守要害遣人分谕诸番令其效顺若果为虏所迫量加抚恤以慰其心仍敕狭西总制都御史邓璋等严备防其复犯洮岷从之
　　○己卯以江西南昌等十一府灾令税粮每岁带徵二分从布政使陈恪请也
　　○云南潞江安抚司土官安抚线捧夺其从弟掩庄寨三十八所掩屡讼于官未尽复捧遂集夷兵至掩寨纵火屠掠掩母子妻妾及夷民男妇死者八十余人因屯据自保云南镇巡官遣兵诱执之具上其状捧寻死于狱命仍戮尸枭首其子诏及党与皆斩
　　○初贵州铜仁府铜仁长官司与湖广镇溪千户所筸子坪长官司四川酉阳长官司梅洞长官司地犬牙相入弘治八年中镇溪苗民龙麻阳等与铜仁苗头龙童保聚徒攻剽杀虏人畜及焚荡官民庐舍不可胜筭土官李椿叚昂田宗玺等实纵之而筸子百夫长龙真与之同谋营逼司府其后遂率众千余四出三省之民骚然屡奏告急前后镇巡惟务抚谕终莫能制正德七年春贼闻将会兵征之乃分路出掠入大山深箐中为拒守计其冬巡抚都御史刘丙率土汉官兵进攻三日破其诸寨余党走□□处天生崖及陆龙山后都御史沈林继至连攻破之前后所擒童保等百九十五人斩首八百七十四级俘男女三百八十二人湖广都指挥潘勋破镇筸亚酉亚保等处擒贼龙麻阳等百六十三人斩首七百五十八级至是都御史萧翀御史邝约上其事请诛童保等其家口及幼弱皆论如叛法且言龙真宗强服众宜释而严饬之俾统余党反贼者椿等及镇溪所百户孙继勋纵贼皆宜罪诏诛童保等枭首示众宥龙真罪令湖广巡抚官戎谕使约束诸夷毋更侵乱继勋并椿等俱逮治
　　○辛巳  孝庄睿皇后忌辰  奉先殿行祭礼遣驸马都尉马诚祭  裕陵
　　○先是巡按江西御史徐赞言建昌巨盗徐九龄流劫江湖莫能禁捕后虽招抚还乡官司姑羁縻之而已乞令都御史俞谏剿平之诏可至是谏始奏九龄合于醴源盗颜曰春等多所残杀其势甚炽兵部因劾谏奉命剿捕已及半年而警奏始至隐匿显然乞敕徐赞核勘仍切责谏姑令戴罪责其成功及谕邻境镇巡等官防守策应毋令纵其奔越从之
　　○壬午署都督佥事桂勇奏带官旗舍人锦衣卫指挥曹松等一百三十人皆许之兵部奏其太滥请量减不听
　　○升赏山西代州御虏有功阵亡官舍旗军锦衣卫百户神同等三百五十五人有差
　　○升狭西都指挥同知戴钦为署都督佥事充总兵官镇守蓟州永平山海关地方
　　○癸未  孝穆皇太后忌辰  奉慈殿行祭礼遣驸马都尉崔元祭  茂陵
　　○改巡抚甘肃都察院右副都御史赵鉴于南京都察院
　　○升吏部郎中杨果为南京通政使司右通政
　　○甲申复给湖广忠峝安抚司忠建宣抚司高罗安抚司印以夷舍田隆田本忠田万金掌之永乐间施州等处民谭文昌谭暹廖汝凤秦忠亡入高罗忠建镇南忠峝各从其土官入贡诈称为前土官裔袭授倅职归乃诱夺其印子孙遂冒袭弘治间守臣擒之印贮于官至是巡抚都御史秦金奏隆在忠峝本忠在忠建万金在高罗皆真夷种故给之而镇南长官司为汝凤所冒者至是夷种尽亡其司遂废
　　○乙酉调广东布政使司左参政刘台于云南
　　○都督佥事张安卒安在成化间以指挥同知从征神木升指挥使弘治初充大同游击将军又充副总兵协守宁夏升左府署都督佥事寻实授佩镇西将军印充总兵官镇守延绥在镇尝以战功玺书褒美正德间仍佩印移镇大同寻乞休卒赠荣禄大夫
　　大明武宗毅皇帝实录卷之一百二十六终
　大明武宗毅皇帝实录卷之一百二十七
　　正德十年秋七月丙戌朔享  太庙
　　○丁亥升狭西按察司副使祝萃为广东布政司左参政
　　○戊子除服阕贵州按察司副使秦文于狭西提调学校
　　○己丑  仁孝文皇后忌辰  奉先殿行祭礼遣驸马都尉林岳祭  长陵
　　○升狭西左布政使李昆为都察院右副都御史巡抚甘肃地方
　　○升吏科给事中阎钦为河南按察司佥事整饬信阳兵备
　　○庚寅荫故湖广襄阳府推官吴伯钧子凤与为国子生伯钧四川内江人在襄阳会川狭盗起战于东乡中流矢而死至是凤兴陈乞故荫之
　　○辛卯兵部议定坝上捕盗赏格巡捕官军能擒斩贼首者升一级世袭赏银三十两擒斩从贼者每名赏银十两至三名亦升一级领官军能自擒斩及部下功次临时议拟以闻
　　○壬辰革河南宁陵县桃源集巡检司
　　○天全六番招讨使应袭舍人杨世仁贡马赐彩叚钞锭有差随命世仁嗣为副招讨
　　○监察御史程启充奏我朝军职授官悉准首级其余诸条格会典具存然承平日久幸门渐开于是有买功冒功寄名窜名并功之弊权要之家厚赍金帛私赂军人易其首级是谓买功甲冲锋斩获而乙取之甚至杀内附平人以为贼是谓冒功身在家庭名隶行伍是谓寄名贿属吏胥洗补文册是谓窜名至有一人之身一日之间所在获功甘辽宣大两广川贵相去数千里不出门阈而皆以功报按名累级骤历崇阶是谓并功乞敕该部逐一清查其已援例升职者具奏递革庶重名器振纪纲兵部议覆诏不必更张秪如旧行是时爵赏极滥权要诸家以为互市疏远弟侄下逮厮养亦皆冒授有至蟒玉者犹供仆隶之役如太监马永成侄山爵至平凉伯犹汲水盘马于庭下朱宁嫁女媵以奴仆数十人皆列衔锦衣婿齐佐三日往拜宁家酒一行宁令人捧一盒至前曰此饷吾婿启之则都指挥牙牌也佐即席拜恩有王瓛者起自白衣不一年官已都督赵谨者发自酒保以管皇店不旬日家享万金皆前所未闻也
　　○升山东右布政使王恩为狭西左布政使
　　○革方山王府宜阳郡仪宾田朴为民坐伪造关文乘传也
　　○癸巳狭西白河县地震
　　○升赏江西西源御盗获功阵亡官吏军民人等刘澄等三百九人有差
　　○甲午注署都督佥事戴钦于左军都督府带俸
　　○革万全都司都指挥王林易章等二十二人见任俱带俸差操坐侵欺马价为巡按御史所劾也
　　○乙未升湖广按察使郑阳为山东右布政使
　　○江西贼徐九龄等平九龄啸聚建昌县之醴源负固劫略出没江湖间踰三十年蕲黄德安鄱阳湖口九江安庆池太地方咸放其毒至是巡抚都御史俞谏等督兵讨之九龄率其亲党奔湖广无何复拏舟遁还醴源诸军随而戚之豊城知县吴嘉聪率众先登破袋岭擒其从颜日和等二十一人余贼冲高安主簿袁珤率兵遏之贼败走珤亦战死九龄急引众冒两夜遁出完冈兵备副使宗玺扼之于青头冈会南昌同知汪颍兵亦至遂合围之斩九龄及其党余长子徐九祥等前后擒斩首从四百八十一人俘一百四十一人醴源遂空谏以捷闻赐敕奖励升赏奏捷者如例有功者兵部议处以闻先是巡抚苏松都御史邓庠亦以闻而归功于土民邓祥十五等兵部以奏报不同请下巡按御史核实议赏谏等亦量升诏从之于是谏及巡按御史徐赞各升俸一级太监黎安岁加禄米十二石
　　○选太仆寺马一万匹于内厩应用从太监谷大用请也
　　○丙申  慈圣康寿太皇太后圣旦赐百官宴于午门
　　○升赏狭西西宁旱平山御虏获功阵亡官舍旗军指挥同知祁麟等七十四人有差
　　○丁酉巡抚延绥都御史陈璘奏虏万骑拥入新兴堡立帐驻牧焚圪塔等墩指挥龚勋等失于防御宜治罪诏勋等姑勿逮失事之故令巡按御史查勘以闻
　　○浙江嘉兴府同知张龙以先任通政使司右参议奏乞复原职吏部覆龙近为御史余珊劾其淫滥奸憸计夺人妻况其心存污下行类俳优本部正在访察之际龙乃饰非强辩乞复内职宜下巡按御史鞫治内批谓与龙同时降调者既问有推升龙亦俟缺推用龙与朱宁厚故阴庇之龙遭母丧日纵歌酒无异平日尝与邻妇章氏通因强纳为妾其夫蔡三恚愤投中贵为仆将藉以报怨龙闻之乃篚帛移厨偕章氏往拜中贵家极擎拳之态酒中请曰龙今愿为公新儿定胜公故儿何惜北妇邪中贵笑而许之龙自以为得计每夸语于人言者谓计夺人妻盖指此也
　　○戊戌降监察御史高公韶为云南富民县典吏初公韶言兵部尚书王琼奸憸刚愎敢于自用顷者本兵缺员众议咸归左都御史彭泽  陛下以泽尚在边方而本兵不可久虚乃姑用琼而趣召泽回为官择人之意固自有在矣琼乃假托边警以阴沮之前此会推吏部尚书众议以陆完为首姑以琼副之琼乃忿然不平退临部属辄出恶声夫既患得于吏部又复患失于本兵推是心也亦何所惮而不为哉且受任以来推用将官多不得人拟议边情多至失策如指挥张永以庸才而骤升参将何以塞奔竞之门参将陈乾既死事而复加参语何以作忠义之气又如松潘副总兵吴坤假彰腊警报而乞增镇守冀得转职琼乃力违公论径拟增置而还以授坤夫以若人请之而若人得之据其形迹不免有受金之议然以事理断之彰腊之患在松潘为急在成都为缓使坤原在成都亦当移驻松潘以备危急今乃后松潘而先成都弃危急而即安全于坤之私计则得矣其如军民何夷人花当拥众在边日益猖獗虽曰乍臣乍叛夷性之常然亦视我强弱以为进退今兹敢于凭陵良由兵曹所据非人也乞亟罢琼为大臣不职之戒＜锍-釒＞出琼即奏辩且曰公韶言达虏知兵曹非人故来犯边及朝廷欲处彭泽兵部故召之还不知公韶何自知之宜罢臣任令泽与完等同心辅政则边患自宁议论自息有旨卿宜安心供职公韶阴结外夷默通细事排陷大臣令首实以闻于是御史萧鸣凤等共＜锍-釒＞论曰人君之治天下与人臣之事君莫不有体敢言以为忠者谏官之体虚己以受人者大臣之体任大臣为腹心而保全其名节用谏官为耳目而优容其直言则人君之体也盖谏官敢言则大臣无不闻之过大臣能受则朝廷有纳谏之明此天下所以治也公韶所劾者琼而其所论者天下之事所守者则谏官之体也为琼者亦当以天下之事为心以大臣之体自处可也顾乃不胜其忿怒而粗暴之气溢于奏牍非但欲箝谏官之口且伤及同列矣人苟甘为不韪则亦何所不至而臣等所惜者大臣之体耳夫花当荡焚之惨实近世罕有故公韶指以为本兵之责此岂人臣所可私怒者昔辽使问富弼出处虏庭询司马光起居威望之足以服远者盖如此至于用非其人而夷狄萌心则又不可胜计使琼实有忧天下之心则虽适逢其会亦当不安于心岂可因人言而反怒邪故事大臣被论无不引咎自归以俟朝廷自察亦知体当如是也至于强辩饰非则自琼始琼既不知所以自处琼者臣等不能不望于  陛下也伏望饬琼以自新恕公韶之狂直优容公韶即所以保全琼之名节也不然则琼既谓以廉耻自居矣乃因言大臣而逐谏官岂能靦然自安于位内批鸣凤等朋比回护姑宥其罪及公韶具＜锍-釒＞伏罪遂降远方杂职且令不必起用
　　○升四川按察司副使王时中为湖广按察使
　　○己亥命工部重修太素殿殿旧规垩饰茅覆质朴实与名称新制务极华侈凡用银二十余万两役军匠三千余人岁支工米万有三千余石盐三万四千余斤他浮费及续添工程又不在此数是时工役繁兴禁中自乾清大役外如御马监钟鼓司南城豹房新房火药库皆一新之工部每循例执奏以掩人耳目其实具文而已中外因缘为利权奸阉人所建庄园祠墓及香火寺观工部又皆窃官赀以媚悦之一时木妖土灾盖不忍言矣
　　○謪前监察御史朱志荣戍贵州初志荣巡按广西挟取土官财物及受梧州知府曹琚等赂至万余两又尝于公署私通女妇丑声甚著兵备副使陈阳分守柳庆参将张祐虑其为地方害也具以闻两广总镇等官亦继言之诏逮志荣□锦衣狱栲治且命刑部郎中顾正等往按之正等还奏其状时志荣已值考察去官诏追赃毕发贵州充军琚及州县官纳赂者俱降三级以阳挟持之亦降一级识者为阳惜之
　　○庚子中元节遣驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门分官陪祭
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○命都督许泰量调西官厅兵捕盗于坝上
　　○御史李玑言朵颜丑虏托为藩篱受国之恩不为不厚然不庭之心已肇于增贡之日矣若不战而和示之以弱万一长驱深入将若之何乞选任边将相机分剿既胜而和则恩威兼施矣参将陈乾迎敌而死当嘉其忠不当议其伤勇以沮将士之气仍治所部不捄将领退缩逃避者之罪杀虏之家宜加优恤兵部议覆诏巡按御史并勘奏处乾与恩荫
　　○御史李素言迩者分守松潘则副总兵吴坤奏兼管镇守不便特授署都督佥事充总兵坤畏松潘之艰险图内地之安逸既不罪之而反升之是遂一夫之愿而轻一方之责也又南京太仆少卿何棐先任御史纪功四川变卖夺回人畜支销未明失机误事未问参究施永土军所过鸡犬一空皆棐助之如棐之奸谀岂可骤升要秩成都后卫指挥使陆震通江失守白沙败绩乃佯狂脱罪纳贿进阶如震之奸恶岂宜宽贷乞下廷议伸国法兵部议覆诏推用将官并调遣土兵已有旨矣震功过其查核以闻
　　○辛丑升监察御史周奎为四川按察司副使南京工部员外郎卢学书为广东按察司佥事
　　○命占城使臣力哪吧等领敕并封册还国初沙卜古洛遣使请封命给事中李贯等赍敕以往贯至广东请照先年册封古来例令其使臣领封以还廷议以为遣官已逾二年今若中止非兴灭继绝之义倘使臣不愿领封或领归而授非其人重启争端何以处之宜令贯亟往贯复言出使远夷必得火长以知道路通事以通语字今皆无人宜为议处廷臣复议令彼处镇巡官多方采访果无火长通事则如旧例行之已而贯复言奉命已踰五载＜锍-釒＞屡上而未决于行执不以为惧风波之险也殊不知占城自古来被安南并逐之后窜居赤坎邦都郎国非旧疆势不可行况古来乃占城王斋亚麻勿庵之头目实杀王而夺其位王有三子其一尚在则义又有不安矣律以春秋之法虽不兴问罪之师亦必绝朝贡之路臣所谓领封云者亦存其礼而不废斟酌之义也奈何又为采访之议苟延岁月而无盖于事哉会巡按广东御史丁楷奏如贯言下府部科道集议以为中国之于夷狄来则怀之不来则止世子越在草莽既不可行宜令镇巡官面召正使力哪吧等谕以使臣不能远行之意以贯等所奉册命礼物付之庶远夷之心不失而天朝之体以全诏从之令贯等还
　　○巡抚甘肃都御史赵鉴奏西番冬沙族剌麻舍加率所部掠西宁指挥张麟御之失利复掠碾伯总兵徐谦屡遣通事往谕不服乃合都指挥陶文参将鲁经等进兵至咱隆沟山破之斩首九十一级擒二人虏惧而退诏巡按御史备核有功阵亡官军以闻
　　○给事中范洵言二事一择考官谓各布政司乡试皆用教官多不得人用是监临官恒委其事于帘外而自专进退之权请如两畿例主考用翰林院六品以下官或事简衙门五品以下官为之同考教官先期于各处提学官听其选择以充则真才可得一避嫌疑谓两京府官子弟入场中式不免有依势之毙两京显官子弟不由府县保送而径自移文入场不免有雇代之毙请令两京人各不得为两府官而别省入仕两府者其子弟亲属亦宜回避官游子弟科举听原籍提学考试则高门不得妨寒畯之阶公道不至为私意所蔽矣礼部议覆以京官主考乡试言之者多虽  先朝偶一行之然群群纷起宜如旧例令各布政司照旧访取教官供事如不及数令提学官以平日考居优等者充之两京府官干□法者宜令吏部查处两府官及两京官子弟入试宜如洵所奏行之诏可
　　○广东海阳潮阳揭阳饶平县夜暴风雨坏官民庐舍城楼山川社稷坛人畜没死者无美
　　○壬寅命给提调学校官关防先是提调江西学校佥事田汝籽奏提学衙门凡所施行皆无关防印信故新旧相代之时诈伪相承不可考诘请特给关防礼部议覆以学校之毙天下皆然宜如汝籽奏通行铸给从之
　　○癸卯  太宗文皇帝忌辰  奉先殿行祭礼命驸马都尉林岳祭  长陵
　　○调河南按察司佥事刘泽于山西先是彰德卫辉二府添设兵备以泽为之至是贼平故调用
　　○荫礼部右侍郎杨旦子襄为国子生以三年秩满也
　　○命都督佥事郭锦充副总兵镇守山西兼提督鴈门等关
　　○夜月犯外屏东第三星
　　○甲辰盗发龙扒山矿伤居民巡抚山东都御史赵璜奏劾守备指挥孙奎贪庸不职恐成大患乞革其守备移兖州兵备佥事张嘉谟驻沂州以治之诏可
　　○提督边务兵部侍郎陈玉奏虏寇罗文谷指挥周召等斩首十一级复寇潘家口指挥张源等斩首三十级诏赐玉及镇巡官奖励敕有功官军令巡按御史核实奏闻
　　○御史陈言奏辽东大同甘肃宁夏延绥两广湖广四川等处边粮及南北直隶山东河南诸路马匹多侵欺盗卖隐匿之毙乞敕户兵二部查议仍命给事中御史等官查盘印烙从之
　　○总制狭西军务都御史邓璋奏虏入瓦亭隆德等处都指挥陶文沈瑁符课时陈等御之斩首五级千户王友等九人战死兵部议覆诏有功并失事官员令巡按御史查勘
　　○乙巳革直隶大名府开州金堤颈巡检司
　　○宥分守开原参将张廷锡罪仍夺俸半年初虏入威远堡廷锡坐失机行勘乃自陈有斩获功乞赎罪许之
　　○总制陕西军务都御史邓璋奏游兵把总千户鲁经牧马固原城闻虏警骤率所部出御之大败被围于水头山死者四十九人伤九十六人诏逮经究治
　　○升直隶真定府知府胡文壁为山东按察司副使整饬天津等处兵备时御史马录奏坝上盗起兵备副使杭淮才力不及故以文璧代之淮改云南
　　○给事中毛宪言昌平侯杨洪都督山云大学士朱善尚书王竑陈洽王恕都御史吴讷韩雍御史钟同修撰罗禴布政使陈选勋业节义文学俱可录乞赐谥立祠时洪云讷洽恕同皆已谥礼部以未谥及宜立祠者请诏国家文武名臣宜示优崇未有祠者俱附乡贤名宦祠令有司致祭善竑雍俱予谥其他著名节于时褒录未及者巡按御史详核以闻
　　○输太仓银十万两浙江事例银八千两于陕西备军饷
　　○丙午辽东广宁卫地震
　　○丁未升赏江西东乡获功阵亡官舍旗军叶真等五百六人有差
　　○夜月犯天高东南星
　　○戊申先是平阳府推官东郊勘事蒲州襄垣王府镇国将军成铚因私忿率众欧辱郊几死有诏切责成铚且流配其家人矣至是巡按御史复言仪宾王梅实助殴郊教授魏雄不能劝沮宜究治诏逮问梅革半禄与雄皆赎杖还职
　　○夜月犯司怪东第一星
　　○己酉博野王府镇国将军俊桓与其夫人出城游宴事闻停禄五月仍敕代王及博野王严约束之
　　○升湖广按察司副使程杲为江西布政司右参政刑部主事王崇仁为江西按察司佥事
　　○庚戌升赏霸州文安县德举足村擒斩流贼官吏兵快人等卢淳等三百四十一人有差
　　○命宣府右卫纳级都指挥佥事刘钺守备怀安城开平卫指挥佥事张珍守备云州堡保安右卫纳级都指挥佥事张暠守备洗马林堡宣府前卫指挥同知俞镇守备怀来城开平卫指挥同知韩雄守备龙门所城俱以都指挥体统行事
　　○荫户部右侍郎郑宗仁子淳为国子生以三年秩满也
</div>
    <div class="pagination">
<a href="明实录武宗实录_page87.html">上一页</a><span>...</span><a href="明实录武宗实录_page83.html">83</a><a href="明实录武宗实录_page84.html">84</a><a href="明实录武宗实录_page85.html">85</a><a href="明实录武宗实录_page86.html">86</a><a href="明实录武宗实录_page87.html">87</a><span class="current-page">88</span><a href="明实录武宗实录_page89.html">89</a><a href="明实录武宗实录_page90.html">90</a><a href="明实录武宗实录_page91.html">91</a><a href="明实录武宗实录_page92.html">92</a><a href="明实录武宗实录_page93.html">93</a><span>...</span><a href="明实录武宗实录_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
