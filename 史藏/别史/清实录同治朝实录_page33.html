<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 33 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 33 页/共 505 页
  </h1>
  <div class="content">
   ○又谕、云南澂江等处回匪。窜至附近地方。扎营盘踞。著徐之铭将省城防守事宜。悉心经理。仍派拨兵练。将附城贼垒。实力攻剿。迅速埽除。署云贵总督潘铎、已催令速行赴任。现在城守事宜。该抚责无旁贷。惟当力筹防剿。不可稍有疏虞。将此由六百里谕令知之。　　

○己酉。谕内阁、毛鸿宾奏、请将应劾各员。分别革职休致降补一摺。湖南试用通判姚培、为人巧滑。居心贪酷。甯远县知县淩煜、性成贪鄙。不洽舆情。江蓝厅同知椿龄、贪酷粗鄙。任性乖方。均著即行革职。桂阳县知县许金堂、年老才庸。难期振作。著以原品休致。郴州知州冯汝棻、才欠开展。办事颟顸。著降为通判。归部选用。　　

○谕议政王军机大臣等、有人奏、严树森到豫抚任后。督办剿匪事宜。未臻尽善。后有人奏、严树森自到河南巡抚之任。惟知株守汴梁。上年九十月间。捻匪窜扰南阳。适新募楚勇八千到豫。该抚拥兵自卫。未派往援。此胆之怯也。省城兵勇口粮。丝毫不欠。宋汝二营。积欠累累。该抚既为豫吏。自宜就本省兵勇。力求整顿。乃谓非楚兵楚将。不能得力。宋营兵勇。裁去一万。仅留五千。捻匪沿边抢掠。金楼教匪。乘虚滋事。东省土匪。扰及睢甯。该抚复不发一旅。此见之偏也。胜保督办皖豫军务。行文查取兵数。豫筹军饷。该抚不肯将兵数知照。并告以不能接济兵饷。胜保派队进扎商邱睢州等处。该抚饬令驱逐出境。在该抚之意。不过恐胜保夺其兵柄。故为阻挠。其迹实已近于跋扈。此量之狭也。叠奉谕旨。催令各路军营会捣亳捻老巢。该抚仍以保守中土为言。坚持己见。此性之愎也。惟操守尚好。留意吏治。并非无用之材各等语。严树森仕鄂有年。前经胡林翼奏保。仰蒙皇考擢任豫抚。到任以后。尚无大过。而人言啧啧。谅非无因。因其办事尚为诚实。未加查办。叠经训谕。冀其悛改。现已将该抚由豫调鄂。该省调兵筹饷。一切事务烦剧。与豫省无异。严树森能否胜任。抑仅长于吏治。他务非所素习。官文自必知之甚悉。著即秉公覆奏。傥实有胆怯见偏量狭性愎等病。致于大局掣肘。不能胜任疆之任。著据实密陈。毋稍徇隐。将此密谕知之。　　

○又谕、袁甲三奏、官军进捣桥林乌江贼营。连战皆捷。夺回要隘。现约楚军进攻庐郡一摺。官军自攻克浦口后。进捣桥林乌江贼营。夺回要隘。办理尚为妥速。惟江边尚有贼营二座。如再攻剿得手。则与楚军水师驻扎之地。仅隔四十里。声息可通。著李世忠赶紧围攻。将贼营二座。一律埽荡。以期疏通江路。与楚军水师联络声势。陆路中隔庐郡。狗逆踞守城中。守备甚严。且力梗南北要路。使楚皖两军。无从会合。著官文、曾国藩、迅催多隆阿等军滚营前进。袁甲三即将分布定庐交界之五千余人。另派兵将统带。约期并进。先将梁园店埠攻克。以期会埽贼氛。不可稍有迟误。曾国藩前有正月内必可进攻庐州之说。现在巢县贼势穷蹙。著官文、曾国藩、即饬带兵各员。迅速进攻。与李世忠一军。前后夹击。巢县一复。即可会合进剿和含。以期节节埽荡。力拔庐郡坚城。以振全局。桥林即江浦浦口两城。甫经收复。亟应派兵驻守。惟镇江一城。贼氛环偪。李鸿章等兵勇未到以前。都兴阿即须派拨重兵。妥筹兼顾。傥兵力不敷防守。桥林等处。仍由李世忠派兵驻扎。以固藩篱。冯子材是否起程。海全接办后。著即将防剿情形。随时驰奏。以慰廑怀。再本日据庞钟璐奏、浦东一带。贼氛蔓延数百里。上海腹背受敌。又据探报贼目黄详庆、欲由江阴窜渡靖江。并探闻贼在白茆浏河等处掳船。欲由常熟太仓分窜崇明。窥伺通海。现存州县。势皆岌岌可危等语。著曾国藩饬催曾国荃、带勇星速赴援上海。并一面催李鸿章督带兵勇。迅赴镇江。其靖江通海等处。无重兵驻扎。专恃民团堵御。实形单薄。并著都兴阿酌派兵勇。分路防剿。毋稍疏虞。将此由六百里各谕令知之。　　

○又谕、袁甲三奏、据总兵博崇武回称、苗沛霖专心剿贼。论解颍围。并请函致李续宜。勿遽以苗练为贼。又贾臻函属苗沛霖援颍。该大臣欲使该练与粤捻互相疑忌。所称一经接仗。其势自离。非欲易剿为抚等语。均合机宜。苗沛霖罪大恶极。断难姑容。现因楚军势大。众心离散。阳以就抚缓我师。即阴以赴援图颍郡。其谋甚狡。若令入颍州。则颍州又将为寿州之续。办理更难著手。昨据胜保奏、已由汴省赴陈州。成禄等军已抵太和。当谕令胜保、如贼势甚张。即由陈州移营前进。袁甲三一面派队收抚附近各圩。一面知会胜保、催令成禄等军节节进剿。仍即迎探李续宜何时起程。商令督饬蒋凝学等分路进兵。我军愈壮。苗势愈孤。一俟李续宜入皖。便可为一鼓歼除之计。现在各兵未集。不妨外示羁縻。令与粤捻各匪。互相仇杀。然后相机智取。可勿庸重烦兵力。博崇武为苗练心腹。其言未可轻信。该大臣惟当遵奉历次谕旨。一意剿贼。断不可稍涉游移。致滋贻误。将此由六百里谕令知之。　　

○又谕、近闻山东省拏获奸细张林、供称系宛平县人。陈逆四眼狗、令其往东省句结土匪。溷入某大营当勇。同夥在营者。现有数百名。并有带兵官在内。因营中道员某派令赴省送信。已在西关暗募回民二百人。复赴肥城长清等县。句结土匪二千余人。欲为发逆内应。以二月为期。并带有伪太平天国钤印封条二纸。缝在带中。发际有火烧疤一块。即其暗记各等语。发逆据有江浙诸郡。其潜谋北犯。亦在意中。今既据张林供出军营已有奸细数百。并有带兵官员。一旦窃发。其患不小。著僧格林沁、胜保、不动声色。严密查拏正法。毋任一名漏网。以清肘腋之患。将此由六百里密谕知之。　　

○又谕、寄谕山东巡抚谭廷襄。发逆图谋北犯。本意中事。今据张林供出军营中有奸细数百。且有带兵官员。自应按照供出姓名。飞咨该营密拏。本日亦已有旨。密谕各营查办。何以此事尚未据该抚奏闻。著谭廷襄严饬承审官切实根究。如讯出该勇系在何营。即咨行该营。按名拏获正法。傥任承承审官意存消弭。仅杀张林以了此事。恐该抚不能当此重咎也。将此由六百里密谕知之。　　

○又谕、前据麟魁等奏撒回滋事情形。旋据沈兆霖奏麟魁于差次出缺。当谕沈兆霖暂署陕甘总督。并命崇实驰赴甘肃。将乐斌被参各款。及撒回滋事各情。会同沈兆霖办理。兹据沈兆霖奏、饬传回民马朵三。与西碾士民对词。并未到案。该匪于上年官兵撤回后。其胆愈张。本年正月十一日。碾伯县城东高庙堡地方。复有撒回千余。出山焚掠。亟宜痛加剿办。以示兵威。方可议抚。惟多慧等用心乖谬。请另简大员。妥筹剿抚等语。土回句结撒匪。出巢抢掠。非痛加惩创。断难驯服。沈兆霖所称调派官兵番兵。将滋事之戎属四工。分道围剿。俟剿沈一二回庄。匪众瓦解。然后责令捦献首恶。方可一劳永逸。所筹均合机宜。著即照议迅速调拨官番各兵。将四工滋事撒回。实力剿办。若能诱除马朵三。回众先已失势。该匪众果能震慑兵威。捦献首恶。妥筹安抚。为一劳永逸之计。饷需一项。据奏该省尚堪敷用。并著先期筹备。毋致临事掣肘。至多慧等办理错谬。扶同欺饰冒功各节。应俟乐斌被参各款查办完竣时。一并明降谕旨。将此由五百里谕令知之。　　

○引见京察三品以下京堂各官。得旨内阁侍读学士巴彦春年力就衰。著以原品休致。光禄寺卿雷以諴声名平常。光禄寺少卿范承典品行污下。均著勒令休致。余著照旧供职。　　

○吏部议覆大学士祁寯藻、御史钟佩贤、奏疏通正途。侍讲学士景其浚奏严定保举章程。一、京外各官。报捐不积班者。一律改为实积正班。五缺选用一人。一、劳绩遇缺前先尽先等名目。统为一班。与各项正班人员。轮流间用。一、知县进士本班无人。准以教职教职、举人教习、及举人截取等班抵选。一、知县改教终养缺出。先尽科甲出身。人员酌量补用。升调遗病故休之缺。将进士即用、与各项候补、相间轮用。一、内阁中书。以科甲二人、贡班一人、相间选用。国子监学正学录仿此。一、□山戊不□优贡生。不准报捐直隶州州同。廪增附贡生。不准报捐直隶州州判。一、军营寻常劳绩。止准就现在官阶。保奏补缺后以何项升补。续有劳绩。止准加级加衔加班。不准层递豫保。如所请行。　　

○以大理寺少卿潘祖荫为光禄寺卿。　　

○庚戌。谕内阁、本年轮应查阅江苏安徽江西山东河南五省营伍之期。江苏著即派曾国藩。安徽即派李续宜。江西即派沈葆桢。山东即派谭廷襄。河南即派郑元善。逐一查阅。认真简校。如查有训练不精。军实不齐。即将废弛之将弁。据实参奏。现在该五省均有军务。尤须随时加意整顿。毋得视为具文。　　

○又谕、薛焕奏、洋人协同官军剿贼出力。恳请奖励等语。逆匪扑犯松江。经美国人华尔带领洋枪队。直入迎旗浜贼营。列队轰击。毙贼千余人。捦斩数百人。复会合官军。进攻天马山辰山贼营。首先冲阵。所向辟易。将贼营十一座。一律蹋毁。洵属异常出力。华尔曾在道员吴煦、及美国领事处禀明。愿伍中国臣民。更易中国服色。具见悃忱。华尔著赏给四品顶戴花翎。仍令在松江教习兵勇。协同官军剿贼。并著薛焕传旨嘉奖。　　

○谕议政王军机大臣等、薛焕、庞钟璐奏、松江击贼获胜。及各路防剿情形各一摺。贼匪以大股攻扑松江。经参将李恒嵩督兵击剿。叠获大胜。其分扑浦东高行镇等处贼匪。亦经知府刘郇膏等先后击退。防剿尚为得手。仍著薛焕督饬各路在防将士。实力堵截。相机进剿。毋稍松懈。一俟援师大集。即可悉歼丑类。并著庞钟璐督率绅董。办理团练。协助官兵。妥筹捍御。至借助西兵一节。日来经总理衙门。与英法两国公使筹商。据英国公使言。事属可行。惟可暂而不可常。当告以现因援兵未到。故须借助外国。一俟劲旅云集。自可无须协助。至天津防务。则须俟购有轮船兵。力方厚该使臣亦颇首肯。惟于松沪吏治军务。颇多訾议。薛焕务当整躬率属。以肃观瞻。激励将士。毋任懈弛。庶免外国人轻视。至英国使臣。则以前请将各省书院。改为天主堂。未邀允许。颇为哓哓。此时虽未能任其要求。亦不能不设法笼络。其果否助兵。尚无成说。并据该使臣言。吴淞开炮击贼。系法国人之事。而谕旨则谓英法各员。协助剿办。颇为不平。此因洋人气量浅隘。亦见其务求实际。不尚虚假。此后薛焕等奏报军情。断不可稍有饰说。至现在与洋人如何商议。已否得有眉目。并著一面办理。一面据实驰陈。俾总理衙门洞悉情形。可将该两国曲为开导。其购买船炮一节。前据赫德声称、已亟致李泰国。令伊伊国购办。现复据英国卜使照会。香港尚有船炮。可以购买。即著薛焕询问赫德。如果可于香港购买。自较便易。其应需价值银两。并著速为筹备。毋致临事掣肘。将此由六百里谕令知之。寻奏、遵询赫德。香港无可购买。现托英国代办。可期坚实适用。报闻。　　

○又谕、都兴阿奏、遵饬师船前赴吴淞防剿一摺。总兵鞠耀乾所部艇船。昨据薛焕奏称已陆续到沪。白茆等处。时有贼船藏匿。都兴阿业经调派总兵李起高管带炮艇二十只。会同各该处师船剿办。其靖江一带。亦派副将蒋临照查看。并饬谭金魁统带马步各队。驻扎仙女镇等处。布置尚属周妥。惟金陵逆贼。掳船一千余只。意欲北窜。不可不豫为防范。著都兴阿严饬水师各军。昼夜巡防。毋令该匪偷渡。沿江各州县民团。已有旨令乔松年督办。并著都兴阿速饬该运使督率团练。及赴援各军。相机策应。毋稍大意。江浦等城。甫经收复。自应派兵驻守。据都兴阿奏称、扬营兵勇无多。现在分拨援剿。已属不敷调遣。且距江浦等处较远。势难联络守御。亦系实情。著袁甲三会商李世忠。即于皖营旧部兵勇。酌拨防守。毋得稍分畛域。所需饷项。著吴棠竭力筹解。如缓不济。急即著袁甲三会同李世忠先筹给发。仍由江北饷局按月归还。该大臣等。务当激励将士。肃清江北。俾饷源得以充裕。据都兴阿奏、金安清经水水师款项。尚有欠找未清。著吴棠勒令金安清迅速找清。如不足数。即将查抄各处之款备抵。北台应发月饷。吴棠务饬台员。照章支放。不准推诿。其南台接办之员。仍著吴棠迅速拣派。会同薛焕妥议章程。迅速支发。现在镇防吃重。守御需人。如冯子材尚未起程。著即毋庸赴沪。仍留镇江督办防剿。镇江上海。均关紧要。薛焕等在上海力筹剿办。叠有胜仗。冯子材在镇日久。熟习战守情形。若骤易生手。转恐贻误著都兴阿斟酌妥办。毋稍迁就。将此由六百里各谕令知之。　　

○又谕、瑞瑸奏、闽省库款空虚。本省各处防剿需费。已属万难搘拄。现在左宗棠军营按月协饷。尤为竭蹶。恳饬江西源源拨解。以副支应等语。自属实在情形。左宗棠一军。剿办浙省逆匪。亟筹进取所需之饷。闽省既竭力筹解。江西省岂容膜视。著沈葆桢督饬司道。设法源源拨解。以济要需。该抚到任需时。即著李恒力筹接济。毋稍延误。将此由六百里谕令知之。　　

○又谕、前因有人奏、福建藩司裕铎日事荒?。又与在籍知州姚镜图往来狎密。招摇躬利。巡抚瑞瑸老病聋聩。不能治事。当经谕令庆端查明参奏。兹据该督奏称、裕铎并无挟妓?会等情。姚镜图亦无招抚射利情事。瑞瑸气体素健。励精图治。吏畏民怀等语。览其所奏。无非意存欺饰。深堪痛恨。即如瑞瑸之老病昬庸。岂能隐讳。乃转称其励精图治。吏畏民怀。实属言语不伦。有意蒙蔽。当此百废待举之时。若不痛改积习。力求整顿。则吏治地方。何由日有起色。所有藩司裕铎参款。著改派耆龄、徐宗干、会同审办。该抚等何人先到。即行访查具奏。藩司为方面大员。如果贪劣至此。岂容肆于民上。所关于风俗人心者甚大。断不准有一字虚假。傥狃于官官相护之见。稍有徇隐。则该抚等自取愆尤。恐难当此重咎也。瑞瑸因京察勒令休致。如查有废弛公事等情。一并严参。原摺并庆端覆奏摺各一件。均著钞给阅看。又据瑞瑸片奏、左宗棠军营按月协饷。请饬江西一律筹解等语。业经寄谕沈葆桢力筹解济。仍著耆龄、徐宗干、于到闽后妥为支应。毋得专待江省协济。致令缺乏。将此由六百里各谕令知之。　　

○闽浙总督庆端奏、请将丁忧总兵官林文察留营带队。允之。　　

○以克复福建福鼎县城。赏总兵官秦如虎提督衔。复游击陈韶舞、知县沈晋均等职。　　

○以福建缉贼海盗出力。赏知府陈谦恩道衔。余升叙有差。　　

○以浙江严州府城被贼窜陷。并赴援杭州不力。总兵官罗大春革职讯办。　　

○以江苏奉贤守御不力。革参将姚绍修等职。仍责令带罪自效。都司薛廷辉革职。夺花翎。　　

○追予浙江杭州殉难将军瑞昌、巡抚王有龄、建立专祠。并入祀各本籍昭忠词。予殉难提督饶廷选谥庄勇。张玉良谥忠壮。总兵官文瑞谥果毅。继兴谥愍烈副将杨金榜谥壮勇。均祭葬世职加等。建立专祠。并入祀各本籍昭忠祠。　　

○予浙江衢州阵亡守备董兴仁祭葬世职加等。　　

○予福建汀州军营病故前任按察使黄安绶祭葬恤荫。　　

○调吉林、黑龙江、马队官兵各二百五十名。赴扬州军营。听候江甯将军都兴阿调遣。　　

○辛亥。谕内阁、郑元善等奏、会保河南第一贤员。请旨破格录用一摺。据称河南署祥符县知县朱光宇才守兼优。胆识并壮。惠足孚民。勇能御寇。历官各处。卓著循声。洵为河南第一贤员。自应破格奖励。以资观感。朱光宇著免补直隶州知州。以知府留于河南。归候补班前酌量补用。并著署理开封府知府事务。责令将各县团练。实力整顿。俟办有成效。即著郑元善奏请实授。　　

○谕议政王军机大臣等、骆秉章奏、探闻贵州清镇县团首何山斗因偪捐未遂。田兴恕执而戮之。该处百姓积愤已深。遂将厘金局委员戕毙。现在聚众数万。竖贵州十三府总团旗号。声称围省杀赵国澍方休。田兴恕现委韩超驰往办理等语。贵州省军饷短绌。自不能不劝捐抽厘。藉资接济。第该省地瘠民贫。必须承办得人。于徵取之中。寓拊循之意。方不至苛扰闾阎。若任令不肖官绅。藉端恶索。而所得款项。又不能功归实用。殄除寇盗。保卫地方。何以服群情而平众怨。赵国澍以总办团练为名。肆行残扰。前已被人参奏。此次清镇县民。因田兴恕妄戮团首何山斗。竖旗聚众。欲赴省垣。杀赵国澍以洩恨。是赵国澍平日强横不法。敛怨于民。已可概见。韩超现赴清镇查办。如业已解散。仍将将赵国澍练总兵目撤销。听候参办。如民心尚未帖服。必得赵国澍而后快。即著先行从重惩治。以顺舆情。断不可迁就姑容。酿成巨案韩超现署贵州巡抚。责无旁贷。该省厘捐各局所委官绅。并著认真裁汰。简任贤能。是为至要。都匀思南石阡等处。贼氛密布。叠经谕令田兴恕出省剿办。不得以居中调度为名。安居省城。该提督曾否起程。并著韩超一并查明具奏。将此由六百里谕令知之。寻奏、何山斗恶迹昭彰。被诛后党与滋事。旋即击散。赵国澍讲求团务。任劳任怨。并无肆行残扰之事。黔匪股数甚多。田兴恕俟将各路布置周密。即行出省督办报闻。　　

○又谕、骆秉章奏、遵查田兴恕年少意满。目不识丁。故劣募奸商。得售钻营之术所办捐厘。系为筹备军饷而委员肆其苛虐。百姓蓄为怨恨。其所取于民者。又未必能归实用。并闻比在省城。拆毁民房。大兴土木。起造钦差大臣府第。若非痛加裁抑。无以平服该省士民之心。将来督臣潘铎办理云贵军务。必得使有驭将之权。方可以收讨贼之效等语。现在都匀思南石阡各府。贼氛密布虽由该督咨令田兴恕、迅速统兵出省。早图收复。并剀切劝谕。未知能否及时悔悟。力图补救。该提督自被人参劾。曾经叠次寄谕。严加训诫。傥知警省。或能改过自新。潘铎道出川中。与骆秉章会晤。著即将黔省军务。妥为面商。应作如何办理之处。迅速奏闻。其探闻清镇县团首何山斗、因在黔省勒捐被戮。该处百姓积愤。将厘金局委员戕毙。聚众数万。竖贵州十三府总团旗号。声称要围省城。杀赵国澍方休一节。事关官激民怨。恐致滋生事端。韩超现已有旨令署贵州巡抚。业经寄谕妥为办理。仍著洛秉章随时侦察。如有可兼顾之处。毋令激成事端。方为妥善。将此由六百里谕令知之。　　

○以顺天府府尹石赞清署刑部右侍郎。　　

○以湖北竹山协副将李朝斌为浙江处州镇总兵官。　　

○以四川岳池、营山、两县城解围。赏道员张由庚花翎。余升叙有差。投诚贼目杨朝元以千总用。并赏蓝翎。　　

○以四川青神剿匪获胜。赏副将唐有耕总兵衔。参将吴嘉春巴图鲁名号。　　

○以强夺饷银。四川带勇知州颜佐才革职讯办。　　

○命前调西安马队官兵五百名毋庸赴河南防剿。　　

○壬子。孝仪纯皇后忌辰。遣官祭裕陵。　　

○谕内阁、前因满庆等奏、西藏粮务候补知县李玉圃等、于办理察木多案内出力。当经奉旨优奖。旋据吏部按照章程。以该员不应越级保升奏驳。复经奉旨依议。兹据满庆等奏、该员等于察木多兴工布汪曲互相仇杀一案。多方开导。消患未萌。并能制服博番。不得乘间滋扰。恳仍予优奖等语。李玉圃仍著免补知县本班。留于四川。以同知直隶州知州不入班次。无论何项缺出。即行补用。稿书陈克新、著仍以府经历县丞、不论双单月尽先选用。以示奖励。此系因该员等勤劳叠著。破格施恩。嗣后不得援以为例。　　

○谕议政王军机大臣等、有人奏、劣员营私。贻害闾阎一摺。据称承德县知县奎寿、租寓民房。丁役招摇撞骗。积滞词讼百余件。押禁数百人。违例添造封房。侵吞日捐厘捐累万。听信休致协领乌尔滚泰贿属。将吴日洪等锁押。并纵役讹诈钱文。又盖州防御乌勒熙春、骁骑校郑士彦、与内务府庄头苏国选、承催杜恒泰等、勒派兵差。将绅民锁押鞭责。并捏造领催兵丁随缺徵租假册。霸种民田。私徵税课缉获赌犯。得赃分放。有户部主事扎拉杭阿暗中徇庇。表里为奸等语。现当整饬吏治之时。岂容劣员营私舞弊。贻害闾阎。著玉明、和润、景霖、按照摺内所参各款。严密确查。如果属实。即将奎寿等撤任严参。从重惩办。以儆官邪。至乌勒熙春所占兴隆屯钓鱼台一带民田。是否额拨该旗随缺地亩。系由何人开垦冒种。并著玉明等调取户部库存底册。查明办理。以免拖累而清弊混。原摺著钞给阅。看将此谕令知之。寻奏、奎寿讯无租寓民房积滞词讼等款。惟于补役需索得赃。毫无觉察。应交部议处。乌勒熙春及扎拉杭阿等被参各节。均无实据。应免置议。至兴隆屯钓鱼台一带地亩。前为岫岩民人吴松龄霸种。经乌勒熙春撤去另佃。该处均系随缺官地。并无民地。报闻。　　

○又谕、前因颍州被围。情形危急。谕令僧格林沁督饬西淩阿由归德赴援。胜保、郑元善、督催成禄杨飞熊等军分援。胜保即相机继进。袁甲三设法拨兵援应。并据李续宜奏、于本月二十四日起程赴皖。惟须先往安庆。已派成大吉等、由霍进援颍郡。兹据贾臻奏、本月初七日。东北关地道堵住后。贼匪复添筑数营。意图再穵。并于刘家花园筑营。欲夺西北关大石桥牐口。参将李璋于十五日出击。贼援纷至。势极凶很。现于郡城东南西三面。穵掘长濠。为久困之计。城大兵单。子药米粮。均已缺乏。再延旬日。则贼濠穵成。文报不通。必至进援无路等语。颍郡为淮北根本。豫省藩篱。被围已阅数旬。万分危急。胜保奉命援救。李续宜身任地方。均属责无可贷。乃成禄一军。早已行抵太和。何以日久尚未到颍。著胜保严饬该员。星驰前进。傥敢再事迁延。即著从严参办。该大臣亦即由陈州督兵继进。毋稍迟缓。成大吉援颍。是否起程。著李续宜严行督催。毋令观望。袁甲三昨奏、有派博崇武援颍之议。未知能否得力。该大臣专办皖北军务。务当设法救应。毋许膜视。西淩阿如抵归德。杨飞熊驻兵沈项。均系劲旅。且去颍州极近。并著僧格林沁、郑元善、遵照前旨。饬令该都统等统兵速进。立解城围。贾臻仍当激励将士。实力守御。以待援师。将此由六百里加紧各谕令知之。　　

○又谕、冯子材、魁玉奏镇营饷章未定。月解无期。请饬迅拨月饷。早定饷局一摺。前此镇饷月解三成。已虑不敷。现在毫无指实。恐致军心涣散。自属实在情形。著薛焕仍遵前旨。督饬署藩司吴煦、每月筹解饷银五万两。不论何款。先行拨解。上海源源尚裕。扬沪之饷。皆按月全放。镇江孤城仅存。防剿甚紧。岂可偏枯。致令士卒怨望。务须按月如数。源源解往。毋许迟延贻误。江南粮台。现在曾否接派有人。并著吴棠悉心筹画。如会商不及。即先行派员试办。将解款捐项。赶紧催提。尽解镇营。以固军心而维大局。将此由六百里各谕令知之。　　

○又谕、张亮基奏遵旨赴滇查办一切。并缕陈剿抚事宜各一摺。滇省汉回构怨称兵连年。民间久沦水火。加以徐之铭专恣妄杀。怙恶不悛。亦应先行撤任查究。以肃官常。张亮基拟于湖南措银数万金。募勇一二千。管带入滇。著即赶紧布置一切。一俟办理就绪。即行兼程就道。潘铎已过晋省。亦著探明道路。克期前进。于到滇后。与张亮基会商筹办。毋稍稽延。张亮基所陈办理汉回剿抚事宜一摺。甚合机宜。汉回构衅。互有曲直。汉民亦有奸宄。回民岂乏驯良。惟在地方大吏。不存成见。秉公查办。先推原其所以肇衅之由。从公剖断。折服其心。其中如有畏罪就抚之人。即须结以恩信。其有寻仇结怨不肯就抚者。势不能不示以兵威。回抗则剿回。汉抗则剿汉。无所偏重。则畛域不分。汉回皆吾赤子。剿办之法。止分良莠。不分汉回。名义既正。方可破其奸谋。而生其悔悟。总在潘铎、张亮基、相度机宜。妥为筹办。至剿办之法。应由何路先行著手。扼其要领。及一切筹画饷源挑拣汉练各事宜。既著潘铎等悉心筹议。毋或再有贻误。致令不可收拾。其徐之铭参款。及先后保奏各员。并著遵照叠次寄谕。会同查办。毋稍徇隐。将此由六百里各谕令知之。　　

○又谕、两广总督省毗连。滇患未平。于粤亦多不利。亟应速筹接济。俾张亮基得以迅速进兵。力歼丑类。著劳崇光速于海关提银十万两。运库提银六万两。粮库提银四万两。藩库提银五万两。共提拨银二十五万两。赶紧交前任湖北按察使裕麟、委员星速领解赴滇。张亮基现派裕麟、会同丁忧在籍之江苏候补道陈庆溥酌带部照。前往该省劝捐。并著劳崇光即派该地方官绅帮同办理。毋得稍分畛域。如其捐有成数。粤东设遇亟需之时。准其先为提拨。随后归还。以期互相把注。将此由六百里谕令知之。　　

○又谕、满庆等奏、遵照部咨。劝捐京饷。并拟弥补办理夷务费用等语。据称前委李玉圃、办理工布汪曲与察木多仇杀一案。赏项口粮。及抚恤等项。共合实银一万八千九百余两。除收到捐项一万三千四百余两。尚不敷银五千四百余两。拟于藏台汉番捐助京饷汇齐后。将前项不敷银两。照数拨填各等语。著准其于劝捐京饷项下。弥补归款。其采买各物。准遵照成案。免其造册报销。捐助茶叶青稞人等。尚属急公好义。著准其开具衔名。奏请奖叙。并准其所捐实银五十两。作银一百两。以示体恤。惟劝捐京饷。系属万不得已。藏台地面。汉番杂处该大臣等务须派委廉明勤干之员。前往劝导以免侵蚀。且须察看该汉番等情形。是否乐输。不许稍有苛派。致失国体。如体察实有不便。即行停止。并俟捐有成数。即行报解。不得滥行开支。以重帑项。将此谕令知之。　　

○督办云南军务张亮基奏、请以前任湖北按察使裕麟随营差遣。允之。　　

○癸丑。上诣观德殿几筵前供奠。　　

○谕内阁、御史兴奎等奏、请饬吏部查办职官冒名顶替。并严定出结官处分等语。职官冒名顶替。名是人非相率为伪。实属大干法纪。著吏部认真查办。如何稽核祛弊。严定章程具奏。至各省京官印结。系为防弊而设。嗣后各省出结官员。如有失察捐生舞弊革职者。不准援照向例援复。以重责成而除积弊。寻吏部议奏、嗣后有身家不清者冒顶替之人。报捐以前。另犯奸赃不法等事。因案发觉其同乡京官滥行出结者。应查照定例。从严议处。失察者降三级留任。不准抵销。知情者降三级调用私罪。隐匿不举并通同舞弊者。革职不准捐复。至总司查核之员。减等定拟。如查结官知情容隐。即议以降三级调用。通同舞弊者。仍革职不准捐复。从之。　　

○又谕、载龄奏、请将办案草率之司员。撤销京察一摺。刑部司员同煊等、承审张西园殴伤问官一案。办理草率。业经降旨交部严议。所有该部司员同煊、椿庆、恭钧、孙尚绂、王楷、此次保送之京察一等。均著撤销。　　

○谕议政王军机大臣等、现在京师旗营。挑选兵丁。演习战阵。需用马队。著景纶、特普钦、于吉林黑龙江。各挑选西丹五百名。派令得力将弁。管带起程。即行来京听候训练。该将军等务须挑选精锐。并熟习骑射之人。不得以老弱充数。致误操务。所有该西丹等行装。并著景纶等妥为筹备。毋令缺乏。将此由五百里各谕令知之。　　

○又谕、遮克敦布奏、请筹备饷需等语。遮克敦布、现令会同王榕吉、统带胜保酌留兵勇。驻扎直东交界地方。办理防剿事宜。所需饷项。必得宽为筹备。著文煜、谭廷襄、督饬藩司。迅筹拨解。以资接济。毋误要需。将此由五百里各谕令知之。　　

○又谕、遮克敦布奏、请宽筹月饷。王榕吉奏、筹备防剿大概情形各摺片。已谕文煜、谭廷襄、将该副都统饷需分别接济矣。胜保所留兵勇。既据王榕吉奏称多有疲乏。即著遮克敦布于到防后。会同王榕吉认真点验。将疲乏者汰去。以节虚糜。联捷防河勇丁。由豫撤回以后。凡骁勇敢死之士。自应留于军营。以资得力。其余勇丁。应行遣散。并著妥为筹办。至濮范降卒中之桀骜不驯者。据王榕吉称尚须再行抽调一二千名。前赴豫皖军营效力。以除祸根。著该副都统等咨商胜保办理。遮克敦布所称投诚降众。未尽渡河。据胜保奏称已派明庆前往办理。此项降众。如敢滋事。即著遮克敦布等、派兵会同明庆实力剿除。至直东交界运河一带。据遮克敦布称未能肃清。并据王榕吉奏河套中余匪。探有捻首郭身令、李占标等、又复竖旗聚众。意在出巢。业经胜保派队往剿。即著该副统统等相机策应。会合剿捕。其应平各属。应如何周历巡查。消患未萌。均著悉心妥办。至该副都统等系归僧格林沁节制。此后如实有紧要事件。准其专摺奏报。其余办理事宜。均著禀知僧格林沁妥筹具奏。以免歧误。将此由五百里谕知遮克敦布、并传谕王榕吉知之。
  </div>
  <div class="pagination">
   <a href="清实录同治朝实录_page32.html">
    上一页
   </a>
   <span>
    ...
   </span>
   <a href="清实录同治朝实录_page28.html">
    28
   </a>
   <a href="清实录同治朝实录_page29.html">
    29
   </a>
   <a href="清实录同治朝实录_page30.html">
    30
   </a>
   <a href="清实录同治朝实录_page31.html">
    31
   </a>
   <a href="清实录同治朝实录_page32.html">
    32
   </a>
   <span class="current-page">
    33
   </span>
   <a href="清实录同治朝实录_page34.html">
    34
   </a>
   <a href="清实录同治朝实录_page35.html">
    35
   </a>
   <a href="清实录同治朝实录_page36.html">
    36
   </a>
   <a href="清实录同治朝实录_page37.html">
    37
   </a>
   <a href="清实录同治朝实录_page38.html">
    38
   </a>
   <span>
    ...
   </span>
   <a href="清实录同治朝实录_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
