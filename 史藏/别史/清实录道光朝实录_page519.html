<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 519 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 519 页/共 848 页</h1>
    <div class="content">○赏跸路经过地方看守行宫弁兵半月钱粮。　　

○是日驻跸＜?髟了＞髻山行宫。翼日如之。　　

○壬辰。上奉皇太后诣＜?髟了＞髻山拈香。　　

○诣皇太后行宫问安。　　

○癸巳。上诣皇太后行宫问安。　　

○祭先蚕之神。遣妃行礼。　　

○谕内阁、前因给事中陈功奏、上届越南贡使入关。经过广西等省。每站人夫。用至四五千名。并有搭差搭贡等弊。当有旨令梁章钜查明具奏。兹据奏称、该国贡使。向系查给勘合传牌。由各州县应付。上届所禀夫船数目。均与向定章程相符。并无赴补赴选佐杂武弁等员、及幕友长随装载私货、搭贡搭差各名目。实无滥派人夫等语。越南贡使进京。广西省向俱派委文武大员稽查弹压。沿途应付人夫船只。自应照例付给。不得假公济私。致滋扰累。现虽据该抚查明、并无前项情弊。惟文武委员。均有随从家丁人等。难保无藉差滋扰情事。本年该国贡使进京。现已开关。该抚惟当于该使臣起行之日。酌定护送各官应用人夫数目。妥为伴送。不得稍有浮冒。仍随时严密查察。傥护送文武官员。并该家丁人等。仍有私带货物。及闲杂人等随途附搭等事。即著梁章钜严参惩办。其经过各省督抚、亦著一体认真稽查。照例办理。以肃驿政而杜弊端。　　

○是日回銮。驻跸三家店行宫。　　

○甲午。月食。　　

○上奉皇太后还绮春园。　　

○还圆明园。　　

○谕内阁、钟祥奏、各营火药。额贮不敷。请照例筹补一摺。闽省水陆各营。例应额贮三年火药。出陈易新。轮转购用。该督统计该省现存火药。较之额贮。所短甚多。自应分次采购。著于山东山西河南广东向产硝磺之处。酌量分别购办。统于三四年间。照额补足。所需价脚银两。著即于各营公费暨棚马扣存款内筹支。该部知道。　　

○又谕、钟祥奏、请将鸟枪弁兵拔补营弁等语。各省武备。火器为先。水陆各员弁。均当精习鸟枪。方足以资教练。兹据该督查明闽浙两省。向来拔补把总外委。并无选取鸟枪弁兵升拔之案。其马兵缺出。亦无将鸟枪战守各兵拔补者。与二缺后选拔一人之例不符。殊不足以昭核实。嗣后闽浙两省。凡遇把总外委马兵等项。轮应选拔鸟枪缺次。即以精熟鸟枪弁兵考校拔补。务使各营员弁。于火器均能熟习。鸟枪兵丁咸知奋勉。以重操防而昭激劝。　　

○以热河都统嵩溥、为福州将军。兵部右侍郎耆英、为热河都统。内阁学士倭什讷、为兵部右侍郎。候补内阁学士明训、为内阁学士。兼礼部侍郎衔。　　

○福建布政使陈崇礼、因病解任。以候补四品京堂吴荣光、为福建布政使。　　

○赠故福州将军长清、太子太傅。赏银五百两治丧。予祭葬。谥勤毅。　　

○乙未。上启銮。诣明陵。　　

○以乾清门头等侍卫培成、为奉宸苑卿。　　

○是日驻跸工部厂大营。翼日如之。　　

○丙申。上诣明长陵、献陵、泰陵、景陵、永陵、奠酒。　　

○谕内阁、本日朕亲至明成祖等五陵酹奠。并遣大臣分诣诸陵行礼。凭眺山林。松楸无恙。敬念皇祖高宗纯皇帝特谕重修。规模焕若。皇考仁宗睿皇帝两次亲临酹奠。朕仰绍前谟。特行亲祀。凡兹林木葱郁。殿宇巍峨。皆由我朝列圣德侔天地。以时培护所致。朕銮辂经临。再申禁例。著该地方官饬令守陵人户。敬司洒埽。严禁砍伐树木。永远无懈。用副朕祗守前徽。加护胜国陵寝至意。　　

○谕军机大臣等、本日据朱士彦奏称、遵旨查明苏勒芳阿会审各案时。所带佐领印房章京刘士英、并未干预公事。惟苏勒芳阿常言孟魁于操演时。曾称病数日未到。挑备战兵。副都统等不能帮助。又邓廷桢言及该处旗营公项亏短一案。会审尚未定谳。孟魁疑有扣饷弥补之弊。出示悬赏招告等语。著宝兴于行抵广东时。密访确查。其中悬赏招告一节。务得实据。秉公具奏。原摺著钞给阅看。将此谕令知之。　　

○实授明后裔延恩侯书桂、散秩大臣。赏花翎。　　

○以户部左侍郎文庆、兼署吏部右侍郎。　　

○赏看守明陵陵户四十四人银锞。　　

○旌表守正捐躯直隶平山县民张进幅媳冀氏。　　

○丁酉。上还圆明园。　　

○诣绮春园问皇太后安。　　

○戊戌。以刑部尚书成格、署翰林院掌院学士。　　

○己亥。谕内阁、前因御史朱成烈奏、查拏粮船滋事水手。宜先清巢穴。当降旨令漕运总督及有漕各省督抚妥议具奏。兹据李恩绎奏称、江西粮船水手。向来不准收雇外来游民充当。水次途中。并无设立经堂聚众抢掠等事。亦无老官师傅及老安潘安泰子船名目。现在明定章程。严密稽察等语。水手人数众多。易染恶习。嗣后该省漕船归次时。责成该粮道督同总运丞倅。按照年貌籍贯花名清册。逐一点验摉查。每五船取具连环保结。如有不法情事。即将本犯查办。并将结保各船治罪。头舵人等。各发给腰牌。其附搭粮船人等。均令造具清册门牌。悬挂舱门。严饬该弁按船稽查。加结详明粮道。傥稽查不力。别经查出。即将该弁参处。并将总运附参。仍责成沿河地方文武各官。于粮船行走停泊之处。严密访查。如有水手开设店铺。暨坊肆庙宇。设立经堂。容留丁舵匪徒者。立即查拏严办。如无前项弊端。亦令加结详明粮道。傥稽查不力。别经发觉。即将该管地方官严行参处。经此次筹议章程之后。该督抚务当严饬押运厅弁、及地方官。实力奉行。毋得日久视为具文。以杜奸萌而肃漕政。　　

○又谕、前据御史王藻等参奏、山西太原府知府珠澜各款。降旨交申启贤查明具奏。兹据该抚督同司道各员逐一根究。尚无被参赃私各款。惟在大同府任内。考试文童。于所取案首。钞录旧文。未能看出。并家人李八在大同府买房居家。该员于护道任内。派管宅门。迨回大同本任。不知避嫌。仍令在署服役。又失察李八添建高楼。续置房产。太原府知府珠澜、著交部议处。　　

○调四川重庆镇总兵官马腾龙、为松潘镇总兵官。松潘镇总兵官张作功、为重庆镇总兵官。　　

○庚子。命工部左侍郎裕诚、右侍郎廖鸿荃、敬谨续估孝陵隆恩殿工程。　　

○命刑部左侍郎恩铭、右侍郎隆文、敬谨承修盛京崇谟阁等工。　　

○辛丑。谕内阁、予告陕甘总督杨遇春、自乾隆年间。以武举效力戎行。每遇军务。无不在事驰驱。身经百战。历事三朝。懋著勋绩。前于嘉庆年间。平定滑县贼匪。仰蒙皇考仁宗睿皇帝赏给二等男爵。紫禁城骑马。旋晋一等男爵。朕御极后。赏加太子少保衔。并赏戴双眼花翎。嗣因克复回疆四城。晋加太子太保衔。赏用紫缰。由提督擢任陕甘总督。于边疆事务。控制得宜。老成威望。中外皆知。恪共忠荩。实为国家股肱心膂之臣。前年因年近八旬。旧疾举发。恳请开缺回籍调理。朕不忍重违所请。特命来京陛见。追念勋劳。加恩晋封一等侯爵。准其回籍。支食全俸。用昭优眷。上年冬间。四川总督鄂山来京陛见。朕特亲书福寿二字。颁发内府人薓十两。令鄂山带回赏给祗领。方冀颐养林泉。永膺祉福。兹闻溘逝。悼惜难堪。披览遗章。不禁垂泪。杨遇春著加恩晋赠太子太傅衔。兵部尚书。照尚书例赐恤。入祀贤良祠。赏给银二千两。在四川潘库给发。俾得经理丧事。任内一切处分。悉予开复。应得恤典。该衙门察例具奏。伊子杨国佐、著赏加副将衔。所有应袭侯爵。著杨国桢承袭。服阕后即来京陛见。以示朕优恤勋臣、有加无己之至意。寻予祭葬。谥忠武。　　

○以吏部尚书奕经、署管理户部三库事。　　

○壬寅。谕内阁、栗毓美奏、捐制军械。请演速战阵势一摺。东河所属黄运两河。共兵二千余名。专习桩埽。例不操防。其河标中左右守四营。寿驻济宁州城内。额设副将等官。马步战守各兵。除分拨各汛地外。实存城内兵一千一百七十八名。每年由该河督校阅一次。惟济宁州城。介兖州曹州二府之间。操防尤关紧要。该河督奏请由存城兵内挑选六百三十六名。分别枪炮刀矛弓箭藤牌各队。于寻常操演之外。兼演速战阵势。由河南巡抚派委熟谙武弁教习。责成将备督率弁兵。认真操演。所办甚好。著即照所议办理。仍著该河督于修防闲空之时。亲身校阅。分别劝惩。务期习练精熟。无致日久懈弛。仍复有名无实　　

○癸卯。上诣绮春园问皇太后安。　　

○谕军机大臣等、本日据步军统领衙门奏、四川广元县民赵执中等呈控该县办理差务、勒折浮派等情。已明降谕旨、交鄂山督同臬司多欢审讯矣。各省驿站支应差务。自应遵照成例办理。如州县不能约束家丁书役。以致勒折浮派。扰累闾阎。全在该管上司严查惩办。以杜弊端。兹据该民人控称该县系入川首站。向来将阖邑粮银三千二百两。阆中县协济银一千三百两。并藩库拨银五百两。俱存该县、作为差务夫马料豆使费。俱刻有碑碣。嘉庆十七年。曾知县莅任。被门丁伍敏等朦混。每银一两。勒折制钱十余串及六七串不等。夫马料豆。任意浮派。去年六月。民人李登科等、赴藩司衙门控诉。经川北道转委仪陇县讯办。至八月间。民人黄越等、又赴钦差汤金钊前控诉。谕令现任知县照旧办理。复经仪陇县知县、讯明李登科、黄越等所控得实。当堂释放。又被广元县门丁书役朦混。将已放之人。锁押赴县。用竹条各责一千余下。俱带锁金□靠。收入木笼。仍设堡差。在各家勒催。俱交总柜杨枝收存。有不遂意。即严刑责比。李登科等十四人。现在俱被看押等语。该县支应差务。既有镌刻碑碣。自应循照旧章办理。何以自嘉庆年间勒折浮派等弊。历任上司。毫无闻见。此次李登科等业经释放。该县复加锁押刑责。仍设堡差勒催。如果所控属实。是该县藉差扰累。情殊可恶。著该督等彻底研究。务得确情。据实参办。毋许稍有含混。将此谕知鄂山、并传谕多欢知之。寻奏、赵执中因先与李登科以告免采买马料。希图敛骗钱文。经该县将李登科拘获。辄捏词砌款。讯属全虚。应于蓦越赴京告重、事不实诬十人以上者、发边远充军例上量减一等。拟杖一百徒三年。余分别定拟。下部议。从之。　　

○甲辰。谕内阁、王鼎等奏、司员将次铨选。请留部补用。以资熟手。刑部候补主事吴廷鉁、赵镛、方宝庆、均由庶吉士散馆改部。现在铨选将次到班。姑念该部为刑名总汇。事务较繁。该员等在部行走有年。办事均臻妥协。准其留于刑部。遇有主事缺出。照例挨次奏补。俾资熟手。此外各衙门不得援以为例。纷纷渎请。　　

○又谕、前因班禅额尔德尼来使堪布罗布桑嘉勒灿、在朕前呈递控词。当交军机大臣会同理藩院审办。兹据讯明该使因在托逊诺尔地方被番贼抢劫。既经理藩院行知各该处严行查拏。该使并不听候办理。辄以贼赃未获。令人代写呈词。于请安时呈递。实属胆大糊涂。请照冲突仪仗妄行奏诉例。发近边充军。本属罪所应得。惟念前后藏分年纳贡。呈进丹书克。悃款笃诚。朕心甚为喜悦。此次呈递控词之堪布罗布桑嘉勒灿、系属无知。念其为班禅额尔德尼来使。加恩著免其按律惩处。即交班禅额尔德尼严加管束。以示朕恩施格外之至意。　　

○谕军机大臣等、前因两淮盐运使刘万程在署自缢。当降旨令朱士彦于浙江审案事竣。驰赴扬州查讯。本日据陶澍奏称。该运使实系因公积劳。痰发心迷。遽尔轻生。并询明该故员亲属等均系目睹。委无别情。现在该故员眷口人等。俱饬令暂缓回籍。著朱士彦到扬州后。即遵前旨详细查明。该员因何轻生自尽。有无疑窦。据实具奏。原摺著钞给阅看。将此谕令知之。　　

○大学士长龄等覆奏、讯明刑部郎中卢应翔挟嫌唆讼。捏控广东东莞县民叶省之身死不明一案。得旨、此案卢应翔以在籍刑部司员。挟嫌屡次找寻尸亲。商添情节。教令上控。核其情罪。即与积惯教唆无异。迨案经发觉。辄敢叠次狡执。现在众证确凿。尚复抗不招承。并于钦差审讯时。当堂呵斥佐证。种种刁健。实属藐法。卢应翔著即发往新疆效力赎罪。赛尚阿、祁＜?土贡＞、于粮差卢万欢等诈赃一节。未能审出实情。俱著交部议处。恩铭、赵盛奎、邓廷桢、于卢应翔干预讼事。未能审出实情。遽请开复原官。俱著交部严加议处。至卢应翔等狡诈健讼。现据众证完结。如再翻控。即将原呈立案不行。以杜刁健而息讼端。　　

○江宁副都统春生、因病休致。调山海关副都统常德、为江宁副都统。镶红旗蒙古副都统祥厚、为山海关副都统。　　

○乙巳。上诣大高殿行礼。　　

○还宫。　　

○以内阁学士文德和、兼镶红旗蒙古副都统。　　

○旌表守正捐躯湖南长沙县民梁汶房女萧梁氏。　　

○以孟夏时享太庙。自是日始。斋戒三日。　　

○丙午。谕内阁、英隆奏、择派佐领管理鸟枪营。以资整顿等语。鸟枪为营中利器。全在管理得人。庶几纪律严明。兵皆熟练。兹据该副都统奏称、青州驻防鸟枪兵。原设总管八旗协领一员。每二旗佐领一员。每旗无论防御骁骑校拣派一员管理。但左翼镶白、正蓝、右翼正黄、正红、四旗。俱系实管佐领二缺。协领兼管佐领二缺。遇有缺出。均在实管佐领内拣派管理。人数较少。不足以备挑选。嗣后遇有管理鸟枪营佐领缺出。著无论旗翼。俱择其年力富强、管辖严肃、熟习鸟枪之佐领。派委管理。以重操防而资整顿。　　

</div>
    <div class="pagination">
<a href="清实录道光朝实录_page518.html">上一页</a><span>...</span><a href="清实录道光朝实录_page514.html">514</a><a href="清实录道光朝实录_page515.html">515</a><a href="清实录道光朝实录_page516.html">516</a><a href="清实录道光朝实录_page517.html">517</a><a href="清实录道光朝实录_page518.html">518</a><span class="current-page">519</span><a href="清实录道光朝实录_page520.html">520</a><a href="清实录道光朝实录_page521.html">521</a><a href="清实录道光朝实录_page522.html">522</a><a href="清实录道光朝实录_page523.html">523</a><a href="清实录道光朝实录_page524.html">524</a><span>...</span><a href="清实录道光朝实录_page520.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
