<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 155 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 155 页/共 505 页
  </h1>
  <div class="content">
   ○谕议政王军机大臣等、李鸿章奏、克复常州府城。及筹布一切各摺片。冯子材、魁玉奏、克复丹阳县城一摺。贼首陈坤书、聚党负嵎。与金陵贼窟为掎角。李鸿章督军苦战。克复郡城。竟将贼首生捦就戮。全股殄灭。无一漏网。江南大局。得以渐定。所办至为周妥。现在丹阳亦已克复。虽据冯子村等奏称、斩捦不少。恐窜出之贼尚多。且未将贼窜往何路。明晰声叙。丹阳城中。悍贼甚众。若任其奔突。又将贻患他处。现在贼股窜往皖南江西等处者。其势已重。尤当防其陆续窜往合并。著李鸿章即饬刘铭传等军。迎探贼踪。拦头截击。并著富明阿、冯子材等、严饬扬镇各军。奋力追剿。丹阳窜贼。与刘铭传等军。前后夹击。务将余股全数殄除。毋得以克复丹城。遂置窜贼于不顾。曾国藩调鲍超一军赴援江西。而令李鸿章酌拨劲旅。接防东坝。东坝为贼窜要道。该抚以丹阳未克。先令提督周盛波等八营。由溧阳进扎南渡。与东坝联络截剿。此时丹阳已克。北路防松。是否即可调派各军。进扎东坝二溧一带。以便腾出鲍超一军。及早援江。抑将丹阳出窜之贼。剿灭净尽。再行调派。著曾国藩、李鸿章、会商妥筹。相机办理。戈登带队协剿常州之贼。甚为出力。该抚所奏前项赏银一万两。戈登不肯收领。拟仍作遣散洋弁经费。固系该洋将为要好起见。惟洋人素性嗜利。究竟是否出于本心。尚不可知。现在常州攻克。该洋人不言进攻金陵。竟肯先行遣散。免将来许多枝节。实属不可失之机会。该抚自应乘势利导。妥为遣散。如戈登将所部布置妥协。洋弁均皆回国。则是戈登真心要好。始终如一。仅止颁给旗帜功牌。不独无以酬其劳。且恐无以餍其欲。即著李鸿章饬令丁日昌、李恒嵩等、与戈登妥为办理。一俟办有就绪。即将如何再行嘉奖戈登之处。迅速奏闻。另片奏遵拨轮船经费。划充军饷等语。此项轮船经费。据赫德所称。现时所存。止能起解十五万两左右。余疑须俟该税务司回沪。查核办理。即著李鸿章饬将现存银款。迅即缴解曾国藩军营。仍令转催闽粤各关。陆续拨解。及将江海关欠拨之款。饬令关道设法分起凑解。并著曾国藩随时提催。以资散放而励军心。正在寄谕闲。富明阿奏到克复丹阳一摺。与冯子材等奏大略相同。摺内所奏伪英王叔身受重伤。先期逃往常州等语。未知获贼所供。是否确实。仍著富明阿、冯子材、查明首逆。如尚在逃。务须捦戮。毋任漏网。降众人等。尤须设法妥为安插遣散。以绝后患。毋稍大意。将此由六百里各谕令知之。　　

○以故朝鲜国王李＜?曰亠廾＞世子□臣巳火□袭爵。命户部左侍郎皂保为正使。正白旗汉军副都统文谦为副使。往封。　　

○以委散秩大臣文寿为镶蓝旗蒙古副都统。乾清门侍卫德长署镶红旗蒙古副都统。　　

○以克复江苏常州府城。赏提督张树珊、总兵官陈忠德、易用刚、郑国魁、一品封典。总兵官徐得胜、毕乃尔、副将朱联升、韩殿甲、彭连升、郑龙彪、参将刘朝干、覃洪升、罗荣光、骆金荣、陶位中、朱宝元、游击曾明魁、李长乐、舒义志、邓明远、郑国榜、宋云龙、都司刘玉龙、巴图鲁名号。知县史书青以知州用。并赏花翎。守备廖德旺等蓝翎。余加衔升叙开复有差。　　

○以克复江苏丹阳县城。赏提督詹启纶白玉四喜搬指一个。火镰一件。大荷包一对。小荷包两个。侍卫讷依楞阿、副将杨青山、参将霍名升、李耀光、游击郑启贵、叶广全、杜日新、都司李福兴、巴图鲁名号。余加衔升叙有差。予阵亡千总许惠祭葬世职。如都司例。　　

○予故都察院右副都御史前江西学政巡抚张芾入祀名官祠。从巡抚沈葆桢请也。　　

○豁免江苏武进、阳湖、二县三年额赋。　　

○乙酉。谕内阁、前因沈葆桢奏、道员王德榜系由浙江候补道续保尽先补用。奉旨允准。吏部以候选道不准指省议驳。恐系错误。当经降旨。将王德榜仍以道员留于浙江尽先补用。并令吏部将议驳错误之处。查明具奏。兹据奏称王德榜一员。系因当月司员。钞录谕旨时。误作候选道。管股司员。亦未将前次留浙补用之案查出。率照候选人员办理。请将该司员等分别惩处等语。所有传钞错误之当月司员。未能校对详明。实属疏忽。著查取职名。交都察院严加议处。管股司员。于传钞错误之件。未能详查更正。亦属草率。著一并交都察院议处。另片奏、王德榜先因恇怯无能。经沈葆桢奏参革职。嗣因攻克汤溪等城出力。经左宗棠保奏开复革职。留于浙江补用。按照章程。应令补缴加倍捐复等项银两。送部引见。承办司员。迟至一年之久。未经汇奏。并请将该司员议处等语。王德榜前于浙江克复汤溪等城、江西攻克陶家渡贼垒等案内。叠次出力。且据沈葆桢奏称该员冒暑遄征。埽荡江境。厥功甚伟。所有该员应缴捐复银两。即著加恩宽免。并免其送部引见。吏部办理迟延之司员。著查取职名。交都察院议处。　　

○谕议政王军机大臣等、前据贾洪诏奏称、徐之铭徇私滥保。请将所保各员撤销。当经降旨允准。嗣据劳崇光奏称滇省近日情形。并请将出力之马如龙、岑毓英、分别赏加提督布政使衔。一并赏加勇号。当以该二员均系徐之铭保奏。应在撤销之列。未便径照劳崇光所请。致与前旨两歧。谕令劳崇光、贾洪诏、速将攻克楚雄府及景东厅县出力各员。确切具奏。再降谕旨。并令贾洪诏将前旨妥为收存。暂缓宣示。本日据赵光奏滇省现在情形一摺。据称马如龙、岑毓英、保护省城。厥功甚伟。马如龙并令马德新同岑毓英往攻杜汶秀。收复楚雄府景东厅及各州县地方。各回众用言煽惑。怵以危词。劝令与杜逆联和。共拒官军。马如龙力排邪论。决计讨贼。惟势成孤立。非优加奖励。假以事权。恐呼应不灵。难以济事。并将滇省绅耆等公函。一并呈览等语。马如龙深明大义。力杜邪说。以回攻回。为同教所忌。势处孤危。若不亟与鼓励。恐其怀疑自畏。锐气阻消。众心因而解体。于滇省全局。关系非轻。著劳崇光、贾洪诏、迅速会商。如马如龙立志不欺。众共信任。即应权宜办理。不可错失机会。马如龙以前应得奖叙。著劳崇光、贾洪诏、迅即会衔奏请。不必俟楚雄等处出力各员查明后。始行汇请给奖。以安人心而资鼓舞。岑毓英带兵出省。屡克城池。亦宜先行给奖。以期呼应较灵。并著劳崇光等一并先行请奖。前旨仍著贾洪诏妥为收存。暂缓宣示。赵光原摺。并滇省绅士等公信一件。均著钞给劳崇光、贾洪诏、阅看。将此由六百里各谕令知之。　　

○以本年乡试。考试应开列试差人员于保和殿。　　

○改河南会亭营参将为永城营参将。并中军守备移劄永城。以甯陵城守汛隶左营。睢州城守汛隶右营。各派驻把总一员。移甯陵把总于胡家庄。睢州把总于会亭驿。改设马头寺、坞墙集、千总各一员。白马驿、黄冢、马牧集、十字河、外委各一员。酂县城额外外委一员。从巡抚张之万请也。　　

○丙戌。谕内阁、国家广开言路。整饬官常。惟期内外臣工。奉公守法。屏除私见。若身为大员。则平日束身立行。益当谨饬自爱。不授人以指摘之端。至被参人员。尤宜知止谤自修之义。痛自愧厉。岂可意图报复。讦人阴私。本年三月闲。通政使司通政使王拯、曾以佥壬滥列。请将侍郎崇纶、恒祺、董恂、薛焕、安徽巡抚乔松年、内阁侍读学士王维珍、量加裁抑。除摺内所称乔松年一节。业经寄谕曾国藩察看外。其所参崇纶、恒祺、王维珍等、事无指证。至薛焕巡抚任内被参各款。前此业经曾国藩查明覆奏。尚无实据。惟办理通商事务。颇为熟悉。而此次王拯摺内。亦未能指实款迹。是以将摺留中。暂缓查办。乃本月初九日。薛焕奏参王拯吸食鸦片烟。请加惩处等语。昨命议政王军机大臣传旨询问王拯。据王拯呈称。从前因系治疾。曾经吸食有瘾。现在疾不复作。旧染亦即痛加屏绝。惟向来持躬弗谨。致被纠参。请旨即予惩办等语。职官吸食鸦片。例禁綦严。王拯从前虽因治病沾染。究属有干例禁。本应照变通新章。官员吸食者。即予罢斥。姑念王拯一经奉旨传询。即据实直陈。尚无欺饰。且系原参薛焕等之员。若竟予严惩。恐因事纠弹者。闻而缄口。言路将因此而塞。王拯著从宽实降三级调用。并毋庸在军机章京上行走。以示惩儆。薛焕被人参劾。不能扪心自反。輙将王拯吸食鸦片。列入弹章。显系意存报复。有为而为。非因公论列者可比。此风断不可长。薛焕著实降五级调用。以为逞私攻讦者戒。并著仍在总理各国事务衙门行走。以观后效。该二员当知朝廷格外之恩。感激奋勉。力赎前愆。现在大小臣工。沾染鸦片恶习者。恐尚不止王拯一人。亟应痛自改悔湔除锢习。傥仍前苟且偷安。一经发觉。定即照章严惩。断难再邀宽典。至讦人阴私。易开攻击之风。于政体大有关系。如此后再有犯者。亦必从严惩办。决不姑容。王拯摺内所参董恂在顺天府府尹任内。向其所属月索薪米。遂为规例等语。著万青藜、卞宝第、查明据实覆奏。毋许徇隐。　　

○又谕、前因锦州大凌河牧群翼领乌云泰侵蚀擅权。降旨发往新疆。不准援免。兹据刑部奏称、业经锦州副都统将乌云泰解部转发。惟据兵部咨覆以西道梗阻。碍难转发。乌云泰一犯。应否遵旨发往新疆。抑或照奏定章程。暂行改发黑龙江之处。请旨遵行等语。乌云泰著仍发往新疆。由该部探明道路。迅即起解。　　

○又谕、前因降调御史常凯奏参直隶口北道。授意署怀来县知县钱葆延、延阁不报丁忧。旋又揭参。当经降旨交刘长佑、查明钱葆延如何匿丧之处。严行参奏。兹据刘长佑奏称、查据已革前署直隶怀来县知县钱葆延禀称。同治二年三月闲。曾经伊叔指定其胞兄前任湖南学政钱宝廉为嗣。该员因见邸钞。湖南巡抚恽世临、奏报湖南学政钱宝廉之父钱埙病故。误作钱盐。未敢遽凭呈报。迨至十二月十三日。接到讣信。并知伊叔并未过继钱宝廉为嗣。始行呈报等语。此案既经恽世临摺内声明钱埙病故。钱宝廉系属亲子。例应丁忧。虽其父名字。邸钞传写偶误。其为钱宝廉并未过继。已无疑义。该革员何至因一字之讹。即涉迟疑。更难保非有心匿丧。枝梧掩饰。希图恋栈。仍著刘长佑将该革员调省查讯。如果属实。即行严参惩办。至振麟是否授意该革员匿报丁忧、及至鬨传。反为揭参等款。并著归案究办。　　

○谕议政王军机大臣等、僧格林沁奏、马队追剿发捻。叠获胜仗。现抵随州。调楚陕步队跟追。并饬豫军蹑剿后股发逆。官文奏、楚北兵力不敷。请催调秦军来鄂。另片奏发捻合股。阑入枣阳等处。水陆各军。先后获胜。并现在布置各情形。览奏均悉。发逆梁姓股匪七八千人。张总愚匪股万人。及陈得才、陈大＜?氵喜＞等股。叠经僧格林沁指挥马步各军痛剿。毙贼甚多。张总愚已身带重伤。余匪越岭逃遁。僧格林沁以枣随一带。地势狭窄。马队难以施展。请飞调萧河清、孟宗福等、所带之四千人。迅速赴楚。此项步队。屡经饬令多隆阿等拨赴豫省军营。交僧格林沁调遣。何以至今尚未起程。实属不知缓急。著多隆阿、穆图善、刘蓉、迅即懔遵前旨。将马步各队。照数调派。饬萧河清等改赴楚省。交官文调遣。官文俟此项步队到后。饬令与杨朝林之军。追击各股逆匪。以资得力。其常星阿等马队。仍归僧格林沁调度。傥该逆被剿回窜。一至平阔地方。该亲王当扼要豫为布置。迎头截击。为一鼓聚歼之计。金陵已成孤注。旦夕可克。该逆众如向英霍一带奔窜。曾国藩、乔松年、自当遵奉前旨。严密防剿。诚恐皖南军事方殷。皖北兵力不厚。急切难以分拨。僧格林沁仍当妥筹截剿。并催调陈国瑞一军。驻扎临淮一带。以备缓急之用。总不可令该匪东趋。得遂其回救金陵之计。张曜此次追斩各逆。亦颇奋勇。张之万务当饬令该总兵实力□□穴□又□捕。不得恃有僧格林沁大兵。稍耽安逸。豫省无贼地方。当严饬文武各员。督同绅团协力守御。毋令败匪再行阑入。张总愚近往何处。苏克金由唐县等处追剿之匪。系属何股。曾否得手。著僧格林沁查明驰奏。发捻各逆由枣入随。经杨朝林督队追击。连获大胜。该逆由钟祥县属之洋梓地方。分股扑城。经梁洪胜等水陆堵截。该匪窜臼口镇及马梁内湖等处。亦经张启基等设伏败之。现在随枣钟京。贼氛遍地。武汉戒严。官文现饬石清吉移扎杨店。成大吉马步十二营。移扎滠口。分扎涢口。杨朝林俟后路稍定。由钟祥水路下驶。会合江长贵节节进攻。又将舒保马队。分布于孝感之杨店等处。先顾省垣。兼扼东趋皖省之路。孝感黄陂水路。各分拨炮船扼防。布置已极周妥。著即督饬派出各军。认真剿办。并即督带亲兵。泝流而上。先保襄河水面。俟安陆京天等处埽荡。即由陆路往云孝德安一路督剿。其慎固封守。以纾朝廷南顾之忧。省城防守事宜。著严树森妥筹办理。毋稍大意。所调之姜玉顺等楚勇四千名。著多隆阿、穆图善、迅即催令起程。前拨常星阿等马队。迅催前赴僧格林沁军营。到营后应如何分拨湖北。交官文调遣。即由僧格林沁妥筹办理。李云麟所剿蔡逆蜀河一股。曾否殄灭。近日军情。何以未据奏报。陕南蓝曹余孽。如犯兴安。或图回蜀。李云麟当认真剿洗。不得观望粉饰。致误事机。刘蓉曾否出省。商雒潼关一带。防剿情形若何。多隆阿病势曾否轻减。均著刘蓉即行具奏。以慰驰廑。将此由六百里各谕令知之。　　

○又谕、雷正绾奏、官军攻毁平凉镇原两处贼巢。击退援贼。进偪平凉一摺。平凉之四十里铺。及镇原属之新城。两处贼巢。均被官军平毁。悍贼木仲沅、讷三、亦俱斩于阵。贼胆已寒。亟应乘匪众恇怯之际。进偪平凉郡城。陶茂林留勇驻扎华亭。以顾后路。自率八营。前来会剿。即著雷正绾督同陶茂林奇正兼施。迅将平凉郡城。克期攻拔。毋任久踞。甯夏汉城。被陷未复。满城被围已久。自应亟图援救。且官军由灵甯进取。则东北各匪。皆有所顾忌。不敢援应平凉。而雷正绾之师。剿办更易得手。前因讷钦所带兵勇。未经战阵。恐难得力。特派都兴阿驰赴定边。接统其众。该将军业已由京起程。而所部马步各军。尚恐不敷调拨。著多隆阿、穆图善、恪遵叠次谕旨。将前此留省之马队五百名。迅速拨赴定边。交部兴阿统带。并著刘蓉酌拨楚勇数千。前赴都兴阿军营。听候调遣。以厚兵力。熙麟现派游击罗元勋管带楚勇一千名。与赵延烺力图援剿。著即严饬该游击认真整顿。俾成劲旅。雷正绾如已攻拔平凉。即移得胜之师。迅赴甯灵一带。与都兴阿两路进攻。庶各路逆氛。不难渐次扑灭。将此由六百里各谕令知之。　　

○以翰林院侍读学士延煦为詹事府詹事。　　

○以甘肃平凉、镇原、攻克贼巢。提督雷正绾得旨嘉奖。赏参将雷恒巴图鲁名号。总兵官魏添应等加衔升叙有差。予阵亡都司石锦玉等十一员祭葬世职加等。　　

○予湖北随州阵亡委防御西林、佐领三丕勒、祭葬世职加等。　　

○丁亥。孝端文皇后忌辰。遣官祭昭陵。　　

○谕议政王军机大臣等、冯子材等奏、续陈克复丹阳。捦斩首逆。追剿窜匪一摺。丹城既克。首逆亦除。金陵自成孤立之势。不难合力攻克。惟窜匪必须□□穴□又□捕净尽。残黎必须加意安辑。该提督等即饬在事文武。妥为筹办。以靖地方。冯子材现拟拨队移防金坛。以扬军专守丹阳。惟江北空虚。楚豫贼匪。仍思东窜皖境。以救金陵。前据李鸿章奏、俟丹阳克复后。即可派拨所部。进扎东坝二溧一带。现在常州丹阳。均已克复。李鸿章所部兵力有余。前所派由溧阳进扎南渡之周盛波等军。及助攻丹阳之刘铭传、郭松林等军。除派赴金陵皖南等处助剿外。其余即著酌量调赴东坝二溧驻扎。以固江苏门户。鲍超一军。即可腾出赶赴江西。丹阳一城。即著冯子材、魁玉、派兵就近驻守。其富明阿所统江北之军。即可调回扬防。以备截剿楚豫东窜之贼。以上布置情形。是否妥善。著富明阿、李鸿章、冯子材、魁玉、通筹大局。妥为办理。一面迅速奏闻。将此由六百里各谕令知之。　　

○又谕、穆图善奏、遣军迎剿南山窜匪一摺。览所奏情形。于叠次寄谕。声覆殊未明晰。前因陕省回匪肃清。楚豫军务紧急。叠谕多隆阿等、调派姜玉顺等带勇四千赴鄂。萧河清等带勇四千。并常星阿等督带马队。前赴豫省军营。归僧格林沁调遣。多隆阿伤病未痊。穆图善署理关防。自应将遵旨调派情形。星速驰奏。本日据穆图善奏称、屡奉寄谕。深以陕省余孽未清。仰劳圣虑。现派姜玉顺统带十营。由鄠县涝峪口。进剿曹背时股匪等语。而于屡次催调驰赴鄂豫马步各军谕旨。竟无一字提及。实属不知缓急。现在陕南发逆。句合捻股。窜扰鄂境。随枣钟京。贼氛遍地。其滋扰陕省者。仅曹蓝两逆耳。蓝二顺一股。前已责成李云麟赶紧扑灭。至曹背时一股。刘蓉责无旁贷。且部勇甚多。自应严饬萧庆高等认真剿洗。俾姜玉顺一军。克期赴楚。方是正办。乃于派后援鄂一事。刘蓉等竟漠不关心。殊不可解。该抚身受厚恩。务当力顾大局。以副委任。即著督饬各军。迅将盘踞两郎一带之曹逆。悉数歼除。毋再迁延干咎。李云麟亦当懔遵前旨。将蜀河等处逆股。殄灭净尽。昨据僧格林沁奏、俟萧河清等步队到楚。始可将马队撤至豫境。以防北路。是楚省需兵。甚为紧要。著穆图善商同刘蓉。速饬姜玉顺、萧河清等、督带步队。遵照昨日寄谕。赶紧赴楚。归官文调遣。常星阿督带马队。速赴僧格林沁军营。以资攻剿。东治两营。据穆图善奏、现派总兵陈天佑接统其军。并咨商德兴阿将所部马队两起。交副都统西蒙克西克统带。驰赴讷钦军营助剿等语。此项马队。是否系多隆阿军营留防西安之兵。抑系德兴阿部曲。两起共几百名。声叙亦未明晰。均著迅速奏闻。讷钦所部。现归都兴阿统带。将来陈天佑、西蒙克西克到定边后。即归都兴阿相机调度。都兴阿接奉此旨。即著星驰前进。以资统摄。多隆阿所统马队一千五百名。前已照数分拨僧格林沁及定边军营。此外步队。除拨给姜玉顺、萧河清等八千名。带赴鄂省外。现存陕省者。尚有若干。如果调拨各省后。所存无多。不敷防剿。即著刘蓉将所部兵勇。匀拨若干。将陕省边防。妥为布置。仍一面迅速奏闻。将此由六百里各谕令知之。　　

○以候补侍郎宜振为工部右侍郎。兼管钱法堂事。　　

○以大理寺卿贺寿慈署都察院左副都御史。　　

○以江苏克复丹阳县城出力。提督冯子材得旨嘉奖。与将军富明阿、均赏黄马褂。副都统魁玉巴图鲁名号。勇目黄先知、杜玉成、三品顶带花翎。　　

○予杭州驻防殉难协领隆锵等暨兵丁妇女一百九十九员名口分别旌恤如例。　　

○戊子。谕议政王军机大臣等、刘蓉奏、追剿曹逆。叠破寨垒一摺。曹背时股匪。窜踞大庄坪等处。经萧庆高、黄鼎等、督军先后攻克。其文公梁八里坪曹逆老巢。亦经黄鼎等约期进攻。将各贼营焚毁。连蹋贼营六座。并将曹逆矛伤。剿办尚属得手。惟曹逆虽经受伤。仍行逃窜。非跟踪追剿。迅速歼捦。恐致复形滋蔓。刘蓉务宜督饬将士。乘该匪穷蹙之时。尽力穷追。毋任漏网。现在曹逆败残之余。刘蓉所部兵勇。已敷剿办。鄂省随枣钟京一带。贼氛遍地。前经谕令穆图善、刘蓉、将派赴豫省之萧河清、孟宗福等、所带楚勇四千人。改派赴楚。与原派赴楚之姜玉顺等所带四千人。一并前往。交官文调遣。其常星阿马队。仍派赴僧格林沁军营。著即懔遵前旨。迅饬萧河清、姜玉顺、常星阿等军。克期起程。毋稍延缓。鄂省贼势甚重。专盼前项派拨助剿之兵。穆图善等何以置若罔闻。于奉到谕旨后。尚未见有覆奏。傥因调派迟延。缓不及事。致令楚疆有失。必惟穆图善刘蓉是问。多隆阿病势若何。刘蓉何日出省。即遵前旨迅速奏闻。将此由六百里各谕令知之。　　

○山东巡抚阎敬铭奏、现赴兖沂曹一带。察看地方情形。得旨、东省吏治民风之坏。几有积重难返之势。该抚既出省察看情形。务须实力整顿。却又不可操切从事。去其太甚。随时徐图补救。冀收月异日新之效。方为不负委任。　　

○以陕西攻克文公梁等处贼垒。予知县黄鼎以同知直隶州知州用。与守备刘国富均赏花翎。训导张玉文等蓝翎。余升叙有差。　　

○蠲缓江苏上元、江甯、句容、溧水、高淳、江浦、六合、仪徵、江都、甘泉、沛、泰兴、靖江、十三县。暨各屯卫被扰地方上年额赋有差。　　

○己丑。谕内阁、曾国藩奏、提督李世忠遣散部众。交出城卡。呈请开缺回籍一摺。江南提督李世忠、自任事以来。屡著战功。上年春闲。发逆沿江上窜。该提督力保滁州金椒天长六合等城。逆不得逞。官军乘胜克复浦口江浦九洑洲。江北得以肃清。迨苗逆复叛。该提督慷慨誓师。亲统所部赴淮。助平巨憝。此时江淮军务大定。复能将所部弁勇。发赀遣散。并愿广散赀财。捐助军饷。实属深明大义。诚悃可嘉。该提督现因伤病举发。亲柩未葬。恳请开缺回籍。若不允其所请。无以恤勤劳而慰孝思。李世忠著准其开缺回籍。　　

○谕议政王军机大臣等、曾国藩奏、徽军挫失。并克复金坛。暨办理竭蹶情形。恳请皖鄂分任军饷各摺片。浙省贼股。上犯徽郡。毛有铭等军。既经挫折。歙休境内。无地非贼。是该处军情。正当吃紧之时。皖南兵力尚单。前谕左宗棠筹拨蒋益澧各军。驰援徽境。著即酌量情形。多拨劲旅前往。与该处防军。联络夹攻。务将该逆速行剿洗。并饬令黄少春、刘清亮两军。严扼遂安要隘。以防湖贼续窜徽境。饬令王开琳等、截贼婺源德兴之交。毋令南窜严州。西窜饶郡。曾国藩虑鲍超驰援江西。不能速到。现派周宽世七营。金国琛九营。先从饶州一路往援。著即饬迅速前往。力筹堵剿。并著沈葆桢饬令在防将士。与周宽世等军。严密布置。互相援应。此时窜江之贼。粮食不继。号令不一。多有纷纷逃散者。刘典、王文瑞各军。陆续到后。声势更壮。谅已足敷剿办。发捻窜近随枣黄德。曾国藩已派彭玉麟统率师船。上赴九江。防剿北岸鄂皖江面。兼顾南岸鄱湖都昌一带。江路当可无虞。惟皖北陆路。仅颍六庐巢等处。置有防兵。其余潜太英霍桐舒等县。皆空虚无兵。深虑楚豫境内。发捻大股。乘隙东窜。鲍超一军。自攻克金坛后。该处败匪。及常州余逆。均为驻防溧阳之吴毓芬等截剿于南渡。全股殄除。现在常丹两城已克。东坝二溧。已经李鸿章派兵扼守。鲍超一军。自可腾出移援徽郡。或即令渡江北。防剿潜太英霍桐舒一带。著曾国藩酌量情形。妥为调度。至皖北颍亳庐寿等处。与豫楚边境甚近。防兵空虚。乔松年身膺疆寄。责无旁贷。如何拨兵防守各城。如何堵御发捻之处。惟当力筹布置。不准观望推诿。曾国藩亦仍当随时兼顾。以期互相策应。前经谕令僧格林沁将陈国瑞一军。调赴皖北。为截剿发捻东窜之备。本日据曾国藩奏、皖北空虚可虑。自应即以此军移扎截剿。著僧格林沁相机酌度。迅即檄令扼要驻扎。如果发捻窜近皖疆。即可令其截击。此外或另有劲旅。可以扼要驻扎。备豫缓急之处。著僧格林沁、曾国藩、随时会同筹商办理。淮徐一带。即著吴棠豫筹布置。拨兵驻守。并与临淮各军。联络声势。毋稍大意。天长六合一带。即著富明阿将援剿镇江之扬营兵勇撤回。移扎该处。严密堵遏。仍著曾国藩与富明阿、吴棠、乔松年、互相援应。至发捻大股。现在麕聚于随枣钟京等处。鄂省兵力。尚敷堵剿。官文、严树森、总当严督诸军。将该逆就地殄尽。万不可令其窜入皖境。金陵官军。攻破朝阳等门月围。歼贼甚众。正当乘该匪穷蹙之时。力筹攻拔。并著李鸿章将丹阳常郡余匪。□□穴□又□捕净绝。分布诸军。严扼要路。以防金陵逆股外窜。值此功在垂成。各路将帅、及封疆大吏。俱宜振刷精神。统筹兼顾。以期及早蒇功。曾国藩声称户部覆奏摺内。所称湖北等省协济月饷等款。为数甚钜。实则所得极少等语。本日已交户部核办矣。所请将杨岳斌、萧庆衍、蒋凝学、毛有铭、梁美材诸军。仍由鄂省照旧供支。于六成之外。酌添一二成之处。著官文、严树森、速筹发给。其普成尧、何绍彩两军。著即交乔松年调遣。饷项即由临淮粮台支发报销。李世忠既经散财遣众。交出城卡。心迹已明。其赴安庆谒见迟早之处。即可听其自便。李世忠交还之五河六合滁全天来各城。著曾国藩、吴棠、乔松年、将善后事宜。妥为经理。孙家泰一案。著俟乔松年会同曾国藩具奏时。再降谕旨。将此由六百里各谕令知之。　　

○以镶蓝旗满洲副都统灵桂署镶白旗护军统领。正黄旗蒙古副都统富明署正红旗满洲副都统。　　

○以浙江处州镇总兵官李朝斌为江南提督。遇缺提奏提督黄翼升为江南水师提督。记名总兵官陈国瑞为浙江处州镇总兵官。擢江南狼山镇右营游击阳利见为淮扬镇总兵官。　　

○以克复江苏金坛县城。擢游击张遇春以副将升用。予阵亡参将鲍昌龄、都司宋连升、王正礼、祭葬世职加等。　　

○以安徽徽州堵剿窜匪不力。革署总兵官唐义训职。仍留任。道员毛有铭以知府降补。夺勇号花翎。仍留营。予阵亡参将金茂荣等十三员祭葬世职加等。　　

○庚寅。谕内阁、御史富稼奏、运河一带。两岸住户。多于院落开掘地窖。藏窃铜米。比户皆然。聚众抢粮之案。正犯闻拏远避。完案复归。怙恶不悛。仍为沿河之害。其惯窃铜米积匪。虽经拏获多名。而窃藏之铜。并未□□穴□又□获。今南漕尚未抵京。请豫除积匪。以清河运等语。著钟岱、宋晋、遴派员役。实力□□穴□又□查。将窖藏一律平毁。并饬各该管营汛。及沿河委员。节节梭巡。傥有棍徒夥窃。及搀杂浸灌等弊。即行严拏从重惩办。厅桥各役。如有与贼通气者。亦即严究革惩。以清积蠹而重运务。　　

○又谕、钦差大臣西安将军多隆阿前在湖北带兵剿贼。叠著战功。同治元年。率师赴皖。攻拔庐州。匪首陈玉城败窜。被捦伏法。旋由湖北督师入陕。授为钦差大臣。将同朝一带回匪巢穴。悉数削平。先后克复城寨十数处。并分兵解凤翔之围。俾陕省回匪。一律肃清。厥功尤伟。嗣因蓝逆占踞盩厔县城。屡攻不下。该将军忠勇奋发。躬亲督战。力拔坚城。头面致受枪伤。节经赏给内府如意拔毒散。及人薓等件。交该将军祗领。方冀医治速痊。长资倚畀。兹据因伤出缺。披览遗章。实深悼惜。多隆阿著加恩追赠太子太保。照将军阵亡例从优赐恤。赏给一等轻车都尉世职。任内一切处分。悉予开复。应得恤典。该衙门察例具奏。并准入祀京师昭忠祠。其曾经立功省分。著各该督抚查明建立专祠。赏银一千两。经理丧事。由陕西藩库给发。其灵柩回籍时。著沿途地方官妥为照料。伊子孙几人。著黑龙江将军查明。俟百日孝满后。由该旗带领引见。以示笃念忠荩至意。寻予祭葬。谥忠勇。　　

○谕议政王军机大臣等、穆图善奏、陕省军务。渐就肃清。全军遵旨驰援楚豫。并曹克忠一军。攻克马鹿镇等处贼巢各摺片。曹背时一股。经提督姜玉顺歼灭殆尽。曹逆亦在诛数。穆图善现檄姜玉顺先行统带九营。由南山拔队。援应楚省。饬蓝斯明、萧河清、各率所部赴豫。自尚未接到本月十六日令萧河清等改赴楚省之谕。著懔遵前旨。令萧河清、姜玉顺、所带步队八千人。一并驰援楚省。多隆阿部下马队。除酌留拨给都兴阿外。其余悉令常星阿等统带。仍赴僧格林沁军营。僧格林沁现驰随州。俟西省马步到齐。应如何分拨策应。并派防豫省东北两路之处。均著妥为筹画。穆图善欲亲督马步。出关分剿。奋勇可嘉。该将军即妥为部署。亲率各营赴楚。并须激励各军。认真出力。陕西未尽事宜。移交刘蓉办理。多隆阿钦差大臣关防。著刘蓉派员赍赴京师恭缴。官文于陕西兵勇到后。兵力益足。务当妥筹分布。将楚境贼氛。节节埽荡。毋留余孽。严树森仍慎固省防。不可稍涉大意。刘蓉已派英毅六营赴襄樊。此军何日到楚。亦可归官文调遣。现在陕西地方。虽可渐次肃清。而统帅伤亡。兵勇分散。诚恐甘省逆回。及本境余匪。从而生心。再图滋事。不可不豫为之防。刘蓉所部之湘果十四营。现屯汉郡。著分饬带兵各员。将各路余匪。□□穴□又□捕净尽。俟甘省回匪。剿办得手。不至复行回窜。再议一律撤遣回蜀。潼商等处。防守紧要。著刘蓉选派得力兵将。分股驻扎。以便蓝斯明、萧河清、起程赴楚。涝峪口匪踪。是否净绝。曹背时是否伏诛。该抚何日出省调度。并著迅速奏闻。曹克忠已将马鹿镇等处贼巢剿洗。著饬令仍行回驻陇境。如省城附近。需兵弹压。即调回驻扎盩厔一带。以资控制。都兴阿统兵日久。持重老成。现带重兵赴定边一带。本日已令督办甘肃军务。著即趱程前进。与雷正绾会商妥办。以期节节肃清。雷正绾自陕入甘。屡获奇捷。劳勚卓著。现在围攻平凉。谅可即日得手。著即督率将弁。迅速图攻。甘省匪势尚炽。该提督一军。恐尚单薄。是以添派都兴阿办理。都兴阿尚不能即日到甘。俟其到后。或在一处会商。或议分投办理。均须和衷共济。以纾朝廷西顾之忧。蔡逆一股。经刘蓉派令湘果各营。会商李云麟击剿。闻已败窜郧西。著责令该京卿跟踪蹑剿。不得稍留遗孽。贻患邻封。若纵令与楚豫各匪合股。定惟李云麟是问。将此由六百里各谕令知之。　　

○调荆州将军都兴阿为西安将军。以西安左翼副都统穆图善为荆州将军。　　

○命西安将军都兴阿督办甘肃军务。署陕西提督雷正绾帮办军务。　　



大清穆宗继天开运受中居正保大定功圣智诚孝信敏恭宽毅皇帝实录卷之一百一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子四月。辛卯。谕内阁、顺天府府尹卞宝第奏、董恂被参一案请添派大臣会同查覆一摺。著添派倭仁、会同卞宝第据实查覆。毋稍徇隐。寻奏逐细查访。董恂并无向各属月索薪米确据。得旨、王拯所奏。著无庸议。　　

○谕议政王军机大臣等、户部奏豫筹江南财赋。以纾国课一摺。据称东南地利素饶。自遭兵燹一切应办事宜均未举行。现在皖北肃清。江苏境内。亦将克期底定。亟宜厘定成规。以为长治久安之计。查厘捐一项。有碍正赋。应请将从前粮捐亩捐草捐花布捐等项。概行禁止。至正赋钱粮。除蠲缓外。务令认真收纳。年清年款。至滩地沙洲二事。为利甚溥。恳请饬下督抚大吏。遴员驰往查勘妥办。以尽地利各等语。所奏系为兴利除弊起见。自应先事筹画。以为善后地步。著曾国藩、李鸿章、按照该部所奏各节。确切查明。实力兴办。以苏民困而裕国计。原摺著钞给阅看。将此谕令知之。　　

○以记名副都统海群为西安左翼副都统。　　

○壬辰。以神灵显应。加江苏扬州灵筋祠封号曰护国。　　

○谕内阁、前因毕道远等呈奏、山东已革知府吴载勋等、剿办淄川逆匪。恇怯通贼各情。叠经降旨交谭廷襄查办。兹据阎敬铭奏、查明各该员被参各款。并将亲供呈览。请旨办理一摺。山东已革候补知府吴载勋、前署济南府任内。于淄川逆匪刘得培起事之初。亲往查办。因未带兵勇。回省请兵。刘得培已踞城作乱。该革员到淄后。屡次督队攻袭。尚无恇怯乖谬及通贼情事。吴载勋前经谭廷襄以该革员耽延贻误。业经奏参革职。著无庸议。前署淄川县事候补知县麟盛、于刘得培率众入城时。因将卸事。并未设法拏办。又不据实禀报。实属意存推诿。著即行革职。以示惩儆。道员陈显彝督剿淄川。屡次攻袭。尚有斩捦。原参通贼各情。亦无确据。陈显彝前经阎敬铭奏参勒令休致。即著无庸置议。已革游击谢炳、因勇丁索饷退队。不能约束于前。又不能激励于后。实属咎无可辞。业经革职。被参通贼之知县李凤韶业经被害。著一并免其置议。
  </div>
  <div class="pagination">
   <a href="清实录同治朝实录_page154.html">
    上一页
   </a>
   <span>
    ...
   </span>
   <a href="清实录同治朝实录_page150.html">
    150
   </a>
   <a href="清实录同治朝实录_page151.html">
    151
   </a>
   <a href="清实录同治朝实录_page152.html">
    152
   </a>
   <a href="清实录同治朝实录_page153.html">
    153
   </a>
   <a href="清实录同治朝实录_page154.html">
    154
   </a>
   <span class="current-page">
    155
   </span>
   <a href="清实录同治朝实录_page156.html">
    156
   </a>
   <a href="清实录同治朝实录_page157.html">
    157
   </a>
   <a href="清实录同治朝实录_page158.html">
    158
   </a>
   <a href="清实录同治朝实录_page159.html">
    159
   </a>
   <a href="清实录同治朝实录_page160.html">
    160
   </a>
   <span>
    ...
   </span>
   <a href="清实录同治朝实录_page156.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
