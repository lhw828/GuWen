<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 70 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 70 页/共 1860 页
  </h1>
  <div class="content">
   ○又议准、山东巡抚法敏疏称、青州添设驻防满兵二千余名。应支粟米、酌给一半。余照每斗一钱之例。折给银两。从之。　　

○兵部议覆、大学士管川陕总督查郎阿疏言、雍正十三年十一月。延绥镇臣米国正、奏请设立团练乡兵一案。经奉旨议行。伏查延绥、榆林、一带。地广人稀。或数十家为一堡。或两三户为一村。相去数里、数十里不等。沿边民户、俱于边外耕种夷地。春夏则出边耕作。秋成以后。又须采割柴草。豫人畜御冬之需。欲行团练之法。必按期教习。徵发期会。仆仆道途。公私交废。况延绥镇额兵九千三百五十七名。分布三十六营堡。声势相联。情形既非单弱。边陲已足敉宁。请将米国正奏请设立团练之法。仍行停止。应如所请。从之。　　

○广西巡抚杨超曾疏报、桂林等府。并郁林州等各属。开垦屯田地亩、二十一顷有奇。　　

○己卯。世宗宪皇帝再周忌辰。上诣寿皇殿、雍和宫、行礼。　　

○遣官祭泰陵。　　

○诣皇太后宫问安。　　

○庚辰。上诣皇太后宫问安。　　

○兵部等部议覆、宁古塔将军吉党阿奏言恩赏生息银两。原以协济兵丁婚丧之用。查船厂、白都讷、二处。借放本银稍多。一年息银。赏给有余。宁古塔、浑春、阿尔楚喀地方。生息仅足一年赏给。至三姓地方。生息本银一万两零。原系赏给三姓兵丁一千名。后添设八姓兵丁一千名。未添本银。生息不敷赏给。应将船厂、白都讷、二处。拨本银四千两。余剩息银六千两。给三姓地方、与原本共二万两零。收息给赏。应如所请。从之。　　

○刑部议奏、原任郎中宏通、承办泰陵工程。浮冒银五百五十两有零。宏通应枷号鞭责。其银两著落宏通、及毫无觉察之尚书宪德、分赔。得旨。尚书宪德、系总理工程之人。并不实心稽查。以致宏通有浮冒之弊。办理糊涂。其罪实在宪德。工部查出浮给银两。不必令宏通分赔。著于宪德名下、十倍赔出。余依议。　　

○福建巡抚郝玉麟疏报、福清县海口、牛田、二场。垦复盐地八十一顷有奇。　　

○辛巳。上御乾清门听政。　　

○兵部议覆、黑龙江将军额尔图疏言、呼兰驻兵五百名。伊等喜丧之事。亦应照例赏给。前因各处息银不敷。是以停止。今齐齐哈尔、墨尔根、二城。所收利银。已足赏给。请于本年秋季为始。在齐齐哈尔借放银内。酌扣三千两。墨尔根借放银内。酌扣二千两。共五千两。给呼兰借放赏给。又黑龙江尚有未给人等。请候齐齐哈尔等处。再有羡余。补行赏给。其前任将军卓尔海奏请、移用存贮办公银二万两。应俟黑龙江未给人等赏完之日。分季扣补。至原赏生息银八万两。请借放齐齐哈尔三万五千两。黑龙江二万五千两。墨尔根一万五千两。呼兰五千两。每年所获利银。照例赏给。有余、给与不敷地方。应如所请。从之。　　

○以工部侍郎柏修、为镶蓝旗护军统领。　　

○以通政使赵之垣、为都察院左副都御史。　　

○壬午。兵部等部、议覆贵州总督张广泗疏言、威宁一州。界连滇蜀。原设总兵官驻防。嗣于雍正六年。改镇为营。又于九年。改营为协。然额兵终觉单弱。应仍改设威宁镇总兵官一员。分左右二营。设游击二员。其原设左营都司一员。右营守备一员。即将左营都司。改为左营游击。兼管中军事。外添设右营游击一员。左营守备一员。原额兵一千五百名。应添兵五百名。又威宁州城西六十里、地名得胜坡。系夷目阿底地方。坡下即乌蒙箐、绵延二百余里。为昭通、威宁、通联奥区。应将原设雄所营之守备一员。千总一员。外委二员。兵丁二百名。移得胜坡驻守。又州城西北角之天生桥等处。应添设一汛。拨把总一员。带兵六十名驻守。并于补著特鸡等六处。分安塘递。又菩萨塘汛。原设把总一员。兵六十名。应添拨外委千总一员。兵四十名。协同驻守。又稻田坝、应添设一汛。拨外委把总一员。兵四十名驻守。至雄所官兵。既移驻得胜坡。所有旧设长胜寨一汛。离得胜坡仅十余里。其原防官兵。祗留外委把总一员。兵二十名驻守。其余彻调回城。至威宁协、向属云南昭通镇管辖。今改协为镇。应归黔省提督节制。并换给关防。俱应如所请。从之。　　

○工部议覆、大学士管浙江总督事务嵇曾筠疏言、浙省海塘。自浦儿兜大石工尾起。至尖山段塘头止。建筑鱼鳞大石塘五千九百三十丈。勘估物料夫工银、一百六万九千六百两零。请支帑项。次第趱修。应如所请。从之。　　

○免山东济南、泰安、兖州、东昌、青州、等五府属。二十八州县卫。被旱灾民。本年额赋。　　

○大学士管浙江总督事务嵇曾筠疏报、象山、临海、太平、定海、永嘉、平阳、松杨、景宁、云和、等九县。垦复额内荒缺民灶田地山园二十顷有奇。又定海县、垦复额内荒缺田地山荡六十三顷有奇。　　

○癸未。上诣皇太后宫问安。　　

○甲申。上诣皇太后宫问安。　　

○谕内阁。福建南澳镇总兵官员缺。前命马成林、暂行署理。闻马成林系陕西人于海洋事宜。未能熟练。查有广东左翼镇总兵官黄锡申、原籍福建。平素谙练水师船务。克胜南澳海疆之任。著将马成林、调署广东左翼镇总兵官。黄锡申调补福建南澳镇总兵官。　　

○赈甘肃会宁县、被旱灾民。　　

○乙酉秋分。夕月于西郊。遣諴亲王允秘行礼。　　

○上诣皇太后宫问安。　　

○工部议覆户部左侍郎赵殿最等奏称、遵旨会勘豫省卫河情形。查卫河发源于苏门山百泉。历新乡、汲、淇、浚、滑、汤、阴、内黄、及直隶之大名、元城。至山东馆陶、入临、清州。经流九百二十余里。其间为漕农交赖之要区。祇有三处。曰百泉。曰洹河。曰小丹河。自雍正四年。定制于百泉池南。建石堰一道。开三口门。分为三渠。中为官渠。以济漕运。东西各一渠。为民渠。民渠之内。照旧各建五闸。分灌民田。又洹河万金渠口外。有石桥一座。计水洞四十有三。自第十洞处。听民于需水灌田之际。自筑子坝于滩之东。而开小渠一道。引水入田。其余三十三洞。尽行疏浚。流归正河。而洹河之水。乃以一分灌田。二分济运。又据大学士嵇曾筠、前在河东副总河任内。以小丹河之上首。有秦渠一道。小丹河之下首。有董下渠一道。量为开宽。而小丹河内、东西分灌民田之十六口门。并皆堵塞。俾小丹河之水。尽归卫河。于漕运更有裨益。行之数年。俱各妥便。毋庸更张。惟运河漕船入水。原有一定尺寸。宜测水势之盈缩。以定启板之高下。请于馆陶立一水则。以验漳卫之浅深。临清立一水则。以验汶卫之浅深。如遇东省运河畅流之年。应酌分余润。波及民生。请于百泉官渠口门内。再制一层闸板。将官闸上板。使水分济东西民渠。小丹河原有石闸。亦将官闸上板。以济民渠。洹河东石洞之外。再酌予数洞。用资灌溉。如遇水势平流之年。则将官闸悉开济运。涩流之年。则百泉除官闸去板外。再酌令东西民渠。轮日启板济运。洹河东十洞。酌量封禁。小丹河东西民渠。亦皆堵塞。惟竹络坝、免其封闭。每岁俟漕船将抵临清之候。豫省遣员。会同山东管河道。查勘运河水势。分别畅流平流涩流。均以水则为准。以便将百泉等处渠闸。随时启闭。漕农均利。应如所请。从之。　　

○又议覆、大学士管浙江总督事务嵇曾筠疏言、严州府属、淳安县境内。有大河一道。发源徽州。建瓴而下。急湍奔流。冲刷地亩。并侵庐舍。议筑石磡八十五丈。以资保护。共估需银二千七百两有奇。应如所请办理。从之。　　

○大学士管浙江总督事务稽曾筠疏报、孝丰、鄞、慈溪、象山、定海、会稽、余姚、嵊、兰溪、丽水、等十县。开垦田地山荡三十二顷八十八亩有奇。诸暨、嵊县、改垦田地二顷九十八亩有奇。　　

○是月。协办吏部尚书事务顾琮奏言、奉旨会同督臣李卫、履勘永定河工。查畿辅诸河。俱汇津归海。漳、卫、二水。来自西南。合为南运河。潮、白二水。来自东北。合为北运河。桑乾、洋河、二水。自西北合万山之水。入水关为永定河。釜阳经南北二泊。会滹沱为子牙河。唐、沙、磁、诸水。俱入西淀。拒马、琉璃、等河。会于龙门口、为白沟河。亦入西淀。西淀之水。由玉带河达东淀。而牤牛入于中亭。中亭乃玉带之支流。分而复合。永定、子牙、亦入东淀。俱由淀达津。至西沽与北运河会。抵三汊口。会南运河。合流东南入海。是天津乃九河之下游。淀泊系众水之交汇。所关最要也。永定浑河。原无堤岸。祗有河身。达于玉带。清流汛涨出槽。淀外数百里之地。任其游漾。水归于淀中。泥沉于淀外。民田虽有淹没。所谓一水一麦。亦不为苦。自筑堤束水以来。下口愈近潮汐。其淤愈速。堤日增而河日淤。河底已高于平地。近年河患。所以尤甚。大凡治水之法。莫善于行所无事。故筑堤防水则可。若以堤束水。是与水争地。而贻后患也。臣现在制中。承命谢恩。未便素服从事。可否令原任副总河徐湛恩、暂行代理印务。合行缮摺陈奏。得旨。直隶河工。甚有宜经营者。因一时无人。故特命汝署理。至国家大典。即朕亦勉强行之。何况于汝。仍遵前旨行。所奏徐湛恩之处。大谬。　　

○侍卫五十七、奏为会同总督李卫、将截留天津漕米。分发被水州县平粜。业于霸州分设乡城两厂。减价开粜。但缘该处新粮、日渐登场。又有邻邑文安等县、杂粮流通。米价不甚昂贵。是以籴者无几。请每石再减百文。以制钱九百为度。得旨。若籴者寥寥。则应暂停。以为冬月赈济之用。其商之督臣李卫、并各处平粜者。　　

○直隶总督李卫、奏覆减价分粜事。前于天津北仓。奉旨截留漕米五十万石。原为备赈之用。此次平粜后。仍须采买补足。若减价太贱。则于原数短少。应照各处原粜米石之价量减。以每石千文为度。比于丰年米价。已属大为平减。现在秋成不远。价值自必日平。如赴籴者少。请暂为停止。俟冬春米少价昂之时。再行请旨平粜。其分设各厂。务在就近便民。以及收放稽查。业与侍卫新住等、加意料理。因地制宜。不使百姓有守候壅塞之患。得旨。知道了。著照卿等所议行。务期灾黎均受实惠。方惬朕怀。　　

○两江总督庆复奏言、江西南昌等府属之南昌、新建、丰城、进贤、上高、清江、鄱阳、余干、星子、建昌、德化、信丰、等沿江十二县。旧有堤岸以御江水。独丰城尤当水势迅激之冲。是以雍正十一年。令民捐岁修银一千五百余两。交官随时修筑。嗣经督臣议建石岸。岁修银两不敷。前抚臣请动用盐规六千两。工竣之后。年年仍有续坍。是地方官不无冒销情弊。今于六月十二等日。各堤冲决六百余丈。据抚臣岳浚覆称、从前承办各员。修不如法。致有此患。现勘估修筑。此次工竣后。照例责成保固。以期一劳永逸。并可否不必派累民间。以苏民力。得旨。知道了。此皆前任巡抚不职之由。岳浚若能与卿和衷共济。一二年后。自必改观矣。　　

○又奏覆遵旨查勘江南砀山县。段家庄、大坝以外、一带河滩。自徐家口、姜家套起。至东青华观止。约长四十余里。南北两岸。约宽五六里、十里不等。秋禾民庐。被水冲塌。现给资修葺。其穷民乏食者。动项赈恤。并附近之徐州、铜山、丰等各州县卫。堤外田亩。亦有漫溢处。即饬苏州藩司。委员查勘赈恤。得旨。知道了。被灾之民。所当加意抚恤。即云偏灾。彼一户一民。岂非民命所关耶。　　

○闽浙总督衔、专管福建事务郝玉麟、议覆署福建陆路提督苏明良奏言、闽省风俗强悍。泉、漳、等处。尤为好斗生事。请将为首起意。鸣锣聚众之人。从重发遣。以靖地方。其不行阻止之族长近邻。一并连坐。查凶徒聚众伤人。照律定拟外。其有偶因细事。互相格斗者。亦照例将为首之人。杖一百。流三千里。至泉、漳、等处。大姓聚族而居。多至数千余丁。非乡保所能稽察。是以族长之外。设立族正房长。官给印照。责令约束族丁。嗣后请严行申饬。如有作奸犯科者。除将本人定罪外。其族正房长。予以连坐。至左右邻免其拖累。得旨。著照卿所议行。　　

○大学士仍管川陕总督查郎阿奏言、陕省今岁被旱、秋禾歉收。粮价日渐昂贵。各属常平社仓粮石。借粜兼行。所储日少。请暂禁邻省告籴。及商民贩买。富家囤积。民间粮石。饬各州县照依时价采买。或贮仓。或即时平粜。以济穷民。得旨。知道了。　　

○贵州总督张广泗奏、遵旨筹画苗疆。业将叛苗绝户田产。安设屯军。并查余苗现种之田。凡搀入绝田内者。令指明丘段。拨归屯军。另查闲田。给还苗人其有应迁移者。均饬令承办官量给银米。以资其费。前计算绝田。约可安屯军五六千户。现据各具报、清江、可安屯军二千六百余户。古州三保、可安一千一百余户。八寨、可安八百余户。丹江、可安九百余户。其余尚有古州山苗一带。暨台拱、凯里、黄平、施秉、胜秉、清平、等处。约计可安五六千户。此皆清出叛苗绝产。分布安屯。其应设屯堡一百余处。亦皆形势扼要。若以营汛稍远。不宜安屯者。皆拨还苗人。并赏无业穷苗。并未尝如尚书顾琮所奏。于深山邃谷。招募屯田。尽夺生苗衣食之地也。现细察苗人。无不悔过自新。及时耕作。前经奏请添兵三千余名。今查出田亩。又可安屯军一万余户。分布险要。于经久之计。已属万全。得旨。苗疆经此一番料理。自必有数十年之安静无事。然经久之计。不可不图。而用人之际。尤所当慎。不然。法虽良而无人善为经理。所谓徒法不能以自行也。　　

○又奏、黔省自六月后。雨水调匀。早稻现已刈获。晚稻及高梁荍稗等项。亦俱畅茂结实。可望倍收。得旨。黔省兵革之后。得此收成丰稔。实为喜出望外之事也。　　

○署理河南巡抚尹会一奏、豫省贾鲁、双泊、汝、颍、沙、渚、淇、卫、等河。支派不一每遇夏秋大雨。宣洩不及。遂致冲塌堤岸。淹没民田。应饬该地方官。查卑薄虚松之处。督民增培高厚。以为来岁捍御之计。除丰收地方。听民自行修筑外。其被水歉收处。仰恳格外施恩。每挑土一方。酌给饭食银四分。加夯硪银一分。于司库存公项下支给。以民力卫民田。贫民亦得以力作度日。得旨。好。此系极应如是办理者。但须严察吏胥。务使百姓均受实惠。　　

○巡视河东盐政佥都御史定柱奏报。运城地方。于六月下旬。大霈甘霖。四野沾足。晚田得以播种秋禾。自兹以后。雨泽调匀。不特秋成在望。即于来春二麦。大有裨益。得旨。知道了。但闻西省米价颇贵。雨亦未甚沾足。此奏不涉粉饰乎。　　

○署理福建陆路提督、总兵官苏明良奏、闽省之霞浦、寿宁、建宁、松溪、政和、永定、延平、邵武、侯官、闽、闽清、罗源、连江、莆田、等州县。被水淹没民人室庐。业经督臣郝玉麟、查勘赈恤。其各府县、城垣、烟墩、台寨、塘房、了楼、等项。被水损坏者。亦经移咨督臣。饬该地方官、估报兴修。以资保障。得旨。知道了。督抚等料理赈恤。若得宜则可。若不得宜。或吏胥滋弊。百姓不受实惠。密行具奏。　　

○陕西固原提督樊廷奏陈、严讯脱出夷人。加饬各营将弁。豫为防范一摺。得旨。知道了。防贼之道。惟在严慎镇静四字。勉之莫忽。大清高宗法天隆运至诚先觉体元立极敷文奋武孝慈神圣纯皇帝实录卷之四十九


大清高宗法天隆运至诚先觉体元立极敷文奋武孝慈神圣纯皇帝实录卷之五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。九月。丙戌朔。上诣皇太后宫问安。　　

○户部等部议覆给事中慧中奏言、吉林乌喇、距宁古塔六百三十里。官兵押送逃遣等犯。跋涉维艰应于适中地方。额莫豁索洛驿大路南添置防汛。将吉林乌喇额兵。拨往一百二十名。设佐领一员。防御一员。骁骑校一员。领催六名。其住房就近将本处木植。令兵丁自力盖造。应如所请。从之。　　

○旌表夫亡守节逼嫁捐。躯之湖南沅陵县民张德旋妻杨氏。兴宁县民、萧良士妻李氏　　

○丁亥。上诣皇太后宫问安。　　

○吏部议覆、云南巡抚张允随疏称、普洱府属通关哨、驻防官兵收放钱粮巡缉稽查。必须文员料理。请将府经历。移驻通关。与守备同城。应如所请从之　　

○戊子。上诣皇太后宫问安。　　

○谕总理事务王大臣、据大学士管川陕总督事务查郎阿奏称、陕西西安等府。今年夏秋、雨泽稀少米粮价值、渐次昂贵幸于七月二十七八等日。得雨沾足民心慰悦。不意八月初一日以后、昼夜淫雨。河水泛溢。咸宁、长安、临潼等县。被水村庄。田庐淹没。人口亦伤数名。现在飞饬西安布政使、查明赈恤等语。西安等属。从前雨泽愆期。朕恐民食维艰。已谕令该抚等、豫为筹画。今咸宁等处。又因雨多苦潦。村舍被淹朕心深为廑。念。著巡抚崔纪、遴委贤员逐一查勘。抚绥安插。俾有屋可以栖身。有粮可以糊口。无使一夫失所。其收成歉薄之地方。本年应纳钱粮。或应缓徵。或应蠲免。亦著确查定议具奏。
  </div>
  <div class="pagination">
   <a href="清实录乾隆朝实录_page69.html">
    上一页
   </a>
   <span>
    ...
   </span>
   <a href="清实录乾隆朝实录_page65.html">
    65
   </a>
   <a href="清实录乾隆朝实录_page66.html">
    66
   </a>
   <a href="清实录乾隆朝实录_page67.html">
    67
   </a>
   <a href="清实录乾隆朝实录_page68.html">
    68
   </a>
   <a href="清实录乾隆朝实录_page69.html">
    69
   </a>
   <span class="current-page">
    70
   </span>
   <a href="清实录乾隆朝实录_page71.html">
    71
   </a>
   <a href="清实录乾隆朝实录_page72.html">
    72
   </a>
   <a href="清实录乾隆朝实录_page73.html">
    73
   </a>
   <a href="清实录乾隆朝实录_page74.html">
    74
   </a>
   <a href="清实录乾隆朝实录_page75.html">
    75
   </a>
   <span>
    ...
   </span>
   <a href="清实录乾隆朝实录_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
