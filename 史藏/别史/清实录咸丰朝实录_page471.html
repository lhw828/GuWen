<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 471 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 471 页/共 502 页
  </h1>
  <div class="content">
   ○改铸浙江盐运司经历印信。从巡抚王有龄请也。　　

○乙亥。谕内阁、内务府奏、遵旨查明前任总管内务府大臣文丰子孙具奏一摺。文丰之子。造办处郎中兼骁骑参领广毓、茶库员外郎广麟、慎刑司郎中兼骁骑参领广顺、均著俟百日孝满后。由该旗带领引见。伊孙候补员外郎福恩、候补主事福荣、福山、官学生福瑞、均著俟服满后带领引见。其年未及岁者。俟及岁后。再行带领。以示朕笃念荩臣至意。　　

○谕军机大臣等、德勒额奏、击退围攻重丰贼匪、现催援军并力夹击一摺。捻逆围攻重丰民圩。经德楞额等、督兵追剿。立将该逆压退。惟追蹑失利。色尔固善受伤。贼众兵单。未能得手。大股贼匪、尚在邳州一带。恐其渡河纷扰。冀图北犯。著文煜即饬各路官军。自滕县迎击。并饬富新移营前进。会同郝上庠督带民团。合力兜击。德楞额亦当激励士卒。会合夹攻。并饬沿途州县统带民团。并力抄截。毋令北窜。将此由六百里各谕令知之。　　

○又谕、前因都兴阿奏、由临淮改道、兼程北上。当谕令即行折回。迅赴江北会剿。本日据德楞额奏、都兴阿已由红花埠驰抵郯城。会同将围攻重丰逆匪击退。复业已督兵北上等语。自系尚未接奉叠次寄谕。现在京师抚局已定。夷兵撤回。都兴阿著仍遵前旨。无论行抵何处。即行折回江北督办防剿。以靖逆氛。将此由六百里谕令知之。　　

○又谕、本日据庆廉奏、请添调马步官兵、并沥陈兵饷支绌情形各摺片。皖捻句连粤逆。驰骋豫境。自归陈以达光汝。惨遭荼毒。祇以限于兵力。未能出境穷追。该抚通筹大局。请调吉林黑龙江马队三千名。陕甘官兵三千名。自系为力埽贼氛起见。惟前调吉林黑龙江马队。及陕甘官兵。现因畿南一带土匪蠭起。已谕令胜保、拨归僧格林沁、瑞麟、军营。以资攻剿。其陕甘本省官兵、所存无几。难以续调。且增兵必须增饷。现在饷源支绌。该抚惟当就现有兵力、简练精锐。督饬在事将弁。肃清豫境。俟僧格林沁等、由直隶、山东、渐及河南、即可会合豫军。直捣贼巢。并力埽荡。另片奏、兵饷支绌各情。现在兵勇既不加增。饷糈可从节省。且毛昶熙所办团练。均系民捐民办。无须另募勇丁。致多糜费。著庆廉饬令该藩司、仍按从前月饷数目。源源筹拨。并严督经管粮台之员。核实支放。毋许稍有冒滥。以节浮靡。将此由六百里谕令知之。　　

○又谕、前据户部奏、库款支绌。兵饷不敷散放。请暂行借拨银两。当经谕令由宗人府存储银两内、酌借散放。俟各省饷项续解到部时。即行归款。兹据全庆等奏称、宗人府库存吉地饷银、共计五十八万四千两。除恭亲王奕遵旨提拨银四十万两外。仅存银十八万两。户部现拟酌借银十八万两。未便尽数拨借。请将陕西解到暂存户部吉地饷银七万四千两。就近拨借该部等语。宗人府现在吉地工程银两。为数已属无多。转瞬来岁春融。应行兴修工项。亦须先为筹备。自未便将库存银两。尽数拨借。著将陕西解到暂存户部吉地饷银七万四千两。就近拨借该部。以充兵饷。所余银两。仍存宗人府库。以备明春兴修之用。其先后拨借宗人府库银四十七万四千两。著户部于各省饷银解到时。陆续归款。并著户部将各省应解各款。严行咨催。克期解京。以期毋误要需。将此各谕令知之。　　

○予淀园殉难员外郎泰清、六品苑丞泰衷、祭葬世职。其亲属家丁十三名口、旌恤如例。　　

○丙子。上诣安远庙、普乐寺拈香。　　

○谕内阁、巴栋阿奏、请将江北捐款、分济镇防兵饷一摺。所有江北粮台筹办亩捐房捐。除扬属八州县、仍归江北粮台筹办外。其常镇通海道所辖之通海五厅州县。著准其拨归镇防。以济饷需。即著巴栋阿、饬令镇江府知府师荣光、认真督办。其江北粮台。及总办扬通亩捐之候选道吴文锡、即毋庸会办。以专责成。　　

○又谕、御史宝麟等、奏参各衙门送刷文卷逾限、开单呈览、并请核对展限一摺。部院大小各衙门钱粮文卷。例应于八月初旬。送河南道核对刷卷。本年逾限未送者甚多。除顺天府业经声明展限毋庸议处外。其余逾限各衙门。著该部院按单内所开、查取职名。照例议处。仍著各该衙门饬令各该处、将稿卷检齐。移送该道核对。毋再迟延。至此项文卷纷繁。必须详加磨对。著准展至明年三月内。缮写黄册呈览。　　

○谕军机大臣等、前因僧格林沁等、军营需饷。传谕文谦、迅筹银二十万两。分起解往。以资接济。兹据奏称、库项竭蹙。拟俟各属钱粮收库后。先拨给僧格林沁军营三万两。其胜保营内、所有天津等处官兵。拟酌拨银一万五千两。并称用多入少。不能不量入为出。拟此后每月酌拨僧格林沁军营、月饷银二万五千两。胜保军营月饷银一万五千两。按期解往。其余仍应由各该粮台、另行筹议各等语。直隶藩库支绌。系属实在情形。惟据该藩司所拟各营月拨之款。是否足敷支放。著僧格林沁、瑞麟、胜保、详细核实查明具奏。如为数不敷。应如何另行筹议之处。即著该大臣等迅速筹画。以足兵食。将此由六百里各谕令知之。　　

○福建陆路提督李若珠奏、龙袍洲贼匪分窜瓜扬。兜剿获胜。得旨。此次获胜。自系贼垒尚未坚定。若再有大举。必以全力扑犯。著严督剿办。勿令下窜一步。　　

○署湖南巡抚翟诰奏、遵解京饷五万两。得旨。著懔遵前旨。速行另筹十数万两。以济急需。并漕折未解一半。一并迅解。　　

○以江苏青浦县为剿贼出力。赏还总兵官曾秉忠顶带。复副将向奎职。　　

○丁丑。谕内阁、翁同书奏、游击之母训子有方。恳恩奖励等语。副将衔候补游击孙之友之母孙刘氏、先命其子率众投诚。嗣因逆犯亳州。复令登陴固守。克保危城。该氏年逾七十。深明大义。实属可嘉。孙刘氏、著加恩准照其子副将升衔、给予二品封典。以为母训克端者劝。　　

○谕军机大臣等、本日据僧格林沁等奏、查办直隶土匪情形、并拟移兵东省、剿办捻匪各摺片。僧格林沁等、自行抵河间后。经各地方乡团。会同兵役、陆续缉获土匪。分别正法。各匪以次解散。该大臣拟即督带马步各队。取道东昌。以次南下。剿办捻匪。瑞麟暂驻河间、等候后起兵丁。其衡水静海等处、已札饬冷庆、许诵恒等、带兵梭巡弹压。并令各州县查明出力乡团鼓励。所筹均尚周妥。即著照所拟办理。山东捻匪。曹州一带已报肃清。尚有大股捻匪。扰及峄境。德楞额所带兵勇失利。已谕文煜、会合该副都统迎前截击。杜其北犯。该匪飘忽无常。避实乘虚。是其惯技。此次深入东境。蹂躏二十九州县。并未大受惩创。该大臣行抵东豫后。必须会合两省兵力。进捣匪巢。以期一鼓荡平。是为至要。将此由六百里各谕令知之。　　

○又谕、前据僧格林沁等奏、不日带兵南下。请调胜保营陕甘官兵四千名。复据胜保奏称、兵力无可分拨。当经谕令胜保、将此项官兵、迅速拨赴僧格林沁等军营矣。本日据僧格林沁等奏、直隶土匪渐次解散。拟即由河闲取道东昌。剿办捻匪。俟续调陕甘官兵到齐。即行前进。并称胜保、拟匀拨川楚勇各二千名。恐难得力各等语。僧格林沁移兵东省。剿办捻匪。亟应厚集兵力。以壮声威。此项官兵。若留于胜保军营。徒事防守。未免可惜。著胜保仍遵前旨。将前项陕甘官兵四千名。迅速拨赴僧格林沁军营。以资攻剿而利遄行。毋得延误。该大臣所调河南川楚各勇三千名。并著酌量撤回原省。以节糜费。将此由六百里谕令知之。　　

○又谕、僧格林沁等奏。请裁减兵额等语。据称、本年天津海口一带接仗。察哈尔官兵首先溃败。实属不堪调用。而该处兵额最多。若不量予裁减。必致虚糜粮饷。所筹自系为节省经费起见。著庆昀、查明该处兵额共若干名。其分拨各台者若干。游牧者若干。汰除老弱。简择精壮尚可练习者若干。应如何酌量分别裁减之处。即著妥议具奏。将此谕令知之。　　

○又谕、现在各省文报。递至良乡县后、转递京城。再由兵部递交顺义县、接递行在。未免耽延时日。著恒福即饬良乡县、于接到文报时。径递顺义县接递。毋庸由京转递。如该二县相距程途稍远。即于中途添设腰拨。以免稽迟。将此谕令知之。　　

○又谕、察杭阿奏、据住京俄罗斯达喇嘛固里、报称俄罗斯北馆后墙有空地一段。官房七闲。求为查验给予、圈进馆内。建盖房闲。当经该衙门查明该处官街空地内有官房七闲。俱损坏坍塌。可否给予俄罗斯北馆圈进之处。据情请旨等语。此项地段。既系官街空地。基址亦不甚大。官房七闲。亦经坍损。即著给与该馆。准其建盖房屋。惟不得于原指丈尺之外。再行侵越。将此谕令知之。　　

○又谕、僧格林沁等奏、请饬豫东办理粮台等语。前命僧格林沁、瑞麟、带兵剿办匪徒。现在河闲土匪。业已解散。不日由直启程。前往山东。如该省地方肃清。即赴河南剿办捻匪。所带兵勇万余名。亟应宽为筹备饷糈。以资支应。著文煜、庆廉、按照该大臣等咨拨之数。迅即筹解。并各拣派司道大员。办理该大臣等粮台事务。毋令匮乏。将此由六百里谕令知之。　　

○又谕、户部奏、各省欠解京饷过多。请饬催筹拨、开单呈览一摺。各直省奉拨京饷。欠解过多。现在部库支绌。冬季支放各款。为数甚钜。若再迟延拖欠。致误大局。关系非轻。据该部单开本年京饷。截至九月止。山西欠解地丁银一百万两。山东欠解地丁银五十万两。盐课银十八万两。河南欠解地丁银六十五万两。陕西欠解地丁银十三万六千两零。四川欠解银二十九万两。浙江盐课银三十万两。江海关税银六十万两。均未据报解。又积欠陈饷。应分年带解项下。山东欠银十二万余两。河南欠银二十万余两。浙江欠解十二万余两。又奏拨各省洋药税厘。闽海关已报启程银五万两。山海关未解银四万八千两。河南省未解银四万五千两。其天津关之五万两。临清关之五千两。江海关之二十万两。夔关、山东省、四川省、山西省、之各十万两。陕西省之八万两。扬州关、淮安关、浒墅关、北新关、之各一万两。均未据解到。当此需用紧急之时。岂容任意延宕。著恒福、文煜、常绩、庆廉、谭廷襄、王有龄、庆端、瑞瑸、曾国藩、薛焕、崇实、文谦、宽惠、毓清、各将应解欠款。迅速筹拨。务于开印前埽数解京。毋得迁延。致干重咎。此外各关监督、并著该督抚等、一体严催赶紧报解。另片奏、另拨附近省分银两。尚未报解等语。前经该部咨拨山西省银三十万两。山东河南各十五万两。此系赔偿兵费银两。已由内库借动。尤应迅速批解。归还原款。并著常绩、文煜、庆廉、无论何款。即行拨解。毋再延误。将此由六百里谕知恒福等、并传谕文谦等知之。　　

○浙江巡抚王有龄奏、请留何桂清会办浙防。得旨。所请断不准行。　　

○以河南归德府等处防剿出力。赏工部员外郎梁灿、州判衔谢维轲、花翎。巡检汪英福等、蓝翎。余加衔升叙复官有差。　　

○命湖南在籍前任陕甘总督易棠、内阁学士周玉麒、翰林院侍读学士丁善庆、帮办团练。　　

○予安徽庐江县等处阵亡文生鲍云鹏、赏恤加等。并建专祠。殉难县丞斐克端、夏光前、程铣、及其子外委程元勋、府经历余枞、六品蓝翎周恩、从九品淩焜、祭葬世职。文生李位卿等二十九名口、旌恤如例。予安徽广德州阵亡州判陈建章、学正赵对澂、训导宋载阳、守备郭世升、千总汪骥、把总鄂奏功、外委王茂荣等、祭葬世职。岁贡生汤培庚等、旌恤如例。　　

○予浙江杭州等处殉难参将衔胡应元、游击杨家正、都司杨光富、梁镇邦、守备唐玉乔、县丞冯誉骅、从九品范鸣球、典史董光照、千总李玉华、把总伍逢云、外委朱澐等、祭葬世职。绅民妇女文生湛榕等、一千四百十二名口。旌恤如例。　　

○予江苏伤亡副将余兆青、祭葬世职。　　

○戊寅、谕军机大臣等、王梦龄奏、请将应行封储款项。先行提拨等语。部拨粤海关徵存税银二十万两。系应交王梦龄另款封储之项。既据该署漕督奏。江南粮台。解拨寥寥。大江水师。及镇营兵勇。无款可筹。著准其于粤海关饷二十万两内。先提银十万两。拨交江南粮台。支应水陆各饷。仍责成办理粮台各员。核实造报。以重帑项。将此由六百里谕令知之。　　

○又谕、前因德楞额奏、捻逆在邳州一带抢渡运河。扰及峄境。当经谕令文煜督饬各军、由滕县会合德楞额之军。并力夹击。本日据文煜奏称、捻匪现由江南赣榆县之青口折回。仍在兰郯峄邳交界屯聚。并据探闻该匪南扑邳州之窰湾。以江南团练堵御。未能过河。折赴台庄迤东三里之黄林庄。头起已过运河。因上流水发。余匪尚在邳峄一带游奕等语。匪踪飘忽无常。此拏彼窜。是其惯技。亟宜痛加剿洗。以期尽歼丑类。文煜现已行抵沂州。著即督饬各路兵勇。会合德楞额之兵。认真剿击邳峄一带游匪。悉数歼除。并著王梦龄、饬令派出各员弁、迎头堵剿。毋任滋蔓。将此由六百里各谕令知之。　　

○署漕运总督王梦龄奏、现饬已革监掣同知许惇诗、捐备棉衣济军。于捐项内扣抵。得旨。该革员捐备棉衣。不准在捐项内扣除。将来银两交清。另将棉衣核价酌给奖叙。　　

○以奏报不实。甯古塔副都统德楞额、下部议处。仍督办山东剿匪事宜。　　

○己卯。谕内阁、户部奏、请将添设看仓兵丁裁撤一摺。京师各仓额设防兵。原为严防宵小起见。著仓场侍郎成琦、廉兆纶、严饬各仓巡守之员弁兵丁。实力防护。并著该侍郎等、随时密行稽查。傥有旷误疏失。即著严参惩办。所有前次奏明添设官兵四百名。即行裁撤。以节糜费。　　

○赏还前任仓场侍郎崇纶家产。　　

○庚辰。谕内阁、袁甲三奏、讯明奉调员弁、延不就道各缘由、分别定拟一摺。前因傅振邦奏、吉林四起马队官兵、由徐州调赴临淮。延不就道。当经降旨、将带队之协领穆克德布等、分别议处革职。交袁甲三严行审讯。兹据该大臣奏称、审明协领穆克德布、奉调临淮。随即带队赴徐州禀请筹拨欠饷。一面督催启程。尚无不合。其禀揭参领佟升等、赴寓哗辩。藉示惩儆。亦非妄揭属员。饷银均经分给。实无克扣情弊。该协领打仗。尚称奋勇。著准其开复降调处分。仍留军营带队。以资攻剿。五品顶翎尽先骁骑校全林、六品顶翎前锋依常保、不能约束兵丁。商同佟升等、赴穆克德布寓所剖辩。并与佟升等禀讦穆克德布、以掩其迟延之咎。实属藉词遮饰。庸懦无能。全林、依常保、均著即行革职。与已革之委参领佟升、刘泰、署参领德祥、一并勒令回旗。以肃营伍。　　

○又谕、前因庆廉、奏参藩司贾臻、膜视军饷。当经谕令庆廉、严饬该司迅筹报解。傥敢仍前玩泄。即著严参惩办。兹据贾臻、奏参庆廉、贪婪欺罔。举止乖谬各情。庆廉、贾臻、以抚藩大员。互相参奏。必应严切根究。以肃官箴。庆廉、贾臻、均著即行撤任。交新任河南巡抚严树森、秉公查办。毋许瞻徇。　　

○谕军机大臣等、前据恭亲王奕等奏、俄咪等国、八年闲所换和约各件。并咪国国书、因＜口英＞口□佛两国、滋扰淀园。均已遗失。当经谕令恭亲王等、饬恒祺等、在津向各国询明取回。兹据奏称、恒祺已向该酋再三盘诘。声称当时抛弃焚烧。事所难定。并据俄酋伊格那提业幅、面告奕云、条约已经刊布。别无他用。无需寻觅各等语。因思咪国远在上海。尚未知悉。著薛焕即行知照咪酋。告以该国国书。及原本条约税则。存在海淀。被＜口英＞口□佛等国滋扰时。业已遗失。寻觅无踪。现在条约刊本。业经通行各省。将来遇有两国交涉事件。均可照此为凭。其原本有无。无足重轻。如此豫为说明。免致将来饶舌。将此由六百里密谕知之。　　

○又谕、文煜奏、捻匪被击窜回老巢、东境肃清、拟回省办理夷务一摺。此次逆捻出巢。由东省鱼台金乡渡河。经各州县团勇。会合官军。极力堵御。将该逆击窜回巢。东境一律肃清。文煜著即回省。仍著分派员弁。摉捕土匪。并安抚难民。无令失所。现在＜口英＞口□佛各国条约。业已通行各省。俟该夷酋行抵登州。即著文煜前往海口。悉心筹办通商事宜。以期永远相安。此次捻匪窜入东境。系由鱼台金乡一带。该处系何员带兵驻劄防堵不力。有应得之咎。著文煜查明参奏。本日据袁甲三奏、总兵张得胜、带勇北上。截留山东。应否饬令回营等语。现在抚局已成。张得胜所带兵丁。毋须北上。袁甲三军营正当攻剿吃紧之时。文煜即饬该总兵回营助剿。将此由六百里谕令知之。　　

○又谕、前因江阴县城克复。宜有重兵守御。谕令巴栋阿、于镇江大营内抽拨一军。迅赴江阴屯守。兹据巴栋阿奏称、原拟抽调兵勇三千名。前往江阴驻劄。旋因大股逆党。自句容等处、窜至汤冈筑垒。侵犯镇城。现将分派江阴之军。撤下一千五百名。留备防守。以一千五百名。饬副将富升管带。前赴江阴。一面咨行李若珠、于江北军营拨兵一千五百名。同赴江阴驻劄等语。镇江附近一带。逆党麕聚。该处防务紧要。势难多拨兵勇。分驻江阴。著李若珠于江北大营内、迅拨精兵一千五百名。派委得力镇将。带赴江阴。会同镇江所派兵勇。驻劄该城严密防守。毋得迟延推诿。致误事机。将此由六百里谕令知之。　　

○又谕、恭亲王奕等奏、＜口英＞国欲于长江通商、业经给予照覆允准一摺。长江通商一节。八年原定和约内载明、除镇江一年后立口通商外。其余自汉口溯流至海各地。选择不逾三口。准为夷船出进货物通商之区。今该国以抚局已成。欲先赴汉口九江两处开商。应纳税饷。或在上海镇江各关。按照新章交纳。并据该酋照会内称、先向海关报明护船兵器火药铅弹等物。请给照单。该关口查明所报军器数目。如在情理之中。即注明给发。傥有额外军器。或并无照单、私行售卖者。即将该船所载货物。全行入官。并驱逐该船出口。不准在江面贸易各等语。该夷此次严定章程。无非虑中国防其句结贼匪。售卖军火等物。有意存见好之心。业经恭亲王等、允其咨照湖北江西督抚矣。惟汉口九江两处。系属通商创始。所有一切章程。必须按照条约。与之妥为商定。毋令别生枝节。以期永远相安。其进口出口。应纳税饷。恭亲王已令其与上海关公同商酌。亦须明定章程。免致税课亏短。至该洋船所带兵器火药等、已据该酋声明在海关呈报。均须严密稽查。照章办理。其经行江面地方。所有防守弁兵。俱应饬令一体知悉。毋得滋生疑虑。以致别启衅端。著官文、胡林翼、薛焕、毓科、巴栋阿、李若珠等、悉心妥办。总期杜渐防微。而又不致有伤和好。方为至要。将此由六百里各谕令知之。　　

○钦差大臣两江总督曾国藩奏、截留江北饷二万两。得旨。依议办理。惟明春汝带兵前往淮扬。尚须临时斟酌。　　

○命都察院左副都御史衔顺天府府丞毛昶熙、督办河南剿匪事宜。　　

○以湖北布政使严树森、为河南巡抚。未到任前。以河东河道总督黄赞汤、暂行兼署。湖北按察使唐训方、为布政使。广东盐运使裕麟、为湖北按察使。河南按察使边浴礼、为布政使。南汝光道郑元善、为按察使。　　

○以私自离营。革安徽守备滕加受职。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。十月。辛巳。谕内阁、都兴阿奏、请派员差遣等语。三等侍卫色楞额、著发往江北军营。交都兴阿差遣委用。　　

○谕军机大臣等、瑞昌、王有龄奏、续陈近日军情、请将江西援浙兵勇、暂留堵剿、并请将刘于淳、所部兵勇、暂缓遣散一摺。前因毓科奏、江省上下游同时告警。请将援浙各军。调回堵剿。业经谕令瑞昌等、饬令道员彭斯举等、各率所部。兼程回江援剿。兹据瑞昌等奏称、粤逆现由淳安一带。扰及威坪。回窜蜀口。徽州北路之贼。亦窜至杞梓里、三阳坑等处。昌化衢州一带。防务空虚。张玉良已统率所部进剿严郡。彭斯举等、分驻海甯海盐等处。防堵嘉兴南窜贼匪。未便撤动。请将彭斯举、刘芳贵、刘长培等军、暂行留浙。并请饬曾国藩、毓科、将刘于淳陆军、暂缓遣散等语。浙省此时贼氛甚炽。防剿在在需兵。江西林福祥、刘于淳各军。尚称得力。左宗棠新募勇丁。现驻平乐。亦足为该省声援。所有彭斯举等、援浙兵勇。著毓科暂缓调回。如果江西防务需用甚殷。即著咨商瑞昌、王有龄等、调回一半。以资防堵。其刘于淳所部陆军。即著曾国藩、毓科、暂缓遣散。以厚兵力。将此由六百里各谕令知之。　　

○命荆州将军都兴阿、督办江北军务。福建陆路提督李若珠帮办。　　

○壬午。谕内阁、前因色克通额、于该管甲首送给茶箱。虽经给价偿还。究属未能拒绝。并收受所部贺礼。先后降旨交部议处。经该部分别议以降调革职。库伦办事大臣正蓝旗蒙古副都统色克通额、著暂停开缺。加恩改为革职留任。
  </div>
  <div class="pagination">
   <a href="清实录咸丰朝实录_page470.html">
    上一页
   </a>
   <span>
    ...
   </span>
   <a href="清实录咸丰朝实录_page466.html">
    466
   </a>
   <a href="清实录咸丰朝实录_page467.html">
    467
   </a>
   <a href="清实录咸丰朝实录_page468.html">
    468
   </a>
   <a href="清实录咸丰朝实录_page469.html">
    469
   </a>
   <a href="清实录咸丰朝实录_page470.html">
    470
   </a>
   <span class="current-page">
    471
   </span>
   <a href="清实录咸丰朝实录_page472.html">
    472
   </a>
   <a href="清实录咸丰朝实录_page473.html">
    473
   </a>
   <a href="清实录咸丰朝实录_page474.html">
    474
   </a>
   <a href="清实录咸丰朝实录_page475.html">
    475
   </a>
   <a href="清实录咸丰朝实录_page476.html">
    476
   </a>
   <span>
    ...
   </span>
   <a href="清实录咸丰朝实录_page472.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
