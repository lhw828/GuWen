<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 319 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 319 页/共 505 页
  </h1>
  <div class="content">
   ○又谕、前经谕令瑞麟饬令降调巡抚蒋益澧前赴陕西军营。归左宗棠差委。并令蒋益澧带亲兵一千名前往。本日已明降谕旨将蒋益澧补授山西臬司。晋省与陕境毗连。回匪时思东窜。该处黄河防务紧要。统兵乏人。蒋益澧务当懔遵谕旨。统带亲兵千人。迅速驰赴晋省军营。办理防务。并著瑞麟催令及早起程。毋稍迟误。将此由五百里谕知瑞麟、并传谕蒋益澧知之。　　

○以候补按察使蒋益澧为山西按察使。　　

○追予贵州都匀殉难知府鹿丕宗谥壮节。于各任所地方建立专祠。家丁仆妇婢女一并附祀。　　

○辛卯。遣官祭文昌帝君庙。　　

○署贵州巡抚张亮基奏、请将办理教案之已革知府多文等奖励。得旨、多文于田兴恕案内。革职永不叙用。前据张亮基奏留该革员办理筹饷带练等事。不准干预教民事件。当因该革员前案情节较重。未经允准。何得显违谕旨。仍令干预教务。所奏前后矛盾。汪维翰亦系革职永不叙用之员。张亮基辄以委办教民案件为词。为该革员等渎请。实属乖谬。且督抚办理教务。系属地方公事。保得先向主教面商。成何政体。所称经理教案。中外悦服等语。显有钻营请托等弊。所请著不准行。多文、汪维翰、并著勒回旗籍。不准仍留黔省。　　

○以贵州克复安平等城。并定番等处剿匪出力。赏都司柳新盛等花翎。州判李暹等蓝翎。余加衔升叙开复有差。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、前据前任户部侍郎李鸿藻奏、大兵云集。统兵督抚。分位相埒。无以一事权而泯意见。请照咸丰三年故事。派亲王为大将军坐镇京师。并令左宗棠、李鸿章、为参赞大臣。分路进剿。当因逆踪距京渐远。特派大将军坐镇。恐各路统兵督抚事事禀承。必至有误事机。而该督抚等势均位埒。转不免互相推诿。因派恭亲王会同神机营王大臣节制各军。原以杜进止不齐之弊。嗣经恭亲王等奏、请饬左宗棠由西北进剿。李鸿章由东北进剿。其官文、丁宝桢、英翰、李鹤年、崇厚、并神机营派出各军。分段严扼。所有进止机宜。仍由该大臣等调度。一切不为遥制。叠经谕令左宗棠等遵照办理。该大臣等亦深知此意。于军务紧要之处。即随时相机筹办。并未事事拘执。必行咨商。致形纡缓。兹据候补五品京堂王家璧奏称、大帅之功。在任群帅。中枢之功。在任各路大帅。惟恐各路统兵大臣误会前旨。事由中制。请明谕宣示等语。王家璧于朝廷布置。及恭亲王等陈奏各情。未能深悉。鳃鳃过虑。恐外闲无识之徒。一唱百和。腾其口说。于行军大有关系。不得不明白宣示。左宗棠、李鸿章、官文、英翰、李鹤年、丁宝桢、崇厚、均著仍遵前旨。分路防剿。一切进兵机宜。即由该大臣等妥筹调度。不为遥制。傥有观望迁延。或意见参差。致误军行者。即著恭亲王会同神机营王大臣指名参奏。以儆玩泄王家璧摺并发。　　

○谕军机大臣等、李鸿章奏、暂驻德州。筹办防剿情形。英翰奏、遵饬牛师韩等军暂扎直豫边界。并请回颍料理交卸各一摺。现在捻逆向深州一带奔窜。刘松山等军向南压剿。东北面仍属空虚。难保该逆不乘隙折窜。牵制各军。李鸿章若扎德州。即距深州已二百余里。追剿势犹不及。著即懔遵前旨。督率郭松林等军迅速前进。于东北一面相机扼扎。不得以雨雪泥淖稍事耽延。其周盛波等军。并著迅催北来。以厚兵力。直豫交界地方。是该逆南窜之路。牛师韩、方长华两军。既抵黄河北岸。著英翰即饬该两军于彰卫一带妥为堵御。豫省兵力较单。英翰仍当驻军河干。与李鹤年会筹防剿。此时毋庸回颍交卸。俟军务稍平。再行扶柩回旗。以遂孝思。皖省善后一切事宜。即著咨令吴坤修妥办。李鹤年现驻安阳。即著整顿士马。与英翰联络声势。以防逸匪。左宗棠计已驰抵前敌。著即檄饬刘松山等。各率所部。跟踪追击。并饬程文炳由高阳一带进剿。以期四面兜围。使该逆不得纷窜。丁宝桢近驻河闲。亦当饬令莫组坤等军向南紧偪。崇厚所派陈济清洋枪炮队各军。亦当与东军策应。毋得株守。昨有旨令官文留驻省城。即著将北路防务。严密布置。刻下大军云集。所有各营军火粮饷。该署督务当力筹接济。毋令稍形缺乏。本日据候补五品京堂王家璧奏、密筹根本重计等语。前因捻踪麕集畿疆。特令左宗棠总统各军剿贼。复命恭亲王等节制各路统兵大臣及各督抚。原以一事权而免纷歧。其追剿事宜。仍责成左宗棠、李鸿章等。不为遥制。览该京堂所奏。是于此中机缄。未能窥及。已有旨将王家璧交左宗棠差委。著俟该京堂到营时。左宗棠即将历次所奉谕旨。给与阅看。庶晓然于朝廷之并无成见也。又据御史游百川奏、请饬各路统兵大臣。迅筹灭贼。并请诘其有无方略。何时破贼。切实自陈。毋得饰报胜仗等语。贼扰直境。已逾一月。各路官军。不下数万。若不迅图剿洗。糜饷劳师。伊于胡底。左宗棠等务各屏除意见。戮力同心。迅将此股贼匪。就地殄灭。共奏肤公。王家璧、游百川原摺。均著钞给阅看。将此由六百里各谕令知之。　　

○又谕、库克吉泰等奏、各营击贼获胜情形一摺。此次回匪窜近省垣一带。经库克吉泰等派兵夹击。贼向渭北遁窜。其三不通地方贼巢。经黄鼎攻克。汧洛等处。亦经击贼获胜。并收复宝鸡县城。灵台贼匪。复经官军击退。剿办尚为得手。所有黄鼎一军。攻克逆巢。尤为奋勉出力各员弁。著准其存记。汇案请奖。仍著库克吉泰、刘典、严饬各营将士。将各处贼匪。力图埽荡。以期迅殄逆氛。现在捻窜直境。剿办尚未竣事。陕省毗连晋豫处所甚多。该将军等尤当严饬在防将弁。认真堵遏。毋任续有匪股东趋。是为至要。将此由五百里各谕令知之。　　

○又谕、穆图善奏、遵覆甘省兵饷情形。并官军进剿官堡。刍粮不继。及拾获匿名讦帖各摺片。甘省本系瘠苦之区。饷需奇绌。各处回匪扰乱。防剿兵勇。不能不多。朝廷素所深悉。即河狄未能肃清。西甯一带。不得不暂示羁縻。亦系实在情形。所有协甘饷银。即著左宗棠、刘典、仍遵前旨。饬令径解汉中粮台。毋庸解交陕省。致多周折。并著穆图善知照湖北督抚遵旨办理。左宗棠前拨海关洋税银两。为数较钜。现在该大臣提师入直。需用虽殷。而甘省为该大臣统辖之地。谅不忍膜视。并著于解到时。饬令酌量拨给。以济甘省之急。穆图善固不可哓哓置辩。左宗棠亦不必稍分畛域也。河狄为兰州西路门户。穆图善前拟出省剿办。即著迅速进兵。次第廓清。其官堡地方。正在得手之际。并著穆图善饬令王得胜等乘胜攻拔。毋稍观望。所需饷项。著该署督迅筹拨给。军中捏造谣言。鼓惑众心。亟应惩办。著穆图善将缮写讦帖之人。密行查究。惟现在月饷久欠。兵心易滋怨望。当于查办之中。妥为拊循。使兵心爱戴。虽困苦不至生变。方为妥协。其上年防守省城。及收复洮州克复渭源出力各员弁。准其由该署督查明保奏。以作士气。将此由六百里各谕令知之。　　

○又谕、据张亮基奏、镇将玩视纪律。分别办理一摺。总兵林自清、系有旨散练回籍管束之员。辄敢擅带练勇。戕官肆掳。副将池有莲、奉派出师。按兵不动。勒索银米。残害官民。总兵刘元勋、克扣军粮。任性妄为。均属大干法纪。黔省叠遭变乱。民气雕残。若再任骄将悍兵恣行横暴。民何以堪。军务亦安望有起色。著曾璧光按照张亮基摺内所参各节。逐细访查。将该员等撤回省城。审讯明确。即行奏明正法。以肃军律。惟该员等现均坐拥兵练。务须不动声色。设法诱致。毋致滋生事端。方为妥善。张亮基摺著钞给阅看。将此由五百里各谕令知之。　　

○又谕、黎培敬奏、请饬湖南四川督抚筹济黔饷等语。贵州饷项支绌。前经张亮基派员至湖南办理黔捐。现在张亮基业已交卸。傥该委员等藉词观望。则黔饷难资接济。必至贻误军事。著刘昆就近督饬张亮基所委各员认真办理。并当随时查察。如各委员稍存推诿。甚至别滋弊窦。即著据实严参。前据曾璧光奏、请在重庆府城设立四川黔捐总局。当谕令崇实督令川东道、暨各该地方官。妥为经理。仍著崇实懔遵前谕。实力举办。四川月协饷项。并著随时筹解。毋稍迟误。张亮基奏、请将援黔出力之道员奖励等语。湖南辰沅永靖道杨翰、于救援贵州拨兵济饷等事。有无实在劳绩。并著刘昆确查具奏。毋稍粉饰。将此由五百里各谕令知之。寻刘昆奏、遵查杨翰拨兵济饷。是其职任。未为殊功。应俟续著劳绩。再行奏奖。报闻。　　

○命候补五品京堂王家璧、赴钦差大臣左宗棠军营听候差委。　　

○癸巳。遣官祭昭忠祠。　　

○谕军机大臣等、户部奏、遵拨东三省本年官兵俸饷。并请饬直隶等省筹解甲寅等年欠饷各摺片。奉天吉林黑龙江三省。每年应需俸饷。节经户部核议。除将各该省应徵之款。尽数抵充外。下短银两。在于各省盐课关税地丁项下酌拨。所有户部指拨之长芦本年应徵盐课银十六万九千五百两零。山东地丁项下未解咸丰十一年京饷银十万两。河南地丁项下未解同治五年京饷银十万两。山海关四成洋税银五万两。著官文、丁宝桢、李鹤年、崇厚、督饬藩运各司及奉锦道。按照部拨各数。迅速径解盛京户部交纳。毋许迟误。都兴阿、富明阿、德英、务各遵照部定折放章程。核实支放。毋稍浮冒。至山东等省欠解东三省甲寅等年俸饷银共一百七十二万八千九百两零。并著官文、丁宝桢、李鹤年、刘典、迅将欠解各数。陆续筹解奉省交纳毋再迟延。致误要需原片著钞给官文、丁宝桢、李鹤年、刘典阅看。将此各谕令知之。　　

○又谕、李鹤年奏、探闻陕省回逆。分股窜偪豫边。力筹备御一摺。据称回逆于正月闲。窜入歧山县境。突由扶风等处。夹渭东趋。其前踞三原泾阳回逆。同时窜向高陵蓝田临潼各县。匪踪已及灞桥等语。是此股贼匪。距豫省边界。已不甚远。亟应力筹堵遏。为先事豫防之计。此时英翰已抵汴梁。牛师韩、方长华两军。亦到河北。足敷扼守。前驻豫西之马德昭一军。应否移扎陕豫交界地方。以资堵御之处。著该抚酌度办理。并著该抚一面咨会库克吉泰、刘典、派兵绕前截击。一面飞饬河陕各属。激励绅民。齐集团练。以固边防。毋稍大意。张逆由河闲窜向西南。难保不仍由顺广一带回扰河朔。著该抚檄饬各军。确探贼踪。认真堵遏。藉收夹击之效。将此由五百里谕令知之。　　

○又谕、宋延春奏、镇沅厅城解围。并克复南邱盐井。楚雄城池失守各一摺。滇省迤西逆匪。自镇南姚州各军退守后。遂占踞南邱盐井。并围攻镇沅厅城。势甚猖獗。经署总兵李锦文等调集兵练。分路围攻。当将南邱盐井克复。并乘胜将镇沅城外贼营二十余座。一律攻破。城围立解。剿办尚为得手。著宋延春即饬李锦文等趁此声威。进规云缅一路。以断贼援。所有此次出力员弁兵练。准其择尤请奖。毋许冒滥。楚雄府城。因禄丰失利。致为杜逆攻陷。该处文武。虽因援隔兵单。究属防守不力。即著饬令该员等会同杨国发等军迅图收复。滇省情形危困。必须督抚大员。前往整顿。军务方有起色。刘岳昭计可由黔起程。著即星驰前进。督饬岑毓英激励诸军。将各路逆匪力加埽荡。毋任日肆蔓延。张凯嵩现已假满。即著迅速赴滇。会同刘岳昭筹办一切事宜。不准藉词观望。宋延春于张凯嵩、刘岳昭、未到以前。务须振刷精神。妥筹防剿。毋稍玩泄。将此由五百里谕知张凯嵩、刘岳昭、并传谕宋延春知之。　　

○以甘肃洮河剿匪获胜。平毁贼巢。予记名提督梅开泰、记名副都统善山保、尽先＜??闲＞放。　　

○以云南楚雄府城被匪窜陷。护云贵总督宋延春、署提督马如龙、下部议处。代理道员护知府知县黄紫诏、署都司千总刘兴、革职留营。　　

○抚恤琉球国遭风难夷如例。　　


大清穆宗继天开运受中居正保大定功圣智诚孝信敏恭宽毅皇帝实录卷之二百二十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。二月。甲午。谕内阁、理藩院奏遵议承袭汗王等爵一摺。所有杜尔伯特汗爵著棍布扎布承袭。棍布扎布所遗亲王。著巴咱尔扎那承袭巴咱尔扎那所遗贝勒。著噶勒章那木济勒承袭。　　

○谕军机大臣等、蒋益澧奏、改办太平关税。收支确数。及徵收洋税数目各摺片。广东太平关税务。经蒋益澧奏明改办后。一年期满。共徵正额赢余银十八万和千八百余两。又江海关代徵丝税纹银四万二千九百余两。较之额定数目。不惟不亏。并且大有加增。嗣后即可按照此次办法。核实徵收。涓滴归公。以杜中饱。著瑞麟、李福泰、督饬南韶连道实力奉行。毋得始勤终怠。以致夙弊复生。傥此后正税赢余。再有短绌。即将该道及各委员据实严参。著落赔补。此次动支经费洋银四万一百余两既系实用实销著准其动用。此后递年支发前项银两。并免其扣减二成。以示体恤。该关税务。业已办有眉目。嗣后即责成该道一手管理。毋庸再派知府帮办。其太平等四分厂委员。仍由巡抚遴选妥员派充。一年交替。由该道随时稽察。所有徵收各货税则比照条款。著即开列清单咨照户部备案。林述训、何世俊等、办理税务尚臻妥协。著李福泰查明酌量保奖。将此由四百里各谕令知之。　　

○署直隶总督官文奏、捻逆西窜。现与左宗棠面商机宜。拨军防剿。得旨、贼踪现由深州西窜。左宗棠既经督军前进。官文当饬令潘鼎新等严防西北一路。务臻周密。春寿所部马队。昨据神机营奏、令与陈国瑞会同进剿。著即饬令相机前进。联络前敌各军。互相策应。毋稍观望。又奏调佐领全福等赴营差委。批、著咨行富明阿饬令全福等酌带兵丁。驰赴直隶军营。归春寿统带毋稍稽延。　　

○降调广东巡抚新授山西按察使蒋益澧、奏谢改降二级调用恩得旨、务当随时惕厉。于勇往奋迅之中。时以径情直遂自戒。俾慎措施而免愆尤。　　

○予直隶祁州阵亡总兵官李光连祭葬世职加等。　　

○予直隶献县阵亡参领奇克新等祭葬世职加等。　　

○乙未。遣官祭关帝庙。　　

○谕军机大臣等、李鸿章奏、派队进剿布置情形。丁宝桢奏、追剿获胜。绕截东路各摺。莫组绅一军。追贼深州束鹿等处。叠有斩捦。皖豫各军。亦在束鹿大捷。李鸿章以贼在深州。拟派郭松林杨鼎勋大队。由景州武邑西北前往进剿。惟捻骑飘忽靡定。现据丁宝桢奏称、贼有窜望都之信。李鸿章当檄令郭松林等视贼所向。会合刘松山、郭宝昌、张曜、宋庆、喜昌等军。分路压剿。偪贼南趋。现在西北一路。兵力较厚。东北尚觉空虚。丁宝桢饬杨飞熊一军。进扎雄县。而令莫组绅回扎任邱。布置尚妥。李鸿章现由德州北上。著即督率周盛传等营。进扎河闲。为畿南及天津屏蔽。并著崇厚饬令陈济清等。统带天津枪队练军。联络防剿。以期周密。丁宝桢俟李鸿章行抵河闲后。即回扎东境。在德州一带扼要驻扎。分布东省境内诸军。严防临德东昌等处。其所部王心安、杨飞熊等军。即著分布河闲以南献县景阜等处。与李鸿章联络声势。以固东路之防。傥此时贼已改窜东南。应如何分路防剿之处。即著李鸿章与左宗棠、丁宝桢等、商酌调度。务期周密。左宗棠现赴前敌进剿。著即饬令所部。与李鸿章所派各军。实力兜击。滹沱河水势涨发。贼骑不能偷渡各路官军厚集。正可三面兜剿。偪诸河干。为聚歼之计。左宗棠、李鸿章、务当合力同心。迅图殄灭不可稍分畛域。望都距保定较近。西北一路防务。并著官文妥筹布置。毋任贼踪再行北窜。现在郭松林等军。既经李鸿章饬由景州武邑前往进剿。正资得力。不必撤回多此纡折。军情旦夕异宜。不可稍涉拘泥。傥滹沱河水势旋消。贼踪窜渡而南。李鸿章亦当相机随时追剿。不得株守一方。至前派神机营王大臣节制各路统兵大臣并各督抚。原以一事权而杜纷歧。其进止机宜。曾节经谕令该大臣督抚等临机决断。无庸听候神机营指示。致多牵掣。该大臣督抚等当善体此意不可藉词推诿。将此由六百里各谕令知之。　　

○予直隶深州阵亡都司李德旺千总刘金铎、祭葬世职加等。　　

○追予浙江各属阵亡殉难生员陈培绅等绅民妇女一百九十九名口分别旌恤如例。　　

○丙申。谕内阁、英翰奏、分别举劾属员。请旨办理一摺。所保之安徽署泗州直隶州知州候补知府钟泰、署巢县知县候补同知直隶州知州陈炳、调补蒙城县知县旌德县知县朱锡杰、调补宣城县知县舒城县知县延龄、潜山县知县赵志和、署涡阳县知县薛元启、均著送部引见。候选知府宿州知州张云吉、贪鄙乖张。有意虐民。宿松县知县邹泥诰、险诈取巧。声名狼藉。均著即行革职。永不叙用。六安直隶州知州曹光汉、纵差殃民。候补知县赵光缙、性情乖僻均著即行革职。候补直隶州知州朱德芬、才短见偏。东流县知县茹晋、办事颟顸。均著以府经历县丞降补。前署凤台县知县丁怀德、剥民肥己。情节较重。仅予革职。不足蔽辜。著革职永不叙用。　　

○谕军机大臣等、穆图善奏、官军攻克官堡贼巢。进剿渭源大捷。景廉奏、驰抵甘州筹办情形各摺片。回逆自渭源被创后。恃官堡险隘。负嵎自固。经副将范铭督军前进大挫凶锋。立将该堡攻克。洵属不避艰险。奋勇可嘉。仍著穆图善檄饬该副将会同各军进攻狄道。迅殄贼氛。该副将营米粮缺乏。并著穆图善饬巩昌分设粮台。源源接济。所有此次出力各员弁。著准与前次克复渭源等处各军。汇案择尤请奖。以示鼓励。提督傅先宗追贼于火儿寨地方。生捦贼首马四等正法。王得胜等又叠平贼垒。夺回一杆旗要隘。著饬令该提督等乘胜进兵。会攻狄道。毋稍懈弛。其伤亡弁勇。著由穆图善查明奏请议恤。以慰忠魂。景廉既已驰抵甘州。所筹应行制办皮衣各件。为该兵丁御寒要需。著照所请。将穆图善发交部颁各照。及藩库实收。发给该地方官妥为劝捐。迅速筹备。安玉敦三州县。前有旨暂归文麟节制。景廉与文麟同办一事。所有各军口食。应由该州县拨解供支之处。著会同文麟体察情形办理。文麟叠奉谕旨。催令赴任。计可行抵哈密。景廉将一切制办齐备。即当克期出关。与文麟尽心筹办。毋稍玩延。景廉请刊木质关防。著准其刊刻开用。以昭信守。所请饬晋省筹拨银两。著郑敦谨迅拨银五万两。解交归绥道库。由该处派员从阿拉善旗旧土尔扈特游牧运送玉门县。交文麟、景廉、军营应用。以资接济。毋得延误。将此由五百里各谕令知之。　　

○又谕、据总理各国事务衙门奏称、接据俄国照会。内称棍噶扎勒。带兵西进。越界扑抢哈萨克各。情请饬伊犁将军等详查酌办等语。哈萨克人众。界居两国之中。其向背本属无定。前据荣全奏称、归降俄国之哈萨克滋事。函致棍噶扎勒参向东退居。不可再酿事端。曾经谕令麟兴等、转饬棍噶扎勒参妥实筹办。上年棍噶扎勒参带兵西进时。亦有途遇哈萨克抢夺牲畜。当经抵斗。并逃往俄境。未便跟踪追剿之奏。是该喇嘛之截杀哈萨克。确有其事。而俄人之谓该喇嘛扑抢伊界内哈萨克各节。若照荣全函致该喇嘛之语。则越界一事未必尽虚。现经该衙门与该公使往返辩论自应查明酌办。以息争端。所有此项哈萨克。是否由中国逃入俄境。抑系俄国游牧之众。出境抢掠。该喇嘛有无误入俄境剿办之事。所给告示。是否竟给俄国居住之哈萨克。其时俄国在其本境贸易之商民人等。是否一并受损。并在俄境被俘之人是否系棍噶扎勒参所带之兵。即著麟兴、荣全、锦丕勒多尔济、李云麟、彻底查据实具奏以凭总理衙门设法办理。事关越界逞兵。必须平心静气。示以诚信大公。方不至遽生边衅。如该喇嘛确有越界误杀情节。麟兴等断不可稍涉含糊。致滋俄人口实。总理各国事务衙门摺。及给俄使照覆一件。并俄使照会一件均著钞给阅看。将此由五百里各谕令知之。　　

○署山西巡抚郑敦谨奏、遵旨出省赴固关接办边防。得旨、著即督饬在防各军严密扼守。其西路河防。并著严饬各将士实力防范毋任一匪窜渡。　　

○以江苏办理海运漕粮出力。赏参将丁仁麟从一品封典。知府李铭皖三代二品封典。余加衔升叙有差。　　

○以甘肃甘州剿匪出力。予总兵官杨作霖等升叙有差。　　

○予江苏各属阵亡殉难五品封职金文浩等绅民妇女一千九百四十二员名口分别旌恤如例。　　

○丁酉。谕军机大臣等、奕梁等奏、各礼部应需津贴要款。请仍照原奏拨解库平实银一摺。此项津贴银两。为恭办陵寝祭品及杂款要需。前经奕梁等奏请。拟裁折价名目。改解津贴实银。每岁较省八千余两。业经户部核议。降旨允行。兹该藩司仍按八成扣平折给。不敷办公之用。自是实在情形。即著官文督饬藩司。仍照户部原奏章程。每年发交易州十成库平实银七千两。即令易州于每月先期两个月。申解承办事务衙门以备支放。毋稍延玩。将此谕令知之。　　

○钦差大臣曾国藩等奏、请将籍隶江苏在浙殉难员弁于本籍建立专祠。允之。　　

○追予江苏各属阵亡殉难布政司理问衔徐燝等七十六员名祭葬世职。　　

○追予浙江嘉兴殉难通判沈裕申于江苏通州原籍建立专祠。眷属仆婢一并附祀。　　

○追予浙江杭州殉难知县伍崇熙祭葬世职妻勒氏暨仆杨升等旌恤如例。　　

○戊戌。革任山西巡抚赵长龄奏、回省交卸并陈筹防情形得旨所奏严防潞泽辽平一带山口并东北路灵邱广寿各要隘。著郑敦谨相机调度。妥为布置。毋稍疏懈。　　

○以正黄旗蒙古都统载容兼署镶黄旗蒙古都统正蓝旗蒙古都统灵桂兼署镶白旗蒙古都统。
  </div>
  <div class="pagination">
   <a href="清实录同治朝实录_page318.html">
    上一页
   </a>
   <span>
    ...
   </span>
   <a href="清实录同治朝实录_page314.html">
    314
   </a>
   <a href="清实录同治朝实录_page315.html">
    315
   </a>
   <a href="清实录同治朝实录_page316.html">
    316
   </a>
   <a href="清实录同治朝实录_page317.html">
    317
   </a>
   <a href="清实录同治朝实录_page318.html">
    318
   </a>
   <span class="current-page">
    319
   </span>
   <a href="清实录同治朝实录_page320.html">
    320
   </a>
   <a href="清实录同治朝实录_page321.html">
    321
   </a>
   <a href="清实录同治朝实录_page322.html">
    322
   </a>
   <a href="清实录同治朝实录_page323.html">
    323
   </a>
   <a href="清实录同治朝实录_page324.html">
    324
   </a>
   <span>
    ...
   </span>
   <a href="清实录同治朝实录_page320.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
