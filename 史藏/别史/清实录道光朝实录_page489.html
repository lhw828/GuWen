<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 489 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 489 页/共 848 页
  </h1>
  <div class="content">
   ○赏前任山东兖州镇总兵官尚政华、头等侍卫。在大门上行走。　　

○举行道光十五年大计。直隶卓异官十八员。才力不及官一员。罢软官二员。不谨官一员。年老官一员。有疾官二员。奉天年老官一员。罢软官一员。江西卓异官十一员。浮躁官一员。不谨官二员。年老官三员。有疾官二员。浙江卓异官十二员。不谨官三员。才力不及官八员。年老官六员。湖南卓异官九员。才力不及官三员。年老官二员。有疾官二员。浮躁官一员。不谨官二员。河南卓异官十二员。年老官四员。才力不及官二员。山东卓异官十四员。才力不及官四员。有疾官一员。年老官四员。陕西卓异官九员。才力不及官一员。有疾官二员。年老官一员。浮躁官三员。四川卓异官十五员。年老官四员。有疾官四员。不谨官四员。浮躁官一员。广西卓异官七员。才力不及官三员。不谨官二员。年老官一员。有疾官二员。云南卓异官九员。才力不及官一员。年老官四员。有疾官一员。贵州卓异官七员。年老官四员。有疾官一员。才力不及官二员。浮躁官一员。罢软官一员。南河卓异官二员。年老官一员。东河卓异官一员。年老官一员。有疾官一员。分别议叙处分如例。　　

○癸酉。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后陵寝。　　

○遣官祭端慧皇太子园寝。　　

○上启銮。恭谒东陵。　　

○前任湖南巡抚吴荣光奏查办永明县塘下源、雷洞源、白云冲、上木源、四处种山民猺。已先后赴县请领批价盘费。依限埽数搬迁。押送回籍。其无籍可归者。于邻近另佃耕种。均可无虞失业。惟各该处地广土肥。封禁之后。难保无奸民复生觊觎。私垦滋事。应请嗣后每月派委该县所属之周棠司巡检、暨专汛把总外委、赴山巡查一次。每季仲月。该县会同城守营守备、赴山会哨一次。每年春季。该府会同永州镇标左营游击、赴山查勘一次。如无私垦情事。即出具切实印结。通报查考。傥有奸民私佃批种。立即严拏。照强占官山律治罪。保甲人等容隐不报。一并究惩。傥文武各员巡查不力。即行严参。并严切出示。于各该山内勒石谕禁。俾知遵守。报闻。　　

○以湖南民猺迁移妥善。予通判唐凤德议叙。　　

○免跸路经过地方额赋十分之三。　　

○是日。驻跸烟郊行宫。　　

○甲戌。遣官祭贤良祠。　　

○谕军机大臣等、吴荣光奏、访查已故祁阳县知县崔偲门丁王五、及现任祁阳县国庆门丁陈青、劣衿陈姓、在该县地方盘踞招摇。并与丁忧典史潘鋆、夥开煤垄之事。现将陈青拏获审办。并饬拏王五、陈书田、务获。提同该典史潘鋆、及陈青、严行究办等语。此等不法门丁、与地方劣衿、及卸事佐杂、往来潜匿。播弄是非。牟利垄断。深堪痛恨。著裕泰到任后提集案证。秉公严审。并饬该管道府严密查拏王五、陈书田、务获提同已革典史潘鋆、及陈青、彻底严究。毋稍轻纵。将此谕令知之。寻奏、讯据丁忧典史潘鋆、并不在籍守制。任意外游。委员诘问。复敢出言顶撞。应照律拟杖纳赎递解回籍。王五虽无招摇不法别情。惟夥同县民开穵煤垄。陈书田倚恃王五声势。邀同入夥。均非安分。照律拟枷杖。陈青讯无招摇牟利情事。应免置议。下部议。从之。　　

○是日。驻跸白涧行宫。　　

○乙亥。谕内阁、本日跸路所经蓟州以西二十里许。道路修垫。甚不平实。著琦善查明承办之员。据实参奏。寻奏、宁津县知县杨士昕垫道不平。请革职。并自请议处。得旨、杨士昕著革职。琦善著加恩改为察议。　　

○又谕、端慧皇太子园寝。贝勒永璂园寝。著派奕绮。端悯固伦公主园寝。著派奕絪。原任公爵佟国维、佟国纲坟墓。著派盛福。分往赐奠。其原任大学士傅恒、原任大学士贝子福康安坟墓。嗣后著不必奏请赐奠。　　

○以故广西思恩府属白山土司巡检王言纪子建和、袭职。　　

○是日驻跸隆福寺行宫。　　

○丙子。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员均随行礼。　　

○谕军机大臣等、据吴荣光由驿驰奏、武冈州匪犯聚众滋事。于本月十一日。接据该府州县营先后禀报、初五日盘获匪徒吴立鹄一名。摉出黄布旗及逆书一本。据供新宁县之圳源峝。有匪徒聚集。又拏获邹元佐一名。摉出逆词。据供蓝正樽系滋事首犯。该逆匪等已于初六日酉刻。聚至武冈州扑城。现经吴荣光带兵亲往督办。一面函致湖广总督讷尔经额、及新任巡抚裕泰、藩司龚绶、迅赴湖南。一面酌调衡州等各协营兵丁八百名。驰往应援。并饬绥靖镇就近驰往宝应府城。暂行驻劄。督饬在城文武员弁。实力防守。复飞调永州镇就近派兵三百名。驰往堵截东窜要路。并于该州交界地方。分兵堵截。该贼匪等二三千人。骤至武冈扑城。经千总张大宏等开放枪炮。打毙三十余人。余贼落水淹毙无数。至各该贼匪巢穴。或称圳源峝。或称九龙山。或称麻林峝。地名不一。均在新宁县境等语。此等贼匪。不过一时乌合。当此起衅之始。人心未定。急应散其党羽。以免摇惑。现经吴荣光剀切出示晓谕被胁各犯。及早解散。赴官投首。准其减免罪名。如将首犯捆缚送官者。予以重赏。以期及早歼除。克期蒇事。著讷尔经额迅即前往。吴荣光交卸后。毋庸来京。著留于湖南会同剿办。裕泰接印后。著留省弹压。督饬藩司调拨粮饷。讷尔经额、吴荣光、到彼。查明贼匪现经千总张大宏等枪毙。并淹毙无数。此外尚有若干。迅即探明巢穴。带兵兜合。穷摉全获以净根株。断不可迁延时日。此拏彼窜。致令贼势蔓延。现在酌调之兵。是否足敷应用。此时薛升查办镇筸练勇。谅已竣事。如需添拨弁兵。即著薛升带往剿办。至新宁县界连广西贵州两省。傥兵力齐集。难保贼匪不乘间窜逸。著惠吉、陈阶平、额腾伊、松青、于各该省界连紧要隘口。酌派文武员弁。调集兵役。协力兜拏。严密防堵。一体稽查弹压。无稍疏虞。其贼匪巢穴。与猺峝相距道路远近。是否不致被其胁惑。并著讷尔经额等确查具奏。相机妥办。无令鬼蜮伎俩。从中构煽。另起衅端。又另片奏、上年十一月。访获武冈州习教传徒匪犯潘明德等十九名。并起获经卷坎卦图章一块。讯据程恒忠之父程孔固、经四川人王又名传教。并付给经卷图章。程孔固传授李明德等入教。于去年往广西未回。王又名现在四川等语。此次聚众滋事之逆首蓝正樽、既据李明德等供系入教之犯。是该逆等确系助逆党羽。蓝正樽罪大恶极。必应迅速捕获。明正典刑。以申国法。其程孔固上年潜往广西。王又名现在四川。著鄂山、惠吉、密饬干员。于各该犯潜匿地方。迅速访拏务获。押解湖南。交讷尔经额等提同各犯。彻底严行究办。无任闻风远扬漏网。将此由五百里各谕令知之。　　

○又谕、本日据吴荣光奏、接据沅州府协禀报、风闻镇筸练勇。因借银不允起衅。于本年正月十九日。聚集多人。在于辰沅道署鼓噪。打毁房屋。当已妥为安抚。并据辰州永顺绥靖各府协营先后禀报。情形大略相同。经吴荣光札委衡永道张晋熙、抚标中军参将张元直、前往严查惩办去后。旋据辰沅道常庆禀称、镇筸兵勇。有道光十二年出师羊泉。及调赴广东征剿猺匪。借领行装银两。接奉部文。应行扣归原款。兵勇因贫乏无力。于本年正月十八日。赴该道及镇筸镇总兵两处。跪求缓豁。该道面谕听候酌办。各兵勇始行退出。复接镇筸镇总兵向尊化函致前由。核与沅州等府协营所禀情节。轻重悬殊。又据镇筸镇向尊化另文咨会、镇署于本年正月十九日子刻住屋后耳房失火延烧房屋十一间。并未伤人。该镇道函禀情形。显属不实不尽。其中必有起衅别故。及事后消弭讳饰情事各等语。讷尔经额、本年应赴湖南查阅营伍。著即会同吴荣光、查明此事实在因何起衅首从系何姓名。人数共有若干。各犯曾否被获。总兵衙署实系如何被烧。该镇道所禀情节。因何与各属互异。现在兵勇是否安静。该督等务当破除情面。确切严查。据实具奏。毋得稍事颟顸自取欺饰之咎。将此各谕令知之。　　

○赏跸路经过看守各行宫弁兵半月钱粮。　　

○是日回銮。驻跸桃花寺行宫。　　

○丁丑。总管内务府大臣禧恩等覆奏、拏获随营撞骗之民人冯二、杨利儿、邵九、彭八、到案。得旨、著解京交刑部审讯。寻奏、讯明冯二、杨利儿、邵九、撞骗属实。应照律分别问拟流徒。彭八出京索欠未遇。辄向差局素识书吏告贷。亦属不合。应照律拟杖。至所供素识之方三即房银住、传案讯明。曾经历次随营。藉差需索。未便因此次未往。率行宽贷。应照律革去马甲。销除旗档。问拟杖徒。从之。　　

○是日。驻跸白涧行宫。　　

○戊寅。谕军机大臣等、耆英等奏称、讯据画匠为生之张四、供称近京东南地方。有传习邪教之总甲张秀等、在通州泳乐店东尖村居住。有李八家工人高三、可以质对。讯据高三供称、李八是红阳教会首。会内有总甲张秀、民人徐得等。所供虽系一面之词。案关传习邪教。虚实均应彻底根究。著琦善即将张四高三供出各犯姓名住址。密速掩拏。隔别严讯。有无为匪不法情事。按律究办。无任闻风远扬漏网。原摺著钞给阅看。将此谕令知之。寻奏、拏获李八、张秀、徐得等犯。摉查各家。并无经卷图像。均供并未习教。自系饰词狡展。现咨步军统领衙门。将张四、高三、二犯。饬发直隶。提同质证。按律究办。报闻。　　

○以太常寺卿隆勋、为通政使司通政使。　　

○以缉犯出力。予巴尔鲁克额鲁特副总管毛哈喇、遇缺升用。　　

○修浙江西塘柴埽各工。从巡抚乌尔恭额请也。　　

○免四川峨边厅上年被夷滋扰地方额赋。　　

○是日驻跸烟郊行宫。　　

○己卯。孝昭仁皇后忌辰。遣官祭景陵。　　

○上还圆明园。　　

○诣绮春园问皇太后安。　　

○庚辰。谕内阁、长龄等奏、拏获漏税薓斤人犯一摺。此案夹带薓斤人犯李大即李叔漋。携带人薓至九百余两之多。指称会试。希图漏税。实属胆大。且据该犯供称原买人薓系一千八百余两。何以呈出帐单、开载二千二百余两。其现存又止九百八十两。数目迥不相符。所携道光十三年路引。又系填写张泳宝之名。张泳宝现在吉林。果否与该犯同夥。均须彻底根究。李叔漋一犯。著兵部解往吉林。交该将军严行质讯。此项薓斤。是否该犯与张泳宝夥同认买官票余薓。抑系偷刨私薓。确切讯明。分别办理。其现获薓斤。著长龄等开明斤两。黏贴印封。一并解往查验。寻奏、查揽头内并无张泳宝同夥领票李大之名。讯据李大先后借给揽头张恒钱银。屡讨未还。张恒因将交官不堪入选余薓九百余两。给其赴苏售卖抵欠。复商令李廷栋、将薓潜送关里。再令接收。迨张大就获。李廷栋业已逃逸。一千八百余两之数。系一时谎供。至二千二百两之薓单。系李廷栋每年赴苏售卖官薓之店所给。并非本年给付李大之单。除将李廷栋严缉外。张恒、李大、均按律拟杖徒。下部议。从之。　　

○辛巳。皇后千秋节。宫内行礼如仪。停止筵宴、及在外公主福晋命妇行礼。　　

○谕内阁、朕于本年三月初十日起。阅看左右两翼前锋、及八旗护军兵丁步射。著该管大臣于前锋营、每翼豫备前锋校蓝翎长前锋二十名。八旗护军营、每旗豫备护军校蓝翎长护军五十名。每日二十名。候朕阅看。前次经朕阅过者。著毋庸豫备。　　

○改河南考城营守备为选缺。从巡抚桂良请也。　　

○壬午。谕内阁、奕经奏、兵丁被控。案涉佐领。请解任审办一摺。此案监生吉宽等、呈控中后所兵丁等借端诈索。挟嫌诬赌。该处佐领佛尔通额、勒取规费等情。如果吉宽因伊父吴珣、聚赌被获。挟制妄控。刁风固不可长。惟查拏赌匪。原系地方专责。但人犯已就拘执。何至验有铁器殴伤情形。若该管佐领、纵令兵丁挟嫌诬赌。索要规费。尤属大干功令。必须彻底根究。以成信谳。中后所佐领佛尔通额著解任。同原告被告人等、一并交盛京刑部审讯。按律定拟具奏。寻奏、领催恩锡、因向吴珣索诈未遂。挟嫌诬告窝赌。将吴珣锁殴。照律拟徒。销除旗档。吴珣失察工人聚赌。拟杖折责。佛尔通额既失察于前。迨经提讯。复行申辩。请交部严加议处。下部议。从之。　　

○谕军机大臣等、据讷尔经额、薛升、驰奏、武冈州教匪滋事情形各一摺。讷尔经额奏称、接据武冈州营禀报、二月初六日酉刻。贼匪约二三千人。各持器械。分三路而来。势欲扑城。经千总张大宏、首先开枪打毙一贼。随经署守备赵昇泰、开放擡炮。先后歼毙二十余人。贼众退落水中。淹毙无数。余匪始行渐退。迨初七日带兵追捕。并得绅士张谦等闻声来助。该匪等竟敢迎拒。复经枪毙杀死贼匪约数十人。拏获匡文举等二十二人。并生捦首逆家属蓝正大、蓝正监、二名。起有黄布令字旗等件。审明后业将在场攻城之彭先耀等十一犯。枭示城上。贼众始分途逃窜。初八日复于山岩竹木内。摉获逆犯六十四名。即将应行立决之杨猪富等六十名。登时枭示。并拏获主谋助逆要犯张和尚、陈仲潮、及夥匪多名。根究逆首下落。均称蓝正樽即蓝沅旷、系新宁县猺生。并据该县禀报、拏获该逆家属老蓝雷氏、蓝雷氏、蓝幅玉、并夥犯陈汶荫等九名。摉获军器四件。归案审办。又薛升奏称、现带沅州协官兵二百名。前赴靖州绥宁一带。察看情形。分别剿抚各等语。该匪等习教传徒。闻拏起事。节经该州营剿捕。捦获已及数百人。余匪穷迫奔窜。似此ㄠ＜?麻骨＞小丑。不值多烦兵力。现经吴荣光带兵二百五十名。督同署臬司梁恩照驰往查办。薛升复带兵二百名。前往剿捕。自可立就肃清。所有前调苗疆各营兵丁。著即撤回归伍。总兵李约文即回本任。以重职守。讷尔经额驰抵该处。著会同吴荣光、薛升、悉心体察现在情形。督饬各营县严拏首逆蓝正樽、迅速就获。追捕余匪。务使净尽。并提同现获各犯。严行审讯。该匪等是否习教传徒。勾结猺匪滋事。总当详细推鞫。务得确情。按律惩办。以除余孽而净根株。至千总张大宏、署守备赵昇泰、著该督查明该弁等当贼匪骤至。如果实系开放枪炮。歼毙多人。贼众因而解散。著即据实保奏。吴荣光此时自己驰抵武冈。著仍遵前旨毋庸来京。暂留该处。会同该督等商办剿捕事宜。又讷尔经额片称、镇筸兵勇聚众滋闹。闻已安静如常。请俟查办武冈事竣后。再赴该处确查等语。该督此时自应先其所急。统俟驰抵武冈。将剿捕事务办理完竣。再赴镇筸亲提犯证。秉公研鞫。务将起衅根由。确加体访。据实具奏。不得意存回护。稍有不实不尽。将此各谕令知之。　　

○户部议覆御史耆纲等奏、近来各项文批。仍有不径报江南道者。未免遗漏等语。查该道既有稽查户部之责。一切解部文批。自应统归查验。应如所奏、饬下各省督抚将军府尹盐政织造各关监督。嗣后凡解部库银物。概饬出具文批。径赴该道衙门投递。俟户部兑收后。该解官吏。即持户部收批。赴道查验。由道钤印给照。以专责成而昭画一。仍令都察院转饬该道于收批查验后。即行当堂给发。毋得假手书吏。致启延搁需索之弊。从之。　　

○吏部左侍郎陈嵩庆、因病解任。以署吏部右侍郎李宗昉、为左侍郎。　　

○以捐修山西榆次县考棚书院等工。予知县文光等议叙旌表有差。　　

○筑河南原武、阳武、两汛支河土石堤坝。从河道总督栗毓美请也。　　

○贷福建布政使修理衙署养廉银。　　

○以山西汾西、乡宁、左云、永济、荣河、辽、榆社、和顺、平定、寿阳、忻、芮城、灵石、永和、宁乡、十五州县上年歉收。命借粜常平仓谷。并缓右玉、灵邱、山阴、宁武、定襄、浑源、大同、朔、平鲁、代、五台、繁峙、保德、偏关、隰、阳城、临汾、霍、灵石、和林格尔、清水河、二十一厅州县买补仓谷。　　

○癸未。谕内阁、御史赵光祖奏、粮艘过境。请禁胥役勒索一摺。直隶沿河州县。向设剥船二千余只。为南漕接运之用。必实系不敷接运。方准添雇民船以资协济。若如该御史所奏、近日天津三河武清等州县。每遇粮船北上。无论剥船足用与否。一有过往船只。胥役即任意扣留。以豫备剥运为名。擅贴封条。百端需索。行旅不堪其苦。似此藉端勒索。不可不严行查办。著直隶总督严饬地方官、务于粮船未到以前。先行查禁。傥有前项情弊。立即从严惩办。以安行旅。　　

○又谕、刑部主事白让卿、著暂行解任。交顺天府派委妥员、迅速伴送广东省城备质。　　

○谕军机大臣等、寄谕钦差礼部尚书恩铭等。本日已有旨将刑部主事白让卿暂行解任。交顺天府派员伴送广东备质。并令陶澍林则徐派员伴送阳金城赴粤候质。该尚书等行抵广东时。务将卢尹氏一案。详细研鞫。傥该二员有应行质讯之处。著即提同质讯。将此谕令知之。　　

○又谕、有人奏、上年山东被灾。登莱青三府情形最重。该抚奏请缓徵。惟登州一属不在其内。查访登州被灾。系上年七月间海风陡作。一日一夜。秋禾全行偃折。竟系颗粒无收。与莱青不分轻重。该州县讳匿不报。上年下忙钱粮照旧开徵。灾民竭蹶完纳。现在青黄不接。本年上忙钱粮。又复开徵。该府英文亲赴各州县劝捐。蓬莱捐得制钱一万余千。黄县捐得制钱三万余千。其余各州县亦俱捐有成数等语。国家爱养黎元。偶遇地方偏灾。该督抚一经奏闻。无不立沛膏泽。若如所奏、该府属被灾情形如此之重。何以上年秋间。竟尔讳匿不报。既不报灾。照常开徵。何以又复纷纷劝捐。与催科并行。尚复成何政体。著钟祥即将该府属被灾情形。及地方官讳灾不报之处。确切查明。如果属实。务当从严参办。傥再意存消弭。将来别经发觉。惟该抚是问。将此谕令知之。寻奏、登州所属。上年七月被风。蚤禾受伤。杂粮尚俱成熟。上忙钱粮。已完至七八九分。下忙所賸尾欠。输将较易。故未请缓。尚非地方官敢于讳匿。至公捐之举。原以补在官借粜之不足。其所济助者。率皆无地无业贫民。而所捐者。多系殷实之家。自恤邻里。惠济穷黎。所有本年上忙钱粮。应视麦收丰歉。分别徵缓。报闻。　　

○又谕、前因有人参奏苏松太道阳金城、纵容幕友家丁。在海关需索各款。曾降旨令陶澍等确查办理。著俟此案完竣后。即将该道暂行解任。派委妥员。迅速伴送到广东省城备质。将此谕令知之。
  </div>
  <div class="pagination">
   <a href="清实录道光朝实录_page488.html">
    上一页
   </a>
   <span>
    ...
   </span>
   <a href="清实录道光朝实录_page484.html">
    484
   </a>
   <a href="清实录道光朝实录_page485.html">
    485
   </a>
   <a href="清实录道光朝实录_page486.html">
    486
   </a>
   <a href="清实录道光朝实录_page487.html">
    487
   </a>
   <a href="清实录道光朝实录_page488.html">
    488
   </a>
   <span class="current-page">
    489
   </span>
   <a href="清实录道光朝实录_page490.html">
    490
   </a>
   <a href="清实录道光朝实录_page491.html">
    491
   </a>
   <a href="清实录道光朝实录_page492.html">
    492
   </a>
   <a href="清实录道光朝实录_page493.html">
    493
   </a>
   <a href="清实录道光朝实录_page494.html">
    494
   </a>
   <span>
    ...
   </span>
   <a href="清实录道光朝实录_page490.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
