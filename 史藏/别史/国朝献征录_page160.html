<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 160 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 160 页/共 245 页
  </h1>
  <div class="content">
   ○湖州府知府赵公登传（李濂） 

　　李濂 
　　赵公登字从善河南祥符人性鲠直言不苟发永乐癸未乡举明年甲申登进士第拜礼科给事中乙酉以言事谪四川忠州判官在任十余年莅事公廉多惠政稍迁云南安宁州知州宣德改元丙午超迁浙江湖州府知府其操益励吏民畏服时　宣庙轸念邦本□元元或阨于饥诏天下郡国修举国初义仓之制以备凶歉公奉扬德意召区里之长及乡之耆民聚于庭谆切劝谕而里中富羡之家闻公言莫不感奋愿出榖输之官不浃旬辄得榖数万石仓廪弗能容公鸠工庀材增构若于楹乃选公正耆民洎殷实淳良之夫严慎守护兼知出纳之数申明戒饬委曲详密大要以绝私无扰本于是里社细民皆欢忭鼓舞仰戴朝廷生成之恩而永嘉黄文简公淮实记其事安吉有费氏者豪横武断夺人子女田园县官莫能制公谕被害者公之乃列其罪状以闻竟迁徙其家而人口田产悉还之民郡中由是肃然奸宄屏迹正统壬戌去任其治湖州十有七年精白如一日云 
　　论曰嘉靖癸未余自四明移官晋阳舟过吴兴夙慕苕溪霅川道场山之胜弭节游宴者数日闻是郡□余年来称贤守者二皆敝邑人前有赵登后有岳璇并以循良称虽妇人孺子至今犹能道其事吴兴语曰贤守赵岳治行卓荦葢当时行久任法赵守郡十有七年而岳则满九载始迁去是故各成其名汉王嘉谓孝文时吏居官者长子孙以□氏其二千石长吏亦各安官修职莫有苟且之意其有治行课最者辄以玺书褒奖增秩赐金亦不遽迁它任以重斯民之去思是以吏称其职民安其业汉世良吏于兹盛东都以来数易守宰而朱浮左雄辈屡恳恳言□□□□治体者顾此法今不行久矣坐是民愈困□□□□鲜闻于世有由然哉  

　　○严州府知府徐孔奇传 

　　严州府知府徐孔奇江西丰城人由进士擢刑部主事未几改北京行部又调行在刑部以清慎公平著称升严州府知府布衣疏食如未第时而爱民如子惟恐伤之建利去弊夙夜惟勤属官之不能者教之不善者谕之速改未尝辄加之罪有君子长者之风焉吏民戴之殆若慈母宣德八年春来朝以寒疾卒于京师 

　　○绍兴知府冯君敏墓志铭（王直） 

　　王直 
　　宣宗皇帝在位之九年励精图治最重郡守之选□缺则诏大臣三品以上举贤而任之于是冯君自礼部员外郎出知绍兴君仪观伟然才气英迈壮志亦欲自立于世到郡适大旱君曰民病岂有大于此者即躬走羣祀到祷笃精竭神冀有以慰民望逾月以疾卒初民知君之爱巳矣亦莫不爱戴君而竟未及有此其可惜也冯氏家武昌葢宋太子少师赠司徙谥文简公京之裔广西路同知良乡威顺王参谋升之赠礼部主事伯淳则君之曾祖祖父也元末升之避乱居永丰之秋田以卒伯淳幼孤鞠于刘氏因冒其姓君贵得封赠其亲始复姓冯□伯淳以通星历被征来京师君在侍予时滥官翰林以乡校故数过伯淳巳奇君而君方从丁季恒受易永乐辛卯领乡荐明年壬辰礼部会试予专考易卷而君中教官选予自恨失之然君亦不肯就请卒业太学乙未春　太宗皇帝亲策士予备员读卷殿庐得君所对策而次第焉君遂成进士奉命赈河南饥民措置有法人无莩死者擢行在兵部武选主事以亲老求往南京理武臣勋籍以便养遂以父丧归服阕来朝会大举北伐择能巨督军资后期者斩君当往大名而给事中与期促君廷辩之词理俱胜　仁宗皇帝在东宫监国是其言命更之事如期而集改礼部仪制主事丁内艰起复职如故尚书毗陵胡公最爱君奏以员外郎宣德癸丑少保黄公与予奉命考礼部会试士君莅事其间朝夕勤甚然以故旧欲予少挠以狥人庶几远怨予虽不用然知其老于世故非予所及也其在仪制久于礼文之事无不知时有建议欲武人子弟皆就学君曰是使知忠孝之道也力赞胡公请行之又欲辑今所制礼请颁中外未遂而有绍兴之命以君之才使得永年亦将何所不至哉而止于四十六君初名智安　仁宗以　宣宗嫌名赐名敏少傅西昌杨公字之曰钦训欲其祗念不忘也今　宸翰尚存而钦训不可作矣呜呼惜哉 

　　○温州府知府刘公谦传（李濂） 

　　李濂 
　　刘公谦字自牧其先由北平徙居祥符曾祖彦和祖士弘在胜国时俱隐德不仕父源素称长厚尝行道见一妇捧盥盘覆水于街遗金镮二弗顾而去源拾而还之后以公贵赠行在山西道监察御史公生于洪武己巳自幼举止凝重异羣儿祖母于甚钟爱之疾革命源于榻前指谦语之曰此儿器质不凡它日必光大吾门汝宜及时择师教之语毕而瞑是时公甫十岁父奉遗命惟谨年十七遣补郡学生劬书攻苦永乐甲午领乡荐辛丑登进士第奉勑给饷关陜暨谕祭秦邸事竣还朝适洪熙改元乙巳复奉命凤阳诸郡纂修　文庙实录宣德改元丙午授陜西醴泉县知县以廉惠称丁未父殁守制还辛亥服阕被荐擢行在山西道御史两以其绩考于部台俱上最时浙东平阳银冶往往人窃发互相雠杀封域弗靖朝议推风力御史按之公被荐往至则抚穷民禁奸宄其患遂息且其地与金乡盘石等三卫邻居民素被陵轹莫敢谁何公以法绳之不少贷境内肃然又壤接闽括健讼成风狱事猬兴公听断明允风亦渐革乙卯冬温州守何公文渊入少司寇适　英□嗣位改元正统丙辰春二月诏若曰朕祗承祖训率循旧章敬天爱民罔敢少怠轸念民艰责在郡守务求得人期臻至治在京堂上官其各举所知以闻于是少司寇文渊特荐御史谦温州守代巳制曰可是岁冬公抵温州廉惠如在醴泉时尝语人曰守与令虽官阶小大不同皆职民牧赫赫威民不近也察察明民罔容也平易近民守令之道也人以名言丁巳夏旱甚公率僚属斋沐祷于龙湫免冠跣行五步一拜暮抵神祠祷毕俄阴云四兴大雨如注岁大熟一时名胜如大学士黄公淮状元周公旋辈咸赋诗颂公癸亥霪雨坏稼公祈晴复应有盐运使王某秩满而去舟过括滩夜被盗劫诬逮平民若干人公祷于城隍之神顷之罪人斯得开释无辜公治郡善政甚多丙寅满九载将考绩北上适母王孺人讣闻公守制还哀毁成疾丁卯闰四月殁得年五十有九殁后乃有福建右布政使之　命公孝友宽简平居寡言笑外无矫饰性恶侈靡服食尚朴俭持正侃侃人不敢干以私子鹏成化乙未进士官吏部考功主事蚤卒 
　　论曰正德辛巳余窃禄东海上而台温其邻壤也公□尝赤城鴈宕之游一日宿能仁寺偶会永嘉一耆宿张灯夜话耆宿余言其故太守广昌何公文渊祥符刘公谦二公之宜民也余因细叩之耆宿曰何冢宰之知温州也在宣德五年庚戌实左都御史太康顾公佐剡荐在任仅五年乙卯五月浙江左布政使闽中黄公泽以何治行闻于朝　宣庙赐玺书褒奖增秩二级掌郡事如故命未下而礼部尚书毘陵胡忠安公濙荐何宜大用乃擢刑部右侍郎　英庙嗣位改元正统命何举贤自代何扬言于朝曰求贤知温州无如御史刘谦者葢刘尝监银冶于温之干阳既廉且才何亲见其行事故特荐之朝议翕然称惬厥后刘知温九年政迹卓异知人之明何公有焉嵩渚于曰古之人有举贤自代者如萧何之于曹参丙吉之于杜延年于定国吕蒙之于陆逊周瑜之于鲁肃王旦之于寇凖咸树立勋名不负所举何宰之于刘自牧亦何忝乎易曰拔茅茹以其汇征吉□治体者苟能修明　先朝举贤自代之制请而行之必将有不忍奇宝横弃于道侧者矣 

　　○处州太守李君信圭墓表（王直） 

　　王直 
　　李氏世居泰和南冈里葢唐西平忠武王之裔元栢兴路同知英叔英叔子皆春皆春子南安推官如春如春生伯昂则君之高曾祖考也伯昂娶胡氏而君第三子在元李氏以赀富大家经乱尽失之君幼从父学虽贫而器字伟然英敏出侪辈既长学日益进连不得志于有司洪熙初以贤举授清河县知县清河县小而当冲要官船馈运赴北京者日相衔役夫动以千计前之县者不能办言于朝得沐阳五百人助然去家远窘于衣食至是君请以清河人代之而令彼代输清河浮征三之二两县皆便焉官船主者每以役夫善迯名收其衣资掩有之役夫有寒饿死者君命各牌书其目纳于主者收放以牌验害乃免清河民好乘夜纵火或发塜以逞忿君教戒之词十三条俾各里书于大牌笃实者掌之每朔望警训焉且令书其民勤惰善恶以闻俗丕变宣德中岁旱民艰食飞蝗蔽天君祷于城隍神而蝗不入境满九年用礼部章侍郎荐升知蕲州清河民五百余人诣阙乞留命以知州理县事县民有湖田数百顷淮安卫卒夺其利民代输税者六十年君奏之诏核实以还民民有因饥□人一牛□食之事觉御史以强盗一家应死者八人君曰以八人偿一牛可矜也言之　上六人得免死留守卫卒有姬泰者目福建还挟重赀同舟所害过县以病死告冀得公文以自掩饰君疑不予使人廉得实发其奸舟人皆大法清河在两京间东南之人所必由道死而不葬者何限君悯之乡民有应役于官而需次者日遣十数人给米一升俾收遗骸三大塜葬之县民有事不遣卒追呼但与期皆自赴有争讼者以理谕之令退省以俟命多感服而罢治清河凡九年视民如子淮水屡涨淮民绝粒君亦屡请于上官愿及时赈济若俟奏报民殆尽淮民赖其惠岁饥民无以输税而官府急催科淮南北之人皆鬻儿女以应君又言之上官当缓催科急赈济以固邦本淮民儿女皆得完于是皆爱君如父母丙寅诏举贤郡守刑部尚书山阳金公以君荐命知处州使者持符至清河俾即上道一邑之民无少长愚良皆流涕愿留而不可时处州亢旱君至而雨民大悦进耆老问风俗禁民间生女不举有丧不葬而焚弃者择城北开地数十亩义塜葬遗骸凡无葬地者皆许葬其中民大化服方询察利病次第罢行之而疾作矣以正统丁卯五月八日终于官舍年六十三葢在郡仅踰月而巳凡诸同僚及郡之士民感君之德而服其教哭之皆哀谓非君之不幸乃郡人之不幸也君事亲孝当贫时授徒以资养甘旨不以进不先尝父卒葬祭必以礼而事母尤笃尝迎至清河县就养忽得风疾君每出临政戒妻子谨护视归则躬侍左右进汤药夜卧榻前承候起居踰年不少懈母性严多躁怒怒则益恭衣冠跪以听至竟日达旦怒解乃巳兄弟相友爱平居惇睦无间言 

　　○杭州府知府胡君浚墓表（魏骥） 

　　魏骥 
　　公名浚字源渊其先浙之江山人至曾祖始迁今江右之铅山子孙遂以铅山定居焉曾祖祖父皆有隐德居丁乡君年十三膺推择邑庠弟子员性颕敏刻志于学甫冠中江西乡荐明年赴会闱名在乙榜例授挍官以年少辞愿卒业太学俟再科未几登第二甲进士出身蒙授主事自刑部而礼部自礼部而工部凡历三部所历皆卓卓有声至拜　勑命旌之赠封及其父母妻室天顺改元膺近臣荐升今知府惟杭浙之剧郡人多难之而君之也则从容不迫若固有之于庶务之来必审其缓急察其重轻不威惕不势疚惟主之以公行之以恕在必期其有济而巳不半载致有事辑民安之效由是贤能之誉溢于远迩若阖郡之民罔不举手加额爱之犹父母仰之犹神明焉久之躬行属邑以察民之利病时值久旱行次新城见其田畴乏水灌溉者弥望君乃登山盘桓周视得其五里之外有水可引济特限于陆地不能致耳君曰地必有主特召其主谕以引水之由民咸欢然曰府公欲地开渠以济吾民吾民其何敢吝其地不府公开渠以济吾民乎君即召民欲其利者于地开渠田遂得水禾稼以苏□□致田大熟民感其惠名其渠曰胡公渠及次富阳其田乏水亦犹新城君相其地上可引山泉下可引江水乃召民致闸一所而时其蓄泄于旱不至于干于涝不至于溢于农殊便民亦感其惠名其闸曰胡公闸至若新城有唐许远忠臣之庙钱唐有唐剌史白居易宋知州苏轼处士林逋三贤之祠其祠庙岁久倾圯君闻之曰是有关于风化者吾之责也即出巳俸倡率僚友及好义之士佽助修建至于一新以耸士民之瞻仰郡有老奸宿蠧武断乡曲者悉禽狝而草薙之以除其民之害于是声彻　上闻当述职于朝蒙　锡宴礼部至有织金袭衣宝钞之赐以宠异之焉 

　　○温州府知府萧公鼎墓表（周洪谟） 

　　周洪谟 
　　君讳鼎字伯铉潮州海阳人曾祖讳名祖讳苗考讳永俱独善弗试母许氏伯铉人清慎有节义闺门严肃志崇俭素不尚浮侈自幼颕敏入泮官治四代书锐意绩学凡官府势利之门足迹不一至乡居距溪涧远募工凿井众皆赖焉自奉虽薄而族党亲友有急则赒之无少吝岁庚午领乡荐来会试途遇有携妻佣车赴京者其夫候驿逓文至而车行疾追不及遂相失在后者数日其妻少美伯铉防御之甚严同行者无敢凌及抵京夫始追至妻泣诉曰微大人妾身几失所且死矣其夫感德执贽恳谢不受甲申登彭教榜进士授工部主事往遵化理铁冶冶所素弊甚多额课常欠又有生月害伯铉尽袪其弊蠧负课遂充且有羡余其恠亦息三载秩满改户部主事出理德州军储慎蓄积严出纳德人多其能久之升员外郎往督江西福建供应之未完者所至馈赠秋毫不受两藩诸名胜皆重之不数日事竣而还吏部荐知浙江温州府事治温岁余疾作恳乞归就医藩宪大夫留之不得乃达诸吏部始得归暨至家终于正寝得年五十有六温人哀之于乎伯铉粹德君子也其所守足以励人俗其所蕴足以理邦政而天不假之年可悼也巳其同邑户部主事陈轩旧僚山东佥事刘寅慨失良友乃求予文以表其墓 

　　○温州府知府文林传 

　　文林字宗儒湖广衡山人直隶长洲县籍成化壬辰进士授永嘉知县法度显明强右拘挛值市舶太监兄弟鸱张民患以计擒禁之卒庾死而风山峻峭不与世波人多忌之后改博平益挺直自将洒脱尘网其县斋题咏有官贫自觉身无累谋拙从教俗取憎之句葢自道其实云政成擢南京太仆寺丞滁地佳山水欧阳文忠遗迹所在多题咏与李东阳吴宽庄日永诸公寄僧倡和几百余律东阳有梦中颜色见犹尽有余才供世剧等句所以期待者不小时草场多被豪强侵占具呈兵部清查亩数给耕种课租以助买马支用又因寺政废弛南京大小教场把总刘铎黑亮等将印烙马匹亏欠累催不行送印并凤阳等府同知等官翟总等抗拒不服故违事例俱奏送法司廵按提问于是各府州县咸奉约束会服忧致疾弃官归田　特诏督辟升温州府知府至则平市价程徭赋使贪渔断割羣息咸植又明敏风生照彻幽暗元旦有人被杀死者其家赴愬乃祷之于神梦□三雏被风翻巢陨地心计郡有潘英者杀之讯执遂服众称神明未几卒于温箧中无一温务士民多哀诔之林学术优明精呈极数多所自得诗学□韦不雕刻煅炼有文温州集 

　　○杭州府知府吕公夔墓表（崔铣） 

　　崔铣 
　　弘治辛酉予游太学广人梁宗烈与予善宗烈亟称永丰吕祖邦曰明爽有气节能效唐人诗巳而予识吕君又得其经学其研究精密会意注外经义简明发越无他长语时　孝庙有道之朝卿大夫怙恩耽宠耄不知退清议鄙之吕君作落叶诗寓风刺曰千山落处偏于晓一片飞来即是秋又曰天南天北堪容汝莫送多情出御沟都士传诵壬戌春试整庵公抡之作魁吴文定升其次卷鲁文恪铎也君名第九入对策赐第二甲进士八月授南虞衡主事分司州厘棼削冗因以捄荒贫民皆受分司顾役钱负佣视其力以品其食不得籍记而勾稽之作义塜以瘗殍巳自莅祭泣感左右益以其暇攻诗似唐王维自题曰近知官舍清如水更喜官清水不如州迁员外郎又迁南文选司郎中予亦来封部主事与吕君考核详严申勑典制刘铁柯在司寇恃其奥援凌压诸曹尝拨历吕君移文责之人皆喜君之直而快铁柯之挫也正德庚午晋杭州知府杭自前宋来佳丽地习尚奢逸遨游无休时过客厨传上官供亿曷有极限吕君一切裁削志在教化御史张承仁恃才颐使各司独于君加礼御史他日告予曰□君不但气不降而乃无隙侦之甫八月以忧归丁丑起赴铨将以君守宁国有仇家之讼君固请终讼归家其雠健险而所告事又纠棼织练踰年乃白君筑室山水之间遂不求仕己卯年四十八而卒嗟乎古之司刑者两造俱至王讯即施或惩恶或白冤不踰时而定示民以中吉也后世首鼠之徒持两解之说淹留岁月壮士负屈而死富人给狱而贫而造诬之凶得志矣如吕君者邦之良民之主所须如水火而讼久未日予时承乏太史未尝不含愤疾言于当路者而亦末之何嗟乎可恨哉 

　　○绍兴府知府南大吉传 

　　南大吉字符善号瑞泉正德庚午举人辛未进士历官户部主事员外郎郎中绍兴府知府人幼颕敏知学稍长治礼兼通易初以古文鸣世入仕尚友讲学探讨日邃羣僚所推摄部中章奏事尝条保定厘革便宜四事及除京营士冒支粮弊十库宦官以恶金充赉典大吉折以法即惧而易之在部所莅有磬章疏复逆得体上下赖焉守绍兴时政修废举肇造晦翁稽山书院萃属邑髦士教之成者什九绍兴科目由此更盛死囚多官不能决者一鞫即得其情属吏有被诬停官者特洗雪尽力陂塘备旱涝运河势家所侵疏而复之郡有越人大盗数权要所庇悉棰死有学士侵王右军谢太傅故地悉割归其主竟由是罢归绍兴士民垂涕若失父母归构书院以教四方来学之士出其门者多位至方岳文行名世与人和而有容当官任事则毅然有执且性孝友居丧执礼弟逢吉侄轩皆所教成立云所著有瑞泉集绍兴志渭南县志 

　　○杭州府知□（潘埙） 

　　潘埙 
　　陈公让字德光别号云轩先世苏之嘉定人曾祖大一洪武初戍于淮遂大河卫人公天分高器宇英迈刚正不阿疾恶太甚蚤岁游山阳县学由乡举登进士拜宝坻令民俗健讼公听断明决羣恶窃视皆遁去卒擒首恶寘之灋一县帖然岁凶劝富民出榖赈贷及岁稔如约给还咸服其威信升尹宛平县都人倚势包揽粮差积年殃民牢不可破乃均定赋役公收粮税权贵请托一切不行擢知杭州府息嚚讼均赋役抑骄侈敦薄俗境内大治时海势渐内徙逼海宁城部使者诎羣策莫能治乃请去城一里许开支河筑内堤延袤十里以宽制猛不与海争利海果至堤而止上下神其识鉴海宁人立生祠以祀省城奸人多托权势家避匿粮差悉查核归正无敢怙终者大理卿夏时正居家挟老奸持上下官短长强占孤山三贤堂并祀田民田力夺还官给主夏衔之诬奏勘官朱守孚不察其清白吏望厚赂欲妄加参论人心不平有二三义民潜欲出金赂之公闻之曰吾本利民而今反不利不可竟被参奏落职都御史杨继宗上章论救不报阖郡吏民冤号攀恋不忍其去贫居二十年杜门不出一介不取予一刺不入公门会赦复官病卒年六十八卒之日室如悬磬亲友治其丧事三十年后太仆卿仁和邵锐言于浙省廵察祀于名宦祠过淮言于抚镇应祀乡贤祠而时巳祀矣可见天下之公也 

　　○太守郁公山传（王健） 

　　王健 
　　太守郁公者淞华亭人也名山字子静号水轩五□祖华五胜国时治家县治东偏后子孙世守称县前郁氏云华五生原二　高皇帝定天下原二躬受户由占籍原二生骏骏生敏世有隐操而敏宽仁尤着里人目郁佛子敏生桂桂号云楼即公考以公贵赠承德郎工部主事配李氏封太安人公自童子时厚重不好嬉戏始受书于乡先生戴汝高所日诵数千百言稍长即能属文有思致工部公奇之试补邑学生名称巳翘然诸生上矣然公志用世不屑章句之学业寤寐良臣景行前哲尝见世士大夫或诡随以就功名慷慨叹曰嗟乎丈夫生值明时幸有官守之寄要当施教立政有以自表见顾可碌碌天下笑哉闻者巳知其不凡正德庚午领应天乡荐辛巳登进士第出宰龙泉龙泉故山县习不嗜学公至首选教其子弟子弟感奋乃咸斌斌向风矣民或匿负公税累粮甲赔貱公籍其名下令曰亟改而过自纳不自纳者罪无贷民惧争自纳粮甲始宁有周马良者犷狯之徒也因县介闽越间工盗矿捕之急即狐潜鼠伏邃峒间朝没夕出岁以常闽部使屡檄浙部使未获且忧乱公以片纸招出之竟伏于□处州县时最称龙泉县治二部使因共疏荐吏部议才堪调繁例调知临海县比行龙泉民惜其去老弱相率趋而送临海又幸其来亦相率趋而迎公在临海彰善惩慝兴利除害如治龙泉乡大夫有改吏曹者众意公待之必有加礼或使人瞷之礼如常众叹服不敢复奸以私台州时又最称临海县治竟任迁工部主事民攀留不得因留其靴未几移司抽分浙江是司岁多羡额吏因缘奸公始创立簿籍以府幕一人者监收收毕日寓府库自是奸无所容用着式复命升员外郎继升郎中改刑部久之出守温州命下所善朝士驰说曰温城故号乐土乃今事多掣肘而君又不谐世调此所谓持方枘纳圜凿者也愿君辞母行公曰不然吾闻盘根错节利器斯见坦途安道跛足能行吾将以此自卜矣而使吾辞其难后来继吾者大辞其难则温宁当卒无守哉遂趣行下车与所属五县约十条曰清淹禁曰革积年曰禁科买曰止供席曰正出纳曰免罚赎曰别善恶曰禁淹育曰时嫁娶曰禁浮屠政以身先俗一变是时元辅张公虽归　天子向用之意未衰而张公又生贵甚自部使以下望风争趋俛冒承睫不可形容公独处之以礼不少屈张公于郡城建勑赐宝纶楼因大治第宅小民供役日以千数富者率编使督工劳苦倦极嗷嗷无所呼天公既委曲斟酌归于节省民稍稍赖以安而张公又求广基地强市买不巳公驾自往止之曰夫居第当传子孙公今移易几何家匝垣里余矣而意犹未足殆非所以善后且公居朝尝喜称伊傅周召之相独奈何所以处家者顾出萧何李沆下也张公怒作色公不顾而出地亦迄不再广或谓张相国旦暮被召复在日月之际君勤苦半生甫得一郡而故相提有如他日相国螫君得无少非计耶公笑而曰夫人生进退荣辱皆有定分即如子言吾便葛巾藜杖浩然而归当何所损子视郁子静岂驱赤子猎浮荣者哉而公虽面折张公然既退即绝口不出一言尝与同列晏坐有一二素附张公者阿公意故数诋訾其短嬉笑具公正色曰君何不存大体効儿女子暗中反唇而又过当吾睹此公天性峭直心无城府山川犹可以善其遂犯盛满之戒灭挹损之风沉溺昏迷不自镜见正缘人承奉之故耳假设吾侪能共持直道相左右者亦未必至此也言者愧焉初部使微受风言又自害公将疏劾之既而廉知其政乃大悔悟因更以才贤荐矣公治温二年以痰疾暴卒年五十有六卒之日五邑士民惊号悲泣如丧父母比榇发奔送者塞道有老叟十余辈自山野来人赍盂饭匹帛跪攀而曰郁父郁父吾属方幸沾濡德泽何溘然弃我化去也乃奠且哭涕下淫淫而退其人追爱如此故迄今父老有谈及公者辄嘻吁太息不能巳云公风范端凝志节坚定人始望之若不可近久信其长者咸愿托交驩平生历宦途第思报国其视功名之际若浮烟流埃不足控揣尚书久庵黄公尝称曰遇人以诚是非毁誉惟其公无面从背毁又曰知守而爱人信今之廉惠吏也侍郎省斋陈公曰见道分明独行不惧凡所当者利害死生以之故能不疚于利不惕于势后二公以是着于碑志笃论君子皆以然公榇归之明年葬于祖墓蟠龙塘西原是年温士人请于督学先生奉入名宦祠而淞亦奉入乡贤祠　鹤泉生王健曰夫自敦庞之世远偷薄之俗胜士大夫立身行巳譬犹流波之趋下靡得而障防云余读汉匡衡之书至所谓勇猛刚强戒于太暴仁爱温良戒于无断窃叹人生易偏之弊久之则曰不犹愈于今所见哉顺逆之势一异蝡奋之态遽分郡邑之吏委巷微末肆意风行炎门烜赫迎旨草偃葢巳并其偏者亡之尚安望其全乎揆所由从彼其中怀机诈速化以求济其欲也夫郁公者忠信诚悫不诞美虗饰其所主本者视于人远矣故能恬于势利无有贯系随心应物时措皆宜观其临民之际专务德化棰朴鲜施似于行以柔道至其不加礼吏曹不屈志元辅坚持奉公之节力挽易颓之风何其壮也斯谓知柔知刚全德君子者非耶 

　　○招宝山重建宁波府知府凤峰沈公恺祠碑（张时彻） 

　　张时彻 
　　招宝山故有太守云间沈公祠云以兵兴毁巳而夷患殄灭海宇宁晏氓黎报功乃祠胡令公乃祠谭海道公逾数年乃今都督刘公显用乡之缙绅先生及长老诸生议复祠沈公祠既成少司马范公钦宪副钱公峄别驾包子大魁参军包子大中郡县学诸生卢子叔麟李子贤沈子明臣十数辈俨然造焉丐余文碑之谓余尝主复祠议且知公治状甚悉余虽不文所以复祠之议不可不使之章白于世故不让而之碑曰余于沈公之守宁也有余思焉其去宁垂二十余稔讴歌于五邑者犹一日兹讵可以幸徼乎其祠于宁者三葢皆报当时覆露之德也惟兹宝山之祠则尤不可巳何则昔霍氏之谋汉也当其事未发时有茂陵徐生上书言之宜少抑制帝不以然后其势渐逼其谋渐着然后力起而诛之乃大封拜其告奸者而前所上书茂陵生不与焉故人有谚以闻者曰焦头烂额上客曲突徙薪无恩泽乃始求上书徐生赏之事故有然者而今兹举也得无似乎当嘉靖壬寅癸卯间漳闽之人与番舶夷商贸贩方物往来络绎于海上其时边氓葢亦有阑出入者公方厉禁犯者辄置重法无遗诛矣适武人有欲立功边徼者以虗声鼓上听当途柄兵之人亦皆好生事辄议兵剿焉公独忧形于色上议沮之其略曰海上之患方以番舶甚然其所欲不过与地方人负贩贸易务违禁网物取息币耳自恺莅事以来问死刑军徒者不下百数十人今亦稍稍辑矣然通番非尽从夷之人番货非即杀人之物通番下海虽在不原各有定律要亦未应尽诛也今欲不问所从来槩名曰贼遽尔兵之恐非所以协议安众也夫六月行师兵家所忌师出无名事故不成今海上船止六七遽兴大众即发军卫廵司义勇渔船尽民以逞万一无良窃发啸聚山谷又不知何以应之况海船非我敌明甚我卫所哨军要皆贪生畏死之人绵力薄材不谙战鬬癸未倭夷之变不闻遣一卒往岁倭夷且至征兵应调逗留不进诸号统领率皆立马服栗后出死力调度幸尔散去且军卫世受国家豢养顾不能奋一旦之力有事率委之义勇渔船夫义勇乃市井之徒渔船皆网罟之辈平日既无禄于官又无忠信之结一旦驱之死地其能不舍舟而走□几希且海船利于水战步骑利于陆阵此不待智者而后明也譬之飞蜂有毒来则扑之入其窠而扰之无乃甚辛螫之祸乎且其悬隔海岛岂能飞渡横行今之计合无明示宪谕道之祸福速之出境上也其次莫若督行备倭把总出海官兵于关津要隘之地严防守不得登山地方奸贩之徒不得下海则粮尽计竆自然远去如有探知来历阳防御阴与交结故纵者依律法之则慎重而威不亵令行而下不扰矣恺职司民社恐平民无故缘兵以死万一差跌则损国之威示人以怯彼将肆然无忌厉阶自此长矣恺不敏不敢不冒死言之其官军果有能出奇定画不费府钱不扰郡民生擒于海独立伟功此又不当以常格论者议上当事者不听遂出师众果大溃海道公仅以身免其后番舶主如王直陈四盻许二辈辄露坐乘舟直入定海关要索酒米牛豕诸物货而有司一不应辄大噪不巳葢不三四年而东南之祸起矣使当时用公议不轻出兵以挑之惟一意修内治彼必畏詟不敢动岂能尽知我虗实肆然无忌如入无人境耶乃今祠胡令公矣祠谭海道矣葢焦烂之功靡弗酬也而曲突徙薪之策公实有焉茂陵徐生之赏可后乎礼曰先王之制祀也法施于人则祀之若沈公者谓法施于人者非耶祠在谭公之后而胡祠又后数十武祠之费寔出刘将军别驾方公蕖以视篆定邑与有力焉定尹魏君尚大适至共落成之系之诗曰宝山崔巍殿大邦海隅之东瞰扶桑洪涛春天白日黄巨鳌负极虹梁飞甍云矗三公堂前谭后胡公中央公来刺明二纪强德星垂耀流耿光海氛昔起自微芒我公炳几灼先防黑风黯惨吹搀抢武人徼功弧矢张公乃奋笔腾言昌上议不听尸横殭东南血染山河长　天子赫怒胡谭扬波宁海定烟销狼公言得用无死亡公言不用罹祸殃追公祠公献蒸尝愿公鸿名垂大荒皇明之祚永无疆千秋万禩贡越裳公祠奕奕海泱泱三公骑龙共翱翔 

　　○绍兴府知府岑用宾传（顺德县志） 

　　顺德县志 
　　岑用宾者葛山人也字允穆父万字体一进士官河南右布政使所至以清谨称用宾父虽方岳谦约若家人子成进士推官衢州母丧服除补池州景王归葬供张办给事南京户科绾六印多所论奏崇经筵购典籍议从祀择师儒举遗逸其大者尝劾福建督抚汪道昆曰道昆监军闽中军窘辱遮留两日夜所以得脱者臣不忍言之也今晋都御史督治之如以羊牧狼外见轻忽内生疑畏兵符　上之所赐以指帅命众也移军不奉而行委于婢子家人失火遂致焚毁海寇吴平蹂躙我边疆系累我民人虔刘我官校虏我卒五百断趾遣归耻辱我道昆一策不施徒置酒乌石山平远台与客长夜之饮袒露跳梁比弄歌儿羞污印绂所征东阳战士材官队长悉从赀得羽书交驰孰能窥左足而先应哉阘葺淫贪不宜久握兵柄国患害道昆坐免大学上高拱儁材过绝于人勇猛果敢处事不疑内或迫惬猜忌隆庆初给事中魏时亮所劾而御史齐康又劾大学士徐阶　上皆不问用宾乃奏言两人日侍左右心孰邪正行孰臧否量孰广狭岂能遁逃又正劾之曰高拱文章雄俊筴画卓诡臣岂敢诬第其刚愎自用苛刻立威无纤介爱利之风意忌文深决非端人小则殃民大则误国虽曾授经臣子常分何足称伐乞令致仕以杜厉阶拱亦全进退之节不听用宾居谏垣三年据法以弹其所贬退皆应令惟汪道昆有文海内操觚之士所归拱柄臣死生荣辱在其呼吸莫敢有犯之者用宾不缩朒故直声籍甚亦以此出守云其治绍兴持大体不苛细条教使木铎以狥务在以德化民入觐谪丞陕之宜川犹尚以前过也至踰月卒叶梦熊时言边事谪丞合阳经纪其丧友人大仓王世贞裒其遗文梓之初用宾严事南海曾应珪应珪尝戒之曰材美易折玉美易缺予不能从子而翱翔子亦思免于难后用宾赴谪乃叹曰昔惭柳下今愧应珪应珪内朗风节特峻故沉冥以混世葢柳下之流 

　　○衢州府知府韩公邦宪墓志铭（赵镗） 

　　赵镗 
　　郡守湖南韩公莅衢三载忽以万历三年六月二十日告终五邑士民哀痛如丧父母两台暨藩臬诸司咸咨嗟如丧子弟镗于公有师弟之雅往哭之恸其弟上舍邦本君以墓铭请余不忍辞也公讳邦宪字子成别号湖南先世河南人宋南渡时有讳四六者来蒙溧水之凤皇山后析其地属高淳遂高淳人高祖恺曾祖亿潜德不仕祖烈赠知府父讳叔阳别号凤桥仕终湖广按察司副使娶恭人黄氏而生公自少以奇童称嘉靖壬子余督学南畿一见其文即许以决科时龄甫十二后中戊午乡试次年登进士时相国者欲引入馆选公雅有远见坚不赴授工部屯田司主事适大内工兴夙夜事事不听中贵请嘱所节省甚多暇日与同侪购十三经注疏二十一史沉潜玩索而于国朝典章制度考究尤精大尚书古和雷公所称许甲子转虞衡员外乙丑因念二亲心勤得告归省未几凤桥公黄恭人相继卒公居丧哀戚曲尽孝道而于凤桥公所置义田义仓尤缵述不怠时给谏邓公楚望谪高淳行丈田均粮法大率多本公议其两台所均官田之重税减湖田之赔粮暨应天府所减多征料价岁省八邑银米不下五六万石则公倡义之功居多焉家居八载泽及乡井不可殚述服阕出补刑部山西司郎中旋领衢州初至问民疾苦首陈八事曰明大义曰明职守曰宝节省曰复成法曰议赋役曰讲实政曰广储蓄曰修武备皆本经术遵旧制而酌以人情土俗凿凿可见诸施行其政务崇大体尝曰献民者邦之表率节义者邦之廉隅乃祀汉龙丘长宋赵清献以仰高风旌孝子节妇以励流俗礼隐士高贤以奖恬退又曰人才者邦之桢干兴革者政之大端乃捐巳俸以供生徒之会佥绢户以消机匠之奸覆运米以省军士之赔清羡金以抵额外之征其它事不胜书其大者则两浙赋役全书是也他其最所留心者衢之轻折米邻府所借一万八千五百石方急拟请还以备灾荒而疾作不遂矣当道称公有迈往直前之气有愤时嫉俗之心有济世安民之才有考古证今之学不诬云公仪容温雅性气宽和与人坦夷径直绝无喜怒成心学术正大心胷开阔常以古人自期待而天下事无不理会随其所扣滚滚不竆天资颕敏每日观书多至寸许而终身不忘所作诗文多不属□惟手录皇朝列卿年表尚未脱稿云 

　　○杭守方思善扬传（汪道昆） 

　　汪道昆 
　　思善者方太守字也思善既成进士起家陜州历南京户部尚书郎坐谮以随州左徙廷议卒直思善不旬月而贰秀州会浙军民噪部中擢杭州太守思善官太守矣系以字不以官重思善也新都故多显者千乘如林自文公起紫阳五百年而有思善志在千里中道而瘏假之以年瞠乎其后重思善重新都也始思善力明经劳且呕血病甚封大夫戒勿劳自惟生人之不朽者三顾所立何如尔立则其人也死也犹生也否则其人朽矣有生何夙夜愈益孳孳病良巳及其自丞而守也狥二郡而劳有加逓呕血如初不得告幸而予告旋即首丘语有之士先志官先事思善务焉事半而赍志以终惜也初赠宜人黄有身邻媪梦龙降于庭而举思善始学书数则以庄惮其师居则惮同羣出入则惮诸少师即父党遇思善必正容故以幼清见奇稍长默默举宗目思善安得绵蕞老生思善益庄择地而履逓丧王父母幼而尽□既居母丧哀踰王父母其中骨立外饮泣以安封□夫既婚犹侍寝床下命归子舍挟日而夕二三既□□如之禁之不可封大夫就留都舍仅四壁以居乃就思善言仕则人人饶矣问而官则大夫也而胡独贫思善拊身而对曰扬宁患贫天祚吾家厚矣自曾大父有积行大人世以劲正长厚继之概诸躬行诸儒不及自扬起儒术子姓殆将以占毕承家五世专门向论裂土彼傥然者粪土也扬何有哉封大夫跃然起曰吾犹故吾终不以家食故而唾清白行矣先是思善讲业灵谷闻三从兄忠寝疾将终则自秣陵来奔幸犹及敛拊棺而誓曰余鲜兄弟犹幸以手足戚二昆伯兄弃余余之身则兄之身也所不母视寡子视孤有如此木尸闻而盱乃瞑终身不食其言忠弟廉死宛陵廉亡后哀之甚既而亡忠子时敏拊心而憯自伤天乎不欲卒吾德则皆易地如赢博树墓而之铭思善守官凂秋毫若涂炭出舍不持一器俸入不浮一钱再居州皆入觐则称贷以共资斧陜五十缗随三十缗葢居陜三年犹取诸俸余以往随仅六月故四倍之自陜入朝余遣役夫御鸿胪属紏外臣朱履者二思善与焉紏者持州大夫綦履而青何朱也卒下吏议当罚金葢州人以赀郎隶鸿胪故不得请于思善衔之甚阴主之思善业巳察其由置不辩及居南部则方予及与俱会大察方迹同舍王郎幸思善一言而解王郎藉江陵张甚则自其乡没公田若干顷私据之佯言社田赡诸不给抵思善文侈其事之弥缝思善辞以不门太大以望遂上书诬坐思善阑出库金思善即主语连子及则又以流言讥执政夹水疾以要必行三人并从量移思善以随州出矣诸郎靳思善君肉若骨若血君牙施报均矣思善谢曰非扬无良不及此子及之谓何子及笑曰脱不相及则沆不及君驩然而别浙漕卒餍诸粮户不餍则哗监者亡敢谁何率以粮户委漕卒思善往监得故状宣言县官岁漕用卒法如行间请以军法输漕不用命者在军正于是班漕卒以什伍进皆衔枚输者亦什伍各负石如其班人至各以肩相授受终日而毕闾伍无哗军吏睊睊无所发故以秕入激大农大农诘之则嚣而愬秕由粮户主由郡丞某等其无如第羣坐肺石以待命既而部使者漕大夫发军吏奸状而东人德思善力争之无何事解思善由由然任职端居自如失得不入于心故无憎喜及杭州力疾视事献藏失囚或言守宽或言守病民间惧守将自及皆守危思善闻之引而罪巳宽则吾心也诚不自知其过宽病将不支第不得谢尔既而罪人皆得郡中益诵长者之言以德观思善者皆曰孝弟人也忠鲠人也之人也之德也其殆可与立者与嗟乎思善巳矣陜州则分陜地也召伯甘棠在焉比年吏治弛而公费故赢法故削籍亡而田故不治赋故不均道冲而奔命故罢民呰窳而讼故烦农故惰仓廪虗而岁故无备干掫废而民故无良思善入境自裁冗费百金以示之廉绳大猾以示之法履亩均田经界则壤以示之核式厨传格驿骚以示之共违农时而讼者加之罪示之力本而修和积榖若常平示之有备令出毕行惟盗患患御则树木于涂以泥剽骑患窃贼严警迹以弥作奸患掠则立保甲以讥聚薮于是先之以明作继之以励精本之以慈良持之以惇大民事举矣形家圭测学宫水法不利积二十年所宾兴诎焉乃引渠水通泮池益凿山浚流不惮征发以兴大役会岁恶则出粟以鸠工工不召而来民不赈而给庶民飨其灌庶士承其流境内皆言伯则甘棠侯则甘泽功等尔则又以士未知学则授之室以乐其羣士未知师则尸祝先正先生以树其表士未知诵法先王则箧遗书以授其业士未知经术则之期会而躬课之以程其能居三年士斐然向风且以三物起矣比治随犹治陜也独其城瑕邻金穴而生戎心登陴何恃居随仅五十日趣城随完城而行民不知役秀州故连泽薮谨备非常郡豪蒋伯良戎首纳结诸巨室应援捷于率然即深求之负固城社丞以他事召之郡数其罪毙伯良郡中帖然居民户相庆也故事丞以诘盗并受民词思善亟屏之此非吾职故事有所捕获率以赃噬子钱家乃悉召诸家籍践更比月逓以一人待命即获者当追入第奉命而索其雠市中大便丞请絜令尝津行赴旁郡中夜数十艇逆舟思善据席而叱曰盗乎吾秀州丞方使君也艇皆罗拜请护行前涂或不利使君我等且以一艇先驱尔比还报皆辟易乃辞使君思善手呼之曰来尔曹皆吾邻国赤子也归矣亟易业良有如异日者坐吾庭则吾有三尺在今而后苐受吾戒母怙终羣唯唯而应曰使君得天百神保矣我等幸得闻使君氏庶无获罪于天藉第令蒙无死所矣今而后愿受羣不逞之戒毋夜行思善以七校故多材暇则进诸生与之讲业其问或抱高义即未及门而愈急之尝署嘉善则以其邑当下流亟之堤以捍水患其后经野之令下则郡丞董七邑之成丞出舍周行蓐食而露宿五□而毕会嘉善之籍后至乃复檄丞勤事有加五日而毕病矣顷省会之变或以张民而弛军闻者效尤而嘉禾守御之众盟矣丞立召首事者诘其由即不平则有司之平具在如之何以横目从目哉威福在朝廷毋干鈇质于是人人慑服退而称神君以功观思善者则曰治陜能陜治随能随治秀州能秀州所向必有功矣此其始发也当路而驾不亦灭没乎哉叹乎思善巳矣昔思善治经艺屏陈言其曹率剿说以雷同思善弗屑也曰既灌而往刍狗安陈游衍则舍黄山出王则舍灵谷人知其登高望远踞石漱流僊僊乎游也不知其默存见独独观昭旷之原即授简成一家言一禀于心得及居郎署徧诵六籍百家言道德则师心言文辞则师古文法秦汉古诗法魏晋近体法唐要以论道之騞然中桑林之舞于留都说焦弱侯于浙说宋以德袁仪卿顾思善之言必有槩于中葢金口而木舌者也凡诸吵论具在伯子时化谱中大都默成者什三冥契者什九言言旨矣嗟乎思善巳矣岂其言与之俱朽哉思善内直外方率以岩岩取重畴之三德其将畴归乃今则其进取则高明矣则其退藏则沉潜矣则其中立则一归乎正直浸假而毕其余力宁讵知其所税驾□所部大司马张公雅重思善请纾之旁郡幸其平而毕用之严太宰先世籍秀州籍籍□思善谓守固病其赐告而待之家外臣得休沐以□自思善始思善春秋四十有四病革正衣冠而终君子曰人亦有言士固有志夫士尚矣圣亦宜然孔子七十而从心则志学之本立者立此者也颜氏如有所立其三十之年乎不惑则有定矣知天命则静而安矣耳顺则不虑而得矣从欲而不踰矩则自得而逢原至至终终莫非志也思善之明志庶几乎强立不反者邪其语伯子过化存神则不踰之矩也穷神继志其惟后之人乎 

　　◆同知 

　　师泉刘先生邦采传（王时槐） 
　　温州府同知区益传 
　　区叔谦传（潘士藻） 
　　同知温州府事赠朝列大夫浙江布政司右参议黄公钏墓志铭（王世贞） 

　　○师泉刘先生邦采传（王时槐） 

　　王时槐 
　　师泉刘先生邦采字君亮两峰先生从弟也自少英特不羣初邑诸生即厌举子业锐然以希圣志曰学在求诸心科举非吾事也偕两峰先生及弟侄九人趋越中谒阳明王公称弟子王公与语称之曰君亮会得容易先生资既颕敏而行益卓峻丁外艰蔬水庐墓哀诚笃至服阕不复应试而士论益归嘉靖七年秋当乡试督学宪使赵公渊檄下邑曰刘某行修义端宜劝起赴试邑令劝之出不可而赵公责邑令益急固强之出官具舟属丞偕之行至南昌先生欲以布衣往见丞降礼卑词请具衣巾曰不尔宪使且罪我乃不得巳其衣巾往及门遥望赵公未下席郄步不进赵公亟起延之先生以棘闱故事令诸生脱巾露体而入非待士礼某不愿入也于是廵按御史储公良材令十三郡诸生并得以常服入闱免其检察比揭榜先生得中式储公批其卷曰江右人望云巳乃授寿宁教谕以正学廸士多所兴起以荐得内召升嘉兴府同知寻弃官归自阳明王公倡道东南学者承袭口脗浸失其先生有忧之乃极言痛斥以揣摩玅悟恣纵乐地情爱仁体因循自然混同归一者之非先生以心之体曰□宰贵知止以造于惟一心之用曰流行贵见过以极于□精是谓博约并进敬义不孤性命兼修之学如车轮岛翼不可偏废后学能领会者葢鲜晚乃着易缊二篇词旨渊奥实发其所自得将以俟诸百世云与诸同志聚讲于复古复青原五云楚越之间皇皇掖引弗倦先生思苦而造微诸生叩请能以一语开其宿锢令人豁然有省聂贞襄公尝言师泉力大而说辩排闼之严四座咸屈人皆避席而让舍莫敢有撄其锋人以善状先生者比属疾知不可起诸生环榻前犹论学不辍疾亟门人朱调问先生此际视平时何如荅曰夫形岂累性哉今吾不动者自若也苐形如槁木耳少顷遂卒里中人士入哭皆尽哀先生疾时若有所遇颇涉奇秘而不言及将殓体更温久之乃巳亦其养盛而气完之一验云年八十有六遗命诸子毋得乞铭文及请祠初阳明公南鸿胪吉郡士未有及门者惟先生从子晓最先受学归以语先生至老共学不衰先生常称嘉榖之种云以乡举官新宁令 

　　○温州府同知区益传 

　　区益字叔谦高明人少颕异淹贯羣籍举嘉靖庚子乡试授都昌知县有善政以忤使者改泰顺是时岛夷车閵闽浙甫下车而贼五千突至泰顺在万山中不虞海寇无备人人惴恐以无泰顺矣益纳城外居民而焚其庐舍葢藏毋令资寇率士卒乘缮楼橹雉堞布渠答蔺石日夜击□斗自卫募壮士数百乘间袭击斩首虏三百有奇贼乃遁去是时夷有所向邑无坚城微泰顺创之东瓯几殆上功幕府无千金不最止迁庆远府同知是时　朝廷忧岛夷甚越常法出高爵以待有功奈何千金失士哉益至庆远有古田之役得之如一敌国会奔丧服除补温州士民喜曰是向挫岛夷泰顺公也无何又以忤当路赋芝田归文多不录益性孝友居丧骨立忌日必哭兄弟蚤丧抚诸孤犹子也四仕郡邑皆有惠政直道而行辄不合民亦辄祠之生平好左氏两汉文杜诗撰述亦有阮溪草堂集子大枢大相大伦皆与计偕有诗名家学也 

　　○区叔谦传（潘士藻） 

　　潘士藻 
　　予在东瓯游瑞安仙岩梅雨潭有扁揭前同知区益名知故泰顺尹也然无识其遗事者今询之乃高明人字叔谦始令都昌以忤部使者改泰顺时岛夷轥闽浙泰顺在万山中不虞海寇无备甫下车而贼五千突至人人惴恐以无泰顺矣益纳城外居民而焚其庐舍葢藏毋令资寇率士卒乘城缮楼橹雉堞布渠答蔺石日夜击刁斗自卫募壮士数百乘间袭击斩首虏三百有奇贼乃遁去上功幕府无千金不最止迁庆远府同知会奔丧起补温州士民喜曰是向挫岛夷泰顺公也无何以忤当道归予按岛夷犯温州时同知黄公□死于兵郡人王佥事东华倡义旅死于战皆被恤典其事犹传而独不传区公令泰顺事岂以泰顺之微也而不足功耶录之温州备一故实焉
  </div>
  <div class="pagination">
   <a href="国朝献征录_page159.html">
    上一页
   </a>
   <span>
    ...
   </span>
   <a href="国朝献征录_page155.html">
    155
   </a>
   <a href="国朝献征录_page156.html">
    156
   </a>
   <a href="国朝献征录_page157.html">
    157
   </a>
   <a href="国朝献征录_page158.html">
    158
   </a>
   <a href="国朝献征录_page159.html">
    159
   </a>
   <span class="current-page">
    160
   </span>
   <a href="国朝献征录_page161.html">
    161
   </a>
   <a href="国朝献征录_page162.html">
    162
   </a>
   <a href="国朝献征录_page163.html">
    163
   </a>
   <a href="国朝献征录_page164.html">
    164
   </a>
   <a href="国朝献征录_page165.html">
    165
   </a>
   <span>
    ...
   </span>
   <a href="国朝献征录_page161.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
