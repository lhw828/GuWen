<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 75 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 75 页/共 152 页</h1>
    <div class="content">　　○戊戌礼部言崇王奏选继妃已择陈州卫指挥李现弟巏之女乞赐册命冠服今拟如各王继妃旧例告  庙传制遣使册封或止如淮王继妃事例不遣册使听王遣官来领金册冠服命依淮王例行之
　　○岷王音垽奏其子安昌王膺铺蒙优诏褒嘉孝行欲父子诣阙谢  上致书止之
　　○巡抚宣府右副都御史殷谦等奏宣府迤西接大同边境系胡虏出没要害之处迤东怀来永宁等处皆近内地于势稍缓先是尝命左参将孙素分守东路右参将周贤分守西路但贤更事未久其于贼情边务未能周知而素生长万全备谙地利且其谋勇足以服下请命素于贤更代分守庶委任适宜兵部请如其奏从之
　　○调前府带俸都督佥事刘能管中府事
　　○大同总兵官彰武伯杨信等奏迤北虏酋满都鲁等各遣使臣桶哈阿剌忽平章等男妇一千七百五十余人备马进贡兵部以闻  上曰使臣许五百人来京马择其良者送京余给边军骑操仍敕太监覃平通事都指挥詹昇往抚谕之
　　○庚子敕南京右都御史林总不妨院事提督巡江并巡捕官军
　　○以行人宋经知县刘魁王曰□永为试监察御史
　　○擢进士丘璐为南京吏科给事中
　　○鸿胪寺卿杨宣右少卿施纯左寺丞李瑢孙軏因天雨阴晦奏事失序自陈请罪  上以宣等职典朝仪不行敬谨命锦衣卫于午门前各杖二十
　　○辛丑翰林院编修乔维翰乞归省亲许之
　　○敕云南按察司佥事翁遂兼理屯田先是监察御史董韬以云南屯粮各随屯堡惟任军职出纳故或指荒歉折银私家或在仓虚出通关及事觉畏法则托故袭替请专设按察司副使一员理之便户部议行诸守臣覆勘  上曰不必覆勘增官太冗宜敕见任风宪官兼理之遂有是命
　　○都督同知曹安卒安直隶定远县人袭父职大兴左卫指挥使调山西阳和卫正统十四年升都指挥佥事以功升都指挥同知掌阳和卫印天顺初领兵战于黑石崖磨儿山有功进后军都督佥事复有功于倚山墩进都督同知充总兵官镇守大同至是卒祭葬如例子绅袭指挥使仍注阳和卫
　　○癸卯  孝庄睿皇后忌辰  奉先殿行祭礼遣驸马都尉蔡震祭  裕陵
　　○太子少保吏部尚书兼文渊阁大学士□辂等言臣等闻  皇子之  母病已沉重若有不讳一应礼节须宜从厚仍乞即命司礼监官奉侍  皇子过宫问视及制衰服行礼  上是之先是  皇子  母病  上命内医日往视疗至是病剧汤药弗能进命司礼太监黄赐赴阁下议后事故辂等有此奏
　　○兵部右侍郎滕昭九年考满升左侍郎支正二品俸
　　○敕巡抚湖广右副都御史刘敷赞理军务
　　○甲辰南京太仆寺卿郑悠乞致仕许之
　　○免山西平阳府诸州县去岁被灾税粮二十八万一千二百石有奇
　　○湖广总兵官左都督李震等奏沅靖等边卫控制川贵广西诸种蛮夷顷见蔡溪清水江等处苗贼攻掠获利互相效尤蜂屯蚁聚千万成群杀掠无算虽已调兵捍御但众寡不敌卒难成功欲如正统景泰年间靖远伯王骥等事例统调京营及云贵四川南直隶官军期于八月会兵收剿殄灭使无噍类事下兵部覆奏以为非宜  上曰蛮夷猾夏自古有之要在边将羁縻得宜使不敢越境为乱而已曷尝以殄灭为快其令震等与四川贵州广西参将土官人等各督兵民分屯要害以御之仍相度事机彼或肆行拒敌则加剿杀或闻风畏威则加抚谕若将来贼势果炽必欲统调官军宜俟转输既足具奏裁处
　　○乙巳  皇子  母纪氏薨追封淑妃谥恭恪庄僖辍朝三日  上服浅色衣御奉天门视事命礼部定丧葬仪注
　　○丙午设狭西秦安县陇城镇巡检司
　　大明宪宗纯皇帝实录卷之一百四十二
大明宪宗纯皇帝实录卷之一百四十三
　　成化十一年秋七月戊申朔享  太庙
　　○遣内官祭司门之神
　　○省四川成都府广丰右中前后四仓成都原设广宁广丰并广丰右中前后六仓通收米一十八万三千余石而四仓所收不及三之一粮少官多巡抚右副都御史张王□赞请省四仓而增其二仓副使各一员户部覆奏从之
　　○定拟中盐纳米给湖广边方军饷事例一两淮成化六年分常股盐十万引引米三斗五升存积盐五万引引五斗两浙成化九年常股盐十万引引二斗存积盐五万引引三斗五升云南黑白井成化七年八年盐共五万引引八斗俱于缺粮仓分上纳一湖广江西民人舍余纳米三百石者给与正七品散官二百五十石者正八品二百石者正九品一百石以上旌门不满百石者立石五十石以下有司以羊酒劳之一湖广地方考满官员凡知府同知通判推官知州知县各纳米五十石判官县丞四十石主簿及府州县首领官司狱三十石俱免赴部给由一湖广江西贵州各卫所袭替官旗凡指挥纳米六十石千户卫镇抚四十石百户所镇抚三十石俱免比试总旗纳米三十石小旗二十石俱免并枪署总旗纳米五十石署小旗四十石俱与实授一湖广江西两考役满吏典纳米一百二十石送部免办事考试就拨京考三百石者免京考冠带办事二百石者就于本布政司拨补三考满日赴部冠带办事循次入选一湖广农民愿充承差者纳米一百五十石知印二百石听缺循次拨用一湖广江西举保阴阳医学僧道官纳米一百五十石径赴吏部查照入选免各该衙门投文考试是时镇远辰沅靖州俱有苗寇急缺军饷守臣以言户部覆奏从之
　　○庚戌晓刻金星犯天樽
　　○擢理刑知县王崇之陈鼎余金为监察御史崇之广东道鼎四川道金南京贵州道
　　○辛亥  仁孝文皇后忌辰  奉先殿行祭礼遣驸马都尉周景祭  长陵
　　○左佥都御史张纲巡抚直隶尝怒都指挥张英参谒独后欲笞之英遂奏纲酣饮及擅杖方面诸事命右通政程万里往勘万里还奏纲惟乘酒杖人当罪而英奏多诬请俱逮治  上宥之停纲俸半年英俸三月
　　○癸丑升通政司左通政刘俊为南京太仆寺卿
　　○甲寅岷州卫柒笼等簇簇头番人卜都等憨班等簇簇头番人官巴等罗家等簇簇头番人戎巴僧革等洮州卫哈谷等簇簇头番人喃着等鹊中等簇簇头番人郭由等四川威州金川等寺剌麻番僧阿结藏卜等各来朝贡马及氆氇佛像等物赐彩叚钞绢有差
　　○改南京通政司左参议方汉于通政司管理誊黄
　　○甘肃副总兵都督同知马仪奏狭西行都司都指挥使丁铎贪淫不法数事  上命锦衣卫遣官会巡按御史鞫之
　　○戊午锦衣卫指挥使万贵卒贵山东诸城县人充吏坐事谪编户霸州成化初以女为贵妃恩历升锦衣卫指挥使至是卒命有司给赙并葬祭视常例加隆贵处闾阎曾执役公门颇知礼法每受重赏辄忧形于色见其子骄侈过度则戒其毋妄费曰官家赐物皆注于历他日复来追汝无以为偿子三人喜通达而通尤恣肆
　　○己未午时日晕赤黄色鲜明○庚申钦天监掌监事太常寺少卿童轩言比者天下布政司官因事来京多以历日分送京官所积既多至于市中贸易诸物轻亵殊甚宜通行内外严加禁革从之
　　○朵颜等三卫夷人请开马市不许辽东总兵官都督同知殴信等奏三卫虏酋至边援旧例乞开广宁马市事下兵部议此虏为北虏满都鲁所驱离彼巢穴潜避近边故欲求市易以济其急宜令信等谕以不可且俾还故地  上曰马市久罢不许果彼为北虏所迫暂令于近边三四百里外屯驻虏退即还故地
　　○辛酉增设狭西州县收粮官平凉之靖宁巩昌之秦州判官三员临洮之河州判官二员兰县县丞二员金县县丞一员从巡抚甘肃都御史朱英请也
　　○壬戌中元节遣驸马都尉杨伟樊凯分祭  长陵  献陵  景陵  裕陵文武衙门各分官陪祭
　　○遣内官祭  恭让章皇后陵寝
　　○唐王琼炟薨王定王第二子也母妃吴氏永乐壬辰生宣德戊申袭封唐王至是薨年六十有四讣闻辍朝三日谥曰宪
　　○癸亥诏岁加赵王见灂禄米五千石不为例王以其曾祖简王祖惠王禄俱三万石至父悼王亦以陈请仍三万石今惟依  祖训例得一万石屡乞加赐故有是命○工部覆奏疏浚杭州西湖许之西湖之水自唐杭州剌史李泌白居易于城西凿渠导入城中运河溉及仁和海宁上塘之田其利甚博宋守臣苏轼复凿渠九道以＜锍-釒＞浚之后渐堙塞居民侵以为业渠失故道田无所溉动辄告灾至是浙江左布政使甯良按察副使杨瑄等佥议钱塘门左涌金门右其间有九渠之一宜因其旧迹＜锍-釒＞浚为河构石为桥以通湖水外置一闸时其启闭以御横流庶几水利可复镇守浙江太监李义上其议其事得行民颇利焉
　　○甲子敕富阳伯李舆成安伯郭鐄往北直隶山东河南等处印记马骡驹
　　○乙丑  太宗文皇帝忌辰  奉先殿行祭礼遣驸马都尉杨伟祭  长陵
　　○丙寅命修理南京太庙从南京守臣奏请也
　　○戊辰晓刻金星犯土星
　　○己巳晓刻北斗西北三尺许有星如鸡卵大赤赤色有光行至斗杓开阳边入于近浊钦天监掌监事太常寺少卿童轩等入朝时见之及灵台郎刘绅等报称北方有星如鸡卵大青白色有光起自北斗魁中东北行至近浊后有二小星随之已按占书具奏稿矣轩因以所见诘之监候苏智乃言天文生宋永目昏不能详视遂与绅等于奏稿中涂去魁中二字以二小星随之改作尾迹炸散别按占书具奏封于是轩劾奏绅等职专观候不自详察诿诸老生朦胧妄报于星象起止形色既已不同其占法休咎何从而验任情欺诳孰甚于斯宜治其罪得  旨皆宥之
　　○庚午夜东方流星大如盏青白色光明烛地自大陵北行八榖尾迹炸散后二小星随之
　　○辛未免南京锦衣等十三卫屯田子粒四万二千五百七十余石以去年水旱故也
　　○壬申命故狭西行都司都指挥佥事李能子铠袭父原职甘州右卫指挥使
　　○癸酉命万全都指挥佥事胡观协同右参将孙素分守万全右卫并守备柴沟堡等处从巡抚右副都御史殷谦请也
　　○命兵部左侍郎滕昭兵科给事中章镒选皇城各门守直官军○甲戌晓刻火星犯积薪
　　○乙亥广西副总兵署都督佥事夏正卒正袭世职为茂山卫指挥佥事景泰初以军功升署指挥使寻以京营总兵官荐升大宁都指挥佥事坐立威营二年升本都司实授都指挥佥事充右参政征满四升都指挥同知署都指挥使兼统保定等卫官军寻升署都督佥事充副总兵镇守广西至是卒赐祭如例特遣官治葬正为人貌魁梧有勇力多谋略满四之征守北门绝其水道遂至克捷其居官尤守法奉公不苟取与云
大明宪宗纯皇帝实录卷之一百四十四
　　成化十一年八月丁丑朔释奠先师孔子遣太子少保吏部尚书兼文渊阁大学士商辂行礼
　　○铨注会州卫带俸署都指挥同知李宽锦衣卫带俸都指挥同知刘文大宁前卫带俸都指挥佥事周玉俱于狭西都司管事
　　○戊寅祭  太社  太稷
　　○己卯翰林院修撰吴宽乞归省亲许之
　　○命故广东都指挥同知徐宁子霆袭为浙江昌国卫指挥同知
　　○庚辰升狭西按察司佥事左钰为副使
　　○申定浙江备荒纳米事例凡农民愿参充承差者纳米一百五十石知印二百石三司典吏一百石各府及运司吏典七十石理问所断事及府经历司各县及有品级文职衙门吏典五十石杂职衙门吏三十石唯象山等二十县二十石松阳等二十一县三十石俱以次参充其举保僧道阴阳医官纳米二百石送吏部听用
　　○辛巳命浚旧通惠河敕平江伯陈锐右副都御史李裕户部左侍郎翁世资工部左侍郎王诏督漕卒＜锍-釒＞浚先是锐等奏通州至京旧有运河一道废闸尚存但年久淤塞损坏欲照尚书杨鼎奏准事理就借漕卒用工＜锍-釒＞浚闭闸积水以运粮储至是特令锐等会议提督漕卒自下流为始＜锍-釒＞浚壅塞修闸造船合用粮料匠作于各司取用务求成功仍委附近公差御史察其不听约束者以闻
　　○壬午免山西太原府所属二州八县并潞沁辽三州所属六县夏税四千九十六石秋粮三万二千七百六十七石马草六万五千五百三十余束以去年灾伤也
　　○命故广东都指挥佥事杨璟子雄袭父原职清远卫指挥使
　　○癸未晓刻火星入鬼宿
　　○开设狭西榆林镇番二卫儒学
　　○甲申晓刻火星犯积尸气
　　○户科给事中劳玭乞归省祭不许因命自今朝官离家十年者方许省祭著为令
　　○升刑部员外郎赵珤为广东按察司佥事提调学校
　　○代府灵丘王逊烇薨王简王第六子也母徐氏永乐癸巳生甲辰册封为灵丘王至是薨年六十有三讣闻辍朝一日赐祭葬如制谥曰荣顺
　　○丙戌  孝慈高皇后忌辰  奉先殿行祭礼驸马都尉赵辉承命祭  孝陵
　　○遣户部尚书薛远祭京都太仓之神
　　○遣顺天府官祭宋丞相文天祥
　　○增设会同馆副使一员
　　○宥唐府长史等官罪初唐王琼炟有第五子擅选祥符县民杨王□赞女为婚奏上民王瑄者诉王□赞女已聘为其子妇礼部下河南按察司逮问得实因劾奏唐府长史等官当罪会唐王薨舞阳王芝北奏前事皆由先王今已遣女还其家长史等实不与闻遂宥之
　　○命故定辽右卫带俸都指挥佥事吴俊子浚袭父原职指挥同知
　　○丁亥命取狭西巡茶御史还京仍令选差行人二员禁茶如旧从巡抚左副都御史马文升言也
　　○迤北满都鲁癿加思兰板忽猛可丞相遣使臣桶哈阿剌忽平章等来朝贡马赐宴并袭衣彩叚等物仍以彩叚表里酬其自贡马直其存留大同使臣及在彼头目满都鲁等各给赏有差
　　○敕蓟州永平山海等处镇守巡抚官修关隘壕墙墩台之被两颓损者
　　○裁革广西郁林博白陆川兴业北流等州县增设巡检司一十六处从总督都御史吴琛等言也
　　○己丑隰川懿安王长子仕＜土遂＞奏欲送葬出城庐于墓侧  上允其送葬以庐墓非古礼不许
　　○夜东方流星大如盏青白色有光自室宿东南行至云中后二小星随之
　　○庚寅升刑部员外郎丘俊为江西按察司佥事
　　○命故广西都指挥同知葛宗荫子承源袭父原职桂林中卫指挥使狭西凉州卫带俸都指挥佥事拾剌夫丁孙砍麻力丁袭祖原职本卫指挥使金吾左卫带俸都指挥佥事杨胜子成袭父原职本卫指挥使
　　○壬辰升户部郎中欧贤为两淮都转运盐使司运使
　　○癸巳太监黄赐传奉圣旨追赠真人喻道纯父宗敬为太常寺寺丞母杨氏为安人
　　○甲午晓刻火星与土星同度
　　○夜雷电雨雪○乙未祭太岁风云雷雨岳镇海渎山川等神
　　○遣旗手卫官祭旗纛之神
　　○赐赵府汤阴王祁鈵等五子名曰见潲第六子名曰见染第七子名曰见渰
　　○命故南京右军都督佥事汪泽子竑袭父原职为湖广荆州右卫指挥使
　　○丙午晓刻月犯天高星
　　○丁酉晓刻金星犯云台
　　○安南国王黎灏遣陪臣黎弘毓等奉表来朝贡金银器等物赐宴并织金衣彩叚等物有差仍以彩叚文锦付弘毓等归赐其王
　　○戊戌闭狭西秦州大地山两当县申家庄银峒以各山道险矿微费多得少且或劳民启衅镇守暨三司以请户部覆奏故有是命○己亥升大理寺右少卿田景赐为左少卿左寺丞汪霖为右少卿
　　○申时日生背气及左右珥俱赤黄色鲜明
　　○庚子晓刻金星犯太微垣上将
　　○彭城卫带俸都指挥佥事马映坐诬奏其弟殴母下刑部赎徒还职
　　○辛丑安南国王黎灏奏先年占城国王槃罗茶全因侵犯化州道为其弟槃罗茶遂所弑遂既自立将请封而槃罗茶悦子茶质苔来又杀之自是其国祸乱相侵卒无宁日非臣国之罪今钦遵  圣谕息兵睦邻所得男妇七百四十余人俱已遣还彼国矣奏下兵部言灏所奏略不及侵占占城之事与右给事中陈峻等所言不同情伪叵测  上因其陪臣黎弘毓等归乃赐敕谕灏曰先因占城槃罗茶悦奏其王槃罗茶全为尔国所执占城无主来乞  封朕体天地好生之德徇其陈请遣使往封及使回奏称占城土地果被尔国占夺改为州邑朕方疑而未信今得王奏备言占城称兵构怨侵扰邻境以致身亡国破皆其自取事虽未明理或有之况王情词恳款必非文过但占城为国其传已久前此岂无力众势大能吞并之者然史册未闻得失可见今若一旦殄绝非惟有违朝旨抑恐海外诸番各生疑畏共起争端于王之日得为利乎敕至王宜重加循省归其族属近其人民复其土宇使不至于殒其宗嗣则王于兴灭继绝之义敬天事大之诚两得之矣王其勉之图之
</div>
    <div class="pagination">
<a href="明实录宪宗实录_page74.html">上一页</a><span>...</span><a href="明实录宪宗实录_page70.html">70</a><a href="明实录宪宗实录_page71.html">71</a><a href="明实录宪宗实录_page72.html">72</a><a href="明实录宪宗实录_page73.html">73</a><a href="明实录宪宗实录_page74.html">74</a><span class="current-page">75</span><a href="明实录宪宗实录_page76.html">76</a><a href="明实录宪宗实录_page77.html">77</a><a href="明实录宪宗实录_page78.html">78</a><a href="明实录宪宗实录_page79.html">79</a><a href="明实录宪宗实录_page80.html">80</a><span>...</span><a href="明实录宪宗实录_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
