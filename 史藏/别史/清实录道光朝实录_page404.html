<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 404 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 404 页/共 848 页</h1>
    <div class="content">○又谕、本年轮应查阅广东广西浙江福建营伍之期。并应补查陕西甘肃营伍。广东广西著即派卢坤、浙江福建著即派程祖洛、陕西甘肃著即派杨遇春、逐一查阅。务各认真简校。如查有训练不精军实不齐者。即将废弛之将弁据实参劾。毋得视为具文。　　

○又谕、耆英等奏、现在九门护城河。并内城河道同时兴工。并以工代赈。开工后贫民赴工就食较多。应需米石不少。若在京城米铺籴买供支。先期给价。陆续运用。恐米价低昂不能豫定。且虑奸商藉口居奇。民食益形昂贵。请由京仓关领稄米。以资工赈之用。著照所请、准其先领稄米一万石。由户部酌中定价。速行劄仓支放。其米价银两。于支领夫价钱粮时。照数扣除。所请续支一万石。著随时体察情形。应否支领。具奏办理。又另片奏、挑穵河道。应支夫价工料银十万六千三百三十五两零。著由户部支领。　　

○谕军机大臣等、上年兵部等部会奏、各省裁减兵数。合计回疆增添防兵等项经费。及加增各城等官养廉。仍有不敷。又据壁昌等奏、巴尔楚克防兵。请分驻叶尔羌喀什噶尔等城各一千名。暨奏留丁忧章京各摺片。当交大学士军机大臣会同该部议奏。兹据奏称、道光八年奏添兵饷。其每年由两淮拨银二十万两。系属暂时拨解。碍难作为专款。八年以前。每岁原需银七万七千九百三十一两。系照向例办理。八年以后。叶尔羌、和阗、喀什噶尔、英吉沙尔、乌什、阿克苏、六城满汉兵丁。以及伊犁锡伯、索伦、各营俸饷。暨总兵养廉等项。每岁增添经费银二十万五千八百一两。摊算行装银三万二千五百两。十一年以后。该六城并新设之巴尔楚克、及伊犁新增各项。连前共岁添经费银二十七万三千八百七十一两零。摊算行装银五万五百六十两。较原拨经费额数。计每岁多需银三十二万四千四百三十一两零。除将各省兵数百分裁二项下、节省饷乾等银二十一万二百五十八两零。尽数抵支外。尚不敷银十一万四千一百七十三两零。据壁昌等奏、巴尔楚克、祇须驻兵一千名。其余二千名。分移叶尔羌、喀什噶尔驻劄。此项防兵二千名。本不在叶尔羌、喀什噶尔、原定防兵数内。应将此二千名先行裁撤。每年可节省饷银及行装银共四万四千八百两。并请于各城酌量裁兵二千名。每年可再节省饷银及行装银四万四千八百两。合之壁昌所奏、正赋普尔钱抵银二万三千一百六十二两零。尚不敷银一千四百十一两。查巴尔楚克、既仅驻兵一千名。事务较简。原设换防总兵一员。即改为副将。其余官弁亦应酌减。于经费又可节省。便可有赢无绌等语。国家经费有常。自应量入为出。前长龄等奏请各城添设防兵。原议一俟霍罕开通贸易。卡外相安。即可陆续裁撤。兹壁昌等奏、请将巴尔楚克防兵移驻叶尔羌、喀什噶尔、各一千名。既不在原定防兵数内。该二城所驻兵额。已足操防。著长清即将此项兵二千名先行裁撤。所有壁昌等奏请移驻及添设游击都司守备等官之处。著毋庸议。至各城防兵。可否再行酌裁二千名。著长清核实查明。酌量分别按数裁减。如照数裁撤。其暂拨两淮每年银二十万两。即行停止。至兵贵精不贵多。全在平时训练。俾之有勇知方。一兵方可收一兵之用。著长清通行各该城大臣等、务须勤加操练。毋得日久生懈。是为至要。至壁昌等另片奏留叶尔羌丁忧印房掌印章京联绶、粮饷章京瑞麟、已明降谕旨准其暂缓回旗矣。将此谕令知之。　　

○以上年畿辅歉收。命发京仓粟米三千石。于大兴县属定福庄、采育、黄村、宛平县属卢沟桥、庞各庄、清河、六处设厂煮赈。　　

○丁酉。上诣绮春园问皇太后安。　　

○以翰林院侍讲学士李煌、右春坊右庶子毛树棠、充日讲起居注官。　　

○湖北巡抚杨怿曾、因病解任。以贵州布政使麟庆、为湖北巡抚。江苏按察使额腾伊、为贵州布政使。调安徽按察使怡良、为江苏按察使。以安徽庐凤道蔡世松、为按察使。　　

○修湖北武昌荆州二府沿江堤岸。从总督讷尔经额请也。　　

○戊戌。谕军机大臣等、本日据刘廷斌奏、彰化淡水闽粤两籍。互相焚毁。带兵弹压。令居民归庄安业情形一摺。览奏俱悉。此次刘廷斌带兵入彰化内山摉捕。据嘉义廪生苏克诚等拏获伪帅曾吉。廪生王源懋拏获侯虎。途次南投。又拏获逆夥陈昧、李乌番、黄漂、曾求等。至林杞埔地方。又据兵勇邱登献等拏获陈番、黄圭、黄戟等犯。该提督已令各籍头人互相保结。俱各归庄安业。并派副将叶长春带兵赴彰化迤北葫芦墩一带弹压。续据淡水厅禀报、厅属后垄中港闽粤两籍。互相焚庄。该提督即自林杞埔拔营随至后垄中港等处。令两籍互相具结。保护各籍居民归庄。并令各指各籍匪徒。随官兵拏交厅汛。不许袒护。经该提督讯明。先因嘉义有贼。各籍雇人守庄。嗣闻贼已剿除。辞去者因索费不遂。致滋事端。是两籍居民。皆被好事之徒。从中播弄。除现获放火闽人陈忠、郑容二名。及夺物之粤民张广禄刘阿耀二名。业经讯办外。其内山贼匪吴阿贤、及粤匪李四进。并著瑚松额、程祖洛、严拏务获。毋任漏网。此外如有窜匿匪徒。著一并严拏。勿令一名远扬。其实在被毁若干户。迅速查明。妥为安抚。毋令失所。至所奏署广西柳州府议叙四品职衔林平侯、议同业毁铺户捐资以给贫民。并捐洋银五千圆。实属急公好义。著瑚松额、程祖洛、查明。及廪生苏克诚等。奏请恩施。又另片奏、拏获黄梁山等十犯。斩决枭示。又在蔗林摉获张丙之叔伪副帅张裕一犯。讯据张裕供认张丙一切听其筹画。同张丙戕害府县。该犯罪大恶极。自应解京尽法惩治。该提督业经令其就近解郡城。同伪帅吴扁、李溪水等、分别凌迟斩决。尚不至凶徒漏网。将此由四百里谕知瑚松额、程祖洛、并谕刘廷斌知之。　　

○又谕、朱士彦等由驿驰奏、于家湾正坝合龙一摺。据称于家湾东西两坝。于十九日卯刻同时挂缆。赶进合龙门占。至次日辰刻追压到底。金门断流。西坝又有一段蛰矮数尺情形。现令赶紧加镶。并抢做上水关门边埽。外扫碎石等语。该尚书等著即督饬工员。赶紧加镶。追压坚实。务令涓滴不漏。不得稍有迟误。致有蛰塌之虞。俟工程一律巩固。再行据实奏闻。将此谕令知之。　　

○朝鲜国王李玜、遣使表贺万寿冬至元旦三大节。并贡方物。赏赉筵宴如例。　　

○琉球国王尚灏、遣使表贡方物。赏赉筵宴如例。　　

○以巡缉海洋不力。摘福建署副将林松顶带。革把总江壮图等职。　　

○己亥。谕军机大臣等、本日据马济胜奏、续获要犯。并派将领会同平庆、带兵驰赴凤山。查办分类焚抢一摺。览奏均悉。此次贼匪俱系乌合之众。仓猝间聚至二万有余。戕官攻城。诡谋叠出。并敢于大兵进剿时。纠众抗拒。必有筹画主谋。暨同恶相济之犯。该提督会同道府提讯逆首张丙等、究出伪北路元帅蔡临、伪监军元帅吴扁等。经谢朝恩带兵围拏。该匪等持械拒捕。歼毙贼匪数名。捦获伪帅蔡临、及股匪陈阿等十二名。又饬窦振彪派拨弁兵。拏获伪监军元帅吴扁、暨旗首许滔、黄先进、及攻破斗六戕官要犯蔡兽等十八名。此时股首悉数就捦。余匪将次歼灭。甚为妥速。著瑚松额趁此兵威。会同马济胜、刘廷斌、将余匪逐一摉捕。毋任一名漏网。其续经讯出助逆匪犯。并著一并查拏。总期净绝根株。勿留遗孽。致贻后患。其张丙等要犯。该提督因平庆驰往南路查拏凶匪。酌带弁兵二百名。督同署知府托浑布等加谨防范。所见甚是。程祖洛于讯明后。即遵前旨派委妥员。迅速解京。尽法惩治。以彰国法而快人心。其善后事宜。著程祖洛悉心经理。所有南北两路被贼焚抢各庄。务饬府县妥速抚恤。其南路凤山县粤人焚扰闽庄。旋息旋起。尤宜迅速查办。北路闽粤居民。怀疑搬徙。互相焚抢。经提督刘廷斌弹压。并于闽粤各堡交界处分驻队伍。居民知官兵可恃。相率迁回。所派之兵。概系上府籍贯。与漳粤民人毫无嫌隙。该邑难民。均已搭盖草寮栖止。听候抚恤。其淡水之铜锣湾、桃仔园、尚有被焚情事。昨已据刘廷斌奏、亲往查办。程祖洛到台后。即剀切晓谕。示以祸福。慑以兵威。总期早靖余氛。各安生业。方为不负委任。将此由四百里各谕令知之。　　

○以顺天府府尹徐镛、为大理寺卿。　　

○调伊犁领队大臣西朗阿、为喀什噶尔领队大臣。以乾清门侍卫华山泰、为伊犁领队大臣。　　

○命保送河工礼科给事中徐法绩、户部主事卢毓嵩、兵部主事德克金布、发往东河差遣委用。左春坊左赞善朱襄、吏部主事曾锡恩、工部主事何俊、内阁中书黄世镕、发往南河差遣委用。　　

○庚子。谕内阁、御史郭鸣高奏、请严查保甲一摺。保甲为除莠诘奸之良法。地方官若果奉行以实。奸宄自无所容。如该御史奏称、私煎焰硝。形迹易见。乃至累月积年。方始获案。则平日保长甲长。漫无查察可知。又如教匪之案。积数十年。蔓延三省。皆由地方官漫不经心。以更换门牌为了事。该甲长等见官府不以为意。遂相与因循玩忽。酿成巨案。京城辐辏之区。宵小尤易潜匿。著步军统领顺天府五城及各督抚饬属认真查办。取具甲长连名互保甘结。地方官仍不时亲往巡查。傥甲内有奸莠之民。别经发觉。则保结者连坐。该地方官等务须实力奉行。不得视为具文。称形疏懈。至所称该甲长等能举发别申奸民。酌量奖赏一节。恐易启报复讦告之风。窒碍难行。著无庸议。　　

○又谕、御史宗赓奏、点派考官拆封。请禁止窥探搀越一摺。顺天乡试。礼部会试。点派考官密本。向系大学士于午门前拆封。眼同稽察御史宣旨唱名。凡不入闱者。俱应回避。如该御史所奏、近年以来。每届拆封之期。竟有未经考差。及无执事闲人。混入其中。纷纷拥挤。殊非慎重关防之道。嗣后考官拆封之日。著礼部于午门中间。恭设黄案。为拆封及接收核对之用。并责成稽察御史认真查察。傥有窥探搀越等弊。即行据实参奏。　　

○又谕、尹济源奏、陕西塘丁中途被夺公文包袱等语。陕省塘丁马清、行至山西闻喜县冯家庄地方。被抢公文包袱。现据署绛州知州张循仪等查明被抢属实。该县知县蕴秀、因何以争闹遗失具报。难保无讳匿别情。自应彻底根究。闻喜县知县蕴秀、著即撤任。交该抚行提人证。确切查办。并著该部即将陕西甘肃四川驻京各提塘传案。询明第一百六十六号所发。系何项公文。查照原发月日件数。即行补给。以便各省遵照办理。寻奏、蕴秀讯无讳匿情弊。惟禀词未能分晰。请交部议处。仍严缉逸贼。从之。　　

○以大理寺卿徐镛、仍署顺天府府尹。　　

○甘肃布政使方载豫、年老休致。以直隶按察使光聪谐、为甘肃布政使。长芦盐运使陈崇礼、为直隶按察使。　　

○修山西姚暹渠堤堰。添设忻州考棚。从巡抚尹济源。请也。　　

○辛丑。孝仪纯皇后忌辰。遣官祭裕陵。　　

○上诣大高殿行礼。　　

○还宫。　　

○谕内阁、本日朱士彦等由四百里驰奏、桃南厅于家湾合龙。坝工蛰镶稳定。关门边埽堵闭情形。并将在工出力人员恳请鼓励一摺。向来办理河湖各工。遇有溃缺处所委系险工叠出。猝不及防。人力难施。事竣后在工人员著有劳绩。自应给予议叙。至上年龙窝汛十三堡奸民聚众强穵官堤。该管各官漫不经心。疏于防护。以致奸民陈端等明目张胆。执持器械。拦截行人。捆缚巡兵。将大堤刨穵。殊出情理之外。此次坝工稳定。边埽堵闭。各该员纵有微劳。亦属分所应为之事。非历次大工可比。若滥邀议叙。尚后成何事体。朱士彦等所请恳予鼓励之处。著不准行。首犯陈端、起意纠众穵堤。日久未获。殊属延玩。著陶澍、林则徐、严饬所属勒限缉拏。务获审办。不得以于家湾业经合龙。河身已复故道。置之度外。如缉捕松懈。致要犯日久稽诛。陶澍、林则徐、恐不能当此重咎也。张井等若无顶带。不足以资弹压。张井著加恩赏给四品顶带。王贻象、张兆、薛朝英、著加恩赏给五品顶带。均著仍带革职留任。八年无过。方准开复。该部知道。　　

○又谕、麟庆奏、钱局鼓铸需铜、请暂买商铜接济一摺。贵州省贵阳大定二府。分设钱局。额铸钱文。除支给物料工伙等项外。余钱搭放通省兵饷俸廉役食。兹据该署抚查明道光十二年所铸之钱。系十一年分卯额。已将次铸竣。核算现存钱文。仅敷十二年冬季、并十三年春季兵饷。委员袁敏升、采买十二年分滇铜。运到需时。未便停炉以待。自应豫为筹备。著照所请。准其就近购买商铜。暂办一年铸务。以供支放。所需铜价。准于司库制钱易银款内先行借动银一万九千两。分给该府等承领。赶紧买铜供铸。仍照委员办运准销之数报销。其袁敏升运到滇铜。改作十三年分卯额。以后依次接算造报。该部知道。　　

○谕军机大臣等、本日朱士彦等奏、桃南厅于家湾合龙。坝工稳定。边埽堵闭一摺。据称外南顺黄坝水志。连日报长。连旧存水深三丈一尺七寸。较量清水。尚高黄水一尺五寸。御黄坝先于十八日堵合。湖水更可蓄高。济漕会黄。不致短绌。上年十月。曾经降旨饬令有漕各省。限于四月初十日以前。全数趱至清江。趁黄水未涨之前。赶早完渡。转瞬重运经临。湖水是否足资浮送。清水既高于黄。御黄坝是否可以启放。抑或仍须倒塘灌运。必应豫为筹及。免致临事周章。著该尚书等体察情形。通盘筹画。妥议具奏。将此谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百三十一　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十三年。癸巳。二月。壬寅朔。春分。朝日于东郊。遣豫亲王裕全、行礼。　　

○谕军机大臣等、杨遇春奏请入觐一摺。现在回疆一切事宜均经办定。口内口外报销正案。亦已题报全完。惟本年系应补查陕西甘肃营伍之期。前经降旨派杨遇春查阅落司方载豫、现因年老休致。新任藩司光聪谐、到任尚需时日。伊于甘肃一切情形。素未熟谙杨遇春、著暂缓来京陛见。俟明年冬间再行奏请。候旨遵行。将此谕令知之。　　

○以贵州按察使吴杰、为顺天府府尹。江苏常镇道王瑞徵、为贵州按察使。　　

○癸卯。谕军机大臣等、富呢扬阿奏、遵旨截留浙漕。并采买米石运闽接济。现在办理情形一摺。前因闽省兵糈民食。恐有不敷。准程祖洛奏、委员前赴浙江江西各采买米十万石。或借拨仓谷碾运。并著富呢扬阿、于上年漕米内截留十万石。解往接济。兹据该抚奏称、台湾贼首。已经全数就捦。大兵凯撤。海运已通。虽台地难民。尚须抚恤。或可无须十余万石之多。且接奉谕旨。已在各帮军船受兑新漕之际。各船舵水。亦均雇定。若截运十万石。须减歇船百余只。舵水二千余人。应缴还工资。并资遣回籍。办理实形掣肘。现在闽省委员、于正月初六日抵杭。已将年前购买米二万石。委令运往。所有截漕米石。著准其截留五万石。委员前赴宁波、乍浦、或行文江苏于上海雇备海船。迅速运往。以资接济。其买米价值。准其借动封贮项下存银六万二千余两。俟闽省解到米价即行归还原款。将此附报便谕令知之。　　

○又谕、本日据瑚松额奏、遵旨前赴台湾一摺。此次贼匪聚众滋事。所有各股首均经陆续拏获。其余零星匪党务须悉数歼捦。前已降旨、令瑚松额趁此兵威。会同马济胜、刘廷斌、将余匪逐一摉捕。著仍遵前旨、查拏净绝。勿留遗孽。致贻后患。其善后事宜。著程祖洛悉心经理。务为长治久安之策。并会同瑚松额、查明起衅根由。据实具奏。至瑚松额另片奏查办事件。需员差委。所有台湾府遗缺知府周彦、松溪县知县张锡纯、又盛京防御辅元等六员名。福州镶红旗协领特依顺等带旗营军标各营兵二十六员名均著准其带赴台湾以咨差遣。其凤山粤人、乘机分类叠次攻毁阿里港等处闽庄。肆行焚杀。及彰化粤籍泉籍互相焚抢。业已止息淡水铜锣湾等处分类尚未止息现经刘廷斌、带兵前往查拏。兹台湾道平庆奏请、前赴南路查办。台湾居民。向分气类。闽粤各庄互相焚毁。皆由好事之徒。从中播弄。以致剽悍者乘机滋扰。不可不妥为安插。著瑚松额、程祖洛、悉心筹度。秉公办理。先为解散之法。务使闽粤居民。日久相安。方为尽善。其滋事首犯必须查拏惩办。以儆凶顽。现在南路凤山地方。已有提督马济胜、刘廷斌等在彼遥为声援。足资弹压府城重地。尤关紧要。著瑚松额、程祖洛、即饬令平庆、仍回府城。不必前赴南路。此次出力各员弁。著仍遵前旨秉公查办。奏请恩施。其阵亡各官兵义勇等、亦著查明奏请赐恤。将此由四百里谕令知之。　　

○以通政使司副使祁寯藻、为光禄寺卿。　　

○调山海关副都统张仙保、为福州副都统。以驻藏办事大臣兴科、为山海关副都统。　　

○赏八旗兵丁半月钱粮。　　

○以拏获私硝首犯。予拣发兵马司副指挥邹培经等、先补议叙有差。　　

○旌表守正捐躯直隶天津县民于三家妻胡氏。　　

○礼部议准、湖南巡抚吴荣光疏报、采访安化县贞节妇女王蒲氏等、五百九十六口。请建总坊旌表。从之。　　

○甲辰。以举行仲春经筵。遣官告祭奉先殿。传心殿。上御文华殿经筵。直讲官耆英、白镕、进讲中庸执其两端。用其中于民讲毕。上宣御论曰。自古圣人传心之要。曰惟精惟一。允厥执中。中之理无定在。而中之用有定衡。凡物皆有两端。而莫不有一中。执焉而用之。如不善其用。或以疑似之迹。而乱理义之真。或以毫厘之差。而致千里之谬。则所谓执中无权。犹执一也。此大舜之执两用中。以生两者化两。而互用焉适得其中。以明两者象两。而专用焉愈得其中。盖两端者中之所从出也。善之所见端也。竭两端而求之于己。上下精粗。无一毫之不尽。执两端而取之于人。大小厚薄。无一善之或遗。故萃群美以并营者。物生有两也。会众善而归极者。民协于中也。化裁利用。守之以有伦有要之规。变通宜民。敷之以无党无偏之治。择之审。舜之精也。行之至。舜之一也。而道有不执中者乎。此大舜之知所以为大也。直讲官奕经、汤金钊、进讲易经贞固足以干事。讲毕。上宣御论曰。君子体乾之健以行四德。利贞者性情也。性为天生之质。正而不邪。情为人起之欲。邪正相杂。若不以性制情。则不能久行其正。易乾卦之文言。申明贞者事之干。而曰贞固者。与体仁嘉会利物之旨更有进。盖贞者正而固也。知正之所在而固守之。乃足以为事之干。夫干如木之干。事如木之枝叶。天惟以中正之气。成就万物。人亦以中正之德。经纬万事。措则正。施则行。礼所云贯四时而不改柯易叶者。理枝循干。巩深根不拔之基。议事以制也。强材挺干。负伟略不羁之概。任事惟能也。且于时为冬。冬藏也。收敛成实。凡物莫能以倾之。于人为智。知。知也。烛照数计。凡事莫能以挠之。四时定而成冬。有与春交接之义。四德全而为贞。有贞下起元之功。此法天之健。即所以法天之贞也。而不见君子之坚固而不摇乎。无游移迁就之私。则事无丛脞。无机械变诈之巧。则事无攲邪。而要之得一以贞。置善则固者。率作兴事。何事不行。于此知君子者国之干也。礼成。上幸文渊阁。赐讲官及听讲诸臣茶复赐宴于本仁殿。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○遣官祭文昌帝君庙。　　

○遣官祭先医之神。　　

○谕内阁、前有人陈奏、河南州县亏短正杂钱粮银谷。吏胥通同舞弊。并有将丰报歉各情。降旨令穆彰阿回京时密查具奏。兹据奏称、沿途地方。并无以丰报歉情弊。州县正杂钱粮。嘉庆年间两次清查。业已埽数全完。道光七年经该抚杨国桢等、续查出睢州等十四州县悬款、共二十七万余两。勒限弥补。已完银一十九万余两。尚未完银八万余两。比较从前积欠。不及三分之一其民欠银六万余两。不过百分之一。即加价亦止欠银四十二万余两。牙帖税止欠银二十一万余两。其未完房地税银四十二万余两。系有著之项。现在勒限提解。至豫省常义漕蓟等仓、额贮谷三百七十七万余石。除民借谷。六万余石。及由蓟仓拨补常平仓缺谷一十五万余石。奏明毋庸采买。又因公动支、并续查漕仓未买豁免谷十二万余石。均经随时买补。又参追未完谷三万余石外。计通省实贮谷二百九十三万余石。尚未买补谷五十八万余石。该省仓库银谷。各州县官吏、均无通同舞弊情事。尚属可信。惟杨国桢、系由藩司升任巡抚。栗毓美、现任藩司。均属责无旁贷。所有清查弥补未完、及地丁积欠、加价积欠、牙帖积欠、房地税未完、共银一百十九万余两。著责成该抚藩等、分款按限催解。毋任悬宕。其未买谷五十八万余石。亦著随时酌量。遇有丰年。即行采买。以归实贮。其民欠银六万两。及民欠谷六万石。并著该抚留心查察。如果实欠在民。即酌量催徵。傥实系官亏。捏报民欠。一经查出。即著严行参办。毋稍姑容。　　

○乙已。谕内阁、阮元等覆奏、给事中握克精额条奏各省州县悬款摊款捐款、仓项积弊一摺。据称滇省自道光七年起。州县各项钱粮。并无蒂欠悬款。毋庸另议。其摊款一条。滇省向来偶有岁修工程等项。均系自行捐办。间有摊捐。为数无几。节年摊补。渐次完竣。近年亦无批准摊捐之款。现已通饬严行禁革。其捐款一条。滇省每年应扣捐数。以额支养廉计算。未及三成。自督抚司道起。按廉扣捐。并非专派州县。事属以公济公。此外开化广西等一府十州县。缺苦事繁。殊形赔累。向于各府厅州县优缺中、酌提羡余。以资津贴。即该给事中所称调济之法。应仍循其旧。其买补仓项一条。滇省除两次清查奏追未补。及参追各员亏缺外。现在存价未买、共计银一万五千四百七十七两零。均经分别饬催领买。遇有交代盘折米谷。随时勒限买补等语。自系滇省实在情形。著该督抚督率藩司粮盐二道、随时认真稽查。如有该给事中所奏。前项情弊。即行据实严参。毋稍徇隐。　　
</div>
    <div class="pagination">
<a href="清实录道光朝实录_page403.html">上一页</a><span>...</span><a href="清实录道光朝实录_page399.html">399</a><a href="清实录道光朝实录_page400.html">400</a><a href="清实录道光朝实录_page401.html">401</a><a href="清实录道光朝实录_page402.html">402</a><a href="清实录道光朝实录_page403.html">403</a><span class="current-page">404</span><a href="清实录道光朝实录_page405.html">405</a><a href="清实录道光朝实录_page406.html">406</a><a href="清实录道光朝实录_page407.html">407</a><a href="清实录道光朝实录_page408.html">408</a><a href="清实录道光朝实录_page409.html">409</a><span>...</span><a href="清实录道光朝实录_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
