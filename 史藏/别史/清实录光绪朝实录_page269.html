<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 269 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 269 页/共 1316 页</h1>
    <div class="content">　　

○以亏短银两。革山东郯城县知县殳恩煦。故署鱼台县知县周嘉喆。前博山县知县张恕。前范县知县陈愈元职。并分别监追提属籍产备抵。　　

○丁亥。盛京将军崇绮奏。朝鲜乱党敉平。王妃闵氏回宫。人心安定。报闻。摺包　　

○旌表五世同堂。贵州上江协副将萧肇富母黄氏。　　

○戊子。抚恤琉球国遭风难民如例。随手　　

○己丑。谕内阁、梅启照、李鹤年奏、审明盗犯胡体洝临刑呼冤一案。并续获夥盗。按例定拟。暨案犯程孤堆等、请暂行羁候各摺片。著刑部速议具奏。现月　　

○以詹事府少詹事宝昌为詹事。朱签　　

○庚寅。谕军机大臣等。金顺奏、酌调索伦官兵仍回伊犁一摺。据称伊犁索伦官兵。前因回匪变乱。调赴塔尔巴哈台驻扎。现在伊犁收还。请将官兵调回等语。索伦官兵。前驻塔城。原属一时权宜之计。伊犁现已收复。自应调回。以复旧制。著锡纶饬令台庆。即将索伦营官兵。并闲散余丁。及其眷口。于明年二月以前。悉数管带前往伊犁。由锡纶酌量资送。以示体恤。该官兵调回后。并著金顺妥为安插。勤加训练。藉资整顿而实边防。将此由四百里各谕令知之。现月　　

○署两广总督曾国荃奏、滇省防军驻扎保胜。粤西防军亦已出关。与粤东陆路钦州之防师。水路廉琼之轮舰、遥为掎角。报闻。　　

○掌卫事大臣正黄旗满洲都统景寿因病赏假。以贝勒奕劻署掌卫事大臣。怡亲王载敦署正黄旗满洲都统。明发　　

○予积劳病故帮办伊犁营务甘肃道员桂芬恤典如例。摺包　　

○辛卯。谕内阁、倪文蔚奏、关外官军、攻剿股匪。生擒逆渠一摺。逆匪陆之平在越南滋扰。与黄崇英李扬才等。句结为患。叠次抗拒官军。稔恶二十余年。在逃未获。提督黄桂兰等。饬派各营。分投摉捕。本年七月闲。在松轩社大山峡口地方。与匪接仗。该逆陆之平犹敢指挥党众。拚死拒敌。经副将陈德朝等。奋勇进击。立将该逆生擒。并阵斩逆党多名办理。尚为得手。仍著倪文蔚饬令派出各军。摉剿余匪。毋任纷窜。并著岑毓英、杜瑞联、督饬防军协力剿捕。以靖边圉。提督黄桂兰、谋勇兼优。深资得力。著赏穿黄马褂。在事出力之已革道员赵沃、著开复原官原衔翎枝。仍归广西原班补用。并免缴捐复银两。副将陈德朝、著免补副将以总兵记名遇缺＜闲＞放。并赏换阿克敦巴图鲁名号。赏加提督衔。提督陈朝纲、著赏给该员三代正一品封典。并赏换博奇巴图鲁名号。县丞高忠藩著免补县丞。以知县归候补班前补用。并赏加同知衔。赏换花翎。从九品俸之祺、著免选本班以县丞分发省分归候补班前补用。并赏加五品衔。守备黄云高著免补守备都司以游击留粤遇缺尽先补用。并赏加副将衔。千总姜新成著以守备。尽先补用。并赏加都司衔。赏换花翎。参将周炳林著免补参将以副将仍留原省尽先补用。并赏加总兵衔。总兵韦和礼著赏给克勇巴图鲁名号、并赏加提督衔。参将黄忠立著免补参将以副将尽先补用。并赏给锐勇巴图鲁名号。副将冯兆金。著赏给胜勇巴图鲁名号。并赏给该员三代正二品封典、以示鼓励。现月　　

○谕军机大臣等、倪文蔚奏关外右路防军布置情形。藩司暂缓出关探闻法越现已开仗各摺片。道员越沃统带各营、已抵右路防所扼要布置。著倪文蔚饬令该员与黄桂兰妥为商办。互相策应。以壮声势。关外左右两路防军。布置就绪。徐延旭自可暂缓出关。仍著该抚随时酌量情形。奏明办理。据奏探闻法国兵船之扎越境屯鹤地方者。已于南官交锋。法未能胜等语。著该抚饬令侦探详确。即行具奏。该抚现饬关外诸将领仍旧严扎。不许退移失势。尤不许轻动生嫌。所筹甚是。越南为滇粤藩篱。必须设法保护。惟当慎始虑终。相机因应。不可轻率从事衅自我开。该抚务当斟酌机宜。随时妥为筹办。以副委任。防军驻扎关外。所以防护越南境地。即所以屏蔽吾圉。不可稍有撤减。覃四娣杨大加等匪、仍著督饬各军实力摉捕。以净根株。将此由四百里谕令知之。洋务　　

○署直隶总督张树声奏、谢赏太子少保衔恩。并恳收回成命。得旨、张树声此次调度有方。朝廷论功行赏。一秉大公该督其毋固辞。随手广西巡抚倪文蔚奏恳准将已革副将党敏宣留营差遣。允之。摺包　　

○勾到新疆等省情实罪犯。停决新疆斩犯二人。云南斩犯一人。广东斩犯二人。广西斩犯二人。福建斩犯一人。奉天斩犯二人。绞犯一人。余一百零七人予勾。现月　　

○癸巳。遣官祭历代帝王庙。起居　　

○谕内阁。刑部奏。接收京控呈词、酌拟分别办理一摺。前据湖南巡抚卞宝第奏。京控咨交案件、事涉细微。本无冤屈重情未在本省控告。亦无虑问官回护。即发该管道就近亲提审拟。该部查议卞宝第所奏各情。系为矜恤无辜。免受拖累起见。即著照卞宝第所拟办理。并通行各省。一体照办。至各省京控案件。实因州县官听断不公。案情重大冤苦莫伸情急来京呈诉。自应照例准理。其有以口角微嫌及一切细故意图牵累捏情妄控者。一经发交本省、传提人证。辗转滋累。是徒使刁狡者得遂其倾陷之计。良民受害。不可胜言。著都察院、步军统领衙门。嗣后遇有京控案件。务将原告原呈详细审察。如控词琐屑。情节支离并未在本省督抚衙门控过。即予驳斥。不准接收。并著各省督抚。于京控交审之案。督同臬司巡道。虚衷研鞫。务得确情。实则立予平反。虚亦照例坐罪。不准以事出有因及怀疑误控等词。曲为迁就拟结。以儆刁健而安善良。现月　　

○又谕。倪文蔚奏。剿办积匪老巢。现已荡平一摺。广西郁林州属大竹根地方。有积年匪徒。啸聚党与。占踞坚巢。经庆裕、倪文蔚、先后督饬总兵董履高、统率防军。会同地方官坤协力剿办。当将匪首吴晚大等歼毙。并擒斩匪党多名。地方一律肃清。在事各员弁自应量予奖励。道员淩彝铭、著赏加二品顶戴。总兵董履高著赏加提督衔。其余出力员弁准其择尤保奏。毋许冒滥。阵亡弁兵、并著查明请恤。现月　　

○又谕、倪文蔚奏、特□□□尔□庸劣各员一摺。广西全州知州贵蒸、昏愦糊涂。玩视民瘼。隆安县知县陈彝、性耽暇逸。嗜好太深。前署天保县事候补知县江盛业。居心阴险。惟利是图。候补知县薛文光、谲诈倾邪。利心尤重。卸署马平县事候补知县冯元润、一味贪婪。不谙公事。均著即行革职。候补通判邹琳、素行卑污。不齿士类。试用县丞邓朝枢、声名最劣。有玷官方。试用从九品金灿然、贪鄙妄为。藉端索诈。上思州训导李挺芳、嗜利喜事。物议沸腾。均著革职永不叙用。前署镇安府事补用知府尹锡纶、识闇才疏。难资表率。著以同故降补。卸署龙胜通判候补同知蔡达卿、贪纵自由。罔恤民困。著以州同选用。荔浦县知县许叔僖。乖戾任性不辨是非。候补知县江贻规、庸懦颟顸。不胜民社。均著以府经历县丞选用以肃官方。现月　　

○甲午。谕内阁、御史梁俊奏、军需善后用款。请开单报销、免造细册一摺。各省军需用款。前经奉旨。同治三年六月以前。免其造册报销。自七月起仍一体造报。原以重库储而杜浮冒。惟历年既久。用款甚繁。军需正项。及善后事宜。名目尤多。若必造具细册。与例吻合。往往再三驳查。稽延时日。甚至迁就挪移。串通嘱托。百弊丛生。并有应行造报之案。积欠未办。转不足以昭核实。所有光绪八年八月以前各省办理军需善后。未经报销之案。著将收支款目总数。分年分起开具＜闲＞明清单。奏明存案。免其造册报销。各该督抚及统兵大臣。务当激发天良。确切查核开报。不得因免造细册。藉端蒙混经此次降旨后。如再有各部书吏招摇需索。及各省局员冒开费用情弊。该督抚及统兵大臣等不即举发。别经查出。定当一并从严惩处。至嗣后军需善后应行造册之款。仍著查照定例。随时赶紧报销。不准稍有延阁。现月　　

○又谕、前据张之洞奏、请设局清查晋省库款。当经降旨准行。兹据御史梁俊奏藩库积弊。恐不独晋省为然。请饬各省将筹垫滥支拨抵借动隐匿等弊。一律设局清厘等语。各省库储款项。国帑攸关。不容丝毫弊混。历年以来。筹办军需善后等事。款目繁多。官非一任。难保无前项情弊。著各直省督抚仿照山西清查章程。将藩库各款。一律勒限清厘。务当破除情面。认真办理。以重帑项而清积弊。至应放应缓各款。尤宜随时察核。毋任稍涉含混。现月　　

○又谕、御史李鸿逵奏、本月初八九两日、有人赴该御史私宅。称系御茶房太监孙姓名英瑞。有话相商因该御史出门未回。留下名片而去。并不言明何事。请饬查办等因。太监私行外出。例禁綦严。胆敢赴言官私宅求见。亟应严切根究。著总管内务府大臣查明。即将该太监。解交刑部严行讯办。现月　　

○谕军机大臣等、金顺奏、遵旨筹防后路布置情形一摺。前据刘锦棠奏、金顺拟将全部拔赴伊犁大河。沿东至安集海各处。由刘锦棠拨营填防。难以照办各情。兹据金顺奏称该将军并无全部拔赴伊犁之语。精河以东至奎屯留扎各队。亦未调拔等语。所有精河等处防务。仍著金顺督饬各营妥筹布置。毋稍疏懈。新疆善后防守事宜。关系紧要。刘锦棠、金顺、均为朝廷所倚任。务当以国事为重。和衷共济。彼此熟商妥办。期于大局有裨。不得稍存意见。致有贻误。将此由四百里各谕令知之。现月　　

○山东巡抚任道镕奏、筹办历城等县赈务。请截留漕米以资抚恤允之。摺包　　

○乙未。谕内阁、昨据御史李鸿逵奏。有太监孙英瑞赴该御史私宅求见。当令总管内务府大臣查明解交刑部讯办。兹据奏称、查明御茶房太监。并无孙英瑞其人。初八初九等日、亦无告假外出之人。调查各处太监花名总册。均无孙英瑞之名等语。此次赴该御史宅投递名片究系何人。难保无捏造姓名情事。著步军统领衙门、顺天府、五城御史。一体访拏务获送部究办。现月　　

○以理藩院左侍郎阿昌阿为满洲繙译乡试正考官。都察院左副都御史崇勋为副考官。朱签　　

○以违法害民。革山西和顺县知县鲁燮光职。随手　　

○丙申。署黑龙江将军文绪等奏、勘查兴安岭太平湾地方宏敞。为五路鄂伦春来往适中之区。堪以建城设署。库玛尔河等扼要处所。堪设卡伦马拨。按照各路人丁多寡。编设八旗分防管束。敬缮图说呈览。下部议摺包　　

○丁酉。谕内阁、河南盗犯胡体洝临刑呼冤一案。前经梅启照、李鹤年、讯明拟结。当谕令刑部速议具奏。旋据刑部奏称。查阅原奏。疑窦甚多。应俟供招到部。再行定拟。此案叠经御史风闻陈奏。其为舆论纠纷。概可想见。究竟案情有无冤抑若不详慎推求。不足以成信谳。即著李鹤年将全案人证卷宗派员妥速解京。交刑部悉心研鞫。务期水落石出。毋稍枉纵。现月　　

○谕军机大臣等。李鹤年奏、山西河东道唐咸仰于前署河南开封府任内、承审盗犯胡体洝临刑呼冤一案。恣行胸臆。颠倒是非。种种乖谬。河东道总持盐务。恐非该员所能胜任等语。唐咸仰到任后。著张之洞察看该员能否胜任。据实具奏。原片著钞给阅看。将此谕令知之。现月　　

○吉林将军铭安等奏、吉省新设民官、听由部选。恐人地生疏。难资得力。请将本省候补人员酌补一次。允之。摺包　　

○刑部右侍郎夏家镐因病解职。调礼部右侍郎许庚身为刑部右侍郎。未到任前、以署兵部右侍郎童华署理。以顺天府府尹周家楣署兵部左侍郎。现月　　

○戊戌。谕内阁。吴大澂奏、特保贤才恳恩破格擢用一摺。候选训导胡传著以知县留于吉林酌量补用。现月　　

○以因案罚捐。革直隶甯津县知县邱浚恪职。摺包　　

○追予湖北殉难官兵游击衔武生方煜等十七名。文童倪玉珊等三十三名。民妇王李氏等五口旌恤。摺包　　

○旌表烈妇湖南衡阳县丁曾氏。摺包　　

○蠲缓陕西商州雒南被水田地、及保安吴堡二县被雹地方钱粮。现月　　

○纂修官何作猷恭纂　　

帮总纂官王荣商恭辑监修总裁世恭阅一签七月初五日正总裁那恭阅八月十三

日专司藳本陆恭覆阅壬子十一月二十日　　

徐恭阅四签十一月初九日　　

荣月日副总裁唐月日　　

宗室宝恭阅六月二十一日

　　

郭恭阅七月十九日　　

陈恭阅四签十月二十四日初校修改下卷壹签孙笥经恭校熙月日覆校修改下卷壹签欧仁衡详校宗室麒月日总校修改下卷叁拾伍签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之一百五十二　　

光绪八年。壬午。九月。己亥。谕军机大臣等。庆志奏、凉州副都统崇志任意妄为。每于酒后商办公事。毁骂属员。协佐等官不敢分辩。本年三月闲阅看庆志步射。该副都统称其精神强健。办事妥协。甚为褎奖。至七月军政时。忽将庆志□□□尔□劾。阴险已极。及劣迹多端。请饬查办等语所奏各节。是否属实。著谭钟麟逐款确切查明。据实具奏。崇志于军政案内奏□□□尔□庆志。年已逾□山戊不□难期振作。精神虽健。心地糊涂等语。是否允当。著该督一并查奏。庆志摺著钞给阅看。将此由四百里谕令知之。现月　　

○礼部以繙译乡试中额请。得旨、取中五名。现月　　

○江苏巡抚卫荣光奏。皖省水灾地广。待赈人稠。拟于关局正项内续拨工赈银二万两。报闻。摺包　　
</div>
    <div class="pagination">
<a href="清实录光绪朝实录_page268.html">上一页</a><span>...</span><a href="清实录光绪朝实录_page264.html">264</a><a href="清实录光绪朝实录_page265.html">265</a><a href="清实录光绪朝实录_page266.html">266</a><a href="清实录光绪朝实录_page267.html">267</a><a href="清实录光绪朝实录_page268.html">268</a><span class="current-page">269</span><a href="清实录光绪朝实录_page270.html">270</a><a href="清实录光绪朝实录_page271.html">271</a><a href="清实录光绪朝实录_page272.html">272</a><a href="清实录光绪朝实录_page273.html">273</a><a href="清实录光绪朝实录_page274.html">274</a><span>...</span><a href="清实录光绪朝实录_page270.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
