<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 98 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 98 页/共 242 页</h1>
    <div class="content">
○丙戌。谕鄂尔多斯部落多尔济等曰。尔等弃生长之乡而他适。岂意有所苦而然欤。兹特降恩纶。谕上□日到日、可即来归故土。朕仍恩养如旧斯言一出断不尔欺。若再心怀疑畏、仍执迷不从、尔等岂能别为一国耶。朕亦不任尔安居也。逮事迫始悔、夫复何益。且尔之同侪扎穆苏等返故土后、复业无恙。尔所知也。特谕。　　

○擢行人司行人苏文枢、大理寺左评事商辛允、为吏科给事中。行人司行人李生芳、中书科中书舍人陈协、为户科给事中。大理寺右评事法若真、为礼科给事中。中书科中书舍人王祯、行人司行人王廷谏、为兵科给事中。太常寺博士赵进美、为刑科给事中。大理寺右评事朱允显、中书科中书舍人李实秀、为工科给事中。　　

○升山西冀宁道参政熊维杰、为浙江按察使司按察使河南管河道参政方大猷、为江南按察使司按察使。山西口北道佥事赵崇秩、为浙江布政使司参议督粮道。江南安庐道参议石镇国、为浙江按察使司副使、分巡杭严道。湖广武昌道副使董应魁、为山东布政使司参政、驿传道。河南大梁道副使张自昌、为山西布政使司参政、昌平道。　　

○丁亥。以上昭圣慈寿皇太后尊号。遣官祭告天地、太庙、社稷。　　

○是日上恭上昭圣慈寿皇太后奏言、恭惟圣母柔顺承乾。含弘配地。翼赞皇考、淑顺著于宫闱诞育眇躬、祯祥集于家国。臣获缵丕绪奄有寰区。抚莅兆民、益念诚求之至德。敉宁九域、聿遵训迪之鸿谟。既亲大政而考彝章。乃顺群心而崇显号。伏冀垂慈鉴允、俾展微忱。庶藉尊养之仪、稍慰显扬之愿。臣不胜惓惓之至。　　

○戊子。上躬率诸王、文武群臣恭上昭圣慈寿皇太后尊号册。宝册文曰开国承家道莫先于立爱正名定位。礼莫大于尊亲。子有至情。古垂彝宪。宜登崇号。以表化原。恭惟圣母体备含弘。性成圣善。克恭俭而襄大业。秉慈惠而谐六宫。祜既笃于家邦。祥乃钟于继嗣。恩勤顾复、丕殚鞠子之劳。启迪训行备示作君之则。坤教彰于率土。母仪式于九围。至德难名。莫罄揄扬之实。深恩罔报。图申尊养之诚。爰顺舆情。肇隆盛典。谨告天地、太庙、社稷。率诸王贝勒文武群臣恭奉册宝。上尊号曰昭圣慈寿皇太后。伏愿凝和履泰燕子诒孙德位兼崇锡鸿禧于四海。天人协庆。介眉寿于万年宝文曰昭圣慈寿皇太后宝。　　

○更定和硕亲王大福金、车轿青檐为红檐。其后封端重亲王、敬谨亲王大福金、车轿檐仍镶青。仪仗内、减青花扇二柄。　　

○授茅坦拖沙喇哈番。以监修昭陵工也。　　

○己丑。以上昭圣慈寿皇太后尊号礼成。颁诏天下。诏曰。帝王统御寰区。抚绥亿兆。莫不正名彰德。致隆于所生。乃仁孝之至情。尊养之彝宪也。钦惟我圣母协赞皇考。勤修内则。克谐宫壸。以御于家邦。诞育眇躬、劬劳启迪。缵承洪绪、昆一多方。揆厥本原、实惟慈庇。王公臣庶、咸谓宜崇上尊号。以孚中外之心。协古今之礼。察兹公议、允惬朕衷。谨告天地、太庙、社稷于顺治八年二月初十日率诸王、贝勒、文武群臣、恭奉册宝。上尊号曰昭圣慈寿皇太后。隆仪备举。恺泽覃敷。所有恩恤事宜、条列于后。一和硕亲王以下、宗室三等辅国将军以上、应厚加恩赐一、外藩诸王以下、固山额真、精奇尼哈番以上、各加恩赐一内外自公主以下、至格格、各加恩赐一满洲、及在内蒙古、旧汉军、公爵以下拖沙喇哈番以上、并袭职幼官随朝以上者各加升一级。内有从前行间著劳、及在署供职已久者、应破格分别升授。一、先经颁给诰命世职各官、今遇恩诏升授者、于诰命内、准撰世袭罔替。旧汉军阿达哈哈番、满洲拜他喇布勒哈番、今遇恩诏、亦准撰给诰命。嗣后已领诰命者、如再膺实职、另行撰给敕书。白身任梅勒章京、甲喇章京、满洲、蒙古、白身任牛录章京、满洲、蒙古、汉军、白身任侍郎、内院学士、理事、汉启心郎、副理事、主事者、应概加升一级。一、在京文官五品以上、各加一级。一、在京官员九品以上、厚加恩赐。一、各省镇总督、巡抚、并总兵官、各加恩赐。一、地方人材、果有诚实有德、山林隐逸之士。著该督抚核实具奏、酌与录用。一、各省人丁徭银、派徵不等。八年一年、曾分九则者。上三则、免七分之一。中三则、免五分之一。下三则、免三分之一。不分等则者。三钱以上、免半。三钱以下、全免。畿辅、除前诏免过外。再照各省、一例蠲免一各处满汉兵丁、分马步战守、各加赏赉。一、历代帝王陵寝、先师孔子阙里、应遣官致祭、照旧例举行。一、满汉孝子、顺孙、义夫、节妇、该管官细加咨访、确具事实、勘给奏闻。礼部核实、以凭旌表。一、自顺治元年起、至八年二月十一日昧爽以前。凡卫所充军人犯、不论永远终身、悉与赦免回籍。督抚仍将赦过人数、具册报部。一、营中例毙马匹、有按年责赔之例。自顺治八年二月十一日以前、未赔者、悉为豁免。一、各营兵丁征战劳苦、如有饷有欠者、该督抚速为补给。一、征调别省兵丁、深为可悯。其家口坐粮、照例给发。务令得沾实惠。一、朝鲜□山戊不□额、进贡各色绵五百疋。棉布五千疋。以后永免绵一百疋。棉布六百疋。于戏。立爱惟亲。孝思不匮。惟我圣母、丕隆名寿。于万斯年。王公臣庶、偕兹大庆。其各祇乃身。裕乃心。勤乃事敬迓天庥。以共臻于郅理。布告天下。咸使闻知。昭圣慈寿皇太后诰谕皇帝曰。为天子者、处于至尊。诚为不易。上承祖宗功德、益廓鸿图。下能兢兢业业、经国理民。斯可为天下主。民者、国之本。治民必简任贤才。治国必亲忠远佞。用人必出于灼见真知。莅政必加以详审刚断。赏罚必得其平服用必合乎则。毋作奢靡。务图远大。勤学好问。惩忿戒嬉。倘专事佚豫、则大业繇兹替矣。凡几务至前、必综理勿倦。诚守此言、岂惟福泽及于万世。亦大孝之本也　　

○补原任户部右侍郎督理京省钱法任浚原官。　　

○赠殉难巡抚延绥兵部右侍郎王正志为都察院右都御史。河东运使郑弘图为山西布政使司参政运同李因之、为山西布政使司参议。各荫一子入监读书。盐运司知事王存鏊、赠布政使司照磨。　　

○革广西左布政使鲁鼎新职以规避不赴任故也。　　

○叙征陕西甘州功。升一等阿达哈哈番兼一拖沙喇哈番谭布、为三等阿思哈尼哈番。二等阿达哈哈番厄塞、孟乔芳、为一等阿达哈哈番。三等阿达哈哈番岳诺巴图鲁、彭自得、王盛宗、为二等阿达哈哈番。拜他喇布勒哈番兼一拖沙喇哈番张亮、为三等阿达哈哈番。加拜他喇布勒哈番达赉、裴登宽、一拖沙喇哈番。授拖沙喇哈番达自瑞为拜他喇布勒哈番白身范思孔、邵登科、杜敏、富达礼、为拖沙喇哈番。以登城功。授白身奇努、科诺和、为拜他喇布勒哈番。赐号巴图鲁。　　

○免汶上、寿张宁阳、峄县、六年分水灾额赋。金乡县、七年分水灾额赋　　

○云南道监察御史崔士俊以纠拾失实。调外以推官用。　　

○辛卯。谕户部。边外筑城避暑、甚属无用。且加派钱粮、民尤苦累。此工程著即停止。其因筑城加派钱粮、朕本欲将已徵者发还百姓。未徵者、即行停徵但恐奸污官吏并催徵钱粮人等不体朕意欺罔小民。将已徵者竟入私囊未徵者仍行催比著姑照原派徵完查照完过数目、开除八年正额钱粮。如地方官将已完钱粮不入正数。许赴该督抚处告理。督抚据实题参从重治罪如督抚不为查行、即来京赴部告理其各官吏士庶捐助银两已解未解、及既经奉上□日者。俱著照数查收该部将姓名记册酌量议叙。嗣后捐助俱免。　　

○癸巳。苏克萨哈詹岱穆济伦首告睿王薨于出猎之所。侍女吴尔库尼、将殉葬时。呼罗什博尔惠、苏拜、詹岱、穆济伦五人至。嘱之曰。王曾不令人知备有八补黄袍、大东珠素珠、黑狐褂、今可潜置棺内。及回家殡殓时。罗什、苏克萨哈、詹岱、穆济伦将八补黄袍、大东株素珠、黑狐褂潜置棺内。又王欲于永平府圈房、偕两旗移驻。与何洛会罗什博尔惠、吴拜、苏拜等密谋定议。将圈房之人、已经遣出。会因出猎稽迟未往等语。事闻。上命诸王大臣质讯时固山额真、尚书谭泰、亦首言睿王取肃王妃并令肃王诸子至第较射时、何洛会詈之曰。见此鬼魁、不觉心悸。苏克萨哈告于睿王。王曰。想彼欲媚我而为是言也。但我之爱彼、更自有在。贝子锡翰、亦首言何洛会向我言。上今亲政。两黄旗大臣、与我相恶。我昔曾首告肃王。今伊等岂肯不杀我、而反容我耶。于是并案会讯俱实。以睿王私制御用服饰等件。又欲率两旗驻永平。阴谋篡逆。睿王应籍没、所属家产人口入官。其养子多尔博、女东莪、俱给信王。阿洛会前首告。肃王、非肃王有抗上之罪也。肃王以睿王摄政、心怀篡逆。不能隐忍发言。何洛会党附睿王、乃以首告。彼时即应正法。今复言皇上亲政。两黄旗大臣与我相恶。必挟仇杀我。罪一。以恶言加肃王诸子。罪一。睿王欲另驻永平时、同与密谋。罪一。何洛会应凌迟处死。籍其家。胡锡、知其兄何洛会种种逆谋、不行举首。亦应凌迟处死。籍其家。苏拜、知睿王棺内置黄袍、黑狐褂、东珠素珠、徇隐不首。罪一。睿王欲另驻永平时、同与密谋。罪一。苏拜、应斩。因先犯死罪、曾蒙圣恩宽宥。仍应免死。奏入。得上

□日、依议。　　

○甲午。免山西荒地一万五千顷额粮。　　

○丙申。工科左给事中姚文然奏言、巡按察吏安民、其任綦重。向议暂停、为不得其人故也。臣谓巡按之失人。总因都察院堂官之溺职耳。夫巡按出。有差规。入则考核。整肃宪纲、全在堂官。今都察院满汉宪臣八九员。御史等近六十员。半年以来、不闻疏请甄别。皇上亲政之始、不闻请上□日特遣。俾贤者愤闷无以自立。不肖者靦颜有以自容。堂官愈多。宪纲愈坏。故臣谓欲巡按之得人、宜自澄清都察院诸臣始也。事下廷议　　

○丁酉。遣大学士刚林、祭先师孔子。　　

○厄鲁特部落台吉额尔德尼等、来贡驼马宴赉如例。　　

○谕户部。国家首重体统。尊卑原有定分。近闻满洲拨什库、及庄头、投充人等不守法度。罔顾尊卑骑。马直入府州县衙门。与府州县官并坐。藐视命吏。任意横行。目中既无官府。何况小民。其欺陵鱼肉、不问可知。深可痛恨。尔部即出示严行禁止。并行文各府州县。如有拨什库人等、仍前无故擅入官府衙门。及陵侮官员。欺害小民者。即擒拏解部。从重治罪。　　

○戊戌。祭大社、大稷、上亲诣行礼　　

○封贝勒岳乐为多罗安郡王　　

○以詹岱举首睿王私备御用衣物、及携两旗移驻等事。授为拜他喇布勒哈番。　　

○己亥。追论睿王多尔衮罪状。昭示中外。诏曰。郑亲王、巽亲王、端重亲王、敬谨亲王、同内大臣等、合词奏言。太宗文皇帝龙驭上宾时。诸王、贝勒、大臣等、同心翊戴。共矢忠诚扶立皇上。彼时臣等、并无欲立摄政王多尔衮之议。惟伊弟豫郡王多铎、唆调劝进。皇上因在冲年。曾将朝政、付伊与郑亲王共理。逮后睿王多尔衮、独专威权。不令郑亲王预政。遂以伊亲弟豫郡王多铎、为辅政叔王。背誓肆行。妄自尊大以皇上之继位、尽为已功又将太宗文皇帝昔年恩养诸王大臣官兵人等、为我皇上捐躯竭力、攻城破敌、巢□刀灭贼寇之功。全归于己其所用仪仗音乐及卫从之人、俱僭拟至尊。盖造府第、亦与宫阙无异。府库之财任意縻费。擅用织造缎疋、库贮银两珍宝、不可胜计。又将皇上侍臣伊尔登、陈泰一族、及所属牛录人丁刚人丁刚林、巴尔达齐二族、尽收入自己旗下。又擅自诳称太宗文皇帝之即位、原系夺立。以挟制中外。又构陷威逼、使肃亲王不得其死。遂纳其妃。且将官兵户口财产等项、不行归公俱以肥己。又欲皇上侍臣额尔克戴青归己。差吴拜、罗什刚林祁充格、封以侯爵。因戴青不从、复罢侯封。又差罗什以美言、诱皇上侍臣席讷布库、冀其党附。凡一切政事、及批票本章不奉上命概称诏上□日擅作威福。任意黜陟。凡伊喜悦之人不应官者滥升。不合伊者滥降。以至僭妄悖理之处、不可枚举。又不令诸王、贝勒、贝子、公等入朝办事。竟以朝廷自居。令其日候府前。昨伊之近侍额克亲吴拜、苏拜、罗什、博尔惠、口称亡主遗言欲乱国政。被端重亲王、敬谨亲王、暨内大臣等、公同首出。遂将罗什、博尔惠正法。额克亲、吴拜、苏拜、从重治罪、讫以此思之多尔衮、显有悖逆之心。臣等从前俱畏威吞声、不敢出言。是以此等情形未曾入告。今谨冒死奏闻。伏愿皇上速加乾断。列其罪状宣示中外并将臣等重加处分等语朕随命在朝大臣详细会议众论佥同。谓宜追治多尔衮罪。而伊属下苏克萨哈、詹岱、穆济伦又首言伊主在日私制帝服。藏匿御用珠宝。曾向何洛会吴拜苏拜罗什博尔惠密议欲带伊两旗移驻永平府又首言何洛会、曾遇肃亲王诸子肆行骂詈朕闻之、即令诸王大臣、详鞫皆实。除将何洛会正法外多尔衮逆谋果真。神人共愤谨告天地、太庙、社稷。将伊母子、并妻所得封典悉行追夺。布告天下。咸使闻知　　

○庚子。调吏部尚书韩岱、为刑部尚书。刑部尚书陈泰、为吏部尚书　　

○升侍读图海、为内秘书院学士。叶成格、为内国史院学士。编修科尔可代、白成额图尔特、张长庚、为侍读。　　

○以浑达理为吏部理事官。索立为户部理事官。柯永蓁、额色、达兰台渥内巴图鲁为兵部理事官。噶赖为刑部理事官。吴库礼为工部理事官。额赫理为都察院理事官。尚好仁、为光禄寺理事官。察哈泰、为太仆寺理事官。　　

○以正白旗满洲觉罗巴哈纳、蒙古梅勒章京叶赫朱玛喇镶白旗满洲梅勒章京卓罗俱为本旗固山额真。正白旗满洲噶尔哈图、镶白旗满洲苏克萨哈、俱为本旗护军统领。镶黄旗蒙古护军参领布克沙。正白旗满洲瓦尔喀朱马喇、蒙古绰贝、镶白旗满洲索浑、正蓝旗满洲巴兰俱为本旗梅勒章京正白旗满洲护军参领塞格。为前锋参领、镶黄旗满洲多颇罗、石汉巴图鲁塔克他、达海、廓步梭、正黄旗满洲欢达礼孙达礼毕雅塔、正白旗满洲广泰、帅颜、托佛马尔图镶白旗满洲绰锡禧正蓝旗满洲张格、诺海、镶蓝旗满洲罗和、俱为护军参领。镶黄旗满洲塞冷、正黄旗汉军周继新、正白旗满洲达尔布巴图鲁镶白旗满洲布兰代、正蓝旗蒙古布达习礼汉军郑蛟麟、俱为甲喇章京。　　

○辛丑。上幸南苑。　　

○壬寅。赐达赖喇嘛。使臣宴于礼部。　　

○移定南王孔有德官属兵丁眷属、驻广西桂林府。　　

○癸卯。上自南苑还宫。　　

○赐衍圣公孔兴燮、五经博士颜绍绪、曾闻达、孔毓麟、孟贞仁、仲于陛等宴。　　

○甲辰。以军功、升候补副将梁化凤为都督佥事。管江南芜采营参将事。　　

○乙巳。封和硕肃亲王豪格子富寿、为和硕显亲王。增注其父军功于册曰。定济宁州等处时、用火攻开满家等十洞。杀贼甚多。招抚从贼三县所属人民。又招服睢州总兵许定国官兵万余。统大军征四川时、攻克三寨山、张阁老崖等处山寨三座。尽招服其余所属寨堡。击败水陆马步敌兵二十二次追杀八次。又攻克内江县。破八大王张献忠一百三十六营。遂诛献忠。又诛伪王、及伪总兵等大小官共二千三百员招降文武伪官二百三十五员。马步兵丁六千九百九十余名遂定四川睿王心怀篡逆。尔无故被害。朕亲政之后不胜追痛。富寿尔系朕亲兄之子。推恩封尔为和硕显亲王。　　

○遏必隆希尔艮希福、祖泽润、雅赖、纳穆海、噶达浑、敦拜、觉善、马喇希法喀诉其革职、解牛录任、及籍没家产、悉属冤枉。部议俱复职及牛录任各还家产。奏入得上□日、依议。遏必隆、授拜他喇布勒哈番。家产悉还。希尔艮、授为一等阿达哈哈番、又一拖沙喇哈番。希福、授二等阿达哈哈番。祖泽润、授为二等精奇尼哈番。雅赖、授为二等阿思哈尼哈番。纳穆海、授为拜他喇布勒哈番又一拖沙喇哈番。噶达浑、授为二等阿达哈哈番敦拜授为三等阿思哈尼哈番。觉善、授为二等阿思哈尼哈番。马喇希、授为二等阿思哈尼哈番。法喀、著夺一等阿思哈尼哈番。授阿山子岳尔多、为三等侯。　　

○丙午。上谕户部诸臣曰。田野小民全赖地土养生。朕闻各处圈占民地、以备畋猎放鹰往来。下营之所夫畋猎、原为讲习武事。古人不废。然恐妨民事、必于农隙。今乃夺其耕耨之区。断其衣食之路。民生何以得遂。朕心大为不忍。尔部作速行文地方官。将前圈地土、尽数退还原主。令其乘时耕种。　　

○丁未。淮扬巡按李允喦、以举荐失实。照品调外用。　　

大清世祖体天隆运定统建极英睿钦文显武大德弘功至仁纯孝章皇帝实录卷之五十三



大清世祖体天隆运定统建极英睿钦文显武大德弘功至仁纯孝章皇帝实录卷之五十四　　

顺治八年。辛卯。闰二月。戊申朔。命和硕亲王富寿之姊和硕格格夫诺尔布、和硕格格夫豪善俱为和硕额驸。多罗顺承郡王勒克德浑之姊多罗格格夫遏必隆、多罗安郡王岳乐之姊多罗格格夫宁塞、多罗贝勒杜尔祜之妹多罗格格夫阿裕锡、俱为多罗额驸。　　

○川湖总督罗绣锦奏报续顺公沈永忠、遣总兵官张国柱、同护军统领马进功等率官属兵丁追巢□刀湖南贼寇贼首牛万才、率伪总兵以下官八十余员、兵五千七百余名、赍缴伪敕印投诚。章下兵部。　　

○己酉。上御太和殿。科尔沁国土谢图亲王等朝见。　　

○赠陕西甘镇殉难总兵官都督同知刘良臣、为右都督。副将潘云腾、毛镔、为都督佥事。　　

○庚戌。遣官祭历代帝王　　

○封和硕郑亲王济尔哈朗子富尔敦为世子。济度为多罗简郡王。勒度为多罗敏郡王。　　
</div>
    <div class="pagination">
<a href="清实录顺治朝实录_page97.html">上一页</a><span>...</span><a href="清实录顺治朝实录_page93.html">93</a><a href="清实录顺治朝实录_page94.html">94</a><a href="清实录顺治朝实录_page95.html">95</a><a href="清实录顺治朝实录_page96.html">96</a><a href="清实录顺治朝实录_page97.html">97</a><span class="current-page">98</span><a href="清实录顺治朝实录_page99.html">99</a><a href="清实录顺治朝实录_page100.html">100</a><a href="清实录顺治朝实录_page101.html">101</a><a href="清实录顺治朝实录_page102.html">102</a><a href="清实录顺治朝实录_page103.html">103</a><span>...</span><a href="清实录顺治朝实录_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
