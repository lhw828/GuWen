<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 408 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 408 页/共 505 页</h1>
    <div class="content">○又谕、前因侍郎胡家玉奏江西钱粮。有额外徵收并随赋派捐等情。请饬照定例办理。当经谕令刘坤一斟酌具奏。兹据奏称、江省地丁钱粮。从前名为遵例一正一耗。实则收钱不止二千四百文。收银不止一两五钱。军兴以后酌减。每地丁一两折收钱二千四百文。改为收银一两五钱。通省一律照办。至万安东乡等县。自更定新章以后。徵数均经递减。其按粮派捐一节。系因善后工程必不可缓。前经部议以一年为限并非历久摊派。若徒博遵例之虚名。恐转蹈浮收之故辙等语所奏自系实在情形。惟该省当兵燹之后。民间元气未复。该地方大吏亦当体念民艰。力除积弊著刘坤一督饬所属各地方官。于明定徵收确数之外。不准丝毫任意加增。以副朝廷轸念闾阎至意。将此谕令知之。　　

○又谕、有人奏、统带江西水师道员何应祺。久历戎行。屡著战绩。前署赣南道时颂声翕然实为有体有用之才。前江西督粮道段起、于咸丰年间。募勇在江西剿贼。颇有战功。防守广信。转危为安。吏治兵事。均能胜任等语。段起前在江西督抚道任内。恐其不能胜任。曾谕刘坤一查看。嗣据该抚奏称该道告病开缺。究竟段起是否堪以录用。及何应祺才略有无过人之处。著刘坤一详晰据实具奏。将此谕令知之。　　

○又谕、李鸿章奏、派员筹设粮台一摺。李鸿章现已遵旨在察哈尔设立粮台。以备调赴库伦等处征兵口食。宣化官兵一千名。已由该督筹给三个月饷乾及军装等项。以后月需采运粮食费用。仍著李鸿章按月筹款。解交粮台。源源接济。其察哈尔吉林黑龙江马队官兵。应需采办乾糇。裹带粮饷。前已准文盛等所请。由部拨银二十万两。即可于此项饷银内核实动用。著文盛、杜嘎尔、会商李鸿章妥为应付。以利遄行。以后口粮。自应豫为筹画。著户部迅拨银三万两。交顺天府派员解交口北道收存。专备前项官兵口外购粮之用。并著李鸿章、文盛、等饬令该道宽为购备。毋令缺乏。惟由察哈尔以至乌库。程途窎远。奉调出口征兵。裹带粮饷军火等项。必须足用。以示体恤。现在如何采办。如何分给。及由何处接续转运之处。仍著文盛、锦丕勒多尔济、杜嘎尔、张廷岳、阿尔塔什达、悉心酌度详晰奏闻。李鸿章以大同官兵。系由归化出口。归绥本有支应防兵粮台。所有该官兵粮食军火。应由定安、何璟、饬令归绥道运解。免致轇轕。著该将军等体察情形奏明办理。各路官军抵乌库后。应需粮药。由李鸿章、文盛等、督饬后路各粮局购运。其例支盐菜马驼乾等银。势难由远筹放。乌库本各有部拨饷银。著照李鸿章所议所有察哈尔吉林黑龙江官兵应领饷乾著由锦丕勒多尔济就近支给。宣化大同官兵应领饷乾。著由张廷岳等就近支给。至军火等项。需用甚急。著工部先行筹发若干。解赴察哈尔粮台。以备应用。其业经出口及启行。各营请领军火粮食等项。著由各该统带官呈明文盛等。饬令粮台照例发给。用过银数。事竣核实报销至所称乌城傥无大股啸聚。止须酌留官兵。分投摉捕。无庸专设粮台以节糜费之处。著定安、文盛、杜嘎尔、张廷岳、阿尔塔什达、锦丕勒多尔济、随时侦探明确相度机宜。妥筹具奏。将此由六百里各谕令知之。　　

○又谕、刘昆奏、援黔湘军叠破贼寨。克复台拱厅城暨请饬川军迅克清黄各摺片。贵州苗匪。麕集羊条各寨。经提督龚继昌率队进剿。叠克坚巢。席宝田会督诸军。乘胜进拔三丙革夷等巢。立将台拱厅城克复。该城西南北三面贼垒。以次铲除。剿办尚为得手。惟九股河深处数寨。贼匪尚多。高坡鸡摆尾等处。仍有贼寨数十。梗于台拱清江古州之闲。现虽有番招登裸等寨来。营乞降。席宝田已派员分往抚定。仍当将各处著名逆匪歼除净尽。方能剿抚兼施。著刘昆檄饬席宝田。迅将九股河之台生养开等寨次第削平。即进军将高坡等处苗寨分别剿办。以期清江台拱一律肃清。所有先后克复各城。必须将善后妥为筹办。始能步步进扎。刘昆仍当饬令各军。一面将上下江丹江古州各路布置妥协。一面派队将瓮谷陇黄飘一带迄图剿洗。周达武一军。计已入黔。著崇实、吴棠、饬令该提督迅将清黄克期收复。冀与楚军声势联络。麻哈都匀两城。为逆苗仰食之地。著曾璧光即派黔军。迅将该城收复。扼要扎守。遥为楚军声援。即以自固疆圉。毋得专恃邻兵。意存诿卸。将此由五百里各谕令知之。　　

○以湖南官军克复贵州台拱厅城。赏提督龚继昌、唐本有黄马褂。都司马盛治巴图鲁名号知县文炜同知衔花翎。余加衔升叙有差。予阵亡参将宋兆云等十三员祭葬世职加等。　　

○以湖南官军攻克贵州九甲三丙等处贼巢出力。赏提督黄开运、副将邓善企、正一品封典。余加衔升叙有差。　　

○追予河南各属阵亡殉难官绅兵勇妇女二千二百六十一员名口分别旌恤如例。　　

○旌表守正捐躯河南淮甯县民陈贯儒女继姐。　　



大清穆宗继天开运受中居正保大定功圣智诚孝信敏恭宽毅皇帝实录卷之二百九十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。十一月。壬寅。谕军机大臣等、张廷岳、阿尔塔什达奏筹防事宜。并绘图呈览。贼踪西窜。请饬堵截。喀尔喀驼只骤难筹拨各摺片。据奏接到锦丕勒多尔济函称。探闻贼匪已于十月二十三日西窜。仍回肃州。并探闻该参赞大臣已回乌城等语。此股贼匪扑陷乌城。仅留四日。即行窜走。口外地方辽阔。难保不到处奔突。现在贼踪究往何处。仍著张廷岳、阿尔塔什达、确探具奏。宣化大同官兵。已先后奏报起程。张廷岳等置办穹庐四百架。所筹甚妥。该官兵到库后。仍应择要分扎。以固边圉。不得以匪踪渐远。稍涉大意。锦丕勒多尔济自奏报乌城失守后。迄今尚未续有奏报。该参赞大臣既回乌城。著即将该城将军等下落。及贼匪窜向何处。详细查明具奏。并著将乌城所属台站。赶紧整饬。以通台路。其乌城所属地势。并台站道里。仍著绘图贴说。详悉奏闻。现调赴乌城之兵。有吉林黑龙江二千名。察哈尔马队一千名。又贡果尔带察哈尔亲军马队二百五十名。统归杜嘎尔调遣。到乌后。著锦丕勒多尔济会同杜嘎尔妥筹布置。该参赞并应将所属喀尔喀各盟蒙古官兵。设法整顿。随时操练。以固边防。贼匪虽有回窜肃州之信。而沿边各口。皆可回窜。著左宗棠、穆图善、定安、金顺、成禄、于肃州甯夏及绥远城一带。分投侦探。遇有贼股陆续回窜。即行派兵设法兜剿。务须就地殄灭。毋再任令窜出边外。致剿办转形棘手。乌城之贼虽已退去或在附近地方暂时伏匿。乘机仍肆窜扰。亦未可定。所有调赴乌库之察哈尔吉林黑龙江马队及宣化大同官兵。仍应迅速分别前往。昨据李鸿章奏已派员筹设粮台。所有采办粮食分给军火及沿途转运等事。著李鸿章、文盛、杜嘎尔、锦丕勒多尔济、张廷岳、阿尔塔什达、仍遵昨日谕旨。分别妥筹具奏。大同官兵所需粮饷军火。何璟亦当源源应付。均毋任稍有缺乏。定安前派参领贡果尔统带察哈尔马队二百五十名。赴哈尔尼敦推河一带。探踪截剿。刻下谅早起程。此项马队。本归杜嘎尔调遣。著即饬令与达尔济所部合兵一处。相机探剿。毋稍迟延。刘铭传何日到陕。著定安咨照该提督迅速拨兵。前赴缠金屯扎。其富勒珲所部吉林黑龙江马队一千二百名。暂缓起程。仍扎原处。会同防守。听候续有谕旨。再行调往。金顺前请调拨喀尔喀驼只。据张廷岳等奏、现在筹办征兵。转运驼只。已觉不敷。实难再行筹拨等语。金顺需用驼只。前已由定安拨给二百五十只。现在喀尔喀既难筹解。著金顺咨商定安。应如何通融应用之处。妥筹办理。将此由六百里各谕令知之。　　

○癸卯。谕军机大臣等、工部奏、大婚礼需用彩?。请饬赶办。并请饬添解棕毛各摺片。据称大婚礼应用架彩等项。所需彩?。除前次奏派八千匹外。拟添派十万匹内大红四万匹黄色一万五千匹。绿色一万五千匹。桃红二万匹。玉色一万匹。请饬杭州织造赶办四万匹。江甯织造赶办三万匹。苏州织造赶办三万匹等语。此项彩?。经工部及内务府核计实用必不可少之数。著忠诚、德寿、茂林、按照指拨数目。迅速赶办。均限于来年四月内一律办齐。解送到部。不得丝毫短少。傥或任意延缓。致误要需。即著工部从严参处。至此次派办之后。是否敷用。尚难豫定。并著该织造等宽为筹备。以便临时拨用。所需银两。著户部筹拨款项。迅咨江浙督抚。严饬藩司核计需用之数。拨解该织造。俾得克期赶办。傥该藩司拨款迟误。并著工部严参。至需用棕毛。前已令两江总督赶解三十万斤。兹据工部奏称、核计尚属不敷。请添派十五万斤等语。著曾国藩、魁玉、迅将前后所派棕毛四十五万斤办齐。分起报解。统于来年四月以前埽数解清。不准稍涉迟延。将此谕知户部、工部、曾国藩、魁玉、并传谕忠诚、德寿、茂林知之。　　

○追予广东顺德阵亡殉难绅民潘常光等暨妇女一百六十二名口分别旌恤如例。　　

○甲辰。圣祖仁皇帝忌辰。遣官祭景陵。　　

○上诣寿皇殿行礼。　　

○谕军机大臣等、定安奏、请饬山西提借台站经费等语。归化城土默特台站经费。向由山西提借银两接济。现在该处运解新疆等处饷银军火。差务正殷。经费不敷。自应豫为筹备。著何璟即饬藩司迅速提银五千两。解赴归化。俾资应用。毋稍延缓。一俟土默特减成项下积有成数。再由定安归还。将此由四百里谕令知之。　　

○蠲缓浙江仁和、钱塘、海甯、富阳、余杭、临安、新城、于潜、昌化、嘉兴、秀水、嘉善、海盐、平湖、石门、桐乡、归安、乌程、长兴、德清、武康、安吉、孝丰、诸暨、金华、兰溪、东阳、义乌、浦江、汤溪、西安、龙游、建德、淳安、遂安、寿昌、桐庐、分水、山阴、会稽、萧山、临海、黄岩、甯海、天台、仙居、永康、武义、常山、开化、丽水、缙云、青田、松阳、宣平、象山、余姚、上虞、新昌、嵊、遂昌、云和、六十二州县暨杭严、嘉湖、衢州、台州、四卫被灾歉收地方新旧额赋有差。　　

○乙巳。旌表守正捐躯安徽亳县民妇杨张氏。　　

○丙午。上奉慈安皇太后慈禧皇太后幸漱芳斋。侍午膳。　　

○谕内阁、前因工部奏司员刘文钟身家不清。当经谕令顺天府府尹饬属查明具奏。兹据奏称、查明刘文钟系刘浦胞侄。嘉庆年闲。入籍大兴。刘浦并非刘雨之孙。道光年闲。曾有诺尔吉等诬告刘浦系其家奴。叠经刑部讯明。坐诬拟结。刘文钟之叔刘溁、曾任江南藩库大使。刘浦之子刘其俊、曾任山西岚县知县。伊家并无在河南服官被参之人。请饬将原参所称司员羞与为伍究系何人。是否知其底实。并刘文钟之叔系何官名。曾任河南何县知县。何年被参。逐一详查等语。著工部堂官查明具奏。　　

○谕军机大臣等、刘铭传奏、到陕日期。暂难拔队扼守缠金。并请调李成先一军仍归北路各摺片。前因乌城失陷。当谕刘铭传拨兵扎守缠金。以便富勒珲统带马队起程赴乌。兹据奏称、缠金距陕较远。分兵不易。转运尤难。请饬定安就近派队扼守等语。乌城窜匪。据张廷岳等奏已于十月二十三日仍回肃州。此时该提督兵勇既暂难拨赴缠金。即著定安仍遵前旨。令富勒珲照旧实力严防。仍著刘铭传俟后队入关饷项军火运到后。派拨得力队伍。前往缠金节节进扎。并将应防应剿处所。与定安、蒋志章、随时会商。妥筹布置。甯灵一带贼匪。现被官军围剿。势已穷蹙。难保不以蒙古为掠食之地。刘铭传请令驻扎潼关之李成先一军。调回北路。所筹亦是。即著李鹤年饬令李成先。统率所部。移赴北路。照旧归宋庆调遣。以厚兵力。刘铭传于疏通北山后。即驻兵定靖。俟山西防务较松。即咨商宋庆。以包头为老营。会合定安马队。为蒙古游击之师。遏贼东窜。将此由五百里各谕令知之。　　

○又谕、刘铭传奏、西路转运粮石。必须广购驼只。现已由洛阳派员先赴归化一带。收买骆驼一千匹。请饬杀虎口监督于驼只到关时免税等语。著钟泰于此项驼只到关。即按数验实。免税放行。并著户兵两部即行知照所过地方。一体免税。何璟即转饬藩司张树声。派员出口。帮同照料。护解赴陕。以期迅速。将此由四百里谕知何璟、并传谕钟泰知之。　　

○以户部左侍郎潘祖阴兼署吏部右侍郎。刑部左侍郎贺寿慈兼署兵部左侍郎。工部左侍郎恩承兼署刑部左侍郎。　　

○以镶黄旗蒙古副统尚宗瑞兼署正蓝旗蒙古副都统。　　

○丁未。谕军机大臣等、兵部奏、请饬各省督抚及各路统兵大臣。依限咨报兵勇数目。并请饬各省将兵丁数目按年题报各摺片。同治元年十一月闲。曾经谕令各省督抚及各路统兵大臣。将存营出师各兵数。按限造报。并将军营徵调兵勇名数。及随时有无增减。限三个月咨报一次。兹据兵部奏称、各省兵勇数目。有始则按限咨报。继则并未依限造送。或有咨报一二次后。又不续报。且有一次未报者。其兵丁数目。除湖北四川两省依限题报外。其余仍未按限题报。叠经该部严催。总未遵照办理。实属任意玩延。著各省督抚统兵大臣等奉到此旨后。除以前未经造报兵勇各数抚庸补报外。即将现在所部兵勇数目。仍按三个月咨报一次。以备稽核。傥再视为具文。即著兵部严参。至已造报各处。仍著依限报部。毋得先后参差。以昭核实。其各省兵丁数目。并著该督抚按年造册题报。不得再有耽延。至军兴以来。舍兵用勇。本系权宜之计。而勇丁遣撤。易滋事端。流弊日甚。若不将绿营及早整饬。致国家费千百万帑项。养之于平日。不能用之于临时。身任封疆者。问心何安。现在天津之案。虽经了结。何可复事因循。况甘肃滇黔各省军务未靖。我君臣卧薪尝胆。正宜力图自强。以期有备无患。著各直省督抚将所管各营设法整顿。限奉旨后六个月。将如何汰弱募强。如何分日操练。及各省可得有精锐士卒若干之处。详晰奏闻。直隶天津江苏上海及刘铭传军营。均练习枪队炮队。步伐尚为整齐。号令尚为严肃。其教演之法。著各该省自行咨取章程照办。总期实事求是变疲弱为精强。不得空言粉饰。以至有名无实。年来各督抚曾有裁兵增饷及酌调额兵训练之奏。然为政不在多言。而在实力奉行。若以一奏塞责。日久又渐形废弛。甚非朝廷倚任疆臣之意也。将此各谕令知之。　　

○又谕、库克吉泰奏、筹办围场开垦地亩情形一摺。热河招垦围荒地亩。现经库克吉泰查明。除旗佃侵放围内地六百余顷应行禁止抛荒外。其民佃侵放围内地有八百余顷之多。该都统拟将贵山等举出旗佃围外隐匿余地六百余顷。拨补围内民佃。令其迁徙安业。尚有不敷。即将贵山等报捐所领围外地亩。及现任官员弁目所领围外之地。陆续添补。即著库克吉泰遴派妥员。前赴围场。逐细履勘。认真筹办。务将正围以内民户。尽数迁出。以清围地。并将安插各民。妥为布置。毋令一夫失所。尤当随时稽察弊窦。不可疏略。其应如何立界设卡清丈升科之处。并著斟酌情形。妥为办理。将此谕令知之。　　

○又谕、张廷岳、阿尔塔什达奏、筹拨马匹。以备官兵骑乘。并探闻贼匪情形各摺片。据称赴援乌城之兵。若绕由库伦苏木台站行走。中途未免濡滞。不如由赛尔乌苏向西。由推河直抵乌城。较为便捷。所筹尚合机宜。张廷岳等现已劄饬赛因诺颜部落盟长。将推河以北至乌城十五台。赶紧设复。著锦丕勒多尔济一体劄饬该盟长迅速办理。以通台路。贼匪尚在距乌城西南四五台之杂普汗河地方盘踞。此时援兵若能赶早前往。正可出贼不意。击其惰归达尔济所带察哈尔马队一千名。计已起程。著文盛、杜嘎尔、迅即饬令由赛尔乌苏向西探踪截剿。毋稍迟延。贡果尔所带察哈尔马队二百五十名。著定安饬令探明达尔济行抵何处。即行合队进剿。以资厚集。张廷岳等所称援兵出口。若一路径趋乌城。转向西南追剿。一路由沙勒噶尔珠特推河向西北迎击。可期得手。著杜嘎尔催齐吉林黑龙江马队。统带前进。应如何与达尔济分路进兵两面夹击之处。妥商办理。张廷岳等咨调乌城所属官厂马匹三千。著锦丕勒多尔济饬令如数挑选。解至推河一带牧放。以备官兵进剿之用。库伦所属东两部落筹备马二千一百匹。情殷报效。著张廷岳等验收后。即行奏请奖叙。以昭激劝。宣化大同官兵行抵库伦。即著妥为布置。以固边防。将此由六百里各谕令知之。　　

○追予山西绛州等处殉难武举阎林茂等绅民妇女七百一十六名口分别旌恤如例。并予建祠。　　

○戊申。月食。　　

○谕内阁、福济、荣全奏、回匪扑陷乌垣。焚掠远扬。自请治罪一摺。据称乌里雅苏台于本年十月十九日。突有贼匪千余。由东南西南山沟。奔扑该城东西南三门。经官兵击退后。贼仍抵死抗拒。东沟复有续来贼队数千。蜂拥扑城。四面放火。蚁附而登。城内城外官兵仅三百余名。力不能守。贼匪送肆焚掠。于二十三日向西南窜出等语。此次乌城被匪窜入。福济等既不能先事豫防。临时复不能力图堵剿。本当治以应得之罪。姑念该城兵力甚单。势难堵御。尚属可原。福济、荣全、锦丕勒多尔济、均著革职留任。以观后效。仍著督饬蒙古官兵及派往察哈尔吉林黑龙江等处马队。迅将窜去贼匪。悉数歼除。毋留余孽。　　

○谕军机大臣等、文盛、杜嘎尔奏、达尔济所部马队五百名。业已启行。察哈尔后起马队。日内即可进发。乌城贼踪现已西窜。请将吉林黑龙江马队。暂缓进发一摺。昨因张廷岳等奏、贼匪尚在距乌城西南四五台之杂普汗河地方盘踞。各路援军。若能及早赶到。正可聚而歼旃当经谕令文盛、杜嘎尔、饬达尔济一军。由赛尔乌苏向西探踪截剿。并令杜嘎尔催齐吉林黑龙江马队。统带前进。此时若照文盛等所奏。遽将吉林黑龙江马队暂停进发。则达尔济孤军无继。殊不足以壮声威。仍著懔遵昨日谕旨。俟吉林黑龙江马队到口。由杜嘎尔统带。迅速进发。至进兵道路。自以由赛尔乌苏向西径达乌城。较为直捷。所有推河以北至乌城十五台。著锦丕勒多尔济迅饬赛因诺颜部落盟长。赶紧设复。以利师行。达尔济已于十一月初一日起程。此时计可行抵赛尔乌苏。即著饬令转西赴乌。毋庸绕赴库伦。致形濡滞。如达尔济行走迅速。业已抵库应如何取道赴乌之处。著张廷岳等设法筹办。该军马匹。远道疲乏。如须更换。即由库伦筹备马匹内先行拨给一千匹。以应急需。并著文盛等于官群内如数拨还。俾备宣大官兵之用。参领贡果尔马队二百五十名。现已到口。著文盛等迅筹驼只。饬令即日启行。与达尔济合兵一处。相机探剿。塞外用兵。军食最关紧要。文盛等业于头台赛尔乌苏适中之地。添设支发转运一处。其乌库两城所属各台。应于何处安设接运之处。并著锦丕勒多尔济、张廷岳等、酌度地势。妥为筹画。正在寄谕闲。据李鸿章奏、张家口地方。不敷官兵栖止。请将吉林黑龙江马队。暂行择要驻扎。及筹办难民难回事宜。福济、荣全奏、现筹招集安抚各摺片。已明降谕旨。将福济、荣全、锦丕勒多尔济、革职留任。责令戴罪自效矣。贼匪尚在乌城附近。并未远扬。亟宜进兵剿办。所有吉林黑龙江马队。断不可遽议停止。该官兵现已陆续驰抵昌平。著文盛等于驼只柴薪等项。宽为筹备。俟察哈尔马队及宣化大同官兵出口后。即催吉林黑龙江马队分起到口。陆续进发。毋稍迟误。福济、荣全、防守无方。城池被陷。锦丕勒多尔济督剿不力。均应治以应得之罪。姑念该处兵力本单。从宽革留。该将军等务当激发天良。招集蒙兵。力筹剿堵。傥再不能勉赎前愆。或至一误再误则国法具在。毋谓宽典可幸邀也。其喀尔喀扎萨克图汗赛因诺颜西两部落。即著理藩院劄知各扎萨克赶赴乌城。随同福济等将防剿事宜实心办理。不准观望迟回。自贻伊戚。李鸿章片内所称窜陷乌城之贼。系伊犁等处难民难回句结本处蒙民喇嘛滋事。是否属实。著福济等查明具奏。仍妥筹办理。以遏乱萌。将此谕知理藩院、并由六百里谕令李鸿章、福济、荣全、锦丕勒多尔济、文盛、杜嘎尔、张廷岳、阿尔塔什达知之。　　

○以吏部尚书单懋谦兼署刑部尚书。　　

○以两江总督曾国藩充办理通商事务大臣。　　

○己酉。谕内阁、溥楙等全、职官蒙混具呈。前后互异。请派大员查办一摺。据称章京多福、因伊祖遗香河县祭田。佃户掯租。呈请咨查户部。该员并不听候行查。复在部具呈。请将裁撤笔帖式官房二十四处。又宝华峪废弃官房一处。情愿认领。并捏称部中准行之言。屡次渎禀。查该员前后具呈。既属互异。所禀官房坐落地面。亦与各衙门所报及现存案卷不符。由伊祖遗香河县祭田。遽及裁缺官房。复由官房连及土塘荒厂。更连及南口门外并金星山迤南各地段。显系任意开列。希冀蒙混等语。此案章京多福先后具禀。情词甚属支离。是否另有要挟情事。抑系受人唆使。均应彻底根究。著派宝珣、贺寿慈、前往。会同溥楙等秉公审讯。务得确情。据实具奏。毋稍含混。　　

○谕军机大臣等、于淩辰奏、回乾树株变价积弊。请饬一并查办一摺。据称回乾树株。积弊日久。伐除变价。尤为舞弊关键。该管司员李春华。旧在半壁店开一福盛粮店。现因变价树木过多。运卖不及。复开福盛木厂。五品官春七、郎中郑二、朋比为奸。将此项树株贩运各处。请饬查办等语。西陵树株。荫护风水。岂容该管司员等任意变卖。捏报欺饰。著志和、胡家玉、将于淩辰所奏各情。严密访查。一面将福盛木厂。先行查封严究。如果属实。即著严参惩办原摺著钞给阅看。将此各谕令知之。　　

○又谕、御史邓庆麟奏、奉天无业流民。私恳荒田。业经派员履勘。会议章程。妥为安抚。近闻凤凰城暨沿边一带。有冒充流民蒙混影射者。渐至一人捏造数名。报垦数十百顷。不论官禁闲荒。民垦熟地。肆行侵占。原垦贫民。转失故业。盗贼藉以藏身。防兵久不得撤等语。奉天东边禁荒。前因流民垦种既久。不忍令其失业故准就地安抚。若如该御史所奏。是流民未受安抚之恩。豪强转擅兼并之利。且有马贼余党。伐木匪徒。溷迹其中。亟宜认真整顿。著都兴阿、额勒和布、德椿、就边外地方情形悉心筹画。妥为经理。以期久远无弊。另片奏、兴京地方。请添设官员。各专责成等语。并著都兴阿、额勒和布、德椿、体察情形。会议具奏。原摺片均著钞给阅看。将此各谕令知之。寻奏、遵查边地恳荒。均经造册存查。并无冒垦侵占等弊。至流民既多。诚难保无马贼土匪溷迹其中。惟有严加访察。随时惩办。其添官移镇各事。应俟地亩查竣起科。边界划清界限后。再行奏请办理。得旨、一切应办事宜。仍著都兴阿等悉心会商。届时次第兴办。　　

○庚戌。谕内阁、前因御史邓庆麟奏参吉林同知安荣等贪劣各款。当派瑞联驰赴吉林。会同毓福查明具奏。兹据瑞联等分别审拟覆奏。此案吉林理事同知安荣、虽讯无纵任书役索诈及积压案件数百起等情。惟于审理未完案件。尚有八十余起之多。其已完各起。多不立案。实属任意稽延。办理乖谬。安荣著交部严加议处。伯都讷厅同知博霖、虽讯无收纳赌钱。匿报盗案。及责押拏赌乡地等情。惟积压案件至百余起之多。复于盗匪肆行吓诈。丁书纵赌抽头。毫无觉察。实属昬庸不职。博霖著即革职。副都统衔协领花里雅春、因刘廷桢报获盗犯张和等呈交赃物不足。疑有容留匿赃情事。辄将刘廷桢提讯追赃。掌责收监。复令盛春授意刘廷桢之侄刘焕辰。求人讨保。刘焕辰未从。该协领复提刘廷桢杖责。以致因伤身死。实属罪无可辞。花里雅春、著即革职。发往军台效力赎罪。云骑尉连春。于刘廷桢受杖毙命。误报病故。非寻常错误可比。云骑尉盛春、听从花里雅春主使。向刘焕辰告知觅人讨保。殊属不合。连春著交部严加议处。盛春著交部议处。前吉林将军富明阿、前护理副都统总管巴阳阿、前刑司郎中常岱、杨士端、于刘廷桢被责一案。未能详核。即行拟结。均属错误。著一并交部分别议处。　　

○又谕、左宗棠奏、特参委员侵欺勒派冒销赈粮各款。请旨严惩一摺。甘肃总兵周东兴、经左宗棠委赴中卫县采购军粮。并办赈务该员于采买粮价数目。竟敢浮冒制钱一万串有奇。其报销赈粮。多用米麦。而每日所发。实系黍豆稀粥。且于赈过丁口数目及起止月日。诸多含混。经左宗棠查办。仅据供认入己赃款一千串有零。希图狡展。似此贪劣不法之员。亟应从严惩办。周东兴著即在军前正法。以昭炯戒。　　

○谕军机大臣等、左宗棠等奏、官军剿贼获胜。并金积堡近日军情各摺片。金积堡陕回余党。会合河州援贼。由三家集渡洮河窜扰柳林沟等处。经官军分投进攻。暂馘甚多。其渡渭而南之贼。复经官兵蹑踪截击。歼除殆尽。剿办尚为得手。在事出力员弁。准由左宗棠择尤汇案保奏。以示鼓励。其零星窜逸之匪。著左宗棠督饬各营。分途摉捕。毋令死灰复然。蒋志章亦当会同刘铭传檄饬各军。严密堵御。毋任阑入陕疆。左宗棠一面饬令张家川已抚回民李得昌、分别收辑。以孤贼势。金积堡合围后。逆情日形穷蹙。著左宗棠严饬刘锦棠、黄鼎等迅将马家滩克期攻拔。以便各军节节埽荡。会攻王洪堡。以图金积老巢。为扫穴捦渠之计。至投出回匪。络绎不绝。回目马寿清亦率眷投营。左宗棠已饬安插平凉。惟该回众是否真心反正。尚未可知。左宗棠务当随时察看。加意防维。毋为该回众所绐。前甯夏县知县彭庆章、甘心从逆。为马化漋谋主。现仍投入金运昌营。著左宗棠即饬将彭庆章解赴平凉。严行讯办。毋稍宽纵。将此由六百里各谕令知之。　　

○两江总督曾国藩奏、本年江北漕粮。遵旨仍办河运。下部知之。　　

○以不遵调度。革陕西道员李耀南职。永不叙用。并不准投效军营。　　

○辛亥。谕内阁、醇郡王奏、沥陈下情。请振积习以济大局一摺。方今时事孔亟。军务未平。筹饷徵兵。重烦民力。宵旰焦劳。恒以自强不息为念。内外文武臣工。均应力戒因循。勉图振作。迺近来各直省督抚及统兵大臣。实心任事者。固不乏人。而苟且偷安者。亦复不少。以致军务未有了期。吏治毫无起色。在廷诸臣。亦复泄沓成风。未能力图补救。共挽时艰。醇郡王贤新并著。休戚相关。谠论忠言。与朝廷兢惕之心。适相吻合。嗣后内外文武臣工。其各振刷精神。破除积习。戎行何以整饬。官方何以澄叙。民生何以乂安。务当精白乃心。实事求是。俾庶政修明。日臻上理。用副诰诫谆谆至意。　　

○又谕、本鹤年奏、营员行劫饷银。请即行正法等语。铭军游击蒯鸿贵、千总杨万金、因误差被逐出营。在河南荥阳地方。途遇解饷＜?马犬＞骡。胆敢起意劫夺。将护役驱散。用刀劈鞘。取银潜逃。行至商邱周家口。先后被获。实属目无法纪。蒯鸿贵、杨万金、均著革职、即行就地正法。以昭炯戒。　　

○谕军机大臣等、户部奏、变通验收海运漕粮。及海运仿照河运章程办理各摺片。南省漕粮。由海运津。历年以来。因津郡无地方大吏驻扎。特派大员前往验收。兹据该部奏称、通商大臣现已裁撤。直隶总督常驻津郡。请自同治十年为始。凡天津验米事宜。均由直隶总督就近经理。无庸另派大员前往验收。至仓场侍郎、应否仍照向章。一员赴津。会同查验。并通州收米事宜。可否责成留通仓场侍郎一手经理。无庸另派大员。请饬妥议等语。著李鸿章、英元、乔松年、按照该部所奏各节。会同妥议具奏。其一切章程。仍应悉照成案妥办。至海运交卸一节。该部拟请按照河运章程。改由粮道赴通径交。系为埽除积弊起见。著曾国藩、李鸿章、英桂、张兆栋、张之万、杨昌浚、斟酌情形。详细妥商。会同核议具奏。原摺片均著分别钞给阅看。将此各谕令知之。　　



大清穆宗继天开运受中居正保大定功圣智诚孝信敏恭宽毅皇帝实录卷之二百九十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

</div>
    <div class="pagination">
<a href="清实录同治朝实录_page407.html">上一页</a><span>...</span><a href="清实录同治朝实录_page403.html">403</a><a href="清实录同治朝实录_page404.html">404</a><a href="清实录同治朝实录_page405.html">405</a><a href="清实录同治朝实录_page406.html">406</a><a href="清实录同治朝实录_page407.html">407</a><span class="current-page">408</span><a href="清实录同治朝实录_page409.html">409</a><a href="清实录同治朝实录_page410.html">410</a><a href="清实录同治朝实录_page411.html">411</a><a href="清实录同治朝实录_page412.html">412</a><a href="清实录同治朝实录_page413.html">413</a><span>...</span><a href="清实录同治朝实录_page409.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
