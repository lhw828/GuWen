<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 207 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 207 页/共 263 页</h1>
    <div class="content">　　○升邳州卫带俸都指挥同知韩志为中军都督佥事志自陈有迎  驾功故升之
　　○江西庐山天池万寿禅寺住持僧慧究奏昔  太祖高皇帝混一区宇以周颠仙有翼卫功  驾幸本山敕建寺宇碑亭命僧住持  列圣相承咸加修葺近颓于疾风久雪之所震压乞遣官督工修之  上曰方今民多艰窘朝廷凡事悉从简省以宽恤之若复从事土木安知所遣者不生事重扰吾民乎其第令本僧募缘修理之
　　○夜木星犯轩辕大星
　　○甲子命太常寺少卿兼翰林院侍读彭时于内阁参预机务
　　○升直隶河间府知府孙睿为山西布政司左参政从左都御史马昂奏举也
　　○升锦衣卫镇抚谢通为正千户仍旧理刑
　　○宥冯益复正千户职益初为学官得罪充军正统间以谙兵法举为口外军吏夤缘升至千户景泰间与汪祥俱坐为人草奏词谪戍广东祥与徐正谋逆事露益亦逮下狱至是锦衣卫言益实不知祥逆谋  上释之命还职盖益颇持文墨而阴险善以谗说动人时曹吉祥石亨皆为之请故也
　　○先是广西屡奏猺贼自今年三月以来大肆猖獗攻劫柳州府之柳城南宁府之武缘等县所至杀虏居民烧毁廨宇其酋首至有称王者兵部奏请广西总兵等官调集左右两江土兵诛剿至是总兵等官奏拟于秋后进兵从之
　　○故山东右参政刘琪妻宋氏奏琪从  太宗靖难时守北平城有功乞准其孙继宗入监读书  上曰赏延于世此帝王仁政之一端也琪既效劳先朝而继宗复有志于学宜允所请但出身务在科目不许援入监先后例以幸进取
　　○乙丑命复闲住浙江左参议李源职源先为吏科所劾闲住赂兵部尚书陈汝言为历陈征进处州杀贼功以请遂有是命
　　○复僧道坚为僧录司右阐教道坚先住持隆福寺以罪谪充军辽东至是召还复其职
　　○宣府右参将都指挥佥事张林奏万全左等卫城堡并缘边官军近年多遘疫疾乞遣医者携所宜药疗之  上命太医院择一人以往满一年更之
　　○昏刻月犯氐宿东北星
　　○丙寅直隶扬州凤阳淮安三府中都留守司所属凤阳等卫及直隶徐州等卫各奏今年三月至五月田苗旱伤六月以来天雨连绵河湖泛溢复被渰没命户部覆视之
　　○都察院右佥都御史林聪奏奉敕赈济过山东济南等府武定等州县缺食贫民及德州东昌等处流移饥民一百四十五万一千四百余口共支过各官仓粮米三十五万八千五百一十余石劝借过粮米二千八百四十余石用过官银一万四千二百三十余两铜钱六十二万四千七百余文钞二十二万四千贯绵布一万一千九百二十余疋花绒七千六百余斤盐一千引给过劝借耕牛三万七千八百七十余具杂色种子一万二千余石耕种过田地一万一千二百余顷
　　○丁卯给韩王徵钋郃阳王公镗临潼王公铭食盐每岁各三十引真宁王邃垿每岁二十引通渭王范墅汧阳王公鏳每岁各一十引从其请也
　　○升太仆寺寺丞金辅伯为本寺少卿
　　○命都指挥同知张隆都指挥佥事梁贵指挥使赵荣正千户詹昇俱升一级隆等将出使撒马儿罕等处都督同知马政为之请故升之
　　○复辽东都司署都指挥佥事王喜都督佥事后府带俸喜先任都督佥事充甘肃左参将以失机谪戍甘州寻遇赦及总兵官石亨荐累升署都指挥佥事至是再遇赦上章自陈故复其职
　　○命湖广长沙卫带俸都指挥佥事王贵于本都司理事
　　○以大同县预备仓为潞城王第四子镇国将军仕均宅初以旧云中驿为仕均宅王言云中驿狭隘请以预备仓益之□有是命
　　○给天寿山役作官军行粮每人月三斗
　　○戊辰升通政司右通政吴复为工部右侍郎仍督柴炭时工部尚书赵荣言复以通政司文移例从顺天府转呈本部故多隔越停滞乞转升部职庶便于文移遂有是命
　　○命镇守狭西故都指挥同知黄让子瑛袭为府军前卫指挥佥事
　　○敕撒马儿罕等处速鲁檀母撒亦等曰惟尔世处西域敬奉朝廷朕复登大位嘉念尔诚特遣正使都指挥马云等往彼公干颁赐尔等彩叚表里尔其体此恩意益尽忠诚善待使臣护送往回毋致失礼仍赐赤斤蒙古等卫都督阿速等彩叚表里敕其遣人护送云等诣彼如违必罪不宥
　　○会昌候孙继宗奏宣德九年臣令家人冯得中淮盐一万八千引守候年久资次未到不得关支乞令两淮运司准令不拘资次关支为便从之
　　○镇守广西左少监朱详等奏自天顺元年正月至七月猺贼千百余起数万余众大肆剽掠烧劫县治杀虏居民半年之间共计男妇六千余口遂至田里荒芜道路梗塞失今不治异日必为大患乞借湖广贵州二处征进官军并发在京投降达军付臣等统领直抵贼巢以靖边方不从
　　○己巳赐秦府郃阳王第二子名曰诚汾
　　○夜月犯建星
　　○庚午重阳节赐文武百官晏
　　○给靖江王府镇国中尉相轼相辚岁禄各四百石米钞中半兼支
　　○辛未升应天府府尹马谅为南京户部左侍郎刑部郎中朱铨为南京刑部右侍郎吏部郎中龙文为南京工部右侍郎谅铨文俱以赂石亨等得升故时有朱三千龙八百马中半之谚焉
　　○升锦衣卫正千户朱让为指挥佥事让故抚宁伯谦之弟自陈有军功故升之
　　○调万全都司都指挥佥事李端于辽东都司
　　○锦衣卫百户刘增捕盗直沽等处纵其校尉执富民数人诬为已决太监张永党棰之因而尽取其财物事觉法司俱论赎杖还职役  上曰此辈遣令捕盗而反为盗不可以常律论其俱发甘肃戍边
　　○浙江湖州府奏今年四月五月天雨连绵溪河泛涨田苗渰烂杭州严州宁波金华等府奏六月七月天道亢旱禾苗枯死俱命户部覆视之
　　○山东济南兖州青州三府各奏今年三月以来雨泽愆期蝗蝻生发食伤禾稼六月以后大雨连绵田苗又被渰没命户部覆视之
　　○壬申升河南按察司佥事张瑄为山西按察司副使南京郎中杜棠唐海主事胡浚翰林院侍书李琼国子监助教李辅俱为知府复除福建佥事董应轸于广西按察司
　　○癸酉升镇守独石右参将都指挥佥事周贤为都督佥事从宣府总兵官杨能奏保也
　　○命吏部尚书王翱子伫为锦衣卫副千户
　　○升锦衣卫带俸副千户马黑麻为指挥佥事
　　○命右都督王祯总督狭西岷州洮州河州三处地方从兵部尚书陈汝言奏请也
　　○遣都指挥贺玉金贵为正副使赍敕命哈密卜列革袭兄忠顺王倒瓦答失里爵从其母奏请也仍命玉等赍彩叚表里赐之
　　○升哈密使臣指挥使阿都剌为指挥佥事指挥同知阿都剌为指挥使
　　○太常寺少卿兼翰林院侍读刘俨卒俨字宣化江西吉水县人登正统壬戌进士第一授翰林修撰秩满升侍讲未几进右春坊大学士兼侍讲与修历代君鉴及寰宇通志书成升太常寺少卿兼侍读景泰七年考顺天府乡试大学士陈循王文有子不中共诬俨欲致极典赖大学士高榖言朝廷卒直俨至是卒赠礼部左侍郎谥文介敕有司为营葬祭俨果毅有为遇事直遂无所回互为文章善议论平居孝亲敬兄笃于伦谊作义仓以周宗党士论多之
　　○甲戌升后军都督同知徐恭为右都督都指挥佥事王政王贵董善俱为都指挥同知署都指挥佥事王瑗养贤童善戴谅俱实授恭奏政等漕运有劳乞加升秩兵部因请并升恭故有是命
　　○命故右佥都御史陆矩子璇为锦衣卫所镇抚璇自陈矩尝征福建守延安有军功故也
　　○复命都督同知陈旺充副总兵仍镇守广西
　　○命署都督佥事王瑛协同副总兵施聚镇守辽东
○兵部奏董卜韩胡宣慰使司掌司事都指挥同知劄巴坚粲藏卜上章乞封王爵赐金印于理难从宜增其秩为都指挥使从之
　○给天寿山防护役作官军杀虎手百人口粮每人月米三斗从右都督过兴奏请也
　　○命户部于口外独石等处召商中盐纳米以足军饷共中景泰七年中剩及天顺元年存积淮浙长芦三运司官盐六十二万余引独石广积仓淮盐每引米五斗五升浙盐每引米三斗马营广盈仓淮盐每引米六斗浙盐每引米三斗二升赤城广备仓淮盐每引米六斗二升浙盐每引米三斗三升雕鹗堡仓淮盐每引米六斗五升浙盐每引米三斗七升云州堡仓淮盐每引米六斗浙盐每引米三斗一升新兴仓淮盐每引米八斗浙盐每引米四斗永宁县仓淮盐每引米八斗浙盐米四斗长芦盐每引米三斗宣化仓淮盐每引米八斗浙盐每引米五斗长芦盐每引米三斗五升
　　○锦衣卫指挥同知袁彬奏先蒙以商辂宅赐臣缘其狭隘并向背不宜乞命工部改造从之
　　○乙亥命永和昭定王孙庶人钟录钟铗俱为奉国中尉先是钟录钟铗奏父美坞以罪谪为庶人时俱年婴穉罔所知闻即今家用贫窘衣仓不给乞念宗支量赐一职  上以其情可矜遂有是命
　　○兵部奏都指挥马云等官军四百四十人往撒马儿罕等处公干合用马一千七百八匹在京马少乞于各营内量借骑操马及行陕西苑马寺给与从之
　　○丙子命阳武候薛琮广平候袁瑄右通政刘文右参议赵昂为正使给事中陈嘉猷刘斌孙敬何＜王巳＞为副使各持节册封周靖王第二弟通许王子埅袭为周王妃王氏进为周王妃第八弟子垗为汝南王第九弟子墟为颍川王第十弟子圪为义阳王第十一弟子墽为泌阳王第十二弟子土□奄为汝阴王河阴怀僖王长子同镳袭为河阴王晋府西河靖恭王长子钟鑅袭为西河王夫人霍氏为西河王妃兵马指挥徐讽女为蜀王妃兵马副指挥孙祥女为辽府益阳王妃兵马副指挥王毅女为枝江王妃
　　○擢进士卢秩为河南道监察御史以理刑考称故也
　　○丁丑乌思藏等处剌麻番僧温卜圆全等来朝贡马及方物赐晏并彩叚表里等物有差
　　○命金吾左卫带俸都指挥同知金能浙江温州卫指挥同知刘聚分备浙江海道倭寇以浙江都指挥佥事牛循总督之
　　○命调南京府军右卫指挥佥事徐显隆于南京锦衣卫显隆中山武宁王之曾孙以镇远候顾兴祖奏保故有是命
○增太平候张轨会昌候孙继宗安远候柳溥广宁候刘安岁禄三百石忠国公石亨宁阳候陈懋岁禄各二百石文安伯张輗兴济伯杨善岁禄各一百石俱于在京关支本色
　　○通政司右通政李素以久病乞致仕从之
　　○监察御史李志纲早朝侍班不至下锦衣卫狱
　　○戊寅给韩府汉阴王徵鍉岁禄一千石米钞中半兼支赐陵川王佶煃潞州税课局钞一年以给子女婚嫁
　　○升镇守延安绥德都督佥事杨信为都督同知
　　○升锦衣卫指挥佥事焦寿为指挥同知寿先为卫镇抚坐事降百户复以军功升正千户后以迎  驾功升指挥佥事至是上章自陈前坐事时降官一级今遇赦当复故升之
　　○镇守四川奉御陈清等奏芒部军民府下白江蛮贼一千余徒攻围筠连县治作乱敕监察御史项愫往会四川镇守及三司等官议捕之
　　○庆府岐山王秩炼薨王庆靖王庶第五子母何氏永乐十三年生十九年册封至是薨年四十有三讣闻  上辍视朝一日遣官致祭谥曰悼庄命有司治丧葬
　　○己卯旌表孝子候智节妇刘氏等八人智狭西同州人父静任山东东昌府知事静殁智水浆不入口者三日庐墓三年有二驯兔往来墓侧胡深应天府六合县人充郡庠生父殁庐墓张琏狭西醴泉县人祖殁琏年十二每旦诣墓所哀恸如是者三年负土筑墓傍有枣树鹊巢于上乳哺不惊及母殁庐墓三年张轸狭西西安前卫军年十九见父戍边勤苦恳于上官代之后父母殁以应戍不得遂庐墓之愿随寓设灵几旦夕焚香奠献俱旌其门曰孝行刘氏河南杞县民洪英妻柳氏山西蔚州民王福海妻李氏山西灵石县民周士辉妻俱早丧夫奉舅姑尽孝育孤子有成守节四十余年陈氏狭西临潼县人故太子太保兼礼部尚书吕震妾年二十四震殁守节三十一年事闻俱旌其门曰贞节
　　○庚辰沈王佶焞薨王沈简王庶长子母夫人章氏永乐五年生二十二年封武乡王宣德七年袭封沈王至是薨年五十有一讣闻  上辍视朝二日遣官致祭谥曰康命有司治丧葬
　　○辛巳书复襄王赡墡曰比者远劳尊叔跋涉来京得叙亲亲之谊深惬于怀所赠仪物不腆略表至情今承喻已归至府同妃及世子宁乡枣阳二王各以表笺羊马礼物来谢益感厚意尊叔所营寿藏因灾异欲暂停工足见忧国恤民之心但已命有司整治不可中止其仍令造完以成初意
　　○书复代王仕壥曰兹者承惠海青足见厚意特以白金彩币奉酬至可领也
　　○命狭西行都司署都指挥佥事刘杰充右副总兵镇守凉州时镇守凉州右监丞福保奏副总兵萧敬失机误事因荐都指挥使魏荣代之而兵部尚书陈汝言举杰故有是命
　　○遣正使灌顶国师葛藏副使右觉义桑加巴等赍敕诰并彩币僧俗衣帽铃杵等物封答苍喃葛坚粲巴藏卜袭为辅教王以其父喃葛列思巴罗竹坚粲巴藏卜奏年老不能视事故也仍命葛藏等顺赍敕并彩币宝石伞幢等物赐所经乌思藏等处阐化王昆葛列思巴中耐坚参巴藏卜等俾其护送使臣不许下人生事阻滞
　　○壬午书复临潼王公铭曰先得王奏府中缺用已增本色禄米二百石今又奏欠私债欲朝廷给还但府库钱财将以供  上帝  宗庙百神之祀备外夷赏赉军旅边备之需所入有限何敢妄费王在藩封自有常禄今念亲亲之义再以一年折色一百石与王本色济用此后王宜撙节用度免致欠缺
　　○刑部右侍郎周瑄奏奉敕抚安赈济过顺天府及直隶河间府饥民并流移人口共二十六万五千四百二十余口支过各官仓粮米二十四万八十余石给过耕牛一万六百九十一具种子杂粮一万三千二百余石
　　○癸未命致仕礼部尚书蒋守约仍掌太常寺事先是守约以例退归至是复召赴京故有是命
　　○甲申给辽府辅国将军豪土□＜显-页＞岁禄八百石本色全支一年后米钞中半兼支
　　○命户部于辽东三万等卫仓召商中盐纳米共中天顺二年两淮两浙长芦三运司存积官盐二十九万六千一百六十一引淮盐每引米五斗黑豆二斗五升浙盐每引米四斗黑豆一斗长芦盐每引米三斗黑豆一斗
　　○夜二鼓北方有流星大如盏色赤尾迹有光起钩陈北行至北斗魁后三小星随之
　　○乙酉升光禄寺卿蔚能为礼部右侍郎仍掌本司事山西蒲州判官卢祥为礼科都给事中支从六品俸
　　○命刑部右侍郎周瑄仍理本部事先是瑄奉命赈荒于畿内至是竣事回京故也
　　○增豊城侯李勇岁禄本色二百石平江侯陈豫本色二百石各从其请也
　　○丙戌给兴平庄惠王宫眷人等食米每岁三百石以王薨岁禄住支也
　　○命故燕山左卫指挥使祁信弟智府军后卫指挥同知王瑄子宗金吾前卫指挥同知翟珍子通金吾左卫指挥同知张昇子宁张鉴弟山羽林前卫指挥同知史斌子旺金吾右卫指挥佥事李福贵子昇俱袭职南京羽林前卫老疾指挥佥事刘喜子瑛代职
　　○升太常寺寺丞李希安为本寺少卿典簿王守玄为寺丞调太常寺少卿李宗周王谦于南京太常寺先是谦自南京进表至京以干谒总兵官石亨等得留视事至是  上觉其奔竞故复调之
　　○调山东右参议陈云鹏于福建布政司复除广东按察司佥事龙澄于广西按察司云鹏以剩员裁省澄以亲丧服阕故也
○命广西致仕署都指挥佥事邓敱提督浔州以南地方从兵部尚书陈汝言奏保也
　　○命复镇远侯顾兴祖岁禄初兴祖袭父侯爵岁禄一千五百石正统十四年充总兵官随驾北征失利降右都督景泰三年封镇远伯岁禄八百石天顺元年八月复侯爵至是具＜锍-釒＞陈乞故有是命
　　○兵部奏宣府总兵官杨能擅将信礟与兀良哈奄克帖木儿期以夜劫孛来营垒虽云用兵之计然虏情叵测设使其党附孛来异时犯边举以为号岂不误事乞正其罪  上曰能此举诚为失策但其初意欲除边患姑置之且敕其自后举动宜慎再犯不宥
　　○戊子命故锦衣卫带俸都指挥使王息次子铨为都指挥使息先为序班历任至都督佥事以年老乞以子鉴代职  上以息通晓夷情不许特以鉴为正千户后鉴从征迤北阵亡子寿幼铨借鉴职以阵亡功升指挥佥事既而息偕杨善于迤北迎驾有功升都指挥使寻故  上复位铨又以夺门功升指挥同知至是寿长铨退职寿袭为指挥同知息妻上章乞恩仍以铨袭其父都指挥使职
　　○中军都督同知杜清奏先于正统年间令表侄王斌等中淮盐二千引守候年久未得关支今家口浩大用度不敷乞令运司即与支给从之
　　○己丑命辽府庶人豪坨为奉国中尉从镇国将军豪土□＜显-页＞奏请也
　　○书复代王仕壥等曰前者承惠菘菜榅桲虽彼处所产固隹但山路险远人力艰难自后不须再惠且亲藩往来自有常礼何庸以此为敬也
　　○升云南都指挥同知高远为都指挥使
　　○升永清左卫百户陈瑄为指挥使署都指挥佥事事协副刘杰守凉州瑄武平伯陈友子也
　　○添注左参议卢彬于山西布政司李源于陕西布政司先是彬坐事为民源坐考察冠带闲住至是各乞哀诉枉夤缘得复职待缺兵部尚书陈汝言以兄事彬且畏其性强愎能言闻欲求为兵部侍郎恐不利于已即言于  上曰卢彬李源既复职不必待缺宜添注各司理事故有是命
　　○夜有流星大如杯色赤尾迹有光出井宿行至轩辕
　　○庚寅升都指挥使宫兴都指挥同知靳忠都指挥佥事张荣李杲董□□良署都指挥佥事王端颜通俱署都督佥事事兴杲通中军忠□□良左军荣端前军指挥邹宏田玉朱震王＜王巳＞冯纪高贵刘钦张贵王信韩敬陆林吴勇蒋勇高端李璟孙贵赵昇刘忠张刚俱为署都指挥佥事从安远侯柳溥奏保也
　　○升义勇右卫指挥佥事晏敬为都指挥同知燕山左卫指挥使卢旺为都指挥佥事俱于锦衣卫带俸锦衣卫指挥佥事范进为指挥同知
</div>
    <div class="pagination">
<a href="明实录英宗实录_page206.html">上一页</a><span>...</span><a href="明实录英宗实录_page202.html">202</a><a href="明实录英宗实录_page203.html">203</a><a href="明实录英宗实录_page204.html">204</a><a href="明实录英宗实录_page205.html">205</a><a href="明实录英宗实录_page206.html">206</a><span class="current-page">207</span><a href="明实录英宗实录_page208.html">208</a><a href="明实录英宗实录_page209.html">209</a><a href="明实录英宗实录_page210.html">210</a><a href="明实录英宗实录_page211.html">211</a><a href="明实录英宗实录_page212.html">212</a><span>...</span><a href="明实录英宗实录_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
