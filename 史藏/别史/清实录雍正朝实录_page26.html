<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 26 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 26 页/共 216 页</h1>
    <div class="content">
○吏部疏奏。京畿四路捕盗同知缺出。应令该督抚于现任属员内拣选。如本省无人。请于笔帖式等官内拣选。从之　　

○免江南海州、溧阳等二十二州县、本年分旱灾额赋有差　　

○予故广东提督冯毅、祭葬如例　　

○丁未。安徽巡抚李成龙疏报。頴州、太湖等七州县、开垦康熙六十一年分田地五十八顷有奇。下部知之　　

○戊申。谕吏部、兵部。定例八旗官员等一经革职。尽谓之废官。令当劳苦差役。挑取鸟枪马甲。情属可悯。嗣后八旗革职人等、各视其罪之轻重。著为定例。如婪赃枉法、亏欠帑项、规避怠惰、行止不端、旷班等罪。仍照旧例当差。此外因公诖误、衰老有疾、才力不及、无心等过。概行宽免。著交该部议奏。寻议、革职旗员。皇上格外施恩。钦遵晓示八旗外。至旗员内、或有家计艰窘、现在马甲执事人内、有愿留者。准其仍留。其未当马甲执事人内、有愿效力者。亦准其挑取。从之　　

○议叙军前效力蒙古人等功。封厄鲁特多罗贝勒额驸阿宝、为多罗郡王。台吉沙毕多尔济、为固山贝子。喀喇沁一等塔布囊噶尔马色楞、扎萨克一等台吉沙克都尔扎布、俱为辅国公。余各升赏有差　　

○己酉。命九卿于新科进士内、有居家孝友、人品端方者。各举所知。亲识亦不必回避　　

○分湖北湖南乡试额。湖北、中式五十名。副榜十名。湖南、四十九名。副榜九名。武举各二十五名　　

○添设刑部现审司。办理在京八旗命盗、及各衙门钦发事件。从刑部尚书佛格等、请也　　

○征西将军祁里德奏报。乌阑古木地方屯田收获青稞＜麻木＞子四千四百二十石有奇。下部知之　　

○理藩院议覆。察哈尔右翼捕盗章京。应授为六品官。照例给与半俸。再每旗添设兵丁十名。月给钱粮一两。从之　　

○靖逆将军富宁安奏报。巴尔库尔地方屯田收获青稞二万一千六十石有奇。下部知之　　

○予阵亡四川提督康泰祭葬。谥壮勇。陕西凉州总兵官康海、直隶宣化总兵官司九经祭葬。俱赠署都督同知　　

○予故福建水师提督施世骠祭葬。谥勇果。赠太子少保　　

○庚戌。谕内务府总管等。凡为庄头之人、以力田节俭为本。如李甡邬索住等、奢侈僣妄。俱已获罪。嗣后当深以为戒。勤农务本。躬行节俭。教训子孙。读书守分。如果有才能、朕自加恩录用。尔等传谕知悉。伊等所居房舍、应量其家口、酌定额数。无得违例兴造。非分之物、无得擅用。如有仍前诸弊、定行正法　　

○礼部议覆御史田嘉榖条奏。各省学政科考生员、旧例用四书题文二篇。请增用经题文一篇、以崇经学。如遇三冬日短、减去四书文一篇。应如所请。从之　　

○辛亥。孝惠章皇后忌辰。遣官祭孝东陵　　

○谕八旗都统等。向者每甲喇、止设参领一员。因不敷用、始委署一员协理。昨议政大臣奏称、护军校、骁骑校等官、以之委署参领。职卑不胜其任。应停其委署等语。朕加以酌量。将委署参领、改作副参领。秩为五品。嗣后副参领员缺、仍将护军校、骁骑校等官、一并拣选引见补用。若参领、副参领、奉有差遣。其员缺应行委署者、奏闻委署。如此、则责任专而管辖得力。由兵丁出身者、其升转之途。亦不致壅滞。旗下既得人材。办理事务。亦大有裨益。至现在委署参领应分别优劣。优者、授为副参领。劣者、令其各回原职　　

○予故衍圣公孔毓圻祭葬。加祭二次。谥恭悫　　

○免直隶开州、永年等二十二州县、康熙六十年分旱灾额徵有贼　　

○壬子。内阁学士拉锡希布、以老疾乞休。加侍郎衔致仕。以原任甘肃按察使巴锡、为内阁学士兼礼部侍郎　　

○调湖北布政使朱纲、为湖南布政使司布政使。湖南布政使郑任钥、为湖北布政使司布政使　　

○吏部疏奏。举人拣选知县、每逾三十年。不克及时试用。除现在己经截取赴部者、听其照例铨选外。其余无论已未拣选之员、除本科外。应行令直省督抚、每于乡试事竣、会同主考官、秉公验看。凡年力精壮、克胜吏治者。给文赴部铨选。其年老及才具平常者、虽已经截取。俱准于本籍具呈。改教职。归班铨选。从之　　

○予故原任礼部尚书陈诜祭葬。谥清恪　　

○癸丑。上诣寿皇殿行礼　　

○免江南太仓、镇海、扬州三卫、本年分旱灾额赋有差　　

○命缓征河南开、归、彰、卫、怀、河六府属、积欠钱粮。以纾民力　　

○抚远大将军年羹尧奏。王察罕丹津属下厄尔克扎尔固齐、阿尔塔尔和硕齐、拉布木三人。将罗卜藏丹津看守伊等贼兵杀散。带领一千余户口来投。贝勒色卜腾扎尔、带领青海左翼公册零之弟台吉巴尔珠尔等妻子、并属下人二千余口来投。臣即宣谕皇仁。赦其被胁从逆之罪。安插于西川口外。奏入。报闻　　

○予台湾阵亡总兵官赠太子少保欧阳凯、副将许云、参将罗万仓、游击游崇功、孙文元、守备胡忠义、马定国等祭葬。参将罗万仓妻蒋氏、从夫殉难。给银立碑。以表贞烈　　

○予故台湾都司阎威、守备杨士虎祭葬。以捕贼伤殒。照阵亡例赐恤也　　

○甲寅。授多罗贝勒延信女、为郡君。婿阿克敦、为多罗额驸　　

○解刑部尚书佛格任。调礼部尚书阿尔松阿、为刑部尚书　　

○四川巡抚蔡珽题。雅州府喇滚安抚司副使侧汪交故。请以其子革松结承袭。下部知之　　

○丙辰。谕内阁。每日条奏甚多。朕览讫、或交王大臣等议奏。或交九卿。或交该管处议奏。至于日久、朕安能一一记忆。凡朕交议事件内、与前奏有重复者。即行奏闻。若事虽相似、而所陈有更详悉者。仍行定议具奏　　

○谕吏部。庶吉士邵泰等。教习已久。今加考试。应分别。授职。满书。俞元祺、励宗万、邵泰、钱陈群、谢道承、曹涵、乔世臣、蒋恭棐、汉书。刘嵩龄、吴启昆、姚之骃、王兰生、李光墺、杨廷选、陆奎勋、黄秀、冯谦、唐继祖、唐绍祖、觉罗恩寿、留保、俱照例授为翰林院编修、检讨。王克宏、李同声、著以部员对品用。杨魁甲、姜任修、李应绶、俱著以外官对品用。杨魁甲等三人、于御门办事之日。带来引见　　

○以内阁学士李凤翥、为浙江乡试正考官。吏部郎中王一导、为副考官。内阁学士吴士玉、为江西乡试正考官。国子监司业孙嘉淦、为副考官。翰林院侍讲学士德龄、为湖北乡试正考官。工科给事中蔡仕舢、为副考官。刑部郎中庄清度、为湖南乡试正考官。翰林院编修陈万策、为副考官　　

○抚远大将军年羹尧摺奏。察罕丹津之婿喇卜坦寨桑巴图等属下一千四百余户。及丹忠属下七百余户俱从罗卜藏丹津处脱逃来投。仍令往原处居住。奏入。报闻　　

○移广东广州左翼总兵官驻顺德县。镇标左右二营守备随防。改镇标中营游击、为前营游击。移驻增城县。从广东总督杨琳请也　　

○丁巳。策试天下中式武举李琰等、一百三十名于太和殿前　　

○命八旗都统衙门。于护军、领催、马甲、闲散人内。拣选笔帖式。缮写档案文移之事。满洲四名。蒙古汉军各二名。效力五年。行走勤慎。咨送吏部。以各部院笔帖式补用　　

○戊午。上御瀛台紫光阁。阅视中式武举骑射　　

○抚远大将军年羹尧摺奏。墨尔根载青拉查卜之子察罕喇卜坦、旺舒克喇卜坦二人。率众来投云。我父墨尔根戴青拉查卜、闻大兵前来。逃往巴尔喀木地方。再堪布诺门汗、亦率属人来投。查墨尔根戴青拉查卜、与罗卜藏丹津、并力抢掠察罕丹津。情属可恶。已令察罕喇卜坦、遣人唤回伊父。俟到日、审明请上□日。堪布诺门汗、系边口内塔儿寺喇嘛。乃察罕丹津亲侄。唆令罗卜藏丹津叛逆。又令伊等喇嘛与我兵交战。虽势穷来投。情难姑恕。到日、臣即行正法。奏入。报闻　　

○以故衍圣公孔毓圻、长子孔传铎、袭爵　　

○补行江南、江西二省、及河营、康熙六十一年分军政。不谨官十一员。罢软官一员。浮躁官七员。年老官二十员。有疾官九员。才力不及官三十三员。分别处分如例　　

○予故陕西凉州总兵官述明、祭葬如例　　

○己未。上御瀛台紫光阁阅视。中式武举步射　　

○谕翰林院。选拔庶常。原以作养人才。今科进士。特加简阅。除于振、戴瀚、杨炳、张廷珩、已经授职外。取中沈淑、吴龙、戴永椿、徐以升、严民法、焦祈年、张江、周学健、张廷瑑、昌龄、李徵临、沈荣仁、李端、尹继善、李徽、黄元铎、胡光涛、缪曰芑、王坦、何玉梁、胡蛟龄、马金门、许焞、沈文豪、冯懋华、薄履青、沈师孟、颜希圣、胡香山、苖祐、陶正中、松寿、陶士偰、范咸、王乔林、刘敬舆、保良、陈齐实、卢生薰、王又朴、吴钊、陈弘谋、李淮、王步青、喀尔钦、朱仕遇、张考、高山、吴大受、张来求、李桐、杨胪赐、万承芩、顾海、张若涵、牧可登等、五十六员。俱著改为庶吉士。分别满汉书教习　　

○又谕。昨引见新科进士名单内、有用点记名者三十员。虽有年纪、人尚可用。著以知县即用。现今湖广请发人员。该部将候补州县之员、拣发十五员。此内亦选五员发往。又名单内、有尖圈记名者十七员。年力尚壮。传问伊等、有愿在各馆效力、及在内官学教习者。令各自陈明。若行走勤谨、学问好者。朕仍拔为翰林　　

○免江南淮安、大河二卫、本年分旱灾额赋有差　　

○庚申。上诣寿皇殿行礼　　
</div>
    <div class="pagination">
<a href="清实录雍正朝实录_page25.html">上一页</a><span>...</span><a href="清实录雍正朝实录_page21.html">21</a><a href="清实录雍正朝实录_page22.html">22</a><a href="清实录雍正朝实录_page23.html">23</a><a href="清实录雍正朝实录_page24.html">24</a><a href="清实录雍正朝实录_page25.html">25</a><span class="current-page">26</span><a href="清实录雍正朝实录_page27.html">27</a><a href="清实录雍正朝实录_page28.html">28</a><a href="清实录雍正朝实录_page29.html">29</a><a href="清实录雍正朝实录_page30.html">30</a><a href="清实录雍正朝实录_page31.html">31</a><span>...</span><a href="清实录雍正朝实录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
