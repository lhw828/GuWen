<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 703 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 703 页/共 1860 页
  </h1>
  <div class="content">
   ○谕曰、尚书阿里衮、并往西路军营。著驰驿前往。现在户部堂官办事乏人。著吉庆、署理户部侍郎事务。其步军统领事务。著傅恒兼署。　　

○谕军机大臣等、策楞等奏、先派玉保往哈萨克。其带往兵丁。令尼玛、乌勒登等、带回登努勒台牧放马匹等语。谬误已极。从前降旨、令玉保先往哈萨克。特因玉保系专任追擒阿逆之人。致令逃脱。是以责令前往。彼时策楞等、俱已回至固勒扎。即就近更至登努勒台牧放。原无不可。及策楞等接到此旨。奏称、玉保等已于前月初旬起程向哈萨克。乃行已数日。复令将兵丁彻回。看此情节。伊等并未进发。特为此饰词诓奏耳。否则玉保带兵前进。无故忽行彻回。有是理乎。如谓朕旨如此指示。何以擒贼之事。伊等并不遵旨办理。在玉保尚自知罪愆。勉力前往。而策楞转欲令之独行。是诚何心。若谓彻兵回至登努勒台。可以牧放。则乘此夏令。旷野何地无草。又或因玉保先行。可以疾驰前进。则玉保去后。策楞何以不相继随行。以为策应。顾于人则令之独行。在己则逍遥安住。朕实不解。著传旨申饬。并传谕达勒当阿、不得因策楞行文。遽行彻回。即著随玉保奋勇前进。迅奏肤功。　　

○又谕、此次进兵。哈萨克锡喇、甚属奋勉。即如鄂勒哲依、至今尚留游牧。并未前抵军营。而哈萨克锡喇、诸事实心。深堪嘉予。此时如伊已领兵同进。回时著归伊游牧休息。如尚未进兵。亦暂令到伊游牧看视。再至军营。当亦不至迟误。　　

○甲戌。谕、据策楞等奏、现驻登努勒台。将马匹牧放。并咨会达勒当阿、令其彻兵回驻。并将玉保所带之兵。亦令彻回牧放马匹等语。达勒当阿接到咨会。随以伊现已带兵前进。且兵粮足敷至七月下旬。无庸彻回。一面咨覆。一面具奏。达勒当阿所见。甚合机宜。从来用兵之道。有进无退。况追擒叛逆。期在必获。断无兵已进发。复令彻退。故使往返稽顿之理。朕前降旨、令玉保带领索伦兵五六十名。先往哈萨克。索取阿逆。随令达勒当阿、带兵继进。策楞亦即带兵尾随。节次谕旨甚明。乃策楞等、不惟不能克期前进。反将玉保所带之兵。亦行调回。止令玉保以数十人先进。岂不更为可骇。信如伊等所办。则是以追擒叛贼之事。仅委之玉保数十人。而伊等安坐军营。且并欲夺其兵力而置之危地。此何心耶。伊等身为将军。将佐功罪。皆其功罪。玉保倘有偾事。策楞等能脱然事外乎。至前谕令将马匹在登努勒台牧放。原因大兵未经进发。彼时策楞等观望迁延。藉口于马力疲乏。朕实不胜愤懑。是以令将未用马匹。牧放膘壮。即行进发。先令玉保轻骑前进。以期速达耳。今达勒当阿、业经带兵前进。策楞不即行续进。已属大谬。乃转称遵旨将马匹牧放。且将达勒当阿已进之兵。行令彻回。幸而达勒当阿、能知事势轻重。不肯随声附和。使竟听其言。闻调即行彻回。将成何事体耶。此次追擒叛逆。在庸懦无识之人。未必不谓策楞等坐失机宜。实内马力疲乏。口粮不继所致。试思经旬已进之兵。旋复调彻。何不即以此回程马力。用之前进乎。岂前进则疲乏。而彻回则甚易乎。如此进而复退。马力岂不更加疲乏乎。至于随带口粮。策楞等前赴军营。较达勒当阿由北路起程。先期二十余日。何以据达勒当阿所奏。尚可敷数月之用。而策楞等则早称缺乏。且巴里坤续运口粮。俱已起运在途。而策楞等辄行文停止。及至临期需用。乃向各鄂拓克索取伊等资生牲只。以致坐候不前。又令玉保且行且待。是伊等现在所奏马力口粮之语。均不可信。不过以是藉口。掩其怯懦之罪耳。策楞等乖张谬误。种种不堪。特借购集马驼。接济牲只。为迁延之地。其罪复何所逭耶。将此通行传谕知之。　　

○谕军机大臣等、策楞等办理军务。种种谬妄。已降旨宣谕中外。策楞著拏解来京治罪。伊子特通额、著革职。交与达勒当阿令在军前效力赎罪。扎拉丰阿、本应同策楞一体治罪。念伊系蒙古人。从宽革去郡王。并副将军。令其回至巴里坤。自备资斧。赴伊游牧玉保此时如已带兵向哈萨克。即无庸拏解。若仍在达勒当阿队内。即遵旨拏解来京治罪达勒当阿、著补授定西将军。兆惠著补授定边右副将军。永贵著加恩赏给副都统职衔在参赞大臣上行走。此旨著交阿里衮赍往俟至军营。遇见策楞玉保等时再行宣谕　　

○又谕曰、达勒当阿、不听策楞彻兵之言。径向哈萨克前进。似此奋勉出力。朕心甚为嘉许夫以策楞身为将军。诸凡逡巡畏缩。实堪发指。已降旨将伊治罪。但军行宜计万全方合机宜。若一意勇往。不量情形。所关非细。今达勒当阿带兵前进。应详探贼人形势。或用计袭。或用力攻。或待接济兵到。并力擒剿。慎勿冒昧轻试。朕非阻止达勒当阿勇锐之气。恐伊有鉴于策楞等、退缩不前之罪。矫枉过正。转失之于太锐。著将此旨交阿里衮带往。转谕达勒当阿、令其仰体朕意。相机办理。以副委任。　　

○又谕曰、哈达哈等奏称、办理乌梁海事竣。即前至哈萨克索取阿逆。如不即擒献。暂且无庸进兵。掠伊边界人等。增我兵力等语。现在西路达勒当阿、业已带兵前进。哈达哈应即速将乌梁海办毕。前往哈萨克。断不可稍涉观望。再伊等有豫备马匹口粮。以为将来用兵之语。是其心存畏怯。并不思一举成功。殊属非是。现在策楞因办理军务。种种谬误。已将伊拏解治罪。哈达哈想未闻知。著将朕旨、及策楞等原奏钞寄阅看。舒赫德现在哈达哈军营。伊从前与策楞同获重谴。加恩宽宥。此次意见。若出自舒赫德。朕必将伊同策楞一体治罪。哈达哈务宜奋勇争先。毋蹈覆辙。再大兵进发。理应分为两队。今哈达哈等、领兵不过三四千。毋庸分队。且青滚杂卜、车布登扎布、俱系蒙古。令伊等带兵前行。管辖恐不能周。若与哈达哈同队进发。伊等熟悉情形。一切事宜。俱可商办。哈达哈等即遵照办理。　　

○又谕曰、巴图尔额默根、上年投诚时。未经入觐。朕曾施恩封伊子和通鄂勤、为扎萨克头等台吉。今巴图尔额默根、当阿逆扰乱之时。并未附和。管辖属人。安居游牧。甚属可嘉。亦著加恩封为扎萨克头等台吉。　　

○又谕、向来满洲风气。每值命将行师。人人踊跃争奋。何其锐也。今承平日久。惟务晏安。遇有用兵。即形畏葸。此次追擒阿逆。既经达勒当阿带兵前进。策楞辄咨令彻回登努勒台牧放。幸而达勒当阿不听其言。不致偾事。而策楞退缩不前。罪将奚逭。更可异者。侍卫兆均住、自军营差回。经朕面询。颇有畏惧之色。是其士气颓靡。已成习惯。不可不为之整顿。著通谕八旗等、嗣后各宜振作奋勉。倘仍如前怯懦偷安。定将伊等治罪。　　

○乙亥。上御勤政殿听政。　　

○谕、据喀尔吉善奏、杭、嘉、湖、绍、等府。四月以来。雨多晴少。洼下之处。不无积水。麦穗受伤。蚕事亦甚减啬等语。前因该省去秋收成歉薄。已降旨将乾隆二十年应徵地丁钱粮。缓至本年秋成后开徵。惟是浙省小民生计。专赖蚕麦以资接济。今据目下情形。所有本年地丁钱粮。若照例按期收纳。民力未免拮据。著再加恩。将该省各属本年春夏应徵地丁钱粮。一并缓至秋成后开徵。以纾民力。上年浙省所属被灾之处。与江南接壤者。竟与江南无异。周人骥身为巡抚。不能熟筹赈恤。且有粉饰讳匿之意。朕前之重加处分者。原非独为鄂乐舜一事。政以其罔恤民瘼。有忝封疆重任耳。其江南上年被灾州县。如有应行分别缓至秋收开徵者。著尹继善、庄有恭、详细查明。据实具奏。候朕酌时降旨。　　

○又谕、据浙江学政雷鋐奏称、母年已届八旬。俟科试事竣。于九月内送母过岭登舟后。报满进京。恳恩归养等语。雷鋐著准其终养。即由浙省侍母回籍。不必来京。提督浙江学政著窦光鼐去。　　

○谕军机大臣等、据喀尔吉善奏、驻防官兵闲散内另记档案养子开户人等、请照福建汉军兵丁出旗之例。酌定规条一摺。已批令军机大臣议奏矣。此等另记档案开户人等本属家奴。不但不可与满洲正身并论并非汉军及绿旗营兵可比。准其出旗为民。已属加恩格外。至出旗以后。听其各自谋生。即入绿营充伍。亦所不禁。若以其生计艰窘。复一一官为料理安插。殊觉过当。且绿营兵缺有限。已为出旗汉军所分。若复为此等多占。将又何以处民户食粮者耶。该督所见非是。著传旨训谕。并谕令萨勒哈岱知之。　　

○免浙江仁和、安吉、归安、乌程、长兴、德清、武康、山阴、会稽、萧山、诸暨、余姚、上虞等十三州县。乾隆二十年被灾田地漕项银米。并缓徵蠲剩、及旧欠漕白钱粮。　　

○丙子。上诣畅春园、问皇太后安。　　

○谕军机大臣等、据侍卫中秋奏称、询问自阿逆处逃出之厄鲁特巴颜告称、阿逆惟同喇嘛、及哈萨克属人三十余人、现在招摩多地方。离阿布赉游牧路止三站等语。看此情形。随阿逆逃窜之人。俱各离散。力甚穷蹙。诚能迅速追逐。早应擒获。今已不免迟误。著传谕达勒当阿、即照巴颜所供逆贼逃往之路。带兵前进。途中遇见阿逆离散藏匿之人。即行剿灭。直入阿布赉游牧。悉力搜捕。务期弋获。从前谕令领兵至哈萨克边界。勒取阿逆。毋庸进兵。因尚不知阿逆果否逃往。自不便即加以兵威。今侦探既确。而哈萨克若不遵谕擒献。则是有心容隐。应即将哈萨克办理。达勒当阿等、务大振军威。勿稍示怯。亦毋庸拘泥从前之旨。已令中秋将巴颜、解往达勒当阿军营。可详细询问情形。带领前往。再巴颜供阿逆处、现止乌勒木济同行。并未言及阿巴噶斯、哈丹等。阿巴噶斯等或已回至游牧。或在中途隐匿。达勒当阿、沿途留心查访。一并擒拏。解京治罪。并传谕哈达哈等、即将乌梁海事办竣。领兵竟赴阿布赉游牧。会同西路大兵奋力剿捕。毋得少有迟误。　　

○又谕、前命策楞等至伊犁时。查拏阿睦尔撒纳之姊扣肯。今据奏称、已为普尔普擒获。现在解送前来等语。普尔普著加恩授为散秩大臣。遇有宰桑员缺。仍奏闻请旨补授。　　

○丁丑。户部议覆、漕运总督瑚宝疏称、上元、江宁、句容、江浦、六合、武进、宜兴、荆溪、丹徒、邳州、并卫、等州县卫。原报坍荒公占田地。请蠲江安粮道项下、漕粮米五千二百四十四石零。麦八百七十石零。遇闰加蠲行月米。应如所题。自乾隆十七年起。在漕粮正耗及赠米、行月项下、按数扣蠲。从之。　　

○以故广西镇远土知州赵昌龄子承恩、袭职。　　

○戊寅。谕、总兵为方镇大员。有表率营伍之责。从前曾经降旨、令直省督、提、于副将内、保举堪胜总兵之员。嗣又令将各省副将、历俸五年以上者。酌量送部引见。以备简用。而该督、提、等所举。多迁就塞责。出众之员甚少。今现在记名人员。已将次用完。著该督、提、等再于现任副将内、堪胜总兵之任者。不必拘定年限。详慎遴择。各保数员。陆续送部引见。候朕酌量简用。　　

○又谕、今日为太常寺奏事之期。伍龄安不到。注称在署办事。各部旗该班值日。经旬始轮一值。衙门应办之事。原不至误。即身兼数任。连日趋值。亦不过巳午间便可回署。又何事不可办耶。此第藉词推托。以遂其便安之私耳。人臣当夙夜奉公。若区区奔走之勤。亦惮劳而惟耽逸豫。所谓靖共之义安在。近来各部院及八旗中。似此者正复不少。怠惰之习。断不可长。著通行传谕各衙门、俾恪勤将事。共抒匪懈之忱。以期勉副职业。伍龄安、著交部察议。　　

○谕军机大臣等、据土尔扈特敦多布达什奏、请差人赴藏一摺。著寄知麒麟保、查照从前谕旨。如止系土尔扈特、遣人前来。一面奏闻。一面带领来京。沿途准与蒙古人等交易。倘仍带俄罗斯同往。须谕以俄罗斯不应赴藏。即行停止。并谕令土谢图汗延丕勒多尔济、遵照办理。　　

○兵部议覆、两广总督杨应琚奏称、三江协额设步兵。除分习枪炮弓箭各项。止余五十九名。该协分防地方。最为猺排要隘。马兵不若步兵之便捷。应如所请。裁该协左右两营马兵三十名。守兵七十名。改作步兵一百名。所遗骑操马匹。变价报部。其马兵盔甲三十副。与步兵同。无庸另制。从之。　　

○己卯。谕、据定长等奏、南笼府狆苗杨阿生等传播妖书一案。其原授妖书之正犯罗朝富、经知府袁振绪、著司杨璇、访缉拏获等语。袁振绪、杨璇、承缉要犯。能实力购线杳拏。即行弋获。奋勉可嘉。著交部议叙。无赖奸民。捏造邪说。诳诱愚氓。原不能保其必无。惟在各督抚、于发觉之始。即责成属员严行根缉。俾无幸免。方足以消乱萌而儆奸慝。若查办稍疎。任其兔脱偷生。或致潜滋党类。则累及良民。贻害地方。其所关系甚重。即如此案。罗朝富业经逃若箐洞。而该地方官、能迅速设法侦缉。遂已计日就获。由此观之。逆犯马朝柱之至今未获。皆由湖广江南督抚、不能督率属员。俾知急公趋事之义。而有司视为泛常承缉。不肯上紧设法查拏。迁延日久。遂使逆匪得以远扬。况案内未获者。如止马朝柱一犯。或自戕沟壑。难以踪迹。乃在逃之犯。多至十余人。即使首犯漏网。何以夥犯中亦竟无一二就获者耶。此其奉行不力之咎。在该地方官夫复何辞。马朝柱等犯。仍著各省督抚、严饬所属。实心躧缉。务期必获。毋得任其因循。仅以通缉虚文了事。若再不获。该督抚不能辞其责矣。　　

○谕军机大臣等、据达勒当阿奏、现已领兵前往哈萨克。不俟巴里坤解到马匹等语。所奏甚合机宜。阿逆素性奸诈。必须迅速进兵。出其不意。方为有益。从前遣达永阿等由西路前往。顺德讷等由北路前往。降旨晓谕哈萨克。今达勒当阿、哈达哈、率兵至哈萨克边界。若候达永阿、顺德讷等信息。始行前进。倘伊等在阿布赉处。少为稽留。以致淹迟时日。反失机会。且达永阿、顺德讷等。孑身奉使。亦不可无兵力接应。著传谕达勒当阿、哈达哈等、至哈萨克边界时。即带兵深入。所过地方。告以但为擒拏逆贼。毫无侵扰。令其各安居游牧。伊等若无抗拒情形。应严禁我兵。不得滋扰。其或托词阻挠。即加以兵威。无少示怯。第恐我兵既进。哈萨克等或从后掩袭。亦不可不豫为防范。达勒当阿等、务期相度机宜。迅奏肤功。　　

○蠲缓浙江仁和、安吉、归安、乌程、长兴、德清、武康、山阴、会稽、萧山、诸暨、余姚、上虞、等十三州县。湖州一所。乾隆二十年、被灾田地额赋。并上虞县、水冲沙涨田一十七顷二十二亩无徵银米。均予豁除。　　

○蠲缓浙江曹娥、金山、下砂、下砂二三等四场。乾隆二十年、被灾荡塘涂田地额赋。　　

○旌表守正捐躯之江西永丰县民袁吉林妻陈氏。　　

○庚辰。上诣黑龙潭祈雨。　　

○遣官祭关帝庙。　　

○谕军机大臣等、据舒明等奏、将扎布堪驻劄兵二千余名内、调拨五百名。交侍卫三都布带领。往布延图等处驻防等语。著照所奏办理。扎布堪驻劄兵丁。尚有一千五百余名。现在哈达哈办理乌梁海事竣。即由彼赴哈萨克。此项兵丁。与其在扎布堪闲住。不若拣选一千名。随哈达哈等陆续进发。则兵势益盛。著传谕舒明等、将扎布堪所余兵丁内、挑选一千名。办给马匹口粮。前赴哈萨克。并于伯起、三都布、二人内、酌派一人带领。若唐喀禄已到军营。即令其带领前进。　　

○又谕曰、哈达哈奏、北路所带马匹牲只。不能肥壮。现在勉力行走等语。此不过留为日后推卸之地耳。前令伊等由乌梁海进兵哈萨克。原因办理乌梁海之后。取其牲只马匹以增兵力。更易集事伊等若因阿逆系由伊犁脱逃。擒拏之责。应专委之西路。北路相距辽远。又越乌梁海而行。以此藉口。逡巡观望。不但不能副朕委任。直是自取罪戾耳。哈达哈等如果奋勇自效。朕必加以殊恩。倘一味退缩。虽多方支饰。亦岂能逃朕洞鉴。况现在西路止带兵二千余名。北路兵丁已及四千今又派扎布堪驻劄兵丁一千名。随后策应。以兵力多寡较之。北路应更加出力。方为勇往任事。哈达哈等、惟当速期成功。不得稍存歧视。　　

○豁湖北沔阳州、乾隆十二年被灾贫民折借耔种口粮银五百七十六两有奇。　　

○江南苏松镇总兵张勇降调。调寿春镇总兵顾春。为苏松镇总兵。以通州副将纳汉泰为寿春镇总兵。　　

○辛巳。上诣畅春园、问皇太后安。　　

○谕曰、钟音题参台湾令章士凤等、渔利剥商纵囚匿报一本。请将知县革职、并典史一并拏问。而大学士等拟票。将知县章士凤革职、典史耳孔木拏问。及朕询问。以为票签旧例如是。殊不思章士凤、若只坐疎防越狱。无婪赃及讳匿情节。则监狱乃典史专司。自应将典史拏问。知县不过照例参处。今章士凤借买仓谷。私行勒派。赃款累累。而于监犯脱逃。复敢隐匿不报。玩法纵奸。其情罪较典史为更重。此亦事之易晓者。且该抚原题一并拏问。则章士凤已在拏问之中。而票签竟错误若此。设非经朕指出。不几于轻重失伦耶。大学士等著交部察议。　　

○又谕、外省命盗案。多有捏称犯人患病。延挨时日者。今刑部议覆、按察使拖穆齐图条奏、病犯勒限三个月。逾限揭参一案。该按察所云三月。朕、犹以为太宽。而刑部乃谓予以定限。则患病早愈者。竟得安然延待。限内未痊者。不免带病起解。病之痊愈与否。究无实据。议令委员据实确验。如有扶同捏饰。察出一并严参。夫委员确验严参等语。定例何尝不载而动至半载期年。尚未审解。正坐无逾限处分耳。今不虑无限之多迟逾。而转谓定限之有延待。似严而纵舞文习旧。岂不大谬乎。国家办理一切政务。祇应准情酌理。期于平允。不可存丝毫成见。况刑章所系尤重。若事理本属可行。而必有心驳诘。殊非明罚敕法之道。昨因刑部议覆、山西省周朝致死堂伯一案。办理未协。朕已答宽免其处分。今议覆此案又复舛谬。殊属不合。刑部堂官著交部察议。此本著发还另议。　　

○谕军机大臣等、策楞等奏回人伯克噶岱默特禀称、曾遇阿逆差往回部之人。将伊砍伤。今与伯克乌第同来投诚等语。阿逆诡计百端。各回部地方。必潜遣人前往煽惑。若不严行查拏。恐致妄生事端。著传谕策楞等速即行文知会前次遗往叶尔羌喀什噶尔人员。晓谕各回人等、所有阿逆遣往之人。尽行查拏治罪。毋令脱逃。　　

○又谕曰、玉保等奏称、奇尔吉斯宰桑古尔班和卓等、带领户口渡伊犁河。随派扎萨克达克巴等、擒其属人。询问情形。旋据古尔班和卓等、遣人禀称、并非往投阿逆。恳求移至阿尔台地方等语。扎萨克达克巴、差委效力。奋勉可嘉。著施恩赏给孔雀翎。并传谕策楞等、确勘古尔班和卓等、如果移往阿尔台地方。俟其至时。另行安插。若在伊犁观望。显有从贼情形。策楞等即会同尼玛、衮楚克扎布等、所领兵丁。奋力剿捕。取其马匹牲只。以助大兵进剿之用。　　

○壬午。谕军机大臣等、据尹继善奏、狼山镇右营兵丁范德、纠兵殴辱吏目一案。吏目虽属微员。亦系地方职官。范德装载货车阻路。并非公事差遣。该吏目即行杖责。原无违例之处。范德乃敢纠约多人。辄行殴辱。此等刁悍之风。渐不可长。著该督从重定拟。毋得稍为姑息。　　

○吏部带领本年京察一等人员引见。得旨、此次太仆寺、钦天监、仓场、保送一等员数俱多于上次。仓场衙门、属员尚多。事务较繁。且由别衙门保送之员。至太仆寺、钦天监、事务甚简。该堂官保送过多。著交部察议。此内何国宗竟至保其亲弟何国栋、尤属徇庇不合。著严加议处。寻部议、降一级留任。得旨、著再降三级调用。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十二


大清高宗法天隆运至诚先觉体元立极敷文奋武孝慈神圣纯皇帝实录卷之五百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。五月。癸未。谕军机大臣等、据达勒当阿奏称、现领索伦兵六百余名前进等语。看来达勒当阿带兵甚少。必需续为进发。已令巴禄速行继进。其海福所领兵丁。亦即速前往。再策楞所带索伦等兵一千余名。即日赶赴尼玛、令其带往。俟遇达勒当阿时。仍将索伦、察哈尔等兵丁。交与管辖。策楞著即遵旨。回至伊犁驻劄办事。　　

○刑部议覆、山西按察使拖穆齐图奏称、各属详请通缉事件。自事发日。迟至数年。始具详咨缉。以致要犯远扬。骤难弋获。应如所奏。嗣后令该地方官、于初参限满日。即造事由清册。详请分咨邻省通缉。逾限未获。仍将承缉官照例参处。从之。　　

○以御史刘湘、为四川乡试正考官。编修钟兰枝、为副考官。修撰梁国治、为广东乡试正考官。编修博明、为副考官。编修刘墉、为广西乡试正考官。宗人府主事毛永燮、为副考官。修撰庄培因、为福建乡试正考官。吏部主事范思皇、为副考官。修撰吴鸿、为湖南乡试正考官。刑部主事张模、为副考官。　　

○旌表守正捐躯之河南太康县民郑西广妻江氏。
  </div>
  <div class="pagination">
   <a href="清实录乾隆朝实录_page702.html">
    上一页
   </a>
   <span>
    ...
   </span>
   <a href="清实录乾隆朝实录_page698.html">
    698
   </a>
   <a href="清实录乾隆朝实录_page699.html">
    699
   </a>
   <a href="清实录乾隆朝实录_page700.html">
    700
   </a>
   <a href="清实录乾隆朝实录_page701.html">
    701
   </a>
   <a href="清实录乾隆朝实录_page702.html">
    702
   </a>
   <span class="current-page">
    703
   </span>
   <a href="清实录乾隆朝实录_page704.html">
    704
   </a>
   <a href="清实录乾隆朝实录_page705.html">
    705
   </a>
   <a href="清实录乾隆朝实录_page706.html">
    706
   </a>
   <a href="清实录乾隆朝实录_page707.html">
    707
   </a>
   <a href="清实录乾隆朝实录_page708.html">
    708
   </a>
   <span>
    ...
   </span>
   <a href="清实录乾隆朝实录_page704.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
