<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 124 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 124 页/共 152 页</h1>
    <div class="content">　　○丙寅以水灾免直隶彭城卫子粒四千八百余石
　　○陕西洮州岷州地震
　　○丁卯刑部枷号逃军有受其贿冒姓名代之者为缉事旗校所发尚书张蓥侍郎何乔新盛颙以失于觉察请罪  上以蓥等职典邦刑不能详审以致冒代既输伏姑宥之
　　○工部右侍郎胡睿卒睿字好问直隶长垣县人天顺丁丑进士授刑部主事升平阳府知府擢江西右参政召入为顺天府尹进工部右侍郎至是卒睿通敏有才干居官无废事时汪直用事睿令其子父事之骤至通显为士论所鄙云
　　○戊辰赏松潘镇平堡杀贼有功官军彩叚绢布及钞命四川布政司给之
　　○乙巳巡抚陕西都御史阮勤奏岐山县有周公庙咸阳县有周公墓沔县有汉诸葛亮凤翔府有宋范仲淹蓝田县有吕大忠大临大钧祠俱岁久颓圯乞修治并赐祭  上曰朕考祭法凡法施于民以劳定国者则祀之矧周公制礼作乐通行万世诸葛亮兴复汉室范仲淹经略西夏皆有功当时而吕氏兄弟得伊洛之传又于名教有补者祠墓弗修祀礼废坠岂祭法崇德报功之谓哉其令有司各务修治于周公庙岁春秋二祭墓以二丁守视亮仲淹及吕氏兄弟俱岁一祀之庶称朕褒表先圣先贤之意
　　○乙巳宥掌鸿胪寺事礼部尚书施纯等罪有鸣赞王珫者托疾私归原籍为东厂缉事校尉所发  上以纯等不能察举命具实以对纯等服罪乃宥之
　　○命故辽东都察院佥事盛鉴弟铭袭兄原职宁远卫指挥使
　　○庚午太常寺带俸少卿沈政陈言欲聚天下财货以充府藏之用词意缪戾  上以政不守本业妄起事端大不循理必有主使之者命锦衣卫杖而鞫之狱上降广西镇安府通判政先为岳州府通判以尽事夤缘供奉内府既得骤迁复假言事以求进故被黜
　　○辛未赐鲁府故镇国将军阳鍓女食米岁三十石
　　○赐晋府宁化王钟鈵嫡长子名曰奇＜氵隐＞庶长子名曰奇氵□芺临泉王奇湒庶长子名曰表柃第二子名曰表楒永和王奇淯庶长子名曰表干义宁王奇渶嫡第二子名曰表格周府世子同镳第十五子名曰安氵□胁第十六子名曰安漕上洛王同＜釒朵＞第四子名曰安氵□仄荆府都梁悼惠王见溥第三子名曰祐木□厉代府镇国将军成金□穴嫡长子名曰聪泍
　　○壬申封朝鲜国王李娎长子＜忄隆＞为世子  上谕礼部臣曰娎敬事朝廷与他国不同宜厚与之其世子赐金织纻丝纱罗各四表里仍降敕谕娎曰朕惟有爵土者莫不为长世之图立嫡长所以系群情之望古今然也今特命太监郑同为正使金兴为副使往封尔长子＜忄隆＞为朝鲜国王世子于戏朝廷之命王其承之藩邦之器世子其主之知天地之分不可踰益循事上之诚知继体之道不可忽罔替秉礼之训若是则本愈固誉愈隆王国享福讵有穷邪
　　○癸酉沈府辽山王幼墏奏臣妃秦氏故乞免遣内官致祭恐臣年老子幼不能祗奉获罪  上曰王府丧礼遣官致祭国之常典而王以不能祗奉获罪为辞岂以为厉己邪今所遣者成礼而已无他也王其勿辞
　　○撒马儿罕及亦思罕地面锁鲁檀阿哈麻等遣使贡狮子献于朝
　　○行人司行人王皋为镇平王掌丧礼至开封府公馆夜火皋所领精微批焚焉因自劾请罪镇守太监巡抚都御史皆为之请宥之
　　○甲戌朝鲜国王李娎遣陪臣韩名浍等来朝贡马及方物赐宴并金织衣彩叚等物有差
　　○赐晋府故镇国将军钟锅夫人张民食米岁三十石布绢各十匹待其子受封之日停之
　　○撒马儿罕及亦思罕地面锁鲁檀阿哈麻等复进西马番刀糖霜兠罗梭甫等物赐晏于礼部仍诏合赐金织袭衣彩叚表里等物特从厚给之
　　○乙亥升顺天府通判陈肃为本府治中
　　○命故宣府右卫指挥使杨琳子英袭升为万全都指挥佥事琳先没于战阵录其功也
　　○命后府带俸署都督佥事杨玉管中府事
　　○丙子户部奏徵天下折粮银逋欠者凡六十二万七千二百余两请遣官催督至京从之  丁丑免河南税粮子粒共六十六万余石内十分之八以去年水灾故也○戊寅  仁祖淳皇帝忌辰  奉先殿行祭礼
　　○英国公张懋等四十三人自陈祖父以奉天靖难剿除叛乱等功封爵受禄传于无穷其后子孙承袭所以輙拟减除禄米非  祖宗报功之意请复其旧事下户部左侍郎潘荣等以为爵禄天下之公器赏赉天子之大权今懋等于无事之时欲请增禄若有功之日何以劝赏况频年水旱仓廪缺乏所入有限而所出日滋非经久之计也奏入  上曰袭爵禄米酌量减除行之岁久懋等何得概请增给户部议是其勿许
　　○辛巳山东郯城等县地震
　　○壬午停通政使何琮俸三月坐封奏不谨也
　　○甲申  仁祖淳皇后忌辰  奉先殿行祭礼○罢闲佥事张宽先以贪淫事发贵州镇远府为民既而逃回又诬奏抚治郧阳大理寺右少卿吴道宏挟讐诬陷及贪暴等事  上仍命原差内外官萧敬等会勘襄阳卫镇抚苏忠先因委勘宽事挟取宽财物亦被奏发梁府内使陈鉴侵盗本府财物亦坐累敬等俱鞫得其实各拟合坐者律都察院以闻  上以宽忠情犯深重谪柳州卫充军鉴发本府守坟道宏赎杖还职
　　○乙酉实授试监察御史陆渊徐同爱刘信文贵郭绅俞深董复张西铭田益杨宣赵炯为监察御史渊山东道同爱山西道信浙江道绅广西道深四川道复贵州道西铭河南道益南京狭西道宣贵州道炯广东道改吴珏为四川梁山县知县海澄湖广宜城县知县都察院题渊等历刑一年问理勤能堪任风宪珏澄刑名生疏亦调别任吏部覆奏  上曰御史之设所以肃百僚而贞百度也责任甚重所职不止刑名一事尔等自今宜慎选老成有学行者用之勿徒取其谙练刑名而已
　　○丙戌免狭西镇番等卫税粮一万七千八百余石以去年旱灾故也
　　○丁亥赐百官扇
　　○监察御史贺元忠巡按广西回京复命失仪侍班御史翟瑄周蕃不纠劾都察院请各治其罪  上以元忠事体生疏姑宥之罚俸一月瑄等亦皆宥之
　　○戊子刑部郎中倪镛奉命按宣府草场被火事劾奏巡抚都御史秦纮失于警戒户部员外郎汪洪因循怠忽以致下人作弊都察院请各究其罪诏免纮等罪但责令官吏追陪还官○己丑升都察院右副都御史李裕为右都御史左佥都御史屠滽为右副都御史
　　○免浙江处州府县正官朝觐以巡按御史等官言民贫多盗故也
　　○贵州宣慰使司湖广忠峒安抚司各遣头目把事等来朝贡马赐彩叚绢钞有差
　　○庚寅宥刑部尚书张蓥等罪蓥等奏逮锦衣卫带俸正千户郭勇下狱勇戚畹也缘家人争田坐累  上初不知至是狱具以闻遂释勇责蓥等所奏不明命其自陈皆请罪宥之下原问主事周鹏于锦衣卫狱郎中陈洵员外郎梁方俱停俸一月
　明宪宗纯皇帝实录卷之二百四十
　　成化十九年五月壬辰朔起闲住都督佥事周贤充副总兵协同总兵官王信镇守湖广地方
　　○兵部尚书张鹏等奏会总兵官英国公张懋等校试各处所举将材指挥使文锦答策二道中马箭五步箭二冉玺答策二中马箭五步箭四例升署职二级指挥同知华宏答策二中马箭二步箭六指挥佥事杨能答策二马步俱中三箭例升署职一级冠带小旗刘宝答策二中马箭四步箭二例授试所镇抚  上曰武臣凭藉世勋往往以骄纵败德虽弓马有不闲习者况操笔为策略如文士乎懋等较试天下所举将材文事武备庶乎兼得其令如例擢职与军功等以风厉天下俾远方奇才知所向慕砥砺效用顾不于国有益乎
　　○癸巳赐襄府阳山王见淓折色禄米全支本色一年
　　○命狭西行都司都指挥佥事王义守备西宁地方
　　○巡抚大同右佥都御史郭镗等奏虏入大同□只山墩把总指挥郭荣守墩千户高鉴卖放墩军乏人瞭望守备都指挥张安不能追虏右参将庄鉴右少监陆訚提督不严皆当究治兵部覆奏命执荣鉴鞫之安姑记罪鉴訚俱贷之
　　○甲午命辽东故都指挥佥事齐敬子璋袭父原职定辽左卫指挥使
　　○丙申端阳节赐百官晏于午门
　　○太监怀恩传奉  圣旨升太常寺少卿顾玒为本寺卿玒大德显灵宫庙祝自幼扶鸾假神降言祸福夤缘中官以达内庭遂得幸二子传其术亦皆得官
　　○戊戌以襄阳府只□只沟税课局课钞给赐襄王二年从王奏也
　　○己亥命万全都司都指挥同知王珏守备龙门卫仍调守备龙门卫署指挥使杜荣守永宁城
　　○庚子升山东布政司左参政邢表为本司右布政使
　　○镇守大同太监汪直等奏左参将卢钦右监丞杨雄不能御虏累致入境杀掠人畜又匿不以闻法当究问其守备等官陈怀左敬曹绅谢端谷英郭鉴张浩亦当逮问并自劾不能节制之罪兵部覆请诏卢钦既累失机情犯深重并杨雄俱执来京自陈怀以下令巡按御史究治直等误事姑记其罪○辛丑  太祖高皇帝忌辰  奉先殿行祭礼魏国公徐俌承命祭  孝陵
　　○以旱灾免应天府六合江浦二县去年秋粮五千七百余石
　　○命大名大长公主庶长曾孙李祯为南京国子监生
　　○壬寅钦天监监正田蓁等奏天下司府州县阴阳学生近有奏例令纳粟免考不精其业乞照旧例仍于本监考用从之
　　○虏酋亦思马因为迤北小王子败走所遗幼雅朵颜三卫携往海西易军器道经辽东巡抚都御史王宗彝等知之议以为马市之设正欲革海西与三卫互市之弊今若使其得以人口易军器而不豫为杜绝他日必将紏合以为边害乃遣译谕之凡携幼稚来市者倍偿其直至是以所市男女九人来献兵部请如降虏处之俟其长遣寘两广  上命不必遣乃以分赐司礼监太监怀恩等
　　○金吾左卫带俸都指挥佥事王杰贷人财不偿乃敺伤其人而诬之以罪事下刑部拟罪如律赎杖还职
　　○癸卯  仁宗昭皇帝忌辰  奉先殿行祭礼遣驸马都尉蔡震祭  献陵
　　○升山东布政司左参议张盛为本司左参政
　　○命宣府游击将军刘宁充右参将分守大同东路地方
　　○甲辰广西洛容县地震
　　○丙午提督山厂工部尚书万祺奏彰义门外义井新店赵村义河一带官路低洼又因山水骤涨运车皆为所阻乞以芦沟桥余工修治命都督同知白全督工填垫凡三千余丈
　　○丁未减浙江银课三分之一先是有敕处州府七县银课准天顺六年额数岁三万四十八两所司奏矿脉细微乞宽减以苏民困  上命姑以成化三年额例办之岁为银二万一千二百五十两
　　○戊申升山东按察司副使李让为山西按察使
　　○户部郎中陈清等奉敕赈济大名广平保定河间真定顺德六府饥民八十三万有奇
　　○旌表孝子张翱节妇周氏义民戴睿等共十人翱直隶平乡县人父丧庐墓有雉兔来驯之瑞旌其门曰孝行周氏直隶江阴县民陈孟昭妾夏氏民王克谋妻孙氏贵池县民张鉴妻郭氏河南汤阴县生员韩璲妻孟氏狭西长安县生员李复妻刘氏山东济阳县民郭让妻朱氏广东海康县民罗端妻熊氏江西南昌县民涂护妻俱年少寡居志行贞洁旌其门曰贞节戴睿应天府句容县民自先祖戴谷安以来七世同居表其门曰义门
　　○己酉巡抚大同右佥都御史郭镗等奏虏再入只□只山墩杀掠请治守墩百户叚安哨备指挥孙俊守备监丞邹玉都指挥张远罪因复劾参将庄鉴少监陆訚虽有夺获微劳亦难辞责兵部请旨裁决诏治安俊远等罪鉴等仍记之
　　○庚戌太监覃昌传奉  圣旨生员张涞升鸿胪寺序班儒士康玉江洪薛鉴唐福俱冠带中书科食粮三年照例出身福文华殿办事典史曾仁伍王□赞熊灿与冠带照例选用舍人梁真升锦衣卫所镇抚道录司右至灵连克彰太常寺寺丞右玄义张富安右至灵道士赵以明右玄义
　　○辛亥复除江西按察司副使夏寅于山东管理海道
　　○命后军带俸都督佥事宋澄充宣府游击将军
　　○壬子命户部移文催督四川云南逋欠银课云南岁办银十万二千三百八十两四川一万五千七百六十余两皆去年额课也
　　○河南蝗
　　○太医院判汪智九年秩满吏部奏智年已七十之上例宜致仕诏令复职仍旧办事
　　○夜月犯垒壁阵东第二星
　　○癸丑定周府庄田徵租则例每田一亩徵子粒八升先是府中过取有亩至斗五升者民不能堪至是河南布政司会议斟酌以闻故有是命○山东兖州府大雨水
　　○韩王偕＜灒-贝鬲＞奏叔祖襄王范址故妃刘氏贤行宜书以为世劝乞命翰林词臣撰文勒石礼部具例覆奏  上命准保安王祖父例自撰
　　○武靖候赵辅奏伯祖梁国公墓在南京牛首山乏人修治次子承文今为锦衣卫带俸署指挥同知乞调南京锦衣卫管事诏许之后不为例
　　○镇守大同太监汪直等驰奏有自虏中逸归者传报北虏小王子欲纠率部落大举复讐恐众寡不敌乞将直旧所统达官头目都督卢深等千一百人兼程赴援  上命兵部参酌以闻尚书张鹏等议时方盛暑师难久戍计大同各边士马数及四万使内外守臣戮力齐心兵亦足用直所请姑勿许宜敕大同宣府等处守将合兵御虏仍令永平山海并辽东宁夏各边严谨堤防且言京师武备所以控制四夷必须养威蓄锐于闲暇之时方能折冲御侮于有事之日迩来困于差役锐气消沮恐一旦警急难以调用宜悉停其役诏可乃敕直等曰今虏贼沿边住牧必有入寇之举防御之计不可少缓尔等宜照前敕定委副参游击等官统领原选官军尝时操习仍严饬沿边官军用心了探如虏入寇即分路截杀尔等须发兵策应不许坐视倘在宣府交界之处急须移兵并力攻剿亦不许自分彼此推调重取罪愆如贼众军少则驰奏区处尔等其钦承毋忽
　　○甲寅降山西行都司都指挥佥事马谦为指挥使坐失机罪也
　　○乙卯保国公朱永等奏团练见军共九万三千四百有奇各处更番赴工者五万二千下场者二万四千六百操练者仅一万六千七百而已劳役频繁不遑蓄锐且马亦散牧远郊一有警急卒难调集乞暂令回营以俟调遣得旨官军缮修芦沟堤岸并通州仓者工毕即回营京仓且勿修俟明春议之大慈恩寺令王顺等趣工下场士马令严加阅视勿容逃损误事
　　○南京太常寺少卿杨＜道禾＞卒＜道禾＞字叔简江西泰和县人赠太师谥文贞士奇之子正统初奉命读书内阁十年以荫补尚宝司丞至成化间历升卿久之上＜锍-釒＞言尚宝司官才可用者宜以例推举既得旨允之而竟不见举＜道禾＞不能平乞改任南京以秩满升太常少卿仍掌尚宝司事未几卒赐祭如例＜道禾＞少豪放后折节向学博涉经史能诗赋谈论斖斖不能下物在一时大臣子能文者称＜道禾＞云
　　○丙辰赠宫人韩氏为恭慎夫人命内官赐祭工部造坟
　　○丁巳临漳王祁鋆奏欲同嫡长子见淔祭扫祖父母父母坟茔瑞昌恭僖王子镇国将军觐鎀亦欲祭扫王坟命各出城祭扫一次事毕即回见淔不许偕行
　　○复除山西按察司佥事沈钟于湖广
　　○己未命南京守备成国公朱仪祭告大江之神以江水泛涨也
　　○巡抚大同右佥都御史郭镗等奏虏入阳和卫宁远墩百户吴淮怠于巡视指挥谢荣按伏不时致贼入境都指挥郭斌虽能督兵击贼亦不足掩其平日不能严谨之罪诏姑记斌罪淮荣皆鞫治如律
　　○辛酉特赐太常寺寺丞赵玉芝母敕命玉芝初用左道托内臣以进历任未及半年遂得敕命
　　明宪宗纯皇帝实录卷之二百四十终
　大明宪宗纯皇帝实录卷之二百四十一
　　成化十九年六月壬戌朔太监覃昌传奉  圣旨僧录司左觉义定宣右觉义圆洪俱升右阐教
　　○癸亥命晋府灵山县主仪宾孙恕复职恕子颍多支岁禄麦二百石为按察司官参奏逮治各纳米五十石革恕冠带至是县主为奏故复之
　　○命狭西行都司故都指挥佥事陈琏子贤袭父原职西宁卫指挥同知
　　○甲子授军人章瑾为锦衣卫所镇抚瑾既取回京复夤缘得官
　　○运太仓折粮银五万两于大同五万两于宣府用给军需以边报方急故也
　　○丙寅楚府通城王季＜王堂＞薨王庄靖王之子母妃王氏永乐癸巳生宣德丁未封为镇国将军天顺丁丑进封通城王至是薨年七十有一讣闻辍朝一日赐祭葬如制谥曰荣顺
　　○日生背气青赤色
　　○南京工部右侍郎致仕程万里卒万里字道远湖广华容县人天顺元年进士擢吏科给事中升都给事中通政司左参议进右通政往理易州山厂成化乙未内批升户部右侍郎丁酉以自陈乞致仕不允调南京工部未行科道官紏其素乏清誉且奔兢遂令致仕万里善谈论在吏科每随众言事亦有可取者但无特操以干谒幸门得侍郎故士论不容卒劾去之及卒有司以闻援例乞祭葬止予一祭而已
　　○丁卯遣内官祭中霤之神
　　○四川茂州地震○戊辰降南京工部郎中王琮为狭西静宁州知州员外郎孙譓贵州都司都事以工部被火失于防救法司逮治具狱以闻特降外任
　　○赐净觉弘济灌顶大国师班竹儿藏卜诰命
　　○致仕太子少保户部尚书翁世资卒世资莆田县人登正统壬戌进士第授户部主事转郎中天顺丁丑升工部侍郎苏松岁大侵以减造岁币忤旨左迁衡州知府为卫官所讦逮至京既而得复职成化初升江西左布政使转都察院右副都御史巡抚山东召为户部左侍郎未几进尚书总督京储寻命掌部事壬寅有疾命朝朔望既而加太子少保致仕给俸月二石人夫岁四人行次仪真卒讣闻赠太子少傅赐祭葬如例世资体貌豊硕有干局才思亦通敏但颇事侈糜不饰小节不为君子所多其进官得恩既骤且厚皆倚乡里中官为助云
　　○己巳朝鲜国王李娎遣陪臣朴楗等奉笺文贡马及方物来朝贺  皇太子千秋节赐宴并金织衣彩叚等物有差
　　○致仕南京工部左侍郎郝璜卒璜字廷器河南光州人正统壬戌进士历吏部验封司主事员外郎郎中天顺初升兵部右侍郎改南京工部右侍郎成化丙戌转左侍郎加正二品俸未几致仕至是卒年八十赐祭葬如例璜性疏旷居官无所建明天顺初陈汝言以附权奸进凡其同年进士多夤缘以致显位璜其一也
　　○庚午福建福州府大风雨坏官民庐舍二千余间
　　○辛未复除贵州按察司副使何淳于湖广
</div>
    <div class="pagination">
<a href="明实录宪宗实录_page123.html">上一页</a><span>...</span><a href="明实录宪宗实录_page119.html">119</a><a href="明实录宪宗实录_page120.html">120</a><a href="明实录宪宗实录_page121.html">121</a><a href="明实录宪宗实录_page122.html">122</a><a href="明实录宪宗实录_page123.html">123</a><span class="current-page">124</span><a href="明实录宪宗实录_page125.html">125</a><a href="明实录宪宗实录_page126.html">126</a><a href="明实录宪宗实录_page127.html">127</a><a href="明实录宪宗实录_page128.html">128</a><a href="明实录宪宗实录_page129.html">129</a><span>...</span><a href="明实录宪宗实录_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
