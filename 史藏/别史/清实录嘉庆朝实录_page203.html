<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 203 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 203 页/共 523 页
  </h1>
  <div class="content">
   ○以左春坊左中允宁古齐、充日讲起居注官。　　

○丁酉。上御紫光阁。阅中式武举马步射。　　

○御懋勤殿。勾到广东、湖广、浙江、本年情实罪犯。停决广东斩犯二人。湖广斩犯五人。绞犯二人。浙江斩犯二人。绞犯二人。余一百六十四人予勾。　　

○戊戌。上诣时应宫拈香。　　

○御紫光阁。阅中式武举技勇。　　

○御乾清宫。引见中式武举。亲定甲乙。　　

○谕内阁、本年朕御紫光阁。阅看会试中式各武举马步箭中者甚少。弓刀石俱属平常。姑就其技艺稍可者。照例分别录用。惟内有湖南省武举谌思棠、广东省武举邓天保二名、照所注弓力试看。俱不能开。似此技艺庸劣。前此会试及覆试时、如何阅看。殊属草率。又有安徽省武举孙文涌一名、于开试十二力弓后。忽又跪奏乞恩。当命王大臣向其询问。据称求再赏开十四力之弓等语。尤属胆大冒昧。该武举既能开十四力之弓。何以不于会试覆试时求请开试。乃敢于朕前率行陈请。实属从来未有之事。此三名本应俱罚停殿试。念系初次违式干冒。伊等草茅新进。姑不加以责备。所有谌思棠等三名、已加恩仍以卫守备录用矣。至武会试抡才大典。监试覆试。均应认真校阅。其技艺平常者、岂应滥行与选。二阿哥初次派令覆试。已著军机大臣面行传旨申饬。其余会试时校看武举谌思棠之庄亲王绵课、尚书明亮、校看武举邓天保之公绵佐、尚书邹炳泰、及派出覆试之成亲王、定亲王绵恩、协办大学士费淳、尚书长麟、均著交宗人府吏部都察院分别察议。嗣后若再有似此开弓违式、并冒昧乞恩者。本人均应罚停殿试。其会试覆试派出之王大臣、若不认真校看。致朕亲阅时、如有谌思棠邓天保二人之开弓违式者。一并交部议处。。　　

○刑部奏、审明司狱觉罗和成太、成秀、得受官犯徐用书、常犯董顺昇、马五保、馈送一案。得旨、此案和成太、成秀、身为司狱。乃敢得受监犯馈送。并向借贷不还。实属无耻。均著革职。成秀即照刑部所拟、在本衙门先行枷号三个月示众。满日再行照例折责。和成太身系觉罗。更不应如此卑鄙。著即发往伊犁示儆。不必再交宗人府加倍折圈。至兆昌本系投递匿名揭帖诬告叛逆、免勾牢固监禁之犯。在狱中尚不安分。妄行控诉。甚至捏控常明在监时、与禁卒结拜弟兄。任意污蔑。殊为可恶。伊本系问拟死罪人犯。无可再加。著将该犯提至刑部堂上重责四十板。俾众监犯共知惩惕。余依议。　　

○己亥。上御太和殿传胪。赐殿试武举一甲张联元、白凤池、孙抡元、三人、武进士及第。二甲马天保等六人、武进士出身。三甲时龙光等五十一人、同武进士出身。　　

○缓徵甘肃毗连灾区之靖远县、新旧银粮草束。　　

○庚子。上御懋勤殿。勾到陕甘、江西、江苏、山东、奉天、本年情实罪犯。停决陕甘斩犯二人。绞犯十一人。江西斩犯四人。绞犯一人。江苏斩犯三人。绞犯一人。山东斩犯一人。绞犯一人。余一百五十六人予勾。　　

○谕内阁、本年朝审勾到。内官犯福永一名、前在西宁道任内。因听信家人乌尔滚怂恿。婪索案犯赃银八百两。审系枉法。经刑部问拟绞候情实。该犯身任监司大员。骫法营私。簠簋不饬。与都尔嘉厥罪维均。届期自应予勾。以儆贪墨。但念该犯家人乌尔滚、因案内得财舞敝□大。拟绞情实。亦系法无可宽之犯。福永与之有主仆名分。若令其同肆市曹。未免无所区别。福永著加恩先于本日赐令自尽。即派署刑部侍郎广兴前往监视。　　

○免湖北天门、汉川、潜江、京山、钟祥、五县、本年额赋十分之一。缓徵沔阳、荆门、江陵、监利、四州县、新旧额赋。贷天门县属两次被水灾民耔种。　　

○辛丑。上御懋勤殿。勾到安徽、河南、山西、直隶、本年情实罪犯。停决安徽绞犯二人。河南斩犯一人。绞犯四人。山西斩犯三人。绞犯二人。直隶斩犯四人。绞犯二人。余一百七十八人予勾。　　

○谕内阁、盛京为国朝发祥之地。风俗最为淳厚。近来渐染流俗。竟成恶习。文武官员往往贪鄙。于办理事务率多徇情纳贿。富俊亦曾奏及。断不可不力加整饬。昨日刑部进呈勾到奉天府罪犯本内。绞犯顺安、前在盛京工部员外郎任内。因命案含混收留民人邹廉贿送银二百两。即系骫法受赃。是以将顺安予勾。此特惩一儆百之意。将此旨著交富俊、转传盛京五部侍郎、及各城副都统、令其通行晓谕所属文武各官外。仍将此旨抄录。于各部院衙门内各悬一通。俾文武官员等触目警心。嗣后务须交相劝励。似此污染恶习。痛加改悔。以复淳朴旧俗。傥于训诫之后。仍有似此者。经朕查出。顺安即其覆辙也。　　

○谕军机大臣等、本日辰刻。先据孙玉庭驰奏办理投首洋盗、未臻妥善一摺。内称那彦成办理投首盗匪、酌赏顶带、并每名赏银十两、计海盗不下数万、若尽行招抚、经费为难、其杀贼投首之人、未可尽信、且此等盗犯、罪皆凌迟斩枭、今准其投首、概置不问、荣以顶带、加以重赏、以致民闲有为民不如为盗之谣、揆诸事理殊属未协、曾与那彦成再三辩论、意见不同等语。是那彦成于洋盗投首一事。竟属办理错谬。是以该抚据实参奏。朕披阅时、即料及那彦成日内亦必有奏报。迨至巳刻。果递到那彦成四百里驰奏之摺。系在孙玉庭拜摺之次日所发。内一摺系续报洋盗投诚、节次统计已有三千一百七十五名口、请仍照前议章程、分别将出力者赏给千把外委顶带、其余分别量予安插。又另摺具奏办理洋盗剿抚事宜。据称与孙玉庭两次面商、意见未能画一。并另单胪列各条、多系分辩之语。自系知该抚先经具摺。故为此奏。伊二人身任封疆。意见龃龉。犹属小事。至粤省海盗充斥。前授那彦成为总督。原令会同该抚、督饬地方文武尽心缉捕。期于戢盗安民。并未令其招抚。乃前据那彦成两次奏报洋盗投诚若干名。请将出力各首犯赏给顶带。朕即以为此等稔恶匪徒。贷其一死。已属格外恩施。岂可滥邀名器。当即降旨训谕。其赏银一节。特以其人数尚少。尚可准行。今前后投首者至三千余名之多。据那彦成称盗匪情形十分穷蹙。试思该督到粤以来。并未有督率将弁出洋痛事围歼擒斩巨盗之事。该匪等方且乘闲登岸。抢劫炮台。肆其滋扰。有何畏惧而遂形穷蹙乎。又据称该犯等船只炮械既经缴官、目前已可无患等语。办理地方事务。总当计及将来经久无敝□大。岂有祇图目前之理。况目前即未必无患耶。至称兼用熟悉盗踪与新旧投降之人、广为闲谍等语。看来竟系设法招抚。此等凶渠。如果情急逃生。输诚投首。尚当防其反侧。若招之使降。如何足恃。从前朕办理剿捕教匪。曾谆谆以勿事招抚为诫。天下宁不知之。况那彦成曾经行阵。尤非他人可比。即军营中实系穷蹙投诚。或杀贼献功者。亦必令审讯明确。然后酌予安插。今那彦成奏称既已悔罪投诚。势不可再加之审讯。殊不成话。该犯等来历不明。若不讯问确切。岂可遽尔省释。至所献贼目首级。既称难于尽信。又称止可权为包容。该匪杀贼献功。自当将所杀之贼讯访明晰。方足凭信。若概予包容。该匪等诡谲异常。设竟讐杀良民。捏报杀贼。呈验首级。假词投首。岂亦置之不问。有是理乎。又据称盗犯置之岸上、尚有踪迹可寻、得以制其生命等语。大言不惭。可笑已极。盗匪在洋行劫。祇系扰害商旅。近日渐肆鸱张。原以其登岸劫掠。不可不上紧缉捕。地方文武、于盗匪在洋出没时。尚不能谨守炮台要隘。制其登岸之路。即如李崇玉一犯、乃系岸上匪徒。经朕严饬缉拏。那彦成犹未能克期弋获。致令兔脱。岂将海盗置之陆路。转能制其生命。即伊祖亦未必有此才干。况那彦成乎。该匪等积惯劫掠。一无恒业。此时即按名赏银十两。花销易罄。即赏给顶带。亦岂能久事羁縻。是目前虽经投首。将来必致背恩潜逃。复萌故智。并恐无数凶徒。散居各处。心怀叵测。保无与陆地奸民勾结煽诱。别酿事端。于大局殊有关系。今那彦成奏称筹及人数众多。或将广西闲旷地亩。给垦安插。可见此次投首至三千余名。伊亦不能办理。乃出此谬悠之见。以广西宁靖地方。忽令数千匪徒杂处其闲。岂能保其日久相安。傥广西又不能容。则将徙置何处。此时投首之三千余名。业据那彦成将出力者分赏顶带。并赏给银两。自不便复行彻回。致生觖望。但此后洋盗必须力为缉捕。断不可轻信投诚。以杜后患。且此三千余名。亦不可不酌筹安置。因思吴熊光托津在湖北审办各案。自必得有端绪。奏摺谅已拜发在途。现经明降谕旨。将吴熊光调补两广总督。吴熊光接奉此旨。即星夜兼程由驿驰赴新任。其湖北应讯案件。如尚审办未结。即专交托津会同瑚图礼秉公办理。并将私盐小钱两事。会同查办。俟办理完竣后。托津著仍遵前旨。驰赴广东。会同吴熊光查办一切。回京面奏。至吴熊光抵粤后。须将投首盗匪三千余名。妥为安置遣散。为第一要务。并严饬沿海各口岸营汛。上紧巡缉。毋任洋匪登岸。并嗣后不准设法招致。其节次投首之犯、如有滋生事端者。著即按例正法示惩。勿稍宽纵。至那彦成办理缉捕洋匪。徒事招徕投首。祇图海洋盗匪稀少。有意见好见长。殊不知办理并未妥协。此必系误听属员怂恿。或竟出自广厚一人主见。亦未可定。那彦成、广厚、俱著解任。交吴熊光传旨质讯。将以上各情节详细究问。如祇系误听人言。办理错谬。即当据实参奏。一面令那彦成广厚二人。自行来京候旨。或那彦成偏听信任者、不止广厚一人。亦当指名参办。傥此外复讯有骫法营私款迹。即当传旨革职拏问。并将任所赀财查抄。一面严行审讯。按律定拟。前闻那彦成在粤饮酒看戏。曾经降旨询问。据伊自行覆奏、每月演唱二三次等语。今朕闻伊在署。竟日以看戏为事。伊前赴浙江审案时。在公馆中即系如此。并有嘱令延丰为伊购买优伶之语。现在伊所带家人中。即有能唱曲演戏者。并闻广厚素善音律。其跟役亦能演唱。那彦成在粤。耽于逸乐。皆系广厚引诱所致。其所设军工局。闻亦系广厚从中赞成。此时如已裁彻则已。若现尚设立。著速行裁彻。并将广厚如何迎合那彦成之处。一并查明据实具奏。至孙玉庭与那彦成近在同城。其饮酒看戏及设立军工局等事。岂竟毫无闻见。何以并无一字奏及。祇以那彦成办理洋盗投首未能妥协具摺陈奏。殊属非是。著吴熊光传旨将孙玉庭申饬。并详悉询问具奏。又据那彦成等另片覆奏、御史吴荣光具奏洋盗追赶师船、进口焚劫各缘由。查明并无其事。并据称吴荣光系盐商吴昆同之侄。那彦成现在清查局商牟利营私诸敝□大等语。吴荣光家有局商。或因粤东清查盐务故为挟嫌入奏。亦未可定。若该省实有洋盗进口焚劫之事。那彦成藉词讳饰。则获咎益重。并著吴熊光查明具奏。　　

○调直隶总督吴熊光、为两广总督。加直隶布政使裘行＜闲＞、兵部侍郎衔。署总督事。以按察使庆格、为布政使。清河道杨志信、为按察使。调贵州布政使衡龄、为广东布政使。以贵州按察使李长森、为布政使。安徽宁池太广道宋镕、为贵州按察使。　　

○壬寅。上御懋勤殿。勾到朝审情实罪犯。官犯八人。绞犯一人。均停决。　　

○谕内阁、朕钦恤庶狱。明慎用刑。平日于各直省及法司衙门谳狱奏上。无不折衷平允。至于秋朝审勾到。关系尤重。朕先于进呈黄册。反覆审观。定其应勾不应勾。犹恐权衡稍有未当。每逢勾到之辰。必默参天时气候。以验用刑之能否协中。诚以好生大德。天人相与之际。甚可畏也。此次朝审勾到。有关灵一起、系于本月十七日补进黄册。朕初以该犯敢在禁城之内。放爆装伤诬赖。情节甚重。自应予勾。迨昨日下午时分。风色稍觉阴寒。朕因此动念。复加详核。该犯因家道寒苦。不能聊生。一时于该班处所。装伤妄拏。希冀邀赏。其所妄拏之籍升、与该犯素不相识。并无挟仇陷害情事设或籍升因此身受苦累。酿成命案。则关灵亦无可曲宥。今籍升于到案之日即行讯明。旋就省释。是该犯亦无拖累人命之事。较之本年斩犯克升额、亦因家贫发掘祖母坟墓图取金银首饰者。其情节轻重悬殊。且该犯并不敢肆为盗窃等事。惟委系贫苦。情急糊涂。尚可宽其一线。是以酌定免勾。而天气旋就清朗。本日勾到。风日融和。是朕办理庶狱务求至当之心。早邀天鉴。敬凛益深。所有内外问刑衙门。俱当深体朕意。不独引律断罪。不可稍涉偏畸。而事关命案。亦不可令死者含冤地下。总一慎重民命之意也。将此通谕知之。　　

○又谕、前据刑部将捐升员外郎宝善、捐升郎中张铭、刘宝筏、奏留本部。旋经御史杨世英、以保留捐升人员、并不照例办理等情。具摺陈奏。当经派交禄康等查核。据禄康等覆奏、以刑部并未将该员等应行加捐分发、及在部学习期满、仍应甄别之处、声叙明晰、实属违例、请交吏部议处等语。是刑部办理此事。实属借误。该御史所奏甚是。因思该部奏留人员。虽属公同商酌。必有一人先出主见。特令庆桂、戴衢亨、传旨询问。据长麟称系伊一人先出主意。长麟、著交部严加议处。董诰等、俱交部议处。宝善、张铭、刘宝筏、俱著照例赴吏部候选。　　

○癸卯。饬大吏严查属员交代。谕内阁、外省州县官有经管仓库钱粮之责。关击綦重。遇新旧任交代时。自须逐款清查。如有亏缺。经新任禀明上司。该上司即应据实查参。近来各直省州县交代。遇有款项亏短。该上司往往因规避失察处分。不加查办。转抑令新任之员含混接收。该员迫于上官之命。畏干参罚。勉强担承。虚出通关。莅任后、以本系接收前任款项。有恃无恐。并不上紧弥补。日久因循。其不肖者甚或以此藉词贪婪苛敛。朘及闾阎。私肥囊橐。各上司虽明知劣迹。瞻顾姑容。迨该员任满卸事。又复依样交代。辗转数手。帑项仍悬。即如近开捐例。现任捐升者甚多。在京官员。尚系自出己资。至外省州县。若非挪移官项。即系剥削民膏。虽未必尽人皆然。而似此营私利己者亦必不少。一经捐升。铨除他省。于本任原亏款项。脱然事外。其或亏空过多。又复夤缘上官。恳乞奏留。以图掩饰。皆所不免。此等外省恶习相沿。于帑项吏治大有关系。不可不力加整顿。著各督抚通饬藩司道府等、嗣后各州县新旧任交代时。务将仓库款项。逐一清厘。如实系旧任亏缺者。即将旧任之员揭参治罪。仍责令照数赔补。毋许抑勒新任接收。以归核实。各督抚皆受恩深重之人。不应瞻徇私情。不恤国事。务宜各发天良。存公正之心。屏邀誉之念。以期政治蒸然日上。勿负朕谆谆教诫。傥不以朕言为是。祇顾私交。彼时执法重惩。悔无及矣。至奏留人员、如果有熟悉地方、才具出众者。该督抚等因地需才。保留一二员。原非常例。此后不得滥行保奏。致启劣员巧为趋避之端。将此通谕知之。　　

○定本年秋审情实人犯、覃恩归入缓决、过二次再行减等例。又谕、本日刑部将奉天吉林黑龙江等处应行减等死罪官常各犯、摘叙案由、按其已入秋审、未入秋审、分别准减不准减。缮单具奏。朕一一详加披阅。其官犯佟瓒一名、先在佐领任内。因派令前赴高丽沟烧毁贼犯偷砍木植窝棚。该犯懒惰。未经烧尽。革职作为兵丁。仍赴卡伦效力。该犯托病迁延。屡经严催不赴。盛京官兵等、近来习气卑靡。贪贿营私。以致酿成高丽沟巨案。该犯于奉派查办时。叠次怠玩推诿。不知儆惧。情节殊为可恶。又伊灵阿一名、身为职官。因奉差进京。尚途逗遛。宿娼饮酒。赌博听曲。实属有玷官方。均著不准减等。其已入秋审常犯单内、自张恭发至僧兴德七犯、均著不准减等。乌云珠、已入情实四次。王德、亦已二次。均著照议减等。自张朝纲至姜定安二十四犯、均系本年定谳。甫入秋审情实。此内惟王廷俭、姜定安二起。系用＜釒算刂＞刀给人治病。致伤毙命。情尚可原。其余各犯情罪。均当予以勾决。特适遇今年朕举行展谒大典。解泽普覃。该犯等尚非罪在十恶。幸邀贳赦。若递予减等。与久禁囹圄者太无区别。不足以昭平允。该犯等仍著监禁。归入秋审缓决案内。俟过二次后、再行减等。嗣后遇有覃恩减等时。所有本年秋审情实应行酌减人犯。该部均照此办理。著为令。其自缓决十六次之项荣、至缓决一次之李大成、共二百九十一犯、均著准其减等。至因疯毙命各犯内刘小见一犯、系砍伤缌麻伯毙命。服制攸关。不准援减。张来成、李擂、陈花、三犯、均著俟疯病痊愈、结报到部日。准予减等。其未入秋审常犯单内。高起发、谢均、宠三儿、三犯、不准减等。仍入明年秋审情实。自陈太至赵明共七十犯、著刑部堂官详细查核本案情节。酌定应入情实、应入缓决、摘叙案由。分别开单具奏。候朕再行定夺。余著照所议行。　　

○江宁将军崇尚、因病回旗。调广州将军弘康、为江宁将军。西安将军赛冲阿、为广州将军。以乌噜木齐提督扎勒杭阿、为西安将军。调湖北提督孙廷璧、为乌噜木齐提督。以前任江南提督定住、为湖北提督。　　

○乙巳。谕军机大臣等、据继善等奏请停巡查回城以免扰累一摺。所奏非是。回疆地方。设立办事大臣。原令随时稽查弹压。俾边境永臻宁谧。今继善等奏称、巡查之举、似属虚循故事、兼恐回众备用饭食、跟役人等不无扰累、请嗣后将查城一事停止等语。该大臣等、于所管地方亲历查巡。果能加意体恤。洁己奉公。何难将所备供应豫行禁止。并严饬跟役人众。毋许丝毫勒索。若该大臣等罔知体恤。即安坐署中。恐亦难免扰累。且新疆地面广阔。巡查一事。系属旧制相沿。若如继善等所奏。将仅停止和阗一处乎。抑将概行停止乎。在继善等以为现无应办要件。遂可苟且偷安。殊不知相率因循。必得有要务始行前往。岂不更滋贻累乎。看来继善等竟系意图暇豫。且不晓事体。著传旨申饬。嗣后仍照旧巡查。并传知回众、毋许豫备饭食。跟役人等毋许骚扰勒索。傥有违犯。即当严办示惩。切勿稍存怠玩。将此谕令知之。　　

○予故镶黄旗蒙古都统硕云保、祭葬如例。　　

○命左春坊左中允鲍桂星、提督河南学政。　　

○丙午。上诣昭显庙拈香。　　

○户部议准、浙江巡抚阮元疏报、慈溪、镇海、定海、瑞安、四县、开垦沙地荡涂十四顷五十六亩有奇。照例升科。从之。　　

○丁未。刑部侍郎祖之望、亲老乞养。允之。以山东布政使金光悌、为刑部左侍郎。翰林院侍读学士邱庭漋、为山东布政使。　　

○戊申。上以冬至祀天于圜丘。自是日始。斋戒三日。　　

○己酉。谕内阁、现在时届严冬。气候寒冱。满汉大臣中年老者、遇有奏事等项。趁晓趋朝。严寒倍甚。从前曾经降旨、谕令满汉年届六十以上大臣、遇进朝之日。准令笔帖式等代递膳牌。著照旧遵行。该大臣等可于卯刻进朝。听候宣召。其年至七十以上曾赏令紫禁城骑马之满汉文武一品大臣内、如有不能乘骑者。著加恩准令自制两人舁擡小椅。乘坐进内。以示格外体恤至意。　　

○赏八旗兵丁一月钱粮。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百五十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。十一月。庚戌朔。上诣南郊斋宫斋宿。　　

○辛亥。冬至。祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○命皇次子旻宁祭孝淑皇后陵寝。　　

○遣官祭端慧皇太子园寝。　　

○停次日朝贺。　　

○壬子。谕内阁、鸿胪寺满少卿一缺。该寺堂官、因京察一等之满鸣赞巴宁阿等二员、俱缘事降调。请于二等鸣赞内、择其历俸年深、熟习典礼者、保送一员等语。各部院衙门题升保送。既有一等人员。即不应将二等保送。此端一开。恐滋取巧搀越情敝□大。且巴宁阿、根敦扎睦肃、所得降调处分。并非伊等鸣赞任内之事。著加恩仍于该二员内秉公保送一员。交吏部于此次应送各部院衙门郎中等官引见时。一体带领引见。候朕＜闲＞用。　　

○命兵部嗣后发往外省紧要公文。毋庸钉封。改用夹板。封固。加贴印花。以杜疏漏。　　

○以宗人府右宗人弘＜曰融＞、户部尚书禄康、礼部尚书恭阿拉、为内大臣。　　

○癸丑。上诣雍和宫行礼。宣仁庙凝和庙火神庙拈香。　　

○旌表守正被戕湖南辰溪县民萧和正妻舒氏。　　

○甲寅。遣官祭先医之神。　　

○谕内阁、初彭龄从前任御史时。尚肯遇事直言。不甘缄默。迨擢任巡抚。办理地方事务。亦尚认真。上年伊参劾吴熊光操守平常。系因高杞腾播浮言。初彭龄遂据以入告。未免为高杞所愚。然其获罪实不在此。惟将朕召对时面谕之旨。向高杞传述。漏洩之罪。实无可辞。是以将伊革职。令其在家养亲。闭门思过。今事已阅年余。因念初彭龄平日官声尚好。本日所出右庶子一缺。著加恩以初彭龄补授。示朕终不废弃敢言之臣、以期有裨政治至意。　　

○又谕、本日铁保奏、查明楚省岸商私自擡价一案、因该省嘉庆九十两年官引畅销、岸商欲弥补八年以前缺额亏累、将梁安等盐分别增减出售、以致牵扯合算、每包多卖银数厘、现据该商等请照九十两年销盐引数计算、将多卖银二十二万两零缴还外、并请照数认赔银二十二万两零、于二年内全数缴完等语。该省盐价。节经奏定章程。商人等自应恪遵办理。即因今昔成本不同。应须调剂。亦当据实呈请奏办。乃黄潆泰等任听岸商私自增减售卖。显违定例。实属不合。即责令倍罚革退。亦属咎有应得。第念事关通淮商力。特予格外体恤。著将此项多卖银二十二万两零。即在该商黄潆泰等名下照数于二年内缴完。免其革退。其认罚银二十二万两零。著加恩宽免。至佶山久任盐政。于此案擡价病民之处。毫无觉察。所司何事。佶山著交部议处。运司曾燠亦未查出。著交部察议。此后盐价、仍遵照五十三年奏准原案办理。毋许有逾定额。　　

○乙卯。上御乾清门听政。　　

○谕内阁、据费淳奏、现奉派修官学营房等项工程、伊素未谙习、本部司员亦无可以深信委办之人、恳恩另行＜闲＞派等语。所奏大属非是。各部院大臣、遇有差委任使事件。安能尽所素习。历年京城内外应修各项工程。点派汉大臣承办者甚多。亦非尽属谙练之人。况费淳久任外吏。于河工修筑事宜。俱曾督办。尤不得自谓全未谙习工程。即伊调任吏部、已阅年余。所属司员中、岂无一二勤慎可靠、堪派监修者。费淳明系藉词推诿。况戴均元亦系汉人。何曾历练工程。近年命办理大工。皆能实心学习。是以命在总理工程处行走。现即派往清口查勘工作。并不稍存推诿。毅然自任。如此方合大臣居心任事之道。今若准所奏。此端一开。将来凡有派办工程。必至相率效尤。尽行规避。成何事体。其所请改派之处不准行。著即遵照前旨。会同禄康、支领钱粮按限兴修。
  </div>
  <div class="pagination">
   <a href="清实录嘉庆朝实录_page202.html">
    上一页
   </a>
   <span>
    ...
   </span>
   <a href="清实录嘉庆朝实录_page198.html">
    198
   </a>
   <a href="清实录嘉庆朝实录_page199.html">
    199
   </a>
   <a href="清实录嘉庆朝实录_page200.html">
    200
   </a>
   <a href="清实录嘉庆朝实录_page201.html">
    201
   </a>
   <a href="清实录嘉庆朝实录_page202.html">
    202
   </a>
   <span class="current-page">
    203
   </span>
   <a href="清实录嘉庆朝实录_page204.html">
    204
   </a>
   <a href="清实录嘉庆朝实录_page205.html">
    205
   </a>
   <a href="清实录嘉庆朝实录_page206.html">
    206
   </a>
   <a href="清实录嘉庆朝实录_page207.html">
    207
   </a>
   <a href="清实录嘉庆朝实录_page208.html">
    208
   </a>
   <span>
    ...
   </span>
   <a href="清实录嘉庆朝实录_page204.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
