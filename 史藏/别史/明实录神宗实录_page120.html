<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 120 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 120 页/共 367 页</h1>
    <div class="content">　　○升太常寺少卿萧彦为右佥都御史巡抚贵州兼理湖北川东等处军务
　　○赠原任礼部尚书万士和为太子太保给祭葬如例○旧例都司得于本省推用指挥镇抚俱于本卫掌事御史史旌贤以为军官依凭故土擅作威福欲将都司隔省指挥镇抚隔卫各更调选用从之
　　○壬申升翰林院编修杨德政为福建右参议
　　○升刑科都给事中顾问为右参政左给事中杨芳为副使给事中李国士为佥事问国士俱浙江芳河南
　　○升御史马允登王国俱为副使姚士观谭耀俱知府允登山东国四川士观音州府耀延平府
　　○以大理寺右寺丞许子良为本寺左寺丞御史李栋为右寺丞
　　○升工科都给事中王敬民为太常寺少卿浙江道御史宋仕为顺天府丞
　　○调四川提学副使杨节为山东副使浙江副使徐汝阳为福建副使
　　○兵部覆直隶御史孙愈贤题抚赏马市在宣府则八万两在大同则七万两每岁冬督抚差官领银分买年来奸伪丛生听差官员视为利薮货物滥恶故意迁延贿买衙役甚至有假勘合之便故当秋冬之交众虏云集讨赏开市货物缺乏无以应之夫利归于委官信失于夷狄苟豺狼改虑不坏我边事乎今后务择廉洁者定以其限督抚查验如货精到早者行奖迟误即以失误军事按律论冒侵者以监守自盗论得旨各镇置买抚夷市货银两明是沿边钱粮且关系虏情边计以后有侵冒者临时酌估计赃定罪照沿边事例行
　　○甲戌遣恭顺侯吴继爵祭  大明于  朝日坛文书官李恩口传  圣体偶因动火服凉药过多下注于足搔破贴药朝讲暂免顷之大学士申时行等奏  皇上宜节慎  起居以迎春气
　　○南京右都御史海瑞以年衰引退  上慰留不允
　　○乙亥夜望月食约九分余其体赤黄色测在轸宿度分至亥正三刻复圆正西
　　○户部覆漕运都御史杨一魁等题称淮扬地方旱涝相仍米价腾贵乞将淮大二卫见运苏州府未经过淮兑运漕粮内量留四万石分派缺米地方平粜每米一石运耗轻赍折银七钱共该银二万八千两借动赃罚等银折价解部以补漕额  上可其奏
　　○户部题辽东去年水灾原议留贮通粮一十万石不足辽军两月之饷乞将新运漕粮共留二十万石贮天津仓以待辽东军兵自运又乞发去粮米每石一平一尖运粮船只仍准带货以为工食每石折银六钱事例于该镇应发年例军饷银内照数扣银三万六千两解发天津仓□□互放军七月粮再扣银六万两留贮太仓银库以备四月十月折放官军月粮从之
　　○以户部右侍郎杨俊民为本部左侍郎温纯为右侍郎○升右庶子赵用贤为南京国子监祭酒广西巡抚吴善为南京工部右侍郎狭西右布政邓林乔为右佥都御史巡抚大同
　　○总督漕运巡抚杨一魁奏淮安自新河永清闸越城历高堰达清口溯清江出草湾繇赤晏庙以至安东复繇高岭马家湖蒯家洼张家洼柳浦湾范家口海神庙礼字坝遗惠庄临淮庄以至西桥往回四百余里河势有曲折地形有高下堤防有缓急数年以来堤溃于冲激地易于陵谷昏垫之后下民其鱼待决一口方修一口不惟钱粮糜费无纪而运道所关  皇陵所护民生所系匪务也今议清河上黄河独行堤制无虞清河下黄淮合流水涨堤微计今查前项工程虽用至七万余两而淮杨百万生灵可免胥溺之患其召募人夫择日兴工估该实用工费银七万一千六百九两零将淮安府库贮修砌归仁堤支剩银料八千两工部事例银二万二千两尽数动支而施为之功一曰修高家堰以保上流一曰砌范家口以防旁决一曰＜锍-釒＞浚草湾以杀河势一曰修礼字坝以保新城一曰买办物料以杜冒破一曰分定委官以便责成有旨堤堰修防事宜依议举行先年开浚草湾不久淤塞虚费钱粮应否再加＜锍-釒＞浚还着漕运等官详议停当具奏其余河道工程俱要查照成规用心保守毋得疏虞
　　○戊寅  大典告成礼部尚书沈鲤加太子少保吏部左侍郎沈一贯朱赓礼部左侍郎王弘诲俱太子宾客礼部右侍郎张位于慎行徐显卿南京国子监祭酒赵用贤各升俸一级仍与应得诰命谕德刘虞夔刘元震升左庶子孙继皋黄洪宪右庶子修撰刘楚先张应元各洗马编修陆可教冯琦各侍讲杨起元庄履豊萧良有王应登简讨余继登沈自邠各修撰周子义准与赠官恤典其余升赏有差次日加恩元辅申时行兼支大学士俸次辅国进兼吏部尚书建极殿大学士余官如故次辅锡爵加太子太保兼武英殿大学士尚书如故各给应得诰命
　　○己卯户部上言狭西道御史徐元题称苏松常杭嘉湖六府钱粮颇重历年负逋难宄将万历十三年以前旧欠钱粮已徵在官者截数起解拖欠在民者尽数蠲免不知苏松等俱系京边及本地方正供非奉恩诏及遇重大灾伤不得议免今查十二十三两年六府原未报灾无故将十二十三两年带徵钱粮不分缓急不论有灾无灾一概混免是使畏法小民岁岁竭输公之谊而法令不加之巨猾年年得遂迁延观望之私将来逋负日甚矣合将十三年以前起存带徵钱粮照旧督催依期完报其见徵钱粮具要当年尽数完解不得仍前拖欠希望带徵  上曰各处正供钱粮若有奸顽豪猾侵期拖欠希图蠲免者抚按官还督率所属有司查核究比毋使奸徒漏网小民受累
　　○礼部覆大同巡抚胡来贡奏请改祀北岳于浑源州恒山出关祭告其引虞书魏史之文亦止言祭于恒山未见恒山所在今据禹贡恒水出常山郡上曲阳县恒山北谷即今定州曲阳县则常山在曲阳  太祖高皇帝神圣开天极重祀典当时山川地里无不图上而曲阳之祀仍旧即今  大明集礼所载汉唐宋北岳之祭皆在定州曲阳与史俱合今恒山实为畿内重镇一旦毁庙貌废碑制举而改建于边徼之地不可但修浑源庙宇用存古迹得旨北岳祀典既系国初定制仍旧行○庚辰大学士申时行许国王锡爵各辞免恩命不允
　　○兵部左侍郎石星秋三年满命复职如旧
　　○命汤之诰袭灵璧侯爵
　　○升左给事中唐尧钦常居敬俱都给事中右给事中王三宅苗朝阳张栋俱左给事中给事中陈与郊袁国臣俱右给事中尧钦栋国臣俱刑科居敬工科三宅礼科朝阳兵科与郊户科
　　○升山东副使王俸为湖广右参政
　　○升提督操江南京右佥都御史胜伯轮为副都御史巡抚浙江
　　○以巡抚宣府地方兵部右侍郎萧大亨协理京营戎政
　　○辛巳升池州府知府刘孟雷为福建副使
　　○工科给事中郭显忠条陈救荒之策曰酌起解议将扣减民庄变价官马草料之类及裁革抚按赃罚□税课程以苏灾民曰弛盐禁凡山东河南山狭北直隶凤阳等处将大夥盐徒严捕外其余硝鹻地方听贫民煎鬻易米度日不许一概禁约曰议罪赎府州县自理纸赎俱令折谷不许纳银有徒杖不能全完者量减石数其充军罪重情轻者亦许纳赎为储蓄救荒之计部覆如议惟抚按赃罚□税课程系济边钱粮一切仍旧
　　○癸未以苏松孝子王敬臣为博士敬臣割股庐墓孝行有闻故有是命
　　○降南京吏部郎中刘世亨刑部郎中任春元各一级调外任奉  上命也
　　○升南京礼部郎中李三才为山东佥事整饬武定等处兵备
　　○诏责科道官朝廷但用一人言官便纷纷攻击予夺进退皆不听上主张是何政体今工部尚书何起鸣已去该科十三道灼见何人堪任即便推举来说不许推诿大臣须要纯心奉公痛改前非不许挟私忿争有负委任○乙酉以都察院右副都御史许守谦仍以原官巡抚宣府地方赞理军务顺天府尹王用汲为南京右副都御史兼提督操江四川左布政刘继文为右副都御史巡抚广西地方
　　○升南京尚宝司卿沈节甫为南京通政司右参议
　　○丙戌命修撰庄履豊编纂六曹章奏
　　○升太仆寺卿周继为顺天府尹
　　○戊子升礼科右给事中张希皋户科右给事中陈与郊俱左给事中吏科给事中卢逵户科给事中穆来辅礼科给事中钟羽正俱右给事中希皋户科与郊羽正俱工科来辅兵科逵仍吏科
　　○升福建副使李盛春山西太原府知府吴同春俱提学副使盛春仍福建同春山东○诏抚按官责成有司着实举行荒政其贤不肖不时举劾具奏从御史林文英之请也
　　○免淮扬等处巡伤地方旧逋粮四万二千四百九十四石银一万九千五百一十二两一分
　　○除授庶吉士范醇敬为翰林院简讨
　　○升山西左布政沉子木为右副都御史提督鴈门等关兼巡抚山西地方
　　○己丑是日清明祭  诸陵遣豊城侯李环等各行礼遣惠安伯张元善祭  恭仁康定景皇帝陵寝遣内官祭  恭让章皇后及废后吴氏遣都督同知陈承恩祭  哀冲  庄敬二太子各陵寝
　　明神宗显皇帝实录卷之一百八十三
明神宗显皇帝实录卷之一百八十四
　　万历十五年三月庚寅朔  孝肃皇后忌辰遣官祭  裕陵
　　○给铸管理湖广等处粮储关防一颗
　　○辛卯降御史高维崧三级赵世卿张鸣岗左之宜各一级俱调外任余夺俸一年崧等上＜锍-釒＞激聒  上恶其抗旨求胜故有是命
　　○总督两广兵部右侍郎吴文华秩三年满复职给诰命如例
　　○升广东按察使管大勋为广西右布政
　　○壬辰工科给事中郭显忠上言河工每当伏秋防守水之暴涨也不过旬日其溃决多繇堤顶漫流其直射扫湾而决者绝少今石砌范家口等堤工或难卒办不可拘限必先就卑薄要害处尽行加帮且清桃而上河道已成使秋涨不决则水流愈急水流急则刷河愈深刷河深则海口愈阔旰泗高宝等处自可无虞至原设堤浅夫约二千名趁此画地分工及至伏秋令各管河佐贰带领原设浅夫使自防守亦可保无事然沿河疲民困苦尤甚其施为之时只宜召募游民不可佥派以滋骚扰命下所司
　　○是日开封府地震三次所辖一十四州县及彰德卫辉怀庆三府俱同日震
　　○癸巳升大理寺少卿罗应鹤为太仆寺卿太理寺右少卿崔廷试为本寺左少卿太常寺少卿李尚思为大理寺右少卿
　　○升浙江左参政林乔相为广东按察使○甲午原任工部尚书何起鸣＜锍-釒＞救高维崧等  上曰近来言官不谙政体往往抗旨争胜故薄处示惩不专为卿
　　○乙未总督尚书郑雒乞休不允
　　○升浙江右布政王象坤为山西左布政
　　○追赠吏部左侍郎兼翰林院侍读学士掌詹事府事周子义为礼部尚书与祭二坛照二品例造葬
　　○兵科给事中陆懋龙言推升武职一节迟速异效而贤不肖同科速者一岁两迁迟者终身不调甚至贤者不必用用者不必贤则儌福钱神藉援势要也令莫要于严正荐旁荐以三准荐之一或以五准正荐之一必正荐者推升已尽而后以旁荐例荐继之不者终不得推也命下本部知之
　　○丙申刑部尚书舒化以疾求去不允○丁酉除河南右布政杨一桂为浙江右布政
　　○升吏部文选司员外郎黄克念为太常寺少卿考功司郎中徐一槚为文选司郎中
　　○戊戌以兵部左侍郎石星为工部尚书
　　○吏科都给事中杨廷相等上言以科道高维崧等参工部尚书何起鸣至干  圣怒谪罚随之夫进退予夺  大君之威福而简贤别不肖言官之职掌今不原其心而罪其言毋乃纳谏之道未尽乎伏乞  圣明宽宥各赐复职  上曰尔等既知进退予夺当听朝廷今抗旨求胜者正该惩处如何輙来救扰遂夺廷相俸二个月
　　○以吏部右侍郎吴时来为都察院左都御史○己亥文书官李浚口传  圣谕说与吏部近日所降御史如何不与补官容他迁延在京未几高维崧降福建按察司照磨赵世卿张鸣岗左之宜各调州判添注世卿汝州鸣岗广德州之宜泽州
　　○吏科给事中张养蒙＜锍-釒＞救维崧四人  上曰大工方殷工部两尚书一时论去尔等不识国体不以大工为重御史等抗旨降罚却纷纷来救显是党护况六科已有公本养蒙如何又来渎扰着夺俸三个月
　　○宴甘州北官寄住哈密卫头目都督同知米尔马黑麻等一十五名以进贡事毕还卫也
　　○升吏部验封司郎中刘四科为考功郎中
　　○以户部左侍郎杨俊民为兵部左侍郎工部右侍郎赵焕为吏部右侍郎○壬寅吏部稽勋司主事顾宪成上言高维崧四臣参何起鸣一时谴谪臣且疑且骇  皇上以为用人出自朝廷是也今日起鸣讦自修则罢自修讦维崧则降维崧等可谓出自朝廷与臣愿  皇上端本澄源无论大臣小臣近臣远臣而皆视之为一体无论讽谏直谏法言巽言而皆择之以用中其维崧四臣各令照旧供职有旨这本党护高维崧等肆言沽名顾宪成姑降三级调外任前谕各部司属所陈都呈禀堂官定议具奏顾宪成曾否呈禀亦速回话来既而吏部引咎仍戒谕司属各修职业不得出位妄言顷之刑部主事王德新亦言高维崧不宜谪降何起鸣结纳左右以簧鼓请甘斧钺不避  上曰朕亲览章奏何事不繇独断今日特用何起鸣言官却挟私攻故降罚示惩如何说是左右簧鼓王德新这厮妄意揣疑肆口非议视朕为何如主好生狂恣此必造言主使之人者锦衣卫拏送镇抚司追究明白仍问曾否呈禀堂上官著回话
　　○上视朝  圣体初安百官贺毕  上召三辅臣申时行等至皇极门暖阁  上曰朕偶有微疾不得出朝先生每忧心时行等叩头谢  上于袖中出二＜锍-釒＞手授时行乃主事王德新顾宪成＜锍-釒＞也  上曰如今用人岂有一人不是朕主张二主事肆言却说不是朕独断极为狂妄时行对曰  皇上天纵聪明乾刚独运即今朝廷政事各衙门章奏无一不经  御览无事不出  圣裁司属小臣不知妄言原无损于  皇上圣德  上曰臣下事君上原有道理二臣把朕全不在意朕非幼冲之时如何说左右簧鼓先生所拟太轻还改票来时行奏曰二臣狂妄罪实难逭但臣等仰见  皇上明并日月量同天地区区小臣不足以亵雷霆之威即外论疑及臣等宁使臣等受诬蒙谤不必轻动  圣怒  上曰先生等是朕股肱与别官不同须要为朕任怨若只要外边好看难为君上时行对曰臣等受  皇上厚恩虽犬马无知当自图报敢不任怨  上曰诸臣说话必有主使之人著追究出来时行对曰建言者亦有几等有忠实之人出自己见不知忌讳者有愚昧之人不谙事体道听途说未必出于主使语未竟  上曰还是沽名卖直者多若不重处不肯休歇前有旨各衙门戒谕司属通不遵依亦问他时行等欲再为申解  上遽云先生等便将去改票来时  圣躬未耐久坐时行等不能毕其说乃叩头退是日初见  天颜开霁词音甚温至语及二臣＜锍-釒＞声色颇厉而谆谆□山□□且□□山□□且□玉音琅然三辅臣退而叹息  上之聪明英断如此是日辅臣申时行等题今日伏蒙  皇上召臣等于暖阁面谕臣等令将王德新等本从重改票臣等仰承严谕叮咛再三且命臣等为国任怨臣等岂敢恤一身利害忘国家大体谨将原本遵谕改票但臣看得二臣虽同为司属同为出位而词指各异王德新谓事非  宸断情出揣摩顾宪成但逞浮词意尚和缓且其规切臣等颇有药石之言与干犯  皇上者不同似当少有分别谨各拟票进览伏俟  圣裁
　　○以  圣体康宁赐辅臣申时行银三十两彩叚三表里许国王锡爵各银二十两彩叚二表里
　　○  上出朝御经筵日讲百官各吉服朝贺行五拜三叩头礼○诏谕吏部今后钦降官员都速补远方用
　　○谕兵部机务重大严尚书著马上差人速催来办事
　　○升光禄寺少卿赵世卿为太常寺少卿提督
　　○夷馆
　　○癸卯未时西北风有声扬尘蔽空四方黄浊至申乃息  武宗毅皇帝忌辰遣官祭  康陵
　　○赐辅臣申时行银四十两纻丝四表里新钞五千贯许国王锡爵各银叁十两纻丝二表里新钞三千贯副总裁沈鲤等纂修官赵用贤等及誊录官各银弊宝钞有差
　　○户部题国家财赋岁输太食银三百七十余万两外供九边兵马刍饷之需内备京师官军俸粮之用计入计出仅仅相当万历六年岁增买办银二十万两岁增一岁去年赈蠲停抵各项总计不下二百余万两岁出浮于岁入以至帑藏匮竭近据管库主事刘兑揭报除老库窖房外止余银九万两前项岁增买办银二十万两先该本部及科臣＜锍-釒＞请停取奉旨俟数年之后积贮稍充即行停止仍复旧额今自万历六年至十四年除旧额岁进金花银二百万两外计共添进买办银一百八十万两正值民穷财匮今岁买办银两春季已先进五万两尚该银十五万两夫此十五万两自宫闱节之甚易自灾民歛之甚难乞轸念时艰将前银暂赐免取候来岁照例按季参进有旨内用缺乏且照旧行
　　○礼部覆礼科给事中侯先春奏历法当改义仓当置历自洪武迄今二百二十年未尝更造年远数盈渐差天度迩者月食在酉而曰戍月食将既而曰未九分差舛甚矣即一交食而气朔余闰躔离朓朒之类尽属差舛可知诏求天下深明历理究心天道博采群书随时考验且该监见有回回历科其推算日月交食及五星凌犯最为精曩者月食时刻分秒并不差舛祗以原非大统历法遂置不用臣以为授时历可采回回历亦可采取其能合天度如果吻合即将采入大统历中以成一代之制今山东诸省旱灾宜令天下郡县广置义仓复  祖宗预备之旧即于一乡中推择有德行身家者主其事听凭歛散每年以五分仿常平之法籴新卖故以二分周恤孤贫大饥则发一岁之所歛而赈之以为水旱之备  上曰可○甲辰升大理寺卿孙丕扬为户部右侍郎温纯为本部左侍郎都察院右副都御史李辅为工部右侍郎
　　○以尚宝司丞郭东为光禄寺少卿
　　○户部覆山东巡抚李戴等称登莱二府卫所屯田斥卤沙薄军逃地荒应行山东抚按将登州等十四卫所并莱州等七卫所屯地每名给繇帖一张明开荒熟四至条叚数目官军姓名各收永为己业抵兑月粮退出屯丁及莱州等卫兑剩屯地量派公费  上报可
　　○乙巳  上视朝
　　○升浙江副使蔡廷臣为本省参政
　　○礼部覆山阴王俊栅奏高墙放回罪宗听滞庶生第二子乾哥等九名乞要赐名求名粮得旨准岁与名粮十二石终身
　　○升四川佥事周之翰为狭西苑马寺少卿兼佥事分理马政
　　○以詹事府少詹事兼侍读学士赵志皋充  玉牒纂修官○戊申升巡抚保定右佥都御史贾三近为大理寺卿都察院左佥都御史魏时亮为左副都御史
　　○升御史胡用宾为尚宝司司丞
　　○己酉调原任顺天府府丞许光国为浙江兵备副使
　　○升南京户科给事中王嗣羙为四川佥事
　　○庚戌升广东佥事郑人逵为贵州左参议
　　○礼部题左佥都御史魏时亮条议一勤召对以运泰机  皇上临御以来臣下以召对言者不啻数四荷蒙嘉纳屡赐召问海内喁喁喜跃然军国大事必须详审精确方可见之施行或乘朝讲之便或时御便殿宣召内阁辅臣翰苑及各堂上官俯赐清问面陈可否以俟裁决或容台省各一员随入以资献替一资诵读以培  圣德  皇上日御讲筵虚心听纳即如尚书一经讲读再周惟是益勤问学虽深宫清燕仍将讲过经书史鉴及大学衍义等书时为览阅以资  圣修至于  祖宗敬  天勤民亲贤纳谏等事原有纂成  训录万几之暇日览二三条以观传心经世之法得旨览奏今后条陈章奏事关朕躬已奉旨者不必再覆
　　○礼科给事中淩登瀛上言三日而朝暇日尚多早朝而退暇时尚多窃恐侍御奔走声色逸豫有以中之  皇上养德养身非常御殿阁亲近儒臣不可  皇上大婚十许年矣螽斯之庆已见而未甚繁者或者爱有所专而情有所不节也曷不御文华取诸司奏章阅之令阁部大臣词林及科道官以次轮对议论□确不妨再三议定逐一批答暇则召应直儒臣谭经史考古今优游涵泳事毕还宫则上下同心情孚意契未必不如内廷给侍之快意也游息于经史之中琴瑟诗歌法书之内天机活泼未必不如丝竹歌舞之乐也  上纳之
　　○刑部尚书舒化覆山东巡按御史毛在为审录罪囚内问矜疑十六条奉旨下法司今按臣谓审有矜疑行有司问明通详巡按衙门参酌停妥然后奏请夫矜疑必请详于御史报可始许具题是恤刑官为御史一理刑官也何谓专敕又审过矜疑若干令法司覆行恤刑官照数具题是恤刑官尽受成于御史也何谓钦差且宪臣主于执法部臣主于宽恩各有所重原不相制若一一尽专于御史惟一御史足矣又何须五年特遣部臣恤刑为已奉旨下法司卷查先山东巡按御史毛在题为审录重囚本部覆题奉旨巡按御史及恤刑官审录各照旧行事不必纷更今合候命下使事权各有所属职业两不相妨得旨
　　○免南直隶兴化等州县积逋各年分钱粮并织造运木借支过银两尽行蠲免其盐城高邮五河等十四州县量徵二分三分其淮安府十四年分起运工部钱粮仍令抚按官严督起解不得借口希免
　　○辛亥升南京太仆寺少卿詹仰庇为都察院左佥都御史
　　○以巡抚辽东右佥都御史张西铭为巡抚保定等处提督紫荆等关兼河道
　　○兵部覆总督尚书郑雒题东西虏情在宣大止是多罗土蛮等一枝潜迹西行复讐瓦剌并无作歹之事此皆狭西群酋假借宣大大虏部落虚疑恫喝今各酋业已出边麦力艮近复回巢及虏王嗣封后各部终当大夥西去报讐势必假旧繇之途索赏要在该镇督抚官善为抚御夫名为借路实贻骚扰系干边防虏果西行在宣大则当谕虏王禁戢申明信义勿以西虏勾引为解在狭西则当慎御备机宜敉谨封疆勿以东虏侵轶为辞共成安攘长策  上报可
　　○以修冗大同天城堡黄土堡功赏副总兵尤继先等各银十两牛希儒等各五两
　　○壬子调原任南京太仆寺少卿朱天球为广东副使
　　○户部覆云南巡抚刘世增题称罗雄州两遭兵燹民罹荼毒要将十四十五两年税粮蠲免以苏民困罗雄为滇省遐荒先遭屠戮复值逃匿再叛之殃始为内应以脱州官既为向导以杀逆贼悉系效死之民尤当加惠该州每年额徵税粮五百三十余石两年共该一千有奇悉行蠲免准以巡抚赃罚银两照数抵补得旨○户部覆两浙巡盐御史李天麟条陈一开金塘等山以尽地利浙东沿海一带如金塘大榭等山先因奔倭他徒遂成荒丘迩海道澄清豪民占种原经同知陈文丈过田三万一千余亩山四万七千余亩如系奸豪隐占令自首报官即召定海有力无地民开垦侍三年奏有成效然后起科或迁附近卫所军丁屯种一收余盐以惠灶丁夫官盐之阻私贩为梗故欲行官盐非绝私贩不可势豪窝顿私相贸易私贩盛行官盐不得不壅今灶丁煎剩余盐官为收买公平给价勿得短少亏累一革盐捕以锄民害夫盐禁甚不可弛而盐捕俱选正身充当不许仍容积棍揽役以滋民害一省烦扰以图实效本差事简而漕粮干系甚重以部臣领敕则职系专掌以巡盐更挕则抵为带差恐将来事体不便仍旧为可  上命依拟行
　　○诏工部官京通二仓廒座工科用银数多不无虚冒糜费以后务照编定字号及将经手员役严行查考如有不久损坏及各项情弊该管侍郎同科道官指名参奏重治
　　○癸丑升尚宝司卿施策为南京太仆寺少卿
　　○总督狭西兵部尚书郜光先题会同甘肃巡抚曹子登臣等窃惟甘肃全镇其大害莫甚于虏行穿塞一端其孤危莫急于肃州西宁二路狃为故道遽难闭关远乏辅车最忧孤注所以曲防而策应者不可不及时讲而先事计也一重门户夫洪水水泉二堡地方俱系大虏往来经繇门户而洪水扁都口又立有市厂乃与虏互易总会地也洪水虽设有守备水泉止委有防守然官卑权轻既不足以弹压兵马单弱又不足以防御譬之司阍者以弱厮贱仆而部土鸡瓦犬之流何怪乎窥伺者之有玩心哉以今时势权之则洪水宜设游击水泉宜设守备以重门户之防但设官又恐增费臣等查得狭西行都司额设掌印都司一员屯政局补佥书二员似属闲冗若将佥书二员内一员改为游击移驻洪水堡将洪水守备改移水泉堡一转移之间则官仍旧员费不增加而地方均有恃赖矣一塞岐路查得分守西宁道所辖自水泉堡闇门起至高古城堡三十里高古城堡至大营堡八十余里大营堡直至扁都口闇门九十里通计二百里中间有防守官军边堡二处系虏经行之路分巡西宁道所辖自石硖口堡闇门起繇东南定羌堡羊湖口水头一十五里羊湖口过茹连打班二十里茹连打班过暖泉墩二十里黑暖泉墩过大营堡七十余里大营堡直至扁都口六十里通计一百八十五里中间有防守官军边堡二处系虏经行之路又有一路繇石硖口闇门起至暖泉堡五十五里内挨临李家庄郑家庄张奉庄薛家庄陈虎塞张邦庄老军塞范家营民堡八处暖泉堡至花塞堡二十里内又挨临马黑剌寺端家庄新堡子刘家园茨沟口民堡四处花塞堡至黑城堡二十里内又俟临上下土军沟塞二百户寨河西寨周家庄钟古寨牛家庄民堡七处黑城堡至吴家庄一十里吴家庄过洪水堡直至扁都口六十里通计一百六十五里中间有守防官军边堡五处民堡庄寨共十九处亦属分巡西宁道管辖虏或舍前二路而间经繇此路者盖因堡寨联络民居稠密田土饶沃孳蓄亦繁各虏歆此内地不无垂延防微杜渐相应断塞合将此路之口两傍设立大墩并墩院拨兵把守中间筑墙削堑不许容虏经行其虏酋或因曲水泉闇门及石硖口闇门而入者各繇前二路而行该管将领统兵押送限以日期直出扁都口境外不许容留恋住自西海回巢者一体防送守巡二道仍各相度二路经繇之处择其要害设立墩台墩院以便瞭望设伏以防奔溃各该将领如纵虏迟回漫散不繇正路者参治不贷一发拨兵臣军门标下右营游击一员统领军马三千名匹该臣题准听臣巡阅甘固及甘固有事调遣之用今甘镇多事似应专备甘镇应援而甘镇当援之地尤莫急于肃州与西宁也固原距肃州二千五百余里距西宁一千四百余里地里既遥恐缓不济事如肃州有警先发镇城兵马西宁有警先发凉庄兵马各驰赴应援标下右营兵马听抚臣咨取或一千二千臣即时遣发听抚臣相地分布协力防御然客兵外至未历险夷必须领兵本官熟知地利统是兵者游击钱载乃宁夏人而宁夏游击彭九畴河西产也统驭虽俱其所长而地利则彭九畴为习似应互相更调行事如调遣过河即听抚臣约束不许自分主客其合用廪给行粮料草照例关支如虏情少缓免得调取共图省节固镇洮河有警听臣另行调遣以期两全一倡土兵夫庄浪一路汉土二营并设河西咽喉无足虑矣然鲁氏土人遍居山谷皆兵也各地苦于召募之难而此土人乃繁衍之甚缘有万历乙亥鼓噪谈者讳之殊未知土人一也先世屡有调用之捷后人乃有脱巾之呼繇统驭之不得其人而鼓舞之未善其法耳今土官以都指挥体统行事指挥使鲁光祖发迹庠序有志功名统练土操一营甚为整肃合无换给敕书责成本官平时则协守本地有事则应援全镇不拘地方随警策应如有奇功即行优擢虽加秩衔不出本镇庶经理戎事管束土人俱为便益一调缺兵查得甘镇额兵七万有奇节年逃亡消耗大损原额总计见在马步止四万有奇而所食粮饷屡经会计减削近因召军买马虽尝题请补发然计口计饷外无赢余今各营堪战有马军丁镇城正兵数不满三千奇标与各路副参俱不满二千各游击不满一千守备则止数百而已若欲补足原额柰清勾无及应募无人终成画饼河西大势本自涣散必有能将能用寡者要在责成训练不必一概议补惟是洪水既改游击水泉既调守备硖石都司镇羌守备均有闇门兵甚单弱且守墩传塘出哨而分之是无兵矣将领纵有用寡之能何所施之夫洪□原有六百余名应召八百名水泉原有五百余名应召五百名硖口原有土著军三百余名应召五百名镇羌原有土著三百余名应召二百名以上所召补之兵尚不足原额之数非于额外加增也马匹动甘肃行太仆寺并庄浪道各收贮桩朋马价银两收买骑操兵马既补粮饷自应议处但内帑既无盈需盐粮亦有定额于两者权之照前名数仍拨盐引为便或于各镇壅滞者改拨往年盐□止派其粮未派其草合无粮草均派或以草桂之说准令粮六草四以济急用及查本镇寒苦如水泉硖口则又不毛之地苦寒尤甚者一行召募其谁乐从夫各处召丁粮以一石五斗安家银以三两各为则例粮听盐引银取草价庶足兵足食而冲险有赖繇是观虏中之归巢与否而用间伐谋察虏之循盟与否而沉机预待此臣等区区犬马之心所以捐糜矢效也臣等又有说焉河西番族非无兵也顷自款塞之后海虏流虏侵扰诸番积愤深恨非一日矣其间岂无黠杰豪侠之长愿与虏一角而召之必有应者缘北虏仗中国之宠灵但曰我贡虏也汉兵一护但曰彼纳马番我贡市虏也在彼未见显然渝款在我不见轻易鼓簧此时且责诸将御虏保番过此以后又相时乘机而图之耳然惟全镇险易非图莫见臣等督会总兵官刘承嗣备查某处为川底境外某处为虏营穿塞之路某处为虏住西海之区某处某处为肃州西宁二路俱窎远孤悬画图说注恭缄  上进得旨图说留览事下所司
　　○以兵部左侍郎杨俊民兼管贴黄
　　○巡抚保定右佥都御史贾三近总督兼兵部右侍郎王一鹗条陈边事一严各隘以固关辅一酌驻土以节军力一精简练以选军锋一议增给以恤战骑一复乡夫以预防守  上报可
</div>
    <div class="pagination">
<a href="明实录神宗实录_page119.html">上一页</a><span>...</span><a href="明实录神宗实录_page115.html">115</a><a href="明实录神宗实录_page116.html">116</a><a href="明实录神宗实录_page117.html">117</a><a href="明实录神宗实录_page118.html">118</a><a href="明实录神宗实录_page119.html">119</a><span class="current-page">120</span><a href="明实录神宗实录_page121.html">121</a><a href="明实录神宗实录_page122.html">122</a><a href="明实录神宗实录_page123.html">123</a><a href="明实录神宗实录_page124.html">124</a><a href="明实录神宗实录_page125.html">125</a><span>...</span><a href="明实录神宗实录_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
