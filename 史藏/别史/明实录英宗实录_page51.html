<!DOCTYPE html>
<html>
 <head>
  <meta charset="utf-8"/>
  <title>
   明实录英宗实录 - 第 51 页/共 263 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录英宗实录 - 第 51 页/共 263 页
  </h1>
  <div class="content">
   ○甲午山西所属府州县人民因岁荒艰食流移各处特设抚民官招抚至是招回复业者共一万一千五百三十三户
　　○直隶池州府属县河泊所原额鱼户二千一百三户死亡者一千三百九十六户其课令见在户陪纳至是知府叶恩以为言覆视得实  上命免绝户课钞四万七千七十三贯有奇鱼油折黄麻三万一千七百斤有奇翎毛一十三万七百九十根鱼鳔六十八斤有奇
　　○蜀府长史刘仲珩良医正钮豫仪卫副田禾互讦不法事论俱斩  上曰王府官僚不思匡辅王乃各尔造衅其俱杖之赦死谪戍辽东
　　○庆府校尉二人欲发王府官私役军人诸罪诡云赴京自劾下法司鞫之词颇连王王亦奏二校尉素无赖  上曰此辈狡狯命编戍辽东词所连悉不问其私有役者令王自治之
　　○乙未升行在武选司郎中李蕡为行太仆寺少卿浙江按察司副使江銕为广东布政司右参政江西按察司佥事汪泳为贵州布政司右参议蕡等俱以九载考最而銕泳又以大臣会举故有是命
　　○命辽东三万卫土军总旗马哈喇为百户小旗木力赤余丁哱罗俱为所镇抚先是土军四十余家叛入于虏遣人招之至是三人首挈家来归故有是命
　　○镇守延安绥德都指挥使王祯奏备边官军道亡及原卫潜匿者六百九十余人乞加究治行在兵部尚书王骥以为宜令所在按察司治罪如例立功哨了一年复其职役  上曰此辈奸顽玩法罪诚难容今姑记之官旗俱住俸粮三月再犯充军军发极边守了终身
　　○四川松潘军民指挥使司经历刘奎言本司地临极边番人杂处叛服不常今仓粮有备而兵器不足且番人强梁惟畏火器乞敕该部令布政司修造送用事下行在工部覆奏请移文巡按御史及三司方面官议其可否奏闻从之
　　○行在工部奏今成造宫殿而各处工匠恃顽逋逃屡催不至皆有司怠慢之故请移文各处械送问罪有司敢仍前怠慢者一体惩治不宥从之
　　○丙申设福建候官县竹崎福宁县柘洋同安县苎溪桥德化县高镇安仁清流县石矶头南靖县九龙岭长泰县朝天岭龙溪县海门社漳浦县盘陀岭瓯宁县营头街十一巡检司革闽县安仁寨古田县谷口二巡检司
　　○贵州都指挥使宫聚发所部讨麓川而受其不发者金法司当以徒罪
　　上曰聚方有所委任第徵其金以愧之
　　○丁酉岁暮享
　　太庙○以明日正旦遣官祭
　　长陵
　　献陵
　　景陵
　　○遣太常寺官祭五祀之神
　　○遣旗手卫官祭旗纛之神
　　○敕在京文武群臣曰昨钦天监言正统六年正月朔日食凡九十一秒故事食不一分者不救护朕惟事天之诚虽微必谨敬天之变岂以微怠况兹岁始阳德方亨致灾有由敢忘祗畏是日在京文武群臣悉免贺礼及期救护如制
　　○福余卫指挥佥事帖木儿遣指挥隔干台并泰宁卫都指挥纳哈出建州卫女直头目阿都赤等俱来朝贡马赐宴并赐彩币等物有差
　　○是冬湖广衡州府宁远卫桃州等六所大疫
　　○是岁天下户口户九百六十八万六千七百七口五千一百八十一万一千七百五十八田地四百三十二万二千四百六十八顷一十七亩田赋米麦二千七百七万九千四百二十一石一斗绢一十八万六千三百一十九匹丝一万七千斤绵一十八万四千九百二十九斤布一十四万三千九百七匹绵花一十八万八千一十四斤折色钞七万七千一百三十二锭有奇杂课钞八百八十四万六千三百九十一锭有奇米麦八万三百三十一石铁七万四千五百八十三斤有奇布一千七百四匹盐课盐二百四十六万九百九十四引折色钞一千九百一十一万二百七十三锭有奇米五十九万二千七百石布七百八十六疋茶课茶五十五万三千七百五十一斤折色钞一十八万九千四百七十四贯屯田子粒二百六十九万三千七百七十六石有奇采纳银五千五百五十两有奇水银九百四十四斤朱砂一百六十二斤石绿二百五十五斤雄黄三十斤漕运北京儧运过粮四百五十万石各处运纳粮七十二万九千五石减免天下官田等顷税粮计米麦五十九万六百九十二石有奇
　　大明英宗法天立道仁明诚敬昭文宪武至德广孝睿皇帝实录卷之七十四
　大明英宗睿皇帝实录卷之七十五
　　正统六年春正月乙亥朔  上诣  奉先殿  太皇太后宫  皇太后宫行礼以是日日当食免文武群臣朝贺筵宴  太皇太后  皇太后免命妇朝贺
　　○庚子行在礼部尚书胡濙奏今年正月朔午刻日当食  皇上敬谨天戒预敕群臣救护至期天气晴明太阳正中无纤毫之亏此盖  皇上至仁大德上格于天是以当食不食礼宜庆贺  上曰  上天垂眷君臣当益加敬慎不可怠忽庆贺礼免行
　　○朵颜卫指挥兀者秃泰宁卫指挥伯颜帖木儿千户把连秃儿等俱来朝贡马赐宴并赐彩弊等物有差
　　○辛丑  宣宗皇帝忌辰遣官祭  景陵
　　○行在礼部尚书胡濙等奏湖广靖州卫并忠州守御千户所散毛宣抚司等衙门正旦等节进贺表文俱有水迹宜○壬寅秦府保安怀僖王妃陈氏薨妃致仕千户玺之孙女永乐元年册封至是薨讣闻  上遣中官致祭命有司治丧葬
　　○癸卯立春顺天府官进春  上御正朝受之文武群臣行庆贺礼赐宴
　　○书复庆王秩煃曰校尉孙搔儿千户汤盘侄童儿赴京告府中事及指挥倪渊等隐占军人即下二人法司鞫问备知其诈已命依律决杖械发辽东边卫充军取其妻子随住渊等隐占军人听叔祖自审实发落惟叔祖亮之
　　○乙巳东宁卫指挥答当哥等自在州指挥□莽暵等斡朵伦卫女直指挥满哥安乐州达官千户哈木俱来朝贡马及方物赐宴并赐钞彩叚表里绢布有差
　　○敕谕建州卫都指挥李满住曰近闻比先开原逃叛土军马哈剌等四十六家能悔过迁善愿回原卫住坐内舍人古鲁答余丁卜勒哥二家为尔拘留不放敕至即发遣回卫庶见尔敬顺朝廷之意
　　○丙午孟春享  太庙
　　○遣中官祭司户之神
　　○以三殿立木遣官祀司工之神
　　○夜有流星大如鸡弹色青白有光起张宿西南行至近浊
　　○丁未以大祀  天地  上御正朝誓戒文武百官致斋三日
　　○甘肃总兵官定西伯蒋贵狭西行都司都指挥使任启等奏庄浪卫苦水湾驿去岁十月三十日地数震十一月二十二日夜地震有声墙壁草棚多倾覆者二十四日夜天鼓鸣二十五日地复震如初  上曰此  上天垂戒朕当警省待大祀后祈告上下神祗仍敕总兵镇守官同狭西三司行都司巡按御史严饬所属军卫有司用心整理边备抚恤军民凡有一应机务及军民利病即具实来闻不许坐视怠慢违者必罪不宥
　　○庚戌大祀  天地于南郊  上还谒  太皇太后  皇太后毕出御正朝文武百官行庆成礼
　　○福建按察使郭智丁母忧服阕复除广东按察使
　　○辛亥以大祀庆成  上御奉天门大宴文武群臣及四夷朝使纠仪官监察御史刘克彦陈永直行王路监察御史官受劾其不敬  上曰克彦等自不能正何以纠人姑恕之再犯不宥
　　○复除监察御史史鉴于行在福建道以丁忧服阕故也○壬子命行在都察院右佥都御史王翱镇守狭西卢睿参赞宁夏军务时右副都御史陈镒在狭西右佥都御史金濂在宁夏数年不更会教官王宣言故命翱睿与镒濂岁一更代以均劳逸
　　○行在工部奏代世孙仕＜土廛＞以乐器毁坏无以供祀事请令山西布政司修其坏者南京工部补造其不足之数  上从之
　　○设四川会川卫七条沟堡建昌卫分水岭堡从指挥佥事撒忠等奏请也
　　○广西总兵官安远侯柳溥违法被弹  上封其章以示溥而宥其罪仍命有司追溥所受银器及家人私贩盐价溥祈免乃贷之
　　○改广西河池守御千户所仓隶思恩县
　　○惠安伯张昪卒昪河南永城县人  太皇太后弟也洪武间以功累官至羽林卫指挥佥事  宣宗为皇太孙时命昪随侍辅导小心恭谨  仁宗即位升后军都督府都督同知寻升左府左都督宣德十年  太皇太后诏不许昪预议国事大学士杨士奇等言请昪议事诚出公论不用过虑卒不允正统五年加封奉天翊卫推诚宣力武臣特进荣禄大夫柱国惠安伯食禄一千一百石子孙世袭至是卒讣闻  上辍视朝一日遣官谕祭安葬昪存心公正循礼守法卒之日  遣嘱子孙戒勉谆功士林称道之孙琮嗣  夜月犯轩辕大星光芒相接  都督同知徐甫卒甫凤阳人父贵为北平都司都指挥佥事甫为大兴左卫指挥佥事从  太宗靖难战白沟河历升都指挥佥事永乐初升浙江都指挥同知洪熙初升左府都督同知改右府宣德二年出掌四川都司事阿昔祈命等簇叛赖甫安辑焉  癸丑上元节赐文武百官宴并假十日召都督佥事刘聚还京  行在户部主事邹来学奏国初积粟备荒不为不多今未百年而空虚者十常八九盖缘出纳之际委之于民是以侵欺者多至勤  圣虑遣臣等修举今所积者动以万计若不禁防切恐复踵前迹近时虽有州县官监支然更代无常首尾不清设有侵欺罪将安归请专委一官不妨本职兼督守仓大户谨其出纳遇有他故申达上司别委官代之务令授受明白则事有统纪而奸弊息矣从之  增置南京并在外各卫知事各一员从巡按山东监察御史何永芳奏请也  甲寅命户部狭西司署员外郎事主事张让实授员外郎仍支正五品俸以任满九载故也  命广东潮州府知府王源复任源以三载赴部考绩属县民闻其欲告致仕相率诣阙奏其兴学弭盗乞留之故命复任  行在刑部右侍郎何文渊言唐虞之时有苗弗率帝舜命禹徂征三旬苖民逆命帝乃诞敷文德舞干羽于两阶七旬有苗格然彼不臣服于大禹徂征之时而来格于帝德诞敷之日此其慕义之心终不可得而泯灭也今麓川叛寇思任发逞凶造祸反道败德廷臣合辞请兵征讨臣窃以为麓川之在南陲一弹丸之地而已疆里不过数百人民不满万余以大军临之同往无不克然得其地不可居得其民不可使何若宽其斧钺之诛兴我羽旄之舞命云南总兵官都督沐昂量调官军同佥都御史丁璇于金齿操备且耕且守仍令云南都布按三司各委堂上官一员躬诣彼处宣扬圣化使之感虞舜之敷德同有苗之格心计不劳征伐而稽首来王矣如是而更冥顽弗率然后命昂等调发官军相机剿绝岂徒王法之所不容而亦神人之所共怒也事下行在兵部尚书兼大理寺卿王骥等会同公候伯都督尚书侍郎都御史等官太师英国公张辅等议文渊所言与今日事势似有不同盖唐虞之时去古未远其地不过九州要荒之外止于覊縻而已然苗民来格犹不免有三危之窜今我国家混一四海华夏蛮貊罔不率俾思任发自父祖以来荷国厚恩授职宣慰殆今六十余年乃敢纠集丑类屡抗王师虽蒙贷罪貤恩彼却怙终稔恶释此不诛诚恐木邦车里八百缅甸等处觇视窥觎不惟示弱外邦抑且贻患边境乞于先选定西伯蒋贵都督李安并今选都督刘聚都指挥宫聚冉保内命三员为总兵官及左右副将其副将二员分统南京湖广贵州四川等处官军土军人等教习训练仍命户部左侍郎徐晞往来巡督兵行之日与先差佥都御史丁璇协同馈饷然犹先遣彼处通晓夷语头目人等谕以祸福晓以顺逆贼若革心或诣军门输款或遣子侄来贡复还所掠取自  上裁如其不然会合各处军马屯聚金齿先期遣人赍敕谕木邦车里八百缅甸大候等处起集夷兵或分道或并力或左右夹攻或内外相应刻期并进直捣贼巢擒其渠魁献俘阙下诛其党恶枭首藁街以震天威以靖边境庶洩神人之怒快远迩之心此实臣等区区之至愿也  上从其议
　　○乙卯  太皇太后敕谕行在礼部尚书胡濙等曰  皇帝婚期伊迩皇后之位必在得贤盖以上配  宸严祗奉  宗庙表正六宫母仪天下而隆国家万世之本也尔礼部其榜谕北京直隶南京凤阳淮安徐州河南山东山西狭西于大小官员民庶有德之家用诚简求务择其父母克修仁义家法齐肃女子年十三至十五容貌端洁性资纯美言动恭和咸中礼度者有司以礼令其父母亲送赴京吾将亲阅焉  以狭西庄浪卫苦水湾驿地震  上祭告  天地  宗庙遣行在礼部右侍郎王士嘉赍香帛祭告西岳华山西镇吴山之神  命造中宫仪仗辇轿一副红杖二清道旗二黄麾二绛引旛六传教旛四告止旛四信旛四龙头竿十仪锽氅十戈氅十戟氅十吾杖六立瓜六卧瓜六仪刀六班剑六镫杖六金钺六骨朵六响节十二羽葆幢四紫方伞二红方伞二黄销伞一黄绣曲柄伞二红绣伞一红素圆伞一红绣雉方扇六红绣花圆扇六青绣方扇四红罗素圆扇六黄罗素圆扇六拂子二红纱灯笼二红油纸灯笼一魫灯一金交椅一金脚踏一金水盆一金水罐一金香炉一金香盒一金唾壸一金唾盂一行障二坐障一辂一安车一  四川长河西鱼通宁远军民宣慰使司本卜鲁奈国等寺剌麻僧宜言千狭西洮州卫管下著落簇永福寺番僧摄剌藏卜等来朝贡马及方物赐彩币等物有差  命定西伯蒋贵佩平蛮将军印充总兵官都督同知李安充左副总兵都督佥事刘聚充右副总兵都指挥使宫聚充左参将都指挥佥事冉保充右参将行在兵部尚书兼大理寺卿王骥总督军务统率大军征讨麓川叛寇思任发蒋贵王骥先往云南会计军饷相度方略李安宫聚统领四川贵州官军刘聚冉保统领南京湖广并安庆等卫官军以俟调用仍各以制敕授之  两浙巡盐御史张淑等奏臣先奉敕凡获盐徒究问如律固禁具奏定夺今臣前后所问多者不过万斤少者或止百斤若一概俟请发落不免淹禁艰难臣愚以为果系权豪势要之人聚船成＜舟宗＞列兵拒捕其盐多至二千斤以上者如所奉敕余依律取问照例发落为便从之仍命各处巡盐官皆如淑奏施行  行在光禄寺大官署署丞张冕奏本寺卿奈亨指以供祀郊坛为由掩取猪鹅肉及面食以为私用  上命亨具实以闻亨惶愧服罪  上曰尔为堂上官乃贪饕若此论法本难容既服罪姑宥之  神武中卫小旗高益素恃健讼诈人财物奸占指挥千户等妻妹为妾至是诬本卫指挥韩英等谋为不轨下锦衣卫又诬指挥刘源逼己虚招所告英等机密重事赴登闻鼓诉之百官廷议以益罪当流听赎但其狂妄怙终若照常例恐奸人得计请别处分  上怒命斩于市籍其家
　　○丙辰行在兵部尚书兼大理寺卿王骥奏陈征剿麓川事宜一选得曾历战阵可使领兵都指挥董斌马让王喜指挥鲁全等十一人千百户旗军九人一访得勋卫陈仪出自将门颇有才略如分道进兵可使参赞副将军务一云南官库见贮银两令充赏有功官军今彼处土官衙门数多凡遇调遣土军土人及儧运借办粮储其所隶头目必须量加赏劳乞令行在户部计议先遣官运送彩叚五百表里布绢各五百匹以备边用一云南贵州湖广四川所属卫所官多老弱阘葺及不谙武略在任不能理事临阵岂望成功欲会同五府并各营把总官于见操多余官内推选年力精壮才识颇优指挥千百户三百员随去如遇彼处各卫所官不堪任事征差者改调腹里卫所带俸差操就将随去官补缺任用俟贼灭之日通行具奏庶几边卫得人粮赏不为徒费一云南贵州四川都司属卫军职土官及湖广边卫今征调军职土官如有老疾亡故子侄应袭替及该比试官贫乏不能赴京者乞照监督甘肃军务敕谕内事理许臣召官舍保勘明白就准袭比领军征哨其有无赖官旗为军民之害并城池屯堡驿站等项不便军民事务许臣从长计议便宜处置仍具实奏闻庶号令可行赏罚不僣将士奋勇灭贼有期而臣亦罄竭驽钝还朝有日矣  上览奏命多余官止选一百五十人布绢各加五百匹余悉从所议
　　○免行在金吾左等十一卫直隶真定淮安等二十六卫被灾屯田米二万五百余石草四千八百余束
　　○丁巳守备宁夏中卫都指挥刘源坐滥取财物罪赎还职
　　○广西郁林州北流县言洪武末设容山闸其后水塞闸废至今四十余年闸夫三十九人绝无所事宜裁革为便从之  惜薪司外厂监工大者邓昭用挞厂夫王友贤友贤自经死刑部坐昭用当赎杖  上命禁锢之
　　○戊午命行在金吾右等卫带俸都指挥同知方瑛王斌都指挥佥事徐定署都指挥佥事李信黄让从征麓川以瑛等先尝征讨故也
　　○升建州左卫指挥使董山为都督佥事董山故都督猛哥帖木儿子初嗣其父为指挥使至是其属塔察儿等来朝为董山乞恩故有是命
　　○行在翰林院侍讲刘球言帝王之驭夷狄必宽宥于其小而谨防于其大所以适缓急之宜为天下久安计也故周伐崇不克即退修德教以待其降至于玁狁则命南仲城朔方以备之汉征南越不利即为罢兵赐书以通好至于匈奴虽已和亲犹募民徙居塞下入粟实边复命魏尚守云中以拒之以成周西汉之力破灭崇越易如振槁皆释不诛惟汲汲玁狁匈奴之备何也盖不穷兵于小敌以伤生灵惟防患于大寇以安中国也今麓川残寇思任发本依山负谷覊縻纳贡之夷边将失驭致勤大兵虽未歼厥渠魁亦多杀其群丑  皇上念此小夷僻居南徼灭之不为武释之不为怯特降玺书原其罪恶使得自新是即周汉修教赐书之意也奈何边将不能宣达  圣意复议大举欲屯十二万兵于云南以急其降不降则攻之而不虑王师不可轻出夷性不可驺驯地险不可用众客兵不可久淹是皆兵法所忌也况江南近年水旱相仍军民俱困若复动众恐至纷扰臣窃以为终宜缓诛如周汉之于崇越也至如北虏犹古玁狁匈奴世为边患今虽少抑然部曲尚强戎马尚众未可保其终不寇边居安思危此维其时乃欲移甘肃守将以事南征恐沿边将士意谓朝廷必以此虏为不足虑遂生怠心弛其边防卒然有警恐致失错臣窃以为宜防其患如周汉之于玁狁匈奴也伏望  皇上罢大举之议惟令大臣推选智谋之将辅以才识大臣仍举内外文武之臣无分见任谪降但有才干者十数人随往云南量调见操官军分屯于金齿等处要害之地如赵充国屯田湟中以降叛羌故事且耕且练广其储蓄习其水土固结木邦诸夷以为我援一则乘间觇寇虚实不时进攻一则因便谕以祸福抚其向化明加赏罚责以成功如此将不烦大兵而寇自可服至于西北边境及今无事宜敕诸将及参赞文臣巡视塞垣当筑者筑之沟涧当浚者浚之城堡烽火□侯当增修者皆增修之仍勤训练广储蓄利器械严守望凡备边之事悉令修举以防不虞是诚国家万万年太平之计也章下行在兵部覆奏以为麓川之征已有成命难允所言其言西北边境所宜慎固封守防患未然实国家要务乞敕镇守大同宣府辽东宁夏甘肃等处总兵等官各将所部军马整搠训练毋致怠忽失误事机  上从之
　　○己未升吏部考功司主事夏瑜为员外郎支正五品俸以任满九载故也○庚申命哥吉河卫指挥同知可成哥孙末希纳袭职泰宁卫都督脱火赤子讨勤袭为都指挥使授都督拙赤弟失南帖木儿为正千户俱赐敕谕
　　○命直隶苏州府知府况钟复任升正三品俸钟九载任满当迁耆老军民二万余人赴巡按御史张文昌处陈其能抑强扶弱乞留复任文昌以闻故有是命
　　○山东青州府安东仓火
　　○辛酉命南京守备丰城侯李贤等给征剿麓川官军八千员名铠甲兵器
　　○塔麻速卫指挥使土剌兀者卫女直舍人冬奴考郎兀卫指挥古郎加辽东自在州千户别里哥安乐州所镇抚赴京奴等俱来朝贡马及方物赐宴并赐彩币等物有差
　　○壬戌哥吉河卫野人女直木带纳朵伦卫女直满哥自在州指挥兀丁哥狭西岷州卫番僧纲司广福寺剌麻锁南屋即等俱来朝贡马赐彩叚表里有差
　　○梁王瞻＜土白＞薨王  仁宗昭皇帝第九子母贵妃郭氏永乐九年生二十二年册封至是薨年三十讣闻  上辍视朝三日遣官致祭王资度英伟好学不倦谥曰庄命有司治丧葬
　　○命直隶真定府滦城县知县傅善管马主簿雷震复任俱升俸一级善震俱以九年任满属民告留故复之  癸亥调守备赤城都指挥佥事赵玟往独石守备从右参将都督佥事杨洪奏也
　　○谪守备滑石涧堡署都指挥佥事李庸甘肃充军庸多纵卒图利奸部伍妻为协同守备偏头关都指挥马贵所奏故也
　　○巡按福建监察御史严敬等奏镇海等卫补造海船有诏刻期今或过期未完或尚未采木请罪其千百户慢事者都指挥同知孙安都指挥佥事刘海邓安贾忠亦当治罪  上曰都指挥及已兴功者姑宥之未兴工者住俸三月俱责取罪状再限半年不完必罪不宥
　　○甲子命造中宫朝参乐器衣袍大鼓杖鼓方响二十弦琵琶筝头管笛紫竹笙紫竹箫戏竹花梨木串版红罗销金宝相花圆领夹袄夹裙抹额红罗彩鼓衣青绿罗彩画直缠云肩描金牡丹花黑漆唐巾抹金钑花铜带皂靴等物
　　○命晋府庆成王美埥第三子钟镈为镇国将军给赐诰命冠服
　　○瓦剌使臣卯失剌郁鲁忽等陛辞  上致书其可汗曰自古圣明之君皆以天下为一家一视同仁无有彼此我  祖宗体  天行道法古圣人以为治是以海内海外无间遐迩罔不归心朕嗣承  祖宗大位主宰兆姓惟奉  天之道体  祖宗之心以安养生民故临御以来海宇清晏民生乐业可汗聪明仁智在我  先朝遣使往来和好如同一家迨于近年和好愈厚今复遣知院卯失剌哈纳你牙等远致良马览书词具见可汗诚意朕深嘉悦兹因使回仍遣正使都指挥康能陈友副使都指挥王政指挥李全等赍书币以复惟可汗坚秉至诚益顺  天心永相和好始终一致则  上天悦鉴锡福于无穷而令名亦永世不磨矣可汗其亮之赐可汗五色彩叚并纻丝蟒龙直领褡衤□蒦曳撒比甲贴里一套红粉皮圈金云肩膝襕通袖衣一皂麂皮蓝条铜线靴一双朱红兽面五山屏风坐床一锦褥九各样花枕九夷字孝经一本销金凉伞一油绢雨伞一箜篌火拨思二弦一副并赐其妃胭脂绒彩丝线等物其丞相平章都督知院内使俱赐有差又书与其太师淮王也先曰太师继承祖父爵位恭事朝廷遣太尉平章斡列苦国公知院察占等来朝继修前人和好朕览奏词并闻都指挥陈友等言太师之诚心深用嘉悦兹因使回遣陈友等赍敕谕礼物回赐惟善人能敬顺  天道惟  上天必祐善人太师其益顺  天心永相和好宜尔子孙部属永享太平太师其体朕至怀赐也先蟒龙叚一麒麟等兽叚四五色叚五十彩绢一百二十妃三人彩叚并纻丝衣一套云肩通袖膝襕衣一套并鞋靴盔甲弓刀臂手马鞍凉伞琵琶等物  哈密使臣打剌罕哈斤等陛辞命赍敕并彩币赐忠顺王倒瓦答失里敕曰先差故都督佥事术纳次男副千户撒满赤来朝并奏撒满赤发觉皮剌纳谋叛之事朕嘉其为尔尽忠准袭父职厚加赏赉遣回及王差千户早丁朝贡到京又得王母与哈只书云撒满赤与皮剌纳有同谋杀害之情乞朝廷不必放回庶免后患已准所言遣人驿召至京就留居住特谕王知之
　　○赐赤斤蒙古卫指挥切领哥泰宁卫都指挥隔干帖木儿都指挥佥事火儿赤台都指挥哈散男款赤不花头目安察朵颜卫都指挥使完者帖木儿指挥佥事苦列儿都指挥同知朵罗干头目都连帖木儿乃儿不花福余卫都指挥同知倒斤指挥佥事帖木儿阿兀歹头目伯台彩币表里有差并赐敕谕之　○省大同内地守墩官军行粮先是守墩者不分内外远迩悉给行粮至是从佥都御史罗亨信等议其境外冲要及离城百里之上者给行粮其内地不及百里者省之岁省米四千三百石有奇
　　○狭西左布政使郭坚言大明律载府州县官有犯所辖上司不得擅自勾问止许开具所犯奏闻其仓场库局阴阳医学闸坝驿递等衙门官犯罪俱不该载所以各处此等有犯间有径行勾问又有具奏提问所行不一请敕法司议事下行在刑部尚书魏源会都御史陈智等议以为宜从布政司问刑科给事中廖庄言律载在外五品以上官有犯奏闻请旨六品以下听分巡御史按察司并分司取问臣窃以为仓场库局律虽不载其曰六品以下听御史按察司分司取问则是此等官员亦载其中而布政司不得擅问明矣盖布政司所管者户口钱粮军需差役等项而仓库等衙门实为所属事体相关或一时干办不及或有时逢迎失意必有多被取问若御史按察司分司可得径问布政司亦可得径问则此等官员将不胜其去故迎新而见任者亦无以自立矣他日又岂无奏巡检司与学官律不该载者亦乞照此例者乎  上从庄议
　　○直隶广德州建平县湖广衡州辰州长沙府卫及沅州卫郴州四川重庆府各奏去年自六月至八月不雨田禾枯槁  上命遣官覆视以闻
　　○宥中军都督同知王贵罪先是贵守肃州纳军余番夷男妇四十八人为奴及为佥都御史曹翼所奏被逮赴京发遣其奴各著役贵既蒙宥留理府事乃移文拘其奴随任奴惧诣巡按御史讦贵与子浒违法事翼具以闻给事中御史亦交＜锍-釒＞劾贵  上特宥之
　　○乙丑  上御奉天门谕右都御史陈智等曰朝廷命将出师伐叛讨罪纪律严明爱恤军士责在帅领遵守号令勇敢立功效归士卒帅领世享官禄军士岁支衣粮若遇征调全给俸粮又有盘缠口粮恩养如此不过为民除害今命总兵官定西伯蒋贵等统兵前往云南征剿蛮寇以御史二员巡视操练缘途禁约为帅领者若不守法度虐军纵暴送总兵官处区处为士卒者若不遵号令侵扰百姓轻则同管军官量责重则枷钉送总兵官处斩首号令若御史知而不举事发一体治罪尔都察院宜以朕意榜谕官军经过去处咸使遵守
　　○少保兼工部尚书吴中疾  上命医往疗之
　　○丙寅书复松滋王贵烆曰得奏言使女二人逃走及言比先容留在府使用之过今悉不问但子女被人诱引入府又踰墙而出及所与同逃者皆非良善府中不可再用已令户部行荆州卫发与亲属收领自今宜守礼法疏绝邪佞存恤下人庶几以全令德
　　○巡按浙江监察御史李奎言近日新例旗军舍余人民有犯无力纳米者俱送总兵官处立功哨备例后者固所当遵而例前者尚未定夺请不分前后俱照新例为便从之
　　○丁卯擢江西饶州府推官艾茂为行在山西道监察御史茂先以会举理刑至是考称故擢之
　　○革贵州铜仁府滑石江巡检司○河南开封府民祝俭等三人汝宁府民刘义等五人山西太原府民杨璟等十八人各出谷千石有奇赈济赐敕奖谕并复其家
　　大明英宗法天立道仁明诚敬昭文宪武至德广孝睿皇帝实录卷之七十五
　　大明英宗睿皇帝实录卷之七十五
大明英宗睿皇帝实录卷之七十六
　　正统六年二月戊辰朔命狭西按察司副使陈斌协赞延安绥德军务先是镇守狭西右副都御史陈镒奏延安等处先有按察副使周廉兼理边务官军畏法莫敢轻犯近者廉缘事去官止存都指挥王祯在彼督守事多专制人情稔熟以致指挥郑宣等大肆贪婪酷暴乞仍推选副使或佥事一员往与祯相兼莅事  上命行在兵部推选至是兵部以斌名闻故有是命  巡按山西监察御史曹泰奏臣闻之书曰凡厥正人既富方谷夫衣食缺于家虽严父慈母不能制其子冻馁切于身虽巢由夷齐不能固其节今在外诸司文臣去家远仕妻子随行然禄厚者月给米不过三石禄薄者一石二石而已其所折钞急不得济九载之间仰事俯育之具道路往来之费亲故问遗之需满罢闲居之用其禄不赡则不免移其所守此其所以陷于罪者多也乞敕廷臣会议量为增益俾足养廉其仍贪污冒法者寘之重典则贪风息矣  上命行在户部详议以闻尚书刘中敷等言官员俸禄已有定制难以增益从之  直隶滁州卫奏比因岁歉军士缺食者九百四十五家请发公廪赈济俟秋成偿官从之  己巳云南定远县黑盐井巡检司土官巡检樊真湖广容美宣抚司土官舍人黄瑛贵州镇宁州十二营长官司土官舍人阿乌狭西阶州孔提峪阿木等簇生番头目巴肖等甘州住坐回回火者倒兀等俱来朝赐钞绢有差  庚午  皇太后圣节  上率亲王上寿免命妇朝贺赐文武百官宴  命故虎贲右卫指挥使李宣童子咬儿金吾右卫指挥同知杨床忽儿子洪袭职长陵卫指挥佥事姚忠老疾命其侄聚代之  命故贵州都指挥佥事顾男子能为指挥同知勇镇远候成之子初以舍人授流官指挥同知既而升都指挥佥事比领兵征麓川斩获贼首十余级进攻刀招汉寨与贼战死之至是能请袭父原职行在兵部以勇原系流官例不承袭  上曰勇有军功且死于王事不准其子承袭何以示劝其令袭之  升湖广按察司佥事杨绍为狭西布政司参议狭西佥事王增佑监察御史刘智俱为按察司副使增佑广东智贵州监察御史申春给事中李昇俱为知府从行在吏部会官举之也  辛未复除监察御史张斌于浙江道斌先以冗员待次于家至是召用故有是命  壬申辽东兀者卫女直都指挥莽剌老哈河卫野人女直阿冲加木兰河卫女直得申哥等俱来朝贡马及方物赐宴并赐彩币等物有差  升山丹卫指挥使郑鋐为狭西行都司都指挥佥事提督凉州操备时总兵官定西伯蒋贵以都指挥包胜年老荐鋐廉能勇略宜加委任故有是命  裁省河南布政司并怀庆卫辉彰德河南府抚民官  裁省行在光禄寺珍羞大官良酝掌醢四署署正四员署丞五员监事七员先是本寺卿奈亨以供应事繁奏增各官至是亨又奏事简官多故有是命  癸酉交城王美垸奏旧患头风疮疾及宫眷感患乞医调治  上命平阳府遣医疗视之  斡朵伦卫指挥满哥等辞归令赍敕及彩币赐其卫指挥脱亦脱  甲戌以征麓川叛寇思任发遣祭告  天地  宗庙  社稷山川仍命行在兵部尚书王骥祭告云南境内山川之神  敕户部左侍郎徐晞曰兹命总兵官定西伯蒋贵总督军务兵部尚书王骥等往征麓川叛寇已令总兵官都督同知沐昂镇守地方兼督粮饷特命尔于南京湖广四川贵州直抵云南大军经历之地缘途整备刍粮以备支用进兵之日仍与佥都御史丁璇分督转运朕以尔廉能勤慎故兹委任尔其夙夜尽心从长区画务在人不知劳而粮饷给足钦哉  狭西泾州道正司奏本司在王母宫其殿阁廊宇旧尝蒙恩缮理今复倾颓乞仍命有司修缮  上曰狭西兵民艰难已甚岂可作无益之劳其自葺之  行在锦衣卫奏山东都指挥佥事张安奉诏征麓川避难辞以疾兵部尚书王骥等輙允之俱宜究治  上命宥骥禁锢安  初京师多盗法司集议奏请腹里卫所旗军余丁力士犯抢夺偷盗掏摸盗官畜产律该徒流绞罪者俱杖一百南人发广西北人发辽东边卫充军原系边卫逃来为盗者俱照年限守墩哨了三犯窃盗免死充军逃回者照前地方发极边卫所常川守了从之出榜晓谕至是大理寺右寺正李从智言榜文禁纳止于在京未尝通行天下又无不分榜例前后一体发遣之语今法司问遣例后者亦如例前在外者不殊在内有乖朝廷仁政之施  上以其＜锍-釒＞示法司刑科给事中廖庄言从智所言固善不知盗律本以得财多寡所犯再三重罪之轻重今若一概发遣边卫不但有乖革心改过之化且行之既久卫所见在军士数少差操不无重复役使不得休息盗贼不免愈生臣愚以为乞罢此例有如屡犯不悛法司具奏取裁奏入  上复命法司酌量适宜以闻尚书魏源都御史陈智等言宣德间旗军人等犯盗调发边卫遵行十余年盗息民安近因请旨裁革不逾一年致盗蜂起从智所言固难准而庄之论亦违律条所载盗贼编发充军事意宜仍依法司集议所定行之为便  上曰然  乙亥命行在兵部左侍郎郑辰仍理部事先是  上命辰同右通政吕爰正清理武臣贴黄至是尚书王骥往云南总督军务故命辰还部  广西思恩府土官弟岑端辽东阿者迷河卫野人女直者的克等来朝贡马赐彩币等物有差  升镇守延安绥德等处都指挥使王祯为右军都督佥事以黑木沟获虏功也  升兀者卫指挥佥事忙惧台为指挥同知命故指挥使别里该子兀里哈指挥佥事咬纳子海散塔麻速卫指挥佥事忽失八子失郎哈俱袭职  命湖广彬州永兴等五县户口食盐俱于广东矬峒等场盐课司关支  夜月犯井宿  丁丑释奠先师孔子命少保礼部尚书兼武英殿大学士杨溥行礼  浚京城西南河  戊寅祭  太社  太稷  遣顺天府官祭先农之神  命行在户科给事中党恭掌本科事  命以布绢折大同官军两月俸粮先是行在户部尝有是请  上虑边士乏食未从至是人多言便遂从之  给云南木邦缅甸车里八百大甸威远大候施甸各长官司信符金牌各一命其合兵剿麓川叛寇思任发也  行在福建道监察御史郑颙奏诸处上纳行在光禄寺米粟谷糠诸物其该收官员不恤民难往往转运到寺方行视验稍不可意悉令退去甚者往返数次其上纳者皆远乡淳民觅人肩负为费已多况出入内府尤所不便请今后上纳者到部即令呈样户部辨验堪中包封送寺如样收受果有湿碎止于本寺簇扬晒晾则民免往返之费又言光禄寺月市品果鲜鱼令市民定直官偿以钞然民务贪得多倍其直颇伤公帑今后须令府县委官同原委监察御史及本寺官面集市民视时物贵贱偿之则公私两不相伤从之  行在锦衣卫带俸都指挥佥事陈友等言辽东东宁卫及安乐自在二州寄住达官人等累年进贡不限时月多带家人贪图赏赐所过劳扰军民妨废农务乞敕辽东镇守总兵等官谕令今后皆候农隙之时进贡毋容多带家人仍踵前毙从之
　　○己卯永顺伯薛绶嫡母太夫人李氏卒命赐葬祭
　　○行在礼部祠祭司郎中黄养正自陈以官生入翰林习字屡写实录进至今官已食从三品俸乞赐服用预宴与三品官同  上不允
　　○行在礼部言广东都司南海卫等衙门指挥佥事等官曹忠等送占城国进贡象犀赴京一年死于道当治忠等不谨之罪  上特宥之
　　○辽东建州左卫女直指挥易使加等呕罕河卫女直指挥帖木儿哈考郎兀卫女直指挥古郎加等爱河卫野人女直阿塔出云南顺宁府土官知府猛盖遣把事马塝四川建昌卫昌州长官司土官长官卢聚遣把事阿苴俱来朝贡马及方物赐宴并赐彩币等物有差
　　○赐征麓川将士钞都指挥各一千贯指挥千户卫镇抚百户所镇抚旗军人等递减一百贯俱于南京库给之
　　○右军都督府都督佥事罗文卒辍视朝一日命有司治葬遣官赐祭
　　○命狭西巩昌府知府韩福赴任升从三品俸福九年任满行在吏部考最当升巡按御史及巩昌卫官俱上章言民怀其惠乞保留之故有是命
　　○直隶保定府蠡县铺兵翟丑儿年尚幼受嘱毁弃所递公文法司论赎徒  上曰彼童穉敢尔壮当何如其发附近卫分充军
　　○庚辰遣官祭宋丞相文天祥
　　○命直隶保定府安州高阳县知县王弼复任升从六品俸弼九载任满县民言其能兴废补救乞留之行在刑部右侍郎何文渊巡按监察御史李匡以闻故有是命
　　○命发四川丁壮转运泸州官仓米赴云南曲靖军民府供给军饷  巡抚河南山西行在兵部左侍郎于谦奏窃谓立法非难守法为难伏睹洪武间预备之法区处详尽非徒欲为万民之利而实欲为万世之利厥后因循日久遂至废弛兹蒙  皇上涣布德音兴举旧制臣奉命总督河南山西二处预备粮储今在仓各以数百万计第恐有司不谨复如前日他处事体臣未经历不敢妄言其河南山西臣欲于每岁三月初令州县记其缺食之家申达布按二司斟酌得宜方令支给其所给者大口月三斗小口半之至五月蚕麦既收随即住支仍将所给之数申报上司及户部俟秋成抵斗偿官岁终仍报所偿之数果有贫乏及笃废老疾不能偿者官为设法补完毋损原数其放支之序先菽次薥秫次黍麦次米稻后先有伦毋致红腐州县官有能设法经营使新陈相易不致浥坏者听当满而预备粮储未完者不得离任仍令风宪官稽考伺察如此则出纳以时而所贮不腐防闲严密而奸弊不生矣从之  山东昌邑县民王坦言漕河时时水浅舟行不便漕卒至终年不得少休往者江南尝海运自苏州太仓转输山东胶州胶州有河故道可浚之转运至掖县再浮海至直沽可避东北海险数千里较之漕河似为便近章下行在工部言漕运已有成规事遂寝  辛巳鲁府邹平王妃项氏薨妃肥城守御千户所百户通之女正统二年册封至是薨讣闻  上遣中官致发命有司营葬  行在礼部言锦衣卫寄住达官指挥同知劄买等九人济州卫致仕指挥使李林行在旗手卫指挥佥事凌金□暠前后卒请如例赐祭从之  礼部办事官王文等奏臣等俱云南土人切见麓川寇叛道路险隘挽运艰苦米一石易银四两其姚安等府司州县土官蓄积甚丰请令各官人输军饷一万事毕偿之又言叛寇负固当以计破窃意木邦缅甸孟艮威远等处夷人与麓川接境不畏瘴疠熟道路请遣官同臣等发二十万人令自备象马米刍与大军刻日夷兵分投从间道先进大军从金齿腾冲潞江景东诸道继进捣其巢穴则叛寇腹背受敌必成擒矣  直隶高邮州知州韩简言州官河西接新开湖东通兴化县旧设上下二闸以时启闭舟行甚便今闸坏河不通且子婴沟塞沟旁田皆荒芜又减水阴洞常闭塞其岸东田旱涝輙不收请俱浚治之事下行在工部请令扬州府核实兴役毋轻扰民从之  夜月犯上将星  壬午葛林卫女直指挥得英哥实山卫野人女直兀察野木河卫女直指挥塔麻赤等四川杂谷安抚司土官舍人定日思伽遣番僧剌麻遍出并招致角木脚等四塞生番剌麻八当僧结等来朝贡马赐宴并赐彩币等物有差  命云南总兵官都督同知沐昂都察院右佥都御史丁璇及云南都布按三司官督运军粮二十万石于金齿  癸未敕谕木邦宣慰司土官宣慰使罕盖法曰尔木邦自尔先代以来世笃忠诚恭修职贡故朝廷眷待之恩久而愈厚比者麓川叛寇思任发背逆不道侵夺邻境抢掠人畜朕初不忍加兵但屡遣敕抚谕彼终不悛悔贪噬之心未有厌足必欲并吞尔等此  天地鬼神之所不容已敕总兵官进兵剿灭兹特遣人赍敕并信符金牌往谕尔等宜预集人马俟大军至日即与协力或径捣其剿穴或夹攻其左右或截其后路俾贼首尾受困进退无所必成擒矣如此则  上天必祐尔忠义朝廷旌尔功能加尔官赏尔之境土亦得永安而尔之荣名伟绩载诸青史传之无穷与古忠贤之臣并矣尔其钦承朕命毋怠  敕云南总兵官都督同知沐昂及云南都布按三司巡按御史等官曰得奏言师宗州及广南府州贼徒阿罗阿思等紏合行劫盖自去冬维摩等州蛮寇作耗已敕尔等补其余党今乃滋蔓如此延玩之罪姑置不问敕至尔等即从长计议委的当官员前去招抚俾还本土悉宥前罪如梗化不服待平灭麓川之日即与兵部尚书王骥等计议相机剿灭务俾寇贼屏息边境安宁  命故老哈河卫野人指挥同知付剌答子安出哈袭职  调行在山西道监察御史房威为直隶保定府涞水县知县先是金吾卫千户孔文母庞诉其妇徐不孝刑部逮问徐罪当绞徐称冤调威辨理威问拟如初徐复称冤又高行在贵州道辨理得冤状以闻  上谕行在吏部臣曰御史执邦宪当为人伸冤理枉而威乃不能其出之□为风宪官之戒故调之  行在刑部右侍郎何文渊奏掌直隶顺德府事右参政张时年老昏倦不能理事  上命行在吏部取时至京验之果如文渊言遂命致仕巡按浙江监察御史康荣等奏杭州府地狭人稠浮食者多仰给于苏松诸府今彼地水旱相仍谷米不至杭州遂困又湖州府比因岁凶米亦甚贵窃计二府官廪有二十年之积恐年久红腐请发三十五万粜于民间令依时值偿银上纳京库则朝廷不费而民受其惠矣从之  甲申爱河卫女直指挥把失塔随满河卫野人指挥坎失兀木兰河卫女直指挥卜正哥野人指挥撒赤哈狭西朵甘灵藏管缠南恰儿监藏遣使臣永禄儿监藏俱来朝贡马及方物赐宴并赐彩币等物有差  命右监丞吉祥镇守云南俟麓川寇平回京
　　○总兵官定西伯蒋贵等陛辞  上敕谕之曰今命尔率师往讨麓川叛寇思任发务在殄灭此贼用安边境其各竭忠殚虑效谋奋勇以成厥功仍示下合行事宜一为将之道不恃一己之见必采众人之长乃能成功古之良将率由此道尔等既至云南须广求有知能谋略谙知夷情及道路夷险之人以恩待之与之计议然后行事所领官军及土官土军有智谋出群者亦加意待之专心委任必能效用一剿灭叛寇兵行之际惟在赏罚若官军人等有能奋勇当先杀贼或巡哨得贼实迹即录其功具奏升赏如有畏避偷安及妄报功次希求升赏者即拏问发边卫充军一古之名将皆与士卒同甘苦饥不先是渴不先饮近闻头目人等不恤军士多带行李役占强壮者扛台背负以致其劳苦嗟怨尔等宜深革此毙但有犯者罪之一蛮夷之境山岭险恶气候瘴毒不可久处大军既入须及时月勇猛向前为将者尤当作兴士气一鼓而进则功必成矣不可逗遛以误事机若官军有故意躲避不前者自都指挥以下皆斩之以徇一进军之际或为一路或分二路须与众熟计而行不可轻率一各处土官多有忠义可用之人顾尔等抚绥何如若抚之不善又或侵扰以致激变则尔等虽有功亦不赎罪矣一军机重务最须慎密万人效谋一人泄机则败云南多有夷人杂处及军民之中亦有与蛮夷相通透漏声息者以此贼得纵横自今凡有军务谋议尔须与总督镇守官密切计议古人有言几事不密则害成戒之戒之一云南卫所官军及舍人旗军人等中间有智谋出众勇力过人屈在下僚及居行伍者许众推举试验得实悉听委用务得真才以成厥功不许徇私滥举一尔等至云南凡官军人等不遵号令沮坏军事透漏事情及遇贼退缩以致失机者会总督镇守等官公同审实就彼斩首示众仍具奏闻一蛮夷专恃山谷深险以装搪取胜或于溪涧上流及路傍池沼窟井置毒以害人凡军士遇渴令掘新井而饮免堕贼计一都督沐昂久在云南周知人情土俗已敕其谨守城池总督粮饷相机策应尔等至日凡军马起行粮饷供给必须与之计议取其所长斟酌而行一为将务在纪律严肃部伍齐整器械锋利衣甲鲜明不许杂乱无统将帅抚士卒必如父兄之爱子弟士卒卫将帅必如手足之捍头目上下一心功必成矣一朝廷命尔为将须以国事为务不可以营己私况云南数年用兵供给频烦军民困弊朕甚念之尔等切须守廉尤当戒约下人不许私取人财或致激变为尔之累一今敕木邦缅甸八百大甸大候州威远州车里施甸军民宣慰司等衙门土官罕盖法等令其聚集人马候尔等进兵之日会合征剿今遣敕七道并信符金牌付尔等至彼选人分投赍去尔等仍须审度各处人情事势熟计可否切勿偏执一国家兴师伐罪以安民为本云南连岁用兵儧运粮饷军民供给烦劳况土官所辖夷民易致激变尔等尤须加意抚绥务在事妥人安一土官土军必抚绥得宜不可纤毫侵扰不许各官受其贿赂亦不许下人需索或致激变犯者即以军法处之一军行以粮饷为先宜督原运官员务致充足凡输运军民宜厚加抚恤毋令失所一云南近边城池皆须守备严谨守城官军时加操练以防不虞一云南所属卫府官员军民除叛逆不孝人命外其犯徒流及杂犯死罪者俱令戴罪官军令杀贼立功有功即复其职役无功者徒流罪依年限满日各复职役死罪无功者终身立功文官吏民量其所犯轻重令输粟金齿赎罪一敕书内该载不尽者悉听尔等从长计议便宜处置具实奏闻
　　○山西代州崞县民妇戴死于阳武河滩其夫告仇家张子祥谋杀子祥当斩诉不已大理寺卿王文言戴死无显迹情有可疑  上命宥子祥死杖遣戍边
　　○丙戌河西般思播儿地面纳儿哥等寺星吉坚粲等六人奏市茶二万斤摄剌星吉等十三人市一万三千斤  上谕行在礼部臣曰茶不可过与弟令人市三百斤
　　○丁亥少保礼部尚书兼武英殿大学士杨溥奏乞归省先茔  上从之命驰传以往遣中官护送
　　○升呕罕河卫都指挥同知乃胯为都督佥事以乃胯遣本卫指挥帖木儿等八人进马请升也
  </div>
  <div class="pagination">
   <a href="明实录英宗实录_page50.html">
    上一页
   </a>
   <span>
    ...
   </span>
   <a href="明实录英宗实录_page46.html">
    46
   </a>
   <a href="明实录英宗实录_page47.html">
    47
   </a>
   <a href="明实录英宗实录_page48.html">
    48
   </a>
   <a href="明实录英宗实录_page49.html">
    49
   </a>
   <a href="明实录英宗实录_page50.html">
    50
   </a>
   <span class="current-page">
    51
   </span>
   <a href="明实录英宗实录_page52.html">
    52
   </a>
   <a href="明实录英宗实录_page53.html">
    53
   </a>
   <a href="明实录英宗实录_page54.html">
    54
   </a>
   <a href="明实录英宗实录_page55.html">
    55
   </a>
   <a href="明实录英宗实录_page56.html">
    56
   </a>
   <span>
    ...
   </span>
   <a href="明实录英宗实录_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
