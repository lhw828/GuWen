<!DOCTYPE html>
<html>
<head>
    <meta charset="UTF-8">
    <title>国朝献征录 - 第 76 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 76 页/共 245 页</h1>
    <div class="content">
　　○刑部右侍郎枫潭万公虞恺墓志铭（王锡爵） 

　　王锡爵 
　　故司寇枫潭万公有子曰学宪君学宪君与子同年举进士而余因得以通家子谒公于邸当是时第见公被服雅素仪止朴谨相与退而怃然辄有先进之思巳数叩学宪君所习于趋庭上下者则益叹公玉表黄中不名一德而世不能尽用亦不能尽知以为恨嗟乎公今既往矣其用而不尽用者留之于其子若孙俎豆之于民与社则巳矣惟是盖棺垂十年礼官仅得以故事为请三品祭葬而公之姱行修能日亡日远弭笔载记之史征之大同白简宁复有揭日长夜于溷中识伯夷者哉而乃今得邓定宇少宰氏余尝目少宰人中朗朗掇皮皆真其咳唾一出必传传则自今所为公状而公与学宪君必欲余一言勒石涉江二千里介少宰书以请其勤且郑重如此因不得辞盖公之先在宋建炎中有处士某者自新建徙南昌之东溪五世以前始可谱公之祖某父某母傅氏始以公贵得三品赠封公讳虞恺字懋卿枫潭其号以嘉靖辛卯举江西乡试戊戌成进士授无锡知县政成召入为南京兵科给事中累迁山东参议福建副使贵州粮储参政湖广按察司□使福建□布政丁忧复补山东□改山西左布政使擢南京都察院右佥都御史提督操江进右副都御史总督粮储□以南京刑部侍郎改北致仕归后若干年为万历戊□六月十七日卒于家距其生正德乙丑三月十三日盖享年八十四矣公幼专敏为诸生酷贫带经而锄时从里闾长者讲学白鹿洞中欧文庄公一见奇之问君子无入不自得所得何事公应声曰自得又何事也人以觇公终身学术事业若悬契云始什无锡锡故多富人善行财上下漏赋籍为奸吏苦其窟浅深不能问则往往寄耳目于怨家部使者行县辄以风剌取他事一入不得出公曰是皆不平夫富人贫人母也缓则使贫人代输役急则四面设置投□而入之鸣鸠七子谁为厚薄父母之谓何矣会月朔晨朝三老出不意问大姓主名具得隐占状乃手自画丁粮十征册令富人各以差次受繇无得脱者至其阴细过不辄发发即不惜为上官前破嫌疏理时亦以此得忤而公侃侃自若也有簿□□□坐蜚语当去公慷慨率吏民争之不能得乃解其印绶置直指廷中拜且辞曰公即不听令令请行□直指初怒卒敛容谢公簿亦竟全在南科数与守备内臣露章争事谓营兵不当充私役又谓操江都御史每岁操故当与守备参伍列坐而　武皇朝为权珰所抑宜如故便又奏革宣成以后冒功升袭若干人而贵幸侧目矣会公复疏救失事宪臣忤　旨然仅夺俸犹幸　肃皇仁圣不轻以言罪人云比补外所至有声绩其大者救荒山东西能以便宜发仓粟及赎锾贷民而山西饥甚公拮据赈外具为贫宗叙支均禄法功尤着焉御史有清军福建者试问公军何以清公曰夫明旨固曰清军不得益军今一切汰去远年耗伍核实上闻而军清矣御史遂以其事委公咄嗟而办公又谓政先大体而上官近喜用巧文新进吏日骚狱市民且重足以是御史行部公辄请自往代为谳决尝一日而出福州久系囚五十余人湖广六十人乃其遇法必行如案致贵戚之死夺楚辽二藩所侵地归民虽百口居间不能挠也在山西有无赖宗人自号四天王者聚徒谋为乱部署定矣公一日方坐有旋风触楹忽心动曰是何祥也境内得无有变试使人踪迹则乱者巳缒城夜遁竟追杀之散其党于是朝议以公有文武材既再入南京典兵食则是时海上新中倭振武营新变公承其后日与大司马襄毅李公谋水军非额设冗食者汰之营军自倡乱巳诛外余皆得公处给粮饟拊摩痛疾而安公又以京商困和买奏复故条又上督储便宜六事于是南京挽输日至军民相与立碑中和桥颂公之德焉时公巳入仕二十余年历官皆远徼而最后始以积薪久次由南刑部改比其冷吹疏步特立寡援几为笑于天下然分宜之败也其党有同里而别藉在室而操戈者公独持平语于向背反复间或曰严世蕃且叛公曰世蕃不叛第其秽墨乱政自直一死不足更引他法以坐也嗟乎使皋陶奏当有易斯言者乎而言官会有所受遂深文击去公矣夫公不幸生严氏乡炎火炳蓬势自不分菌桂顾其生平一介之守垂橐而出垂橐而入此亦岂夜行鬼瞰日星视指所不及者令并此污公而公又长者默默受污以去痛乎邓少宰之讼公冤也盖儒者当恩怨得失之交真器乃见而近乃有逐臣弃友一不快于公论则谇语恶声狼籍私史以公之处谤观焉而古今人情世道可槩见巳公为人敢言似直寡怨似厚不雕似朴忘机似通守谦似柔能断似勇而一以学问融之门生子弟每见公终日静翳小楼一榻中间而□起居上食公不时答答则语不及他占寒暖校晴阴而巳晚年读圆觉金刚诸经有悟谓此即我儒无声无臭注疏然不轻为新学道听者言独父子自为师友而学宪君未老倦游日侍公左右为最得公斲轮言外之旨故世称豫章之学其灼然着盛者无虑数家而万氏特以挫锋含茂无标号于天下参于游道见谓不广然政此公所谓自得也夫自得则又何得哉知不知勿论矣 

　　焦太史编辑国朝献征录卷之四十六 

　　●焦太史编辑国朝献征录卷之四十七 

　　刑部四（侍郎二　郎中　员外郎　主事） 

　　◆侍郎二 

　　通议大夫刑部左侍郎陈公尧墓志铭（汪道昆） 
　　通议大夫刑部右侍郎环浦郑公世威神道碑（叶向高） 
　　通议大夫刑部左侍郎静庵先生洪公朝选□铭（林士章） 
　　少司寇可斋游公居敬传（王应锺） 
　　刑部侍郎张公翀传略（郭棐） 
　　通议大夫刑部左侍郎赠都察院右都御史□泉何公源行状（弟涛撰） 
　　少司寇鉴塘朱公鸿谟传（邹元摽） 

　　○通议大夫刑部左侍郎陈公尧墓志铭（汪道昆） 

　　汪道昆 
　　故通议大夫刑部左侍郎陈公尧字敬甫其先通州人生有贵征乡先生邵参政棠则自盘革奇之矣始在外传日诵千言龆而举里塾中就州试高通州□得公喜饭公郡斋胠箧授公尚书立尽二三□□□失高入语捆内捆内遣苍头召见之苍头辟咡□公入见夫人第叩头谢公艴然怒叱苍头高闻而愈益壮公顷之督学使者行县覆试公大奇之会胪列诸生以次进使者置公坐侧则以首卷授公既而目公问何如公不对使者冁然笑曰此不足汝邪退语人曰孺子难下人嘉靖改元壬午公举于乡十四年举进士部尚书试　世庙议公宣言曰尊亲宜莫如循礼宗祧之谓何夫以世则献宗得齿　孝宗其　昭穆同也异日者祧　孝宗则以　献宗祔比岁大祫则并出主祫之于礼得矣部尚书当公议卒莫敢持始为郎则以水部出治清江浦所至审择便利人至□法之己亥转虞衡司员外郎寻进营缮司郎中□世宗治行宫巩华城公与同舍郎为植公力言征□不便第罢勿征同舍不以为然征如故比卒事公视同舍省数十万缗无何复领大高玄殿之役故事诸内竖徒属悉窜将作籍中公晨入操籍而名比及期按籍而糈故事内府征材用部议率以三之一削之公笑曰此愈削则彼愈腾此直为彼地也公独操心计不豫计而事事办所省又数十万缗比论功公独避舍不入于是诸同舍皆擢去公仅得赐金壬寅出守台州居五载治行为东省第一部使者四上之会贵公子夺婺人田公不假贷遂中公蜚语量移南安公治南安如治台州得民愈甚朞月而郡大治戊申转长芦都转运使居五载人人为公望公笑曰使中大夫转运佐　国家之急何望也故太宰万公自南过公公署公署一新太宰喜曰今有司率以蘧庐视官舍而以盘石视私家君不其然贤矣贤矣寻转广西参政盖出太宰云又三年转贵州按察使时方程材木取舟砂使者相望于道公独持议毋罢荒服以称　上心丁巳以平寇功　赐金币戊午转云南右布政使公以粤踔远而法弛务张之诸宗室必待报而后食禄母先期诸达目必籍长子而后支粮母□出先是公为按察宣慰使安万铨遣抚州人王天爵负御史于家御史佯怒万铨下天爵吏意属公释天爵公寝不行于是列万铨罪状请治之公独为之持平无所问及公在粤而按粤者为故御史乡人于其行故御史授之指甫入境辄笞司吏以尝公公笑曰御史矶我邪乃公直吞云梦八九耳御史终不得公隙乃罢公居三年拜都察院右副都御史廵抚四川时袁州纳贿四方独言不识陈廵抚袁州寻败公叹曰嗟乎余居郡巨室不容居藩臬部使者将不利比受疆事执政不见知然卒无柰我何命也六番招讨二子争立其党各操兵公檄长子杨承誉袭父官散其党乡民以白莲教上变境内诪张公逮首事者绳之散其党云南土舍凤继祖叛亡入建昌彼中购之千金诏捕之蜀公言滇阻水终不能加蜀兵籍令兵自蜀兴是蜀贾滇祸也卒按不发继祖归蜀吏多舞文率火廨宇其籍公廉得奸状皆伏诛癸亥转南京户部右侍郎寻改工部兼宪职总理河道比岁水溢奏蠲江北椿草河夫逋赋三万缗会黄河由溜沟入漕淤上流数十里费以万计者二方议兴工□河水出飞云桥淤悉冲去其后淤沛下百二十里大害漕公遣小艇得古庙碑刁阳湖遂引漕舟悉由湖陵城入即河塞漕如期公巳改刑部右侍郎既代辄疏引疾不计巳复转左侍郎递进者三始得请先是以三品最赠祖纯德父尚忠皆通议大夫工部右侍郎兼都察院右佥都御史祖母徐淑人封母邵太淑人内子朱淑人冢孙遇以任子入监嗟乎公拓落守官恒岁久不调卒之都列卿备上典终不以其故淹公人言公不取苟容其操心则长者也出守妇视诸令无勃溪遇羣吏严吏人人困比岁至累累然皆得以无罪行仓掾为市猾所留公悉遣去皆得再命当在粤御史故嗛公陆川令康建勋行金三百间御史事觉御史出百金发之公庭诘建勋建勋语侵御史急公私计曰即面不讳谓夫巳氏何卒留建勋不解御史台亦终不问御史当在蜀诏列庶司不肖者以闻公上政府书谓母巳甚其略曰天之生大贤大不肖皆不数惟中人居多中人有两端或有志而未谙则受欺或有才而暴施则受忌此两者器使之亦可为贤求之备亦可以为不肖姑置之以观其后可也执政不能用闻者以为谠言公少从高陵吕先生游既仕卒以文学饰吏治所至辄聚徒讲业以故吴粤□济之士多成林台州立正学祠专祀方孝孺成都专祀故督学仪封王公于大益书院黜故大学士万安尝疏请修宋尚书礼治河功宜视陈恭毅得专祀会有疾不果上其议迄今始行公负直方不失跬步比遇形胜未尝废游观南安为公筑醒翁亭于龙屏山则以公当庐陵直不饮耳公喜因号醒翁尝就里中筑紫薇园且将为方伯菟裘计后八年始家食乃复□之公日涉园誓将从此老矣公子又言公自当室临祭未尝不哀始入官太淑人幸无恙自省之郡必奉太淑人行既而太淑人春秋高辄留内子代养公出入西南垂二十载终不以家从及太淑人季年辄力引疾归养归七年而太淑人殁公以白首尽哀遇同母弟二人不啻手足公始有产柰何令仲季独亡辄割居室二区负郭之田数百亩则以太淑人命予仲季女兄有子而窭公养之终身从弟元贫给母钱糊其口乡邻有急辄周之厚报邵参政公后人久而弗勌归休十载所部递疏于　朝天不愸遗公巳矣惜哉 

　　○通议大夫刑部右侍郎环浦郑公世威神道碑（叶向高） 

　　叶向高 
　　万历十有二年甲申春二月刑部右侍郎长乐环浦郑公卒于家闽守臣以　闻予祭葬巳陈谏议璧疏称公风节踔绝足廉顽立懦宜　诏所司议谥以风有位议者逡廵尚有待也不佞与谏议皆公乡里晚进知公深矣公不谥而谁谥者公没踰十年隧道之石尚阙子詹簿君始请干余要以公令德未易更仆则姑着其大者公讳世威字中孚环浦其号也生而广颡隆顶浚目耸颧端默寡言咲识者异之弱冠举嘉靖乙酉乡试第六人己丑成进士会台臣阙　诏从诸进士推择众竞趋之公曰才脱章句遂猎司耳目母论躁且虞矌也竟不往初授民部郎丁外艰乙未复除比部丁酉出佥广西臬适贵溪夏相国方　召入两台籓臬诣第修谒率由掖门进公呼阍者叱之相国尊然柰何令邦大夫蹜蹜而旁趋还吾剌去耳阍者错愕辟中门公乃入汪廵抚玄锡偕夏有事上清宫以祝厘为名藩臬皆从公视祝辞相君祈胤耳怫然语其僚吾侪为相君来耶竟拂衣出比疏　闻强公署名公不应夏固巳恚公顷之公转参浙藩适夏再入取道武林公所部也诸大夫郊迎公独否夏去一舍许以有所请事复留行意固觊诸大夫来巳而果然所不能致者独公愈憾公不置戊申公复以臬副莅江西是时分宜代夏柄国势张甚族党虣豪所司不敢问公辄三尺绳之有抵重法者狱具矣傅廵抚某憾于严将改论公持之坚不能夺熊宪副楫者严姻也以轻直占废寺田千余亩会岁侵公估乎直鬻田赈饥熊持严手书来冀减直公不为动竟以成案报凡公所为挠分宜多此类分宜衔公甚于贵溪矣当嘉靖季相权重能予夺生杀人士狐媚纤趋者十人而九公先后宦两相臣乡独矫矫持丰裁即吾乡马恭敏公素称不阿然其在豫章与公共事习公忤权贵状辄心折以为难辛亥迁蜀参政公念分宜父子终螫巳遂投劾归归且十年而分宜败中外交章荐公丙寅起南通政隆庆改元擢佥内台晋为副寻迁南少宰戊辰入为少司寇会　诏采珠及珍石疏乞纳忠谏崇节俭不报遂称疾乞骸骨归公归自蜀籓尊贵矣环琽萧然薪粲不继食指故少悉屏去仅留二三苍头习耕者躬为督作时荷锄灌畦陶陶如也及起田问晋贰卿称九列大臣比邃里中不异参政时日问桑至与保佣杂作里不知有侍郎客有谒公者遇公田间授公刺云为我通主人翁公诺而入顷之衣冠肃客即向遇诸田间者也主客相视而笑公岁时不一至郡邑长吏居数岁迁去多以不得见公为恨而公亦非故为苦节钓名其天性固尔郎比部时谳陜以西狱平反百余人爰书为天下最周历籓方所至皆有惠政于浙条画盐法减无名课数千缗于江右议清赎锾备庾赈且谓肺石而征之筐篚而糜之是奸国法也通籍数十年朝野参半自对大僚临下吏与处编氓一本之至诚绝去缘饰两相国日甘心公然无所得瑕夏欲中公于计典以徐文贞故格鄢懋卿希夏指坐岛夷阑入妄劾公会夏败乃免然使公当分宜世不去亦竟不免葢公之敢任力行禔躬粹然一禀于正无芥蔕于是非利害概如此也所著有岱阳汇稿长乐乘年谱经书答问十卷行于世得年八十有二先世从汝南固始来至了翁始卜居长乐几传至子悦绩学工诗子悦生孔祥孔祥生岳岳生德容以孝让着蚤世德容生汝庆皆赠如公官大母林氏母邹并赠淑人配李封淑人 

　　○通议大夫刑部左侍郎静庵先生洪公朝选□铭（林士章） 

　　林士章 
　　余辛巳岁解组南归谒公里舍夜坐聆公议论侃侃甚窃谓世辙即且更新图任旧德公宜从人望复起无何公为廵抚劳堪诬构逮至臬狱不二日公毙于狱方械系时堪趣驰日夜行五百里兵防甚严亲信不能至侧或谓堪令绝其饮食或谓堪令缢杀公乡荐绅咸愤叹谓公何辜堪能忍心至是余山中闻之惊悼与太常朱公淡庵先后致诔于公于乎熏莸不同器邪正不同朝公巳退居草野非有同器同朝之嫌徒以生平不能阿柄臣江陵意党附鄙夫因之朋谋杀公以为媚语云鄙夫患失无所不至其然乎此公之祸所以不可解也自史传所载挤陷善良之罪王道明即诛殛其身否则子孙未有不殄厥世者今圣治昭昭曷不顾畏及此公没未几子兢讼冤　阙下堪且欲假手权阉灭口幸而不死既乃台省诸臣交章累斤卖为公讨罪人公始复原职兢亦还荫叙　天子圣明鉴怜清白之臣虽公论巳定而奸邪矫诬擅虐无辜典刑犹未正也于乎父雠不共戴天于是左都御史吴公会同刑部侍郎耿公大理少卿季公以兢复奏定罪人　旨下堪与造谤者俱从谪遣夫杀公者本欲以悦柄臣博膴仕也反以蒙恶名招祸殃江陵虽甘心于公公没之夏遂罹天刑言官相继发其奸恶　诏籍其家戍其子公之孤介正直益以显著呜呼此可为世之君子小人明戒矣公讳朝选字汝尹别号芳洲更号静庵先世为光州固始人宋建炎间祖十九郎尹南安县因卜居同安十传至公王父讳生宾以公贵赠刑部侍郎生公父讳溱累封刑部侍郎王母黄氏母叶氏俱赠为淑人公自为童时颖悟每发惊人语大理林公次崖一见异之因以兄之女妻焉嘉靖丁酉举于乡辛丑成进士授南京户曹出榷钞关关政惟通惠民是急前后与者或多自玷公毫无所染荆川唐公吴之贤者也与公交厚实自此知公始关事竣督放仓粮其所规画继公后者皆以为法一日自思少习举子业非古人学优始仕之意遽上疏引疾因客毗陵僧舍与荆川考德问业一年而归复与遵岩王公讲学论文自是闻见益博凡　国家典章经史精义莫不充然有得嘉靖己酉以病痊例赴部补南稽勋司考功司与白野殷公吉阳何公初泉刘公交相砥砺时有南都四君子之称吏部因以公督学西蜀参藩广右公正文□□士范厘弊蠹任事任怨无所顾忌时相分宜有不可于公因调改山西属岁大侵寇盗充斥公多方抚辑殪其元凶破其党与晋人有惟惠惟威乃武乃文之颂会分宜败公召入冏少复进佥都御史秉节江防巳又加副都御史廵抚山东公为操江时疏论盗所由起与所以止盗之方乃□□□□□缉窝藏□根本重地赖以靖息其在山东土瘠役繁民不堪苦公惟随地编差因粮制役虽势豪寄庄不少宽贷藩府官校多侵夺民田公博询密访悉清革归民故议处驿传有疏额外起科有禁齐民迨今德之嘉靖成辰入贰司寇时毛公恺方被　命□至公总握狱情内无私狥外绝干请会辽藩狱起　诏属公问状辽藩本以淫酗肆虐夙憾于江陵其言悖逆不车丸则罗织之过江陵指授也江陵屡以讽公公言古人有焚梁狱词者今且欲加裶其罪得无伤　国家亲亲意乎竟以臬宪施笃臣郡□赵贤相左自是为言者所斥而公挂冠行矣公虽放居江湖然于　国计民隐时不能忘情间陈谋于有司或扼腕于同志适江陵有父之丧谋欲夺情公闻恚曰三年之丧古今通谊汉儒金革无避之说为无据况升平世用此典耶草疏将上公门人与子兢交谏乃止然邑邑累日及闻邹元□吴中行有疏被杖公击节叹赏贻书壮之且曰二君子气节文章真表表哉此其存心扶植纲常与夷齐叩马何异于乎万古天地所恃以不坏惟有此理人孰无此心彼诬以为罪欲假乎钳口其人生理巳灭尽矣矧望风附旨鱼肉□人正士者乎人言胡不相畏不畏干天于乎是诚何心俾公受祸如此烈也公赋性刚严介特学有渊源尤明于义利是非之辨故意有所不可论有所不合不少贬以从人其所致怨谤或由于此然不营赀产自奉布素若儒生尝有诗自况云负郭元无半顷腴山田新买百升余里人莫笑清贫甚欲学周黄恐不如此足以见公之生平矣公有有文集摘稿归田稿续归田稿若干篇皆未就而迨于祸生正德丙子八月二十九日卒万历壬午正月二十四日寿六十七先娶林氏蚤卒无出累赠淑人继娶蔡氏封宜人赠淑人其懿行巳备载圹志中复继朱氏以公横罹非命痛哭滨死数次五六年间假视息于世每趣兢以必报父雠比得罪人谪遣恸哭呼天曰夫雠未尽复夫子心迹可以获明吾其得所归矣遂以丁亥年八月十八日卒呜呼□志诚可哀哉公子男五长即兢以公恩任都察院检板兢等将以兹岁十月二十六日奉公柩与朱母合窆于淑人蔡母埕前材之原而以公状请铭余尝与公同□朝知公志行公子兢亦尝从余学国子未请之先有上人僧性显者山东人也斋素明心常从余游尝梦寐中接公交车从过余山舍曰欲得余文述叙一篇上人觉讶莫知所以但知开府齐东时事曰其政严明吏畏民德齐东人人能道之夫上人脱俗染能通神明公之英灵不冺于天地间当相为契会岂以余之迂戆不能偕时好尚其言为可信也乎铭其可辞  
　　铭曰昔有史臣叹宜乡权邪交乱排贞良蟊贼一时朋内讧徒使正直永传芳昭昭　皇治如康庄瞹瞹鄙夫不自量误国欺心负彼苍宁知雨雪见太阳暴狼毒蝎为肝肠不待鬼诛索渺茫殛夺流放有刑章身世殄灭孰基殃贤豪赋命亦何常可是数穷令慨慷孟博诸贤遭若狂公今与之相翱翔嗟嗟斯丘为公藏我铭幽志佐名扬 

　　○少司寇可斋游公居敬传（王应锺） 

　　王应锺 
　　公讳居敬字行简号可斋世居南平为宋儒游定夫先生后曾祖廷赐祖佑皆隐德弗仕考纶以选贡授睢宁令封中宪大夫妣吴氏封恭人公生以幼颖称嘉靖壬辰年二十四成进士选庶吉士读中秘书改授监察御史以澄清自任不为媕阿廵视芦沟清商人匿税若干语侵司农竦然见惮廵按应天墨吏望风解印绶徽有疑狱屡岁不决烛而释之有池守执政姻也倚势为奸利公廉其赃劾去之戊戌出为浙江按察佥事精核吏治画民便利事禁湖游戢戒檀杭俗为之一变辛丑擢广东副使癸卯乡试总裁校士岁饥设法赈贷民赖以活者甚众晋参楚藩适有事安南从中调度咸得机宜抚督重臣嘉之遂晋浙长宪己酉乡试多得士士亦以为公所鉴裁为喜旋丁内艰服阕复补浙藩时倭寇猖獗征调主客兵以数万计事起仓卒库贮无赢余军需皆倚办于公经画无后期议者欲练土著汰客兵客兵鼓噪当事者莫知所为公挺身站台徐以数语谕之噪者逻拜解散李太宰眷属过浙众争致欵公以常礼待之太宰谓疏巳三年不□以外艰归库内羡余悉上之抚院充饷毫厘无染及阕起补山东戊午乡试总裁校十无何云南缺廵抚朝议推公奉　玺书往受事时镇守沐朝弼方以夺嫡事为其寡嫂陈氏诉讼　朝命屡下切责对状朝弼负固贿遗执政者益狡焉侵夺所属民田以自封公以分义裁之归其所侵腾越州庄田朝弼阳顺公而阴衔之切骨东川逆酋阿堂谋篡东川强夺府印擅立作乱奔乌撒致与宣尉安万铨沾益州土官安九鼎治兵相攻十余年不解也至是侵及罗雄州逼危会城公奋曰堂堂　天朝宁容此么么弄兵震动我三省芟夷我农工倾覆我疆邑无休息时耶上疏　请诛之下三省会议抚剿从便宜第事属各省多首鼠公亦多方招之不服乃乘其不意督兵进剿阿堂就戮三省以平会南京户部缺侍郎推补沐府镇滇之日久兵权在手专制一方如王者凡有征调非沐府檄不应也后沅州之变滇纪纲几不振加抚臣以赞理军务于时兵权悉听廵抚朝弼以归腾越州庄田衔公既不置又得其兵权也益怏怏谬谓輶轩使曰阿堂事奉　旨会勘十余年柰何专征之且宴然以军门自处擅兴师旅一切兵饷不关镇臣置臣何地其如祖父二百年职业何且公忤分宜又不循例谢授意于部使部使与朝弼交厚乃共谋疏公轻举大众蹈不测以徼必不可成之功者遂被逮时金吾使者逮公公在行间离会城五百余里公次子于广年甫十六自会城以书达公欲护公之燕公辞曰儿护母南还且寒冻甚宁堪此苦耶广以年踰志学父以忠直被逮既鲜减获岂忍父独行毅然寒冻侵雾露奔走于崇山峻岭间昼夜驰驱三百余里自会城尾公公巳发至贵竹界广且驰且饥旬日始逐公于普安驿公旦将发广至公泪滛滛下抚其子曰吾身巳致于君矣儿岂堪此哉然儿一念孝不忍违也父抚其子子依其父马上风霜百余日草宿露飡涉二时方抵京备尝苦楚　诏廷杖下狱戌碣石前平定虏功悉为部使所抑不录会穆宗皇帝改元赦归　诏下求遗逸于是尚书吴公岳林公同暨科道抚按交章诵公云南有功负冤宜亟召用蒙　恩起南京刑部右侍郎寻改为刑部右侍郎适高大学士再起欲甘心大学士徐公无上事请考察科道官凡□弹劾者一网去之公语其所善曰相君必不忘华亭暨所尝抵捂非计也仆为相君姑舍是而一心以谋宗社异日诵相业媲美伊周善孰大者同官以告大学士恣睢甚嗾其门生曰而□能为若人除党吾不能一日容也乃无所求于公以年老论公值公欲疏中贵擅权疏时宰作威福疏罗李从祀三疏巳脱稿会闽周督学使者从祀罗李疏至即疏上请从祀罗李高大学士疑公有言颔之以奏疏太繁罚俸三月寝其事不报　上不悦即上书乞骸骨时公巳三年满续矣公归越四月卒盖隆庆五年九月十日也　廷议重之遣官　谕祭营葬如故事公性狷介虽百折不回学务遡其先世言必归实践居身攻苦茹淡时家泊如日一食犹粝也一衣犹敝也一席十年漆枕栉匣皆青衿时物虽贵不易也按江南疏夫骚扰传食者而辟除之又捕奸党王冠寘于法扬历各省所至不骫法豪猾屏息滇南一整旅平十余年之叛逆微公之力三省不得宁也使他臣而有此伐当受延赏之典不录巳尔而获罪在戍贫窭至从者莫能堪有以居间请者公叱曰我为清白吏今皓首即饥死瘴乡不失清白鬼也杖逐之其刻厉如此 

　　○刑部侍郎张公翀传略（郭棐） 

　　郭棐 
　　张翀字子仪柳州人幼倜傥为文操觚立就嘉靖癸丑登进士第授刑部主事与同舍高岱董传策以气节相砥砺相嵩当国时杨员外继盛沈经历炼以直言弃市会给事中吴时来疏嵩父子奸状翀与传策章继上俱下　诏狱讯所主使者翀独对曰臣自求为　社稷死耳畴能主使者即有罪臣三人自当之会地震　上怒解发烟瘴地方永远充军翀戍都匀诸生日执经侍讲下翀语以忠孝大节及性命之旨曰性命非悬空者离伦物谈性命非真性命也乙丑嵩父子伏辜丁卯　穆宗登极召补吏部补验封郎晋大理寺少卿寻转右佥都御史廵抚南贑汀韶督军事至则抚流民遏峝寇乎三巢又遣兵解惠州之围迭承金绮之赐念徭獞为西粤梗疏请先剿古田次及八寨则百粤无烦南顾　大子韪之后悉如所策四年庚午廵抚湖广五年辛未晋大理卿寻晋兵部侍郎疏乞归养万历二年起兵部侍郎兼右佥都御史总督漕运丙子入为刑部侍郎累疏乞休归巳卯秋卒于家翀气节才猷为海内所仰重所著鹤楼集拾贰卷传于时 

　　○通议大夫刑部左侍郎赠都察院右都御史□泉何公源行状（弟涛撰） 

　　弟涛撰 
　　万历十二年甲申春三月　今天子录用海内旧臣先凡心泉先生用荐以太常少卿起家寻升大理少至是先生请告家居十年矣朞而转太常又半朞而转大理同预　经筵明年丙戍三月充　廷试读卷毕即以情告于寮属曰源麋鹿野姿习丰草长林之日久一旦而洊躐华要惴焉惟公餗之覆是惧倘得偏员留京徐为休偃山樊之图志愿足矣当事察其情补南京吏部侍郎丁亥秋有入　贺之役竣事而归归而　召入为刑部右侍郎以己丑七月廿二日卒于官先生姓何氏讳源字仲深心泉其别号也祖讳丰父讳钱世为广昌宦族宋宝谟阁直学士谥文定西畴先生讳坦其始祖也入　国朝则有吏部尚书东园公讳文渊刑部尚书椒丘公讳乔新二尚书公之后诗书之泽寝微者数十年矣吾父严峰公生三月而孤既长既慨然曰吾曾祖本茂公举经明行修而不仕吾祖会同公有时名于黉校而不仕吾欲以先世诗书训其子岂易言乎所赖吾母黄脱簪珥相吾父礼聘严师成其志故先生力学攻文以嘉靖丙午魁于乡余与弟沅虽并举己酉而成进士□□二尚书公之躅则自先生始先生登己未第明年庚申筮仕得嘉兴令嘉兴素号繁邑仕籍多而田赋广世俗所易濡染者先生奉吾父爱民如子守官如水之训朝夕书于绅自制文以矢于城隍之神曰所不以爱民守官为事者神所必殛嘉兴邑附郡郡守侯公东莱端介恺悌人也事使之间每以意气相许先生行一事公亟称善公有所委无毫发不中其肯綮者民以事讼于庭皁白巳定徐而委曲谕之谕而能自悔解者听谕而乖理道又涉于梗者始威之故人人皆得其情而去公庭寂然士之谈经者礼之女间艺文者礼之有道术姱修者大礼之儒生为武弁所陷几于虎衿佩矣白于当道得直乃其后竟以大显郭杰以锻狱诬服闭沉冤者十年廉知行奸谋杀者郭明也释杰而罪明邑人称神君焉岁掌攒造乡官以受寄为常忽一日五鼓遣吏取图书实数即集胥史于衙扄钥之查与册无异同即据实填造一时不得高下其手诡寄之弊十去七八靖江王盘游至浙所过骚动时饥民待赈者数千人先生令其鼓噪请赈不逾时潜去当道有总理盐法者欲增课额先生以民方苦倭万一盐徒朋引祸且不测止之便七邑遂皆按堵如故巨吴瀛徽人也派造便民仓三十间以宽民力瀛倚总督胡公为乡曲具词祈免竟罪瀛而坚造如其数公怒以为抗巳径按嘉兴下考察之令实欲中以危法也先生从容条请公大奇之署上上西水驿冲疲甚取回县自供应过客多不之西水而之苕溪邮传大苏年饥申请缓征银六千两米三千余石议次年征补寻复为次年虑通查五年银米之余所请之数额不亏而民自便他如学宫灾请于当道而新之宣公桥圯悯行旅徒涉而缮筑之赵一之滛祠诳惑民俗力排异说而撤毁之辛酉秋典帘外试得人为盛在任二年余官舍萧然民有吃水还钱之谣盖纪实也壬戌内召为水部于吕梁先生怡然就职商舶往来不责逓结人甚便之筑单家口大堤三百余丈省官银二百余两总漕陈梧冈公题请减河夫工食下所司议申辨利害数千言得不减建孔子观吕梁书院诸生讲隶其中亲为之课人有品题乙丑调兵部职方主事至京三月当满考大司马虞坡杨公署之曰作县则善者好之不善者恶之治洪则利所必兴害所必革名臣之裔公辅之器时服公为知人明年春有宣府之役赍饷金以实边□□实欲先生知边镇之要害夷情之出没为异日大受地也既报命转本司郎中条陈兵事日夜题覆不休有　旨内竖三人典京营本兵郭公欲从之先生草疏力诤止太和山太监旧守地方科道各疏乞罢守旨六卜不允允先生疏朝绅韪之南京新立振武营军悍不可制奏罢归本卫隐患顿除虏犯石汾永平堂卿罢免奉　旨何源着留用疏乞养病可之既得告家居日侍先公事今母孝养备至时涛沆屡困南宫先生每援当世之晚达者以策其惫督幼弟涣湖二国子严而有恩朔望必谒祠必率子弟起居亲侧靡寒暑间乡人干以私谢弗见至向义则如赴也如改学溪建尊经阁建敬一亭倡桥梁改学前官路士民皆德之在告改南铨不赴庚午先公促之行经黄州连疏终养径归冬十月果侍先公终于正寝三年哀毁如一日壬申起勋部郎又具疏辞太宰杨公止不上移札促之癸酉荐补考功郎杨公以病罢张元洲公由南工部入掌计事时期巳迫矣先生力左右之江陵有至公至明至虗之誉甲戌先生当为会试同考官仪部巳赍礼币于门矣先生恐妨弟侄之试也举任主事芹以自代转文选郎时久任方行□□纷纭不一先生在职一年奖恬抑竞存大体略细故津要之门閴如僧剎后来者多举以为型范云武场典试旧格举功曹一人独先生以选部往盖填春试之阙也事竣升太常少卿无何奉使　德藩谒孔庙登泰山观日出海处归而奉慈谖友兄弟课子孙申明祖训以正族力行节俭以警奢创始祖学士公小宗高祖处士公二祠皆有田以供祭请罢　王庄罢丈量罢均摊与冢宰公奏免淮兑同一惠泽一岁中寄迹云庄者半之或治具邀宾谈笑竟日亲宾或相访亦多携行厨以往酒酣互歌不知孰为主宾也自涛弃官安庆后往来亦多在云庄大篇短章更倡迭和自昔平泉绿野中未必有同气之怡愉若此时时追忆季弟沅年仅五十余官仅宁化令觐回道卒有不胜其悲怆者此平生忧乐之大较也忆甲申应　召时丁宁执涛之手曰吾弟弃官而得恬吾垂白而就剧田荆之合复在何日相对注目者久之先生虽念绝喧嚣而聘召既膺则不复顾所私随其官之迁转矢心职业不以为瘁尝谓人曰　主上容我以明农自老则何暇问及人间事若出而徒自优逸□负此心何人谓先生此心不负一出而褒封荐锡亦无负于先生先公赠官大常少先母今母赠封俱恭人方贰大理邵选部即欲以太常卿处先生先生固辞明年乙酉四月始补太常太常在礼曹官职尤不易称上下神祗社稷宗庙诸凡舞佾珪币牺牲裸献之品物度数虽精明将事犹惧弗虔　主上神圣导引法　驾尤为兢愓先生行之动凖矩矱尝扈　驾步祷郊坛炎曦焚如走风埃十余里喘息不闻在大理日自大辟而下诸狱旬时服念究意平反时三法司为舒继峰赵麟阳及先生人谓咎繇之明允苏公之敬狱于今再见廷中翕然称平南铨虽无朝参之劳而百司各严管摄之体尝相冢卿李渐庵公典京察举刺臧否如水如镜一眉睷亦在其朗照也召入以戊子季夏始就职寻转左谨持三尺威富在所必讫□大　诏狱之关于国体者未尝以巳意出入有可以求生道者必以恳恻生之平生惟知报德有见侮者无几微之蔕芥秀水陶九万座主陶见湖公之子也谪戍边远多方救援不遗余力时见湖公巳久为古人矣其它用意忠厚率多类此涛窃意清世多贤海内如先生者政自不少而清操古道始终一致据涛酰鸡之见如先生者谓为江右之伟人非耶得年七十有一 

　　○少司寇鉴塘朱公鸿谟传（邹元摽） 

　　邹元摽 
　　公名鸿谟字文甫别号鉴塘山东青州人祖檏隐父得正俱以公贵赠通议大夫刑部左侍郎五世单传檏隐公忧之日祷于神夜梦星如月落前楹而公生公幼方五岁母程大夫人弃世公哭之哀识者知非凡儿十五补郡诸生为文出入经史不作儒生语吾宗颕泉公督学东鲁得公卷心奇之夜梦虎吐明珠在廷光辉灼天不知所谓心疑必得佳士开卷得公又姓朱大喜公初名鸿基遂为更定今名挈公入衙斋朝夕讨论学大进己巳遇超贡业心属公公不至后问故公曰谟终不以师爱我而夺先辈荣名公益器之庚午举乡试第二人辛未成进士有习公素者乞铨司而得公为司理公至如贞女絓洁其身丰棱如大阿出匣不容迫视吉郡多要臣有来干者公出其书示人要臣愓自然亦以此府怨忌不恤也讼者诉两台人人愿得朱青天而质成焉自两台下不敢名公为吏而吉诸名德士咸私服曰公骨器泠泠相戒各邑无犯约束从公陶冶者皆为名士取高第几遍西江久之公亦与诸吉人相忘曰兹道义乡也臣□谁容吾戆丁丑大讣有同僚阴虿公者曰公□法过严民苦公当路不无少动吉孝□□百人咸□□曰我公濂洛中人吾吉数百年仅仅□此此而可议则吾等□　九合为公白冤议止卒中前议　内召授公南道御史公至方两月会江陵不奔丧杖诸言者于廷公行报杜门不饮食泪簌簌下李夫人数使女奴□□食而公不御夫人从旁泣曰亲老家贫去牛衣□何时而忘耶公推案曰无多言死矣夫人不能难公草疏申诸言者具载疏中婉而切和而争语语血诚读者一字一泪勿欺而犯惟公有焉江陵欲逮公而中解以严　旨勒公归公得　旨跨蹇驴出石城门留都人相指而叹曰小民无福真御史去矣归家寻所谓朱家庄者而隐焉手书壁曰洋水乐饥读天下书不谭天下之事康庄击壤生圣人世愿为圣人之氓洋水康庄即公隐地名日与冯孝廉子咸讲晣天人阐绎经史诸使者干旄至公门返终不得一望颜色去七年　诏起故官不二月旋丁通议公忧归又三年起补河南道御史廵按江西江西故公旧游地士民闻公如清献益州重临贤者心目为开不肖者神骨为竦诸贫墨吏多解绶去公至敦尚风教默持大体戊巳间无岁所至赖公为生疏请蠲积逋减窑额辞极凄楚　上特为停寝父老谓自唐贞襄龙后不再见焉盖贞襄公救民兵燹后民至今尸祝之云公还　朝晋光禄少卿转太仆少卿会议与重臣忤即拂衣归盖重臣与台谏邪者比而公与洪阳王公以诏起大理少卿晋佥都御史提督操江廵抚应天公为操江抚应天会倭事告急当事者多屑越帑藏为备倭计公独察地理要害与夫兵器朽败者饰之诸子弟弄兵者戢之不妄支一钱曰吾安能以未至之倭惫久安之赤子乎久之倭不来吴亦不困吴赋重多倚豪右为窟穴公精心计与诸长吏讲求画一法初或难公而久亦称便公居常自语使在吴十年可使家给人足而惜乎公以迁右司寇行矣公所戢诸弄兵者皆宦族力能变白为黑谓是固无弄兵者不知人臣无将将则必诛小惩大戒小人之福公以一身而犯势族公独何心法有所必伸情有所不忍固也公既迁去即忌嫉者不能有加曰清而肃公而正海忠介后一人尔公为少司寇为国守法法得公平然推公为少宰为少司马者至再俱不用此其故难言矣戊戌公遂卒至不能为敛大司马岳峰萧公及符卿益轩蒋公比部静所刘公醵金始得具棺敛公贫矣世固有阴纵子弟多厚藏阳□贪搏縻名者若公之贫岂至死而后见哉为理官六年衙舍雨注地不可足公以盖支两以屐涉者三年不问李夫人布衣蓬首诸臧获弊衣垢面如入荜路蓝缕之乡未尝从宦游也按江西归诸尉荐者多厚币走谢望公门书亦不省诸役冀公劳始得归乃不得公一面多典衣归操江称贵显矣李夫人饮食衣服无加平时宦愈久节愈坚公虽欲辞贫得乎公生平心仪端恪其所为学务勿欺大庭以及屋漏无堕容公卿以及走卒无饰辞尊濂洛关闽矩矱如护要领日示世之新学如操戈入室恨不屏逐之曰此乱吾道者一日与元摽谈辄动容相戒曰吾生平于此理校勘得深吾心不动久矣子无为所惑元标谨顿首受教方期禀度吾师以老而公下世矣公与人处一定交终身不忘平居未尝谭人短长闻人善喜动颜色见一才推毂不容口会试为赵文懿所取士文懿以国士器公文懿用公于定国本及救郭侍御密有奏记不欲以文懿显名然文懿始信公后亦不能无疑公公没后始有得其稿者善不近名学惟着巳公其人哉冯孝廉谓公笃行似吕泾野清介似孟我疆风节似杨斛山经济似刘忠宣予窃谓公学术上□孔孟近守濂洛盖我明慥慥大儒如公不多屈指矣邹元标曰世知公者以留台一疏及公所至节惠凛凛然不知此公绪余耳予故略而不论公博厚如□屹立如山推之不来麾之不去语云漙博渊泉而时出之所称醇儒社稷臣无愧大使公得永年光日月而扶名教可胜道哉 

　　◆郎中 

　　刑部郎中詹鼎传（方孝孺） 
　　刑部郎中黄裳传（黄□） 
　　刑部郎中梁君泂墓志铭（王直） 
　　□郎中琼墓志铭（黄云） 
　　刑部郎中奚君昊墓志（李东阳） 
　　奉议大夫刑部郎中奚君行状（嘉兴屠滽） 
　　刑部郎中何商臣传（杨一清） 
　　刑部郎中北野周先生佩墓志铭（孙承恩） 
　　奉政大夫刑部郎中蒋悟庵公孔炀墓志铭（王慎中） 

　　○刑部郎中詹鼎传（方孝孺） 

　　方孝孺 
　　詹鼎字国器台宁海人也其家素贱父鬻饼市中而舍县之大家应繇于官者大家推吴氏最豪贵舍其家生鼎鼎生六七年不与市中儿嬉敖独喜游学馆听人读书归辄能言诸生所诵吴氏爱之谓其父令儿读书鼎欣然其父独不肯骂曰吾故市人家生子而能业吾业不废足矣柰何从儒生游也然鼎每自课习夜坐饼灶下诵不休其父见其志不可夺遣之读书踰年尽通其师所能师辞之时吴氏家延师儒鼎就学吴氏亦子育之使学未数年吴氏子无能与鼎谭者其师去鼎遂为吴氏诸子师还邑中诸儒皆与为礼称詹先生不敢慢鼎闻同邑有王愚可先生者学甚博从而师之学春秋通其说去就有师试不得代赵生试赵生乃得上第以仕于是鼎谓赵生曰我学经亦劳矣而子乃以我而仕此岂非天耶然不可无以谢我携赵生白金五十两而去元末方国珍起海上不能制以重位授之国珍开府庆元求士为巳用是时知向背者以为国盗也不可辅皆匿不出国珍闻鼎有才以计获之鼎为所获无柰因为之尽力为其府都事有廉名国珍弟平章事有人犯法属鼎治鼎论如法平章之妻受赇请于鼎持不可曰今方氏欲举大谋当用天下贤士一心守法曷使妇人得预事乎不许妻怒谮之系鼎狱半载乃释复起为上虞上虞□伪吴王张士诚地相错军吏贵臣甚众以鼎儒生不习边事稍违约鼎会众于庭引一驿丞责以不奉公斩之在庭者皆股栗膝行请罪膝屈久不能起乃罢后虽元帅万夫长有所陈说皆长跪以言不敢举目视其面鼎临事有才简牍满前须臾而决暇复与故人宾客出游四方游士争及其门有马给事者尝与鼎以事过宁海令以下皆迎谒旦暮候其市中人相指叹曰学之能贵人及至于此乎至正末我兵临庆元城下国珍惧乘楼船遁于海　上怒欲举兵诛之莫为计鼎为草表谢辞甚恭而辩　上读表曰孰谓方氏无人哉是可以活其命矣乃赦不问更以国珍为右丞鼎亦召至京师鼎为书万言诣阙下须驾出上之　上为之立马受读付丞相官鼎杨宪为左丞恶言事者奉例徙居梁又徙陜去数年宪败凡为宪用者皆受诛鼎赖此以免在陜七年大臣荐鼎名于朝鼎至京师中书以谪徙人不宜用将还之于陜鼎恐还为人所轻咲以赀属掾史□□掾为之言于丞相曰詹鼎有奇才以例弃不用可□□相不信其人在可召视之非诬也丞相果召见□□之鼎髯甚羙又能为梁赵闻言步趋进退□□有威仪丞相甚喜之称于众曰詹鼎尚书才也□河南行省缺郎中吏部请命鼎为之丞相曰吾同事以鼎才不可使也待半岁除留守卫经历改刑部郎中刑部佐寮未完有司请除吏丞相曰刑部有詹鼎在胜百辈其见称如此鼎在刑部一以宽仁行法威声不起而人皆乐其不苛刻罪人当分覆者争曰愿得詹公覆我我死不憾会大都督府受赂除军吏事发诬鼎有赃御史覆鼎鼎言在留守时所养孤甥来省恐有之鼎诚不知御史曰法贵杀有名卒诛鼎与百余人皆死鼎坐罪薄有才人惜之鼎为文章气焰逼古人守身廉重行义好学不废自陜入京师时闻人有好书价金一斤鼎无金惟所乘驴弃以买书其为人奇伟如此及死其所养孤甥为之服丧三年 

　　○刑部郎中黄裳传（黄□） 

　　黄□ 
　　黄裳字廸吉番禺人少从李韡游明经□善文词□武癸酉乡贡进士卒业大学授福建政和知县□□初县病荒歉裳劝富民发私粟以借饥民而官置□书条其人名以印钤之授诸富民约至秋成令息石以二斗而归之且禁粟母得出境获全者众民共德之而他县多莩饿云政为一省之最罹母忧去服阕部使者以文学政事荐升礼部主事历刑部郎中卒裳有学识多所著述其论社所以主石之义曰社祭土主阴气也夫阳气积而成天故其精为星阴气积而成地故其精为石石击则星出阴动生阳也星陨则化石阳变为阴也土为阴气之积而石乃其精故社以石为主也时称其善论他诗文亦多可采者有□郎中集十卷 

　　○刑部郎中梁君泂墓志铭（王直） 

　　王直 
　　君讳泂字挹之姓梁氏梁于泰和为大家其先在□时有为凤翔□□□州同知者君之高祖昭伯知抚州抚州生才可才可生心易心易生廷敏则君之曾大父大父父也延敏娶王氏生君后以君贵赠刑部主事毋封太安人君永乐乙未进士擢北京行部户曹主事改刑部既满升郎中宣德己酉十一月十五日卒于官年四十六君初为进士奉　命赈徐州饥民时萧砀二县民亦多饥者君亦欲赈之有司以未有命沮君君曰民皆王民可坐视其死耶有罪吾自任之遂发粟赈济多所全活事闻　太宗皇帝嘉之而有司皆以坐视民患得罪其后君诣北京至徐州二县民服役河上见君呼曰此吾父也尝活我我无以报凡百十人环君拜且泣君慰谕遣之乃得行其在户曹时南方漕运北方赋税皆主之及车驾驻北京一切供馈文移皆自户曹君日夜尽心事以办治而未尝有阙失及户曹罢改刑部交趾清吏可主事尚书赵公喜得君凡诸司谳狱当奏决者案牍皆属君阅视既允然后奏当时刑部决狱号为平及升贵州清吏司郎中益修职不懈君躯干丰厚而殚力劳心甫一年得风疾卒士大夫皆惜之君自少负气□肯在人下然无同产兄弟廷敏先生素英□不羣在其下者或忌之□□□□□稍侵君君不为动力于学问从从兄本之受诗经业成入邑庠遂取进士历官皆有名人于是愧君君亦不以介意器宇轩豁喜饮酒赋诗遇故人知巳辄郄小浮大白连数十诗亦随口而就视在傍余子若无人衣不问故新必鲜洁完好居官出入驺从亦整饰如仪法曰吾不能龌龊自汗以取名人以是疑君及病卒余财无几田园亦不加于旧他之仕者外若循谨往往出高赀市良田深地构大厦无赖子弟恃此立声威凌善柔乡里怨苦之然后信君之行非众人所能及也君以宣德辛亥十月十二日葬其乡龙门之原 

　　○□郎中琼墓志铭（黄云） 

　　黄云 
　　公既卒而葬墓木拱矣未有以表志之而儒学诸生列其德业风节请从乡贤之祀其季子佑乃具述公之平生历履属云为之铭呜呼若公者真古之君子也鸟可以无铭哉公讳琼字蕴章号颐斋为昆山人父宗湘潭县知县以公贵累封刑部郎中妣高氏太安人进太宜人公生有异征弱不好弄甫长父授之经不烦程督能倍进于学为文务以理胜年二十四以易中正统十二年乡试明年　赐进士出身景泰改元擢刑部广西司主事阶承直郎四年升署员外郎事阶奉议大夫七年升郎中明年丁丑　英宗复辟进阶奉政大夫　赐金帛凡历官刑部十有五年勤慎如一日以廉介公平自持而济以仁恕每大臣集议佥曰以孙郎中作大理卿天下无冤民矣尚书俞公士悦陆公瑜尤属意倚任遇十三司宫缺员事未集尝命之总理或刑狱之大而难决疑而未明必询而后行刑部每至岁终例以通问罪犯类报奏　闻尚书先期必选素无过举者重加审录公被选审录引对内廷无一人称冤者江西安福彭氏泰和龙氏萧氏挟富贵稔恶二邑人奏其不法辞连数下百人尚书承　上旨两委之往治公案其事得□□□于法监生王喜邻人为盗者欲连士类冀脱以赃诬坐喜久系不决公一鞫得其情立出喜喜竟得禄仕有盗画杀人公拟罪至死盗诈令人称乡人附书以茶莒寘白金为赂白于尚书移它司鞫之以金治盗即首服公所治狱情类此者甚多不胜书也故德公者值其□□道罗拜马首日常数十人曰公神明也予父母也是能直予柱回予生者也其于权幸□要尤无所畏避时多内臣以牍私嘱狱事者公□□□地曰吾知有　朝廷三尺法此心焉能昧乎天顺间锦衣卫指挥门达怙势黩货用苛刻罗织人罪所问囚徒送刑部复录它刑官承望风旨无所辨释往往死非罪惟属公复录者有以免愬多所平反太监牛玉假□兠揽钱粮事发觉嘱之曲法公不听乃抵于法由是积奸宄者之恨矣百户李宾死无后以侄刚袭其职与宾妻杜氏告争财产同官员外郎□某与杜氏通实常嘱公固以正拒为中分其产贝又嗾杜氏鬻其产刚得价不满与贝有言校尉潜察贝奸事锦衣卫追究告争时公疏放杜氏由受贝之嘱也葢妇人不行禁实遵新行例法司不为辩并贝议罪　上闻玉乘间以言谮之谪戍辽东公被谪但省愆惩咎念遗父母忧不能释耳濒行囊底无余僚友醵金为赆复峻却之甲申　宪宗即位肆赦天下复其官月余即称疾不视事上疏乞休致先是叶文庄公为参政谒吏部尚书王公翱曰君于政事才固长而律身当以孙某为法至是致仕王公又言于尚书陆公曰若孙某者乌可投置闲散邪于是郎中浦源等以书致二公强留之意而公宦情云薄矣公卿祖饯国门见者咸咨嗟叹息以为不可及也归隐鹿城三十余春秋未尝一迹公门朝野益高其节成化己丑下诏求贤都御史高公明邢公宥御史王朝远给事中萧浚交章论荐皆不报三原王公前为都御史相继廵抚南畿皆雅重之彭公为文送其甥按察副使秦君□之官云南举其操守廉公以申告戒之意王公特过访之以政事欲盘并余粮因公言不便而止长区赋者持百金为公寿公辞曰某当患难有远行尚不受赆矧今间居安肯以无处而受馈乎其官北京时迎母就禄父监生卒业南监禄养不逮上疏陈情援例起文赴北监以年色养家居事父母以孝丧祭极其哀戚诚敬而不违古制每旦必冠带拜谒先祠非疾故不一日废所居朴隐衣服饮食人所不□而处之裕如其举动必循矢见矩而风度凝远佞人小夫望之鄙吝自消制行坦夷煦煦如春目羲对客谈论辞旨清畅竟日体无欹侧客退独处端庄静默披经史俨如也所著有鹿城遗稿藏于家嗟乎士习愈卑惟利禄之趋至于身心不复知所检饰名节扫荡尽矣考公之所学以圣贤为师致辨于理欲之间知而践之其于出处之际光明奇伟而夷险一节揆于古君子之道岂有不合哉公待云以国士而云也困阨无闻有负其所期矣故详书备纪亦用酬所知于九泉而士习或因之以振起也哉 
　　陆安甫跋曰宋富郑公尝言君子为小人所胜所抑者不过禄位耳惟有三四寸竹管子向口角头褒善贬恶须是由我始得不可更有所畏却而噤默受不快活也伟哉名言乎予尝缪采本朝往哲事行名臣碑志尽出一时巨笔大抵于小德细善铺叙则详至于出处进退之故少关朝廷之利害系时世之重轻者顾多隐微其语甚或刊而不书使士君子俊伟卓绝之行贞纯完洁之名冺然不显于天下后世昔人谓志铭义近于史然则□取其所谓如史者乎近观吾友黄应龙所撰乡先生孙郎中墓铭如□成□□一节指事书实恳切详谨读之令人痛快起□而见者乃或以不识忌讳少之尚何足与议也哉予□应龙之直笔有良史才也试一及之 

　　○刑部郎中奚君昊墓志（李东阳） 

　　李东阳 
　　刑部郎中奚君时亨勘狱瑞州还至杭州得疾卒按察副使李君若虚方提学浙江日视疾具汤药比卒治含敛衾椁甚备航君丧归华亭时君母太安人及妻若子女皆寓京邸闻讣痛绝诸寮友皆惊悼相吊寻得若虚书稍想慰曰李君不负时亨吾徙可独负哉于是屠郎中元勋为状周郎中良璧过郎中大璞柳员外拱之诸君属予铭适君女兄之夫孙镛者来奉太安人归自京因寓铭俾刻石内君墓圹予辱君还往且闻诸元勋及冯郎中佩之知君贤为详乃叙而铭之君讳昊字时亨姓奚氏世为松江华亭人曾祖兴一祖文华累世儒隐考讳盛历霸合二州同知赠承德郎刑部主事母梁氏封太安人君质豸页颖异九岁就外傅囊白金为学资有妇人道哭问之曰家贫鬻丝得百钱而遗之舅姑老无用为饘粥具君即以所持金予之归告承德公公曰儿能如是吾无忧矣君弱冠从承德公于合公疾君刺血吁天求以身代又重伤太安人心匿不使闻公卒君奉母扶衬归庐墓终丧籍府学为弟子员举成化戊子乡荐连捷己丑进士第循例归省壬辰拜刑部主事明敏精吏法片言擿伏人服其能迁员外郎勘贵州狱归□□旨进郎中庚子复乞归省太安人遂就养焉居数月会瑞狱作事尤剧君受　命往日奔走劳瘁成疾以卒年三十六娶潘氏封安人子一曰伸君和厚易直重恩义幼学时母析赀予之君悉让兄冕俸所得金帛必分族属为员外时同年董知县失官道遇寇贫甚君为馆谷给绨纩厚赆之还使经景州有故寮刘判官死五年不举君葬之且恤其家平居恭孙见乡先辈无穷达皆不敢慢处寮寀终日不色忤故人多爱乐之尤嗜问学寒暑不时辍喜临晋唐书为诗文往往有奇思与客赋咏值意得恒夜分不寝有稿若于卷藏于家 

　　○奉议大夫刑部郎中奚君行状（嘉兴屠滽） 

　　嘉兴屠滽 
　　君讳昊字时亨姓奚氏干东子其别号也世为华亭人曾祖兴一乐闲先生祖文华乐耕先生皆隐德弗耀以诗书相承着于家牒所居南桥里后徙城东明星桥家焉至父盛文茂先生始以明经授霸州同知终于四川合州有文翁之风以君贵赠承德郎刑部主事母梁氏封太安人有贤行君行六生而质貌颖秀光采射人为父母所钟爱方九龄即知向学一日执束修诣社中就业遇一妇人于途悲泣不巳问之则曰家贫有舅姑鬻线得百钱而遗诸市无以为饘粥具君即以束修金与之归语承德公公曰此麦舟遗意也吾有后矣盖君虽在童稚而其向慕巳不凡如此年甫志学耽嗜文籍习举业属笔有奇思承德公病革君终夕侍侧汤药必甞而后进复刺血吁天请以身代太安人怜之君匿不使闻公卒扶柩奉母匍匐万里东归庐墓终丧有过人行君有三兄曰元曰冕曰昂元昂皆蚤世昂权厝于合力不能归君每念首丘之义辄泣下数行曰吾力能为必归葬先茔而后巳尤努力进修以显扬为志太安人欲析赀以助其需君从容辞谢曰兄冕劳于干蛊立门户幸悉与之母太安人如其言故虽一丝之微必出自兄手盖君虽未壮而谙练世故艰难孤苦之遭处之裕如也性尚冲澹不乐市廛嚣纷寓居城东明心寺博通经史益汪洋自肆时提学御史陈公选藻鉴精明试君文而奇之即遣入郡庠应戊子南畿乡试一举上第计偕春官连登成化己丑进士观政刑部疏乞省视　诏许之君归拜亲展墓之余遇其族姻疏戚闾□长老恂恂谦温不敢忘桑梓之恭敬忽父兄之交游乡人称其厚越四年成化壬辰授刑部贵州司主事政务大体不为苛细然处事详谛吏法精敏发奸擿伏片言刃解绩用茂着三载秩满封赠如例十三年丁西迁署本司员外郎十四年戊戌冬会贵州毕节卫武人林姓者构讼连及台谏事大狱重简君以往君驱驰万里触岚瘴有不暇恤既至鞫治引伏官吏除名释活者殆数百人边情大快还奏称　旨十五年己亥迁浙江司郎中十六年庚子夏以母老在堂援例疏乞归省　诏复讦之明年辛丑夏迎太安人来京就养不数月会江右瑞州豪民毛姓者结党与杀仇家其祸至惨株连所及甚众而有司久不以闻至是始露　诏求老成刑官追逮君得　旨以往比至按讯决死狱数十人元凶渠魁籍其田产入官而有司稽缓不治者论罪有差积年之冤一朝而雪事竣还至钱塘以勤劳太过得疾而卒乃壬寅三月十五也距所生丁卯年某月日享年三十六君素好学虽铄金之暑折胶之寒手不释卷兴至则临写晋汉书帖退笔盈几所著有干东子若干卷藏□□好义乐施有无不恤岁得俸绢之入必以分归□□率以为常为员外时有同年友董敦仁尹姚江北之京师遇寇于涂囊且罄落魄无依君为馆谷制衣纩以御寒归涂所助其费尤多景州判官刘福缘者承德公旧僚也停柩五年不能举君为举之其寡妻孤子德君之深至没齿不敢忘故君之卒钱塘也旧僚友李君若虚适为浙江提学宪副左方伯刘君廷信辈亦素重君日临视汤药不少懈比将卒惟言不能尽忠报国母老子幼而巳言讫而卒二公为之经纪丧事甚悉航榇以归 
</div>
    <div class="pagination">
<a href="国朝献征录_page75.html">上一页</a><span>...</span><a href="国朝献征录_page71.html">71</a><a href="国朝献征录_page72.html">72</a><a href="国朝献征录_page73.html">73</a><a href="国朝献征录_page74.html">74</a><a href="国朝献征录_page75.html">75</a><span class="current-page">76</span><a href="国朝献征录_page77.html">77</a><a href="国朝献征录_page78.html">78</a><a href="国朝献征录_page79.html">79</a><a href="国朝献征录_page80.html">80</a><a href="国朝献征录_page81.html">81</a><span>...</span><a href="国朝献征录_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
