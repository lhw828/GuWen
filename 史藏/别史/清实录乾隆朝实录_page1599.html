<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1599 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1599 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十九


大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。三月。乙巳朔。谕、据惠龄奏称。病故官兵。多领钱粮米石。照例请宽免等语。新疆所办事件。应用清字摺奏。此事清语无多。岂惠龄不能清语耶。即有关涉地方事件。如清字摺奏。有不明晰。亦应如盛京、用清汉字兼写具奏。惠龄著饬行。至伊犁、乌噜木齐、二处。多系民间事件。亦应清汉字兼写具奏。不可单用汉字奏摺。将此通行伊犁将军、乌噜木齐都统、新疆驻劄大臣等。一体遵办。　　

○蠲缓长芦属衡水县灶地上年水灾额赋有差。　　

○四川松茂道属毛革阿按寨土千户郎哥扎化故。无子。以其叔出纳孝袭职。　　

○是日、驻跸白云寺行宫。　　

○丙午。军机大臣等奏、讯问叩阍之陕西府谷县已革监生刘尔瑹、据供乾隆四十八年。该县典史王俊、串通署县张恒、将应碾赈仓谷。发碾户、勒令多交米石。碾户复与胥吏作弊。将粗腐米散赈。仓谷卖与富户贩运。又该县每年出借仓谷。春放一米。秋收二谷。放米、每石不足五斗。收谷、每石勒令倍交。俱有仓书、花户、铺户等可证等语。应将案内人证质鞫。得旨、此案著派尚书舒常。带同臬司袁鉴。驰驿前往陕西。秉公查审。所有随带司员。亦著一并驰驿。其原告刘尔瑹一犯。交巡捕营、派委妥员。由驿解往。　　

○是日、驻跸菩萨顶行宫。至庚戌皆如之。　　

○丁未。遣官祭历代帝王庙。　　

○赐扈从王公大臣、及蒙古王、公、额驸、直隶总督、山西巡抚、学政、并官员等食。　　

○戊申。谕军机大臣曰、萨载等奏、现在新建东西坝以外之临黄坝。尚未启拆。应俟拨船、漕船、将次到淮。即行开放临黄坝工。以便各船渡黄前进。并绘图贴说呈览。临黄束清等坝。朕节次降旨指示。原为收蓄湖水。藉以敌黄济运、拨船、漕船、将次抵淮后。自应即行开放。以资浮送。但启坝时、若将东西两坝。一齐拆动。恐清水散漫力弱。黄水或仍倒灌。所关非细。已于图内用朱笔点出。著传谕萨载等。于开放束清临黄等坝时。务将东省坝工。照朱笔标出处所启拆。使清水向东北顺趋下注。自不致有倒灌之虞。方为妥善。著将此由六百里传谕知之。所有朱笔标识原图。并著发交阅看。　　

○甘肃肃州镇总兵任学周、缘事革职。以头等侍卫德光、为肃州镇总兵。　　

○己酉。赐扈从王公大臣、及蒙古王、公、额驸、直隶总督、山西巡抚、学政、并官员等食。　　

○谕军机大臣等、据步军统领衙门奏、领催韦驮保、呈控伊妻父汤作新。嘱令伊女。收藏毒药。给伊姑服食。解救未死一摺。已批交该部速行详审、定拟具奏矣。此案汤氏之父汤作新。如果欲设计谋害。自应嘱令其女。将伊夫及伊翁、一并毒死。尚近情理。今止令汤氏毒死伊姑。则伊夫及伊夫之父尚在。岂肯干休。是毒死伊姑。于事仍属无益。况汤作新接回汤氏夫妇。伊家转增养赡之人。亦属非计。种种情节。殊不可解。恐竟系韦驮保、及伊父母、与汤作新别有嫌怨。通同设计。令汤氏捏造此等情节。希图陷害汤作新。亦未可定。著传谕阿桂等、将此案悉心研鞫。务得实情。以成信谳。　　

○庚戌。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○谕、朕巡幸五台途次。有原任云南巡抚斐宗锡之子、候选主事裴正文。及原任吏部侍郎田懋之子、监生田玉麟。前来迎驾。裴宗锡、前在巡抚任内。于地方事务。尚能实心经理。伊子裴正文。现系候选主事。念其得缺为期尚远。著加恩、交部遇缺即行补用。至田玉麟之祖田从典。曾任大学士。服官有年。奉职亦称勤慎。但其父田懋。人本平庸。气质又复乖张。在侍郎任内。曾经获咎。伊子田玉麟。自当听其自勉进身之阶。不应邀恩特用。朕于旧臣子孙。酌量施恩。务期公当。惟视其祖父生前功过。以为去取。从不豫存成见也。　　

○又谕、据松筠奏称、官设卡座马一匹。惊入俄罗斯卡座。经俄罗斯等、寻获交还。即通行传知各卡。如有俄罗斯马匹。误入官卡者。务须寻获。交还俄罗斯。以示大方。会同蕴端多尔济商办等语。松筠所办。殊属尽心妥协。上年松筠前往库抡时。曾经奏准。不领盘费银两。今著加恩、松筠驻劄彼处。应得盘费银两。照例支给。其以前未经支领盘费银两。亦著按月、照数全行补给。以示鼓励。　　

○谕军机大臣等、据福崧奏、筹备柴塘□山戊不□修经费一摺。称每年柴工。应需修费。未便再动正项钱粮。请将生息银五十万两。分借苏局铜商。及令浙商承领。按年缴本息银两。又据浙商请捐银三十万两。分年缴纳。归还借帑。以后辘轳借发。永为柴塘□山戊不□修之用等语。所奏殊属不成事体。浙省海塘工程。原系朕意、欲一律改建石工。既可保障民生。且可节省□山戊不□修柴塘。为一劳永逸之计。昨于四十九年。亲临阅视。见章家庵一带。柴塘石塘之间。沟槽一首有存水。特令填筑坚实。栽种树株。俾石塘柴塘连为一势。即以柴塘为石塘之坦水。意亦不必更修坦水也。其范公塘一带。亦添建石工于内。亦欲以旧有柴塘。即可为坦水。作重门保障。不必更修也。令看福崧等所奏。是竟应仍每年修坦水。不能一劳永逸。以符前言。转深愧懑。况改筑石工后。仍须常修坦水。是前后费此千百万帑金。改建石塘。竟系虚掷无用之地。有是理乎。朕于民生国计所关。即多费帑金。原所不靳。但既建石塘。复又需添筑坦水。□山戊不□修柴工。是欲省有限之费。而转不免无穷之累。即去坦水柴塘。亦为卫护鳞工起见。何若不修石塘之为愈耶。此等无益之费。日复一日。伊于何底。况商借商捐。是欲便民而先以累商。尤为非计。此事殊不可解。前后思维。实觉愤懑。无可训谕。若果如福崧等所筹。则是不必建此石塘。当日。何不如此批谕执奏。以为不可行。徒多费乎。且现在浙省仓库亏缺。迄今并未弥补全完。是该抚所奏、□山戊不□修经费之事。总难凭信矣。此事即著交曹文埴等。于查办亏空之便。亲赴该处。会同地方官。详晰履勘。将从前石塘是否当建。及柴塘坦水。如何又须添建□山戊不□修。并福崧另摺所奏。石料厚薄配搭成砌。是否可行之处。一并据实覆奏。毋得稍存回护。曹文埴等、皆系晓事之人。必能仰体朕意也。将此朱批。曹文埴等携与福崧看后。即由驿发往富勒浑看。并令其明白回奏。　　

○辛亥。祭先农之神。遣怡亲王永琅行礼。　　

○谕、据萨载奏、交春以来。两腿渐觉浮肿。由于气血两亏。今已多日。尚未痊愈。饮食渐减。精神疲惫。请解任调理。仍暂驻清江。会同河臣、料理河务等语。萨载自简任两江总督以来。办理地方事务。及河工一切。皆为奋勉。正资倚任。今闻患病。深为廑注。已派御前侍卫阿弥达、带同御医。前往诊视。并赏大荷包一对。小荷包二对。以示优眷。因思萨载、从前挑挖运中河。不知早建闸座。以致水势一洩无余。又于清口东西坝。不能及早收束。运道浅阻。种种错谬。屡经训饬指示。该督且愧且惧。心力未免劳瘁焦急。该督因办事错误。经朕训饬后。能知愧惧。尚有本心。前曾有旨、降为三品顶戴。今念其因此致疾。仍著加恩、复还原品顶戴。令其安心在任调理。以冀痊愈。再李奉翰、与萨载、皆因筹办河务。未能妥协。同时获咎。今萨载业经加恩。李奉翰、亦著加恩赏还原品顶戴。该督务宜感激奋勉。以观后效。至两江总督事务。关系綦重。所有总督事务。著闵鹗元、代为办理。江宁等处地方。皆系该抚所属。闵鹗元或移驻江宁、或即在苏州料理总督事务。听其自行酌便。　　

○谕军机大臣等、昨据福崧奏、等备柴塘坦水。□山戊不□修经费一摺。业经降旨。令曹文埴等。会同地方官。亲往履勘。将该处情形。据实具奏矣。浙省海塘工程。关系民生。保障甚重。是以不惜千百万帑金。于老盐仓、范公塘、旧有柴塘后。一律添建石塘。仍留柴塘为重门保障。既可卫护闾阎。且可节省□山戊不□修。为一劳永逸之计。昨于甲辰春南巡时。亲临阅视。见章家庵一带、石塘之前。土塘之后。留有沟槽一道。中有积水。并无去路。恐石塘根脚。势必淹浸刷渗。特令填筑坚实。并将柴塘后之土。顺坡填平。于其上栽种树株。俾石塘土塘。联络一势。即以土塘为石塘之坦水。其范公塘一带。于旧有柴塘后。一律添建石工。亦以柴塘为坦水。俾作重门保障。自无须另砌坦水也。今据福崧等所奏。似不修坦水柴塘。将来海潮冲刷。或致浸损石塘。不能永资巩固。是添筑石工后。仍须□山戊不□修柴塘坦水。则前后所建石塘。竟属无益。徒费千百万帑金。虚掷无用之地。又曷若不修石塘。祇照旧□山戊不□修柴塘坦水。为补偏救弊之计。亦可以资抵御之为省便耶。且富勒浑等。如果真知灼见。该处添建石塘后。坦水柴塘。亦难偏废。虽建石塘。仍不能一劳永逸。何不于彼时据实面陈。朕亦岂肯复令续建范公塘石工。又增无益之费耶。即云老盐仓一带工程。系王亶望、陈辉祖等任内。奏明办理之事。为已成之局。富勒浑等、已属知而不言。而公塘、则系该督抚任内之事。虽系朕意如此。该督等身为地方大吏。果知其不可。何妨当面执奏。乃始而依违不言。徒增此劳民伤财之举。今又欲□山戊不□修柴塘坦水。亦应将必不得已之故。直陈无隐。方不急朕委任之意。复又回护其词。托之商捐生息。以饬其始终隐昧之咎。朕反复思维。倍深愧满懑。昨虽有旨传谕曹文埴等。令其亲往履勘。据实筹办。但恐曹文埴等。未会朕意。犹或稍有回护迁就之见。著将柴塘坦水。以及添建石塘。究竟孰得孰失。及现在必须发帑办理。方足以资巩固。两有裨益之处。熟筹妥议。曹文埴等、务须亲往秉公详细筹画。据实具奏。不得稍存讳饰也。将此由六百里传谕曹文埴等。并富勒浑、福崧。令其激发天良。各抒所见具奏。候朕另降谕旨。　　

○吏部议准、江西巡抚何裕城奏称、江西督粮道、向定为冲繁中缺。驿盐道、向定为冲繁难要缺。嗣驿务改归臬司兼管。缺改为盐法道。于繁简未曾议及。查督粮道、辖十三卫所。兼巡南、抚、建、剧郡。盐法道、仅稽查引地。催收商课。兼巡瑞。袁。临。简郡。请将督粮道。改为冲繁难要缺。请旨简放。盐法道、改为冲繁中缺。归部铨选。从之。　　

○是日、驻跸白云寺行宫。　　

○壬子。谕军机大臣等、据书麟奏、太湖县唐家山地方。乡民掘挖蕨根。见土内杂有黑米。磨粉搀和好米煮食。颇可充饥。民人闻风踵至刨挖等语。此项刨出黑米。或系从前窖藏之物。但唐家山地方。并无民人居住。或竟系天地生出。以济民食。亦未可定。该处既有此自然之利。为数较多。恐远近居民。闻风刨挖。以致攘夺纷争。亦所不免。现在虽有该县驻彼弹压。但必须妥协管束。俾小民既得藉资贫乏。仍不致忿争生事。方为妥善。著传谕该抚、饬属加意弹压。勿令滋生事端。并查明该处民人刨挖时。有无争竞滋事之处。据实覆奏。寻奏、太湖县唐家山乡民掘出黑米。自正月十二、至二十七日。共获一千数百余石。时该县在彼弹压。民无攘竞。嗣因仅存杂土零粒。即已无人挖掘。得旨、览。　　

○御制志事诗曰。草根与树皮。穷民御灾计。敢信赈恤周。遂乃无其事。兹接安抚奏。灾黎荷天赐。挖蕨聊糊口。得米出不意。磨粉搀以粟。煮食充饥致。得千余石多。而非村居地。县令分给民。不无少接济。并呈其米样。煮食亲尝试。嗟我民食兹。我食先堕泪。乾坤德好生。既感既滋愧。愧感之不胜。遑忍称为瑞。邮寄诸皇子。令皆知此味。孙曾元永识。爱民悉予志。　　

○是日、驻跸台麓寺行宫。　　

○癸丑。谕军机大臣等、据阿扬阿等奏称、叶尔羌和阗、遣犯。上年一年内、并无脱逃等语。因思发往新疆、暨给厄鲁特为奴人犯。俱各有专管之人。管束若严。何至脱逃。即逃一二名。亦不能一时越境远扬。该管大臣等。果严饬各卡查拏。自无不获。乃伊犁、乌噜木齐等处。节据奏报遣犯脱逃。明系该管大臣等。平日不以事为事所致。著传谕驻劄新疆大臣等。嗣后各宜留心。饬属管束。以期如叶尔羌、和阗、一年内并无逃犯。间遇逃犯。即严拏重惩示众。　　

○是日、驻跸大教场行宫。　　

○甲寅。谕军机大臣等、据特成额奏、浙省赴川买米。委员杭州府司狱徐道所、押第四号船只。载米一千一百三十余石。于巴东县地方。遇风碰破船身。仅抢获湿米一百三十石等语。米船经过险滩。猝遇暴风。沉溺米石。虽非有心。究由于该委员管押不慎。而且沉失米石。为数较多。殊觉可惜。著传谕福崧、将该司狱徐道所、停升三年。以示惩儆。　　

○旌表守正捐躯直隶昌黎县民孙步武妻王氏。　　

○是日、驻跸法华村大营。　　

○乙卯。孝贤皇后忌辰。上命皇十五子颙琰祭陵寝。　　

○谕军机大臣等、据阿桂等奏、审讯韦驮保之妻汤氏。收藏毒药。给伊姑服食一案。种种情节。殊不可解。看来此案。或竟系汤氏。被伊翁姑、及伊夫抑勒。出于不得已。始终执证伊父。但父子天性。汤氏即听从夫家之言。亦何至忍心、竟陷伊父以谋害人命重罪。现经用刑严讯。又坚不吐实。其中恐另有别情。况据韦驮保呈出药包。试验并非毒药。其包药纸张。又即系韦驮保之第字仿。其为捏饰显然。且汤作新、于韦驮保踹门吵闹后。即令伊子赴城喊告。韦驮保何以迟至数日后。始行具控。看来韦驮保、必系刁恶之徒。与汤作新、必有嫌怨情节。故商同假捏。以图诬卸地步。至凌三、既同韦驮保往汤作新家。踹门寻闹。则其启衅设计之由。凌三自必知情。亦应向伊严加根究。著传谕阿桂等。虚衷体察。加意研鞫。迅将案内疑窦。逐一讯明。务得实情。速行定拟具奏。　　

○是日、驻跸王快大营。　　

○丙辰谕曰、两江总督萨载、久任封疆。老成练达。河防宣力。懋著勤劳。前因该督患病。特遣御前侍卫阿弥达。带同御医、前往诊视。以冀就痊。兹闻溘逝。深为轸惜。著加恩晋赠太子太保。所有应得恤典。著该部察例具奏。　　

○调四川总督李世杰。为两江总督。以成都将军保宁。为四川总督。云南提督鄂辉、为成都将军。调广西提督乌大经、为云南提督。以陕西兴汉镇总兵三德、为广西提督。　　

○是日。驻跸杨家庄大营。　　

○丁巳。祭先蚕之神。遣妃行礼。　　

○谕、据永玮等奏称、从前德成所奏、盛京城外一带旧边墙。改用砖砌之处。带领素习风水之员。详加查看。毋庸改砌等语。从前朕意以德成止将门楼改展。以壮观瞻。今阅永玮等所奏。全行改筑砖城。此断不可行之事。且一时亦难烧多砖。况近在陵。其地多关风水。除已于摺内批示停止外。此旧边墙。历经年久。著交永玮等。遵旨竟行停止。不必改砌。并交工部知道。　　

○又谕、江南淮徐道。有管理河务之责。原任道员刘锡嘏降调后。悬缺已久。尚未据该督等奏调。自因该省道员内。熟谙河务者。一时乏人。萨载、李奉翰、未敢具奏。况今萨载已故。李奉翰、更不敢一人专奏。但现在防汛之期。员缺紧要。未便悬宕日久。且遽易生手。于河防一切。亦属非宜。因念刘锡嘏、在河道任内已久。仍著留淮徐道之任。第刘锡嘏、于属员科派重案。有心徇庇。非寻常因公错误可比。著改为革职留任。俟十年无过。方准开复。　　

○谕军机大臣等、现在萨载病故。已降旨令李世杰、调补两江总督。其四川总督员缺。即著保宁补授矣。保宁平日办事。尚能小心谨慎。操守亦尚可信。是以特加简用。但新授总督。不可存自满之见。稍涉高兴。川省外通金川西藏。内地向有啯匪滋事。前经福康安、实力整顿。李世杰、亦能尽心经理。该省地方事务。颇见整饬。保宁惟当以此二人为法。实心任事。严加管束。庶不负朕简任之意。至两江总督事务。关系紧要。著传谕李世杰。接奉谕旨后。即行速赴新任。不必前来请训。　　

○又谕、昨已降旨、令李世杰调补两江总督。并令即赴新任。不必前来请训。第念两江事务繁剧。兼管河务。且川省情形。朕亦有应须面询之处。著传谕李世杰。于接奉谕旨后。将地方紧要事件。详悉告知保宁。令其妥协办理。李世杰即著驰驿来京。陛见后、再赴新任。现在两江总督事务。前已令闵鹗元代办。李世杰未到以前。所有两江总督印务著闵鹗元、暂行署理。该抚曾屡署督篆。且在江南年久。地方河务。皆所熟悉。自当尽心经理。至李奉翰、于河务是其专责。今萨载业经病故。无可商搉之人。现届春汛之时。甚关紧要。一切机宜。李奉翰、应与闵鹗元、悉心商办。至伏汛时。李世杰已可到任。此时李奉翰等。务须和衷共济。加意防护。毋致稍有贻误。将此由五百里各传谕知之。　　

○又谕、昨经降旨、将三德补授广西提督。所遗陕西兴汉镇总兵员缺紧要。若由他省人员简补。恐未谙该处情形。著传谕福康安。于陕甘两省副将人员内。拣选一人奏闻。候朕补放。　　

○以故广西思恩府属旧城司土巡检黄瀚源子桂袭职。　　

○旌表守正被戕四川蓬溪县民梁茂文女梁氏。　　

○是日。驻跸桦皮村大营。
  </div>
  <div class="pagination">
   <a href="清实录乾隆朝实录_page1598.html">
    上一页
   </a>
   <span>
    ...
   </span>
   <a href="清实录乾隆朝实录_page1594.html">
    1594
   </a>
   <a href="清实录乾隆朝实录_page1595.html">
    1595
   </a>
   <a href="清实录乾隆朝实录_page1596.html">
    1596
   </a>
   <a href="清实录乾隆朝实录_page1597.html">
    1597
   </a>
   <a href="清实录乾隆朝实录_page1598.html">
    1598
   </a>
   <span class="current-page">
    1599
   </span>
   <a href="清实录乾隆朝实录_page1600.html">
    1600
   </a>
   <a href="清实录乾隆朝实录_page1601.html">
    1601
   </a>
   <a href="清实录乾隆朝实录_page1602.html">
    1602
   </a>
   <a href="清实录乾隆朝实录_page1603.html">
    1603
   </a>
   <a href="清实录乾隆朝实录_page1604.html">
    1604
   </a>
   <span>
    ...
   </span>
   <a href="清实录乾隆朝实录_page1600.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
