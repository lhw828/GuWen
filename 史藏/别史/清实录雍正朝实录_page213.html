<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 213 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 213 页/共 216 页
  </h1>
  <div class="content">
   大清世宗敬天昌运建中表正文武英明宽仁信毅大孝至诚宪皇帝实录卷之一百五十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。六月。己巳朔。礼部议覆。广东广韶学政王丕烈疏言。粤省各卫所屯军籍童生。额多人少。且军民两籍混冒。讦控不已。请照顺天学政杨超曾、题准河间等卫、裁并归县之例。将粤省各属卫所屯童。归入现住办粮之州县民籍应试。一体凭文、拨入府学。再、雷琼等府。向有附籍入学捐纳贡监者。请定限两月。准其呈首。改归原籍。以杜顶冒。均应如所请。从之　　

○庚午。兵部议覆、浙闽总督郝玉麟等奏言。闽粤南澳洋面。岛屿岐杂。风信靡常。若归海坛金门两镇分巡。则鞭长莫及。请以南澳左营、铜山洋汛。俱改归南澳镇巡查。呼应甚捷。并请将金门镇巡船两只。拨归南澳。巡哨调度。应如所请。从之　　

○壬申。授故奉国将军萨克新子汉章阿、为奉国将军　　

○以右春坊右庶子戴潮、充日讲起居注官　　

○户部议覆。直隶总督李卫遵上□日议奏、稽查张家口兵科给事中尚德、条陈门税事宜。一、宣化府为南北通衢。凡有货物、已经张家口、居庸关上税。过府之时。张家口监督。复委家人书吏。照数重收。以致小民肩挑背负。手持日用笤帚锅刷琐碎之物。进城无不邀拦收税。民情甚为不便。且家人书吏。徵多报少。究非实裕国课。嗣后南北商货。若已在张家口、居庸关上税者。请敕部定例。宣府不许重徵。刊刻木榜。＜监-皿立＞立各门。如有违禁横徵者。严加参处。一、居庸关收税之所。离张家口三百余里。监督势虽躬亲。每差亲信家人。协同吏役。携带印单收税。而家人识见卑鄙。輙为关役利诱。私用小票。隐漏偷肥。嗣后请委附近州县。不时查考。但昌平、延庆二州。离关稍远。难于查考。请设立税课大使一员。给以钤记。令收商税银两。按月转解监督。仍令霸昌道就近稽查。照宣府之例。民间零星日用之物。免其抽税。如有苛勒商民。侵渔滋事者。亦严加参处。均应如所请。从之　　

○癸酉。办理军机大臣等议覆。署宁远大将军查郎阿等摺奏。西路军营撤兵事宜。一、奏称巴图鲁官兵进口之后。定例止给口粮。索伦、奉天、船厂官兵。路途遥远。俱恐盘费不敷。请每官一员、借一季俸银。每兵一名、借半年饷银。均于军需银内动给。造册送部。于伊等俸饷内、照数扣还等语。应如所请。一、奏称江宁等处满兵。在内地行走。盘费诚恐不敷。到肃之日。请将江宁、荆州。每官一员。酌借一季俸银。每兵一名。酌借四月饷银。西安、宁夏。每官一员。酌借一季俸银。每兵一名。酌借两月饷银。所借银两。在该官兵俸饷内扣还等语。查江宁、荆州、领兵各员。内有协领阿山泰、常在等五十四员。前于倒毙马匹案内。已议革职留任。定例不支俸银。现无俸项可抵。应毋庸议。至江宁、荆州兵丁。及西安宁夏官员兵丁。查郎阿等请借银两。亦属过多。臣等酌议江宁、荆州兵丁。借给两月饷解。西安、宁夏官员。借给三月俸银。兵丁借给一月饷银。所借银两。咨部扣还。得上□日、索伦、奉天、船厂官兵。效力行走。颇著勤劳。且路途遥远。伊等所借俸饷银两。俱著赏给。不必扣还。江宁、荆州之满洲官兵。在军前诸凡不及。废弛满洲旧规。甚为无耻。尔等所议不准借给官员俸银之处、甚是。余依议　　

○甲戌。礼部议覆。四川学政隋人鹏疏言。黔省毕节县之河北地方。田粮户口。既经改归川省永宁县。请将该处文武生员。悉归永宁县学。就近考试。应如所请。从之　　

○乙亥。谕户部。各省从前办公。无项可动。上下共相捐应。官民并受其累。即各官薪米之需。皆取给于该地方之耗羡。而地方大小不一。多寡亦不均平。往往不能固其所守。此人人洞悉其弊者。山西巡抚诺敏。始请提解耗羡之法。后各省督抚、次第效法。将经年费用之款项。衙门事务之繁简。议定公费。派给养廉。俾公事私用。咸足取资。自行此法以来、吏治稍得澄清。闾阎咸免扰累。此中利益、乃内外之所共知共见者。各省布政司、职掌钱粮之总汇。自应加意慎重。其应批解者随时查催。不使拖欠。其应支给者。严加稽核。不致冒滥。庶财用常充。而官民永受其益。乃数年以来、朕留心体察。外省布政使中、竟有庸劣无识之人。将此项银两、视为无足重轻之物。而不念其为民脂民膏。或那补借支。或任意费用。前任含糊交代。后任不便深求。竟将有关国计民生之项。渐成纸上空谈。而督抚亦不查察。似此、日久愈难清楚矣。在当日举行之初。朕原降上□日、此事若善于奉行。则地方可受其益。傥奉行之不善。则地方转受其累。各省之能行与否。总听该督抚自为酌量。并未强其一例通行也。今览近日情形。恐渐有不妥之处。将来贻人以口实。则非朕准行之本意也。著户部先行查明各省公费养廉银两。其有按年造册咨送、查核无差者。无庸清查外。其并未造册咨送。及虽有册籍、而笼统开造者。其中必有不清之处。即著勒定限期。令造清册、送部查核。至于清查之法。应自该省议定公费养廉之年分起。至前任卸事之日止。将额徵公费完欠杂支。同余剩未给各数目。按年归款。各官养廉、照依正署起止月日。应得分数。并扣除空缺。逐一彻底清查。其收数内。有拖欠未完者。分别可否著追。其支数内。有透动加增者。分别是否应给。现在各年应存银两、有无那移亏缺。分晰接受。催追著落完补。嗣后按年分晰造册。随同奏销钱粮各册。咨送户部核销。如此、则各省存公银两。可以渐次清理。而接任各官收支。亦必慎重。于国计民生。均有裨益矣　　

○丙子。办理军机大臣等议覆。署宁远大将军查郎阿等摺奏。西路驻兵事宜。一、边地定界之后。廷议酌定巴尔库尔、留兵二千名。哈密、留兵二千名。轮班驻防在案。查巴尔库尔隘口。一至下雪之后。处处可行。若留兵二千。即全数派防。实不敷用。至哈密留兵二千名。屯田既属不敷。巡防更难分办。且巴尔库尔之与哈密。中隔南山大坂。声息不能骤通。若秋冬下雪之后。更难通信。臣等酌议、与其分驻于两处。不若合驻于山南。应将留驻巴尔库尔之二千兵。俱驻哈密。其哈密原议二千名。应再添一千。共计五千名。则兵力不分。巡查易遍。即屯田经牧。均可办理。此五千兵丁、应驻哈密三千名。其西之三堡沙枣泉。东北之塔尔那沁。俱现有城堡。应各驻一千名。三处分驻。声势联络。呼吸相通。方得严密。一、军营马驼。附近哈密一带。夏天炎热。可牧之处甚少。应于播种之后。山北草肥。拨哈密兵一千。塔尔那沁、沙枣泉兵各五百。合共二千名。令统领大员。带领至山北招莫多、胡吉尔太、沙山子、鹿心山等处经牧。至深秋仍回山南过冬。其过夏牧马之时。须添设斥堠。应于吴尔图哈达、伊克恩度尔、敖什希三处地方。各设斥堠。周围望远。防守牧厂。俟交冬过山。将斥堠全行撤回。一、哈密等处、既分驻兵丁。则西北一带俱应安设斥堠。瞭望四远。乃有备无患。查南山大坂。为哈密北面屏藩。应于驻兵内、拨二百名。分驻于南山大坂盘道上小堡。于鹿心山、松树塘、乌阑特尔木斯、毕留大坂等四处。各设斥堠。派兵瞭望。至于无克克岭、为三堡沙枣泉要隘。应于驻兵内、派拨二百名。安设无克克岭上小堡。于搜大坂、白杨沟、羊卜纳锡喇脑儿等三处。各设斥堠。派兵瞭望。其塔尔那沁河源、为塔尔那沁要口。应于驻兵内、拨二百名。安设河源小堡。于莫艾、舒鲁孙大坂等二处。各设斥堠。派兵瞭望。一、大兵撤后。哈密存贮之粮。甚属充裕。又有蔡巴什湖屯种地亩。可以供支三处兵丁口粮。无庸挽运。一、留驻巴尔库尔兵丁。塞外勤劳。已历七载。边界定议之后。应令全数撤回。查安西镇标、及瓜州兵。共七千余名。除现在哈密驻防一千名外。存营尚有六千余名。应即于安西兵内、挑派四千名预备。俟巴尔库尔官兵应撤之时。即令大员统领。前赴哈密驻防。以均劳逸。俱应如所请。从之　　

○丁丑。设福建台湾府属彰化县学。廪生、增生各十名。从福建巡抚卢焯请也　　

○己卯。旌表山东德州烈妇。刘彬妻刘氏、夫亡守节。自缢捐躯。给银建坊。入祠致祭如例　　

○辛巳。刑部议奏。诺尔浑参奏福禄、军前钻营各款。并无实迹。但福禄系允＜礻我＞心腹用人。行止不端。应拟斩监候。得上□日、前据诺尔浑密奏福禄乃允＜礻我＞心腹用人。心术行止。俱不可问。于北路出兵时。营求派往。伊到军前。毫无效力之处。又复钻营该管诸大臣。由护军校、委放闲散章京。复委副参领。又署理掌管紧要军机兵部员外郎。似此匪人。竟充要职。恐挠乱与洩漏。皆于军机未便等语。朕因览诺尔浑所奏。福禄秉性奸邪。存心叵测。种种夤缘钻剌之处。大干法纪。是以降上□日拏解回京。交与刑部严审定议。今览刑部审讯情由。福禄出兵数年。并无过犯。且在和通胡尔哈、杀贼受伤。得受恩赏。又曾派往科布多、随征效力。凡诺尔浑所奏、蛊惑扰乱。洩漏军机。皆全无影响之事。且诺尔浑狡猾乖张。近日诸事败露。此即伊造言诳奏之一端也。福禄著释放。其诺尔浑原摺。著发出与福禄、并众目阅看。并令在廷臣工共知之。朕待天下臣民。无不予以改过自新之路。即如阿其那、塞思黑、隆科多、年羹尧之党与属下。朕加恩录用者。不可胜数。并无成心。岂以福禄为允＜礻我＞旧属。而存刻待之意。该部既审无实迹。且有行间效力之劳。便当据实奏闻请上□日。岂有不审实情。误引律条。拟以大辟之理。著严饬行　　

○癸未。谕办理军机大臣等。柏之蕃、著以副都统衔。前往北路军营。统领汉军兵丁。效力赎罪　　

○以额外尚书渣克旦、为工部尚书　　

○以太常寺卿满色、署太仆寺卿　　

○甲申。礼部议覆、贵州学政晏斯盛疏奏。黎平府属亮寨正长官龙绍俭呈称。由生员出身。请应科举。查龙绍俭、既已承袭土官。不便准其乡试。得上□日、土司龙绍俭、原由生员出身。既有志观光。陈请科举。准其一体应试。若得中式、其土司世职。著伊将应袭之人、举出承袭　　

○丙戌。谕理藩院。据扎鲁特贝勒阿谛沙报称。今岁春时亢旱。将伊旗分人等、移于近河潮湿之地居住。五月初七日。大雨竟日。夜间水发。淹没人畜甚多等语。扎鲁特等旗分。年来连值旱涝。收成歉薄。今又遭此水患。深可悯恻。从古天人感召之理。一定不易。果能各修人事。安分循理。自必获福。若不善而行恶。即可以致灾患。此被灾旗分之扎萨克台吉等、身图安逸。怠玩公事。苦累属下。不加爱惜。其所属人等、不知亲上之义。法纪罔遵。贪营小利。互相窃盗。因而干犯天和。灾害叠至。傥不知悛改。犹以被灾怨望。安能消祸致福。嗣后扎萨克台吉等、居心忠正。各尽职业。勤于公事。爱养属下。令其从善。其部属民人等、各守分遵法。承应官差。黾勉效力。上下鼓励。交勉于善。自能雨旸时若。灾患不生。人畜滋息。米粮丰稔。共享安宁之福。其理固不爽也。即今蒙古等、于游牧处谋生。岂不知地方形势。而夏令正雨水之时。率众环居近河之地。并不防护。以致被灾。此皆怠惰成习。昧于谋生。后此可不加谨慎耶。著将此上□日、行文众扎萨克等。令其遍行传谕。各加勉旃　　

○丁亥。谕内阁。现今道府出缺甚多。一时不得胜任之员。著在京三品以上满汉官员。于现任科道、部属、及知府、同知、知州、通判、知县内。各举一人。或胜道员之任。或胜知府之任。填注明白。于三日内、交送内阁。汇齐奏闻。候朕简用。若所举有相同者。亦准汇奏。伊等身为大臣。历官年久。岂无深知确见之一人。可膺保荐者。况奉朕特上□日。尤当矢公矢慎。以副朕咨询之意。傥怀挟私心。瞻徇情面。将来所举之人、或有不端劣迹。或不能胜任。定将原保举之大员。严加议处　　

○戊子。以翰林院侍读学士陈德华、为浙江乡试正考官。山西道御史刘元燮、为副考官。左春坊左中允彭启丰、为江西乡试正考官。广西道御史张仕遇、为副考官。云南道御史卢秉纯、为湖北乡试正考官。刑部主事苏霖渤、为副考官　　

○己丑。调镶蓝旗汉军副都统马尼、为正红旗满洲副都统。升镶黄旗副参领庆泰、为镶蓝旗汉军副都统　　

○办理军机大臣等议覆。署宁远大将军查郎阿等摺奏。西路驻防事宜。一、巴尔库尔兵丁全撤之时。廷议于安西等处。添设一提一镇。兵一万名。各令搬移家口。前往驻劄。以弹压边陲。声援哈密在案。查添兵万名。需粮料十万余石。安西屯地。不过三千余石。甚属不敷。况兵丁搬移家口。更多糜费。即城堡营房等事。俱费周章。不若更番迭戍。既可省费。亦可以经久远。请将驻防哈密兵五千名。就近于肃镇、甘提、凉镇、西宁镇、安西镇。各派拨一千。合足五千名。令在哈密驻防。其安西地方。不必添设提镇兵丁。一、于陕西督标、派拨一千名。固原提标、并各协属、派拨一千五百名。延绥、派拨一千名。宁夏、派拨一千名。河州、派拨五百名。共五千名。在赤金、靖逆、柳沟、布隆吉尔、桥湾五处驻防。彼地附近俱有牧场。可以牧放马驼。一、赤靖五处之兵。二年期满。应全行更换。其哈密兵丁。应每年更换一半。则一半熟手。即可教习一半新兵。一、哈密赤靖等处。各有五千兵丁驻防。其统领将弁。须派总兵二员。副将二员。带领游、守、千、把分管。驻防赤靖等处之总兵副将。于兵丁换班。亦俱更替。驻防哈密之总兵副将。须一年更替换班。庶屯田斥堠诸事。有新旧大员。相间管领。诸事熟练。一、军营应支口粮。查驻防哈密之兵。屯种收获。尽足供支。至驻防安西之兵五千名。连领兵将弁。岁需口粮一万五千余石。其各卫所官屯地亩。应全交与安西镇标营兵丁。承领屯种。为伊等恒产。即以收获耔粒。供兵丁口粮。如尚不敷、照例折给银两。一、肃镇为临边重地。请添城守一营。设都司一员。千总一员。把总二员。于标营兵内、派步兵二百名。专司城守汛防之事。查肃镇标合计新旧兵。共二千九百余名。应添足三千之数。将新募之守兵。即拨入城守营。俱应如所请。但哈密及赤靖等处驻防兵丁。虽各派总兵统领。大兵甫撤。两总兵分驻两处。必得一总统大臣弹压。请再派提督一员。驻劄哈密。节制两处驻防之总兵。居中调度。更为有益。从之　　

○庚寅。吏部议覆、贵州巡抚元展成疏奏。平越府知府朱东启患病。请回籍调理。俟病痊起用。应如所请。得上□日、向来外任官员告病者、即行休致。无病痊复用之例。朕从爱惜人材起见。特准各省督抚酌量。若属员内、居官素优。而患病是实者。于告病本中声明。将来病痊。仍行引见补用。此朕体恤成全之大恩也。近于引见之时。见起用各员。本无大恙。调治未久、即赴部铨补者甚多。则患病之不实显然矣。又有借名告病、而巧为规避者。或因继起有人。囊槖丰厚。冀娱晚景。或因民俗刁悍。地方繁剧。虑及考成。其该管上司、但见属员不恋官职。遂尔代题。而不觉受巧宦之欺朦也。今且言一二人。如原任福建漳州府知府王之琦、同知王时翔等。皆因地繁剧。而托词告休者。本皆精神强健。并非实病。得请之后、乐欢游。朕知之最确。似此者、各省不可枚举。今元展成题请平越府知府朱东启、告假回籍调理。俟病痊起用。明系该员畏惧苗疆。而为此规避之计。朱东启著解任。仍留黔省调理。俟病痊之日、自黔送部引见。将来凡有似此告病。该督抚题请病痊起用者。俱著留于该省调理。不准回籍。俟病痊之日。该督抚送部引见。若永远告休。不请起用者。该督抚司道。必察其患病果实。一时难痊。或年老力衰。不能办事。然后照例申详题达。傥受属员之欺朦。或徇平日之情面。仍蹈故辙。经朕访闻。必将该上司、从重议处　　

○辛卯。谕内阁。自古地方官员。有进献方物之礼。盖以地土所产。贡之于君。所以将其诚意。而为君者、鉴其意而酌纳。所以笃堂廉之谊。联上下之情也。朕即位以来。亦循照旧例。间有进献珍宝古玩者。朕概降上□日停止。向来镇臣中、亦有随督抚进献者。朕皆谕止之。至于所献之物。备随时赏赐内外臣工。以示家人一体之意。并非朕所需用、而收贮内府也。虽臣之效忠于上。君之加恩于下。不在乎此。然亦仪文礼节之一端。所以历来未废。凡为督抚者、既以此将其诚敬之悃。则当于采办之时。厚其价值。俾所属官民、欢欣从事。方为事君尽礼之实心。乃朕向闻各省大员。采备贡物。有恃上司体势、发价减少者。以致民间受累。视为畏途。如榆次不敢种好瓜。肃宁畏植好桃。外间传为话柄。近朕访闻福建采买柑果。有短价累地方官民之处。则与君臣联接之本怀。大相违背。朕岂肯为此无益之仪文。而令承办之微员。贸易之百姓。或受扰累哉。以贡物而累及闾阎。万万不可。即或交与属员代办。而价值不敷。令其暗中赔补。是又假公济私。收受贿赂之巧术也。似此食用微物。朕发价市买。何所不得。岂肯丝毫累及地方。可通行晓谕督抚等。自接奉此上□日为始。著将从前贡物之数。再减一半。傥仍蹈旧辙。朕必将各省贡献之例。全行禁止　　

○贵州巡抚元展成参奏。都匀府属之清平知县邱仲日□旦。当逆苗围攻凯里之时。严谕民人。不得预行逃避。及见贼势凶横。该县即回清平。凯里被焚。逆苗围城。又不能巡查防守。致奸苗入城放火。监犯悉行兔脱。再有平越府之平越知县杨兴道。提臣统兵驻劄杨老驿隘口。一切军装粮运。饰词推诿。阻滞不前。邱仲日

□旦畏缩无能。杨兴道推诿玩延。均难姑容。特疏题参。请上□日革职。得上□日。邱仲日□旦身为县令。见贼势凶横。惊惶潜避。全无防守稽查。以致奸苗入城放火。疎纵狱囚。大干法纪。杨兴道、将粮饷军装。推诿阻滞。甚属可恶。著革职。拏交总督尹继善、严审定拟。似此犯法劣员。元展成止请革职。并无审拟字样。显系巧于徇庇。俟军务竣后。将元展成交部严察议奏　　

○壬辰。办理军机大臣等议覆。署陕西总督刘于义奏称。肃州军兴以来。运粮车夫。采割草束夫役。俱系陕甘无业贫民。流寓佣作。以为度日之计。不下万人。目今大兵凯旋。此辈穷民、一无事事。难以自给。日则散在市廛。夜则居宿古庙。日复一日。恐至流入匪类。应否令沿途地方官。给与口粮。派佐杂千把外委。解送回籍安插。应如所请。从之　　

○福建提督王郡摺奏。吕宋国以麦收歉薄。今附洋船、载谷二千石。银二千两。海参七百斤。来厦卖银籴麦。多则三千石。少则二千石。臣查五谷不许出洋。律有明禁。今吕宋以谷易麦。臣与督臣抚臣。现在商酌。请上□日钦定。得上□日、朕统御寰区。内外皆为一体。吕宋虽隔重洋。朕心并无岐视。国家之所以严禁五谷。不许出洋者。乃杜奸商匪类。私贩私载。暗生事端之弊。若该国偶然缺少米粮。以实情奏闻于朕。朕尚酌量丰余以济之。今吕宋以麦收歉薄。载谷易麦。更为情理之当从者。著该督抚等、转饬有司。按照谷麦时价。均平粜籴。不许内地之人。抑勒欺诈。俾番船载麦回国。以济其用。并将朕上□日、传谕来商知之　　

○癸巳。以翰林院编修张若霭、署日讲起居注官　　

○调黑龙江副都统常寿、署镶红旗满洲副都统

　　

○甲午。兵部议覆。署陕西总督刘于义疏言。宁夏镇城。地处极边。镇标原设有中左右前后五营官兵。以资弹压。缘雍正五年。新设大通一镇。将后营官兵。裁拨大通。止留中左右前四营。今请仍设五营。以成营制。再、宁夏府城。原设有城守营都司一员。把总二员。专司门禁。于康熙四十七年。设宁夏审事官二员。裁去都司一员。止留把总二员。统归中军游击兼辖。但城守乃金汤重任。亦需大员专司。请将大坝堡都司、改为宁夏城守营都司。统辖把总二员。其大坝堡、添设千总一员。归玉泉营游击管辖。均应如所请。从之　　

○乙未。以河南城守尉副都统衔白清格、署镶白旗满洲副都统　　

○丙申。谕办理苗疆事务王大臣等。黔省逆苗不法。扰害黄平一带村庄。哈元生等、领兵进巢□刀。逆苗虽闻风逃遁。仍复盘踞山梁。为负嵎之技。前已降上

□日、授哈元生为扬威将军。专司征讨。惟是苗党众多。地方辽阔。现调四省官兵甚多。滇黔之兵、从上游前进。湖广之兵、从下游前进。其中相隔路远。哈元生调遣难周。湖广提督董芳、熟悉苗地情形。著授为副将军。一切剿抚机宜。著与哈元生、和衷协力。公同办理。目前或应分领夹击。将来如何弹压安置俱著哈元生、董芳、悉心筹画。务期妥协、以副朕委任之至意。董芳、著驰驿前往　　

○以镶红旗汉军副都统于永世、署本旗汉军都统。一等侍卫索拜、署镶白旗满洲副都统　　

○办理苗疆事务王大臣等、遵上□日议奏。黔省逆苗不法。党类众多。地方辽阔。现调四省官兵会剿。众至三万。前已授哈元生、为扬威将军。统领官兵。听其调遣。查滇黔进剿之兵。须从上游前进。湖广之兵。须从下游前进。两粤之兵。须从黎平一路。前进古州。兵分三路。机势各有不同。哈元生一人、调度指示。或恐鞭长不及。转致稽迟。今湖广提督董芳、熟悉苗疆情形。已授为副将军。与哈元生协同料理。查楚兵五千。原系董芳所辖。应听董芳调遣。而粤东粤西官兵八千名。前进古州。若古州等处、无庸八千全数。所余之兵。应并令董芳统率调度。至哈元生现驻杨老地方。其上游调来之滇黔汉土官兵、共一万数千余名。应听哈元生统率调度。与董芳分领夹攻。毋致耽误。傥两路有会合进击、及彼此互调之处。务令和衷商酌。知会照应。不得参差重复。有误机宜。至内地清理之后。哈元生即应酌带各省镇弁。前进苗疆。统率剿抚。而内地各寨。应弹压安置。并于附近苗疆要隘、驻兵应援之处。应令董芳办理。其哈元生、董芳所办事件。两人互行知会。并令知会抚定苗疆大臣张照等。及该省督抚。再查各省官兵。已陆续到黔。理应速清内地。急援清江。乃内地逆苗。仍然猖獗。而清江、胜秉。犹未开通。且文移往来。犹从僻路递送。此中情由。或系兵力未齐。或系逆苗阻截。应令张照、哈元生等。据实具奏。又查调拨楚省官兵赴黔。原为保护城汛。剿御逆苗之用。今青溪被攻既急。镇远相去甚近。何以镇远文武、坐拥楚兵一千八百名之多。竟不分拨救援。以致县城失守。文武官员、是何意见。应令张照等、一并秉公查奏。从之　　

○直隶总督李卫、奏请来京陛见。允之　　

○丁酉。谕内阁。朕闻奉天地方。凡事关旗民者。

俱送盛京刑部会审。虽司员会同有司承审。实皆司员主稿。乃奉天司员。积成陋习。惟事威严。一切人犯到案。先将锁炼盘于地上。令其膝跪。谓之跪锁。继以荆条互击其背。任意敲打。谓之背花鞭。又案无定限。如上年八月间、辽阳州民郭金美、殴死旗人裴玉亨一案。旗员及知州会验。任听尸亲、串同仵作。混报多伤。刑夹供认。草率定拟。本年闰四月内、葛森到任。始驳令另行验审。相距已十余月。尚未定案。又笔帖式皆本处生长之人。所司者不过繙译之事。乃当审讯之时。辄亦列坐诘问。此皆朕访闻甚确者。国家定例。讯鞫人犯。必须审问实情。其应用刑讯者。自有一定规条。今奉天司员、承审人犯。于定例之外。创为跪锁等项。似此严刑重罚。其中岂无冤滥。至于笔帖式微员。公然列坐。审诘命案。有乖体制。以上二事、著严行禁止。傥再蹈陋习。经朕察出。定将该堂官及司员等、一并严加议处。至人命等案。若无定限。则拖累牵连之弊。不可胜数。嗣后应如何定限。永远遵行。著盛京刑部侍郎、会同该将军、悉心定议　　

○升直隶三屯副将高文涵、为广东广州左翼副都统　　

○办理苗疆事务王大臣等议奏。黔省台拱属九股逆苗不法。窜入内地。侵犯城池。肆行烧掳。不法已极。今将军哈元生、副将军董芳等。统兵会剿。务将逆寨凶苗。并造意勾引恶类。痛加剿除。不得姑息竣事。庶使生熟诸苗。有所惩戒。至附近台拱诸苗。有实系胁从者。应令哈元生、董芳。按其情罪。酌量办理。应行文抚定苗疆大臣张照等知之。又查哈元生、统领滇黔汉土官兵一万有余。由杨老自西而东。董芳带楚兵五千。由青溪自东而西。地仅四百余里。两路夹攻。兵力自足敷用。惟台拱等苗、由清江出清平黄平等州县外。尚可由丹江而出都匀、查八寨丹江之苗。现在并未蠢动。该协营额兵。共有三千二百名。足资防御。且都匀至清平。路止两站。既有本营防守。而董芳所统之兵。亦易联络。似可无庸增兵。其黎平一路。为古州门户。官兵既进之后。或匿遁诸苗。以锦屏天柱等处。防兵无多。乘间窃发。亦未可定。应令董芳、于两粤八千兵内、酌拨一千名。驻劄黎平府要隘之地。以备应援剿捕之用。又、荔波县。系贵州广西两省交界之地。虽新疆内有都江一协。驻兵二千二百名。而广西又有庆远一协。贴近防范。但进剿之后。官兵调遣不时。或苗众逸出滋扰。亦不可不预筹。应行令广西巡抚、提督。就近拨兵防御。又、湖广提督董芳。统兵赴黔。湖南皆系苗地。且逼近黔苗。亦须声威弹压。应令荆州将军衮泰、挑派满洲官兵一千二百名。令副都统一员。统领前往常德驻劄。其官兵起程一应事宜。应令总督迈柱、照例料理。从之　　

○办理军机大臣等议覆。总理青海番子事务德龄等奏称、哈尔垓图、驻劄西宁大通绿旗兵二千名。现遵上

□日议令撤回。但噶斯一路。设卡探信。防护青海蒙古游牧地方。甚属紧要。应于青海扎萨克兵、派二千名。预备策应。在内挑精兵二百名。并选绿旗兵一百名。派员统领。在得布特里伊克柴旦木等紧要地方。安设台站卡伦。按年换班。以资防护。应如所请。从之　　

○定边大将军平郡王福彭摺奏、北路军营撤兵事宜。京城满洲大营兵。令参赞前锋统领阿岱、都统扣

娄、副都统阿那布、副都统职衔纪山、带领。满洲防戍兵。令内大臣都统查克旦带领。奉天兵。令副都统额尔勤、副都统白尔赫□带领。船厂兵。令副都统哲库讷带领。齐齐哈尔兵。令副都统职衔和托克、副都统布尔沙、副都统职衔班图带领。右卫兵。令都统王常带领。内扎萨克蒙古兵。令科尔沁王罗卜臧喇锡、喀喇沁贝勒僧滚扎卜、敖汉贝子罗卜藏等带领。归化城土默特兵。令营总乌巴什等带领。各给马匹口粮。分为队伍。于六月初三日、至二十日。陆续起程。科尔沁额驸达尔玛、达都台吉滚济扎布、亦令其起程。四省绿旗兵。俟总兵李如柏、带领新兵到营更换后。令总兵胡杰等、带领各回营汛。奏入。报闻　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十七
  </div>
  <div class="pagination">
   <a href="清实录雍正朝实录_page212.html">
    上一页
   </a>
   <span>
    ...
   </span>
   <a href="清实录雍正朝实录_page208.html">
    208
   </a>
   <a href="清实录雍正朝实录_page209.html">
    209
   </a>
   <a href="清实录雍正朝实录_page210.html">
    210
   </a>
   <a href="清实录雍正朝实录_page211.html">
    211
   </a>
   <a href="清实录雍正朝实录_page212.html">
    212
   </a>
   <span class="current-page">
    213
   </span>
   <a href="清实录雍正朝实录_page214.html">
    214
   </a>
   <a href="清实录雍正朝实录_page215.html">
    215
   </a>
   <a href="清实录雍正朝实录_page216.html">
    216
   </a>
   <a href="清实录雍正朝实录_page214.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
