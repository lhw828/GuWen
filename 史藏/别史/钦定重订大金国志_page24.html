<!DOCTYPE html>
<html>
<head>
    <meta charset="UTF-8">
    <title>钦定重订大金国志 - 第 24 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定重订大金国志 - 第 24 页/共 27 页</h1>
    <div class="content">


　　钦定重订大金国志卷三十八
　　钦定四库全书
　　钦定重订大金国志卷三十九
　　初兴风土
　　金国初兴地在契丹东北隅地饶山林田宜麻谷土产人参蜜蜡北珠生金细布松实白附子禽有鹰鹯海东青之类兽多牛马麋鹿野狗白彘青防貂防其人勇悍善骑射喜耕种好渔猎每见野兽之踪蹑而求之能得其潜伏之所又以桦皮为角吹作呦呦之声呼麋鹿而射之其居多依山谷聨木为栅或覆以板与桦皮如墙壁亦以木为之冬极寒屋才髙数尺独开东南一扉扉既掩复以草绸缪塞之穿土为床煴火其下而寝食起居其上厚毛为衣非入室不撤衣履稍薄则堕指裂肤惟盛夏如内地俗勇悍喜战鬬耐饥渴苦辛骑上下崖壁如飞济河江不用舟楫浮马而渡其乐惟古笛其歌惟鹧鸪曲其疾病无医药尚巫祝病者杀猪狗以禳之或用车载病者入深山大谷以避之其亲友死则以刀厘额血泪交下谓之送血泪死者埋之而无棺椁贵者生焚所宠奴婢所乘鞍马以殉之其祭祀饮食之物尽焚之谓之烧饭其道路无旅店行者息于民家主人初则拒之拒之不去方具饭食而纳之其市无钱以物博易亦无工匠其舍屋车帐徃徃自能为之其礼则拱手退身为喏跪右膝蹲左膝拱手摇肘为拜其节序元旦则拜日相庆重五则射栁祭天税赋无常随用度多寡而敛之与契丹言语不通而无文字赋税科发刻箭为号事急者三刻之多以牛驴负物遇则张牛革以御之缓则射猎急则战鬬宗室皆谓之郎君事无大小皆属焉
　　男女冠服
　　金俗好衣白辫髪垂肩与契丹异垂金环留颅后髪系以色丝富人用金珠饰妇人辫髪盘髻亦无冠自灭辽侵宋渐有文饰妇人或裹逍遥或裹头巾随其所好至于衣服尚如旧俗土产无桑蚕惟多织布贵贱以布之麄细为别又以不毛之地非皮不可御寒所以无贫富皆服之富人春夏多以纻丝绵防为衫裳亦间用细布秋冬以貂防青防狐貉皮或羔皮为裘或作纻丝絁防贫者春夏并用为衫裳袜袴皆以皮妇人衣曰大袄子下领如男子道服裳曰锦裙裙去左右各阙二尺许以铁条为圈裹以綉帛上以单裙笼之
　　婚姻
　　金人旧俗多指腹为婚姻既长虽贵贱殊隔亦不可渝壻纳币皆先期拜门戚属偕行以酒馔徃少者十余车多至十倍饮客佳酒则以金银斻【按斻字疑当作瓶】贮之其次以瓦斻列于前以百数賔退则分饷焉先以乌金银杯酌饮贫者以木酒三行进大软脂小软脂如中国寒具次进蜜糕人各一盘曰茶食宴罢富者瀹建茗留上客数人啜之或以粗者乳赂妇家无大小皆坐炕上壻党罗拜其下谓之男下女礼毕壻牵马百匹少者十匹陈其前妇翁选子姓之别马者视之好则留不好则退留者不过什二三或皆不中选虽壻所乘亦以充数大抵留马少为耻女家亦视其数而厚薄之一马则报衣一袭壻皆亲迎既成婚留于妇家执仆役虽行酒进食皆躬亲之三年然后以妇归妇氏以奴婢数十户牛马数十羣每羣九牸一牡以资遣之夫谓妻为萨尔罕妻谓夫为爱根
　　一云婚嫁富者以牛马为币贫者以女年及笄行歌于途其歌也乃自叙家世妇工容色以伸求侣之意聴者有求娶欲纳之即擕而归后方具礼偕来女家以告父母无论贵贱人有数妻
　　饮食
　　饮食以豆为浆及嗜半生米渍以生狗血及蒜之属和而食之嗜酒好杀酿麋【按原书作麋考胡峤陷北记及通考皆作麋今改正】为酒醉则之俟其醒不尔杀人

　　钦定重订大金国志卷三十九
　　钦定四库全书
　　钦定重订大金国志卷四十
　　许奉使行程録
　　宋著作郎许亢宗为贺金帝登位使时太宗嗣立之次年在宋为宣和六年也自雄州起直至金帝所都防宁府共二千七百五十里是时金国尚未有伐宋意故其礼南使也甚厚今自临安府余杭门起程至雄州凡三千二百七十里又自雄州至上京防宁府二千七百五十里通计六千零二十里
　　第一程　自雄州六十里至新城县
　　雄州三十里至白沟巨马河源出代郡涞水由易水界至此合流东入于海河濶止十数丈深可二丈宋与契丹以此为界旧容城县附雄州归信县寄垒自壬寅年冬于河北岸创筑容城县新垒过河三十里到新城县辽太祖入幽州唐庄宗以铁骑五千败之于新城即此地也旧为契丹边面自与宋朝结好百余年间楼壁仅存
　　第二程　自新城县六十里至涿州
　　涿州古涿郡黄帝与蚩尤战于涿鹿之野即此地昔为契丹南寨边城楼壁并存及郭药师举城南降不经兵火人物富盛井邑繁庶近城有涿河刘李河合范河东流入海故又名范阳
　　第三程　自涿州六十里至良乡县
　　良乡乃唐庄宗时赵徳钧所镇也幽州嵗苦契丹侵钞转饷乃于盐沟置良乡县即此地属燕山府自经兵火之后屋舍居民靡有孑遗帅臣复加修筑楼壁焕然更新离良乡三十里过卢沟河水极湍激每候水浅深置小桥以渡嵗以为常近年都水监輙于此河两岸造浮梁建龙祠宫彷佛如黎阳三山制度
　　第四程　自良乡六十里至燕山府
　　燕山乃古冀州地舜以冀州广逺分置幽州以其地在北方幽隂之地东有朝鲜辽东北有楼烦白檀西有云中九原南有滹沱易水唐置范阳节度临制奚契丹自晋割赂建为南京又为燕京析津府户口安堵人物丰庶州宅用契丹旧大内壮丽夐絶城北有市陆海百货萃于其中僧居佛寺冠于北方绵绣组绮精絶天下蔬蓏果实稲粱之类靡不毕出桑柘麻麦羊豕雉兔不问可知水甘土厚人多技艺民尚气节秀者读书次习骑射耐劳苦既城后逺望数十里宛然如带回缳缭绕形势雄杰真用武之国也国初更府名曰燕山军额曰清城周围二十七里楼壁髙四十尺楼计九百一十座地堑三重城开八门
　　第五程　自燕山府八十里至潞县
　　潞县东半里许有潞沙曹操征乌丸袁尚等凿渠自滹沱由水入潞沙即此地也
　　第六程　自潞县七十里至三河县
　　三河县蓟州后唐赵徳钧于幽州东置三河县以防转输即此地也
　　第七程　自三河县六十里至蓟州
　　蓟州乃渔阳也因问天寳禄山旧事人无能知者
　　第八程　自蓟州七十里至玉田县
　　玉田县之东北去景州百二十里自甲辰年金人杂奚人入城每边人告急四月之内凡三至尽屠军民一火而去宣抚使王安中创筑此县后改为经州
　　第九程　自玉田县九十里至韩城镇
　　镇有居民可二百家并无城
　　第十程　自韩城镇五十里至北界清州
　　出韩城镇东行十余里至金国所新立地界并无沟堑惟以两小津堠髙三尺许其两界地东西濶约一里许内两界人户不得耕种行人并依奉使契丹条例所至州备车马防送至界首前期具国信使副职位姓名闗牒北界备车马人夫以待彼中亦如期差接伴使副于界首伺候两界各有幕次行人先令引接赍国信使副门状过彼彼亦令引接以接伴使副门状回示仍请过界于例三请方上马各于两界心对马立引接互呈门状各举鞭虚揖如仪以次行马四十里至清州各相劳问州原是石城县金国新改为清州兵火之后居民才百余家是晚酒五行进饭其食品不可向口自此以东遇馆顿或宿程其供应人旋于居民汉儿内选之每遇迎送南使则给银牌入主干者各悬一枝于腰间名曰银牌天使
　　第十一程　自清州九十里至滦州
　　滦州古无之唐末天下乱辽太祖取平营刘光守据幽州暴虐民不堪命多亡逃依辽太祖为主筑此以居之州处平地负麓面冈东行三里许乱石重叠形势险峻河经其间河面濶三百歩亦控扼之所也水极清泚临河有大亭名曰濯清为塞北之絶景郡守将迎于此向程锡宴是州
　　第十二程　自滦州四十里至望都县
　　民既入契丹依辽太祖即于所居处创立县名随其来处乡里名之故有望都安喜之号唐庄宗以铁骑五千退保望都即此县【按通鉴唐庄宗救王都将铁骑五千先进契丹退保望都此云庄宗退保望都误也又按胡三省注通鉴云望都在定州东北六十里乃汉唐旧县非契丹新立之望都县也】
　　第十三程　自望都县六十里至营州
　　营州古栁城舜所筑也乃殷之孤竹国汉唐辽西地金国讨张防是州之民屠戮殆尽存者贫民十数家是日行人馆于州宅古屋十数楹庭有大木十数株枯腐蔽野满目凄凉使人有吊古悼亡之悲州之北六七里间有大山数十其来甚逺髙下皆石不产草木特立州后如营卫然恐州亦以此而得名乎
　　第十四程　自营州一百里至润州
　　离营州东行六十里至渝闗并无保障但存遗址有居民三数家登髙回望东自碣石西彻五台幽州之地沃野千里北限大山重峦中有五闗居庸可以行大车通转饷松亭金坡古北口止通人马不可行车外有十八路尽兔径鸟道止能通人不可行马山之南地则五谷百果良材美木无所不有出闗未数十里则皆童山浊水瘠卤弥望黄茅白草莫知其极葢天设此以限南北也自兹以东类皆如此更不再叙
　　第十五程　自润州八十里至迁州
　　彼中行程并无里堠但以行彻一日即记为里数是日行无虑百余里金人居常行马率皆奔轶此日自早饭罢行至暝方到道路絶人烟不排中顿行人饥渴已甚自兹以东类皆如此
　　第十六程　自迁州九十里至习州
　　迁州东门外十数步即古长城所筑遗址宛然
　　第十七程　自习州九十里至来州
　　第十八程　自来州八十里至海云寺
　　离来州三十里即行海东岸俯挹沧溟与天同碧穷极目力不知所际是寺去海半里许寺后有温泉二池望海中有一大岛楼殿窣堵波之上有龙宫寺见寺僧十数人是夜行人皆野盘
　　第十九程　自海云寺一百里至红花务
　　此一程尽日行海岸红花务乃金人盐所去海一里许至晚金人馈海鱼数十枚烹作羹味极珍
　　第二十程　自红花务九十里至锦州
　　自出榆闗东行路如平掌至此防有登陟经由十三山下
　　第二十一程　自锦州八十里至刘家庄
　　是夜行人俱野盘
　　第二十二程　自刘家庄一百里至显州
　　出榆闗以东行南濒海北限大山尽皆麄恶不毛至此忽峭防摩空苍翠万仞全类江左乃医巫闾山也成周之时以医巫闾作镇其逺如此
　　第二十三程　自显州九十里至兔儿涡
　　第二十四程　自兔儿涡六十里至梁鱼务
　　离兔儿涡东行即地势卑下尽皆萑苻沮洳积水是日凡三十八次度水多被溺名曰辽河濒河南北千余里东西二百里北辽河居其中隋唐征髙丽路皆由此秋夏多蚊虻不分昼夜无牛马能致行以衣被包裹胸腹人皆重裳而披衣坐则蒿草薫烟稍免雾气务基依水际居民数十家环绕弥望皆荷花水多鱼徘徊久之颇起懐乡之思
　　第二十五程　自梁鱼务百十三里至摩绰寨
　　离梁鱼务东行六十里即过辽河以舟度濶狭如淮过河东亦行淀五十里旧广州惟古城有贫民三五家是夜宿摩绰寨
　　第二十六程　自摩绰寨八十里至沈州
　　第二十七程　自沈州七十里至兴州
　　辽太祖破渤海国建为东京路自此所至屋宇虽皆茅茨然居民稍盛食物充足离兴州五十里至银州中顿又四十里至咸州
　　第二十八程　自兴州九十里至咸州
　　未至咸州一里许有幕屋数间供帐皆备州守出迎礼如制就坐乐作有腰鼓芦管笛琵琶方响筝笙箜篌大鼓拍板曲词与南朝一同酒五行乐作迎归馆次日早有中使抚问别一使赐酒果一使赐宴赴州宅就坐乐作酒九行食品杂进名曰茶饭金国每赐宴必贵臣押伴是日押伴贵臣陪酒輙大言説金国之强控百万无敌于天下使长折之曰宋有天下二百年幅员三万里劲兵数百万岂为弱耶某衔命逺来贺大金皇帝登寳位大金皇帝止令太尉来伴行人酒食何尝令大言以相罔也辞气俱厉押伴者气慑使长许亢宗饶之乐平人以才被选为人醖借似不能言者临事敢发如此金人壮之
　　第二十九程　自咸州九十里至同州
　　自咸州四十里至肃州又五十里至同州离咸州即北行平地沃壤居民所在皆成聚落新稼殆遍地宜穄黍东望大山金人云此新罗山山内深逺无路可行其间出人参白附子深处与髙丽接界山下至州行路可三十里
　　第三十程　自同州四十里至信州
　　回程锡宴于此
　　第三十一程　自信州九十里至布哩贝勒寨
　　第三十二程　自布哩贝勒寨四十里至黄龙府辽太祖初攻渤海射黄龙于此地即建为州府是日州守迎迓如仪有中使抚问赐酒果锡宴一如咸州制自此东行
　　第三十三程　自黄龙府六十里至托色贝勒寨府为契丹东寨当契丹强盛时擒获异国人则迁徙散处于此南有渤海北有特哩吐浑东南有髙丽靺鞨东有女直室韦北有乌舍西北有契丹回纥党项西南有奚故此地杂诸国俗凡聚会处诸国人语言不通则各为汉语以证方能辨之
　　第三十四程　自托色九十里至玛齐喇贝勒寨道傍有契丹旧益州賔州皆空城
　　第三十五程　自玛齐喇一百里至科尔戬寨
　　离玛齐喇行六十里即古乌舍寨寨枕混同江湄其源来自广漠之北逺不可究自此南流五百里接髙丽鸭緑江入海【按混同江即活同几河源出黒山之西麓其山乃长白之支峰也其下流至查匪噶山之北与黒龙江合此云混同江源出广漠之北葢误以黒龙江之源为混同江之源耳又混同江在长白山之北下流入黒龙江东北流至别夹阿山西南而入海鸭绿江出长白山之南西南流至朝鲜界而入海此云混同江　南流接髙丽鸭緑江入海亦误】江面濶可半里许寨前髙岸有栁树沿路设行人幕次于下金人尤师李靖居于是靖累使宋朝此排中顿由是饮食精细絶佳时当仲夏借树隂俯瞰长江颷风拂面槃薄少顷殊忘鞍马之劳过江四十里宿科尔戬寨
　　第三十六程　自科尔戬寨九十里至济古尔贝勒寨自科尔戬寨东行五里即有溃堰断堑自北而南莫知逺近界隔甚明乃契丹昔与女直两国地界也八十里直至来流河行终日无寸木地不产泉人携水以行岂天以限两国也来流河濶三十余丈以船渡又五里至济古尔寨自北以东散处原隰间尽女直人更无异族无市井卖买不用钱惟以物相贸易
　　第三十七程　自济古尔寨七十里至达哈寨
　　第三十八程　自达哈寨四十里至布达寨
　　是日金使前来排办袛候
　　第三十九程　自布达寨五十里至馆
　　行二十里至乌绅郎君宅接伴使副具状辞馆伴使副于此始见如接伴礼金国每差接伴馆伴送伴客省使必以女直渤海契丹人物白晳详缓能汉语者为之复有中使抚问赐酒果宴并如常仪毕又行三十里至馆馆惟茅舍数十间堂室皆帟幕武夫守防甚严此去国都尚十里次日赐酒果次早馆伴同行马可五七里一望平原旷野间有居民千余家星罗棊布更无城郭里巷率皆背隂向阳又三里命去伞近阙可百步有阜宿围绕三数顷并髙丈余云皇城也至宿门就龙台下马歇定酒三行少顷闻鞞鼓声人歌引三奏乐作閤门使及祗坐班引入即捧国书及陈礼物于庭下传进如仪赞通拜舞抃蹈讫使副上殿以次就坐余并退山棚之左曰桃源洞右曰紫防洞中作大牌曰翠防宫髙五七丈建殿七栋甚壮榜额曰乾元殿堦髙四尺堦前土坛方濶数丈名龙墀殿内有兵数千人分两壁立四面兴筑架屋数千百间金帝御座前施朱漆银装金几按果楪酒器皆金玉酒味食品皆珍美乐部二百人乃契丹教坊四部也酒五行食毕各赐袭衣袍带使副以金余人以银谢毕归馆次日中使赐酒果复赐饩以绵帛折充次日再诣阙庭赴花宴并如仪酒三行乐作鸣钲击鼓百戏出塲酒五行各起就帐戴色绢花各二十余枚谢罢复坐酒七行归馆次日又有中使赐酒果复有贵臣就赐并伴射于馆内庭下既陈设乃乐作酒三行伴射贵臣馆伴使副国信使副离席就射三矢弓弩从便用之胜负各有差就赐袭衣鞍马次日朝辞仪如见时酒果毕就殿上请国书捧下殿赐使副袭衣物帛鞍马三节人物各有差拜辞讫就馆酒行乐作名为惜别之防又曰换衣灯宴酒三行各出衣服三数件或币帛交遗每常相聚惟劝酒食不敢多言至此夜语笑甚欵酒不计巡以醉为度皆旧例也次日回程起发至乌绅郎君宅馆伴使副展状辞去送伴使副于此相见如仪有中使抚问赐酒果皆如来时至信州滦州同此回程更不再叙至清州将出界送伴使副夜具酒食亦为惜别之防各出衣服数件或币帛交遗情意甚懃次早发回至界有幕次下马而望我界旗帜甲马车舆帟幕以待人皆有喜色少顷乐作酒五行上马复同送伴使副赴我幕次乐作酒五行上马复送至两界中彼使副回马对立马上交奉酒一杯换所执鞭以为异日相念之意引接展状举鞭揖则各背马回顾少顷进数步踌躇为不忍别之状如是乃行彼中人情皆凄恻为之挥泪南人无之【按此所言行程与金图经及赵彦卫云麓漫钞所载互有不同】










</div>
    <div class="pagination">
<a href="钦定重订大金国志_page23.html">上一页</a><span>...</span><a href="钦定重订大金国志_page19.html">19</a><a href="钦定重订大金国志_page20.html">20</a><a href="钦定重订大金国志_page21.html">21</a><a href="钦定重订大金国志_page22.html">22</a><a href="钦定重订大金国志_page23.html">23</a><span class="current-page">24</span><a href="钦定重订大金国志_page25.html">25</a><a href="钦定重订大金国志_page26.html">26</a><a href="钦定重订大金国志_page27.html">27</a><a href="钦定重订大金国志_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
