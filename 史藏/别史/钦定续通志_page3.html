<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 3 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 3 页/共 284 页
  </h1>
  <div class="content">
   一通志所载名目凡诸史不立此传者皆从列传采取以相从如史记不立隐逸传则采伯夷四皓诸人补之三国志不立忠义传则取典韦诸人入之史记无方技之名而以司马季主扁鹊仓公传移入艺术后汉书无孝友之名而以毛义江革诸人移入孝友是也今续通志即循此例如元史之伯勒格台六人入宗室传托音色辰等三人补外戚传宋史之周三臣入忠义五代史之马重绩赵延义入艺术唐之张昌宗张易之入佞幸均依改辑其有本无专传而无可补入者仍从其阙
　　一郑志有孔子列传今考自唐以后孔氏歴有袭封我
　　朝于明史特立衍圣公传表章圣裔甚盛典也兹采唐以下史传防之阙里文献考诸书分列嫡嗣支庶按次彚辑为孔氏后裔传
　　一郑志有年谱异姓世家二门皆仿于史记按史记年表即本纪中详着之文故班史以后不袭其体无妨阙如五代宋史虽各有世家其所载南唐吴越前后蜀南北汉诸国皆系偏隅分据非封建诸侯比也郑志本晋书之例于前凉西凉以及后梁萧氏别称载记体例最精今统归载记不复更列世家之目又郑志有防侠刺客滑稽货殖四门亦本史记唐以后无可载并宜从阙
　　一列传未备名目应为增修
　　国史剙立贰臣传出自
　　睿裁于旌别淑慝之中寓扶植纲常之意允昭褒贬
　　之至公实为古今之通义今亦恪遵
　　圣训于前代别立此门较诸原书体例实详且核焉至唐书之奸臣叛臣逆臣传皆唐以前诸史所无而其目实不可易今悉攷核事迹增立奸臣叛臣逆臣三门列于贰臣之后
　　一有一人而两史并为立传者如裴矩李密王世充已见隋书而唐书亦载之王伦宇文虚中张邦昌刘豫宋金两史俱有传张特立金元两史俱有传亦有一史之内一人而重传者有父子兄弟分传而彼此互复者名不胜数均删并折衷以归一是
　　一续纂诸略自五代始礼乐器服职官选举之属皆与史志相表里今采取正史各志按代续编而郑志食货刑法灾祥诸略于唐事亦多未备并采新旧唐书诸志以补其阙
　　一辽金元三朝氏族未有専书今详加搜辑如辽之三耶律氏二审密氏金之白号黑号诸姓元之防古七十二族色目三十一种备着于篇
　　一辽金元三朝文字史家所録未有志书法之书故六书鲜有徴据契丹国志称辽太祖以隶书之半增损作字金则有女真大字女真小字今皆不传元蒙古字之制见于著述者有陶宗仪书史会要所载蒙古字母朱伯顔所载防古字韵其中譌误相沿不一而足我
　　皇上钦定同文韵统综以国书于蒙古字音字体无
　　不赅备详见
　　皇朝通志六书兹就三朝史册所见者撮其大畧以
　　次叙述
　　一郑志天文略只载丹元子步天歌而不详推步之法七音略只载字母内转外转诸图而不详合声切音之法今所续纂各为详载
　　一郑志艺文略止载羣书目録未具撰人爵里撰述之家有姓名同而著书复同者如顔师古称两京房皆治易之每易混淆今所续纂谨遵
　　钦定四库全书例以着録存目分编于各书之下备载撰人姓名凡宋代诸书已登郑志者不复列入其总仍依郑志为十二门每门细目则以四库全书为准
　　一图谱略郑志首索象原学明用三篇以辨其源流次自周秦迄于北宋分撰记有记无二篇以攷其存佚但樵局于见闻周秦图谱至宋鲜有存者故记有篇只总为一门而记无篇多至二十六门我
　　皇上稽古右文图书大备又复搜罗海内藏书亲加厘定自南宋而下图谱孰有孰无了如指掌今于记有记无中各区为经学史乗天文地理政典学术艺事物八门各门之下再为分晰名目断自淳熙至于明季博采史志旁及画谱书目按增辑若夫文人防艺涉笔成图与夫私家谱牒偶见存留者无裨实学概不缀録
　　一金石略郑志所録原本欧阳修赵明诚诸家着録粗具撰人姓氏而于碑碣所在大半未详盖限于方域捜罗未广亦时地为之也我
　　朝幅员辽濶车书大同周秦钟鼎汉唐铭刻往往有晦于古而显于今者今所续纂即依郑志图谱之例以今有今无分载取唐以前郑志所未著者为一卷五代以下为二卷分缀撰书姓氏建立年嵗与现存之地详确考覈其散佚难稽者另为一卷至前人着録之误兼为辨证焉
　　一昆虫草木略郑志分为八门已称详赡然郭注陆疏亦多未尽所谓通鸟兽之情状察草木之精神者代有著述不厌捜罗今所续纂于郑志未载者则补其遗已载者兼正其误庶于诸经注疏足资考证
　　钦定四库全书
　　钦定续通志卷一
　　唐纪【一】
　　【臣】等谨按自班固已后断代为史而会通之义不着宋臣郑樵作通志乃始探篹缀辑上下数千载综其行事粲然成一家之言厥功伟矣顾以唐书五代史为本朝大臣所修不敢轻议故纪传断限逮隋而止今【臣】等奉
　　命续纂是书爰始有唐以迄于元君臣流例纪传羣分大率皆取衷于郑氏然郑氏论次本纪三皇已降间采羣言两汉而还全抄旧史良以规模粗定亟于成书参考异同有所未暇亦以马班陈范史家钜手辞本简严无可更易故耳至若刘昫唐书薛居正五代史大抵冗蔓无法而本纪为尤欧阳修新修二史裁断取舍仰师春秋顾其中亦或失之太简且多与传不合降而宋辽金元卷帙浩繁芜累滋甚临文整事未易得所折衷且夫史有文质辞有详畧当其各自为书原属不相沿袭今既荟萃成编不得不裁定义以着一书之通体故凡一王受命其祖宗之积累皆采附帝纪而如金史之前列世纪后列世纪补者无取也一时诏令有关于当日之治忽者间収存一二其或蹈常袭故多饰俪句与直书口语者不録也日食必书而星变地震之属别详于灾祥之畧君举必书而视疾临丧之属自具于诸臣之传元老拜罢必书而庻官之迁秩不期其备雄藩重镇移徙必书而节使之遥领或从其畧朝贡聘问非素所难致者不书而南北朝之使命往来必识也恩泽赦宥非出自旷典者不书而灾荒州之给复赈恤必着也其他凡所采録皆综其畧而挈其要据事直书词无予夺漏者补之譌者正之又其中或纪传各出且有与他史互异者仍旁捜博考以归画一必其説本相悬无可强合则亦详为夹注用示传疑惟诸书纪载月日往往不符事迹既非径庭讨论亦滋琐屑兹则间为标识余或阙如定着本纪凡七十卷要以词约义该例明事备一洗原纪之疵纇而归于简核以蕲有当于事增文省之义云尔
　　髙祖
　　髙袓皇帝姓李氏讳渊字叔德陇西成纪人七世祖暠当晋末据炖煌以自王是为凉武昭王暠生歆为沮渠防逊所灭歆生重耳仕魏为农太守重耳生熙为金门镇将戍于武川因留家焉熙生天赐【旧唐书作天锡】为幢主天赐生虎西魏时赐姓大野氏官至太尉与周文帝及太保李弼等皆为柱国当时号八柱国家周闵帝受魏禅虎已卒乃追録其佐命功封唐国公諡曰襄襄公生昞袭封唐公安州总管柱国大将军卒諡曰仁髙祖仁公子也七岁袭封唐公隋文帝独孤皇后髙祖之从母也以故文帝与髙祖相亲爱文帝相周复髙祖姓李氏以为千牛备身事隋为谯陇二州刺史大业中歴岐州刺史荥阳楼烦二郡太守召为殿内少监卫尉少卿炀帝征辽东遣髙祖督运粮于懐逺镇杨感反其兄弟从征辽者皆逃归髙祖先觉以闻炀帝遽班师以髙祖为化留守以御感诏关右诸郡兵皆受节度髙祖体有三乳性豁达寛仁容众无贵贱咸得其欢心是时隋政荒天下大乱髙祖既践歴中外结纳豪杰之士士多款附之者炀帝多以猜忌杀戮大臣尝有诏徴髙祖髙祖遇疾不时谒髙祖有甥王氏在后宫炀帝问之王氏对以疾炀帝曰可得死否髙祖闻之益惧因纵酒纳赂以自晦十一年拜山西河东慰抚大使击龙门贼母端儿又击绛州贼敬槃陀柴保昌所向克捷【旧书不载击绛州贼新书只言击柴保昌而无敬槃陀今据隋书樊子盖传增辑】突厥犯塞髙祖与马邑太守王仁恭击之隋兵少不敌髙祖选精骑二千为逰军居处饮食随水草如突厥而射猎驰骋示以闲暇别选善射者伏为竒兵虏见髙祖疑不敢战髙祖乗而击之突厥败走十三年拜太原留守击髙阳歴山飞贼甄翟儿于西河破之是时炀帝南逰江都天下盗起髙祖子世民知隋必亡隂结豪杰招纳亡命与晋阳令刘文静等谋举大事计已决而髙祖未之知欲以情告惧不见听髙祖过裴寂饮酒酒酣从容寂具以世民所谋告之髙祖大惊寂曰正为宫人奉公事发当诛故急而出此先是髙祖留守太原领晋阳宫监而裴寂为副监寂髙祖所善客也世民隂与寂谋寂因选晋阳宫人私侍髙祖及是寂以为言世民因亦入白其事髙祖初欲不许已而许之然未有以发会突厥数犯边髙祖兵出无功炀帝遣使者执髙祖诣江都髙祖大惧世民曰事急矣可举事已而炀帝复驰使者赦止髙祖其事遂已是时刘武周起马邑林士起豫章刘元进起晋安皆称皇帝朱粲起南阳号楚帝李子通起海陵号楚王邵江海据岐州号新平王薛举起金城号西秦霸王郭子和起榆林号永乐王窦建德起河间号长乐王王须拔起恒定号漫天王汪华起新安杜伏威起淮南皆号吴王李宻起巩号魏公王德仁起邺号太公左才相起齐郡号博山公罗艺据幽州左难当据泾冯盎据高罗皆号总管梁师都据朔方号大丞相孟海公据曹州号録事周文举据淮扬号栁叶军髙开道据北平张长愻据五原周洮据上洛杨士林据山南徐圆朗据兖州杨仲逹据豫州张善相据伊汝王要汉据汴州时德叡据尉氏李义满据平陵綦公顺据青莱淳于难据文登徐师顺据任城蒋度据东海王薄据齐郡蒋善合据郓州田留安据章丘张青特据济北臧君相据海州殷恭邃据舒州周法明据永安苖海潮据永嘉梅知岩据宣城邓文进据广州俚酋杨世畧据循潮冉安昌据巴东甯长真据郁林其别号诸盗往往屯聚山泽而刘武周攻汾宫髙祖乃集将吏告曰吾为留守而贼据离宫纵贼不诛罪当死然出兵必待报今江都隔逺后期奈何将吏皆曰国家之利可専者公也髙祖曰善乃募兵旬日间得众一万副留守虎贲郎将王威虎牙郎将髙君雅见兵大集疑有变谋因祷雨晋祠以图髙祖髙祖觉之乃隂为备五月甲子髙祖及威君雅视事开阳府司马刘政会【刘政会传作鹰扬司马】告威君雅反即坐上执之丙寅突厥犯边髙祖令军中曰人告威君雅召突厥今其果然遂杀之以起兵遣刘文静使突厥约连和六月己夘传檄诸郡称义兵开大将军府置三军以子建成为陇西公左领军大都督左军焉世民为炖煌公右领军大都督右军焉元吉为姑臧公中军焉裴寂为长史刘文静为司马石艾县长殷开山为掾【殷开山传作太谷长】刘政会为属长孙顺德王长谐刘基窦琮为统军开仓库赈穷乏七月壬子髙祖杖白旗誓众于野有兵三万以元吉为太原留守癸丑发太原甲寅遣将张纶徇下离石龙泉文城三郡丙辰次灵石营于贾胡堡隋虎牙郎将宋老生屯于霍邑以拒义师丙寅隋鹰扬府司马李轨起武威号大凉王八月辛巳败宋老生于霍邑丙戌下临汾郡辛夘克绛郡癸巳次龙门突厥遣其将率兵五百人马二千匹与刘文静来会隋骁卫大将军屈突通守河东絶津梁壬寅冯翊贼孙华土门贼白度皆具舟以来逆九月戊午髙祖领太尉加置僚佐以少牢祀河乃济甲子次长春宫丙寅陇西公建成司马刘文静屯永丰仓兼守潼闗炖煌公世民自渭北徇三辅所至皆下髙祖从父弟神通起兵于鄠柴氏妇髙祖女也亦起兵于司竹皆与世民会郡贼丘师利李仲文盩厔贼何潘仁向善思宜君贼刘炅等皆来降因畧定鄠杜壬申髙祖次冯翊乙亥炖煌公世民屯阿城陇西公建成自新丰趋霸上丙子髙祖率大军自下邽而西所经过行宫苑籞悉罢之出宫女还其家十月辛巳次长乐宫有众二十万隋留守刑部尚书卫文升等奉代王侑守京城髙祖遣使谕之不报乃围之下令曰犯隋七庙及宗室者罪三族丙申隋罗山令萧铣自号梁公十一月丙辰克京城命主符郎宋公弼収图籍约法十二条杀人劫盗背军叛者死癸亥遥尊炀帝为太上皇立代王为皇帝大赦改元义寜甲子髙祖入京师至朝堂望阙而拜隋帝授髙祖假黄钺使持节大都督内外诸军事大丞相録尚书事进封唐王以武德殿为丞相府下教曰令视事于防化门十二月癸未隋帝赠唐襄公为景王仁公为元王夫人窦氏为唐国妃諡曰穆以建成为唐国世子世民为唐国内史徙封秦国公元吉为齐国公丞相府置长史司録以下官【置丞相府官属创业起居注在十一月】赵郡公孝恭徇山南甲辰云阳令詹俊徇巴蜀河池太守萧瑀以郡降二年正月丁未隋帝诏唐王剑履上殿入朝不趋赞拜不名加前后羽葆鼓吹戊午周洮降戊辰世子建成为左元帅秦国公世民为右元帅循地东都二月己夘太常卿郑元璹定樊邓使者马元规徇荆襄三月己酉齐国公元吉为太原道行军元帅乙夘世民徙封赵国公丙辰隋右屯卫将军宇文化及弑太上皇于江都立秦王浩为皇帝吴兴郡守沈法兴据丹阳自称江南道总管乐安人卢祖尚据光州自称刺史戊辰隋帝进唐王位相国总百揆备九锡唐国置丞相等官立四庙四月己夘张长愻降辛巳停竹使符班银菟符五月乙巳隋帝命唐王冕十有二旒建天子旌旗出警入跸甲寅王徳仁降戊午隋帝逊于位以刑部尚书萧造司农少卿裴之奉皇帝玺绂于唐王三让百寮上表劝进乃受改大兴殿为太极殿甲子即皇帝位于太极殿命萧造兼太尉告于南郊大赦改隋义宁二年为唐武徳元年赐百官爵一级义师所过给复三年其余给复一年改郡为州太守为刺史隋东都留守元文都左武衞大将军王世充立越王侗为皇帝壬申命裴寂等修律令六月甲戌赵国公世民为尚书令裴寂为尚书右仆射知政事刘文静为纳言隋民部尚书萧瑀丞相府司録参军窦威为内史令废隋大业律令颁新格己夘追諡皇高祖曰宣简公皇曾祖曰懿王皇祖曰景皇帝庙号太祖祖妣梁氏曰景烈皇后皇考曰元皇帝庙号世祖妣独孤氏曰元贞皇后妃窦氏曰穆皇后备法驾迎宣简公已下神主祔于太庙庚辰立世子建成为皇太子封世民为秦王元吉齐王癸未薛举防泾州命秦王世民为西讨元帅刘文静为司马太仆卿宇文明达招慰山东乙酉奉隋帝为酅国公诏前隋蔡王智积等子孙皆选用之癸巳禁言符瑞者辛丑窦威薨黄门侍郎陈叔达判纳言将作大匠窦抗兼纳言秋七月壬子刘文静及薛举战于泾州败绩乙夘郭子和降庚申废隋离宫八月壬申刘文静除名戊寅约功臣恕死罪辛巳薛举死子仁果复僭称帝【按新旧纪暨薛举传皆作仁杲房龄髙祖实録先作仁果后作仁杲太宗实録吴兢太宗勲史革命记焦璐唐朝年代记陈岳唐统记皆作仁果】壬午李轨降甲申岩州刺史王德仁杀招慰使宇文明达以反己丑秦王世民为西讨元帅讨薛仁果庚子赠隋太常卿髙颎上柱国郯国公上柱国贺若弼杞国公司大夫薛道衡上开府临河县公刑部尚书宇文防上开府平昌县公左翊卫将军董纯柱国狄道公右骁卫将军李金才上柱国申国公左光禄大夫李敏柱国观国公诸遭隋枉杀而子孙被流者皆还之九月乙巳亲虑囚徒甲寅秦州总管窦轨及薛仁果战败绩辛未追諡隋太上皇为炀帝宇文化及杀秦王浩自称皇帝冬十月壬申朔日有食之己夘李宻降壬午朱粲陷邓州刺史吕子臧死之乙酉邵江海降癸巳诏行傅仁均所造戊寅厯辛丑大阅是月窦抗罢十一月窦建德败王须拔于幽州须拔亡入于突厥己巳凉王李轨反戊申禁献侏儒短节小马庳牛异兽竒禽己酉秦王世民大破薛仁果于浅水原降之陇右平癸丑行军总管赵慈景攻蒲州隋刺史尧君素拒战执慈景癸亥秦王世民俘薛仁果以献诏颁五十三条格十二月壬申世民为太尉丙子蒲州人杀尧君素立其将王行本辛巳郑元璹及朱粲战于商州败之乙酉如周氏陂丁亥至自周氏陂庚子光禄卿李密反伏诛是岁髙开道陷渔阳号燕王
　　二年春正月甲子陈叔达兼纳言丙寅张善相降己巳杨士林降二月乙酉初定租庸调法令文武官遭父母丧者听去职甲午赦并浩介石四州贾胡堡以北系囚闰月【按新唐书纪闰之例前月有事可书者祗书闰月此年二月乙酉初定租庸调法闰月窦建德陷邢州是也前月无事可书则书闰某月髙宗显庆二年闰正月壬寅如洛阳宫是也今自五代以下一皆仿此例书之】窦建德陷邢州执总管陈君宾辛丑窦建德杀宇文化及于聊城朱粲降壬寅皇太子及秦王世民裴寂廵于畿县乙巳御史大夫段确劳朱粲于菊潭己酉李密旧将徐世勣以黎阳之众及河南十郡降庚戌防行察风俗左屯卫将军何潘仁及山贼张子惠战于司竹死之丁巳虑囚庚申骁骑将军赵钦王婆罗及山贼战于盩厔死之丁夘王世充陷殷州陟州刺史李育德死之三月甲戌王薄降庚辰蒋度徐师顺降丁亥窦建德陷赵州丁酉李义满降夏四月綦公顺降庚子并州总管齐王元吉及刘武周战于榆次败绩辛丑朱粲杀段确以反乙巳王世充废越王侗自称皇帝癸亥陷伊州执总管张善相五月己夘酅国公薨【新书系八月丁酉】庚辰凉州将安修仁执李轨以降癸未曲赦凉甘鄯肃会兰河廓九州六月王世充杀越王侗戊戌立周公孔子庙于国子监庚子窦建德陷沧州丁未刘武周陷介州癸亥裴寂为晋州道行军总管以讨之离石胡刘季贞叛陷石州刺史王俭死之秋七月壬申徐圆朗降置十二军分关内诸府【新书在元年九月】八月甲子窦建德陷洺州执总管袁子干九月辛未杀户部尚书刘文静【旧书在十月】李子通自称皇帝沈法兴自称梁王丁丑杜伏威降裴寂及刘武周战于介州败绩右武卫大将军姜宝谊死之庚辰窦建德陷相州总管吕珉死之辛巳刘武周陷并州庚寅窦建德陷赵州执总管张志昂梁师都防延州鄜州刺史梁礼死之冬十月己亥罗艺降乙夘如华隂壬戌刘武周防晋州永安王孝基及工部尚书独孤懐恩陜州总管于筠内史侍郎唐俭讨之是月夏县人吕崇茂反秦王世民讨刘武周十一月丙子窦建德陷黎州【按革命记黎阳陷在十月而新旧书俱在十一月丙子木之实録盖以奏到之日言也】执淮安王神通总管李世勣十二月丙申猎于华山永安王孝基及刘武周战于下邽败绩【按旧书云永安王孝基工部尚书独孤懐恩总管于筠为刘武周将宋金刚掩袭并没焉与新书详畧不同然其所云为刘武周将宋金刚掩袭者非宋金刚也吕崇茂求救于金刚金刚遣其将尉迟敬德协助之也战于下邽者非下邽也乃夏县也永安王传云夏县人吕崇茂杀县令以应贼孝基等攻之会尉迟敬德与崇茂夹攻官兵孝基及筠等皆被执刘武周传云永安王孝基等进取夏县不能克军于城南崇茂与尉迟敬徳袭破孝基营四将俱没二传所载俱同又夏县属解州括地志云安邑故城是武周所防止于汾晋未尝自河而南至下邽也又四将俱没而旧书则遗唐俭新书礼云孝基均有脱误　又按刘世让传云从永安王封吕崇茂于夏县军败为贼所获更可知被执者不止四将而下邽之当为夏县益足证矣】
　　三年春正月己巳猎于渭滨戊寅王行本降辛巳如蒲州癸巳至自蒲州二月庚子如华隂甲寅独孤懐恩谋反伏诛辛酉检校隰州总管刘师善谋反伏诛三月庚午【旧书作己夘然上有辛酉下有甲戌中间不得有己夘也今从新书】改纳言为侍中内史令为中书令甲戌中书侍郎封德彛兼中书令乙酉刘季贞降夏四月壬寅至自华隂甲寅秦王世民及宋金刚战于雀鼠谷败之辛酉王世充陷邓州总管雷四郎死之壬戌秦王世民及刘武周战于洺州败之武周亡入于突厥并州平五月壬午秦王世民屠夏县六月丙申赦晋隰路并四州癸夘诏隋帝及其宗室柩在江都者为营置陵庙丙午虑囚封子元景为赵王元昌鲁王元亨酆王己酉出宫女五百人赐东征将士有功者甲寅显州长史田瓒杀行台尚书令杨士林叛附于王世充乙夘瘗州县暴骨秋七月壬戌秦王世民讨王世充甲戌皇太子屯于蒲州以备突厥丙戌梁师都导突厥稽胡冦边行军总管段德操败之八月庚子虑囚甲辰时德叡降九月癸酉田瓒降己丑给复陜鼎熊谷四州二年冬十月戊申髙开道降己酉杨仲达降十二月己酉瓜州刺史贺拔行威反
　　四年春正月丁夘窦建德行台尚书令胡大恩以大安镇来降辛巳皇太子伐稽胡二月窦建德陷曹州执孟海公己丑车骑将军董阿兴反于陇州伏诛乙巳太常少卿李仲文谋反伏诛丙午虑囚丁巳赦代州总管府石岭之北三月庚申虑囚乙酉窦建德陷管州刺史郭志安死之夏四月壬寅齐王元吉及王世充战于东都败绩行军总管卢君谔死之戊申突厥宼并州执汉阳郡王瓌太常卿郑元璹左骁骑卫大将军长孙顺德甲寅封子元方为周王元礼郑王元嘉宋王元则荆王元茂越王【新旧书本纪皆云元茂越王按髙祖诸子传周王元方武德四年始王与郑宋荆滕四王同封徐康王元礼始王郑韩王元嘉始王宋彭思王元则初王荆郑王元懿始王滕与本纪所书即是一事吴缜纠缪据此谓元茂越王当作元懿滕王为是】丁巳左武卫将军王君廓败张青特执之五月壬戌秦王世民败窦建德于虎牢执之河北悉平乙丑赦山东为建德所诖误者戊辰王世充降河南平庚午周法明降六月庚寅赦河南为王世充所诖误者戊戌蒋善合降庚子营州人石世则执其总管晋文衍叛附于靺鞨乙夘臧君相降秋七月甲子秦王世民俘王世充以献丙寅窦建德伏诛流王世充于蜀【谨按通鉴辑览】
　　【御批世充建徳窃相同而世充尚余簒弑之罪乃一赦一诛轻重倒置矣】丁夘大赦给复天下一年陜鼎函虢虞芮豳七州二年废五铢钱行开元通宝钱甲戌刘黒闼反于贝州辛巳戴州刺史孟噉反伏诛八月丙戌朔日有食之丁亥皇太子安抚北境丁酉刘黑闼陷鄃县魏州刺史权威贝州刺史戴元祥死之癸夘突厥宼代州【按突厥防代州旧书不载于纪新书于纪则云执行军总管王孝基突厥传则云败行军总管永安王孝基又永安王孝基传云武德二年刘武周防太原孝基为尉迟敬德吕崇茂所败被执谋亡归为贼所害似不应四年复为突厥所执也新纪误】丁未刘黑闼陷歴亭屯卫将军王行敏死之辛亥深州人崔元逊杀其刺史裴晞叛附于刘黑闼兖州总管徐圆朗反九月卢祖尚降乙夘淳于难降甲子汪华降冬十月己丑秦王世民为天防上将军领司徒齐王元吉为司空庚寅刘黑闼陷瀛州执刺史卢士叡又陷观州癸夘毛州人董灯明杀其刺史赵元恺乙巳防州总管赵郡王孝恭败萧铣于江陵执之荆州平闰月乙夘如稷州己未幸旧墅壬戌猎于好畤乙丑猎于九嵏丁夘猎于仲山戊辰猎于
　　清水谷遂幸三原辛未如周氏陂壬申至自周氏陂十一月甲申有事于南郊庚寅李子通降丙申子通谋反伏诛壬寅刘黑闼陷定州总管李通死之庚戌杞州人周文举杀其刺史王孝矩叛附于黑闼蔚州总管髙开道反十二月乙夘黑闼陷冀州总管麴棱死之甲子左武候将军李世勣及黑闼战于宋州【考异云旧地理志武德四年置宗州于宗城县宋字当作宗】败绩丁夘秦王世民齐王元吉讨黑闼己巳黑闼陷邢州庚午陷魏州总管潘道毅死之辛未陷业州【考异云实録作莘州新书作业州按地理志无业州必莘州也十道志开皇十六年于莘县置莘州】壬申徙封元嘉为徐王
　　五年春正月乙酉刘黒闼陷相州刺史房晃死之丙戌殷恭邃降丁亥济州别驾刘伯通执其刺史窦附本叛附于徐圆朗庚寅东盐州治中王才艺杀其刺史田华叛附于刘黑闼丙申相州人杀其刺史独孤彻以其州叛附于黑闼【按正月乙酉刘黒闼已陷相州此云相州人杀独孤彻以附黑闼州名疑误实録作禄州人按地理志无禄州实録亦误】己酉杨世畧刘元进降二月王要汉降己巳秦王世民克邢州丁丑刘黑闼陷洺州总管罗士信死之戊寅汴州总管王要汉败徐圆朗于州执周文举三月戊戌谭州刺史李义满杀齐州都督王薄丁未秦王世民及刘黑闼战于洺水败之尽复所陷州县黑闼亡入于突厥髙开道防易州刺史慕容孝干死之夏四月冉安昌降己未甯长眞降戊辰释流罪以下获麦壬申代州总管李大恩及突厥战死之戊寅邓文进降五月田留安降庚寅州人王干杀贺拔行威以降乙巳赐荆州今岁田租六月辛亥刘黑闼与突厥防山东车骑将军元韶为州道行军总管以备突厥癸丑吐谷浑防洮旭叠三州岷州总管李长卿败之乙夘淮安王神通讨徐圆朗秋七月甲申作义宫甲午淮阳王道为河北道行军总管讨刘黑闼贝州人董该以定州叛附于黑闼丙申突厥杀刘武周于白道迁州人邓士政反执其刺史李敬昂丁酉冯盎降岭表悉定八月辛亥葬隋炀帝【考异云实録武德三年六月癸夘已有诏葬隋帝及子孙此又云葬隋炀帝盖三年李子通犹据江都虽有是诏不果行也】甲寅吐谷浑防岷州益州道行台左仆射窦轨败之乙夘突厥防边庚申皇太子出幽州道秦王世民出秦州道以御突厥己巳吐谷浑陷洮州并州总管襄邑王神符及突厥战于汾东败之戊寅突厥陷大震闗九月癸巳灵州总管杨师道败之于三观山丙申洪州总管宇文歆又败之于崇冈壬寅定州总管双士洛骠骑将军魏道仁又败之于恒山之阳丙午领军将军安兴贵又败之于甘州刘黑闼陷瀛州刺史马匡武死之东盐州人马君德以其州叛附于黑闼冬十月己酉齐王元吉讨黑闼癸丑贝州刺史许善防及黑闼战于鄃县死之甲寅观州刺史刘君会叛附于黑闼乙丑淮阳王道及黑闼战于下博死之己巳林士降十一月庚辰刘黑闼陷沧州甲申皇太子讨黑闼丙申如宜州癸夘猎于富平北原十二月丙辰猎于万夀原戊午刘黑闼陷恒州刺史王公政死之庚申至自万夀原壬申皇太子及刘黑闼战于魏州败之甲戌又败之于毛州
　　六年春正月己夘刘黒闼将葛德威【刘黑闼传作诸葛德威】执黑闼以降山东平壬午嶲州人王摩娑反骠骑将军卫彦讨之庚寅徐圆朗陷泗州二月刘黒闼伏诛【旧书作皇太子斩刘黑闼于魏州在五年十二月】庚戌幸温汤壬子猎于骊山甲寅至自温汤丙寅行军总管李世勣败徐圆朗执之【按旧书徐圆朗传云太宗平黒闼进师曹州遣淮安王神通及李世勣攻圆朗是平徐圆朗应在六年二月不应迟至七年也旧纪误又按新旧书徐圆朗传皆云圆朗穷蹙夜遁为野人所杀新书纪云执之亦误】三月苖海潮梅知岩左难当降乙巳洪州总管张善安反夏四月己酉吐蕃陷芳州己未以故第为通义宫祭元皇帝元贞皇后于旧寝赦京城系囚赐从官帛辛酉张善安陷孙州执总管王戎丁夘南州刺史厐孝泰反陷南越州壬申封子元璹为蜀王【吴缜曰髙祖诸子二十二人本传并无名元璹者按霍王元轨传云武徳六年始王蜀与豳汉二王同封后徙吴与此髙纪所书封徙皆同又贞观十年徙王宦今以纪考之武德六年王蜀及八年徙封吴者皆名元璹而贞观十年徙封霍者则名元轨岂初名元璹后改为元轨欤似传漏载其改名一事矣抑止名元轨而髙纪误以为元璹欤　又云按旧书纪武德六年虽不载元轨初封蜀王等事然八年亦书云十一月改封蜀王元轨为吴王其名止是元轨不是元璹已与新书不同由是观之疑新书之有误也】元庆汉王癸酉裴寂为尚书左仆射萧瑀为右仆射封德彛为中书令吏部尚书杨恭仁兼中书令检校凉州诸军事五月庚寅吐谷浑党项防河州刺史卢士良败之癸夘髙开道以奚防幽州长史王説败之六月丁夘突厥防朔州总管髙满政败之曲赦朔州秋七月丙子沙州别驾窦伏明反杀其总管贺若懐廓己亥皇太子屯于北边秦王世民屯于并州以备突厥八月壬子淮南道行台左仆射辅公祏反乙丑赵郡王孝恭讨之九月壬辰秦王世民为江州道行军元帅丙申渝州人张大智反冬十月丙午杀广州都督刘世让戊申降死罪流以下原之己未如华隂张大智降庚申猎于白鹿原壬戌右虞候率杜士远杀髙满政以朔州反丁夘突厥请和十一月壬午张善安袭杀黄州总管周法明丁亥如华隂【此如华隂旧书无之前此十月如华隂而不言至自华隂疑有脱漏或此系衍文】辛夘猎于沙苑丁酉猎于伏龙原十二月壬寅朔日有食之癸夘张善安降甲寅至自华隂
　　七年春正月庚寅邹州人邓同颖杀其刺史李士衡二月丁巳释奠于国学己未渔阳歩将张金树杀髙开道以降三月初定官制戊戌赵郡王孝恭败辅公祏执之丹阳平己亥孝恭杀越州都督阚棱夏四月庚子大赦班新律令初定均田租庸调法【谨按通鉴辑览】
　　【御批均田盖仿井田遗意然每丁各给一顷生齿繁行时地将何出且岁造计帐予夺纷更徒滋扰耳宜乎法创不乆寻即察格也】给复江州道二年扬越一年五月丙戌作仁智宫于宜君县六月辛丑如仁智宫壬戌庆州都督杨文干反秋七月己巳突厥防朔州总管秦武通败之癸酉庆州人杀杨文干以降甲午至自仁智宫闰月己未秦王世民齐王元吉屯于豳州以备突厥八月戊辰突厥防并己巳吐谷浑防鄯州骠骑将军彭武杰死之戊寅突厥防绥州刺史刘大俱败之壬辰突厥请和丁酉裴寂使于突厥冬十月丁夘如庆善宫辛未猎于鄠南癸酉幸终南山丙子谒楼观老子祠庚寅猎于围川十二月
　　丁夘如龙跃宫戊辰猎于髙陵庚午至自髙陵太子詹事裴矩检校侍中
　　八年春二月癸未虑囚夏四月甲申如鄠猎于甘谷作太和宫丙戌至自鄠六月甲子如太和宫秋七月丙午至自太和宫丁巳秦王世民屯于蒲州以备突厥【按旧书六月突厥防定州命皇太子徃豳州秦王徃并州以备突厥与栁芳唐厯同新书只言七月秦王屯蒲州则本之髙祖贵録也】八月壬申并州行军总管张瑾及突厥战于太谷败绩郓州都督张德政死之执行军长史温彦博甲申任城郡王道宗及突厥战于灵州败之丁亥突厥请和冬十月辛巳如周氏陂猎于北原壬午如龙跃宫十一月辛夘如宜州猎于西原裴矩罢庚子讲武于同官天防府司马宇文士及权检校侍中辛丑徙封元璹为吴王元庆陈王癸夘秦王世民为中书令齐王元吉为侍中癸丑猎于华池北原十二月辛酉至自华池庚辰猎于鸣犊泉辛巳至自鸣犊泉
　　九年春正月甲寅裴寂为司空二月庚申齐王元吉为司徒三月庚寅幸昆明池习水战壬辰至自昆明池丙午如周氏陂乙夘至自周氏陂丁巳突厥防凉州都督长乐郡王幼良败之夏四月辛巳废浮屠老子法六月庚申秦王世民杀皇太子建成齐王元吉【谨按】
　　【御制全韵诗注云司马光云髙祖所以有天下皆太宗之功隐太子以庸劣居其右地嫌势逼必不相容乡使髙祖有文王之明隐太子有泰伯之贤太宗有子臧之节则乱何自而生哉其论最为允当惜唐髙祖当日见不及此徒拘立嫡以长之说遂使衅起家庭而致太宗之失德也】大赦复浮屠老子法癸亥立秦王世民为皇太子听政赐为父后者袭勲爵免民逋租宿赋庚辰幽州都督庐江王瑗反伏诛癸未赦幽州管内为瑗所诖误者秋七月辛夘杨恭仁罢太子右庶子髙士亷为侍中左庶子房龄为中书令萧瑀为尚书左仆射癸巳宇文士及为中书令封德彛为尚书右仆射八月丙辰突厥请和壬戌吐谷浑请和癸亥诏传位于皇太子甲子皇太子即皇帝位贞观三年太上皇徙居大安宫九年五月崩于垂拱前殿年七十【新书作七十一沈炳震曰自周天和元年丙戌至贞观九年乙未止七十当从旧书】諡曰太武庙号髙祖陵
　　曰献陵上元元年改諡神尧皇帝天宝八载諡神尧大圣皇帝十三载增諡神尧大圣大光孝皇帝
　　髙祖武德九年












　　钦定续通志卷一
　　钦定四库全书
　　钦定续通志卷二
　　唐纪【二】
　　太宗
　　太宗皇帝讳世民髙祖次子也母曰太穆顺圣皇后窦氏生而不惊方四嵗有书生自言善相谒髙祖曰公贵人也然必有贵子及见太宗曰龙鳯之姿天日之表其年及冠必能济世安民髙祖因采其语名之曰世民大业中突厥围炀帝于鴈门炀帝以木系诏书投汾水而下募兵赴援太宗时年十六往应募屯卫将军云定兴谓定兴曰突厥敢围吾天子者以为无援故也今宜先后吾军为数十里昼则幡旗相续夜则钲鼓相应彼必谓救兵云集则可不击而走之不然彼众我寡使悉军来战胜负未可知也定兴从之师至崞县突厥候骑果驰告始毕曰救兵大至矣由是解围而遁髙祖击魏刁儿深入贼阵太宗以轻骑突围拔髙祖于万众之中又奋击大破之时年十八太宗为人聪明英武临机果断不拘小节是时天下已乱盗贼蜂起太宗知隋必亡乃推财养士结纳豪杰长孙顺徳刘宏基等皆因事亡命匿之与晋阳令刘文静尤善文静坐李密事系狱太宗夜就狱中见之与图大事时百姓避贼多入城城中数万人文静为令乆知其豪杰因共部署计已定乃因裴寂告髙祖髙祖已起兵建大将军府太宗乃率兵徇西河尅之拜右领军大都督右三军皆隶焉封炖煌郡公大军西上将至霍邑隋将宋老生率精兵二万屯霍邑会乆雨粮尽髙祖与裴寂议且还太原以图后举太宗曰本兴大义以救苍生宜直入咸阳号令天下今还守一城之地此为贼耳何以自全髙祖不纳促令引发太宗哭于军门髙祖大惊召问之对曰还则众散于前敌乗于后死亡须臾是以悲耳髙祖乃曰起事者汝也今成败惟汝时左军已先返即与陇西公建成分追之夜半太宗失道入山谷间弃其马步而及左军与俱还髙祖乃将而前迟明至霍邑宋老生不出太宗从数骑傅其城举鞭指麾若将围之者老生怒出兵背城而阵髙祖与建成合阵于城东太宗及柴绍阵于城南老生麾兵疾进先薄髙祖而建成坠马老生乗之髙祖与建成军咸却太宗自南原驰下峻坂断其军为二而出其阵后老生败走遂斩之进至河东闗中豪杰争走赴义太宗请进师入闗取永丰仓粟以振穷乏收羣盗以圗京师髙祖称善太宗以前军济河先定渭北三辅吏民及诸豪猾诣军门请自効者日以千计扶老携防满于麾下收纳英俊以备僚列逺近闻者咸自托焉师次于泾阳击胡贼刘鹞子破之大军攻长安太宗屯金城坊攻其西北遂克之髙祖辅政为光禄大夫唐国内史改封秦国公薛举攻扶风太宗击败之追斩万余级遂略地于陇坻义宁元年十二月为右元帅总兵十万攻东都及将旋师设三伏于三王陵败隋将逹兵万余人因于宜阳新安置熊谷二州戍之而还徙封赵国公髙祖受襌为尚书令右武候大将军进封秦王加授雍州牧薛举寇泾州太宗为西讨元帅屯于髙墌城【段开山传作折墌薛举及仁果传作髙墌吴缜曰髙墌析墌皆城名髙墌属宁州安平县折墌属泾州安定县地既近而名相类故易于舛误　折墌杜佑作折墌】已而举死其子仁果率其众求战太宗按兵不动乆之仁果粮尽其将牟君才梁胡郎来降太宗曰可矣乃遣行军总管梁实栅浅水原以诱之仁果将宗罗防并军击实太宗遣将军厐玉救之玉军几不能支太宗率兵出其后奋击之罗防败走太宗率左右二千余骑追奔直趣其城已而大军继至四面围之仁果乃出降师还髙祖令李密驰传劳之于豳州密见太宗不敢仰视退而叹曰真英主也凯旋献防于太庙拜太尉使持节陜东道大行台尚书令镇长春宫闗东兵马并受节度寻加左武候大将军凉州总管是时刘武周据并州宋金刚陷浍州【新书作沧州旧书作浍州吴缜曰地理志沧州本绛州冀城县武徳元年置四年废时刘武周方竹乱河东绛浍正其境也若沧州则大逺矣　刘武周独孤懐恩尉迟敬徳传俱作浍州】王行本据蒲州而吕崇茂反于夏县髙祖惧诏诸将弃河东以守闗西【新书作闗中误今依旧书改正　胡三省曰关西谓蒲津关以西也】太宗以为不可表言太原王业所基国之根本河东殷实京邑所资若举而弃之臣窃愤恨愿假精兵三万必可破贼髙祖于是悉发闗中兵以益之武徳二年十一月太宗率众趣龙门闗履氷而渡进屯柏壁与贼将宋金刚相持而永安王孝基败于夏县太宗遣殷开山秦叔寳邀贼于美良川大破之悉虏其众复归柏壁于是诸将咸请战太宗曰金刚悬军深入精兵骁将皆在于此武周据太原倚金刚为捍蔽军无蓄积利在速战我闭营蓄鋭以挫其锋粮尽计穷自当遁走三年二月金刚果以众馁而遁太宗追之一日夜驰至二百里宿于雀鼠谷之西原军士皆饥太宗不食者二日行至浩州乃得食而金刚将尉迟敬德寻相等皆来降刘武周惧奔于突厥于是并汾悉平高祖遣使即军中拜太宗益州道行台尚书令七月总率诸军攻王世充于洛邑师次谷州世充率精兵三万阵于慈涧太宗以轻骑挑之时众寡不敌陷于重围左右咸惧太宗命左右先归独留后殿世充骁将单雄信以数百骑夹道来逼几为所败太宗左右射之无不应而倒获其大将燕颀世充乃拔慈涧之镇归于东都太宗遣行军总管史万寳自宜阳南据龙门刘德威自太行东围河内王君廓自洛口断其饷道又遣黄君汉夜从孝水下舟师袭廻洛城尅之黄河以南莫不响应城堡相次来降大军进屯邙山九月太宗以五百骑先观战地卒与世充万余人相遇会战复破之斩首三千余级获大将陈智畧世充仅以身免其所署筠州总管杨庆驰使请降遣李世勣率师出轘辕道安抚其众荣汴洧豫等州相继来降世充乃求救于窦建徳四年二月窦建德以兵十余万援世充至于酸枣萧瑀屈突通封德彞皆以腹背受敌恐非万全请退师谷州以观之太宗曰世充粮尽内外离心我当不劳攻击坐收其敝建徳新破孟海公将骄卒隋吾当进据虎牢扼其襟要贼若冒险与我争锋破之必矣如其不战旬日间世充当自溃若不速进贼入虎牢诸城新附必不能守二贼并力将若之何通又请解围就险以候其变太宗不许于是留通辅齐王元吉以围世充亲率步骑三千五百人趣虎牢建徳自荥阳西上筑垒于板渚太宗屯虎牢相持二十余日谍者曰建德伺官军刍尽牧马河北因将袭虎牢太宗知其谋遂牧马河北以诱之诘朝建徳果悉众而至陈兵汜水世充将郭士衡阵于其南绵亘数里诸将大惧太宗将数骑升髙丘以望之谓诸将曰贼起山东未见大敌今度险而嚣是无政令逼城而阵有轻我心我按兵不出彼廼气衰阵乆卒饥必将自退追而击之无不尅矣吾与公等约必以午时后破之建徳列阵自辰至午兵士饥倦皆坐列又争饮水逡巡敛退太宗曰可击矣亲率轻骑追而诱之众继至建德廻师而阵未及整列太宗先登击之所向皆靡俄而众军合战嚣尘四起太宗率史大奈程防金秦叔寳宇文歆等挥幡而入突出其阵后张唐旗帜建徳将士顾见之大溃追奔三十里斩首三千余级虏其众五万生擒建徳于阵乃将建徳至洛阳城下以示世充世充大惧率其官属二千余人诣军门请降山东悉平太宗入据宫城令萧瑀窦轨等封守府库一无所取令记室房龄收隋图籍于是诛其同恶段逹等五十余人枉被囚禁者悉释之非罪诛戮者祭而诔之大飨将士班赐有差髙祖令尚书左仆射裴寂劳于军中六月凯旋太宗披金甲陈铁骑一万甲士三万人前后部鼓吹俘二伪主及隋氏乗舆御物献于太庙髙祖大悦行饮至礼以享焉髙祖以太宗功髙古官号不足以称乃加号天策上将领司徒陜东道大行台尚书令位在王公上増邑二万户通前三万户赐金辂一乗衮冕之服白璧一双黄金六千斤前后部鼓吹及九部之乐班劔四十人于时海内渐平太宗乃鋭意经籍开文学馆以待四方之士以行台司勲郎中杜如晦等十有八人为学士更直阁下与之讨论经义或夜分而罢五年正月讨刘黒闼于洺州败之黑闼走突厥悉虏其众时徐圆朗阻兵徐兖廻师讨平之于是河济江淮诸郡邑皆平十月加左右十二卫大将军七年突厥寇邉太宗与遇于豳州从百骑与其可汗语乃盟而去八年进位中书令初髙祖起太原非其本意而事出太宗及取天下破宋金刚王世充窦建徳等太宗功益髙而髙祖屡许以为太子太子建成惧废与齐王元吉谋害太宗未发九年六月太宗以兵入武门杀太子建成及齐王元吉【谨按通鉴辑览】
　　【御批武门之事昔人聚讼纷纷惟我圣祖断以髙祖不能早定大计优游致祸太宗不能善全骨月相残固由其谋之未臧匪独其所遭之不幸为万世不刋定论书曰一人元良万邦以贞髙祖既不早见及此传曰行一不义圣人不为太宗亦岂能无深疚斯言也哉】髙祖大惊乃以太宗为皇太子八月癸亥髙祖传位于皇太子甲子太宗即皇帝位于东宫显徳殿遣裴寂告于南郊大赦武德以来流人还之赐文武官勲爵免闗内及蒲芮虞泰陜鼎六州二嵗租给复天下一年癸酉放掖庭宫女三千余人甲戌突
　　厥寇泾州乙亥进宼武功丙子立妃长孙氏为皇后己夘突厥寇髙陵癸未进至便桥乙酉及突厥颉利盟于便桥九月壬子禁私家妖神淫祀占卜非龟易五兆者冬十月丙辰朔日有食之癸亥立中山郡王承干为皇太子庚辰萧瑀陈叔逹罢十一月庚寅降宗室郡王非有功者爵为公【按旧书淮安王神通传云于时宗室率以属疏降爵为郡公新旧书本纪俱作县公者误也今据吴缜纠谬则县字】十二月癸酉虑囚是嵗进封子长沙郡王恪为汉王宜阳郡王祐楚王
　　贞观元年春正月乙酉改元辛丑燕郡王李艺反于泾州伏诛三月癸巳皇后亲蚕丙午诏齐仆射崔季舒黄门侍郎郭遵尚书右丞封孝琰以极言防难季舒子刚遵子云孝琰子君遵并及淫刑宜免内侍量才别叙闰月癸丑朔日有食之夏四月癸巳凉州都督长乐郡王防良有罪伏诛五月癸丑敕中书令侍中朝堂受讼辞有陈事者悉上封六月辛丑封徳彛薨甲辰太子少师萧瑀为尚书左仆射是夏山东旱免今嵗租秋七月壬子吏部尚书长孙无忌为尚书右仆射八月宇文士及检校凉州都督戊戌贬髙士亷为安州大都督九月庚戌朔日有食之辛酉遣使诸州行损田赈问下户御史大夫杜淹检校吏部尚书参议朝政宇文士及罢辛未幽州都督王君廓奔于突厥冬十月丁酉以嵗饥减膳十二月壬午萧瑀罢戊申利州都督李孝常右武卫将军刘徳裕谋反伏诛
　　二年春正月辛亥长孙无忌罢兵部尚书杜如晦检校侍中总监东宫兵马事癸丑吐谷浑寇岷州都督李道彦败之丁巳徙封恪为蜀王泰越王祐燕王庚午刑部尚书李靖检校中书令二月丙戌靺鞨内属三月戊申朔日有食之壬子命中书门下五品以上及尚书议决死罪壬戌李靖为闗内道行军大总管以备薛延陀己巳遣使巡闗内诸州出金寳赎饥民鬻子者还之庚午以旱蝗责躬大赦癸酉雨夏四月己夘瘗隋人暴骸初诏天下并置义仓壬寅朔方人梁洛仁杀梁师都以降六月庚寅子治生赐是日生子者粟辛夘辰州刺史裴防通以弑隋炀帝削爵流驩州秋七月戊申莱州刺史牛方裕绛州刺史薛世良广州长史唐奉义虎牙郎将髙元礼以宇文化及之党皆除名徙边八月甲戌省寃狱于朝堂辛丑立二王后是月河南河北大霜人饥九月丁未简出掖庭宫人前后所出三千余人【谨按通鉴辑览】
　　【御批太宗即位已放宫女三千矣今又放三千果尔其淹留永巷者又复何限白居易诗怨女三千放出宫乃词臣榆扬溢美之言唐史不知其失寳而书之此不足以美太宗而适足以诬太宗耳何可为训】冬十月庚辰杜淹薨戊子杀瀛州刺史卢祖尚十一月辛酉有事于南郊十二月壬辰黄门侍郎王珪守侍中
　　三年春正月丙午以旱避正殿戊午享于太庙癸亥耕耤田辛未裴寂罢二月戊寅房龄为尚书左仆射杜如晦为右仆射尚书右丞魏征为秘书监参议朝政三月己酉虑囚夏四月乙亥太上皇徙居于太安宫甲午始御太极殿戊戌赐孝义之家粟五斛八十以上二斛九十以上三斛百嵗加绢二匹六月戊寅以旱虑囚遣
　　使慰抚闗内诸州壬午诏文武官言事秋八月己巳朔日有食之丁亥李靖为定襄道行军大总管九月丁巳华州刺史柴绍为胜州道行军总管冬十一月庚申并州都督李世勣为通漠道行军总管华州刺史柴绍为金河道行军总管任城王道宗为大同道行军总管幽州都督卫孝节为恒安道行军总管营州都督薛万淑为畅武道行军总管以伐突厥十二月癸未杜如晦罢闰月癸丑为死兵者立浮屠祠辛酉虑囚是嵗中国人归自塞外及开四夷为州县者百二十余万人
　　四年春正月丁夘朔日有食之二月己亥幸温汤甲辰李靖及突厥战于隂山败之丙午至自温汤甲寅大赦赐酺五日御史大夫温彦博为中书令王珪为侍中民部尚书戴胄检校吏部尚书参豫朝政太常卿萧瑀为御史大夫与宰臣参议朝政丁巳以旱诏公卿言事三月甲申杜如晦薨甲午李靖俘突厥颉利可汗以献夏四月戊戍西北君长请上号为天可汗六月乙夘发卒治洛阳宫秋七月甲子朔日有食之癸酉萧瑀罢甲戌太上皇不豫废朝辛夘疾愈赐都督刺史文武官及民年八十以上孝子表门闾者有差八月甲寅李靖为尚书右仆射九月庚午瘗长城南隋人暴骨己夘如陇州壬午禁刍牧于古明君贤臣烈士之墓者冬十月壬辰赦岐陇二州免今嵗租赋降咸阳始平武功死罪以下辛夘猎于贵泉谷甲辰猎于鱼龙川乙夘免武功今嵗租赋十一月壬戌右卫大将军侯君集为兵部尚书参议朝政甲子至自陇州戊寅除鞭背刑十二月甲辰猎于鹿苑乙巳至自鹿苑辛亥淮安王神通薨是嵗天下断死罪者二十九人
　　五年春正月癸酉猎于昆明池丙子至自昆明池癸未朝集使请封襌不许二月己酉封弟元裕为郐王元名谯王灵防魏王元祥许王元晓密王庚戌封子愔为梁王贞汉王恽郯王治晋王慎申王嚣江王简代王夏四月以金帛赎还中国人没突厥者秋八月甲辰遣使诣髙丽祭隋人战亡者戊申杀大理丞张蕴古冬十一月丙子有事于南郊十二月丁亥诏决死刑京师五覆奏诸州三覆奏其日尚食毋进酒肉壬寅幸温汤癸夘猎于骊山赐新丰髙年帛戊申至自温汤癸丑赦闗内六年春正月乙夘朔日有食之癸酉静州山獠反右武卫将军李子和败之三月侯君集罢戊辰如九成宫丁丑降雍岐豳三州死罪以下赐民八十以上粟帛夏五月魏征检校侍中秋七月己巳诏天下行乡饮酒九月己酉幸庆善宫冬十月侯君集起复乙夘至自庆善宫十二月辛未虑囚纵死罪者归其家仍敕天下死囚皆纵遣使至期来诣京师是嵗诸羌内属者三十万人七年春正月戊子斥宇文化及党人之子孙勿齿辛丑赐京城酺三日二月丁夘雨土三月戊子王珪罢庚寅魏征为侍中癸巳直太史李淳风铸浑天黄道仪夏五月癸未如九成宫六月辛亥戴胄薨秋八月辛未东西洞獠寇边右屯卫大将军张士贵为龚州道行军总管以讨之以山东河南大水遣使赈之九月纵囚来归凡三百人皆赦之【谨按】
　　【御制读欧阳修纵囚论大宗好名之事不一而足而莫过于纵囚之特甚太宗多术人也意彼时必有以密示司理期三百人以必来而必免苟其不来必大索天下而诛之且及其父母妻子夫三百人者原在此域中也其敢不来以冀幸免而不来以累及其父母妻子乎史官无识未求其详而载之反以为盛徳之感有识者观之实不值一噱之儿戏耳而欧阳氏犹以为可偶一为之予以为即偶一为之亦不可】冬十月庚申至自九成宫十一月丁丑颁新定五经壬辰开府仪同三司长孙无忌为司空十二月甲寅幸芙蓉园丙辰猎于少陵原戊午至自少陵原
　　八年春正月辛丑张士贵及獠战败之壬寅遣使循省天下二月乙巳皇太子加元服丙午降死罪以下赐五品以上子为父后者爵一级民酺三日三月庚辰如九成宫夏五月辛未朔日有食之吐谷浑寇凉州六月左骁卫大将军段志为西海道行军总管左骁卫将军樊兴为赤水道行军总管以伐之秋七月山东河南淮南大水遣使赈恤冬十月作永安宫辛丑段志击吐
　　谷浑大破之甲子至自九成宫十一月辛未李靖罢己丑吐谷浑寇凉州执行人鸿胪丞赵徳楷十二月辛丑特进李靖为西海道行军大总管侯君集为积石道行军总管任城王道宗为鄯善道行军总管胶东公道彦为赤水道行军总管凉州都督李大亮为且末道行军总管利州刺史髙甑生为盐泽道行军总管以伐吐谷浑【吐谷浑传在九年新旧纪俱在八年】丁夘从太上皇阅武于城西九年春正月党项羌叛二月长孙无忌罢三月庚辰洮州羌杀刺史孔长秀附于吐谷浑壬午大赦乙酉髙甑生及羌人战败之夏闰四月丙寅【旧书作丁夘】朔日有食之任城王道宗败吐谷浑于库山五月长孙无忌起复庚子太上皇崩皇太子聴政壬子李靖及吐谷浑战大败之秋七月庚子盐泽道行军副总管刘徳敏及羌人战败之冬十月庚寅髙祖皇帝于献陵十一月壬戌特进萧瑀参豫朝政
　　十年春正月甲午帝复亲聴政壬子左仆射房龄侍中魏徴上梁陈齐周隋五代史癸丑徙封元景为荆王元昌汉王元礼徐王元嘉韩王【元嘉传贞观九年徙封韩】元则彭王元懿郑王元轨霍王元鳯虢王元庆道王灵防燕王恪吴王泰魏王祐齐王愔蜀王恽蒋王贞越王慎纪王三月癸丑出诸王为都督夏六月壬申温彦博为尚书右仆射太常卿杨师道为侍中魏徴罢为特进知门下省事参议朝章国典己夘皇后崩冬十一月庚寅【通鉴作庚午考旧书次年正月丁亥朔则此当作庚寅为是】文徳皇后于昭陵十二月萧瑀罢庚辰虑囚
　　十一年春正月丁亥徙封元裕为邓王元名舒王庚子颁新律令于天下作飞仙宫【旧书仙作山下同】甲寅房龄进所修五礼乙夘免雍州今嵗租赋二月丁巳营九嵕山为陵赐功臣密戚陪茔地及秘器甲子如洛阳宫乙丑给民百嵗以上侍五人壬午猎于鹿台岭三月丙戌朔日有食之癸夘降洛州囚见徒免一嵗租调辛亥猎于广成泽癸丑如洛阳宫夏六月甲寅温彦博薨丁巳幸明徳宫己未以诸王为世封刺史【谨按通鉴辑览】
　　【御批唐室之袭由方镇跋扈不驯得自专世袭故耳太宗令元景等世袭刺史虽行之逾年旋即停罢然已有以闻其端矣】戊辰以功臣为世封刺史己巳徙封元祥为江王秋七月癸未大雨水谷洛溢乙未诏百官言事丁酉还洛阳宫壬寅废明徳宫及飞仙宫之圃院给遭水者丙午给亳州老子庙兖州孔子庙户各二十以奉享复凉武昭王近墓户二十以守卫九月丁亥河溢壊陜州河北县毁河阳中潬幸白司马坂以观之赐濒河遭水家粟
　　帛冬十月癸丑赐先朝谋臣武将及亲戚亡者茔陪献陵十一月辛夘如懐州乙未猎于济源麦山丙午还洛阳宫以故荆州都督武士彠女为才人
　　十二年春正月乙未吏部尚书髙士亷等上氏族志二月乙夘发洛阳宫癸亥如河北县观底柱甲子巫州獠反防州都督齐善行败之乙丑次陜州丁夘至栁谷观盐池庚午至蒲州甲戌如长春宫免朝邑今嵗租赋降囚罪乙亥猎于河濵戊寅赠隋尧君素蒲州刺史闰月
　　庚辰朔日冇食之丙戌至自洛阳宫秋七月癸酉髙士亷为尚书右仆射八月壬寅吐蕃寇松州侯君集为当弥道行军大总管率三总管兵以伐之九月辛亥阔水道行军总管牛进逹及吐蕃战于松州败之冬十月己夘猎于始平赐髙年粟帛乙未至自始平钧州山獠反桂州都督张寳徳败之十一月己巳明州山獠反交州都督李道彦败之十二月辛巳壁州山獠反右武候将军上官懐仁讨之
　　十三年春正月乙巳谒献陵赦三原县及行从大辟罪免县人今嵗租赋丁未至自献陵王珪薨二月丙子【新书作庚子】停世封刺史夏四月戊寅如九成宫甲申中郎将阿史那结社率反伏诛五月甲寅以旱避正殿诏五品以上言事减膳罢役理囚赈乏乃雨六月丙申封弟元婴为滕王秋八月辛未朔日有食之冬十月甲申至自九成宫十一月辛亥杨师道为中书令戊辰尚书左丞刘洎为黄门侍郎参知政事十二月壬申侯君集为交河道行军大总管以伐髙昌乙亥封子福为赵王壬辰猎于咸阳癸巳至自咸阳诏洛相幽徐齐并秦蒲等州并置常平仓
　　十四年春正月庚子有司读时令甲寅幸魏王泰第赦雍州长安县免延康里今嵗租赋二月丁丑亲释奠于国学赐学官髙第生帛赦大理万年县系囚壬午幸温汤辛夘至自温汤乙未诏求梁皇偘褚仲都周熊安生沈重陈沈文阿周正张机隋何妥刘焯刘炫之后三月罗窦二州獠反广州总管党仁败之夏五月壬寅徙封灵夔为鲁王秋八月庚午作襄城宫癸酉侯君集克髙昌以其地为西州置安西都防府九月癸夘赦髙昌部及士卒父子犯死朞犯流大功犯徒小功缌麻犯杖皆原之冬闰十月乙未如同州甲辰猎于尧山庚戌至自同州十一月甲子有事于南郊十二月丁酉侯君集俘髙昌王以献赐酺三日癸夘猎于樊川乙巳至自樊川
　　十五年春正月辛巳如洛阳宫次温汤卫士崔卿刁文懿谋反伏诛三月戊辰如襄城宫庚午罢襄城宫分赐百姓夏四月辛夘诏以来嵗二月有事于泰山乙未免洛州今嵗租还户故给复者加给一年赐民八十以上物惸独鳏寡疾病不能自存者米二斛虑囚丙辰诏停封泰山避正殿减膳秋七月丙寅宥周隋名臣及忠烈子孙贞观以后流配者冬十月辛夘猎于伊阙壬辰如洛阳宫十一月癸酉薛延陀寇边兵部尚书李世勣为朔州道行军总管右卫大将军李大亮为灵州道行军总管凉州都督李袭誉为凉州道行军总管以伐之十二月戊子至自洛阳宫庚子命三品以上嫡子事东宫辛丑虑囚甲辰李世勣及薛延陀战于诺真水败之乙巳赠战亡将士官三转
　　十六年春正月乙丑遣使安抚西州戊辰募戍西州者前犯流死亡匿聴自首以应募辛未徙天下死罪囚实西州中书舎人岑文本为中书侍郎专典机密夏六月辛夘诏复隐王建成曰太子改封海陵刺王元吉曰巢刺王秋七月戊午长孙无忌为司徒房龄为司空冬十一月丙辰猎于武功辛酉使祭隋文帝陵壬戌猎于岐山之阳甲子赐所过六县髙年孤疾氊衾粟帛遂幸庆善宫庚午至自庆善宫十二月癸夘幸温汤甲辰猎于骊山乙巳至自温汤
　　十七年春正月戊辰魏征薨代州都督刘兰谋反伏诛二月己亥虑囚戊申图功臣于凌烟阁三月壬子禁送终违令式者丙辰齐王祐反李世勣讨之甲子以旱遣使覆囚决狱乙丑齐王祜伏诛给复齐州一年夏四月乙酉废皇太子为庶人汉王元昌侯君集等伏诛丙戌立晋王治为皇太子大赦赐文武官及五品以上子为父后者爵一级民八十以上粟帛酺三日丁亥杨师道罢己丑特进萧瑀为太子太保李世勣为太子詹事同中书门下三品庚寅谢承干之过于太庙癸巳降封魏王泰为东莱郡王六月己夘朔日有食之壬辰【旧书竹壬午】改隋恭帝甲午以旱避正殿减膳诏京官五品以上言事丁酉髙士亷同中书门下三品平章政事闰月丁巳诏皇太子典左右屯营兵丙子徙封泰为顺阳郡王秋七月丁酉房龄罢八月庚戌工部尚书张亮为刑部尚书参豫朝政冬十月丁未建诸州邸于京城丁巳房龄起复十一月己夘有事于南郊壬午赐酺三日以凉州获瑞石曲赦凉州并虑京城及诸州系囚多所原宥十二月庚申幸温汤庚午至自温汤
　　十八年春正月乙未如钟宫城庚子如鄠壬寅幸温汤二月己酉如零口乙夘至自零口丁巳给复突厥髙昌部人诸州者二年夏四月辛亥如九成宫秋七月甲午营州都督张俭率幽营兵及契丹奚以伐髙丽八月壬子安西都防郭孝恪为西州道行军总管以伐焉耆甲子至自九成官丁夘刘洎为侍中岑文本为中书令中书侍郎马周守中书令九月黄门侍郎褚遂良参豫朝政辛夘郭孝恪及焉耆战败之执其王突骑支送行在所冬十月辛丑朔日有食之癸夘宴雍州父老于上林苑赐粟帛甲寅如洛阳宫己巳猎于天池十一月戊寅虑囚庚辰遣使巡问郑汝懐泽四州髙年宴赐之甲午张亮为平壤道行军大总管李世勣马周为辽东道行军大总管【李世勣马周为行军大总管宰相表误作十一月甲子以十月辛丑朔推之十一月不应有甲子也】率十六总管兵以伐髙丽十二月壬寅庶人承干卒【常山王承干传云卒于贞观十九年】戊午李思摩部落叛
　　十九年春正月庚戌帝自将诸军发洛阳以伐髙丽癸丑射虎于武徳北山乙夘诏皇太子监国于定州申国公髙士亷摄太子太傅与侍中刘洎中书令马周太子少詹事张行成右庶子髙季辅五人同掌机务丁巳赐所过髙年鳏寡粟帛赠比干太师諡忠烈三月丁丑次定州壬辰车驾发定州长孙无忌摄侍中吏部尚书杨师道摄中书令夏四月癸夘誓师于幽州大飨军丁未岑文本薨癸亥李世勣克盖牟城五月己巳平壤道行军总管程名振克沙卑城庚午次辽泽瘗隋人战亡者乙亥辽东道行军总管张君乂有罪伏诛丁丑车驾渡辽水军于马首山甲申克辽东城六月丁酉克白岩城己未大败高丽于安市城东南山左武卫将军王君愕死之辛酉赐酺三日秋七月壬申死事官加爵四级以一子袭九月癸未班师冬十月丙午次营州以太牢祭死事者丙辰皇太子迎谒于临渝闗戊午次汉武台刻石纪功十一月癸酉大飨军于幽州癸未平壤道行军总管张文干有罪伏诛丙戌次定州丁亥贬杨师道为工部尚书十二月戊申次并州己未薛延陀寇夏州左领军大将军执失思力败之庚申杀刘洎
　　二十年春正月辛未夏州都督乔师望及薛延陀战败之丁丑遣使二十二人以六条黜陟于天下庚辰赦并州起义时编户给复三年后附者一年二月甲午从伐髙丽无功者皆赐勲一转乙未发并州庚申赐所过髙年鳏寡粟三月己巳至自髙丽庚午不豫皇太子聴政己丑张亮谋反伏诛闰月癸巳朔日有食之夏六月乙亥江夏郡王道宗李世勣伐薛延陀秋七月辛亥疾愈李世勣及薛延陀战败之八月甲子封孙忠为陈王己巳如灵州庚辰次泾州赐髙年鳏寡粟帛丙戌逾陇山闗次瓦亭观牧马丁亥许陪陵者子孙从九月辛夘遣使巡察岭南甲辰铁勒诸部请上号为可汗冬十月贬萧瑀为商州刺史丙戌至自灵州十一月己丑诏祭祀表疏藩客兵马宿卫行鱼契给驿授五品以上官及除解决死罪皆以闻余并取皇太子处分
　　二十一年春正月壬辰髙士亷薨丁酉诏以来嵗二月有事于泰山甲寅以铁勒诸部为州县赐京师酺三日虑囚降死罪以下二月丁丑皇太子释菜于太学三月戊子左武卫大将军牛进逹为青丘道行军大总管李世勣为辽东道行军大总管率三总管兵以伐髙丽夏四月乙丑作翠防宫五月戊子幸翠防宫壬辰命百司决事于皇太子庚戌李世勣克南苏木防城六月丁丑遣使于铁勒诸部购中国人陷没者秋七月乙未牛进逹克石城丙申作玉华宫庚戌至自翠防宫八月壬戌诏以河北大水停封泰山九月丁酉封子明为曹王冬十月癸丑褚遂良罢十一月癸夘进封泰为濮王十二月戊寅左骁卫大将军契苾何力为昆丘道行军大总管率三总管兵以伐龟兹
　　二十二年春正月庚寅马周薨戊戌幸温汤己亥中书舎人崔仁师为中书侍郎参知机务丙午右【新书作左今据薛万彻及髙丽传改正】武卫大将军薛万彻为青丘道行军大总管以伐髙丽长孙无忌检校中书令知尚书门下省事戊申至自温汤二月褚遂良起复乙夘见京城父老劳之蠲今嵗半租畿县三之一丁夘诏度辽水有功未酬勲而犯罪者与成官同乙亥幸玉华宫己夘猎于华原崔仁师除名流连州三月丁亥赦宜君给复县人自玉华宫苑中迁者三年夏四月丁巳松州蛮叛右武候将军梁建方败之六月丙寅遣张行成存问河北从军者家令州县为营农癸酉萧瑀薨丙子薛万彻及髙丽战于泊汋城【新纪及髙丽传皆云泊灼城而薛万彻传作泊汋吴缜曰地理忘载贾耽考邉州入四夷之路营州西北路冇泊汋城登州东北路有泊汋口似泊汋是也】败之秋七月壬辰杀华州刺史李君羡癸夘房龄薨八月己酉朔日有食之辛未执失思力伐薛延陀余部于金山九月庚辰昆丘道行军总管阿史那社尒及薛延陀余部处月处蜜战败之己亥褚遂良为中书令壬寅眉卭雅三州獠反茂州都督张士贵讨之冬十月癸丑至自玊华宫己巳阿史那社尒及龟兹战败之十二月辛未降长安万年徒罪以下闰月癸巳虑囚
　　二十三年春正月辛亥阿史那社尒俘龟兹王以献三月己未自去冬旱至是始雨辛酉大赦丁夘不豫命皇太子聴政于金液门夏四月己亥幸翠防宫五月戊午贬李世勣为叠州都督己巳皇帝崩于含风殿年五十二【新书作五十三考太宗生于隋开封十八年戊午至是年己酉得五十二年今据旧书作二】庚午奉大行御马舆还京师礼部尚书于志宁为侍中太子少詹事张行成兼侍中髙季辅兼中书令壬申发防諡曰文庙号太宗陵曰昭陵上元元年改諡文武圣皇帝天宝八载諡文武大圣皇帝十三载增諡文武大圣大广孝皇帝
　　太宗贞观二十三年
  </div>
  <div class="pagination">
   <a href="钦定续通志_page2.html">
    上一页
   </a>
   <a href="钦定续通志.html">
    1
   </a>
   <a href="钦定续通志_page2.html">
    2
   </a>
   <span class="current-page">
    3
   </span>
   <a href="钦定续通志_page4.html">
    4
   </a>
   <a href="钦定续通志_page5.html">
    5
   </a>
   <a href="钦定续通志_page6.html">
    6
   </a>
   <a href="钦定续通志_page7.html">
    7
   </a>
   <a href="钦定续通志_page8.html">
    8
   </a>
   <span>
    ...
   </span>
   <a href="钦定续通志_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
