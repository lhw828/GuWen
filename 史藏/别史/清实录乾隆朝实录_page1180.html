<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1180 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1180 页/共 1860 页
  </h1>
  <div class="content">
   ○丙子。谕、据德福奏、请将龙陵营缺额兵丁。就近于永顺镇标。暨腾越协营兵内。年力强壮。现有妻室者。拨补足额。所奏甚是。著交部即行定议。此等乃该处久应办及者。彰宝身为总督。边防是其专责。且在滇已经数载。乃于要地防兵。任其缺额。并不早为设法筹办。所司何事。又德福另摺参奏腾越协中军都司陈谟于兵丁缺额。并不召募充补。且年在七旬以上。精力已衰。请旨革职等语。已批该部议奏矣。腾越为沿途要缺。都司管辖兵丁。所关綦重。岂容衰老之员。恋栈贻误。彰宝近在永昌。并非耳目所不及。竟不早为参劾。不一味姑容。殊不可解。彰宝著即明白回奏　　

○又谕、据梁国治奏、德安府同知贾钟琪、先经吏部推升福建福宁府知府。因该员赴滇办铜。咨部开缺另选。今察看该员才具中平。难胜知府之任。请敕部毋庸再选等语。自应如此办理。至将该员请以升衔留任。并不声名送部引见。则所谓知其一不知其二也。此等论俸推升人员。大率循分供职者居多。第因在任事简职闲。处分本少。是以俸满升迁较易。其中原未必有出色之员。昨因推升知府内。经该督抚验系堪胜者。向令出具考语。恐久之或滋流弊。曾降旨停其注考。令送部引见定夺至此等不能胜任府缺之员。其人材较彼尤逊若不送部引见。竟准以升衔留任。是庸材既得以藏拙。且省其正署交代往来跋涉之劳。安坐而得叨荣顶带。为若辈别开捷径。于事体殊觉非宜。恐衰朽无能者。并得藉以姑容恋栈。其弊更无所底止。嗣后各省推升知府人员。该督抚验系堪胜者。仍遵前旨办理外。其不能胜任之员。亦著一体送部引见。或仍令回任。或留部另用。候朕临时分别降旨。其向例升衔留任。未免过优应改照卓异人员例、加一级。以示平允。著为令　　

○丁丑。谕、昨因甘省库贮之项无多。现有应需借粜接济之事。已降旨令户部拨库银二百万两。委员解甘存贮备用。今阅署陕西布政使毕沅所奏交代摺内。该省现有库银四百三十三万三千七百余两。为数既属宽余。该省去甘肃程途又近。莫若即将陕省库项内。拨银二百万两。解甘应用。较之自京远解。尤为迅便。所有户部拨解甘省库银。毋庸办理。该部即遵谕行　　

○谕军机大臣等、昨因甘省现需借粜接济。已降旨令户部酌拨库急二百万两。委员解甘备用。今阅署布政使毕沅所奏交代摺内。库贮之项、现有四百三十三万三千七百余两。为数既属宽裕。陕省距甘省程途尤属近便。现已明降谕旨、该护抚勒尔谨于奉到后。即行遵照妥办。但陕省每年亦有应需支用之项。现在库贮内除拨解甘省外。所存二百三十余万两。如已足敷岁支。自可毋庸另为筹画。若支用及备贮之项。或有不敷。仍可由部库拨解该省备用。著传谕勒尔谨、逐一核计。即行据实奏闻。候朕另降谕旨。将此并谕毕沅知之。寻勒尔谨奏、陕省支放各营兵饷。暨各官廉俸。每岁共需银一百三十余万两。核计现存库贮。除拨运甘省及支放外。尚余一百余万两。此时不必由部库拨解。报闻。　　

○戊寅。上诣畅春园、问皇太后安　　

○谕、此次考试休致之翰林萧芝。李台、著仍以检讨用。龚骖文、周位庚、于宗瑛、著以主事用　　

○又谕、现在伊犁办理投诚土尔扈特事务。著调巴图济尔噶勒、驰驿前往伊犁　　

○谕军机大臣等、李宏奏、黄水骤长。已开放毛城铺、仍未消退。现赴上游一带查勘筹办等语。已于摺内批示矣。今年黄河水长甚骤。唐家湾。毛城铺。既已节次开放。水仍加长。所关甚为紧要。该处险急各工。有应设法豫防者。务速加意筹办。毋稍疏缓。至清口筑坝防护。自属要键。看来今岁清水稍弱。李宏前已将清口收束五丈。极为合宜。现在黄水若仍未消落。恐清水势不能敌。防有倒漾之虞。而平成台地方所长沙淤。亦恐不无阻碍。自当相度情形。酌量妥办。务协机宜。今李宏现赴上游查勘。祇留道员松龄、参将尚义、在清口料理。于事未能有益。计此时大学士高晋。应已赴清口防汛。著将该处应办事宜。悉心妥速办理。以期妥协。并将现在水势情形若何。迅速由驿奏闻。以慰廑念。李宏摺并即寄发。寻李宏奏、自毛城铺启放后。徐城渐次消退。各工平稳。至清口一路。峰山所放两闸。已令堵闭。骆马湖水盛涨。幸尾闾各坝早开。亦即消减。杨家庄水势。已将头坝拆宽六丈。畅减入黄。洪泽湖清水逐渐加增。黄水渐已消退。清水已至运口。迤上引河尾。黄水再退八九寸。清水即可抵东西坝。其平成台。淤浅之处。前黄水盛大。倒漾溜急。已深六七八寸不等。将来清口入黄畅行。则积淤立可刷除。得旨、览奏欣慰　　

○己卯。谕、伊犁现有投诚之土尔扈特等。其大台吉均令来避暑山庄朝觐。著派固伦额驸色布腾巴勒珠尔。驰驿往迎。所带侍卫章京十员。兵丁十名。一并驰驿　　

○以故奉国将军常山保子诚实。袭职　　

○庚辰。礼部议覆、陕甘学政刘墫奏称、削籍乐户、捐纳应试。宜酌定限制。应如所奏。凡削籍之乐户、丐户、蛋户、渔户、应以报官改业之人为始。下逮四世。本族亲支皆清白者。方准报捐应试。该管州县、取具亲党邻里甘结。不许无赖人藉端攻讦。若本身脱籍。或仅一二世。及亲伯叔姑姊、尚习猥业者。一概不许滥厕士类。至该学政所引、从前礼部办理毛光宗、钱宏业、二案。相沿歧误。应请一并更正。将毛光宗原捐贡生。钱宏业原捐监生。均行斥革。追照缴部。得旨、依议。其从前毛光宗、钱宏业、二案。礼部概行准其捐纳。均属错误。著将办理此二案之礼部堂官。交部察议　　

○辛巳。上诣畅春园、问皇太后安　　

○谕、甘肃上年收成歉薄。今春雨泽又复稀少。恐不能及时播种。民食未免拮据。节经传谕该督。筹办借粜。以资接济。并令将该省现在情形据实奏闻。候朕酌量加恩。今据署总督文绶奏称。甘省州县。有于四月中得雨已足。业经补种秋禾者。尚可望有收成。其得雨较迟之处。晚禾不能复种。现需筹办等语。甘肃土瘠而寒早。岁止一收。其曾经及时赶种者。尚可冀秋成有获。若夏秋俱未及种。小民终年待哺。口食维艰。朕心深为轸念。著加恩、将甘省现被夏灾、不能赶种秋田之各州县厅属。即照秋灾之例。查明加意赈恤。分别蠲缓。俾贫民不致稍有失所。昨已降旨、于陕省藩库。拨解银二百万两赴甘。所有应需办灾银两。自属宽裕。而拨运米粮。虽有三十万石。尚恐不敷赈粜之用。文绶于陕省仓储多寡。乃所深悉。现在署理督篆。经由甘省。其有可就近续行酌拨应用者。著即悉心筹画。速行奏闻拨运。以济要需。吴达善到任后。并宜董率所属。实力经理。务俾闾阎均沾实惠。生计有资。副朕廑念边氓至意。该部即遵谕行　　

○谕军机大臣等、据文绶奏、查明甘省被灾情形一摺。已明降谕旨令照秋灾之例。分别办理矣。现在拨银二百万两赴甘。其应动银款。自属宽裕。惟米粮仅有本省二十万石。陕省十万石。恐不敷赈济之用。亦谕交文绶。就近酌拨应用。但陕省向来产米亦属无多。恐仓储未必能供他处之拨借。若距甘稍远之处。长途挽运。亦复不易。因思乌噜木齐等处。岁报丰收。屯粮甚为充裕。若就彼酌量分拨数十万石。由驿站陆续运解。或较之拨自陕省。亦属相仿。著传谕吴达善。将该处情形。熟筹妥办。仍将作何办理之处。迅速奏闻。至文绶摺内所称、现在灾民流移甚多。自宜妥为安集。但此等待哺之众。岂能尽禁其外出。惟是灾地毗连处所。非尽丰饶。灾民即挈伴前往。觅食亦殊不易。何如新疆一带、地方广阔。田土沃饶。但能勤于耕作。非惟足资糊口。并可赡及身家。愚民昧于远图。又无人为之劝谕。前已屡谕明山。令其悉心体帖。实力讲求。俾得自贻乐利。尚未见其奏覆。此时谋食贫民。势不能不听其转徙。则导之共就乐土。极可乘之机会。其说自易于听从。著吴达善将原寄明山谕旨取阅。即为设法劝导。使共知边外谋生之实利。自必熙攘趋赴。不特目前之嗷嗷者。不至飘泊无依。即将来或遇歉收。而瘠土贫民。亦可免坐守困乏。实为筹备边氓生计之长策。仍将如何劝谕办理情形。详悉奏闻。寻吴达善奏、臣途次河南许州。接奉廷寄。酌拨乌噜木齐等处屯粮十万石。由驿站运甘应用。乌噜木齐至肃。道路遥远。而口外每站塘马无多。俟抵甘后。尽心筹画。如所费不加于陕运。即遵照妥筹具奏。再安集流移之民。俾就新疆乐土。臣抵甘后。即谨遵设法劝导。得旨、览。文绶奏、陕省积贮。省南较少。惟省北延榆等处为多。与现在应赈之区稍远。今查甘省被灾较近之处。除就近已经酌拨。附近有秦州属常平粮二十余万石。次远有甘州府属粮三十一万余石。肃州属二十余万石。安西属有三十六万余石。请先就秦州、甘州、安西、陕西、乌噜木齐等处。从近至远、以次酌拨。至各属已种之秋田。五六两月、频得甘雨。将来收获。民食足敷接济。得旨、览奏稍慰　　

○又谕、据尹嘉铨奏、甘省积歉情形。请复捐监旧例一摺。所谓知其一不知其二。已于摺内批示矣。甘省向设常平捐监事例。原令输粟于官。原储蓄而备民食嗣因行之既久。积弊丛生。遂经部议停止。今该布政使。因该省频岁歉收。物价昂贵采买拨运俱不免少觉周章。遽请复行开例。不知闾阎食用。全赖市谷有余。以供日籴升斗。当此积歉相仍之后。市中粮食不能充足价值亦必加昂若再令买谷报捐众皆入市争购尽纳官仓米粮必至日绌。闾阎糊口。益无可资。是欲裕民食而转窒其源。所谓救荒之策安在。如屡丰之后。一时新粮云集居民既鲜计盖藏。而栖亩又易滋狼藉或可暂开捐例。比之输纳常平。以免谷贱伤农之病。尚得谓之因时调剂。目今方虑陈因不给。接济为艰。岂宜转为耗谷之举。所奏实非此时应办之事。断不可行。又尹嘉铨另摺所奏、抵任时沿途得雨优渥。二麦秋苗。并皆勃兴。可望有收等语。尤属非是。现据文绶奏报。甘省地气早寒。其得雨稍迟之处。不能赶种晚秋。已降旨令照秋灾之例。作速查办。尹嘉铨途中所见。岂能独异。乃因一两处偶得雨泽。遽以为秋收有象。缘饰其词。率行入告。伊身任藩司。民瘼是其专责。且平日以理学自命。岂宜不诚若此。尹嘉铨著传旨申饬　　

○命工部尚书裘曰修。内阁学士王杰。少詹事彭元瑞。候补侍讲沈初。俱在南书房行走　　

○壬午。上御勤政殿听政　　

○谕、此次巡幸木兰。著諴亲王。裕亲王。大学士刘统勋。协办大学士尚书官保。留京办事。其月选之文员内。通判州县等官武员内八旗护军校骁骑校及外省送到之补放水手官骁骑校。并年满千总等官弁。俱著王大臣照例验看。至驻跸热河时外省督抚提镇等奏摺。著赍摺人前赴行在投递。惟进哨以后。仍照例交留京办事处。加封转交内阁随本呈送。候朕批示发回。仍于留京办事处。交付赍摺人祇领。该部通行传谕知之　　

○又谕曰、原任大学士陈宏谋老成敦朴。才品端方。中外宣劳。恪勤素著。去岁以来。屡因抱恙未痊。恳请解任调理。节经降旨慰留。今春复据以衰病日深坚请开缺回籍念其情辞恳切。俯俞所请。亲为赋诗宠行。加赐衣服。并命伊孙随归侍养。沿途令地方官照料护行。以期长途安稳。昨东巡回銮时。伊于宝稼营行在陛辞。见其精神尚不至疲惫。犹冀遄归故里。得以颐志蠲疴。今闻于韩庄舟次溘逝。深为轸悼。著入祀贤良祠。并于归榇抵家之日。加祭一坛。所有应得恤典。仍著该部察例具奏　　

○谕军机大臣等、工部核覆。护贵州巡抚三宝题销制造新兵器械一本。因令军机大臣、检查因何制造原案。系良卿奏请于黔省各营兵丁子弟。及土著流寓民人内召募新兵五千名。陆续拨送滇省补伍。并请制造鸟枪一万杆。腰刀一万口。并帐房锣锅等物。除分给新兵外。留补出师兵丁遗失数。或滇省需用。亦可就近拨送等语。此项枪刀锅帐等件。造成时如何配给新兵。及留补遗失共用若干。曾否拨送滇省供用。现在尚存若干。向未据该抚等奏及。著传谕李湖。即行查明。据实分晰奏覆　　

○癸未。谕曰、金辉于承办事件。全不经心。著将伊郎中参领佐领俱行革去。在员外郎上效力赎罪。所有经管事件。仍令其承办。以励后效　　

○甲申。谕、各直省普蠲钱粮。向当轮免之年。适遇灾歉。即不复再议重蠲。此固恩无屡邀之理。第念甘肃省地瘠民贫。兼以连岁歉收。与他省情形迥异。而各州县得雨较迟处所。因地气早寒。不能补种。现已降旨、令该督查明。照秋灾之例。赈恤抚绥。务俾得所。但本年正届该省轮免正供。所有成灾州县。按分数议蠲之项。已概其中。朕念切民瘼。兹特加恩、将该省本年钱粮普行蠲免外。其因灾议蠲各州县。著展至明年。补行按分酌免。该督其董率各属。悉心经理。使穷檐均得倍沾实惠。以副朕轸念边氓。有加无已之至意。该部遵谕速行。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十六

大清高宗法天隆运至诚先觉体元立极敷文奋武孝慈神圣纯皇帝实录卷之八百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。六月。乙酉。上诣畅春园、问皇太后安　　

○谕、昨总兵李杰龙奏、兵丁操演鸟枪。检回铅子。请给该兵丁操习一摺。经兵部议驳。已依议行矣。但兵部所驳。尚就销三检七成例而言。而细阅李杰龙之奏。名为销三检七。而实系发三扣七。则由该省办理不善。即兵部亦未经议及于此。如所称每兵定例。岁给铅子四十两。今每年仅得铅十二两。其七分实皆不发。册报皆属虚文等语。是误认销三为实发三成。而以检七之数扣而不发。似此操演。安得有益。夫所谓销三检七者，乃各兵以岁得四十两之铅。作为铅丸令其演习打准。于中准其销三分。而检回七分。非令其扣存七分，但以三分试打准头也。兵丁演放鸟枪。于木靶后。设有攩墙。常时试验准头。自有定式。即使不能中靶。亦不当踰于攩墙之外。寻检铅子。本自无难。不致劳苦。亦断不至多有折耗。若放枪不顾准头。左右高下。惟意所适。铅子皆抛弃无存。此乃益见习艺不精之故。虽多给铅觔。亦何裨乎。李杰龙不责令兵丁施放有准。惟请多给铅子。已为不揣本而齐末。且据所言。每岁止实给十分之三。扣存七分。所得既少。自不敷操演之用。此又奉行之误会。而非成法之当更也。浙省既有此弊。恐各省亦复相同。著各督抚提镇。嗣后鸟枪兵丁，俱照定例铅额实给。令春施演有准。所检余铅。按数备用。则艺事既可励以精勤。即检铅亦令习于劳勚。实为一举两得。倘督抚提镇。视为具文。不实力董率。咎有攸归。将此通行传谕知之　　

○以内阁学士庄存与。为浙江乡试正考官。检讨刘校之。为副考官。内阁学士王杰。为江西乡试正考官。编修曹仁虎。为副考官。翰林院侍读吴省钦。为湖北乡试正考官。编修黄良栋。为副考官　　

○丙戌。谕军机大臣等、昨据巴图济尔噶勒奏、此次投诚之土尔扈特情形。不可深信。请由喀尔喀。赛音诺颜。阿尔台。乌梁海。杜尔伯特。扎哈沁等部落内。选派二万兵备用等语。喀尔喀等素畏出兵。若派兵满万。伊等未免惊扰。从前办理准噶尔时。亦用兵万余。令于喀尔喀派兵五千。由别部选派五千。然此项不过防备。尚无用也。渥巴锡并未犯罪。舍楞前虽获罪。迹似可疑。但其属下能有几人。渥巴锡既已投诚。舍楞势孤同来。亦应有之事。若谓俄罗斯明知伊等投诚。佯为不知。或同商伪顺。断无是事。朕谓其投诚十分之九。或渥巴锡诚欲投降。但因舍楞一人教唆。观望犹豫。应即晓谕渥巴锡。并其属下人众言。闻尔等来投。即行奏闻大皇帝。大皇帝降旨。伊等弃游牧而投诚。意在承受朕恩。若遣头目入觐。朕必加恩。即舍楞虽系获罪之人。今既知悔前非。朕必恩施格外。并晓谕渥巴锡。尔俱系阿玉奇汗之嗣。并无干冒大皇帝之处。今舍楞尚施恩免罪。尔等无罪之人。自必更沛殊恩。毋因舍楞一人。耽误己事。如此晓示。伊等若尽行投诚。则无庸议。倘舍楞稍存异心。尔等乘机投间。令伊等离异。舍楞属人无多。尔等会同渥巴锡合兵办理。亦不费力。若渥巴锡舍楞。均无投诚之意。即须酌量整兵重惩以色布腾巴勒珠尔为将军。舍赫德巴图济尔噶勒。为参赞大臣。带兵前进。务从重剿办。伊勒图仍守城备办军需。伊犁地方兵丁若干是否敷用。如何豫备马匹军需之处。亦宜早为筹画。著传谕色布腾巴勒珠尔、舒赫德等、务宜妥协办理。再伊犁、乌噜木齐、塔尔巴哈台等路驿站。关系甚要。应遣干员不时巡查。以防贼匪扰掳。然此亦不过筹画预备。想断无是事也。大抵此事惟在色布腾巴勒珠尔。舒赫德等、相机办理。不必过为疑虑。将此由六百里加紧发往　　

○又谕、前据安泰等奏报、向居俄罗斯之土尔扈特台吉渥巴锡等、率领户口数万。在彼处逸出。由沙喇伯勒一路而来。闻有内附之信。今据伊勒图等奏、渥巴锡等、已遣人来至伊犁。即日可以陆续前来等语。已谕令将先到之头目等、选派侍卫。带至热河谒觐矣。远人挈眷来归。量地安插。赏项在所必需。现令舒赫德等、悉心筹议。但恐伊犁存贮之项。或尚不敷支给。则由甘肃解往。似为便易。昨曾降旨、于陕西藩库贮项内拨银二百万两。赴甘备用。该省虽有应办赈恤之事。亦不须如许之多。著传谕吴达善。即于此项内拨银二十万两。解交安西道库。及巴里坤。乌噜木齐。酌量分贮。如舒赫德等知会需用银两时。该督即选派干员。沿途小心管解。速赴伊犁应用。毋致迟误疎虞。此旨到时。吴达善如尚未抵甘。即著署督文绶、妥协经理。仍将办理缘由。据实覆奏。并将此传谕舒赫德知之。寻奏、备赏安插银二十万。陕省拨银。尚未解到。臣即于肃州道库，拨银二十万两。解往安西道库银五万两。巴里坤银十万两。乌噜木齐银五万两。俟陕西解到二百万两之日，即行归款。至率众投诚之土尔扈特台吉渥巴锡等、于六月二十五日。带领自伊犁起程。所经之处。已饬令多备马匹。及羊只口粮。得旨、览　　

○旌表守正捐躯之陕西临潼县民任重阳妻雷氏　　

○丁亥。谕、本日引见各部院衙门保送更换新疆办事司员。其中颇有年力就衰。人亦平常者。此等派往新疆换班人员。均有专办事务。各该堂官。自应详慎拣选。岂宜将衰庸之员。混举充数。此次业就所保各员内。酌量简派发往。嗣后遇有应行更换时。各该堂官。务将年力富强。行走勤干之司员。拣选引见。其年过六十以上者。毋得滥行保送。并著传旨申饬　　

○又谕、前据高晋、李宏奏、五月间黄河水长甚骤。已开放毛城铺。仍未消退。而清水稍弱。清口以下。间有停淤。随谕令加紧筹办防护。毋稍疎缓。今据李宏奏、六月以来。河水渐次消落。所有蛰塌工段。业经抢修称固。清水亦逐渐加增。即可畅出清口等语。览奏为之欣慰。今夏黄水骤长。各工迅速修防。俱臻安巩。在工员弁。勤妥可嘉。著交部查明议叙　　

○又谕、据德福奏、永顺镇禁右营都司孙梦贵患病。已经半载。骤难痊可。未便听其恋栈贻误。请勒令休致。并请将不早揭报之总兵喀木齐布、交部议处等语。孙梦贵、即著勒令休致。喀木齐布、著交部议处　　

○又谕、据德福参奏、昆明县知县曹湛、于问徒已满之参革新平令陈旭世、并不严行看守。候咨递解回籍。任其挈眷私行。实属瞻徇废公。请旨交部严加议处等谏。曹湛。著交部严加议处　　

○谕军机大臣等、据吴达善奏到。湖南省地丁钱粮完欠数目清单。有乾隆三十五年。带徵三十二年水灾案内。缓徵地丁银。已完一千二百五十九两零。未完五百八十三两零。现在严催饬缴等语。此等因巡缓徵银两。本应分年带完之项。但常时亲旧并纳。延欠尚属有因。若轮当蠲免之年。正供既不复输将。民力甚为饶裕。所有缓徵带徵之项。正宜于此际徵收。且为数无多。完纳并非难事。小民业邀普蠲之惠。秒有天良者。自当踊跃争先。不宜再有逋负。今年明年。均有轮蠲省分著传谕督抚等。嗣后如值轮免之年。即将该省旧有缓带款项。按数催徵完缴。毋令再有拖延。致下年复有新旧同徵之累。著于各督抚奏事之便。传谕知之　　

○又谕、据伊勒图。舒赫德等奏称、土尔扈特台吉策伯克多尔济。遣格隆。讷木库巴勒珠尔。寨桑集布赞等请安。羔将其投来情形具奏。看伊等力穷远来。投诚属实。一切迎抚安插。所关甚要。此内渥巴锡、系土尔扈特阿玉奇汗之嗣。原系无罪之人。因与俄罗斯之俗不同。是以来投。应遣人往迎。想此际纳旺等、已由哈萨克回至伊犁。再添派硕通同往。于事有益。舒赫德等接见台吉时。即行晓示。前我将军大臣等、闻尔等投诚之信。奏闻大皇帝。大皇帝降旨、尔等俱系久居准噶尔之人。与俄罗斯之俗不同。不能安居。闻厄鲁特等、受朕重恩。带领妻子远来投顺。甚属可悯。理宜急加抚绥安插。遣大头人来京入觐。但念尔等均未出痘。京城暑势。甚不相宜。避暑山庄凉爽。如九月中旬可以到彼。即带领前来。否则俟朕明年临幸时。再来入觐。朕务与车凌。车凌乌巴什。一例施恩。再策伯克多尔济所遣格隆。即系喇嘛。我天朝定例。凡投诚之各部夷人。不易其习。尔等欲往西藏熬茶。亦无不准。现今西藏俱隶我版图。达赖喇嘛。班禅额尔德尼。黄教中无有逾此者。今特派御前大臣亲王固伦额驸色布腾巴勒珠尔。领侍卫官员多人。前赴伊犁迎接尔等。再舍楞畏惧前罪。故在后队起程观望。纳旺等迎见渥巴锡等时。闻舍楞信息。即寻往见面。晓示云。大皇帝降旨、舍楞等虽系获戾之人。若系擒获。自当治罪。今自行投诚。倘将伊等究治。非惟不足扬威。抑且贻笑于各部落。朕为天下共主。凡投诚之人。无不施恩。况舍楞等力穷投诚。朕断不究其前罪。务与渥巴锡等、一体加恩。再伊等陆续前来。办理安插较易。此内除杜尔伯特。鸟梁海人等、令驻劄该处外。其土尔扈特。绰罗斯等、理宜指地令居。若指与伊犁之沙喇伯勒等处。附近西边。易于逃窜。乌噜林齐一带。又距哈密。巴里坤。卡路甚近。朕意令居住塔尔巴哈台东。科布多西之额尔齐斯。博罗塔拉。额密勒。斋尔等处方妥。朕前虽降旨、令色布腾巴勒珠尔。舒赫德等、统领进兵。因伊勒图未经战阵。令在伊犁坐办。今安插此等。伊勒图系将军。在伊犁多年。不可稍为推诿。再巴图济尔噶勒。亦熟悉该处情形。彼此筹酌。何项人等、指令何处居住。作何安插，即速奏闻。再伊等投诚。未免穷迫。应赏银两。及接济马匹牲畜。著传谕舒赫德。即酌量接济。但彼等生性诡诈。不可深信。恐伪作力穷。乘我无备。亦当豫防。舒赫德等办理安插时。须密为留意。此旨由六百里加紧发往。　　

○又谕、此等土尔扈特等、应朝觐之台吉头目。计本年可至避暑山庄。将台吉策伯克多尔济等、交舒赫德。出派乌尔图纳逊。伊常阿。带来。以后陆续投到之台吉头目等。前来朝觐。若本年朕由木兰回銮。于九月十五日内。能至避暑山庄。色布腾巴勒珠尔。即先将舍楞等带来。其余仍令巴图济尔噶勒、侍卫等、分想陆续同行。若九月十五日内。不能赶至。即俟来年朕幸避暑山庄。再行入觐。著传谕色布腾巴勒珠尔尊办　　

○戊子。谕、今春巡幸山东。沿途接驾各废员。令该部查开履历案情。朕亲加检阅。所有革职知县杨尧臣。林涛。王煊。苏灿。张庆源等五员。著该部行文。调取引见。再降谕旨　　

○又谕曰、呼岱巴尔氐。著加恩以内大臣职衔。在散秩大臣上行走　　

○己丑。上诣畅春园、问皇太后安　　

○谕曰、原任潮州总兵萨灵阿、前于失察奸民朱阿姜一案。事经两月。该镇既漫无见闻。事发后。虽经身往协缉。写非亲获正犯。经部议以降调。原属分所应得。但念此等因事处分。尚属外省大员常有之事。现在云南永顺镇总兵喀木齐布。交部议处。其员缺。即著萨灵阿补授。伊系应行降补之员。弃瑕仍用总兵。未免过优。著仍带革职留任。俟四年无过。再予开复　　

○旌表守正捐躯之安徽寿州民刘恺妻张氏　　

○庚寅。上御勤政殿听政　　

○壬辰。遣官祭火神庙　　

○钦差御前大臣额驸色布腾巴勒珠尔尊旨复奏、查由俄罗斯逃出之土尔扈特厄鲁特。与准噶尔之厄鲁特不同。另一部落。阿玉奇汗之嗣。原未投诚。亦非准噶尔所属。闻土尔扈特之厄鲁特。归俄罗斯。不过四五十年。现今车凌乌巴什、沙克都尔曼济之父。曾带领万户。出土尔扈特。向准噶尔地方居住。伊等之俗崇信黄教。是以前曾恳请赴藏熬茶。俄罗斯与回教相似。经教不同。互相不睦。今准部全平。想伊犁等处闲旷。渥巴锡等、率领八九万户投诚。欲往伊犁。行伊黄教。皆属应有之事。诚如谕旨。不必过疑。一切当谨遵办理。倘不投诚。即行豫备剿办。得旨、无庸如此办理矣　　

○五经博士关绪宗故。无嗣。以前五经博士关霨曾孙得印。袭职　　

○癸巳。上诣畅春园、问皇太后安　　

○谕、民人张宾呈控张兴等、被乌珠穆沁台吉达萨木等杀害。著派署理藩院侍郎福德、驰驿前往。秉公审拟具奏
  </div>
  <div class="pagination">
   <a href="清实录乾隆朝实录_page1179.html">
    上一页
   </a>
   <span>
    ...
   </span>
   <a href="清实录乾隆朝实录_page1175.html">
    1175
   </a>
   <a href="清实录乾隆朝实录_page1176.html">
    1176
   </a>
   <a href="清实录乾隆朝实录_page1177.html">
    1177
   </a>
   <a href="清实录乾隆朝实录_page1178.html">
    1178
   </a>
   <a href="清实录乾隆朝实录_page1179.html">
    1179
   </a>
   <span class="current-page">
    1180
   </span>
   <a href="清实录乾隆朝实录_page1181.html">
    1181
   </a>
   <a href="清实录乾隆朝实录_page1182.html">
    1182
   </a>
   <a href="清实录乾隆朝实录_page1183.html">
    1183
   </a>
   <a href="清实录乾隆朝实录_page1184.html">
    1184
   </a>
   <a href="清实录乾隆朝实录_page1185.html">
    1185
   </a>
   <span>
    ...
   </span>
   <a href="清实录乾隆朝实录_page1181.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
