<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 9 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 9 页/共 1860 页</h1>
    <div class="content">○谕总理事务王大臣。周官王朝之狱讼。虽乡遂都家公邑之士分掌之。而一人狱讼之词。大司寇必集群士司刑公听之。使各丽其法以献其议。其有疑狱。则又讯之群臣。讯之群吏。讯之万民。王与三公六卿共议之。诚以刑为天讨。或出或入。一成而不可变。适轻适重。隐深而难得其情。不可不慎也。故刑部之任。视别部尤重。吏兵二部、铨选失宜。不过一二人资格之不当。先后之或淆。户工二部、稽察不精。不过为胥吏所侵欺。微亏国帑。非民生之剧害也。刑部乃天下民命所关。直省督抚按拟。不过据州县之狱词。州县贤不肖混淆。即无以贿鬻狱之奸心。亦未必尽有明清单辞之卓识。其间轻重倒置。情罪不符者多矣。而况诬上行私。改易供招。枉法出入者乎。若刑部不能悉其聪明、原情酌理。慎测诚伪浅深之介。以定出入轻重之衡。则残民命而伤天和。其负国旷官。岂他职所可比耶。且律条有定。不足以该事之变。故引例以断。即吕刑所谓上下比罪也。不肖有司及胥吏、巧法舞文。出入轻重。皆由于此。苟不能察。则失入固以戕良民。而失出亦以纵奸宄。误重则受刑者不服。误轻则含冤者不伸。夫一夫不获。时予之辜。我君臣代天讨以用五刑。必至虚至公。必诚必悫。务尽乎天理之极。而不可执成心。或重改已定之案。倘督抚拟罪、有于律便未安。必悉心详察。另议奏闻。不得稍涉疎忽。即如近日湖广督臣具题临时行强殴伤僧人以思身死之邓正一案。刑部如拟。照杀人强盗例。斩决枭示题覆。朕思强盗杀人。有明火执仗。杀人而取其财物者。有起意行窃。被事主追殴。希图脱身。因而回殴。致伤事主身死者。其中情罪。原有分别。今邓正穿窬入庙。以思执棍出视。邓正顿起强心。持镰向敌。致伤以思身死。与杀人强盗。亦微有差别。其应否枭示。尚宜斟酌。朕已著九卿另议具奏。诸凡此类。刑部皆须细心体究。使丝毫不爽。书曰、与其杀不辜。宁失不经。朕深望于明刑弼教之臣工焉。　　

○总理事务王大臣议奏、旗兵革退。应缴粮饷。请照监察御史察喇原奏、一体免其追缴。其逃兵应缴粮饷。请照都统彰格所奏、暂存旗库、于每年春季汇交户部。从之。　　

○己丑。谕总理事务王大臣。我皇考亲弟。俱已加恩晋封。惟允祁尚系公爵。著封为贝勒。以展朕笃厚懿亲之意。　　

○又谕、从前允＜?礻我＞、允禵、狂肆乖张。不知大义。罪戾种种。皆获罪皇祖之人。我皇考悉皆宽宥。因恐其在外生事。复罹重谴。不得已加以拘禁。乃委曲保全之大恩也。今朕即位。念二人收禁已经数年。定知感皇考曲全之恩。悔已身从前之过。意欲酌量宽宥。予以自新。著总理事务王大臣、宗人府、九卿、会议具奏。　　

○又谕、从前三阿哥、年少无知。性情放纵。行事不谨。皇考特加严惩。以教导朕兄弟等。使知儆戒。今三阿哥已故多年。朕念兄弟之谊。似应仍收入谱牒之内。著总理事务王大臣、酌议具奏。　　

○又谕、来保、著署理工部尚书。兼管内务府总管事务。莽鹄立、不必署理工部尚书事。　　

○兵部议准、闽浙总督郝玉麟疏请、福安县所属白沙泛地方。添设一塘。由福宁镇标左营弁兵内、拨外委带目兵驻查往来船只。其盘验船货出入。仍由白石司泛专管。从之。　　

○召内阁侍读学士鼐满岱、吏部郎中公元、户部郎中雅尔图、带领引见。　　

○旌表守正捐躯江苏铜山县民阎彭然之妻烈妇杨氏。　　

○庚寅。谕总理事务王大臣。今之书吏。即古之府史胥徒也。各部院衙门。皆额设召募。所以检收档案。缮写文书。乃役满之后。每复改换姓名。窜入别部。舞文作弊。更有一种缺主。已身并未充役。居然盘踞都中。呼朋引类遇事生风。影射撞骗。靡所不为。此十数年以前之积弊也。皇考洞悉此种恶习。屡降谕旨、著都察院饬五城坊官。严查访缉。其有潜匿京师、及附京州县者。该地方官、定以失察处分。有能拏获者。以名数多寡、分别议叙。载入钦定条例中。俾各实力奉行。用是元二年以后。奸徒渐知敛戢。部务得以整齐。此皇考之所以芟锄稂莠。而滋植良苗。民生吏治。均受禆益也。朕御极以来。仰遵皇考遗诏。每事务从宽厚。凡八旗直省、以至穷边极壤。无不殚虑精思。周详体恤。冀臻惇大成裕之治。然宽厚二字。非可一概视也。厚民生。纾民力。加惠于兵丁。施恩于百姓。乃为宽厚。朕所以仰承先志。而日夜孳孳者此耳。若夫姑息以养奸。优柔以纵恶。听若辈贻民害而蠹国事。以待善良者待奸蠹。则适所以成其惨刻残忍。而为不宽厚之尤者也。朕深恐此辈不知朕所以用宽厚之意。而故智复萌。以身试法。用是特为申谕。著都察院五城坊官、顺天府大宛二县、及九门提督、各文武衙门。不时严查访缉。倘有此辈潜匿京城。或混入贴写之中。并有罪递回原籍之后。仍潜入京师。或附京地方者。事发之日。除本犯治罪外。定将各失察衙门、照例处分。必不姑贷。　　

○吏部议准、署湖南巡抚钟保等疏言、长沙、衡州、岳州、三府通判。职司粮务。向无关防。请各铸给管粮通判关防。其长岳二府通判俱兼捕务、请照衡州府同知管理捕务之例。改归该二府同知管理。从之。　　

○兵部议奏、武职分发各省。已经委署任事。尚未接受部劄之员。应照所署之缺、酌给俸薪一半。其纸红马乾银两、准照署任支给。俟接劄之日、照例全行支给。至现任题升人员、已经任事。尚未受劄。及未经引见者。应照旧任支给俸薪。照新任支给马乾。从之。　　

○辛卯。上诣雍和宫梓宫前供奠。　　

○谕总理事务王大臣。前据李禧参奏、萧德贵钻营行贿一案。奉皇考谕旨、著该都统会同该部审理。随据李禧等审讯、以贝子弘春、得受萧德贵、银一千两。违法贪贿是实。应交宗人府查议。续经宗人府议、将弘春革去贝子、在家圈禁。此本年六七月间事也。比时皇考圣心、深知其中情罪不确。特降谕旨、交与兵部另行确查。今据兵部查奏、弘春并无受贿情事。其指名撞骗者、乃尼克里所为。而从前尼克里、与伊家人黑子、诬赖弘春受贿者。实系李禧、耿韬等、将尼克里主仆、非刑夹讯。逼令供扳。人人知为冤抑。我朝宗室甚多。其中不肖之人。或性情暴戾。或行事乖张。空或有之。至于枉法婪赃。贪污败检者。则从来罕见。今李禧、耿韬等、串谋取供。锻炼成狱。必欲诬弘春以受贿之罪。是何肺肠。著交与刑部、一并严审究拟具奏。从前兵部等衙门审讯之案。著发回、另议具奏。　　

○又谕、朕前降旨、将雍正十二年以前各省民欠钱粮。悉行豁免。查直隶州县。有旗退地亩。及入官地亩。俱由地方官徵收租项。历年既久。拖欠颇多。向虽不在恩诏蠲免之内。然租银与地丁。名色不同。其为民欠则一。著将雍正十二年以前旗退地亩租银、及入官地亩租银租粮。一并加恩豁免。　　

○又谕、鄂善、交办之事甚多。著不必办理旗务。所遗正蓝旗满洲都统员缺。著莽鹄立补授。公丰盛额、著补授镶蓝旗满洲都统。其正黄旗满洲副都统苏尔泰员缺。著副都统职衔吉三补授。公弘昉、著不必署理镶白旗汉军都统事务。其员缺另行奏请补授。策楞、旺扎尔、俱经补授副都统。其镶红、镶蓝、二旗汉军都统员缺。另行奏请补授。再现今署理副都统事务副都统长寿、护军参领鄂鼐、塞都参领达魁、宝山、西特库、著该部带领引见。追封孝敬皇后之曾祖、光禄大夫透讷巴图鲁、祖、光禄大夫布克查、俱为一等公。曾祖母祖母、俱为公妻一品夫人。遣官致祭。修茔立碑。父、步军统领一等公费扬古、母、多罗格格、加祭建碑如例。晋封费扬古之子一等侯武格、为一等公。世袭罔替。　　

○吏部议准、山西学政沈文镐奏言、生员犯赌。有玷胶庠。未便与平民犯罪者同科。教官有约束士子之责。应定失察处分。请嗣后文武生员犯赌斥革、比常人加一等治罪。该管教官、自行查出申报者。免其处分。失于查察者、罚俸一年。知情不报者、革职留任。失察造卖赌具者、照溺职例革职。从之。　　

○户部议覆、苏州巡抚高其倬疏报、阜宁、盐城、兴化、海州、赣榆、五州县。雨泽稀少。其地处最高。不通河水。以及咸潮灌浸之区。禾豆均已枯槁。酌筹接济。应令委员会勘。果否成灾。有应行赈济之处。即行赈济。毋致失所。得旨、依议速行。　　

○甘肃巡抚许容奏请、甘省本色粮草。可否于蠲免民欠项内、一并豁免。得旨、秦省本色粮草。已在前旨豁免之内。著该部作速行文晓谕。咸使闻知。　　

○颁赏朝鲜国进表陪臣李樯等、绸縀鞍马有差。停止筵宴。　　

○壬辰。谕总理事务王大臣。朕前训谕乾清门侍卫等。务各勤习持艺。勿得妄相戏谑。当时遵奉朕旨。尚知儆戒悛改。近闻丰昇额、岱焞、伍弥泰、方海等、仍聚一处戏谑。殊属卑鄙不堪。著将岱焞、伍弥泰、退出乾清门。令在散秩大臣上、效力行走。方海、著仍在侍卫处行走。　　

○又谕、刑部所奏不应援赦之各犯内、京贵、佛插、刘五儿、陈文经、蔡珽、王之杰、杨绪、耿扬、常儿、索儿、克什兔、白达色、常在、蔡起俊、周仁举、张国玺等、情罪尚属可原。俱著赦免。　　

○吏部议覆、刑部尚书徐本奏、请复知县行取旧例。应行知各省督抚、遇行取之年。于正途出身知县内、拣选贤能出众之员。不拘资格。大省保举五六员。小小保举三四员。送部引见。以主事用。至所奏行取知县、拣补御史之处。查御史现改为正五品。于翰林编检、各部郎中、员外郎内、保举简用。若知县即得升补。未免过优。且与康熙四十四年定例不符。应毋庸议。从之。　　

○停止外省举人、送充邻省乡试同考官之例。仍以科甲出身之同知州县等官、入闱分校。从工部侍郎张廷瑑请也。　　

○癸巳。谕总理事务王大臣。弘春蒙皇考圣慈。望其成立。晋封郡王。加恩优渥。此中外所共知者。乃伊秉性巧诈。愆过多端。于上年奉旨革去郡王。仍留贝子之职。冀其悔过自新。伊仍不知悛改。家庭之间。不孝不友。其办理旗下事务。始则纷更多事。后则因循推诿。种种不妥之处。深负皇考天恩。著革去贝子。不许出门。令宗人府、将伊诸弟带领引见。候朕另降谕旨。　　

○又谕、从前当皇考元年二年间。各部院奏事。俱兼清汉文。近见祗用汉文者甚多。著谕各部院、嗣后凡奏事。俱兼清汉文具奏。　　

○总理事务王大臣等审拟具奏、傅尔丹、身膺统兵重任。刚愎自用。凌虐士卒。轻举妄动。损折官兵。蒙大行皇帝格外施恩。不即治罪。仍令为将军。予以自新之路。又敢于乌逊珠勒对敌之时。畏缩败遁。失误军机。罪不容诛。应将傅尔丹拟斩立决一疏。又审奏原任领侍卫内大臣侯马兰泰、在推河领兵驻劄。贼兵自来授首城下。畏缩不出。纵贼远逃。仍敢捏报军功。诬参无辜。有心欺蔽。非寻常失机可比。应将马兰泰拟斩立决一疏。先是刑部等衙门、以岳钟琪身为西路宁远大将军。受恩深重。乃任性骄恣。安心偾事。所犯失误军机之罪八条。亟宜明正典刑。以彰国宪。副将军石云倬、昏庸懦怯。一任岳钟琪错乱废弛。不行参奏。及领兵剿贼。又复退缩畏避。纵贼失机。应将石云倬、照出征处所干犯号令违法乱行例。拟斩立决二疏。于雍正十一年七月初四日具题。是日一并发下。谕曰、傅尔丹、岳钟琪、石云倬、马兰泰、失误军机。负恩欺罔之罪。不可胜数。本应即正典刑。以彰国法。但我皇考从前未即降旨。今朕仰体皇考迟回降旨之意。著将傅尔丹、岳钟琪、改为应斩监候秋后处决。石云倬、马兰泰之罪。较傅尔丹、岳钟琪、稍轻。亦著改为监候。　　

○甲午。上诣皇太后宫问安。　　

○谕总理事务王大臣。从前西北二路军务、交办理军机事务之大臣等定议。其苖疆事务、又另委大臣等定议。今西北二路既已无事。而苖疆之事亦少。大小事件、既交总理事务王大臣等办理。其军机事务、与苗疆事务。亦著交总理事务王大臣等兼理。其原办军机事务之讷亲、海望、徐本、著协办总理事务。纳延泰、著照班第、索住、例行走。丰盛额、莽鹄立、著不必办理军机事务。各在本任行走。　　

○总理事务王大臣议覆、都统弘昇奏言、八旗事务。向由佐领、骁骑校、领催、族长、办理。均属发协无弊。自添设副佐领以来。一切印用图记等事。多有制肘之处。再察旗侍卫章京等官、亦属有名无实。徒滋繁冗。均请裁汰。查旧例、八旗每甲喇。设有参领、委参领、各一员。护军参领、委护军参领、各一员。每佐领、设有骁骑校、护军校、各一员。嗣经添设副参领、副佐领、副骁骑校、副护军校等官。冗员既多。益滋烦扰。应如所请。将各旗委参领、委护军参领、副佐领、副骁骑校、副护军校、及包衣副管领、副骁骑校、副护军校、并察旗章京侍卫等官。悉行裁汰。又署副都御史索柱奏言、八旗事务。既有都统、副都统、专办。其协同办理之部院司员、既于旗务不能谙习。且恐于本任事件。转致贻误。不如仍令专在部院当差。亦应如所请。停止部员帮办旗务之例。从之。　　

○吏部议奏、浙江海塘工程溃决。应将承办之副都统隆昇、总督衔管巡抚事程元章、大理寺卿汪漋、内阁学士张坦麟、均降一级调用。得旨、隆昇、程元章、汪漋、张坦麟、系特简办理塘工之大员。且蒙皇考训诲谆谆、望其和衷共济。自应坚固条筑、以资捍御。乃伊等私心蔽锢、意见参差。惟为苟且塞责之计。以致堤岸易于冲溃。此乃关系民生切要之务。不应援赦宽免。隆昇、程元章、汪漋、张坦麟、著照部议各降一级。从宽免其调用。仍令督工效力赎罪。倘再有怠忽之处。朕必加以严惩。　　

○兵部等部议覆、直隶总督李卫疏言、易州为山陵重地。向设泰宁营副将。应照马兰峪之例。改协为镇。并添设中军游击一员。管左营事。兼辖右营。原设都司。改为左营游击中军守备。除原设右营备弁兵丁外。再添设千总二员。把总四员。马步兵四百名。并于就近各营酌拨外委千把总各二员。以符经制。新设游击员缺。并改设守备员缺。咨取旗员拣补。其易州等营。凡有关涉防护风水之处。俱受泰宁镇节制。仍听总督提督管辖调遣。至插箭岭矾山堡、广昌城、等营。应归紫荆关参将管辖。泰宁镇统辖。以专责成。又良乡、房山、涞水、三县。为前往易州经由之路。应各添设守备一员。把总一员。外委把总一员。兵一百名。易州营都司。即改为游击。应设中军。裁龙门路守备一员。改为易州营中军守备。其易州原防完唐二县弁兵。拨归保定营管辖。良乡县添设弁兵。仍属拱极营管辖。房山、涞水、二县兵丁。于泰宁镇酌拨。听易州营管辖。原防良乡、房山、涞水、之拱极等营兵弁。应即彻回本营。又于易州添设直隶州州判一员。涿州添设州同一员。涞水、房山、各添设县丞一员。协办差委。并于良乡县属之长新店。添设腰站一处。房山县属之吉阳村。添设吉阳一驿。涞水县属之石亭村。添设腰站一处。易州清苑驿。增添夫马车辆。至易州驻防员役。需用米石。应照蓟州、遵化、丰润、三州县供应之例。于天津截漕。由白沟河转运。所需黑豆谷草等项。亦照蓟遵丰三州县供应之例。照依时价采买。所有新设各官。并应铸给关防印信。添建衙署。得旨、依议速行。　　

○工部等衙门议准、闽浙总督郝玉麟疏请、修理海塘捐纳条款。酌增六条。得旨、浙江修理海塘工程。该督郝玉麟等奏请、增添捐纳条款。经九卿会议准行。朕思捐纳一事。原为一时权宜。无益于吏治。并无益于国帑。朕知之甚悉。浙省增捐之处。不必行。海塘工程。著动正项钱粮办理。　　

○加赏泰宁营巡防出力兵丁六百名月饷银米。从总督李卫请也。　　

○以通政使司右通政使蒋涟、为顺天府府尹。　　

○乙未。上诣雍和宫梓宫前供奠。　　

○诣皇太后宫问安。　　

○谕总理事务王大臣。两淮商人、向蒙皇考深仁体恤。有加无已。十余年来。商力宽裕。伊等咸知感激。新旧正额带徵各项。俱能急公完纳。朕临御以来。时时仰体皇考深求民瘼之盛心。早夜咨询。凡有关于民生日用者。竭虑殚思。务期至当。商众即吾民也。朕心岂有歧视。淮南盐政、课额甲于天下。两江、三楚、延袤七八千里。皆仰给于淮盐。课源用以饶裕。近闻湖北早禾收成稍歉。盐未畅销。楚地素为鱼米之乡。湖鱼旺产。亦号丰收。商得资其腌切。藉以完课。今年汉水涨发。鱼市稀少。又湖南因经理贵州苗疆军务。未暇转运。以致汉口盐壅未销。积至七八百万包。是乙卯纲正额未能当年报销。而明年乾隆元年丙辰纲、又应按年起运。两年并纳。商力维艰。朕心深为轸念。用是详为区画。筹度变通。将乙卯纲未完正额提出、分年带徵。自乾隆元年丙辰纲起。按年接运。则商力既纾。完纳自无迟误。其带徵之处。俟现在各项带徵完纳之后。分年起限。其乙卯纲内应带运口岸之盐。免其带运。俾得易于疏销。至丙辰纲课额。媒将乙卯纲提出之后。若仍于九月奏销。则新颁引盐甫到口岸。课源尚难接济。著展限至乾隆二年二月奏销。从此年清年额。可永无递压之虞。著该督赵宏恩、该盐政高斌、实力奉行。务令诸弊尽革。实惠均沾。以示朕优恤商民之至意。　　

○又谕、从前设立宗学。以训迪宗室子弟。原欲造就人材。今已数年。自应有所成就。著宗人府王公等、将此内人品可观。学业长进者。秉公查选。具奏请旨。　　

○调山东登莱青道董自超、来京引见。　　

○是月。署湖北巡抚吴应棻、密奏酷吏滥刑。致成冤狱。请革职审讯。得旨、命案重大。知县高人杰、若果鍜炼成狱。拖累多人。则罪不可逭。应速具本严参。革职审讯。何待请旨而后行耶。　　

○江西巡抚常安、具奏地方情形七条。一、澄清吏治。一、严禁邪教。一、整饬营伍。一、查诘渔船。一、编察棚民。一、带徵积欠。一、清厘税务。得旨、览奏各件、知道了。总以实心实政为要。不在陈奏之虚文也。　　

○管理两淮盐政布政使高斌、具奏办理运口江工。请于盐务巡费节省银内动支。得旨、捐修之事。朕所不取。应动何项。即动用何项。况急公奉上。原不在此也。若从汝所请。恐天下督抚效尤。保无刻民之事乎。　　

○又覆奏、钦荷训谕。敬抒下悃。得旨、观汝陈奏。识见系过于谨慎忠厚之人。勉为国家大臣可也。大臣之道。不在谨慎忠厚之一节。即如请捐河工一事。亦非大臣之大节也。必其忠诚居心。明通措事。务存大体。时时以国计民生为念然后可。此非朕背诵篇章也。盖实实有见于此。南省督抚、并各大员。优劣品行。朕实不知。可密奏来。再者朕即位以来。舆论如何。人情如何。访闻速奏。此皆汝应奏事件。何以未奏。不可徒写颂圣虚文。朕日理万几。岂暇览一幅祥符表乎。　　

○又奏场灶秋收情形。得旨、歉收场内灶户煎丁。若有贫苦乏食者。汝当加意赈济。毋使一夫失所。从前匿灾恶习。宜切戒之。　　

○安庆巡抚赵国麟、具奏宣城县民种军田。不甘津贴。聚众罢市。严拿究办。得旨、聚众罢市。大干法纪。应将为首凶犯、严拿惩治。以儆刁风。若牵累无辜。使奸民漏网。则罪在督抚有司。朕必不宽贷也。　　

○河东总督王士俊、奏驳南阳镇总兵薛凤翼、请以马粮全数给兵骑操。以步兵二守粮、抵给一马。留作养赡一摺。不如仍照旧制为便。并密请随丁马匹、仍存价交代。以裕武臣养赡之需。得旨、回奏薛凤翼条陈之处。知道了。至于买补马匹一事。系已经通行之案。不便骤然改易。俟徐徐行之。　　

○广西巡抚金鉷、奏恳节哀。并陈筹办军需。得旨、汝奏请节哀。知道了。两月以来。已屡次降旨。晓谕外省臣工。想汝已领悉矣。汝既感戴皇考深恩。惟有殚心竭力。经理地方。庶可报称。至于协济黔省军需。尤当善为区画。务令军旅有资。闾阎不扰。此目前第一要务也。　　

○四川总督黄廷桂等、具奏川东一带。偶缺雨泽。收成歉薄。酌动仓谷平粜借支。并请缓徵。得旨、川省巴县等九处。应徵钱粮。已降旨豁免矣。既有歉收之州县。恐穷民乏食。且恐缺少耔种。汝等当加意筹画。多方接济。若作纸上空谈。使百姓不得其所。朕必加以溺职处分。决不宽贷也。勉之。又批、凡为地方大吏。当首以爱民为要务。其余一切经理。皆当自度力量识见。缓缓为之。不可为近功邀利之举。不可用一已偏执之见。至于钱粮之不敢侵欺。弊端之不敢少作。羡余之必报丝毫。属员之必参微过。此不过一端一事之能臣所为。岂国家封疆大臣之要务哉。朕愿尔督抚以大臣自处。则朕之百姓受恩多矣。　　

○广东巡抚杨永斌、具奏地方情形八条。一、支用库项、均归核实。一、仓谷俱无亏缺。一、生俊纳谷捐监、分拨贮仓。一、开垦田地、一百二十万余亩。一、剔除关税弊窦。一、训练兵丁。一、防范猺疆。一。赈恤潮水浸溢居民。得旨、自是尔职分之所当为。然朕不与汝等计丝毫也。捐纳之事、必应禁止者。报垦非徒无益、而且有害之事。朕不为也。裕课尤宜恤商。又批、摺内各条。皆地方应行之事。果能如此办理。而皆出于至诚。无粉饰之词。则亦可称干济之能臣。然朕之所望于尔等督抚者。不止此也。封疆大臣。以察吏安民。为第一要务。必须端本澄源。抚绥化导。使休养生息。吾民如登衽席。斯不负国家倚任之重。将此并谕督臣知之。　　

</div>
    <div class="pagination">
<a href="清实录乾隆朝实录_page8.html">上一页</a><span>...</span><a href="清实录乾隆朝实录_page4.html">4</a><a href="清实录乾隆朝实录_page5.html">5</a><a href="清实录乾隆朝实录_page6.html">6</a><a href="清实录乾隆朝实录_page7.html">7</a><a href="清实录乾隆朝实录_page8.html">8</a><span class="current-page">9</span><a href="清实录乾隆朝实录_page10.html">10</a><a href="清实录乾隆朝实录_page11.html">11</a><a href="清实录乾隆朝实录_page12.html">12</a><a href="清实录乾隆朝实录_page13.html">13</a><a href="清实录乾隆朝实录_page14.html">14</a><span>...</span><a href="清实录乾隆朝实录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
