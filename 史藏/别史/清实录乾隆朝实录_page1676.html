<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1676 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1676 页/共 1860 页
  </h1>
  <div class="content">
   ○御制诗曰、新正奏疏达金门。率用休徵称吉言。江夏民登一百二。盛时寿冠众黎元。康强身尚行他郡。期艾岁方返故园。绕膝孙曾才四世。胜伊五世见元孙。　　

○甲子。世祖章皇帝忌辰。遣官祭孝陵。　　

○谕军机大臣等、昨据徐嗣曾奏、十一月初五日。由鹿耳门登舟放洋。已于十二月十一日到省等语。徐嗣曾前曾奏请陛见。彼时因李侍尧患病。内地应办事宜。关系紧要。曾谕令其速行内渡回任。不必急于来京瞻觐。此时福康安业经到任。闽省应办事宜。有福康安在彼料理。徐嗣曾近由台湾内渡。于该处情形。自为熟悉。著传谕该抚、将抚篆交福康安兼署。即行来京陛见。以便朕面询一切。　　

○丙寅。上诣大高殿行礼。　　

○谕军机大臣等、据奎林等奏、拏获私越挖磺之纪品王义等犯审拟一案。已批交该部核拟速奏矣。台湾淡水地方。土产硫磺向禁民人私采。乾隆五十二年七月内守备罗礼璋、查出私磺四百斤。犯俱逃逸未获。今经石门汛弁兵拏获各犯。究出纪品等在大屯山后。夥同煎挖磺土各情节。是内地奸匪偷渡挖磺之事。从前原未能禁绝。今磺山地方。虽已据福康安奏明封禁。并于石门要路。添设汛兵防守。但该处山场宽广。汛兵稽察未周。日久或致疎纵。不可不严行巡查防范。著传谕福康安、即严饬淡水地方文武。督率弁兵。于近山近海地方。严密稽查。并著奎林等不时查察。勿任日久疎懈。致有私藏贩买之事。以期绥靖地方。　　

○是日立春。顺天府进土牛春山宝座。　　

○丁卯。谕曰、固伦十公主下嫁喜庆礼仪。著于今冬举行。所有一切应办事宜。著交各衙门查例具奏。　　

○又谕、据长麟奏、商河县武生白可任、八世同居。恳请旌表等语。白可任家门雍穆。子姓蕃昌。累世同居。共敦亲谊。允宜加恩褒奖。以为民俗仪型。著赏给御书扁额。所有应行旌表之处。该部察例具题。　　

○御书扁曰。义睦传家。　　

○戊辰。上以祈谷于上帝。是日起。斋戒三日。　　

○己巳。谕军机大臣等、据富纲覆奏、现在安边筹办接济粮运事宜。俟办有就绪。遵即回至都竜。及沿边一带驻劄。遥为乌大经声援等语。粤西派赴安南剿贼大兵。业经屡降谕旨。令孙士毅作速彻回。其滇省兵丁彻回时。并著孙士毅酌量。或由粤西行走。或仍由宣光原路回滇。本日据乌大经奏、于上年十二月二十一日。行抵宣光。料理一二日。即起程前赴黎城等语。计目下该提督早与孙士毅相见。其如何议彻之处。自己熟商妥协。即日彻兵。是滇省官兵。毋庸更赴广南会剿。都竜一带。亦无须驻兵声援。此时富纲在边境。既无应办之事。著传谕该督、即可回至内地。办理地方事件。不必在都竜久驻也。将此由五百里传谕知之。　　

○驻藏大臣巴忠奏、遵旨至扎什伦布。将三处第巴。逐加研讯。惟聂拉木第巴桑干、私增税课。致酿事端。应照唐古忒例。应斩之犯。深透剌字。发往烟瘴桑盖囚种地方。其济咙宗喀、第巴。贼至不能堵御。拟解至前藏枷号一个月。满日重责。再发唐古忒近边地方。充当苦差。谕军机大臣等、据巴忠奏、审明聂拉木第巴桑干、私添税课。以致激起事端。甚属可恶。其济咙、宗喀第巴。虽无情弊。而贼至溃逃。各失所守。俱当严行治罪。著即照巴忠所拟。分别办理。以昭炯戒。巴勒布人众、在藏往来贸易。由来已久。一切税务。自有成规。第巴等何得滥行增额。且巴勒布于去岁呈请进表纳贡。即因添税一事。噶布伦等平日受第巴贿赂。恐该番等赴京控告。有心袒护。妄以表文傲慢为词。寝而不奏。此事若置之不办。将来复何所底止。著传谕鄂辉、成德、巴忠、传集唐古忒人等。明白晓谕。使知该第巴等罪在不赦。故尔加以严惩。朕办理庶务。一秉大公。即边远之区。功罪惟视其人之自取也。鄂辉等现已在第哩朗古、会合进兵。此旨到时。恐该处天气融和。冰雪已化。著即遵照节次谕旨。妥为办理。以冀迅速蒇功。　　

○庚午。上诣南郊斋宫斋宿。　　

○谕军机大臣等、昨巴忠奏、行抵扎什伦布。即向胁噶尔前进。想此时业与鄂辉成德先后晤见。伊三人会同妥商。蒇事自属更易。但我兵彻回之后。尚恐贼匪乘间窃发。著传谕鄂辉、成德、于巴勒布头目唤到时。告以尔等系边外小番。何胆敢侵扰天朝藏界。如果不用尔等新钱。必系所铸之钱。银色低潮。故藏内人不愿使用。试思尔等常在藏内交易。设唐古忒等将丑恶货物。高擡价值。或于银内镕化铜铅。转相售给。尔等亦岂甘承受。至加增税项一事。尔等亦可遣人告知噶布伦。令其查明究办。何遽妄自兴兵。想因索诺木旺扎勒、平日向贸易人等苛求勒索。已非一日。聂拉木第巴桑干、又复加税不止。尔等欲奉表进贡。藉以呈诉天朝。又被噶布伦等谎言阻止。匿不上闻。尔等负屈含冤。末由解释。以致激起争端。此事大皇帝洞鉴隐微。索诺木旺扎勒、虽系身故。其台吉职衔。不准伊子承袭。桑干亦已照例拟斩。先行剌字。发往烟瘴。并将驻藏二大臣革职治罪。大皇帝天下一体。并不以尔等僻处外番。视同膜外。有善必奖有恶必惩。何所偏倚于其间。今我等带兵至此。本应痛加剿戮。姑念尔等究系徼外番夷。不晓大体。暂为宽恕。若再似此妄为。断无轻纵之理。必将尔全境荡平。不留遗孽。后悔何及。如此剀切宣谕。方足坚其感戴畏服之忱。再达赖喇嘛、系出家长厚之人。今闻庆麟、雅满泰等治罪。或欲代为恳求。向鄂辉等言及。亦未可定。如有此事。即告以伊二人在彼办事。种种失宜。是以降旨治罪。此正大皇帝仁爱达赖喇嘛。及整饬卫藏之至意。今达赖喇嘛欲为伊二人邀恩。恳请代为陈奏。我等若不据情入告。则亦同庆麟雅满泰之糊涂。设或奏而不准。则又与达赖喇嘛颜面攸关。此事正难悬定。伊复作何言语之处。并著遇便奏闻。　　

○辛未。祈谷于上帝。上亲诣行礼。　　

○幸圆明园。　　

○御奉三无私殿。赐皇子皇孙皇曾孙皇元孙诸王等宴。　　

○御山高水长。赐王公大臣、蒙古王贝勒贝子公额驸台吉、回部郡王伯克、朝鲜、暹罗国使臣、台湾生番等食。至癸酉。皆如之。　　

○壬申。上诣安佑宫行礼。　　

○御正大光明殿。赐朝正外藩等宴。召左翼科尔沁和硕亲王恭格喇布坦、旺扎勒多尔济、巴林亲王品级多罗郡王巴图、喀喇沁亲王品级多罗郡王满珠巴咱尔、右翼阿拉善和硕亲王旺沁班巴尔、科尔沁多罗郡王喇什噶勒当、奈曼多罗郡王拉旺喇布坦、土尔扈特多罗郡王车凌德勒克、多罗贝勒旺扎勒车凌、土默特固山贝子索诺木巴勒珠尔、敖汉固山贝子桑济扎勒、德威多尔济、阿巴噶固山贝子达克丹朋楚克、鄂尔多斯固山贝子布延泰、喀尔喀固山贝子东岳特、和硕特固山贝子布延楚克、至御座前赐酒成礼。　　

○江西巡抚何裕城遵旨覆奏、江西省常平仓谷。从前碾运闽米。所缺粮额。均已陆续买补。惟进贤、余于、建昌、三县。偶值偏灾。应俟次年秋熟。再行采买足额。至湖南长沙、衡州、二府米价。与江西省不甚相悬。应请毋庸前赴湖南采买。得旨、自应如此。徒费言矣。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十



大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。正月。癸酉。上御正大光明殿。赐大学士尚书等宴。　　

○谕曰、礼部尚书德保、因元旦朝贺官员行礼。越上甬道。未能先事督饬。是以革去翎顶。但念其宣力年久。兹闻溘逝。著加恩赏还翎顶。其礼部尚书员缺。著常青补授。至礼部侍郎、有襄理科场。及学政各事宜。铁保学问。较之达椿为优。著补授礼部侍郎。其内阁学士兼礼部侍郎员缺。即著达椿调补。　　

○又谕曰、孙士毅奏、大兵抢渡富良江时。水师参将许廷进、及都司富桑阿、卢文魁、千总王成杰、把总张振祥五员。或则抢夺过江。或则在岸杀贼。实属奋勇向前。又副将德克精额、游击王檀、防守后路。不避瘴疠。督率弁兵。往来严密搜查。署广东罗定州严守田、广西佐杂高廷枢、王方维、随在军营。代办一切紧要事件。均能加倍奋勉。土田州岑宜栋、带领土兵。赴高平牧马一路进剿。以分贼势。将该国太原一路。全行肃清。尚属出力。以上文武共十员。土知州一员。可否分别赏戴花翎等语。著照所请。德克精额、许廷进、王坛、严守田、岑宜栋、俱著赏戴花翎。富桑阿、卢文魁、王成杰、张振祥、高廷枢、王方维、俱著赏戴蓝翎。严守田、高廷枢、并先赏给升衔顶戴。俟军务完竣。该督出具考语。给咨送部引见。又奏、官兵在市球江。与贼匪打仗时。有副将庆成家人麻图、见庆成奋勇杀贼。其时枪炮如雨。麻图恐伤及庆成。直前迎敌。为炮子所中。洞穿胸背而出。日来渐能起坐饮食。可否量加恩赏等语。麻图并著照台湾军营普尔普家人马亩什之例。作为另户。仍赏给护军蓝翎长。以示奖励。又据孙士毅奏、垦辞公爵。及红宝石帽顶。并许世亨奏、恳辞子爵等摺。此次孙士毅、许世亨、带兵出关。能遵照朕节次指示。奋勇杀贼。未及一月。即收复黎城。仍立黎维祁为国王。并送回眷属。于字小存亡之体。已为尽善尽美。即属孙士毅许世亨之功。是以于奏到时。即加恩将孙士毅晋封公爵。赏给红宝石帽顶。许世亨赏封子爵。该督尚奏请俟安设粮台。诸务就绪。即带兵直捣贼巢。朕以黎城距广南、道路险远。需用人夫众多。恐于安南新造小邦。转多未便。是以谕令彻兵。由于朕旨。并非孙士毅许世亨之畏难中止。其收复黎城。办理妥速。自不可不加懋赏以示酬庸。朕于赏功罚罪。务归至当。从不存畸重畸轻之见。至恩赏稍有冒滥。此事前曾降旨。以孙士毅若能捣穴擒渠。当照阿桂、福康安之例。再格外加恩。特昭宠异。今阮惠既未就擒。是以不复加赏。其公爵与红宝石帽顶。孙士毅自当承受。不必辞缴。孙士毅既毋庸再辞。所有许世亨奏辞子爵之处。亦著不必。又孙士毅奏、黎维祁咨请代奏。本年三月。先令伊弟黎维祇赴京。代谢天恩。俟国事稍定。恳于五十五年恩准进京。叩祝万寿。并瞻仰天颜等语。著孙士毅传谕该国王、务宜振作自强。力御外侮。将国事加意整顿。酌量可以放心远涉。即于五十五年准其来京恭祝万寿。以遂其瞻仰感戴之诚。将此通谕中外知之。　　

○谕军机大臣等、前曾屡降谕旨。以黎维祁复国后。不能振作有为。即使天朝将阮惠等尽为驱除。将来保无更有阮惠其人者。复出滋乱。岂能屡烦天朝兵力。为属国搜缉逋逃。且黎维祁愞弱无用。左右又无一二有能为之人。为之辅佐。或是天厌黎氏。朕办理庶务。惟知顺天而行。是以谕令孙士毅、将黎维祁妥为安顿。即行彻兵回省。今据孙士毅奏、黎维祁优柔寡断。势难久支。而从前为郑氏辅政用事之人。又希冀郑氏重兴。若辈复得任意操纵。窃取国柄。伺隙而动。看来竟是天厌其德。果不出朕所料。即此时将阮惠等尽行擒获。恐亦无用。如此之人。亦伺能为护助。祇可听之。孙士毅现与乌大经会合一处。著即定期同时彻兵。各回本省。至前已有旨。令伊弟黎维祇先行进京谢恩。黎维祁将国事妥为整饬。于五十五年。再行来京瞻觐。此旨孙士毅现在自当接奉。但相距尚有年余。如届期该国已经宁谧。不虑外侮侵凌。自当进京祝嘏。以遂其瞻就之忱。但黎维祁如此无用。国事难期整顿。将来能来与否。此时亦难豫定也。　　

○以原任广州将军存泰、为镶黄旗汉军都统。　　

○甲戌。敕谕暹罗国王郑华曰、朕惟自古帝王。功隆丕冒。典重怀柔。凡航海梯山。重译而至者。无不悉归涵宥。咸被恩膏。尔暹罗国王郑华、远处海隅。因受封藩职。遣使帕使滑里逊通亚排那赤突等、恭赍方物。谢恩入贡。具昭忱悃。良可褒嘉。朕复念尔与缅。甸境壤毗连。从前懵驳、赘角牙、相继为暴。侵陵尔国。兴师构怨。匪尔之由。今缅甸孟陨、新掌国事。悔罪抒诚。吁求内附。已于该使臣回国时。谕令孟陨、与尔国睦邻修好。毋寻干戈。尔国亦宜尽释前嫌。永消兵衅。彼此和好。以期息事宁人。同作藩封。共承恩眷。兹特赐国王彩币等物。尚其祇受嘉命。倍笃忠忱。仰副眷怀。长膺宠锡。钦哉。　　

○谕军机大臣曰、福康安等奏、拏获天地会内匪犯陈彪、及首先传会僧人提喜之子行义、严行讯究。据行义供、父提喜即洪二和尚、在观音寺为僧。行义本名郑继。后为僧改名行义。伊父在日。曾教过三指诀。原为诓骗银钱。并无别故。亦未传与别人。陈彪则坚供、实不知洪二和尚传自何人。必有不实不尽之处。且所供提喜、已无其人。及并未纠人入会之处。更为狡展。现在彻底严究等语。天地会匪。胆敢到处传教。蛊惑愚民。必当设法严拏究办。以期净尽根株。前据图萨布奏、拏获陈彪。究出洪二和尚住址。系在闽省。飞咨查拏。旋据魁伦奏、拏获僧人行义供称。伊父提喜即洪二和尚。业经病故。如果病故。其子岂不知葬地。因所供未尽确实。曾谕令福康安等严行查究。务得确情。今据奏提喜已无其人。且并未纠人入会。断无此理。天地会节经查明。起于洪二和尚。今据行义供认伊父提喜即洪二和尚。是提喜为此案传教正犯。已无疑义。若指出其葬地。即可完事矣。从前严烟所供。起自川省。显系狡展。著传谕福康安、务向行义设法严刑究讯。伊父所传之人。除赵明德外。尚有何人。逐一供吐。按名查拏务获。其提喜一犯。是否尚在。即或实系病故。亦须得有确据。不可因行义有业已病故之供。遂尔不行深究。以致要犯得以漏网。再逆犯董喜之兄董平、虽坚供董喜从七岁出继。即到台湾。总无音信。如今不知去向等语。现在福康安将董平确切严讯。所办是。务将董喜实在下落究出。查拏务获。即实系在集集埔身死。亦当有确实证据。方足凭信也。将此由四百里各传谕知之。　　

○以内阁学士扎勒翰、充经筵讲官。　　

○蠲免福建淡水、台湾、凤山、嘉义、彰化五厅县。乾隆五十三年、额徵谷粟。并嘉义县乾隆五十四年、额徵谷粟。　　

○乙亥。上御山高水长。赐王公大臣、蒙古王贝勒贝子公额驸台吉等食。翼日如之。　　

○谕军机大臣等、据巴忠奏、于十二月十九日。已抵胁噶尔。访得巴勒布贼匪。因不耐寒冷。大半病毙。蒇事无难。且接续口粮。甚为充裕。朕览奏为之稍慰。鄂辉、成德已从第哩朗古小路潜进。此时贼匪力穷。大兵到彼。痛加歼戮。谅聂拉木等处。定可不日收复。绥定边陲。鄂辉、成德于事完之后。即会同巴忠、将一切善后事宜。悉心妥议。立定章程。一面先将兵弁彻回。毋致在彼久驻。现在有何信息之处。仍著速行奏闻。　　

○安徽巡抚陈用敷遵旨覆奏、上年安省被水各属。均系一隅偏灾。民食无虞缺乏。各州县中米价。自一两二钱五分至二两不等。臣已飞札湖南抚臣确查。如湖南水次粮价。比安省稍减。不致多费运脚。臣即酌提银两。派员赴运。如湖南谷石。仅敷本省之用。或与安省粮价。不相上下。即毋庸往返购运。仍责成该管府州。就各地方情形。勒限买补。得旨、是。知道了。　　

○丙子。调山西大同镇总兵沐特恩、为甘肃西宁镇总兵。以提督职衔彭廷栋、署山西大同镇总兵。　　

○丁丑。谕军机大臣等、大兵进剿安南。屡次克捷。已将黎城收复。敕封黎维祁为国王。乌大经所带滇省官兵。亦由宣光一带。前赴黎城。与孙士毅会合。安南境土。全行收复。于天朝字小存亡之体。已极完善。即可彻兵蒇事。屡经降旨谕知孙士毅、令其酌量情形。迅速彻回。兹阅乌大经摺内。有孙士毅尚须移营前进。察看情形之语。或因乌大经处设法招致阮惠等。孙士毅故作欲进之势。冀其震慑兵威。自行投出。但自黎城以南。道路险远。粮运维艰。所有派拨内地粮石。及续调官兵。业经孙士毅奏明停止。近日该督所奏之摺。亦未筹及粮运。今若移营前进。待阮惠等投出。未免稽迟时日。所需粮石。又恐难资接济。著传谕孙士毅、即当计算现存粮石。足敷官兵口食。及彻兵时沿途支给之用。不致稍有短缺。方为妥善。若此旨未到之前。阮惠果有投出之信。固好。不然。孙士毅仍当遵照节次谕旨。迅速彻兵。并知会乌大经、亦即彻回。不可因有招致投降之策。将大兵久驻该国。致军粮或有缺乏。　　

○命礼部尚书常青、在议政处行走。　　

○转礼部右侍郎德明为左侍郎。授铁保为右侍郎。　　

○戊寅。谕、台湾出力义民首等。俱经核其劳绩。分别补用官职。曾中立、由文举人出身。业已补放同知。黄奠邦、由武举出身。前经福康安奏以守备补用。固属照例办理。但黄奠邦在嘉义县守城御贼。五月有余。与曾中立在南路堵御贼匪。同为出力。而黄奠邦更为勤苦。自应一体加恩。用昭激劝。本日兵部将黄奠邦带领引见。朕观其人尚明白。试以文义。颇能谙晓。著加恩改授同知。该员原籍系属广东。虽居住台湾已久。究非福建内地可比。著即发往福建。交与福康安等、以内地同知。酌量补用。以示朕奖励勤劳。逾格施恩。一视同仁至意。　　

○户部工部奏、前因滇省铜色低潮。难供鼓铸。请敕该省督抚、＜扌东＞派道府大员。带同炉匠来京煎试。今云南委员迤东道恩庆、永昌府知府宣世涛等、带匠来京。得旨、著派阿桂、和珅、王杰、福长安、董诰、彭元瑞、每日轮流二人。前往钱局。督率该监督、及滇省委员等。眼同煎试毕。再行分别办理。　　

○户部议准、湖广总督毕沅、湖北巡抚惠龄奏称、各省屯丁。定例四年编审一次。但向来止稽查户口。未及田产。恐仍有漏匿情毙。嗣后编审之时。应将各丁田地房产。一并查明。于各丁户口之下。造册存案。如四年内。家道稍有缺乏。即可随时另佥接运。仍责令粮道、同该管道、府、督率卫所等官。实力查察。倘徇情捏饰。即照佥选不实例。降二级调用。并将该管上司。照失于觉察例。分别议处。应如所请。从之。　　

○己卯。谕军机大臣等、据明亮等奏称、伊犁解到安集延回子沙哈林达尔等、至喀什噶尔。将伊等所带俄罗斯货物封锢。明白晓谕。逐出卡外等语。自恰克图停止贸易以来。因大黄为俄罗斯必需之物。屡经严禁。乃商人等冀图厚利知新疆伊犁、喀什噶尔等处。与哈萨克布噜特、安集延较近。此等之人。常在俄罗斯地方贸易往来。将大黄带往新疆。转售与俄罗斯。不惟可得重利。且将俄罗斯之布勒噶尔哦噔绸等物换来。又卖与伊犁、喀什噶尔等处。所关紧要。已经降旨禁止。并据明亮、福崧、各查出商民回子私贩大黄数千斤。亦降旨令其从重治罪矣。前此据蕴端多尔济奏、风闻恰克图自停止贸易以来。俄罗斯等因不得税银。伊等属下增派差务等语。看此情形。俄罗斯等既不能得必需之大黄。且税银短少。即增添属下差使。亦于伊等无益。情急势迫。自不得不恭顺天朝。请开贸易。但不行严禁密察。俄罗斯等仍得大黄。则与不停贸易何异。著传谕伊犁、塔尔巴哈台、喀什噶尔、叶尔羌等处、通俄罗斯边界之将军大臣等。饬各卡座。严行搜查。断不得将大黄透漏与哈萨克、布噜特、安集延人等。并不得将俄罗斯所出货物带回。至乌里雅苏台科布多、库抡地方。俱与哈萨克俄罗斯接壤。将军大臣等驻劄之地。虽易于稽察。各卡人等、惟利是图。潜以大黄与俄罗斯易物。亦未可定。著传谕复兴、保泰、蕴端多尔济、务须严饬各卡遵行外。仍留心稽查。果有贪利违禁者。一经发觉。即从重治罪。以示惩儆。并传谕直隶陕甘总督、山西巡抚、实力严饬张家口等处。不得将大黄令其出口。并饬乌尔图纳逊、一体严查。　　

○庚辰。孝圣宪皇后忌辰。遣官祭泰东陵。　　

○辛巳。谕军机大臣等、现在恰克图闭关。不准与俄罗斯贸易。而大黄一种。尤为俄罗斯必需之物。昨因新疆一带。有可通俄罗斯处所。恐致透漏。已传谕各该处驻劄大臣。严密查禁。毋许有私贩大黄。违禁透漏之事。现据明亮、福崧奏、各在喀什噶尔、阿克苏等处。查出私贩大黄。竟有数千余觔之多。是奸商惟利是图。而俄罗斯仍得收买禁物。则断与不断等耳。究属有名无实。是以降旨分别从重治罪。并令实力查禁矣。因思西洋等处。与俄罗斯境壤毗连。常通交易。恐奸商等见新疆业经严禁。难以偷越。又思从广东海道。将大黄私贩出洋。偷卖与俄罗斯。希图厚利。亦未可定。孙士毅目下尚未回省。著传谕图萨布、与佛宁、务严饬各关口。实力稽查。不特内地奸商。毋许有私贩大黄出洋之事。即在澳门贸易洋行。亦不得任其透漏夹带。将此由四百里传谕图萨布、佛宁、并谕令孙士毅知之。
  </div>
  <div class="pagination">
   <a href="清实录乾隆朝实录_page1675.html">
    上一页
   </a>
   <span>
    ...
   </span>
   <a href="清实录乾隆朝实录_page1671.html">
    1671
   </a>
   <a href="清实录乾隆朝实录_page1672.html">
    1672
   </a>
   <a href="清实录乾隆朝实录_page1673.html">
    1673
   </a>
   <a href="清实录乾隆朝实录_page1674.html">
    1674
   </a>
   <a href="清实录乾隆朝实录_page1675.html">
    1675
   </a>
   <span class="current-page">
    1676
   </span>
   <a href="清实录乾隆朝实录_page1677.html">
    1677
   </a>
   <a href="清实录乾隆朝实录_page1678.html">
    1678
   </a>
   <a href="清实录乾隆朝实录_page1679.html">
    1679
   </a>
   <a href="清实录乾隆朝实录_page1680.html">
    1680
   </a>
   <a href="清实录乾隆朝实录_page1681.html">
    1681
   </a>
   <span>
    ...
   </span>
   <a href="清实录乾隆朝实录_page1677.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
