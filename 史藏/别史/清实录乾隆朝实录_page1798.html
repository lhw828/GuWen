<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1798 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1798 页/共 1860 页</h1>
    <div class="content">监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。九月。辛卯朔。谕军机大臣等、前因＜口英＞咭唎表文内。恳求留人在京居住。朱准所请。恐其有勾结煽惑之事。且虑及该使臣等。回抵岙门。词煸惑别国夷商。垄断谋利。谕令粤省督抚等。禁止勾串。严密稽查。昨又据该使臣等、向军机大臣呈禀。欲于直隶天津。浙江宁波等处海口贸易。并恳赏给附近珠山小海岛一处。及附近广东省城地方一处。居住夷商。收存货物。重种越例干渎。断不可行。已发给敕谕。逐条指驳。饬令使臣等。迅速回国矣。外夷贪狡好利。必性无常。＜口英＞咭唎在西洋诸国中。较为强悍。今既未遂所欲。或致稍滋事端。虽天朝法制森严。万方率服。＜口英＞咭唎僻处海外。过都历国。断不敢妄生衅隙。但观该国如此非分干求。究恐其心怀叵测。不可不留心筹计。豫为之防。因思各省海疆。最关紧要。近来巡哨疎懈。营伍废弛。必须振作改观。方可有备无患。前已屡次谕知该督抚等。督饬各营汛、于＜口英＞咭唎使臣过境时。务宜铠仗鲜明。队伍整肃。使之有所畏忌。弭患未萌。今该国有欲拨给近海地方贸易之语。则海疆一带营汛。不特整饬军容。并宜豫筹防备。即如宁波之珠山等处海岛。及附近岙门岛屿。皆当相度形势。先事图维。毋任＜口英＞咭唎夷人。潜行占据。该国夷人。虽能谙悉海道。善于驾驶。然便于水而不便于陆。且海船在大洋。亦不能进内洋也。果口岸防守严密。主客异势。亦断不能施其伎俩。著传谕各该督抚、饬属认真巡哨。严防海口。若该国将来有夷船驶至天津宁波等处妄称贸易。断不可令其登岸。即行驱逐出洋。倘竟抗违不遵。不妨慑以兵威。使知畏惧。此外如山东庙岛地方。该使臣曾经停泊。福建台湾洋面。又系自浙至粤海道。亦应一体防范。用杜狡谋。各该督抚。惟当仰体朕心。会同该省提督。及沿海各镇等。不动声色。妥协密办。不可稍有宣露。致使民情疑惧。如或办理疎懈。抑或过涉张皇。俱惟该督抚等是问。此系朕思虑所及。先行指示。想来亦不至有此事也。再＜口英＞咭唎贡使、航海来京。虽曾至宁波海口。然祇暂行寄碇。并未耽延多日。所有珠山一带。何处岛屿可以居住。何处港澳可以停泊。岂能遽悉其详。谅必有内地汉奸。私行勾引前来。希图渔利。此等奸民。最为可恶。长麟现已赴粤。吉庆到任后。应即严切查察。究出勾引奸商数人。从重治罪。以示徵儆。即或一时不能查出。亦须时刻留心。认真访拏。毋任海滨奸民。勾结外夷。此为最要。再粤海关抽收夷商税课。原应按例徵收。严禁吏胥需索。＜口英＞咭唎商船来粤。较之西洋别国为多。将来该国货船出入。固不便遽减其税。亦不得绿毫浮收。致该夷商等得以藉口。并著传谕苏楞额督率稽查。公平收纳。豫与西洋别国相同。不可独露市惠红毛之意。转使骄矜长智也。将此传谕各该督抚、遵照妥办。并谕沿海各提镇知之。　　

○壬辰。谕、本日吏部将新选浙江金衢严道王钟健、带领引见。朕看其人甚平常。即简缺道员。亦难胜任。岂可骤膺繁剧。但念其于给事中任内。尚无过失。著仍留本任。道员职任监司。有统率属员。管理地方之责。该都察院堂官。何得以此等才具平庸之人。滥行保举。著明白回奏。　　

○予福建在洋遭风淹毙闽安协水师右营外委方上玉、赏恤如例。　　

○癸巳。谕曰、图桑阿奏、绥远城兵丁口粮。不敷支放。请将存贮地租银两。于本年秋收后。按照时价。采买谷石贮仓。以备支放。尚属于事有益。著即照所请行。　　

○乙未。谕、南府学艺人等。乃国家岁时宴会备用音乐所必需。内务府包衣人等。皆朕之旗下臣仆。其俸饷皆有定额。若将京师汉人、苏州优伶、及太监等之弟侄子孙。入于内府三旗。势必分占包衣人等挑钱粮地步。但此项人内。如果实心黾勉。效力有年者。或将其一二人酌入包衣尚可。第不得任意多入。是以朕临御以来。将此辈入于包衣者甚少。从未有因其恳恩。即行率准者。此事在朕躬可以自保。惟恐后世子孙。偶失检点。或因若辈乞请。率意准行。难为豫必。著交总管内务府大臣加意存记。将来朕之子孙。不得任意多将此项人等入于包衣旗下。倘谏劝弗纳。必欲将此辈入旗。可执朕此旨毅然谏阻。著将此旨于阿哥书房、军机处、总管内务府衙门、各录一道尊藏。　　

○谕军机大臣曰、朱圭奏秋收分数一摺。虽据称统计通省收成。约有八分。但阅所开单内。繁昌一县。约收止五分有余。铜陵、无为、二州县。约收止五分。是该州县秋收稍属歉薄。朕心深为廑念。著该抚即行查明。如民力不无拮据。有应须接济之处。即行据实奏闻。妥协办理。以副朕廑念黎元。不使一夫失所之至意。将此谕令知之。　　

○丙申。转工部右侍郎吴省钦、为左侍郎。以范宜恒为右侍郎。　　

○丁酉。谕曰、长麟自简任封疆以来。办事认真。著加恩兼太子少保衔。以示奖励。　　

○又谕、广东左翼镇总兵员缺紧要。著德敏调补。以资驾轻就熟。所遗山西大同镇总兵员缺。著恩特赫默调补。其所遗员缺。即著赵邦诏调补。　　

○又谕、昨日前锋统领、护军统领等、带领引见人员。景熠落后。前锋统领职任綦要。景熠于带领时。既经迟误。今又复托故不到。可见其平素懒惰。何以管教前锋。所有右翼前锋统领员缺。著都尔嘉补授。都尔嘉所遗镶黄旗护军统领员缺。著额勒登保调补。额勒登保所遗镶白旗护军统领员缺。著景熠补授。以观后效。若仍前懒惰。必从重治罪。　　

○谕军机大臣曰、长麟奏、＜口英＞咭唎夷船五只、尚令在定海停候。并查出从前该国夷人。曾在浙江贸易。现已密谕铺户。严行禁止。所办甚为周到。可嘉之至。已另降谕旨。加恩将长麟赏给宫衔。并著赏大荷包一对。小荷包四个。以示奖励。该夷船五只。俱未开行。松筠正可护送该贡使。径由水路赴浙。到定海上船旋国。实为省便。著松筠于途次面谕该贡使。以原船五只。尚在定海停待。尔等正可仍至定海上船。较之到粤路程。可少大半。并可省行走大江。及起岸经过梅岭之烦。且管船人吗口□庚哆嘶。尔原欲恳求令其先赴定海。今与尔等一同行走。岂不更为省事。该贡使等、自必感激乐从。但到定海时。想所买茶叶丝觔。不过几日。即可购办齐集。松筠务须会同长麟吉庆妥协办理。即令开船回国。勿任藉词稍有逗留。松筠俟该贡使开洋后。即可回京覆命。长麟亦即赴粤。遵照节次谕旨。密为妥办。如该贡使即于定海开船由外洋旋国。不提再到岙门。固属甚善。若提及欲仍至岙门暂泊。该处系西洋各国夷人贸易口岸。未便禁其前往。长麟务须由内地星速赴粤。自可赶在该贡使到岙门之前。豫为料理。此事系长麟一手经办。较为熟谙。如此旨到时。长麟未经赴粤则已。若接奉前次令其赴粤谕旨。已将抚篆迎交吉庆。即从衢州一带赴粤。于何处接奉此旨。即于该处转回。与松筠吉庆一同办理。此为最要。又搭赴夷船。情愿进京当差之安纳、拉弥额特二名。是否真系佛兰西人。抑系＜口英＞咭唎国人。假托混入。长麟无从办识。今询之在京居住之西洋人罗广祥等。据称安纳、拉弥额特等二名。久在岙门居住。上年西洋人窦云山等。自粤来京时。安纳等即带口信。欲觅便赴京效力。伊二人实系＜口英＞咭唎贡使未来之先。即至岙门等语。所言亦难深信。并著长麟确切查访。据实具奏。再行送京。至长麟查出浙江人郭姓。从前曾经勾结夷商。今已病故。伊子郭杰观。略省夷语。已经严行管住一节。郭姓曾有勾结夷商之事。伊子又能略通夷语。虽现无勾串情弊。然此人留于浙江。究不可信。著即派妥员伴送。由别路进京备询。伊系无罪之人。虽不必令带刑具。但沿途务须留心防范。毋致脱逃。起解时、并不可令＜口英＞咭唎国人闻知遇见。想该抚等自能妥办也。将此由六百里加紧各谕令知之。仍将一切情形。随时迅速覆奏。　　

○以内阁学士扎郎阿、为镶蓝旗汉军副都统。　　

○戊戌上御勤政殿听政。　　

○谕、据恒秀奏、审明韩祥生、项如宾、偷换赫哲等貂皮一案。请将韩祥生等枷号两个月。杖责逐出境外等语。民人韩祥生等。胆敢豫在赫哲等来路。偷换貂皮。甚属不法。若仅逐出境外。亦不过逐出吉林边外而已。吉林境外。非盛京即黑龙江地方。仍不免在彼处有偷换貂皮人参之事。韩祥生、项如宾、均著枷号两个月。满日杖一百。发遣烟瘴地方。以示儆戒。嗣后似此者。俱照此办理。　　

○以通政司副使成德为太仆寺卿。　　

○己亥。上幸静宜园驻跸。至壬寅皆如之。　　

○以工部左侍郎吴省钦知武举。内阁学士周兴贷为武会试正考官。翰林院侍讲学士胡长龄为副考官。　　

○庚子。谕曰、勒保奏滥刑责毙贼匪之外委杜泰。从重拟发新疆一摺。此案贼匪马胡个。业自供认行窃不讳。杜泰系该管汛弁。有稽查之责。且所责仅四十五板。尚不为多。若因责毙贼罪。遽将该外委发往新疆。将来营弁等于所管汛地。遇有匪徒。转不敢盘诘拘拏。殊非整饬捕务之道。但其获犯后。不移送有司衙门。擅自责处致毙。著依律问拟杖徒。已足蔽辜。营兵张成。系听从本官用刑。其罪尚轻。亦著照律减一等发落。　　

○又谕、昨据恩特赫默、蔡攀龙、奏勘明黑水洋面情形一摺。内称、由日照县地方夹仓口出洋。查明黑水洋地方。即在牛车山安定罗盘。以牛车山为界。牛连山之南为江南界。牛车山之北为山东界。嗣后遇有劫案。该船户等。不论在山东江南何处衙门具报。即速移知接壤营县严拏等语。向来东省洋面。以莺游门为界。江南洋面。以牛车山为界。而牛车山距莺游门。中间尚隔一百二十里。从前未经立定界址。以致遇有盗劫案件。彼此互相推诿。今据该总兵等亲往勘明。即以牛车山分界。立定缉盗责成。亦祇可如此办理。所有奏请划定界址。及巡哨捕盗事宜。俱著照所请行。至恩特赫默、蔡攀龙、亲身查勘。远涉外洋。尚属冒险出力。著各赏缎二匹。其跟随出洋之兵丁等。著该督抚查明。酌加奖赏。以示体恤。　　

○辛丑。谕军机大臣曰、松筠奏遵旨传示该贡使等、欣感情形一摺。内称、该贡使向松筠述称。意欲沿途买物。当经松筠谕以尔等需买茶叶丝觔。业奉恩旨准在宁波置买。沿途地方。贸易商人。向不与外国交易。若欲在途买物。断不可行等语。所谕甚当。该贡使等、见小贪利。实为可笑。松筠遵旨严辞阻止。谅不敢再行渎请。至伊等到定海后。购买茶叶丝觔等物。必须官为经理。定立价值。公平交易。勿令牙行铺户人等经手。致启奸商勾结等弊。想松筠等自能妥协办理。此等外夷。在内地购买物件。若令其自行交易。诚恐人地生疎。铺户等不无居奇苛刻。且奸商市侩。易于暗中勾结。是以不得不派员为之经理。但伊等贸易之事。若竟官为经手。则似伊等私事。官为承办。不足以昭体制。惟当令其自行交易。从中弹压。勿令铺户牙行。故为昂贵。并有私相勾结等事。以昭严肃而示体恤。又据松筠奏、经过各处城乡市镇。不令该贡使随从人等上岸。亦不许民人近船观看。稍滋事端一莭。但该贡使等万里远来。旋回本国。经由内地。所过城乡市镇。自不应令伊等上岸游观。至于临清、济宁、及淮安、镇江、苏扬一带。人烟辐辏。商旅云集。亦不妨令在船顺道观览。俾知天朝富庶。祇须留心防范。毋致藉词登岸逗留。致滋他弊。若竟闭置舟中。亦非体恤远人之意。但从来内外大小臣工。办事难得适中。非过即不及。松筠等不可不加意体会。总须于严切之中。仍寓怀柔。俾其知感知畏。方为得当。　　

○署贵州巡抚冯光熊疏报、黄平、瓮安、湄潭、清平、婺川五州县。开垦额内额外田一百七十八亩有奇。　　

○癸卯。上回圆明园。　　

○遣官祭历代帝王庙。　　

○遣官祭都城隍之神。　　

○甲辰。谕曰、毕沅奏、湖广提督俞金鳌、腿疾未能即痊。恳请解任回籍等语。俞金熬在提督任内有年。今因年老患病。恳请解任。著准其解任回籍。并加恩赏给左都督衔。以示优眷。所有湖广提督员缺。著梁朝桂调补。彭承尧著调补广西提督。其四川提督员缺。著穆克登阿补授。　　

○又谕、据书麟等奏查江苏省东海水师营所辖洋面。与山东洋面毗连。向来互相推诿一摺。内称、山东洋面盗案。应听山东巡抚查参外。所有船户杨恒发等被劫二案。止称在黑水洋。未据报明在何省境内。但两省皆有黑水洋面。该管将弁。即应赶紧缉拏。首先推诿之前任东海营都司王良柱。业经病故。所有接任都司今升游击色克图。因前官推诿。亦不即行查勘。未便姑容。请将色克图革职。发往军台效力赎罪等语。水师所辖洋面。各有分界。即有两省交界处所。遇有盗劫。亦应会同缉拏。向来江苏山东所辖海洋。划界未能明晰。以致彼此互相推诿。案悬多年。盗无弋获。所有两省该管将弁。俱有应得处分。今江苏山东两省。均有黑水洋面。山东省疎防将弁。尚未查明参奏。而书麟等将游击色克图。先行劾参。且杨恒发等被盗二案。止称在黑水洋。并未查出究系何省洋面。犯案年月。又非色克图本任。据拟军台。不足以示平允。自应将失事洋面。及实系何人任内之事。详确查明。据实核办。现在山东巡抚。系江兰护理。此事非伊才具所能查办。即将来惠龄到任。亦未必能办理妥协。且惠龄现署四川督篆。交代起程。尚属需时。所有山东巡抚员缺。著福宁调补。即赴新任。其湖北巡抚。节著惠龄补授。惠龄未到任以前。湖北巡抚印篆。著毕沅兼署。福宁接奏此旨。即一面起程。一面知会奇丰额。两人同赴江苏山东交界地方。驻劄海滨。不必自行出洋。各派熟谙将弁。前赴洋面。会同查勘。详定地界。将江苏山东盗劫各案。究系何省所管。何员任内之事。详悉确查。一体办理。以昭核实。所有书麟参奏之摺。俟福宁奇丰额会查奏到。再行核办。　　

○谕军机大臣等、刑部具题安徵省缓决人犯本内。斩妇王氏一起。该省原拟情实。经九卿改拟缓决。此案陶奉廷。系王氏夫兄。向孀居弟妇勒索钱文。被撞同跌致毙。即问拟情实。勾到时朕酌核情理。必予以免勾。今九卿改拟缓决。原可照所拟办理。但阅本内所叙。陶奉廷头撞王氏。该氏站立不隐。仰面跌地。陶奉廷随势扑压身上。喉内痰壅。该氏用手将陶奉廷推转在地。陶奉廷气闭殒命等语。情节未为确实。陶奉廷跌地时。如被王氏扑压身上。或因压痰壅。自系事之所有。今陶奉廷扑压王氏身上。何得一时转致痰壅。况王氏手推。系在陶奉廷痰壅之后。亦不得谓痰壅而亡。缘手推所起。其陶奉廷是否年老衰病。平日素有痰病。本内均未声明。此等情节未符之处。该抚具题时。既未研讯明确详细声叙。而刑部亦止照原题案情。叙入本内。殊欠明晰。著传谕朱圭、即将此案指出各情。覆加确核据实具奏。勿稍含混。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十六


大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。九月。丙午。谕曰、朱圭奏、安庆池州等府属、滨江临湖地方。因夏间雨水稍多。江淮盛涨。间有漫溢沙壅之处。收成歉薄等语。本年安徽省各属秋成。约计八分。尚属丰稔。惟夏间雨水稍多。山水骤发。江淮盛涨。其滨临江湖低洼处所。积水未能全消。以致收成歉薄。民力未免拮据。所有被水稍重之无为州。著赏借两月口粮。铜陵、繁昌二县。著赏借一月口粮。以资接济。该抚务须督饬该州县。核实按户给放。俾闾阎均沾实惠。毋任吏胥侵渔滋弊。至怀宁、桐城等二十八州县卫。被水后虽已涸复补种。秋收究属歉薄。除贵池、铜陵、东流、无为、庐江等五州县。本年地丁新粮。现值输蠲外。尚有应徵漕粮漕项、南屯米麦豆折芦课、津贴加津等项。并节年旧欠钱粮。及因灾借帑各项。又怀宁、桐城、潜山、望江、芜湖、繁昌、寿州、宿州、凤阳、怀远、定远、灵璧、凤台、泗州、盱眙、天长、五河、和州等十八州县。并安庆、建阳、凤阳、长淮、河州等五卫。村庄低洼田亩。应徵本年新赋。及节年因灾缓带旧欠钱粮。并借欠各项。均著缓至来年秋成后。分别递展启徵。以纾民力。其应徵新旧漕粮漕项银米。亦著缓至来年秋成后徵收。俾民力益资宽裕。以副朕轸念民依。有加无已至意。该部即遵谕行。　　

○又谕曰、朱圭奏拏获邻境首夥盗犯一摺。披阅摺内所获盗犯。业经另疏具题。此摺止为拏获盗犯之知县王霁。请加鼓励起见。各省拏获盗犯。如果案关重大。决不待时者。或用专摺以期迅速。若止系寻常命盗案件。原可循例具疏题报。即或因地方文武。有留心缉捕之员。亦可于题本内声明交部。何必于具题之外。又用摺奏。致多繁复。各省督抚。往往因无事可奏。将地方例应具题之件。复行摺奏。以见其留心办事。而总不计及动劳驿马。朕日理万几。于臣工章奏。披览从不惮烦。但此等重复之事。徒烦案牍。实属无谓。嗣后应用摺奏者。不必复行具题。其应具题者。即不得再用摺奏。以归简要。将此通谕知之。朱圭摺、著交部照例办理。　　

○又谕、据保宁奏、新疆应用钢铁铜锡等物。请将禁止出关之处停止。准令贩卖等语。新疆民人。所有种地应用器具。钢铁铜锡等物。在所必需。既非本地所产。而内地又不准其贩卖。于生计未免有碍。即照所奏。准由内地贩卖。其禁止出关之处。著停止。但不可使哈萨克布鲁特等外夷转相贸易。著保宁等不时留心稽察。倘有卖给哈萨克布鲁特等夷之处。即当严行办理。　　

○以广东三江口副将亓九叙。为四川建昌镇总兵。　　

○丁未。谕军机大臣曰、松筠奏＜口英＞咭唎贡使、于十四日行抵德州。并沿途钦遵谕旨。随时妥办各摺。诸凡皆妥。览奏欣慰。此事松筠在军机处行走。面聆谕旨。其颠末系所深悉。松筠起身时。朕复详加面谕。今该贡使等沿途行走。甚为安静。能知小心畏法。自无虑其耽延。但其人心志诡诈。总宜持之以法。毋任使巧。现据吉庆奏、于初五日已抵浙任事。长麟因其细心。亦已有旨令其回浙同办。计松筠于十月半间、可抵浙江。与长麟、吉庆、会晤。松筠将朕面为指示之处。详悉告知伊等。三人公同商办。自然诸事合宜。副朕委任。如该贡使置买茶叶丝觔。即行回国。固属甚善。倘藉词逗留。松筠等定能面为晓谕也。　　

○兵部以武会试中额请。得旨。这考试、汉军取中二名。直隶取中七名。陕西取中六名。广东取中四名。河南取中一名。山东取中四名。江苏取中一名。安徽取中一名。山西取中一名。湖北取中一名。湖南取中一名。四川取中一名。广西取中一名。福建取中一名。浙江取中二名。江西取中一名。云南取中一名。贵州取中一名。　　

○戊申。谕、福建漳州镇总兵员缺。著颜鸣汉调补。并署水师提督印务。其建宁镇总兵员缺。著亓九叙调补。诸神保、著调补四川建昌镇总兵。其松潘镇总兵员缺。著达英泰补授。　　

○己酉。豁贵州运京乾隆五十八年分沉溺铅七万斤。　　

○庚戌。上诣安佑宫行礼。　　

○壬子。谕户部议覆长芦盐政徵瑞奏芦东各属本年应徵商课。请缓至五十九年、分限五年带徵一摺。所驳甚是。第念上年该处雨泽愆期。收成稍歉。盐引不能畅销。今岁虽收成丰稔。商力转输不及。情形究属拮据。但从前节年缓带课项。已展至七年带徵。此次若如该盐政所请。再将本年商课。分作五年带徵。为期未免太缓。所有本年长芦应徵正余引课银五十余万两。山东应徵引票课银十八贡余两。著加恩自五十九年起。分限三年带徵。以纾商力。　　

○谕军机大臣等、据吉庆奏、＜口英＞咭唎船只。因连日风顺。小船于初八日开行。大船三只。亦拟于初九日开行。经总兵马瑀、晓谕该夷官等、以业经奏准等待贡使。必须候旨遵行。随据该夷官等答称。原欲等候贡使。今因病体沉重。难以久留。倘贡使就到。我留大船一只。并舵水人等共一百二十余名。在此等候。吉庆飞咨马瑀等。将所留大船一只。派员看守。不令开行等语。＜口英＞咭唎船只到定海时。因患病人多。恳留调治。经长麟准其暂留候旨。今又藉称病重。忽欲先行。固属夷性反覆靡常。现据吉庆谕令留船一只。甚为宽大。足供贡使乘坐之用。亦祗可如此办理。著传谕松筠、即向该贡使谕知。仍赴浙乘坐原船归国。倘或该贡使等藉称船少。又欲迁延观望。即应严辞斥驳。谕以此系尔等夷官不肯停待。自欲先行。并非浙江地方官饬令开船。今已留大船一只。足敷乘坐。自应速赴浙江登舟。毋得托故逗留。别生枝节。又同日据长麟奏、招募采取蛋鱼之人。于有水师各省。拨给一二十名。分派赏给双分战粮。以备制胜夷船之用等语。所虑未免过当。＜口英＞咭唎夷性狡诈。此时未遂所欲。或致寻衅滋事。固宜先事防范。但该国远隔重洋。即使妄滋事端。尚在二三年之后。况该贡使等日睹天朝法制森严。营伍整肃。亦断不敢遽萌他意。此时惟当于各海口留心督饬。严密巡防。以期有备无患。若即招募蛋户备用。此等于营伍技艺。本不谙习。若令伊等舍其本业。入伍食粮。即赏给双分战粮。亦恐不副其愿。而在营久候。转致入水生疎。于事尤属无益。且各省营制。向无此等蛋籍。今以之分隶各营。顶补额缺。岂不贻笑营伍。况各省拨给一二十名在营。为数甚少。焉能得力。即使＜口英＞咭唎或有衅端。不妨临时加价雇用。又何必豫行招募。致滋纷扰。长麟虽能用心思。但所奏此一节。未免失之迂阔。竟可无庸办理。将此由六百里各谕令知之。　　

○癸丑。谕、刑部奏、镶黄旗满洲二等侍卫德喜、杖毙伊侄书鲁一案。审明将德喜革职枷号四十日。满日鞭责一百等因具奏。因属照例办理。但书鲁酗酒无赖。欠人钱文。德喜以其不服约束。始以木板责打数下。因而殒命。书鲁不肖。德喜系伊亲叔。理应约束。尚非图谋产业。攘夺赀财。故杀者可比。将德喜革职。已足蔽辜。若再与枷号鞭责之罪。则旗人何以约束不肖子弟耶。德喜著仅与革职。其枷号之罪。著宽免。仍挑在各项拜唐阿上。令其奋勉行走。余照所请行。朕于一切事务。惟据理核其所犯情节。秉公办理。当宽则宽。当严则严。著将此通谕八旗知之。　　

○谕军机大臣曰、松筠奏、连日途次泊舟时。该贡使过船求见。款曲禀述。似有冀图转达天听之意等语。该使臣连次过船求见松筠。婉词禀述。自以松筠系钦差照料伊等之人。可将其感激悔惧之意。代为奏达。但朕此时不值特降谕旨。计该贡使十月望间。方可到杭州省城再由省城前往宁波上船。候风放洋。已在十月底十一月初间。该贡使等、应在洋面度岁。著发去御书福字一个。绣蟒袍一件。锦缎五匹。葫芦大荷包一对。小荷包六个。赐于该国王。又御书福字一个。赏给贡使以下人等。并另赏正使锦缎大缎各一匹。大荷包一对。小荷包四个。副使大锦缎一匹。大荷包一对。小荷包二个。著松筠等、该该贡使将次上船时。传旨赏给。并谕以大皇帝念尔国王诚心效款。遣尔等远涉重洋。进京祝嘏。大皇帝嘉尔等恭顺。已优加宴赉。且以尔等沿途安静。今当旋国之时。新正将近。特赐尔国王御书福字一个。俾尔国王得荷天朝敷锡。永迓新正祥禧。并蟒缎荷包等件。用昭恩眷。又御书福字一个。系赏尔正副贡使。及合船人等。因尔等在洋度岁。俾得共仗大皇帝洪福。吉祥如意。安稳涉洋。并另赏尔等缎匹荷包。尔等益当感激大皇帝有加无己之恩。此一节、著松筠于到宁波后。届期会同长麟吉庆遵照办理。松筠仍先向该贡使面谕、以尔等前此在京所请各条。不但与天朝体制不符。亦于尔国无益。是以未便准行。已于敕谕内逐条明白晓示。尔国王素属晓事。断不因所请未遂。致怪尔等。至天津宁波等处。向无洋行通事。与外夷交易之例。是以未允所请。其岙门贸易。已百有余年。况此次尔国王又遣尔航海远来。输诚纳赆。极为恭顺。岂有不准尔国贸易之理。尔等尽可安心旋国。一一转告尔国王知悉。将来尔国夷商到岙门贸易者。仍与各国一体公平抽税。照料体恤。尔等转不必过虑也。如此详悉谕知。该贡使自当益知感畏。敬谨遵奉。将此由五百里谕令知之。　　

○甲寅。谕、河南省节年平粜仓谷缺额。本年大河南北。麦禾均属稔收。若不及时买补。既虑谷贱伤农。且仓廪何由充实。自应照数买补归仓。以足额贮。但采买一事最易滋弊。若不严行督察。实力妥办。或不肖州县及胥役等。有藉词勒买。短发价值等事。是非所以恤农。而适足以病民。转为地方之害。该抚务须督同司道等、严行查察。按价给值。俾小民均沾乐岁之利。毋许官役短价勒买。致滋扰累。倘有此等弊端。一经查出。除将不肖州县。从重治罪外。该抚亦不能辞其咎也。　　

○缓徵江西南昌、新建、进贤、鄱阳、余干、都昌、德化等七县。五十七年水灾民粮银七千八百一十五两有奇。南昌、九江二卫。屯粮银七十八两有奇。德化、湖口二县。芦课银五百四两有奇。　　

○乙卯。谕、昨兵部将惠龄送到军台出力之署成都左营都司姜敏功、带领引见。朕因该员曾在军营出力。是以交军机处记名。向例游击以下人员。不能特邀亲简。记名后、俱交部扣足三年。准予升用一次。但此等人员。因其奋勉出力。予以升擢。用示鼓励。原难保其始终奋勉。无改弦易辙之事。嗣后各省督抚。于此项记名人员。予以升用之后。务须留心察看。倘能仍前出力。不妨再行保奏。或竟题升。或送部引见。量加拔擢。若该员因已邀升用。不知勉图上进。亦当据实参奏。于奖励之中。加以考核。庶该员等益知奋勉。不至初终易辙。以副朕鼓励戎行。综核名实至意。将此通谕知之。　　

○又谕、据琳宁等奏、奉天府府丞百龄、现丁母忧。所有锦州府属应考生童请旨交福保考试等语。百龄现已丁忧。锦州府属生童。即令福保考试。其学政关防。亦著福保暂行署理。　　

○又谕、据琳宁等奏称、补放盛京宗学、觉罗学、正副管长。拟定正陪人员。带领引见。如拟正者补放。请将拟陪者记名等语。各省补放协领以下官员。向系于引见时。拟正者补授。其拟陪者记名。俟续有缺出。即以坐补。嗣后补放盛京宗学觉罗学正副管长时。即照此例拟定人员。带领引见。拟正者补放。拟陪者亦著记名。俟续有缺出。即行坐补。不必复令来京。以省往返路费。用示朕优恤宗室觉罗之意。　　

○谕军机大臣曰、松筠奏＜口英＞咭唎贡使。祗领恩赏奶饼。感激欢忭。及松筠晓谕该贡使情形一摺。所办甚是。但松筠所言西洋各国夷商。俱在岙门交易。而红毛各船。不当在黄埔湾泊一节。今据福康安称、前在广东时。即于黄埔地方查勘。本系该国货船停泊之处。岙门转无＜口英＞咭唎船只。今松筠所言。竟属知其一、不知其二、松筠未曾到过广东。于彼处情形。自未能熟谙。即长麟亦恐不能知悉。此次该贡使既欲于回国之便。到广东黄埔地方。看视伊国贸易之人。祗好听其自便。惟该使臣到黄埔时。著长麟遵照前次谕旨。不动声色。先为密谕岙门西洋外国夷商。勿为夷使所惑。此为最要。至该贡使到宁波后。乘坐原船由外洋行走。如得顺风。较之长麟由内河到粤。自为迅速。今松筠请令长麟在杭州省城见过使臣后。即驰赴粤省。该使臣由杭城前赴宁波。置买茶叶丝觔。再迟二十余日。开船放洋。长麟自必先到粤东。会同郭世勋豫为筹办。诸事得以从容。自当如此。著传谕长麟、即照松筠所请。于会晤松筠商定一切后。即驰赴粤东先为料理。将此由六百里谕令知之。　　
</div>
    <div class="pagination">
<a href="清实录乾隆朝实录_page1797.html">上一页</a><span>...</span><a href="清实录乾隆朝实录_page1793.html">1793</a><a href="清实录乾隆朝实录_page1794.html">1794</a><a href="清实录乾隆朝实录_page1795.html">1795</a><a href="清实录乾隆朝实录_page1796.html">1796</a><a href="清实录乾隆朝实录_page1797.html">1797</a><span class="current-page">1798</span><a href="清实录乾隆朝实录_page1799.html">1799</a><a href="清实录乾隆朝实录_page1800.html">1800</a><a href="清实录乾隆朝实录_page1801.html">1801</a><a href="清实录乾隆朝实录_page1802.html">1802</a><a href="清实录乾隆朝实录_page1803.html">1803</a><span>...</span><a href="清实录乾隆朝实录_page1799.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
