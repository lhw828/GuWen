<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 531 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 531 页/共 848 页
  </h1>
  <div class="content">
   ○赏休致江西九江镇总兵官施联科半俸。　　

○庚寅。月食。　　

○谕内阁、裕泰奏、江西正考官内阁学士那斯洪阿病故等语。那斯洪阿奉差入闱。患病身故。系属殁于公事。所有未领藩库银三百两。仍著加恩照例赏给。　　

○实授周天爵漕运总督。　　

○旌表守正捐躯江苏太湖厅民赵云高妻胡氏。　　

○命五城于冬春二季设厂煮赈。　　

○辛卯。遣官祭都城隍之神。　　

○谕内阁、漕粮为天庾正供。节经降旨、令有漕各省督抚严饬所属早兑早开。克期渡黄。不许稍有迟滞。原期抵通迅速。则回空方可依限。不致贻误新漕。乃近年重运漕船。往往藉词耽延。或因河水浅涸。节节起剥。不能如期抵通。以致归次与受兑俱迟。又安望其及早解缆耶。现在节过寒露。秋深水落。著漕运总督及沿途各督抚、分饬所属严行催趱。无分昼夜。务使各省回空军船。连樯南下。衔尾遄行。不准片刻停泊。庶可以速补迟。如期归次。至来年新漕。尤当赶紧办理。按限兑开。统于黄水未涨之先。一律完渡。并著严饬各该粮道早兑早开。总令于四月初十日以前。全数趱至清江。克期抵坝。以便跟踪渡黄北上。无许稍有迟误。傥敢意存怠玩。漫不经心。仍致临事周章。有逾例限。定将该漕督及各督抚严行惩处不贷。至漕船经过南北各运河。浅阻地方。所在皆有。而山东境内为尤甚。自当先事豫筹。设法办理。著直隶总督、山东巡抚、于回空军船全数南下后。严饬各该地方官确加覆勘。应疏浚者即行疏浚。应挑穵者即行挑穵。务使处处深通。足资浮送。傥一味因循。不能早为筹办。明年新漕北上。再有淤浅处所。阻滞难行。朕惟该督抚是问。将此通谕知之。　　

○贵州镇远镇总兵官嵩龄、以才识疏略。降副将归部选补。以服阕总兵官荣玉材、为镇远镇总兵官。　　

○定端亲王奕绍发引。命惠郡王绵愉至暂安处奠醊。　　

○壬辰。谕内阁、昨据给事中成观宣奏、本科顺天乡试中式第六名童丙荣、系户科书吏童瀚改名朦考。当饬礼部查取童丙荣乡试原卷。交军机大臣查对。笔迹文理。俱与覆试卷相符。惟未曾呈明注销书吏。究有不合。童丙荣著罚停会试一科。所有该给事中自请议处之处。著无庸议。　　

○又谕、成格奏、乡试满洲官卷。红号错乱不符。有无情弊。著监临外监试御史查明据实回奏。　　

○癸巳。上御洞明堂。勾到新疆云南贵州广东情实罪犯。停决新疆绞犯二人。云南斩犯二人。绞犯一人。贵州斩犯二人。绞犯一人。广东斩犯一人。绞犯一人。余一百四人予勾。　　

○遣官祭历代帝王庙。　　

○谕内阁、林则徐等奏、核审殴毙首逆情形一摺。前据讷尔经额奏、拏获从逆各犯。供出首逆蓝正樽、已被乡勇漆国良等殴毙。当降旨著林则徐核实研究。不准以疑似之词。消弭迁就。兹据林则徐等奏、蓝正樽被乡勇追赶。与两贼同逃。该逆等同时歼毙。该二贼身上衣物。被众扯散。独将蓝逆尸身。剥取大衫小帽。并解其所带火镰煤管各一件。旋据逆妻、逆子蓝明玉、逆女蓝秀兰、及从逆之钟顺二、并乡勇等均分别认明。实系该逆生前所用衣物。该逆彼时混入贼夥。乡勇殴毙三贼时。蓝逆在内等语。当乡勇追贼时。抢取死贼衣物。俱已扯散。何以蓝逆衫帽等件。尚复完全。留为日后证据。近于装点。且火镰等件。俱系寻常用物。到处皆有。破衣缝补。并非罕见。何以逆妻遽认系其缝补。逆子逆女。年仅八岁十二岁。何以一见遂认为其父之物。种种疑窦。欲盖弥彰。且据奏称、衣物在乡勇处存留。直至拏获钟顺二等供出殴毙情形。始取出呈验。零星小物。已难为凭。况事隔年余。遽以此为该逆殴毙实据。尤为不近情理。讷尔经额身任封疆。受恩深重。于此等要犯。日久稽诛。及予限查拏。又不能迅速缉获。明正典刑。在蓝正樽ㄠ＜?麻骨＞小丑。原属无足重轻。今乃以被殴致毙。草率完案。傥日后他处拏获。该抚自问当得何罪。讷尔经额疲软无能。智穷诈生。不胜巡抚之任。著交部严加议处。即来京听候部议。湖南巡抚。著龚绶暂行护理。林则徐平日办事尚属认真。故将此案特交详鞫。乃以事非本任。与己无干。遽随同附和。迁就了事。甚非核实办公、以诚事君之道。盖外任之恶习。沾染日深。不自知其为非。林则徐亦著交部议处。嗣后务当振刷精神。勉副委任。至另摺奏、审拟逆案余匪钟顺二一犯。既系从逆要犯。审明后即应正法。祇因系蓝逆殴毙要证。尚留请旨。其意盖以证据现存。并未杀之灭口。巧则巧矣。诚实二字安在。钟顺二著即正法。余著刑部议奏。其该逆缘坐妻子、即著照例定拟完结。在逃之逆子蓝琢玉、著该地方官严密查拏。毋任漏网。　　

○又谕、林则徐奏、稽查盐务。拏获私枭。官引渐见疏销等语。湖广私盐充斥。大为淮纲之害。该督委员巡缉。拏获多起。私贩既知敛迹。官引自可畅行。下游长沙一带。可免侵灌。即至永宝一带久不销引之地。亦可渐冀挽回。衡永郴桂道驻劄衡州。堵缉粤私。耳目较近。此次各属拏获私盐。多由该道设法督拏。著即责成该道、就近督饬地方员弁力堵粤私。使淮引得以畅销。傥日久疏懈。致民间仍食邻私。即将各该地方员弁分别撤参。并将该道严参惩处。至衡永各处。路径丛杂。虽设有水陆卡座。而私贩绕越无常。该督议将卡巡改为游巡。随处探拏。较易得力。即著该督饬令该道张晋熙、督率委员暨各该州县勘明私贩来路。何处最为扼要。何处最涉纷歧。游巡员弁。应如何分合稽查。详细筹议章程。由该督核定试办。仍察看是否得力。有无成效。据实奏闻。总期粤私不得侵灌。淮引不致滞销。方为办理有效。毋得空言塞责。日久视为具文。　　

○甲午。上诣绮春园问皇太后安。　　

○谕内阁、此案科场舞弊在逃之秦度、胡履贡、崔德培、戴焕文、戴鸣銮、沈勣、董汾、聂绍中、田汝霖、孙尔康、吴锡懋、钱大即钱子贞、刘会一、王六等、或系贿嘱联号。或系经手说合。均属案内要犯。经刑部屡次饬缉。并行知各犯原籍严拏。尚未弋获。难保非闻拏远扬。潜匿他省。著步军统领衙门、顺天府、五城、直隶总督、江苏安徽贵州各巡抚、及各省督抚、查照单开年貌籍贯。一体严缉务获。派员解交刑部归案讯办。　　

○以浙江布政使钱宝琛、为湖南巡抚。服阕布政使程矞采、为浙江布政使。　　

○旌表守正捐躯直隶房山县民吴添成妻禹氏。　　

○乙未。谕内阁、昨据成格奏、乡试满洲官卷。红号错乱不符。当降旨交监临及内场监试御史等查明据实回奏。兹据该监临等查明实系弥封官错误。吏部主事梁卓英、刑部主事车瀛、俱著交吏部都察院照例议处。惟乡会试试卷繁多。每次祇派弥封官四员。果否足敷办理。其应如何责成知贡举监临等稽查、酌定处分之处。著军机大臣会同该部议奏。　　

○又谕、琦善奏、拏获滋事水手案内武职各员。垦恩免其开送失察职名。以符奏定章程等语。上年直隶东光县拏获浙江嘉兴白粮帮水手李林贵等习教传徒、并藏带私钱一案。内惟李林贵一犯。系直隶武邑县人。该犯习教。并非由直隶传往。且各犯均系直隶拏获。王振业藏带私钱。亦在直隶破案。是该地方官查拏尚属认真。若仍科以失察。不惟与奏定章程不符。并恐地方文武、以获犯转致获咎。各存畏缩之心。巡缉难期得力。所有失察此案之直隶历任武职各员职名。著免其送部核办。以昭平允。该部知道。　　

○又谕、琦善奏、拏获沿河滋事水手等语。粮船水手。历来沿途滋事。经上年严定章程之后。兹据该督饬属实力巡缉。仍获滋事各犯八十名之多。可见该犯等虽经惩办。尚未能净绝根株。著通谕各省有漕督抚暨漕运总督、于粮船开兑及经过地方。不分畛域。派委文武员弁认真巡查。有犯必惩。傥仍有抢劫殴差、拜师斗杀、及无故上岸滋事等弊。一经查出。从严究办。务使漕行一律安静。该水手等畏法奉公。匪徒渐皆敛迹。无得日久视为具文。　　

○又谕、裕泰奏、乡试考官出题错误。自行检举。据情代奏一摺。此次江西乡试。策题内错误三处。实属漫不经心。有玷衡文之职。武新亨著交部照例议处。　　

○又谕、赛尚阿等奏、呼图克图干预公事等语。据称章嘉呼图克图于该都统等饬提喇嘛浓衮呈控阿玉尔布尼巴扎尔等一案。率行传讯旗兵。取供画招。备文咨行查办。致该喇嘛藉词狡执。实属干预公事。著理藩院严谕该呼图克图、嗣后除喇嘛事务仍准其管理外。所有喇嘛蒙古交涉事件。祇应将人证送旗转解。不准传讯取供。以符定制而杜侵越。　　

○谕军机大臣等、赛尚阿奏、伊因腿生疮。力疾乘坐驮轿出口。查演官兵技艺一摺。著寄知赛尚阿、令伊缓行。妥为调理。认真查演官兵一切技艺。　　

○旌表守正捐躯河南滑县民张旺妻王氏。　　

○添购直隶永定河备防秸料。仍增岁料运脚银。从协办大学士署总督琦善请也。　　

○丙申。谕内阁、御史李熙龄奏、查出从前各省乡试。录旧幸中。并本年顺天乡试中式第十八名赵克昌、钞录旧文。请饬查核等语。著礼部查明照例分别办理。　　

○丁酉。旌表守正捐躯直隶获鹿县民吴定生媳庞氏。　　

○戊戌。谕内阁、邓廷桢等奏、谕逐趸船。并筹议窰口走私章程一摺。粤省纹银出洋。必当弭趸船之来踪。断匪艇之去路。据该督等咨会提督关天培、督饬所属认真巡查禁阻。无论内地何项艇只。不许拢近趸船。亦不许无故在洋游奕。一遇走私匪艇。奋勇兜捦。解省严究。其窰口巢穴所在。密速掩捕查抄。尽法惩办。如在事人等玩不用命。致有纵漏。一经发觉。即究明开窰出洋经由处所。将该员弁兵役。分别参劾治罪。傥敢得规包庇。受贿卖放。甚或比匪反为之用。俱照本犯罪名加等从重问拟。以昭炯戒。失察各上司。一并参处示儆。其有实在出力员弁。能源源报获。或拏获赃重大案。亦即据实保奏。量加鼓励。如有关口丁役。勾串扶同。著即拏解重惩。无许稍涉瞻徇。至粤洋四通八达。该趸船设因防逐较严。改由他途驾驶。不独惠潮一带洋面。恐其潜往。且难保不乘风径入闽洋。著该督等严饬惠潮各营、常川巡防驱逐。毋许片刻容留。并著闽浙总督、福建巡抚、饬属一体堵逐。毋稍疏纵。　　

○又谕、前据讷尔经额奏、拏获粤东透越入境烟贩。当谕令邓廷桢等严饬截拏。兹据奏称、广东省接壤湖南之泷河一道。实为楚粤咽喉。现经饬行南韶连镇道督属缉拏。并查有北界江西之大庾岭。尤为客商要路。亦应责成一体稽察等语。鸦片烟流毒最甚。果能于扼要各关隘。实力盘查。即有走私匪船。断难飞渡。南韶连镇道驻劄韶关。实为两路扼要之所。著即责成该镇道督率员弁。昼夜巡查。遇有奸徒贩运。或商船夹带。立即拏获。从严办理。仍饬禁藉端需索。傥员弁兵役。得规包庇。即严行治罪。其经由之州县营汛。亦著概予参处。似此严定章程。傥再经他省拏获烟贩。定将该镇道等惩处。　　

○又谕、前因讷尔经额于逆匪蓝正樽日久稽诛。迨予限查拏。又不能迅速缉获。明正典刑。乃以被殴致毙。支饰完案。林则徐随同附和。迁就了事。当降旨交部分别严议议处。兹据该部奏、请将讷尔经额照溺职例革职。林则徐降三级调用。均属咎所应得。惟讷尔经额年力正强。若竟予罢斥。转得置身安闲。著赏给三等侍卫。作为驻藏帮办大臣。换回鄂顺安。讷尔经额接奉此旨。即由驿启程前往。不准来京。林则徐著加恩改为降五级留任。不准抵销。　　

○又谕、前据御史巫宜禊奏、请酌定随带司员章程。当降旨令军机大臣会同该部议奏。兹据潘世恩等逐款核议。并将窒碍难行之处。详晰声明。朕详加披阅。所议尚妥。各直省遇有重大案件。经朕特派大臣前往查办。所带司员。不过检查文卷。审讯口供。其应如何定谳之处。全在该大臣秉公持正。无枉无纵。若就该司员等审案之妥协与否。分别议处保举。不特向无此例。且易启挟制奔竞之端。至刑部司员。间准各部堂官奏请带往。原为熟悉刑名起见。若谓概不可用。未免因噎废食。总之大臣奉命查办事件。惟当破除情面。事事务求核实。则司员自知儆惕。何敢遇事徇私。嗣后随带司员。著责成钦差大臣随时稽查。傥有与各该地方官私相往来。及得受苞苴者。著即据实严参。并著沿途地方官及该省督抚留心查察。遇有前项情弊。即行据实参奏。如钦差大臣意存徇隐。经各督抚查明入奏。定将该大臣重处不贷。　　

○又谕、前据御史巫宜禊奏、福建近有三点会。结党聚众。该省毗连之浙江江西广东各省。亦有传习匪徒等情。当降旨令该督抚等查办。兹据邓廷桢等奏称、派员前赴嘉应州一带。严密访查。尚无拜会串匪情事。现在明定章程。实力巡防等语。匪徒设立会名。聚众习教。最为风俗人心之害。若不严行查禁。必致酿成巨案。著该督等即檄饬该司、并通饬该管镇道、督率所属文武加意访查。一得匪踪。立即带领兵役。星驰围捕。毋使一名漏网。各该衙门书吏兵役人等。均令连环保结。如有交通匪党。入夥结拜。或潜通信息。致令渠魁遁逃。即行提省从重究治。保结人知情不首。一同坐罪。失察之本管官。究明有无故纵。分别参处。仍严饬各属查察胥役兵丁。毋得藉端扰累良民。一面出示严禁城乡各庙宇饭店。不许容留不法匪徒。取具连环保结存案。并谕绅耆族长。出具约束子弟切结。如有被匪勾引入会者。即据实禀送。准照罪人自首法。分别减免。傥敢徇隐。厥罪惟均。若能将会匪首报送官。酌予奖赏。被胁平民。准其自首免罪。该督等务当遵照新定章程。认真办理。毋得日久生玩。视为具文。　　

○谕军机大臣等、邓廷桢等奏、谕逐趸船。并筹议拏办窰口走私章程一摺。据奏＜?口英＞咭利等国趸船货船。近年藉词避风。驶入内洋。现已谕饬洋商传谕该国领事。将伶仃等处洋面寄泊趸船。概行遣令回国。毋许仍前寄泊逗留。并饬总商等俟趸船开行回国。即行禀报查考。其快蟹一项。业已尽净。而走私匪艇。名目尚多。实与窰口奸徒。均属难容。已饬道府标镇协营严督所属巡逻查缉等语。夷船停泊内洋。勾结偷漏。为粤省之积弊。该督等谕饬以后。该夷领事是否遵奉。现在趸船曾否开行。务须确实查明。令其全数回国。无稍逗留。如敢将就了事。日后经朕访闻。或被人纠参。朕惟该督等是问。至各项走私船只。尤须设法严拏。期于根株尽绝。亦不得因偶有获案。遂谓驱除已尽。仍贻弊窦也。将此谕知邓廷桢、祁＜?土贡＞、并传谕文祥知之。　　

○己亥。上御洞明堂。勾到广西四川情实罪犯。停决广西斩犯一人。四川斩犯十五人。绞犯一人。余一百一人予勾。　　

○庚子。谕内阁、琦善奏、首府审案出力。恳恩鼓励一摺。直隶保定府知府姜梅、审结命盗重案及京控省控各案三百八十二起。且能于关涉职官之案。认真执法。无所瞻徇。并于原审错误之案。据实平反。毫无回护。控系虚诬者。亦能究出实情。照例反坐。不肯颟顸了事。洵属审谳出力之员。姜梅著以道员用。交军机处记名。其从前各省因审案出力交部记名以道府用之员。嗣后遇有缺出。著军机处一并开列请旨。　　

○以吐鲁番屯田丰收。予员弁议叙。赏兵丁一月盐菜银。　　

○予故科尔沁达尔汉亲王布彦温都尔瑚、祭如例。　　

○辛丑。上诣绮春园问皇太后安。　　

○御洞明堂。勾到福建奉天陕甘情实罪犯。停决奉天斩犯三人。陕甘斩犯十一人。绞犯二十人。余七十四人予勾。　　

○谕军机大臣等、善英奏、顶补战船。朦蔽搪塞。临时误操一摺。据称杭州将军桓格、本年八月赴乍浦阅视官兵马步箭各项技艺。定于二十五日看演水操。旋据参将姜希佩面禀将军、现因海沿风雾大作。碍难操演。求将军讨限。另日再操。桓格因杭州文武场必得弹压。不能久待。当时起程回杭。善英随后亲至海口。查验战船五只。俱已损坏。并究出该副都统前次看操之时。该将备等借用同安船顶补。该副都统曾面嘱该参将不时查验。稍有损坏。即时修补。再三面嘱。不以为事各等语。乍浦设立水师。操演必须认真。战船自应修补。桓格既已定期看操。何以因参将禀请改期。不能久待。遽尔回任。且于战船损坏。该将备等借用同安船顶补等弊。该将军何以并不会衔参奏。著钟祥于赴浙阅兵之便。详细查明。如实有弊端。著即据实参奏。毋稍徇隐。将此谕令知之。　　

○又谕、本日据善英奏、顶补战船。朦蔽搪塞。临时误操一摺。内称该将军前赴乍浦阅视官兵后。定于八月二十五日看演水操。旋因该参将姜希佩面禀、海沿风雾大作。恳请另日再看。该将军不能久待。即起程回杭。又战船损坏。该将备借用同安船顶补各等语。桓格身任将军。有统辖水师之责。操演自应认真。何以因将备恳请改期。遂至中止。战船修补。自有一定例限。将备等借用同安船顶补。自应据实参办。善英专摺陈奏。桓格何以并不会衔。著桓格明白回奏。将此谕令知之。　　

○修浙江东塘石埽盘头各工。从巡抚乌尔恭额请也。　　

○壬寅。孝慈高皇后忌辰。遣官祭福陵。　　

○上诣大高殿行礼。　　

○还宫。　　

○河东河道总督栗毓美奏报秋汛安澜。命诣河神庙祀谢。并下部议叙。出力员弁。升叙有差。　　

○以先贤端木子后裔继敏、袭五经博士。
  </div>
  <div class="pagination">
   <a href="清实录道光朝实录_page530.html">
    上一页
   </a>
   <span>
    ...
   </span>
   <a href="清实录道光朝实录_page526.html">
    526
   </a>
   <a href="清实录道光朝实录_page527.html">
    527
   </a>
   <a href="清实录道光朝实录_page528.html">
    528
   </a>
   <a href="清实录道光朝实录_page529.html">
    529
   </a>
   <a href="清实录道光朝实录_page530.html">
    530
   </a>
   <span class="current-page">
    531
   </span>
   <a href="清实录道光朝实录_page532.html">
    532
   </a>
   <a href="清实录道光朝实录_page533.html">
    533
   </a>
   <a href="清实录道光朝实录_page534.html">
    534
   </a>
   <a href="清实录道光朝实录_page535.html">
    535
   </a>
   <a href="清实录道光朝实录_page536.html">
    536
   </a>
   <span>
    ...
   </span>
   <a href="清实录道光朝实录_page532.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
