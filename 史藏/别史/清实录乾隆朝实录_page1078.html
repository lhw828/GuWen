<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1078 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1078 页/共 1860 页
  </h1>
  <div class="content">
   ○又奏、查缅匪敢于抗拒王师。必当大申天讨。特以边末禽兽。其事本不足办且滇省山多路远。一切筹办不易。查满兵千名。须骑马二千。驮马三百。裹粮及跟役。需马一千五百。是满兵万名。须马三万八千。绿旗兵千名。须骑马三百。驮马三百裹粮余丁。须马一千三百。是绿旗兵万名。须马一万九千。若三万名。即须用五万七千。而官员乘骑。驮载裹粮。及安台续运军装粮石。又须备马数万。以满汉兵四万名计算。共需马十万。各省拨解。既费周章。购备草料。亦复匪易。此办马之难也。至于米石。查永昌地处极边。官鲜积贮。民少盖藏。且连年用兵。米粮消耗。今计兵备粮。兵四万名。日需米四百石。以十个月计算。需米十二万石。永昌无马料。以米代之。马十万匹。每马一升。日需米千石。现在通省可拨之仓粮。只三十五六万石。粮既不敷。加以每三夫运米一石。用夫百余万人。且远者二三十站。往返转运。沿途须三四十万人。路费脚价甚繁。此办粮之难也。又查永昌出口道路。一由腾越之虎踞等关。一由永昌之宛顶等处。两路山峻道窄。两人不能并行。每路数万人。绵长至数十余里。前营已到。后营尚未起程。前后难以相顾。闻边外更险。势难遄行。至永昌之潞江以外。腾越之南甸以外。俱系土司地方。连年用兵。夷民逃避。一切军装粮运。无夫可雇。内地民人。雇令赴口。虽重价不应。即迫胁使行。往往半路逃亡。若仗马骡驮载。马夫亦无从雇觅。若用兵牵赶。需兵又复不少。口粮草料。在在掣肘。又永昌所产食物菜蔬。仅敷一郡之用。今聚兵累万。不独食物昂贵。且恐不给。是以臣等现议分驻。以裕兵食。再查永昌百里之外。至潞江烟瘴渐盛。其余土司地方。亦皆有瘴。每年冬月渐减。至正月复生。一年之内。无瘴时甚少。且边外冬月虽无瘴疠。而水寒土湿。易患疟痢。是以旧岁锡箔一路官兵。病者接踵。即猛密路之官兵。虽未深入。而驻劄老官屯。旱塔等处。水土恶劣。亦病者累累。又闻其地险隘异常。贼人形同狗兔。登山下箐如平地。而我兵无可用武。又至深入。兵将即精壮如常。马行险峻数月。大半疲敝无用。加之入贼境一二千里之遥。粮不能继。实无胜算可操。臣等悉心计议。贼匪虽屡次抗我颜行。皆是自救其死。并未敢稍轶内地。必有留为求作天朝仆隶地步之心。臣鄂宁当妥密访查。若得其实情。可以抑邀恩赦之时。即行奏闻请旨。得旨、朕早知尔等必为此无耻之见。大非矣。且舒赫德临去时。朕未曾面谕乎。汝一离朕前。必有乖张之事。竟是不知改之庸愚耳　　

○又奏、臣鄂宁、曾嘱钱度。哈国兴。密商设法招致缅夷投诚。今舒赫德到滇。公同反复商定。即密扎钱度。嘱与哈镇密办之事。即妥速办理。但钱度现奉谕令赴黔抚新任。可否恳恩。将伊暂留滇省。将军务料理清楚。再赴新任。若钱度可以暂留永昌。宫兆麟即可在省城办事。得旨、另有旨谕。谕军机大臣等、舒赫德、鄂宁、所奏密陈情形一摺。深属乖谬。进剿缅匪之事。朕审度全局。此时原无必欲歼渠扫穴之意。但事势遽难中止。自不得不熟筹妥办。至滇省办理粮马。未免艰难。朕前阅鄂宁奏摺。早已鉴悉。并屡诲伊等从长计议。舒赫德在京。尤熟闻之。何待伊等复为琐屑指陈。且军行需马。给用虽有成数。然亦何妨因时因地。酌量调度。若必如此斤斤计数。则是跬步不可行矣。即如康熙年间。征剿吴逆。滇黔一带。未尝不调集兵众。何彼时未闻办马竭蹷耶。若所称招致缅夷一节。更属无耻大出意料之外。缅匪屡抗颜行。实声罪致讨所必及。即或以其地险瘴重。不值劳师勤远。亦当整顿兵力。审势缮边。徐图机会。设果难措手。即明降谕旨。暂行彻兵。犹属光明正大。何至为此掩耳盗铃伎俩。且前经传谕。以此时缅匪即有投诚之信。尚当责其酋亲至恳求。或遣大头目奉表输忱。不得仅以无名贼众。一诣军门。便欲了事。舒赫德在朕前。不惟习闻朕旨。即伊在京时。亦曾言断不可遣人往彼招致。何一至滇省。顿作此不顾颜面之词。至于此极。试问此事即降旨中辍。于国体已非所宜。若彼未来求。而先示之以意。此宋明诸朝庸馁不堪者所为。岂我国家势当全盛。转效彼自欺欺人之计耶。是必舒赫德因长途劳顿。其气已怯。且沿途自击办理兵差。故欲为此息肩之地。而鄂宁去年筹办粮马。诸事已觉竭力。此时未免畏难。是以两人意见相投。遂不复顾计。率尔为此。若谓其事专出自鄂宁之意。则亦不类大学士鄂尔泰之子矣。至舒赫德在京。受朕调度。承办诸事。颇能尽心。而一离朕前。即有此冒昧乖张之举。实难倚任。舒赫德、鄂宁、俱著传旨申饬。摺内所奏、令钱度、哈国兴、密为设法之处。断断不可。著传谕阿里衮、速令停止。若哈国兴处、已遣人赴缅。亦当即速追回。切不可稍露形迹。为贼所轻笑。前已有旨。令鄂宁来京面受机宜。此时舒赫德留滇。亦属无益。奉到此旨。二人即一同驰驿。作速来京。著将此速行传谕知之　　

○吏部带领京察保送一等之吏科给事中阎循琦、并翰林院升任编修吴省钦等、四十一员引见。得旨、吴省钦、褚廷璋、宋铣、俱准其一等。德成、觉罗巴延三、范宜宾、塘古泰、戈涛、庚音、成善、达哈布、明安、英泰、卓灵阿、钮洪、成明、李本木□寻、图起、瑚什理、范宜清、彭元瑞、蒋雍植、卜祚光、图拉、积福、杨义、那礼善、富昇、怀诚、甯廷璋、傅英、双全、德积、达敏、阿山、福庆、德勋、德明、素楞额、保长、俱准其一等加一级。阎循琦、著改为二等　　

○丁丑。谕曰、中允曹文埴、编修彭元瑞、沈初、董诰、学问俱优。因内廷有承办事件。考试翰詹。降旨停免。未得与诸臣一体升转。著加恩各加一级　　

○谕军机大臣等、昨舒赫德、鄂宁、奏摺内称、现在办理马匹。甚属艰难。拘泥可笑。已降旨申饬。但思从前两路官兵。自彻回宛顶之后。所有骑驮马匹。尚存若干。现在加意餧养。是否膘分尚堪应用。其滇省各营额设马匹。现有若干。及本地土马。尚可购觅若干外。如成都。西安、荆州、等处。已经解送云南之马。又有若干。均当逐一查明。通盘核计。以备将来应用。前经降旨。将普洱边外零星贼党。于今岁秋冬间。阿里衮统兵前往。相机剿灭。以示创惩。若目下马匹不甚充裕。则九龙江外一带。亦可毋庸汲汲筹办。不妨统俟明年经画全局。再行办理。阿里衮等奉到此旨。即将实在马匹数目。逐一确查。今秋可用不可用之处。一并据实奏闻　　

○又谕、上年明瑞摺奏、滇兵怯懦不堪。将来遇有缺出。请暂停选补。曾经降旨鄂宁。令将历年未备名粮。及续出额缺。密记档案。另行筹办。实因滇后狃于积疲之习。不足复用。遇缺另扣。以示振作。理所当然。节次所降谕旨甚明。昨总兵长清。来京召见。询称曲寻镇现在兵丁粮缺。仍于该省绿营中。拣选充补等语。滇兵既经扣缺另办。何以该镇尚有缺出选补之事。是否降旨之后。尚未遵办。或该省各镇。未能画一办理。抑系长清所奏未确。著传谕阿里衮等即速查明。据实奏闻。仍将应办滇兵扣缺另补事宜。遵旨妥协筹办　　

○又谕、昨舒赫德。舒密。密陈情形一摺。所见大谬。已传旨申饬矣。征剿缅匪一事朕初未尝有必办之心因杨应琚措置乖张其事出于不得不办然现在相机筹办。其地路险瘴重。不得不审慎为之原非必欲歼渠捣穴。为劳师勤远之策舒赫德在朕前皆所习闻。何以一经赴滇。竟茫然不省若此。即如办理粮马。该省情形未免拮据。朕于新正阅鄂宁摺。早已鉴悉。即降旨询问。且令鄂宁来京。面商一切。舒赫德在京。同军机大臣无日不备聆训旨。岂滇省办理棘手之处。朕尚未周知。而必待伊等张皇其词。妄为恐吓耶。至所云每京兵千名。需马三千九百。此亦拘泥成例而言。若因时制宜。自当通融酌量。况前此西北两路用兵。五年之内。成此大功。亦未尝必需十万之马。舒赫德在军营。宁不知之又如康熙年间。征剿吴逆。未尝不用兵滇黔。若必如此措置周章。则吴逆尚不知若何猖獗。又安能克期翦灭耶。至欲设法招致缅匪一节。尤为荒唐无耻。可鄙可怪。缅匪僻在荒徼。即果艰于进剿。亦何妨降旨彻兵。尚属光明正大之举。特以图体所关。势难中辍此时原可从容经画。以俟机会。即彼有乞降之信。尚当加之驳。斥不且轻许。屡经传旨甚明。伊等岂得委为不知。且舒赫德前此闻杨应琚受莽聂眇遮之降。有进献盐鱼等语方且以为非笑。即起程前。朕虑其偏于苟且完事。舒赫德自以更历已久。断不致复蹈前辙为奏。乃一离朕前。竟尔自相剌谬。实在情理之外。独不思缅匪专以诈降为长技。彼自来尚当拒绝。岂有转授意招之使来。是其可笑并出进献盐鱼下矣。至摺内称、鄂宁在永昌时。即与钱度商酌招致之事。其见几与绿营粉饰陋习无异。大学士鄂尔泰之子不应若此且鄂宁与明瑞。同任此事明瑞勤事捐躯。始将伊擢用总督。伊宁不动于心。思欲殄仇雪愤。顾忍付之漠然。且甘为不惜颜面。急图草率完事耶。今年既暂缓进兵。诸事正可从长筹度。有何迫不及待。遽为此自欺欺人之事。此必舒赫德目击沿途接办兵差。彼又兼程劳顿。遂尔气馁鄂宁亦因承办军需。不无竭蹷。即欲藉此息肩是以一见投合。不自知其谬妄。二人俱委任军务。而庸猥至于此极独不扪心自问天良耶。舒赫德。鄂宁著再传旨严行申饬。至舒赫德奉差。原因滇兵恇怯不堪。动辄退避逃散。必须大加整是以令伊前往。专任此事。俟京兵到齐。即会同阿里衮鄂宁悉心查办以示惩创。继复降旨。以京兵抵滇。或尚需时。则俟鄂宁陛见回滇再办今伊二人。既有旨令其即速来京此事如尚未办及不妨暂缓之处竟待鄂宁将来回任再行妥办著将此并谕阿里衮明德知之　　

○吏部带领京察保送一等之光禄寺署正福宁等三十七员引见得旨福宁苏明阿沐特恩海福奇成额迈拉逊笃尔赉期成阿王镇福生额舒明曾恒德什勒密梁景鸾勒保永泰、张肱、萨灵阿、董步青、伍隆阿、扬桑阿、永龄、福通、觉罗法海、那澄、常庆、富勒浑、德庆、罗敏、塔章阿、汪承霈、八十九、保定、俱准其一等加一级。钮兆凤、郎致安、福隆额、宝岱、俱著改为二等。钦天监事务本简。一切算法。俱系西洋人办理。此次保送一等人数。较上次过多。著将该堂官交部议处。西洋人免其交部　　

○以太常寺卿王铤、为通政使　　

○戊寅。上御勤政殿听政　　

○谕、昨舒赫德、鄂宁奏、密陈筹办情形一摺。甚属乖谬。可鄙可笑。已传旨严饬。今日将原摺令王大臣等阅看。内如计算进兵马匹一事。拘泥成数。每兵千名。应给马三千九百。通计需马十万余匹。其说甚诞。兵丁给马。自应随宜调度。使必胶柱鼓瑟。势将跬步难行。试问前者平定准夷回部。岂此么＜?麻骨＞可比。然用马何尝至如许之多。即康熙年间。征剿吴逆。滇黔一带。未始不调集兵众。为不闻办马竭蹷若此。滇省筹办粮马。原不无少有拮据。朕新正阅鄂宁奏摺。即已洞鉴。所以密谕舒赫德往办此事。并屡谕该督抚、从长计议。乃舒赫德一到滇省。未见面目。即张皇其词。匆忙入告。有似滇省之事。朕总不知。藉彼奏而朕始悉其端委者然。有是理乎。至摺内称、设法招致缅匪投诚。所见尤属荒唐无耻。迥非情理所应有。进剿缅匪一事。朕初无必欲办理之意。屡降谕旨甚明。因杨应琚措置乖张。其势难以中止。遂令明瑞往蒇其事。明瑞统兵冞入。督率将士。奋勇攻坚。自蛮结一路。连摧贼砦。歼馘因粮。确操胜算。即由宋赛整军前进。至直小猛育。转战几数千里。凡遇贼众。无不击斩披靡。所统万人皆不至大有损伤。独以额勒登额逗遛偾事。屡促赴援。丧心不顾。以致贼匪转由猛卯抄出前路。窥伺大营。时明瑞犹于猛腊坡前驻劄。兵势尚整。因营中间有疲病兵丁。不忍轻弃。遂遣偏裨按队先行。自率扎拉丰阿。观音保等殿后拥护。使明瑞等彼时亦欲取道而出。则统率全军。同回宛顶。亦复何难。即如钱受谷。冯光熊等。以文职汉人从军。尚且旋归无阻。何况将军。盖其秉志坚贞。豫存不肯中道轻还之意。是以亲冒锋镝宁为临阵捐躯。其实核计陆续回营弁士。所损不过十之一二。此军行实在情事。莫不共见共闻。至现在筹办机宜。原欲从长审慎。并无急于扫穴歼渠之计。第将军参赞。既勤事效节。谊难置之不问。而国体所系。应行应止亦当随时制宜。如机有可乘。则整兵缮边。厚集继进。无妨稍需时日。设以其地险瘴重。不值劳师勤远而明瑞在军营。所有经历形势。急难措手之处。亦嘱令侍卫等详悉转奏。夫知彼知已为自来行兵大要。使将来果不必办理。朕即明降谕旨。暂行彻兵。中外闻之。孰不以为光明正大。若如舒赫德所奏。乃汉唐宋明庸懦无能之君臣所为。我堂堂大清势当全盛。简卒偫粮。殄此丑类。于力有何不给而肯效掩耳盗铃恬不为耻耶。且缅匪每以诈降为狡狯长技。杨应琚等已屡受其愚。即此时贼众自知得罪天朝惧干申讨或有遣人乞降之信。尚当严加拒斥。责令凶酋朿身归命。或遣大头目赍表输忱。庶可允其代奏。朕亦屡经谕及并曾传谕阿里衮等。舒赫德在京早熟闻之。即起程前。朕虑其偏于将就完局。曾面加训诫。伊亦自以更历已久。必不敢再致荒唐为对。何一离朕前。竟尔自相刺谬至是。幸而当今纲纪肃清。一切皆禀承朕旨。伊等欲为此鄙谬之举。尚不敢不先行入告。朕得及时饬驳急令停止。倘如前代庸懦无能之时。其臣粉饰以谩其上。其君亦竟不加深诘听其所为。有不为贼人轻笑者耶。朝廷一举一动。皆臣民耳目所属。何所庸其粉饰。况军国重务。岂可自欺欺人。设无知之徒。闻有此奏。疑朕授意舒赫德所为。无论朕不肯受。且朕何如主。若于此等事稍有游移。前此底定西陲。何以克奏肤功于二万余里之外哉舒赫德向在左右承朕指示调度办事尚能妥协。一经奉差辄难专任。此次所奏竟尔复蹈故辙鄂宁自简任滇抚以来。诸事尚知奋勉。今筹议此事又何以前后如出两人舒赫德。鄂宁俱著交部严加议处。并将此通谕中外知之　　

○又谕曰、舒赫德现在交部严加议处。刑部尚书员缺。著托庸调补。工部尚书员缺。著福隆安调补。阿桂著补授兵部尚书。阿桂未到之先。兵部尚书事务。著托恩多兼署　　

○谕军机大臣等、昨舒赫德、鄂宁所奏密陈情形一摺。荒唐乖谬。已叠经传旨训饬。至摺内称鄂宁在永昌嘱钱度与哈国兴。密商设法招致缅夷投诚等语。是鄂宁当未回省城时。早已商度及此。但此等鄙陋无耻之见。究系始自何人。哈国兴在军营。亲与缅匪接仗。并未见贼众有悔罪之状。今既回至永昌。又何从复得贼中信息或系鄂宁承办军务以来诸事竭蹷因存畏难之意急图息户致有此谬妄之举。商之钱度或系钱度狃于外任粉饰陋习又复逞其小智为掩耳盗铃之计告之鄂宁二人意见相投成此大错。不可不彻底究明著传谕鄂宁即将此事实系何人起意。作速据实覆奏断不可稍涉含糊。思欲颟顸了事。自取罪戾也　　

○又谕、向例各省绿营兵缺。原准于该兵子弟内挑补。嗣因奉行不力多将外来无藉之徒。滥行充数以致积疲成习。经李侍尧奏、请申明旧例详查余丁登记档册以次挨补。已降旨允准并令各省一体遵行。但思整顿营伍。惟在拣选得人务收实效若督抚提镇等不能实力甄拔而惟于余丁外募斤斤致辨。是所谓知其一不知其二也盖兵丁子弟。见闻习惯。训练虽易此功。然使人材技勇。本无足观而徒藉父兄之力滥食名粮。则钻营之弊。既不可禁防而入伍者几成世及。又何以实戎行而惩冒滥。转不如兼收慎择。确程材艺之为得矣。著传谕各省督抚、并提镇等。各兵子弟内。有实在可用者。务须详慎挑补。不得以曾奉谕旨通行。稍为假借。如果一时艰于足额。于外来壮丁。不妨量为变通。庶于营伍有裨。倘因例许通融。或从中高下其手。以致补额滋弊。则惟于该管各官是问　　

○吏部带领京察二三等官、年六十五岁以上、内阁侍读兆明等、四十员引见。得旨、兆明、武尔图那苏图、托罗、纳锡泰、傅赉、进补、德平、和植、觉罗顺宁、雅琦、福禄、朱绍琨、苏章阿、觉罗彰古礼、宝云、金柱、萨满达、那音图、萝典、平治、来熙、书明、永安、福禄、路斯道、玛塞、逊德保、兆柱、额尔登额、六十八、六十七、张乐盛、沙珠兰、德尔泰、塞尔吞、曾尚治、明福绶、毛嘉梧、胡在慧、俱著留任。长泰、年力已衰。著以原品休致。户部堂官不行甄别。殊属姑息。著交部察议　　

○吏部议准、御史虞鸣球奏称、呈详案件。即由州县查明。上司祇据文核转。应以具呈之日为始。限三个月。分别题咨完结。或应驳查者。亦必于文内。将初次具呈日期声明等语。应如所请。嗣后如有逾限。照钦部案件迟延例议处。倘原呈内实有舛错遗漏。应驳查者。于案内将初次呈报。及批驳换详月日。摘简明情由声叙。如有毛举细疵。故为驳饬者。除按迟延日期。照例议处外。仍照故意驳查例。再罚俸六个月。其捏改月日者。仍照官文书增减以避舛错律。再罚俸九个月。从之　　

○己卯。军机大臣等奏、察哈尔都统安泰参奏、翼长阿扎拉等。将羊群牧丁空缺。捏名顶替。侵蚀钱粮一案。请旨派员前往审拟。得旨、此案著派侍郎伍勒穆集。郎中阿扬阿。驰驿前往。会同都统巴禄。查审定拟具奏　　

○旌表守正捐躯之四川灌县民张廷贵妻吕氏　　

○庚辰。上诣畅春园。问皇太后安　　

○以翰林院侍讲孙效曾、为云南乡试正考官。御史胡绍鼎、为副考官。翰林院侍读吴省钦、为贵州乡试正考官。御史孟邵、为副考官　　

○辛巳。豁除浙江西兴场、坍没沙地。三百五十四顷一十四亩有奇额课　　

○壬午。谕军机大臣等、前高晋进呈南巡盛典。经军机大臣奏、请将直隶、山东浙江等省。所有巡幸事宜。一并交与高晋纂辑全书。业经行令该督。知照各该省一体汇送。兹据原任浙江巡抚熊学鹏。进呈幸浙盛典。该省既经纂有成编。自应归并酌办。以昭画一。熊学鹏现在住居江宁。与高晋就近咨商。亦属便易。著将幸浙盛典。交与高晋。会同熊学鹏。参酌办理。将此传谕知之　　

○军机大臣等议覆、两广总督李侍尧奏称、查粤西通省常平等仓。现贮米。共计一百七十万石有奇。兹拟于附近水次之南宁。浔州等府属。动拨仓谷。碾米解滇接济。自各水次。至思恩府属之百色地方。用船装载。自百色起早。至滇省广南府属剥隘地方。雇夫挑运。统计粤西境内。水陆运脚。并包裹工价。每石需银七八钱。至一两一二钱不等。自剥隘至永昌。计陆路三十余站。挑价银。每石约需银二两七八钱。连粤西境内水陆运脚。包裹工价等项。统计每石需银三两四五钱。至九钱不等。于秋深滩浅时。陆续起运。约计明年二三月间。可以全抵永昌等语。应如所奏行。但前据鄂宁奏称、滇省常平仓谷。通计可拨三十五万余石。而滇省运送粮石。夫马脚费。现奉旨每日、每石、增给三钱。民间挽运。必更踊跃。请交与阿里衮、明德酌量滇省拨用仓谷。及今岁所买米石。是否足敷兵食。如已经足数。粤西米石。即可无庸拨济。倘有不敷。或核计粤省运送价值。与本省采买驮运。所费相同。及转有浮多之处。亦无庸长途解往。若价脚各项。较有节省。即酌定应拨米数若干。一面奏闻。一面咨明粤省。从容碾出。如期派员起运。其广西至永昌。所有水陆脚价挑费。及需用包裹麻袋袋等项。俟运送事竣之后。令云、贵、广西、该督抚等。按本省章程。分别报部。从之　　

○癸未。礼部议题、玉牒需次告成。于本年五月初五日进呈。恭请皇上升中和殿阅玉牒。得旨是。朕照康熙五十四年之例。在宫中恭览玉牒。不必升殿　　

○吏部议准、调任江苏巡抚明德奏称、常州府属宜兴、荆溪、二县所辖之杨港镇。及江阴县、所辖之顾山镇。地广人杂。最易藏奸。均未设有巡缉官役。查宜兴县县丞。驻劄城中。无专管之事。请移驻杨港镇。又江阴县之石头港巡检。亦属冗设。请移驻顾山镇。从之　　

○甲申。上诣畅春园问皇太后安　　

○安设新封忠义神武灵佑关圣大帝神牌。并遣官致祭　　

○谕曰、额勒登额、著即凌迟处死谭五格著即处斩。额勒登额身为参赞大臣。乃逗遛贻误。决裂乖张。偾事失机甘心引贼实与叛逆无异。经军机大臣会同刑部定。拟将伊父云代。及亲叔兄弟侄等。均照大逆缘坐律。拟斩立决实属罪所应得第本朝法制。从无族诛之条。云代著从宽免死交刑部永远监禁。其亲叔及亲弟侄等。并著从宽发往伊犁。给与厄鲁特兵丁为奴　　

○又谕曰、巴图济尔噶勒。系蒙古人。不能受热。本年且不进兵彼处无事著即行来京。俟进兵时再行遣往伊所属兵丁令彼处领队大臣等管理。巴图济尔噶勒之子普尔普。年壮正系奋勉之时仍留彼处效力行走著传谕阿里衮遵行　　

○旌表守正被戕之湖北襄阳县民王必柱女王氏　　

○乙酉上亲临故将军公明瑞、都统扎拉丰阿、护军统领观音保灵前赐奠　　

○谕军机大臣等、良卿奏到、缉获逃丁限满一摺。此等逃窜余丁。必须上紧缉拏。无使一名漏网。方足以示惩儆。贵州兵丁。在绿营中较为出力。乃前后逃脱余丁。尚至数十名之多。况云南绿营。尤为怯懦性成。每致临阵遁逃。前据鄂宁陆续奏报。逃兵三百余名。屡经降旨严缉。而鄂宁节次奏获者。为数甚少。显系不行实力查办所致。兵丁脱逃。实为法所不贷。督抚等若不严饬文武员弁。速拏治罪。则伊等转相效尤。视为得计。势必益难振作。何以肃军纪而励戎行。鄂宁著明白回奏。伊现令驰驿来京。所有云南逃兵。著特交明德。即行查办。至四川赴滇之兵。亦有中途窜逸者。何以阿尔泰未经专摺详奏。并著传谕阿尔泰。将脱逃若干。未获若干之处。一并查明具奏。其贵州所有未获之犯。著良卿加紧严拏。克期务获。其已获者。仍照前降谕旨。俟躧缉齐全之日。再行请旨。寻明德奏、查各营逃兵。共计三百三十七名。先后拏获正法。及畏罪自戕者。共五十四名。未获者二百八十三名现饬各属文武官。悬立重赏。上紧查拏并飞咨邻省。一体严缉。得旨与汝三月限。限满即奏阿尔泰奏查川省派赴滇省出师兵八千名。滇省咨调余丁二千四百名。中途前后脱逃兵。共四十名。余丁共四十三名。陆续缉获唐连升等四名。即行正法。现又拏获余丁七名。俱监禁审拟。具奏迟延。至蒙垂询。请将臣交部议处。至未获逃兵。尚有三十六名。余丁、三十六名现在上紧严缉。得旨、此尚可宽。至未获者尚有如许之多。若半年内不全获。则不能辞其责矣。俟半年即奏　　

○又谕、去年由京遣往云南之满兵内。随将军明瑞之兵。俱属奋勉。不免过于劳苦。即使复留。亦未必得力。今年又遣京兵四千名。著传谕阿里衮、俟此项兵到后即将去年所遣随明瑞之满兵。编队陆续回京歇息。此内如有诚心愿留者。阿里衮酌量归于新遣兵内效力。如非出于诚心。藉口愿留者。决不可留　　

○旌表守正捐躯之直隶武邑县民王杰女王氏。青县民孟之有女孟氏　　

○丙戌。江西巡抚吴绍诗疏报、乾隆三十一年、清江、吉水、万安、安福、铅山等五县。劝垦老荒、及额外新生田、地、共一顷一十一亩有奇　　

○旌表守正捐躯之直隶通州民邢德重妻王氏。完县民王福贵妻梁氏。山东冠县民赵俭女赵氏　　

○丁亥。豁除四川中江、绵州、南部、荣昌、隆昌、内江、井研等、七州县。坍废盐井。一百三十三眼额课　　

○是月。协办大学士公副将军阿里衮等奏、查永昌府城偏狭。近自锡箔。猛密木邦。各路彻回云贵、四川、三省官兵。一切供支浩繁。计此时距进剿之期尚早。本省官兵。各有原营可归。不必聚处永昌。应悉令归伍差操。或有酌调处。近在本省。亦属便易。至贵州马步兵。共七千六百余名。四川共四千九百余名。现在并彻存永昌。其中强弱老壮不同。挑精壮者留用外。其余彻回原省。以节糜费。得旨、是　　

○又奏、臣等查办减退兵丁。除将军明瑞。及额勒登额两路。先行陆续彻回外。其木邦一路逃兵。现在密查。得旨、览　　

○云贵总督暂管巡抚鄂宁奏、查贼匪已出猛混。赴猛笼一带。橄榄坝江外。并无贼踪小猛养百姓。前此避入山箐。已有归业者。其余未回夷民。现亦逐一招徕。至普洱。思茅。备贮军粮。除供支外。现存米。一万数千石。又有额贮兵米。可以动用。至该处旧驻防兵。三千五百余名。新从永昌拨往黔兵二千名。现又奉谕、命荆州将军永瑞。带领湖广满兵二千五百名。赴普洱一带。无烟瘴处屯驻。前贮米已足供支数月兵粮。其余附近普洱之镇沅、景东、元江、临安、开化、广南、等府属仓粮。未经拨动。自可随时接济。再成都满洲兵。一千五百名。已陆续全到滇省。此次兵。俱令分住附近教场之空闲庙宇。以便操练报闻　　

○云南巡抚明德奏、查各省协济及本省采办军需马骡除解永昌外。其截留本省者。不下二万匹头。需用草料繁多。运送堆贮。俱费周章。拟分拨附近省城州县。饲餧较便。至今秋办理普洱一路。现有荆州兵。及绿营土练兵。共八千余名。将来阿里衮等进兵。又添新旧兵六千名。官员跟役不下万人。以及马骡草料。普洱地方需粮较多。现在商办豫筹。以备供支。得旨、俱属得要。

大清高宗法天隆运至诚先觉体元立极敷文奋武孝慈神圣纯皇帝实录卷之八百九　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。五月。戊子朔。以广西太平府属故江州土知州黄承烈孙一凤、袭职　　

○己丑。陕西巡抚明山奏延安、榆林、二府属地处沿边。向建堡城二十七座。除从前已修六座外。尚有未修二十一座。查延安属堡城六座。在靖边定边二县。相距不远。均可同时兴修。至榆林属堡城一十五座分隶榆林怀远。神木。府谷四县。每县三四堡不等。各堡相距甚远。工料等件必须该管知县亲身督办。若同时兴修。照料难周应分以年限查榆林县之渔河、常乐、二堡。怀远县之波罗、向水、二堡。神木县之高家堡。及府谷县之孤山、木瓜园、二堡。俱当要路。即于本年兴修。其榆林之堡宁、双山、怀远之咸武、清平、神木之永兴、大柏油、府谷之黄甫、清水、共八堡。地稍偏僻。俟明年再行续修。得旨、好。如所议行　　

○旌表守正捐躯之直隶衡水县民张进喜女张氏。南皮县民何富兴妻傅氏　　

○庚寅。孝诚仁皇后忌辰。遣官祭景陵
  </div>
  <div class="pagination">
   <a href="清实录乾隆朝实录_page1077.html">
    上一页
   </a>
   <span>
    ...
   </span>
   <a href="清实录乾隆朝实录_page1073.html">
    1073
   </a>
   <a href="清实录乾隆朝实录_page1074.html">
    1074
   </a>
   <a href="清实录乾隆朝实录_page1075.html">
    1075
   </a>
   <a href="清实录乾隆朝实录_page1076.html">
    1076
   </a>
   <a href="清实录乾隆朝实录_page1077.html">
    1077
   </a>
   <span class="current-page">
    1078
   </span>
   <a href="清实录乾隆朝实录_page1079.html">
    1079
   </a>
   <a href="清实录乾隆朝实录_page1080.html">
    1080
   </a>
   <a href="清实录乾隆朝实录_page1081.html">
    1081
   </a>
   <a href="清实录乾隆朝实录_page1082.html">
    1082
   </a>
   <a href="清实录乾隆朝实录_page1083.html">
    1083
   </a>
   <span>
    ...
   </span>
   <a href="清实录乾隆朝实录_page1079.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
