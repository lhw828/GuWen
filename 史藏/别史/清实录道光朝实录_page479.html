<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 479 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 479 页/共 848 页</h1>
    <div class="content">○蠲缓浙江海宁、金华、兰溪、东阳、义乌、永康、汤溪、龙游、丽水、缙云、青田、云和、龙泉、长兴、德清、武康、建德、淳安、寿昌、桐庐、遂昌、钱塘、富阳、新城、武义、浦江、西安、江山、常山、宣平、仁和、乌程、归安、三十三州县并杭严卫、衢州所、被水被旱庄屯新旧额赋有差。给海宁、金华、兰溪、东阳、义乌、永康、汤溪、龙游、丽水、缙云、青田、云和、龙泉、十三州县灾民一月口粮。　　

○庚辰。上诣时应宫拈香。　　

○谕内阁、御史豫泰奏、请严禁接壤地方。互相推诿一摺。各直省州县水陆接壤之区。犬牙相错。奸匪最易潜踪。该地方官果能不分畛域。平时既严行查察。一有窃劫暨习教等案。立即严密查拏。何至该匪徒等此拏彼窜。日久无获。若如该御史所奏、近来州县官。遇有应缉案犯。彼此互推。如三县交界。即有三不管之名。四县交界。即有四不管之名。往往贼匪一经出境。本境官置身事外。邻境官又以案为别县之案。人为别县之人。事非己责。不肯任劳。并虑及捕获后。反致同寅得有处分。于是互相推诿。竟置盗贼于不问。甚至捕役私行卖放。是各省接壤之区。反为奸匪藏身之所。何怪案悬无获。蠹害良民。著各省督抚等严饬所属州县营弁。务当破除积习。有犯必惩。傥仍有以越境差捕。意存畏难。或回护同寅。巧为推卸。并捕役藉端滋扰、受赃卖放等弊。一经查出。立即指名严参。毋稍姑息。以戢奸宄而靖闾阎。将此通谕知之。　　

○以署工部左侍郎廖鸿荃、为兵部左侍郎。仍兼署工部左侍郎。服阕侍郎李宗昉、署吏部右侍郎。　　

○以驻藏大臣文蔚、为镶蓝旗蒙古副都统。　　

○调塔尔巴哈台领队大臣华山泰、为伊犁领队大臣。伊犁领队大臣丰绅、为塔尔巴哈台领队大臣。　　

○以拏获粮船水手凶犯萧老。予浙江道员桂菖等议叙加衔有差。　　

○拨直隶司库银。采买古北口驻防八旗及提标城守各营来年兵粮。从热河都统嵩溥请也。　　

○贷山海关八旗兵丁修葺官房饷银。　　

○辛巳。上御乾清门听政。　　

○谕内阁、八旗月支钱粮。例应较准砝码。弹兑平允。毋许丝毫短少。嗣后各该旗钱粮。应如何支领弹兑之处。著户部堂官、管理户部三库事务大臣、八旗都统、会同妥议章程具奏。寻奏、请饬工部制造弹兑一千两大平一架。四百两小平二架。照户部祖砝较准。交与户部印库。嗣后每月开放各旗营兵饷时。监放官会同镶黄正黄二旗参佐领等到库。将平砝领出。承领之参领等按照应领银数。抽查较兑。具结领回。如有短少。会同稽查御史及监放官。三面兑准补足。仍将库官照例参处。再各旗营既挨次抽查。未免稍延时刻。并请嗣后支放八旗钱粮。三月至八月。定于卯刻。九月至二月。定于辰刻开库。从之。　　

○朝鲜国王李焕、遣使表谢赐祭葬谥并封王恩。进献方物。命留抵下次正贡。赏赉如例。　　

○以大理寺少卿关圣保。为太仆寺卿。　　

○命黑龙江将军哈丰阿、在紫禁城内骑马。　　

○展缓八旗兵丁扣还库银限期两月。　　

○缓徵乌噜木齐宜禾县歉收乡户粮石。　　

○壬午。上诣皇太后宫问安。　　

○吏部右侍郎管国子监事文庆等奏、各省副榜贡生。请一律呈验贡单收考。下部议。寻议、副榜贡生。与恩拔岁优各贡不同。例不给与贡单。惟山东、浙江、均由学政给与。未免两歧。请照例一律毋庸给与贡单。从之。　　

○以江南太湖协副将鲍起豹、为广东琼州镇总兵官。　　

○旌表逼嫁捐躯陕西盩厔县民马杰妻管氏。　　

○癸未。谕内阁、本年九月间。举行奉安孝穆皇后孝慎皇后梓宫典礼。嵩曜等系工部派充总办事宜司员。载铨于事毕后。在梁格庄行营。查询沿途差务。率指嵩曜为家里人。嵩曜当以哈哴阿明白登覆。差旋后复向敬敏等呈请代奏。当降旨令载铨明白回奏。并派大学士、军机大臣、传集嵩曜等讯明具奏。随据将传讯各供词呈览。与载铨所奏情节相符。朕因载铨措词过当。并嵩曜负气具呈。恐开属员讦告之渐。复降旨将载铨交宗人府、嵩曜交部议处。旋经宗人府将载铨照例议罚职任俸一年。吏部将嵩曜照例议罚俸九个月。朕酌核情节。均属允协。业经降旨准行。此案载铨以堂官查询司员差务。系为慎重公事起见。本无不合。使非载铨措词过当。嵩曜敢于负气具呈。朕必将载铨处分宽免。重治嵩曜讦告长官之罪。公是公非。权衡至当。本无畸轻畸重于其间。兹事隔两月之久。御史汤鹏率行奏称、载铨处分过轻。请再交宗人府量加议处。并请将嵩曜处分宽免等语。朕综理庶政。一秉大公。从不设以成见。遇有应行处分事件。或特旨施行。或交部核议。总期情理悉协。众论允符。若事经数月。于奏定准行事件。纷纷渎请。妄议改更。无此政体。且赏罚为朝廷大权。岂容臣下妄行干预。汤鹏此奏。率意渎陈。实属不知事体轻重。不胜御史之任。著仍回原衙门行走。　　

○太子太傅予告大学士托津卒。晋赠太子太师。命庆郡王绵慜、带同侍卫十员往奠茶酒。赏银一千五百两治丧。入祀贤良祠。予祭葬。谥文定。　　

○缓徵两淮富安、安丰、梁垛、东台、何垛、丁溪、草堰、刘庄、伍祐、新兴、庙湾、板浦、中正、临兴、十四场被水歉区新旧额赋。　　

○甲申。孝慎皇后殡宫月祭。遣官行礼。　　

○谕内阁、杨名扬奏、查明仓贮兵粮年久。酌筹出粜一摺。陕西潼关厅节年旧存储备仓斗兵粮豌豆一万三千八百石。折合京斗粮一万九千七百余石。积贮年久。霉朽堪虞。自应量为变通。著照所请、准其将此项备贮供兵粮石。照依市估。折合京斗。陆续出粜。价银随时解司报拨。并自道光十五年起。以每年余賸兵粮。尽数拨补。以符原额。　　

○谕军机大臣等、御史章炜奏、东河黄沁厅原武汛分溜进水处所。近已塌宽三百余丈。因本年闰六月内。南岸广武山北老滩。塌去一千余丈。河溜向东北下移。中流旋生淤滩。河分两股。侧向北趋向日串沟。今成支河。既无高厓可以筑坝拦截。又不能抛船逼溜。编挂柳笆。原武、阳武、两汛堤工。逐节吃紧。极为险要等语。著栗毓美、桂良、即将该御史所指情形。确加查勘。悉心妥议。趁此冬令水涸。豫为筹画。务使河流顺轨。原阳两汛堤工。不至吃重。方为妥善。将此各谕令知之。　　

○浙江道御史易镜清奏、三场试策。请改用律例一道。下部议。寻议、国家设科取士。责以报称者甚多。不独在理刑一端。若于进身之始。先责以名法之学。无论剿说雷同。无裨实用。即真心讲贯者。亦必荒其本业。旁及专家。以法律为诗书。更恐揣摩求合之士。承迎风旨。因缘为奸。士习之不端。关防之不密。多由于此。不可不防其流弊。该御史所奏应毋庸议。从之。　　

○以故车臣汗扎萨克贝子蕴端巴雅尔子铭珠尔多尔济、袭爵。　　

○命前任山西布政使徐镛以三四品京堂补用。　　

○乙酉。谕内阁、普保奏、津贴官田。水冲沙压。请饬查采闲荒拨补一摺。盛京供奉陵寝祭品。向由壮丁采办。前因丁力竭蹷。降旨将该衙门所管辽阳州界内二台子等处闲旷地亩。赏给壮丁等领种。以资津贴。兹据普保奏称、该处地亩。滨临河边。现经勘明浸牛湖河东等处。水冲沙压地一千七百十九亩零。若仍令该丁按年照数交纳采办之项。丁力未免支绌。著奕经详细查明。妥为办理。　　

○又谕、钟祥奏、德州民堰漫口。堵筑完竣。请将原坍续坍各工段。分别借项摊徵。并著落赔办一摺。山东省本年秋汛。卫河漫溢。据该抚查明、德州第二屯漫缺民堰。业已赶紧堵筑。惟需用较繁。该州又已捐办折给屯户口粮。并倒房修理之费。所有二屯漫工原坍二十五丈。需用工料例帮价银二千七百六十三两。著准其循例借帑办理。摊徵还款。其续坍之十七丈。需用工料。不准估报。即著责令该州赔办。　　

○又谕、鄂顺安奏、查明失察邪教历任文武职名。开单请交部议处。此次山西赵城县匪徒滋事。据鄂顺安查明该犯等习教传徒。始于道光二年。著自道光二年起。至十五年三月止。所有历任失察邪教文武各员。交吏兵二部照例议处。　　

○修浙江东塘尖汛各工。从钦差户部右侍郎吴椿等请也。　　

○上以冬至祀天于圜丘。自是日始。斋戒三日。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百七十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。十一月。丙戌朔。谕内阁、琦善奏、州县额设民壮。有名无实。请饬另募充补等语。州县地方额设民壮。本为保卫仓库而设。该地方官果能认真操演。原可补兵力之不足。近来视为具文。不能实心训练。甚至视同皂快贱役。所募之人。类皆游手好闲。滥竽充数。又安望其调用得力耶。著该督通饬各州县。即将额设民壮。另募身家清白之人。充补入卯。其应用器械。并责成该州县自行筹款制备。随时演习。傥一时教练乏人。准其于营伍中遴选熟谙技艺兵丁。咨明营员。饬令传授。仍由该管道府勤加查察。勿令日久废弛。嗣后该督仍当遇便抽查。如有仍前怠玩。不能实力奉行者。即行据实参办。毋稍姑息。　　

○命古城领队大臣多隆武、来京。赏直隶正定镇总兵官海凌、二等侍卫。为古城领队大臣。调陕西陕安镇总兵官唐俸、为正定镇总兵官。　　

○以捐修福建泉州府城垣各工。予提督马济胜等、议叙升赏有差。　　

○缓徵直隶霸、保定、大城、清苑、安肃、博野、容城、蠡、雄、祁、安、高阳、河间、献、肃宁、任邱、景、吴桥、东光、静海、青沧、南皮、盐山、南和、大名、钜鹿、任、冀、南宫、新河、武邑、衡水、隆平、宁晋、深、武强、饶阳、安平、定、深泽、四十一州县被水被雹村庄新旧额赋及前贷银谷。　　

○丁亥。上诣南郊斋宫斋宿。　　

○戊子。冬至祀天于圜丘。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后孝慎皇后殡宫。　　

○遣官祭端慧皇太子园寝。　　

○停次日朝贺。　　

○诣皇太后宫问安。　　

○己丑。谕内阁、户部奏、查核常平仓谷。额贮亏短。现存未买各数目。按各省册报。开单呈览。朕详加披阅。各省现存谷仅止二千四百余万石。历年动缺谷一千二百五十余万石。亏缺霉变谷二百七十余万石。粜缺借缺谷三百十余万石。虽尚存有粜价银一百十余万两。并未随时买补。统计缺短谷一千八百余万石之多。几及额贮之半。节经该部逐案逐年行催。并不详细登覆。实属疲玩。积贮为民食所关。国家设立常平仓。为有备无患之计。各该省遇有动用。必须随时买补。颗粒无亏。以期缓急有恃。近年各省仓谷。动缺如此之多。总由各州县玩视仓储。既不慎重出纳。该管上司。复不实力稽查。若不亟加整顿。已缺者永无归补。现存者任意侵移。尚复成何事体。除因公动缺谷石较多。一时全行买补。恐于民食有妨。责成各督抚另筹陆续归补外。其存贮谷价银一百十余万两。著各该省督抚迅饬各该属察看情形。即行买补还仓。如有藉端勒派克扣等弊。惟该督抚是问。至各员亏缺霉变谷石。著查明按限追缴。如仍前延宕。即指名严参治罪。毋稍宽纵。粜缺借缺等项谷石。除现存粜价外。借缺谷石。有无徵还。粜价银两。有无存贮。曾否提解司库。著即逐细查明。报部备核。现存谷石。著饬属加谨收贮。遇有因公动用及出陈易新之处。详明该管上司。即专案报部查核。仍饬随时筹买归仓。傥有亏缺。即严参示儆。若扶同徇隐。查出一并治罪。如动用后不专案报部。查出即著落擅动之员赔补。以归核实。所有各省仓粮奏销案内动缺亏缺。未据造册报部。及历年仓粮奏销。未经题报者。著速行分别造报。毋再延宕。并查取造报迟延职名。送部核办。以儆玩延而重积贮。将此通谕知之。　　

○命翰林院侍讲徐士芬、温葆淳、检讨谌厚光、编修徐继畬、徐广绂、汪元方、司经局洗马杜受田、每日一员。以次豫备召见。　　
</div>
    <div class="pagination">
<a href="清实录道光朝实录_page478.html">上一页</a><span>...</span><a href="清实录道光朝实录_page474.html">474</a><a href="清实录道光朝实录_page475.html">475</a><a href="清实录道光朝实录_page476.html">476</a><a href="清实录道光朝实录_page477.html">477</a><a href="清实录道光朝实录_page478.html">478</a><span class="current-page">479</span><a href="清实录道光朝实录_page480.html">480</a><a href="清实录道光朝实录_page481.html">481</a><a href="清实录道光朝实录_page482.html">482</a><a href="清实录道光朝实录_page483.html">483</a><a href="清实录道光朝实录_page484.html">484</a><span>...</span><a href="清实录道光朝实录_page480.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
