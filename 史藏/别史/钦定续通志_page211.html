<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 211 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 211 页/共 284 页
  </h1>
  <div class="content">
   钦定续通志卷三百八十五
　　钦定四库全书
　　钦定续通志卷三百八十六
　　列传
　　宋【九十】
　　周执羔　　　王希吕　　　陈良祐
　　李浩　　　　陈槖　　　　胡沂
　　唐文若　　　李焘
　　周执羔字表卿信州弋阳人宣和六年举进士廷试徽宗擢为第二授湖州司士曹事俄除太学博士建炎初乘舆南渡自京师奔诣扬州不及遂从隆祐太后于江西还觐防稽寻以继母刘疾乞归就养调抚州宜黄县丞时四境俶扰溃卒相挻为变令大恐不知所为执羔谕以祸福皆敛手聴命既又执首谋者斩以狥邑人徳之绘像立祠歴通判湖州平江府召为将作监丞累迁右司员外郎擢权礼部侍郎充贺金生辰使往嵗奉使官得自辟其属赏典既厚愿行者多纳金以请执羔始拒絶之使还兼权吏部侍郎同知贡举以言事忤秦桧御史劾罢之起知眉州徙阆州又改防州兼防路安抚使溱播蛮叛其豪帅请遣兵致讨执羔谓曰朝廷用尔为长今一方绎骚责将焉往能尽力则贳尔一兵不可得也豪惧斩叛者以献移知饶州防除敷文阁待制乾道初守婺州召还提举佑神观兼侍讲首进二説以为王道在正心诚意立国在节用爱人二年复为礼部侍郎孝宗患人才难知执羔曰今一介干进亦防赐召口舌相髙殆成风俗岂可使之得志哉上曰卿言是也拜本部尚书升侍读固辞不许统元厯差命执羔厘正用刘义叟法推日月交食考五纬赢缩以纪气朔寒温之候撰厯议厯书五星测騐各一卷上之上尝问丰财之术执羔以为蠧民之本莫甚于兵古者兴师十万日费千金今尺籍之数十倍于此罢癃老弱者防半不汰之其弊益深论和籴本以给军兴豫凶灾葢国家不得已而为之若边境无事妨于民食而务为聚敛可乎旧籴有常数比年毎郡増至一二十万石今诸路枯旱之余虫螟大起无以供常税况数外取之乎宜视一路一郡一县丰凶之数轻重行之灾甚者蠲之可也诏从之求去上谓辅臣曰朕惜其老成宜以经筵留之除龙图阁学士提举佑神观在经筵二年毎劝上以辨忠邪纳諌争上深知其忠明年告老上谕曰祖宗时近臣有年逾八十尚留者卿之齿未也命却其章未防复申前请诏提举江州太平兴国宫赐茶药御书时闽粤江西嵗饥盗起执羔陛辞以为言诏遣太府丞马希言使诸路振救之乾道六年卒年七十七执羔立朝无朋比治郡亷恕有循吏风手不释卷尤通于易
　　王希吕字仲行宿州人渡江后自北归南既仕寓居嘉兴府乾道五年登进士科六年召试授秘书省正字除右正言时张说以攀援戚属擢用再除签书枢密院事希吕与侍御史李衡交章劾之上疑其合党邀名责逺小监当既而悔之改授宫观去国之日屏徒御蹑履以行恬不为悔由是直声闻于逺迩淳熈二年除吏部员外郎防除起居郎兼中书舍人淮右择帅命希吕知庐州兼安抚使修葺城守安集流散兵民赖之加直寳文阁江西转运副使五年召为起居郎累迁吏部尚书求去乃除端明殿学士知绍兴府防以言者落职希吕天性刚劲遇利害无回防意惟是之从尝论近习用事语极切至佐漕江西日尝作卷石记以示僚属一幕官举笔涂数字举坐骇愕希吕喜其不阿荐之治郡百废俱兴尤敬礼文学端方之士操行亷洁至无屋可庐由绍兴归犹寓僧寺上闻之赐钱造第后以病卒于家陈良祐字天与婺州金华人年十九预乡荐入太学绍兴二十四年擢进士第调兴国军司戸以荐除太学録枢密院编修官累迁军噐监兼邓王府直讲隆兴元年出为福建路转运副使明道三年除起居舍人兼权中书舍人迁起居郎寻除右司谏首言防子之弊愿捐内帑以舒细民之急上曰朕积财何用发内府白金数万两收换防子收铜版勿造军民翕然未防户部得请改造五百万又奏陛下号令在前不能持半嵗久以此令民谁能信之既而又欲造防子二千万屡争之不得遂请以五百万换旧防俟通行渐收之当使不越千万之数上鋭意图治以唐太宗自比良祐言太宗政要愿赐省览择善而从知非而戒使臣为良臣勿为忠臣上曰卿亦当以魏徴自勉又言陛下躬行节俭弗殖货利或托肺腑之亲为市井之行以公侯之贵牟商贾之利占田畴擅山泽犯法冒禁非所以维持纪纲愿严戒敕时左相丁外艰起复良祐言起复非正礼今无疆埸之事宜使之终丧遂寝迁右諌议大夫【按齐东野语载张説奏置酒延众侍从帝许之客毕集独良祐不至説不平奏臣奉旨而后敢集客陈良祐不至是违圣意也中批陈良祐除谏议大夫附识】兼侍讲同知贡举累迁吏部尚书时议遣使请地良祐奏遣使乃起衅之端万一敌骑侵边则民力困于供输州郡疲于调兵连祸结未有息期且今之求地欲得河南曩嵗尝归版图不旋踵而又失如其不许徒费往来若其许我必邀重币经理未定根本内虗又将随而取之矣必须遣使则祈请钦宗梓宫犹为有辞内视不足何暇事外迩者未懐岂能绥逺奏入忤防贬瑞州居住防移信州九年许令自便淳四年起知徽州防除敷文阁待制知建宁府卒
　　李浩字徳逺其先居建昌迁临川浩早有文称绍兴十二年擢进士第时秦熺以宰相子魁多士同年皆见之浩独不往调饶州司户参军襄阳府观察推官继调金州教授改太常寺主簿防兼光禄寺丞轮对首陈无逸之戒且言宿卫大将杨存中恩宠太过上悟旋令就第自秦桧用事塞言路及上縂揽权纲激厉忠谠此习尚存朝士多务慎黙至是命百官转对浩与王十朋冯方查籥胡宪始相继言事闻者兴起浩不安于朝请祠主管台州崇道观以归孝宗即位以太常丞召时张浚督师江淮宰相多抑之浩引仁宗用韩琦范仲淹诏章德象故事乞谕令同心协济兼权吏部郎官浩雅为汤思退所厚御史尹穑欲引之以共挤浚因荐浩及对乃明示不同之意二人皆不乐逾年始除员外郎兼皇子恭王府直讲在王府多所禆益未防宰相召为郎者四人将进用之尤属意浩浩嘿然无一辞同舍皆迁浩独如故逾年浙河水灾诏郎官馆职以上条时政阙失浩奏疏指论近臣并及宰执惟奉行台諌多迎合百执事顾忌畏缩反覆数千言用事者深忌之乞外得台州州有拣中禁军五百人训练官贪残失众心不逞者因谋作乱浩推其为首者四人黥徙之迄无事除直秘阁并海有宿防久不获浩募其徒自防赎罪即得其魁里豪民郑宪以赀给事权贵人门嚢橐为奸事觉械系之死狱中尽籍其家徙其妻孥权贵人教其家讼寃且诬浩以买妾事言者用是挤之疏方上权参政刘珙越次奏曰李浩为郡捕治豪民为其所诬臣考其本末甚白帝曰守臣不畏彊御岂易得耶遂留中不下大理观望犹欲还其所没赀上批其后曰台州所断至甚允当郑宪家赀永不给还流徙如故浩始得安明年除司农少卿时朝廷和籴米八万董其事者贱籴湿恶隠尅官钱户部不敢诘浩白其奸下有司穷竟户部欲就支稽见数大理附防之浩争曰非但惠奸且亏军食上是其言遂除大理卿浩前在司农尝因面对陈经理两淮之防至是为金使接伴还奏曰臣亲见两淮可耕之田尽为废地心尝痛之条画营屯以为恢复根本又言比日措置邉事甚张皇愿饬将吏备御无规微利近功日与大臣修治具结人心持重安静以俟敌衅上悉嘉纳宰相议遣泛使浩与辨其不可至以官职訹之浩怒以语触之且力求外以直寳文阁知静江府兼广西安抚使帝谕大臣曰李浩营田议甚可行大臣莫有应者浩至郡旧有灵渠通漕运及灌溉嵗久不治命疏之民頼其利邕管所安平州其酋恃险谋聚兵为邉患浩遣单使谕以祸福且许其引赦自新即谢过焚彻水栅聴约束治广二年召还入对论俗不美者八其言曰陛下所求者规諌而臣下専务迎合所贵者执守而臣下専务顺从所惜者名器而侥幸之路未塞所重者亷耻而趋附之门尚开儒术可行而有险诐之徒下情当尽而有壅闭之患期以气节而偷惰者得以茍容责以实效而诞慢者得以自售上问诞慢者谓谁浩具以实对翌日谓宰相曰李浩直谅遂除权吏部侍郎时政府有怙宠窃权者党与非一自浩之入已相侧目且欲以甘言诱之浩中立不倚于是嗾諌议大夫姚宪论浩以彊狠之资挟奸谀之志寘之近列变乱黒白未及正谢而罢乾道九年提举太平兴国宫明年夏防路阙帅命浩以秘阁修撰徃防有羁縻州曰思州世袭为守则田氏与其犹子不恊将起兵相攻浩草檄遣官为劝觧二人感悟尽释前憾邉得以宁逾年以疾请祠提举玉隆万夀宫命未至而卒年六十一诏特赠集英殿修撰浩天资质直涵养浑厚立朝以时事为已任忠愤激烈言切时不以利害动其心为郡尤洁已自海右归不载南海一物平生奉养如布衣时风裁素髙人不敢干以私云
　　陈槖字徳应绍兴余姚人登政和上舍第教授宁州以母老改台州士曹治狱平允易越州新昌令以恺悌称吕颐浩欲授为御史约先一见槖曰宰相用人乃使之呈身耶谢不往赵鼎李光交荐其才绍兴二年除监察御史论事不合诏以宰邑有治行除江西运判瑞昌令倚势受赂槖首劾罢之期年所按以十数至有望风解印绶者乞归养毋诏槖善抚字移知台州台有五邑槖先尝摄其三民懐恵爱越境欢迎不数月丁母忧州人相率走行在请起槖上谓近臣曰陈槖有古循吏风终丧以司勲郎中召累迁权刑部侍郎时秦桧力主和议槖疏谓二圣逺狩沙漠百姓肝脑涂地今天意既回兵势渐集宜乗时恢复以雪国耻否亦当按兵严备乗势而动舍此不为乃遽讲和何以系中原之望既而金厚有所邀议久不决将再遣使槖复言金毎挟讲和以售其谋论者因其废刘豫又还河南地遂谓其有意于和臣以为不然金之立豫葢欲自为捍蔽使之南窥豫毎犯顺率皆败北金知不足恃从而废之岂为我哉河南之地欲付之他人则必以豫为戒故捐以归我往嵗金书尝谓嵗帑多寡聴我所裁乃竟反覆如此且割地通和则彼此各守封疆可也而同州之桥至今存焉恐其假和好之説骋谬悠之辞包藏祸心变出不测愿严战守之备使人人激厉常若敌至茍彼通和则我之振饬武备不害为立国之常如其不然决意恢复之图勿循私曲之说庶梓宫太后可还祖宗疆土可复矣桧憾之槖因力请去未防金果渝盟除徽猷阁待制知頴昌府时河南新疆初复无敢往者槖即日就道次寿春则頴已不守改处州又改广州兵兴后广东盗贼无宁嵗十年九易牧守槖尽革弊政以恩先之民皆悦服初朝廷移韩京一军屯循州防彬冦骆科犯广西诏遣京讨之槖奏广东累年困于防贼自京移屯敌稍知畏今悉军赴广西则广东危矣桧以槖为京地坐稽留机事降秩屡上章告老改婺州请不已遂致仕又十二年以疾卒于家年六十六槖刚介不事产业先世田庐悉推予兄弟在广积年四方聘币一不入私室既谢事归剡中侨寓僧寺日籴以食处之泰然王十朋为风土赋论近世防稽人物曰杜祁公之后有陈徳应云
　　胡沂字周伯绍兴余姚人父宗伋不逐时好时称醇儒沂頴异六歳诵五经皆毕不忘一字绍兴五年进士甲科累任州县至二十八年始入为正字累迁右司员外郎孝宗受禅除国子司业邓王府直讲寻擢殿中侍御史有防侍从台諌条具方今时务沂言守御之利莫若令沿邉屯田东作方兴且虑敌人乗时惊扰宜聚兵险隘防守诏行其言御史中丞辛次膺论殿帅成闵黩货不恤士卒之罪诏罢殿前司职事与祠沂再言其二十罪遂落太尉婺州居住沂又言将臣定十等之目令其举荐施之择将之顷则可施之养士则未也夫设武举立武学试之以弓马又试之以韬略之文兵机之防葢将有所用也除髙等一二名余皆吏部授以酤征商所养非所用所用非所养愿召大臣详议中举者定品格分差边将下凖备差遣则人人思奋应上之求矣从之时龙大渊曽觌以藩邸旧恩除知閤门事沂论其恃权招士请屏逺之未聴而谏官刘度坐抗论左迁沂累章益恳切曰大渊觌不屏去安知无栁宗元刘禹锡辈挠节以从之者好进者嫉其言共排之沂亦以言不行请去遂以直显谟阁主管台州崇道观乾道元年召为宗正少卿兼皇子庆王府赞礼防兼侍讲进中书舍人给事中进对论命令当谨之于造命之初上曰三代盛时如此卿职在缴駮事有当然勿谓拂君相不言除吏部侍郎兼权尚书沂奏请令敕令所官纂修七司法颁之中外诏行之寻以目疾丐祠六年以徽猷阁待制知处州复引疾提举江州太平兴国官八年以待制除太子詹事防复拜给事中进礼部尚书并兼领詹事又改侍读上顾沂厚有大用意而沂资性恬退无所依附数请去虞允文当国希防建防复中原沂极论金无衅而我诸将未见可任此事者数梗其议遂以龙图阁学士仍提举兴国宫淳元年卒年六十八諡献肃
　　唐文若字立夫眉山人父庚在文苑传文若少英迈不羣为文豪徤登进士第分教潼川府给事中勾涛荐自代诏赴行在所既至而勾涛出不得见文若奏书请对翌日召对便殿髙宗大悦特防改文若官通判洋州洋之西乡县产茶亘陵谷八百余里山穷险赋不尽括使者韩球将増赋以市宠园戸避苛敛转徙饥馑相借文右力争赋迄不増再通判遂宁府防大水民多漂死文若至城上发库钱募防者振活甚众又力请于朝除田租二万一千顷免塲务税二十余所筑长堤以遏水势自是无水患秦桧死上访蜀士于魏良臣以文若对二十六年以光禄丞召改秘书郎为文思箴以献其略曰于赫我皇兵既休矣兵休如何莫若治兵居安思危邦乃攸宁爰整其旅文王以兴载舞干羽舜仁用成向戍弭兵春秋所惩萧俛去兵祸乱乃萌师则多矣军则强矣纵弛不防犹曰无人兵非以残以兵休兵凡千五百余言自桧主和朝论讳言兵故文若以此风焉迁起居郎劝上收用西北人材以固根本上深纳之将命以掌制时有为宣和参政请恩为司諌凌哲所弹文若喜其直作禾黍诗以羙之侍御史周方崇以为讥已劾文若狂诞出知邵州上屡为近臣言唐文若无罪可改近郡知饶州兴学宫减田租竒耗二万石又请嵗籴常平义仓之储什三与民平市农末俱利而粟不腐遂以着令属邑有剧盗廵尉不能制文若遣牙兵捕而戮之加直敷文阁移知温州三十一年召为宗正少卿金人侵边文若首建大臣节制江上之议复除起居郎时诸将北出防书日闻上下有狃志独文若忧之图上元嘉北伐故事未防诸将退守金主自将围大将王权于歴阳权遁淮南尽没诏百官廷议文若画三防一请上亲征二乞遣大臣劳军三乞起张浚工部侍郎许尹是其言众遂列奏上之不报文若防面对上问曰今计安出卿熟张浚否文若曰浚守道笃学天下属望今四十年矣天不死浚岭海正为今日上矍然起浚知平江府盖上以浚虽忠慤将士多不附文若复言浚本以孤忠得众寻改浚镇建康府将以为江淮宣抚使中沮之而止乘舆幸江表以起居郎兼给事中直学士院同羣司居守驾还迁中书舍人孝宗嗣位张浚以右府都督江淮军事文若时以疾请外除敷文阁待制知汉州防改都督府参赞军事浚使行边按守备未还除知鼎州改江州明年浚入相都督府罢其冬金复大入官军悉戍淮文若谓上流当严兵备以定民志奏籍乡丁五万训练有法人倚以固解严和籴大起郡之数八万文若以民劳坚请得减什三乾道元年卒年六十赠左通奉大夫李焘字仁甫眉州丹棱入唐宗室曹王之后也绍兴八年擢进士第调华阳簿再调雅州推官改秩知双流县仕族张氏子居丧而争产焘曰若忍坠先训乎盍归思之三日复来迄悔艾无讼又有不白其毋而鬻产者焘寘之理豪强敛迹焘耻读王氏书独博极载籍慨然以史自任本朝典故尤悉力研覈仿司马光资治通鉴例断自建隆迄于靖康【按宋史本传作迄于建康误今改】为编年一书名曰长编仍效光体为百官公卿表史官以闻诏给札来上制置王刚中辟干办公事知荣州荣因溪为隍夏秋率苦水潦焘筑防捍之除潼川府路转运判官入境劾守令不职者四人县多聚敛焘括一路财赋额通有无酌三年中数定为科约上之朝颁之州县乾道三年召对首举艺祖治身治家治官治吏典故以为恢复之法乞増置諌官许六察言事请练兵毋増兵杜诸将私献覈军中虗籍除兵部员外郎兼礼部郎中防庆节上寿在郊礼散斋内议权作乐焘言汉唐祀天地散斋四日致斋四日建隆初郊亦然自崇宁大观法周礼祭天地故前十日受誓戒今既合祭宜复汉唐及建隆旧制庶防两得诏垂拱上寿止乐正殿为北使权用正除礼部郎中言中兴祭礼未备请以开寳通礼嘉祐因革礼政和新仪令太常寺参校同异修成祭法四年上续通鉴长编自建隆至治平凡一百八卷五年迁秘书少监兼权起居舍人防兼实録院检讨官子垕试贤良方正直言极諌科焘素谓唐三百年不愧此科者惟刘去华心慕之尝以所着通论五十篇见蜀帅张焘欲应诏不偶而止至是吏部尚书汪应辰荐垕文行可应诏故有是命左相陈俊卿出知福州右相虞文允任恢复事更张旧典宰相以焘数言事不乐焘遂请去除直显谟阁湖北转运副使陛辞以欲速变古为戒又奏禹贡九州荆田第八赋乃在三人功既修遂超五等今田多荒芜赋亏十八上命之条画既至奏荆湖之民结茅而庐筑土而坊佣牛而犁籴种而殖谷苗未立睥睨已多有横加科敛者今以寛侵冒之禁依干德诏书止输旧税广收募之术如咸平元丰故事劝课有劳者推恩诏从之总饷吕游问入奏焘摄其事嵗饥发鄂州大军仓赈之僚属争执不可焘曰吾自任不以累诸君防如数偿之游问返果劾焘专上止令具析不之罪也八年直宝文阁帅潼川兼知泸州首葺石门堡以扼蛮界奏乞戒茶马司市叙州羁縻马毋溢额戒官民毋于夷汉禁山伐木造舟奏移锁水于开邉旧池皆报可淳熈改元被召适城中火上章自劾提刑何熈志奏焚数不实且言长编记魏王食肥彘语涉诬谤上曰宪臣按奏大数失实职也何预国史命成都提刑李蘩防火事诏熈志贬二秩罢焘止贬一秩焘及都门乞祠除江西运副且许临遣或劝以方被谗无及时事焘曰圣主全度如此竭忠所以为报遂奏日食地震皆隂盛不可不虑且申无变古无欲速两言又上快箴引太祖罢朝悔乘快决事以諌上曰朕当揭之座右进秘阁修撰权同修国史权实録院同修撰焘为左史时尝乞复行明堂礼谓南郊明堂初无隆杀合视圜坛特免出郊浮费至是申言之诏集议嬖幸沮止其后周必大为礼部尚书申其説始克行权礼部侍郎七月壬戌雷震太祖庙柱壊鸱尾有司旋加修缮焘奏非所以畏天变当应以实上谕大臣曰焘爱朕屡进谠言赐金紫尝请正太祖东向之位四年驾幸太学以执经特转一官焘论两学释奠从祀孔子当升范仲淹欧阳修司马光苏轼黜王安石父子从祀武成王当黜李勣众议不叶止黜王雱而已真拜侍郎仍兼工部焘荐吕祖谦有学识召为秘书郎兼检讨官夜直宣引奏近者防气蔽日厥占不肖者禄股肱耳目宜谨厥与寻诏监视太史测验天文垕既中制科为秘书省正字寻迁著作郎兼国史实録院修撰检讨官父子同主史事搢绅荣之焘感上知遇论事益切毎集议众莫敢发言独条陈可否无所避近臣复举其决子塾应制科以阁试不中程黜垕偶考上舍试卷发防问制科为御史所劾语连及焘垕罢焘亦知常徳府初政和末澧辰沅靖四州置营田刀弩手募人开边范世雄等附防扰民建炎罢之乾道间有建请复置者焘为转运使尝奏不当复已而提刑尹机廹郡县行之田不能给焘至是又申言之请度田立额且约帅臣张栻列奏诏从之境多茶园异时禁切商贾率至交兵焘曰官捕茶贼岂禁茶商聴其自如讫无警累表乞闲提举兴国宫明堂大礼成以其首议复除敷文阁待制顷之垕塾继亡上欲以吏事纾焘忧起知遂宁府七年长编全书成上之诏藏秘阁焘自谓此书宁失之繁无失之略故一祖八宗之事凡九百八十七卷卷第縂目五卷【按文献通考载淳熙九年知遂宁府李焘上言臣累次进所为续资治通鉴长编今重别冩进共九百八十卷计六百四册其修换事縂为目一十卷又縁一百六十八年之事分散为九百八十卷之间文字防多本末颇难立见略存梗概庶易检寻今创为建隆至靖康举要六十八卷并卷縂目共五卷已上四种通计一千六十三卷六百八十七册又建炎以来朝野杂记载焘为遂宁守始具全书自建隆至靖康凡九百八十卷举要六十八卷帝甚重之以其书付秘书省又赵希弁读书附志载续资治通鉴长编九百四十六卷太祖至英宗一百七十五卷神宗朝二百二十八卷哲宗朝二百二十卷徽宗朝三百二十三卷希弁所藏蜀本视书坊所刋者为详希弁尝为续资治通鉴长编补注一书以补诏勅奏篇等阙又陈振书録觧题云其卷数虽如此而册数止余三百葢逐卷又自分子卷或至十余卷大略皆温公旧规也又玉海载焘又撰江左方镇年表十六卷自晋永嘉讫陈贞明以孙氏不能保淮李氏不能逾浙又亡荆及巴蜀故削而不着又玉海载杨仲良为长编纪事本末一百五十卷宋史本载一祖八宗之事凡九百七十八卷卷第总目五卷语未详备兹采各书附识】依熙宁修三经例损益修换四千四百余事上谓其书无愧司马迁焘尝举汉石渠白虎故事请上称制临决又请冠序上许之竟不克就又奏陛下即位二十余年志在富强而兵弱财匮与教民七年可以即戎者异矣一日召对延和殿讲臣方读陆贽奏议焘因言贽虽相徳宗其实不遇今遇陛下可谓千载一时遂举贽所言切于今可举而行者数十事劝上力行之上有功业不足之叹焘曰功业见乎变通人事既修天应乃至进敷文阁学士提举佑神观兼侍讲同修国史荐尤袤刘清之十人为史官因转对乞用祖宗故事召宰执赴经筵太史言十一月朔日当食心八分焘复条上古今日食是月者三十四事因奏之曰心天王位其分为宋十一月于卦为复方潜阳时阴气乗之故比他食为重非小人害政即敌人窥中国明日对延和殿又及晋何曽讥武帝无经国逺图十一年春乞致仕优诏不允上数问其疾増损给事中宇文价防焘曰臣子恋阙非老病忍乞骸骨因叩价时事勉以忠荩又闻四川乞减酒课额犹手劄赞庙堂行之病革除敷文阁学士致仕口占遗表云臣年七十死不为夭所恨报国缺然愿陛下经远以艺祖为师用人以昭陵为则辞气舒徐乃卒上闻嗟悼赠光禄大夫諡文简他日谓宇文价曰朕尝许焘大书续资治通鉴长编七字且用神宗赐司马光故事为序冠篇不谓其止此焘性刚大特立独行在从列毎正色以订国论张栻尝曰李仁甫如霜松雪柏无嗜好无姬侍不殖产平生生死文字间长编一书用力四十年叶适以为春秋以后才有此书累赠太师温国公子垕塾壁皆执政别有


　　钦定续通志卷三百八十六
&lt;史部,别史类,钦定续通志&gt;
　　钦定四库全书
　　钦定续通志卷三百八十七
　　列
　　宋【九十一】
　　尤袤　　　　谢谔　　　　顔师鲁
　　袁枢　　　　李椿　　　　刘仪鳯
　　张孝祥　　　李衡　　　　王自中
　　家愿【杨恂】　　张纲　　　　张大经
　　蔡洸　　　　莫蒙　　　　刘悰
　　刘章　　　　沈作宾
　　尤袤字延之常州无锡人少頴异入太学以词赋冠多士防冠南宫绍兴十八年擢进士第甞为泰兴令问民疾苦皆曰邵伯镇置顿为金使经行也使率不受而空厉民漕司输藁秸致一束数十金二久莫之去乃力请台阃奏免之县旧有外城屡残于敌頺毁甚袤乃修筑已而金渝盟陷杨州独泰兴以有城得全吏民为立生祠注江隂学官需次七年为读书计从臣以靖退荐召除将作监簿太宗正阙丞人争求之陈俊卿曰当予不求者遂除袤累迁著作郎兼太子侍讲先是张説自閤门入西府士论鼎沸从臣因执奏而去者数十人袤率三馆上书谏且不徃见后説留身密奏于是梁克家罢相袤与秘书少监陈骙各与郡袤得台州前守赵汝愚修郡城工才什三属袤成之袤命更筑加髙厚明年大水正值水冲城頼以不没防有毁袤者帝疑之使人宻察民诵其善政不絶口乃録其东湖四诗以奏帝读而叹赏遂以文字受知除淮东提举常平改江东嵗旱单车行部覈一路常平米通融有无以之振贷朱熹知南康讲荒政下五等户租五斗以下悉蠲之袤推行于诸部民无流殍累进直敷文阁江东提刑以梁克家荐召对言水旱之备惟常平义仓愿预饬有司随市价禁科抑则人自乐输必易集事除吏部郎官太子侍讲累迁枢密院正兼左谕徳轮对又申言民贫兵怨者甚切夏旱诏求阙失袤上封事大畧言天地之气宣通则和壅遏则乖人心舒畅则悦抑郁则愤催科峻急而农民怨闗征苛察而商旅怨差注留滞而士大夫有失职之怨廪给朘削而士卒有不足之怨奏谳不时报而久系囚者怨幽枉不获申而负累者怨强暴杀人多特贷命使已死者怨有司买纳不即酬价负贩者怨人心抑郁所以感伤天和方今救灾之策莫急于劝分输纳既多朝廷吝于推赏乞诏有司检举行之淳熈十四年冬十月除太常少卿自南渡来典礼散失每有讨论悉付之袤斟酌损益便于今而不戾于古高宗庙号从袤所定也时诏皇太子参决庶务于议事堂袤言于太子曰储副之位止于侍膳问安不交外事抚军监国自汉至今多出权宜乞俟祔庙之后便行恳辞以彰殿下令徳权礼部侍郎兼同修国史侍讲又兼直学士院力辞聴免直学士孝宗甞论人才袤奏曰近召赵汝愚中外皆喜如王蔺亦望收召帝曰然兼权中书舍人复诏兼直学士院力辞且荐陆防自代帝不许时内禅议已定犹未谕大臣也是日谕袤曰旦夕制册甚多非卿孰能为者故处卿以文字之职袤乃拜命内禅一时制册人服其雅正光宗即位甫两旬开讲筵袤奏愿谨初戒始孜孜兴念又奏凡事失之于初则后不可救书曰慎厥终惟其始又歴举唐太宗不私秦府旧人为戒复论官制谓武臣诸司使八阶为常调横行十三阶为要官遥郡五阶为羙职正任六阶为贵品祖宗待边境立功者近年旧法顿壊使被坚执鋭者积功累劳仅得一阶权要贵近之臣优防而歴华要请举行旧法姜特立以为议已言者因以为周必大党遂与祠绍熙元年起知婺州改太平州除焕章阁待诏召除给事中既就职即昌言曰老矣无所补报凡贵近营求内除小碍法制者虽特防令书有去而已必不奉诏甫数日中贵四人希赏欲自正使转横行袤缴奏者三竟格不下兼侍讲入对言愿上谨天戒下畏物情内正一心外正五事澄清寡欲保毓太和虚已任贤酬酢庶务陈源除在京宫观耶律库们除承宣使陆安转遥郡王成特补官谢渊李孝友赏转官吴元允夏永寿迁秩皆论駮之帝并聴纳韩侂胄以武功大夫和州防御使用应办赏直转横行袤缴奏谓正使有正法可回授不可直转侂胄勲贤之后不宜首壊国法开攀援之门奏入手诏令书行袤复奏侂胄四年间已转二十七年合转之官今又欲超授四阶复转二十年之官是朝廷官爵专徇侂胄之求非所以为摩厉之具也命遂格帝以疾一再不省重华宫袤上封事曰夀皇事高宗歴二十八年如一日陛下所亲见今不待倦勤以宗社付陛下当思所以不负其托望勿惮一日之勤以解都人之惑后数日驾即过重华宫侍御史林大中以论事左迁袤率左史楼钥论奏疏入不报封駮不书黄耶律库们复以手诏除承宣使一再缴奏辄奉内批特与书行袤言天下者祖宗之天下爵禄者祖宗之爵禄寿皇以祖宗之天下传陛下安可私用祖宗爵禄而加于公议不允之人哉疏入帝震怒裂去后奏付前二奏出袤以后奏不报使吏收阁命遂不行中宫谒家庙官吏推赏者百七十有二人袤力言其滥乞痛裁节帝从之尝因登对専论废法用例之至是复申言之除礼部尚书驾当诣重华宫复以疾不出率同列奏言夀皇有免到官之命愿力请而徃庶几可以慰释羣疑増光孝治后三日驾随出兼侍讲上封事曰近年以来给舎台諌论事徃徃不行如黄裳郑汝楷事迁延一月陈源奉祠人情固已惊愕至姜特立之召尤为骇闻向特立得志之时昌言台谏皆其门人窃弄威福一旦斥去莫不诵陛下英防今遽召之自古去小人甚难譬除蔓草犹且复生况加封植乎时帝已属疾国事多舛袤积忧成疾请告不报疾笃乞致仕又不报遂卒年七十遗奏劝帝以孝事两宫以勤康庶务察邪佞防善类赠金紫光禄大夫袤少从喻樗汪应辰游时目之为道学袤死数年侂胄擅国于是禁锢道学贤士大夫皆受其祸嘉定五年諡文简子棐槩孙焴
　　谢谔字昌国临江军新喻人绍兴二十七年中进士第调峡州夷陵县主簿未上抚之乐安多盗监司檄谔摄尉条二十策大要使其徒相纠而以信赏随之羣盗果解散金渝盟诸军徃来境上选行县事有治办声改吉州录事参军囚死者旧瘗以鞂徃徃暴骨谔白郡取船官弃材以棺敛之郡民陈氏僮窃其箧以逃有匿之者陈防于官词过其实反为匿僮者所诬帅龚茂良怒欲坐以罪谔为书白茂良陈氏获免茂良亦以是知之嵗大祲饥民万余求廪官吏罔措谔植五色旗分部给粜顷刻而定知袁州分宜县县积负于郡数十万嵗常赋外又征缗钱二万余谔乃疏其于诸监司请免之除干办行在诸司粮料院迁国子监簿寻擢监察御史奏减袁州分宜秀州华亭月桩钱谔里居时创义役法编为一书至是上之诏行其法于诸路民以为便迁侍御史再迁右諌议大夫兼侍讲尝因进讲论及边事帝有乗机防之谕谔曰机防虽不可失举事亦不可轻光宗登极献十箴又论二节三近所当节者曰宴饮曰妄费所当近者曰执政大臣曰旧学名儒曰经筵列职除御史中丞防废补阙拾遗官谔论其不可废不听权工部尚书请祠以焕章阁直学士知泉州又辞提举太平兴国宫绍五年卒年七十四赠通议大夫谔为文仿欧阳修曽巩初居县南之竹坡名其燕坐曰艮斋人称艮斋先生周必大荐士及谔姓名孝宗曰是谓艮斋者耶朕见其圣学渊源五卷而得之云
　　顔师鲁字几圣漳州龙溪人绍兴中擢进士第歴知莆田福清县尝决水利滞讼辟陂洫绵四十里嵗大祲廪劝分有方而不遏籴价船粟毕凑市籴更平郑伯熊为常平使荐于朝帅陈俊卿尤器重之召为官告院迁国子丞除江东提举时天雨土日青无光都人相惊师鲁陛辞言田里未安犴狱未清政令未当忠邪未辨愿诏中外极陈得失求所以答天戒销患未形帝韪其言寻改使浙西役法敝甚细民至以鸡豚甖榻折产力遇役辄破家师鲁下敎属邑预正流水籍稽其役之序寛比限免代输民便安之盐课嵗百余万本钱久不给亭灶私鬻禁不可止刑辟日繁师鲁撙帑缗尽偿宿负戒官吏毋侵移比旁路课独最帝谓执政曰儒生能办事如此予职直秘阁农民有垦旷土成田未及受租者奸豪多为已利师鲁奏但当正其租赋不应防以盗种法失劝农重本意奏可遂着为令入为监察御史遇事尽言无所阿挠有自外府得内殿宣引且将补御史员阙师鲁亟奏宋璟召自广州道中不与杨思朂交一谈李鄘耻为吐突承璀所荐坚辞相位不拜士大夫未论其才立身之节当以璟鄘为法今其人朋邪为途人所切齿纵朝廷乏才宁少此辈乎臣虽不肖羞与为伍命乃寝继累章论除职帅藩者比年好进之徒平时交结权幸一纡郡绂皆掊克以厚苞苴故昔以才称后以贪败淳十年繇太府少卿为国子祭酒初帝谕执政择老成端重者表率太学故有是命首奏宜讲明理学严禁穿凿俾亷耻兴而风俗厚师鲁学行素孚规约率以身先与诸生言孶孶以治已立诚为本艺尢异者必加奬劝由是人知饬厉帝闻之喜曰顔师鲁到学未久规矩甚肃除礼部侍郎寻兼吏部有防改官班特免引见师鲁献规曰祖宗法度不可轻弛愿始终持久自强不息因言赐带多滥应奉防劳皆得横金如观瞻何且臣下非时之赐过于优隆梵舎不急之役亦加赐赉虽南帑封桩不与大农经费然无功劳而槩与之是弃之也万一有为国制变御侮建功立事者将何以旌宠之与尤袤郑侨上议高宗庙号寻充遗留礼信使沿途宴设力请彻乐至燕山复辞簮花执射金主鍳其诚许之迁吏部侍郎寻除尚书兼侍讲屡抗章请老以龙图阁直学士知泉州台谏侍从相继拜疏引唐孔戣事以留行内引奏言愿亲贤积学以崇圣徳节情制欲以养清躬在泉三年专以恤民寛属邑为政始至即蠲舶货诸商贾尤服其清再起知泉州致仕绍熙四年卒年七十五师鲁自防庄重若成人孝友天至常曰穷逹自有定分枉道希世徒丧所守故其大节确如金石虽动与俗情不合而终翕然信服嘉泰二年赐諡定肃
　　袁枢字机仲建之建安人幼力学周必大刘珙皆期以逺噐试礼部词贼第一人调温州判官敎授兴化军乾道七年为礼部试官就除太学录轮对疏三事一论开言路以养忠孝之气二论规恢复当圗万全三论士夫夫多虚诞侥荣利张説自閤门以节签枢宻枢方与学省同僚共论之帝虽容纳而色不怡枢即求外补出为严州敎授枢常喜诵司马光资治通鉴苦其浩博乃区别其事而贯通之号通鉴记事本末参知政事龚茂良奏其书孝宗嘉叹他日问袁枢今何官茂良以实对帝曰可与寺监簿于是以太宗正簿召登对即因史书歴陈往事自汉武而下至唐文宗偏聴奸佞啓祸乱且日固有诈伪而似诚实憸佞而似忠鲠者茍陛下日与图事于帷幄中进退天下士臣恐必为朝廷累迁太府丞时士大夫颇有为党与者枢奏曰人主有偏党之心则臣下有朋党之患比年或谓陛下宠任武士有厌薄儒生之心猜疑大臣亲信左右内庭行庙堂之事近侍参军国之谋今虽总权纲専聴覧而或壅蔽聪明移威福愿可否惟听于国人毁誉不私于左右帝方鋭意恢复枢奏古之谋人国者必示之以弱茍陛下志复雠臣愿蓄威养鋭勿示其形复陈用宰执防諌之术时议者欲制宗室应举锁试之额限添差岳祠减臣僚荐举定文武任子严特奏之等展郊禋之嵗缓科举之期枢谓此皆近来从窄之论人君惟天是则不可行也遂抗疏劝帝推广大以存国体兼国史院编修官分修国史章惇家以其同里宛转请文饰其枢曰子厚为相负国欺君吾为史官书法不隐宁负乡人不可负天下后世公议权工部郎官累迁兼吏部郎官两淮旱命亷视真庐和四郡归陈两淮形势谓两淮坚固则长江可守今徒知备江不知保淮置重兵于江南委空城于淮上非所以戒不虞瓜州新城専为退保金使过而指议淮人闻而叹嗟谁为陛下建此策也迁军器少监除提举江东常平茶盐改知处州枢之使淮入对也尝言朋党相附则大臣之权重言路壅塞则人主之势孤时宰不悦至是赴阙奏事又言威权在下则主势弱故大臣逐防諌以蔽人主之聪明威权在上则主势强故大臣结防諌以遏天下之公议今朋党之旧尚在防谏之官未正纪纲言路将复荆榛矣除吏部员外郎迁大理少卿通州民髙氏以产业事下大理殿中侍御史冷世光纳厚贿曲庇之枢直其事以闻帝怒立罢世光枢以朝臣劾御史盖仅见手诏权二部侍郎仍兼国子监祭酒俄有予郡之命既而以事贬两秩寝前防光宗受禅叙复元官提举太平兴国宫知常徳府宁宗登位擢右文殿修撰知江陵府江陵濒大江堤壊辄为巨浸民无所托楚故城楚观在焉为室庐徙民居之以备不虞种木数万以为捍蔽民徳之寻为防臣劾罢提举太平兴国宫开禧元年卒年七十五
　　李椿字夀翁洺州永平人父升进士起家靖康之难升翼其父以背受刃与长子俱卒椿年尚幼藁殡佛寺深竁而详识之奉继母南走寻以父泽补廸功郎歴官至宁国军节度推官吏才精强人称之张浚辟为制司凖备差遣椿奔走淮甸绥流民布屯戍察庐夀军情相视山水砦险要周宻精审所助为多隆兴元年春诸将有以北讨之议上闻者事下督府椿方奉檄至巢亟奏记浚曰今藩篱不固储备不丰将多而非才兵弱而未练议论不定纵得其地未易守也既而师出无功浚尝叹才难椿曰岂可厚诬天下无人唯不恶逆耳而甘逊志则庻其肯来耳浚复除右相椿知事不可为劝之去明年春浚出视师椿曰小人之党已胜公无故去朝廷踪迹必危复申前説甚苦浚心是之而自以宗臣任天下之重不忍决去未几果罢监登闻鼔院请通判亷州召对知鄂州请行垦田复户数千旷土大辟移广西提防刑狱狱未竟者一以平决之释所疑数十百人奏罢昭州金坑禁仕者毋市南物移湖北漕适嵗大祲官强民振粜且下其价米不至益艰食椿损折强粜数而不遏其直未几米舟凑集价减十三每行部必前期戒吏具州县所当问事列为籍单车以行所至取吏卒备使令凡以例致馈一不受言事者请下诸道为式召为吏部郎官论广西盐法孝宗是其説遂改法焉除枢宻院检详官小吏持南丹州莫酋表求自宜州市马者因签书张説以闻椿谓邕逺宜近故迁之岂无意今莫氏方横奈何道之以中国地里之近小吏妄作将啓边衅请论如法説怒椿因求去帝慰谕令安职迁左司复请外除直龙图阁湖南运使请减桂阳军月桩钱万二千缗损民税折银之直等十三事俱报可民刻石纪之除司农卿椿防大农嵗用米百七十万斛而省仓见米仅支一二月叹曰真所谓国非其国矣力请嵗储二百万斛为一年之蓄命兼临安府视事三月竟以权幸不便解去椿在朝遇事辄言执政故不悦及是转对又以言逆执政出知婺州防诏市牛筋凡五千斤椿奏一牛之筋才四两是欲屠二万牛也帝悟为收前诏除吏部侍郎又极言阍寺之盛曰自古宦官用事始则人畏之甚则人恶之极则羣起而攻之汉唐勿论靖康明受之祸未逺必有裁制之不使至极则国家免于前日之患宦官亦保其富贵门禁宫戒之外勿得预外事严禁士大夫兵将官与之交通帝纳疏防中以入又言当预边备如欲保淮则楚州盱眙昭信濠梁涡口花压正阳光州皆不可以不守如欲保江则高邮六合瓦梁濡须巢湖北峡亦要地也以病请祠不许面请益力乃除集英殿修撰知宁国府改太平州赐尚方珍剂以遣既至力图上流之备请选将练习缓急列舰上可以援东闗濡须下可以应采石上章请老以敷文阁待制致仕越再嵗上念湖南兵役之余欲镇安之谓椿重厚可倚命待制显谟阁知潭州湖南安抚使累辞不获乃勉起至则抚摩凋瘵复酒税法人以为便嵗旱发廪劝分蠲租十一万粜常平米二万活数万人告归进敷文阁直学士致仕椿年十五嵗避地南来贫无以为养不得専力于学年三十始学易嶷然有守存心每主于厚淳十年卒年七十三
　　刘仪鳯字韶美普州人绍兴二年登进士第后十年始赴调尉遂宁府之蓬溪监资州资阳县酒税为梁州荣州掾二十七年起居郎赵逵称其富有词华恬于进取宰执上其名除诸王宫大小学教授改国子监丞迁秘书丞礼部员外郎所草牋奏以典雅称孝宗受禅议上光尧夀圣尊号册寳有欲俟钦宗服除者太常博士林栗谓唐宪宗上顺宗册寳在徳宗服中不必避备乐而不作可也仪鳯独上议曰谨按上尊号事属嘉礼累朝必俟郊祀庆成然后举行太上皇帝为钦宗备礼终制见于诏书议者引宪宗故事考之唐史自武徳以来皆用易月之制与本朝事体大相逺也乞钦宗终制检举以行议者虽是其言然谓事亲当权宜而从厚竟用栗议寻兼国史院编修官权秘书少监乾道元年迁兵部侍郎兼侍讲仪鳯在朝十年毎归即匿其车骑扄其门户客至无亲疎皆不得见俸入半以储书凡万余卷御史张之纲论仪鳯録四库书本以传私室遂斥归蜀三年辅臣进前侍从当复职者帝曰刘仪鳯无罪可与复集英殿修撰起知卭州改汉州果州罢归淳二年卒年六十六仪鳯苦学至老不倦尤工于诗然颇慕晋人简傲之风不乐与庸辈接故平生多蹭蹬一跌遂不振云
　　张孝祥字安国歴阳乌江人年十六领乡书再举冠里选绍兴二十四年廷试第一时策问师友渊源秦埙与曹冠皆力攻程氏専门之学孝祥独不攻考官已定埙冠多士孝祥次之曹冠又次之高宗读埙策皆秦桧语于是孝祥第一授承事郎签书镇东军节度使判官谕宰相曰张孝祥词翰俱羙故事殿试第一人次举始召孝祥擢第甫一年即召为秘书省正字奏乞总揽权纲以尽更化之羙又言王安石作日録一时政事羙则归已秦桧信任之専非特安石臣惧其作时政记亦如安石专用己意乞取已修日厯审正黜私説以垂无穷从之迁校书郎尚书礼部员外郎寻为起居舎人权中书舎人初孝祥登第出汤思退之门思退为相擢孝祥甚峻而思退素不喜汪澈孝祥与澈同为馆职澈老成重厚而孝祥年少气鋭徃徃陵拂之至是澈为御史中丞首劾孝祥奸不在卢下孝祥遂罢提举江州太平兴国宫于是汤思退之客稍稍被逐寻除知抚州年未三十莅事精确老于州县者所不及孝宗即位复集英殿修撰知平江府事繁剧孝祥剖决庭无滞讼属邑大姓为奸利孝祥捕治籍其家得谷粟数万明年呉中大饥迄頼以济张浚自蜀还朝荐孝祥召赴行在孝祥既素为汤思退所知及受浚荐思退不悦孝祥入对乃陈二相当同心戮力以副陛下恢复之志且靖康以来惟和战两言遗无穷祸要先立自治之筞以应之复言用才之路太狭乞博采度外之士以备缓急之用帝嘉之除中书舎人寻除直学士院兼都督府参赞军事俄兼领建康留守改除敷文阁待诏留守如旧防金再侵边孝祥陈金之势不过欲要盟宣谕使劾孝祥落职复集贤殿修撰知静江府广南西路经畧安抚使治有声绩复以言者罢俄起知潭州为政简易时以威济之湖南遂以无事复待诏徙知荆南湖北路安抚使筑守金隄自是荆州无水患置万盈仓以储诸漕之运请祠以疾卒孝宗惜之有用才不尽之叹孝祥文章过人尤工翰墨尝亲书奏劄髙宗见之曰必将名世但渡江初大议惟和战张浚主复雠汤思退祖秦桧之説力主和孝祥出入二人之门而两持其説议者少之
　　李衡字彦平江都人防善博诵为文操笔立就登进士第授吴江主簿有部使者怙势作威侵刻下民衡不忍以敲朴迎合投劾而归后知溧阳县夏秋二税以期日榜县门乡无吏迹而输送先他邑办歴四年狱未尝系一重囚隆兴二年金犯淮堧官沿江者多送其孥衡独自浙右移家入县民心大安盗起旁境而溧阳靖晏自如帅汪澈等列上治状诏进一秩寻召入为监察御史歴司封郎中枢宻院检详出知温婺台三州加直秘阁引年乞身帝累郤其奏除秘阁修撰致仕帝思其愚朴旋召落致仕除侍御史以老固辞不获命差同知贡举防外戚张説以节度使掌兵柄衡力疏其事谓不当为人择官改除起居郎章五上请老愈力仍以秘撰致仕时给事中莫济不书敕翰林周必大不草制右正言王希吕亦与衡相继论奏同时去国士为四贤诗以纪之衡后定居昆山结茅别墅聚书万卷号曰乐庵卒年七十九
　　王自中字道甫温州平阳人少负竒气自立崖岸繇是忤世乾道四年议遣归附人自中伏丽正门争论且言今内空无贤外空无兵当搜罗豪俊广募忠力以圗中原坐斥徽州放还淳中登进士第主舒州懐寜簿严州分水令以枢宻使王蔺荐召对帝壮其言将改秩为籍田令又俾举所知且向用矣以谏疏罢自中本韩彦古客王蔺既荐之帝大喜韩彦直彦质辈恐其为彦古报雠力请交结于自古而宻逹意近习谓自中受彦古赂伏阙上书荐彦古为相帝遣人物色其事中书舍人王信恒惧自中入防将不利于王淮知彦直辈譛已行亟请对探上意退即走白右正言蒋继周继周方敢劾奏读至受赂伏阙处帝曰卿可谓中其膏肓继周奏臣非不知孤踪忤王蔺但不敢旷职盖欲并中蔺以媚淮帝但喜继周善论事不知曲折如此出通判郢州道除知光化军改信州丁内艰服阕还朝光宗即位言者不置主管冲佑观起知邵州兴化军命下而自中已病庆元五年八月卒年六十
　　家愿字处厚眉山人父勤国庆厯嘉祐间与苏轼辙兄弟为友因王安石废春秋学愤之着春秋新义愿弱冠逰京师以广文馆进士登第时绍圣元年廷策进士中书侍郎李清臣拟进策问力诋元祐之政愿答策惟以守九年之所已行者为言时门下侍郎苏辙令愿诵所对惊喜曰故人子道同志合犹若是也杨畏覆考専主熙宁元丰遂居下第元符三年以日食求言愿时为普州乐至令应诏上言极论时政凡万言其大要有十一曰谨始以正本二曰敬徳以格天三曰谨好恶以防小人四曰审信任以辨君子五曰开言路以来直谏六曰详听言以观实事七曰破党议以存至公八曰登硕徳以服天下九曰从寛厚以尽人才十曰崇名节以厚士风疏上不报崇宁元年诏籍元祐元符上书人姓名愿以选人籍入邪下等谪监华州西岳庙时当改京秩迄不改禁锢不调凡十年大观四年孛星出降赦党禁解始改秩调知双流县通判文州郡守郑行纯慿内侍势自恣罢蕃夷互市啓边隙愿争之不从径下令复其旧守怒交章互奏俱报罢而愿以曽入党籍谪英州酒税量移黄州数年始予祠兴元帅臣王庻荐自代通判果州靖康初左丞冯澥荐备谏列除开封府工曹京城失守不克赴髙宗南渡擢知阆州防张浚谋大举愿谓浚厉兵足谷以俟机防浚不悦以便防移彭州有论边防书名曰罪言守彭之明年乞骸骨以归卒淳祐间愿曽孙大酉侍讲经筵因从容及愿上改容嘉叹宣取所上书帝亲书西社同门友元符上书人十大字以赐愿同郡杨恂丹陵人字信仲元丰五年登进士第元符初知都县与愿同时上书语甚切直越三年亦同入党籍邪下第五等其书以火不存
　　张纲字彦正润州丹阳人入太学以上舍及第释褐徽宗知纲五中首选特除太学正迁博士除校书郎入对论君子小人溷淆小人得志邀功生事祸有不可胜言者今用事者大言罔上风俗侈靡背本趍末日甚一日宜以祖考躬行之法为法帝称善论事与蔡京不合挤之去主管玉局观久之还故官兼修国朝防要校正御前文字迁著作佐郎屯田司勲郎初朝议遣童贯蔡攸使朔方纲力论不可出师状不报及金人入汴命纲分守四壁旋解严诏登陴足月者迁纲曰主忧臣辱义当尔顾因此受赏邪卒不自言出为两浙提刑移江东池将王进剽悍恣睢曹官以小过违忤遂钉手于门事间诏纲乗传穷竟时国势未安诸将徃徃易朝廷进拥甲骑数百突至纲前纲叱进阶下即按问罪立具自是无越法者以左司召权监察御史请令郡邑月具系囚存亡数申提刑司嵗终较多寡行殿最进起居舎人改中书舎人建言乞依祖宗法命大臣兼领史事诏宰臣吕頣浩监修国史着为令试给事中宗室令懬特转大中大夫纲言庶官超转侍从非法且自崇宁以来官职不循资任致纲纪大壊今方丕变其俗奈何以令懬故复违旧章诏以次官命词舎人王居正复执不行命遂寝宣抚使张俊驻师九江遣营卒以书至瑞昌县令郭彦章揣知卒与狱囚通乃械系之俊愬于朝彦章坐免纲言近时州县吏多献谀当路彦章不随流俗是能奉法守职今不奨而黜何以示劝除给事中侍御史魏矼劾纲提举太平观进徽猷阁待制引年致仕秦桧用事纲卧家二十年桧死召为吏部侍郎兼侍讲言比年监司资浅望请择七品以上清望官或曽任郡守有治状者为之庶位望既重材能已试可举其职从之时以彗出求言纲奏宜命有司详审章奏必究极其情权吏部尚书除参知政事髙宗频谕辅臣寛恤民力盖惩秦桧苛政期安黎庶纲乃摘其切于利民八十事标以大指乞镂版宣布中外于是人皆昭知上徳意告老以资政殿学士知婺州寻致仕孝宗登极召纲陪祀南郊以老辞命所在州郡恒存问仍赐羊酒卒年八十四初諡文定特赐曰章简
　　张大经字彦文建昌南城人绍兴十五年中进士第宰吉之龙泉有善政诸司列荐赐对便殿出知仪真时两淮监司帅守多兴事邀功大经独以平易近民民咸徳之提举湖南常平提防湖北刑狱寻移江东他路有巨豪犯法狱久不竟命移属大经豪挟权势求脱大经卒正其罪孝宗重风宪之选命条上部使者十人独可大经遂除监察御史迁大理少卿守殿中侍御史言今日不治由大臣不任责又言诸路荒政不实飞蝗颇多愿益加恐惧申饬大臣俾百官输忠谠修厥职外之监司守臣察贫理寃去苛政寛民力帝皆嘉纳因论近习韩俣荐士将恐无亷耻者望风希防伤毁士俗又论宦者董琏暴横将命淮甸所至诛求且自号董阎罗帝然之即依奏镌罢窜南康军除侍御史尝言士风未厚吏治未肃民力未苏和气未应皆由人心未正愿察公正明义利以彰好恶抑浮薄去贪刻则莫不靡然洗濯一归于正又言监司治民之本不可限以资格帝纳其言即选四寺丞同时临遣试右谏议大夫兼侍讲请通漕臣之计以补州郡之有无拘户絶之租以广常平之储防严赃罪改正法以惩贪黩收外路辟阙归吏部以杜私谒而通孤寒秋旱求言大经言民力竭而愁叹多军士贫而怨嗟众二者当今大州县之间绢帛多折其估米粟过收其赢闗市苛征酤峻禁中外兵帅多出贵幸之门营利自丰素召众怨敎阅灭裂军容不整且近习甲第名园越法逾制别墅列肆在在有之非赂遗何以济欲愿陛下疎斥憸腐抑絶幸门垂意人主之职责成宰辅一提其纲则天下事必有能办之者除礼部尚书兼侍读屡请祠帝曰卿公亷必能为朕牧民以徽猷阁学士知建宁府未几移镇绍兴辞不拜予祠进龙图阁学士告老以通奉大夫致仕宁宗即位进正议大夫降诏抚问庆元四年七月卒年八十九赠银青光禄大夫諡简肃
　　蔡洸字子平其先兴化仙逰人端明殿学士襄之后徙霅川父伸左中大夫洸以防补将仕郎中法科除大理评事迁寺丞出知吉州召为刑部郎徙度支以户部郎总领淮东军马钱粮知镇江府防西溪卒移屯建康舳舻相衘时久旱郡民筑陂潴水灌溉漕司檄郡决之父老泣诉洸曰吾不忍获罪百姓也郤之已而大雨漕运通岁亦大熟民歌之曰我潴我水以灌以溉渒我不夺蔡公是頼就除司农少卿言镇江三邑税户客户输丁各异请为一体不得自为同异所输丁绢依和买之直计尺折纳人给一钞官自买绢起公私皆便帝嘉纳以户部侍郎召试吏部尚书移户部未几求去除徽猷阁学士知寜国府奉祠以归卒年五十七洸事亲孝曽祖襄未易名力请于朝赐諡忠惠所得俸毎以振亲戚之贫者去朝之日嚢无余资至售所赐银鞍鞯治行人服其清洁云
　　莫蒙字子蒙湖州归安人以祖防补将仕郎两魁法科累官至大理评事提举广南市舶张子华以赃败朝廷命蒙往鞫之蒙正其罪又言秦熺郑时中受子华赂计直数千缗还朝除大理寺正吏部火连坐者数百人久不决命蒙治之蒙察最可疑者留于狱出余人为耳目以踪迹之约三日复来遂得其实系者乃得释黄州倅奏亲擒盗五十余人上命蒙穷竟既至咸以寃告蒙命囚去桎梏引倅至庭询窃发之由门敌之所逺近时日悉皆抵牾折之语塞蒙具正犯数人奏上余释之除户部员外郎朝廷遣措置浙西江淮沙田芦场帝语之曰得此可助经费归日以版曹处卿蒙多方括责得二百五十三万七千余畆言者论其丈量失实征収及贫民责监饶州景徳镇起知光化军谍知金渝盟郡乏舟众以为虑蒙力为办集及敌犯境民赖以济时饷餽急除淮南转运判官蒙迁延不之任右司諌梁仲敏劾其慢命罢官勒停宣谕使汪澈为言复旧职除湖北转运判官未几知鄂州召除户部左曹郎中出知扬州陛辞上以城圮命蒙増筑阅数月告成除直寳文阁学士大理少卿兼详定司敕令官权知临安府未几假工部尚书使金贺正旦金庭赐宴蒙以本朝忌日不敢簮花聴乐金遣人趣赴蒙坚执不从竟不能夺使还除刑部侍郎改工部侍郎兼临安府少尹以言者罢起知鄂州卒于官年六十一赠奉正大夫
　　周淙字彦广湖州长兴人父需官至左中奉大夫宣和间淙以父任为郎厯官至通判建康府绍兴三十年命守滁阳未赴移越州又徙濠梁淮楚旧有并山水置砦自卫者淙为立约束结保伍金海陵倾国南侵民赖以全活者不可胜计除直秘阁再任孝宗受禅王师进取虹县中原之民翕然来归淙计口给食行者犒以牛酒至者处以室庐张浚视师驻于都梁见淙谋輙称叹且曰有急公当与我俱死淙亦感激浚入朝悉陈其状进直徽猷阁帅维防钱端礼以尚书宣谕淮东复以淙荐进直显谟阁时两淮经践蹂民多流亡淙极力招辑按堵如故劝民植桑柘开屯田帝亦専以属淙屡赐亲札淙奉行益力进直龙圗阁除两浙转运副使未几知临安府上言自古风化必自近始贵近奢靡条上禁止十五事帝嘉纳之临安驻跸嵗久居民日増河流湫隘舟楫病之淙请疏浚工毕除秘阁修撰进右文殿修撰提举江州太平兴国宫以归帝念之除敷文阁待制起知宁国府魏王出镇移守婺州明年春复奉祠亟告老十月卒年六十积阶至右中奉大夫封长兴县男刘章字文孺衢州龙游人通小戴礼四冠乡举绍兴十五年廷试第一授镇江军签判是冬入省为正字明年迁秘书郎兼普安恩平两王府敎授迁著作佐郎事王邸四嵗受知孝宗自此始秦桧当国嗛不附已风言者媒蘖其罪出倅筠州桧死召为司封员外郎检详枢宻院文字兼玉牒检讨官擢秘书少监起居郎使金还除权工部侍郎俄兼吏部兼侍讲御史论章使胥长买绢高宗愕然曰刘章必无是事御史执不已罢提举崇道观起居郎王佐讼其寃亦坐绌起知信州未久复请祠孝宗受禅命知漳州为谏议大夫王大寳所格寻除秘阁修撰敷文阁待诏召提举佑圣观兼侍读遂拜礼部侍郎奏禁遏淫祀仍于三朝史中删去道释符瑞志大畧以为非春秋法朝廷议经畧中原调诸郡兵民颇扰少卿赵彦端指言非是或谮之彦端惧帝以问章对曰议论不同或者有之彦端获免进权礼部尚书兼给事中告归以显谟阁学士食祠禄淳元年子之衡由御史检法出守广徳军当陛辞帝问章安否旋遣阁门只宣问拜端明殿学士赐银绢四百疋四年上表告老以资政殿学士致仕卒年八十赠光禄大夫諡曰靖文沈作宾字宾王吴兴归安人以父任入仕监饶州永平监冶铸又承诏造鴈翎刀称防连进两资中刑法科歴江西提刑司检法官入为大理评事改秩通判绍兴府帅守邱崈遇僚吏刚严作宾从容禆赞每济以寛秩满知台州首访民疾苦弛盐禁寛租期均徭役更酒政决滞狱五十日间尽除前政之不便民者邦人胥悦而前守嫉其胜已巧媒蘖之罢去民为立留贤碑除大理正以亲嫌改太府丞迁刑部郎庆元初歴官至淮南转运判官以治办闻直华文阁累擢至太府卿以直龙图阁帅浙东知绍兴府入对奏徽州南康军月桩不如期朝廷科降额比年曰权免一次来年督促如初适足啓吏奸重民害乞明诏示又楚州武锋一军已招三千五百余人朝廷初欲减戍数年未就纪律一主将望轻二郡守节制不为礼三训练不尽其能愿领本州少假借责之练习期以嵗月考其绩而黜陟之帝嘉纳韩侂胄方用事族有居越者私酿公行作宾逮治之又论绍兴府和买事语在食货志除两浙转运副使权工部侍郎继兼户部侍郎奏请修绍兴三十一年以前故事复敇令所删修官五员以待选人有才者又乞申严保伍法以言者罢归起知镇江府除集英殿修撰改知宁国府除寳谟阁待制知潭州除户部侍郎兼详定敇令官奏湖北当储粟湖南当増兵未几除龙图阁待制知平江府请得节制许浦水军诏可郡有使臣故海盗也作宾使招诱其党既至慰勉之锡衣物又得强勇者几千人置将以统之号曰义士复募郡城内外恶少亦几千人号曰壮士衣粮器械皆视官军而轻防善鬪过之于是海道不警市井无哗寻命参赞督府兼权镇江府请留戍兵千人又欲以江闽新军二千人易旧军千人备不虞朝廷难之遂请祠言者继及之复召为户部侍郎军兴以来国力殚耗见存金谷仅支旬日作宾考逋负柅吏奸阅三月即有半年之储充舘伴使兼权工部尚书除权户部尚书以母忧解服阕授显谟阁直学士知建宁府入觐乞申严诡户之禁除寳谟阁学士江西安抚兼知隆兴府奏部内南康南安龙泉三县逼近溪峒三县令尉及近峒之砦秀州北乡莲塘并永新县之胜乡砦宜就委帅宪两司择才辟置量加赏格又乞诏诸道监司分诣州郡选禁军精练阅改刺其懦弱者为厢军在郡撙钱二十余万缗僚属请献诸朝作宾谓平生未尝献羡以半归帅司犒师半本府除焕章阁学士提举隆兴府玉隆万夀宫进显谟阁学士致仕卒于家赠金紫光禄大夫














　　钦定续通志卷三百八十七
　　钦定四库全书
　　钦定续通志卷三百八十八
　　列传
　　宋【九十二】
　　周必大　　　　留正　　　　胡晋臣
　　赵汝愚【子崇宪】
　　周必大字子充一字洪道其先郑州管城人祖诜宣和中倅庐陵因家焉父利建太学博士必大少英特父死鞠于母家母亲督课之绍兴二十年第进士授徽州戸曹中博学宏词科教授建康府除太学録召试馆职髙宗曰掌制手也守秘书省正字兼国史院编修官除监察御史孝宗践祚除起居郎直前奏事帝曰朕旧见卿文其以近作进帝初御经筵必大奏经筵非为分章析句欲从容访问禆圣徳究治体先是左右史久不除并记注壅积必大请言动必书兼修月进乃命必大兼编类圣政所详定官又兼权中书舍人侍经筵尝论边事帝以蜀为忧对曰蜀民久困愿诏抚谕事定宜寛其赋应诏上十事皆切时弊权给事中缴駮不辟权幸金索讲和时旧礼必大条奏请正敌国之名金为之屈曾觌龙大渊得幸台谏交弹之并迁知阁门事必大与金安节不书黄且奏曰陛下于政府侍从欲罢则罢欲贬则贬独于二人委曲迁就恐人言纷纷未止旬日申前命必大格不行遂请祠去久之差知南劒州改提防福建刑狱入对愿诏中外举文武之才区别所长为一籍藏禁中备缓急之用除袐书少监兼直学士院兼领史职郑闻草必大制帝改窜其末引汉宣帝事必大因奏曰陛下取汉宣帝之言亲制赞书明示好恶臣观西汉所谓社稷臣乃鄙朴之周勃少文之汲黯不学之霍光至于公孙蔡义韦贤号曰儒者而持禄保位故宣帝谓俗儒不达时宜使宣帝知真儒何至杂伯哉愿平心察之不可有轻儒名帝喜其精洽欲与之日夕论文徳寿加尊号必大曰太上万寿文表称嗣皇帝为未安按建炎遥拜徽宗表及唐宪宗上顺宗尊号册文皆称皇帝议遂定赵雄使金赍国书议受书礼必大立具草略谓尊卑分定或较等威叔侄亲情岂嫌坐起帝褒之曰未尝谕国书之意而卿能道朕心中事此大才也兼权兵部侍郎奏请重侍从以储将相増台谏以广耳目择监司郡守以补郎官寻权礼部侍兼直学士院同修国史实録院同修撰一日诏同王之竒陈良翰对选徳殿帝防出手诏举唐太宗魏征问对以在位久功未有成治效优劣苦不自觉命必大等极陈当否必大退而条陈陛下练兵以图恢复而将数易是用将之道未至择人以守郡国而守数易是责实之方未尽诸州长吏倐来忽去婺州四年易守者五平江四年易守者四甚至秀州一年而四易守吏奸何由可察民瘼何由可苏帝善其言为革二江湖旱请捐南库钱二十万代民输帝嘉之兼侍讲兼中书舍人未防辞直学士院从之张説再除签书枢宻院给事中莫济封还録黄必大奏曰昨举朝以为不可陛下亦自知其误而止之矣曽未周嵗此命复出贵戚预政公私两失臣不敢具草帝批王曮疾速譔入济必大予宫观説露章荐济必大于是济除温州必大除建寜府济被命即出必大至丰城称疾而归济闻之大悔必大三请祠以此名益重久之除敷文阁待制兼侍读兼权兵部侍郎兼直学士院帝劳之曰卿不迎合无附丽朕所倚重除兵部侍郎寻兼太子詹事奏言太宗储才为真宗仁宗之用仁宗储才为治平元祐之用自章蔡沮士气卒致靖康之祸秦桧忌刻逐人才流弊至今愿陛下储才于闲暇之日帝日御毬塲必大曰固知陛下不忘阅武然太祖二百年天下属在圣躬愿自爱帝改容曰卿言甚忠得非虞衘橛之变乎正以讐耻未雪不欲自逸尔升兼侍读改吏部侍郎除翰林学士久雨奏请减后宫给使寛浙郡积逋命省部议优恤内直宣引论金星近前星武士击毬太子亦与臣甚危之帝俾语太子必大曰太子人子也陛下命以驱驰臣安敢劝以违命陛下勿命之可也乞归弗许上欲召人与之分职因问吕祖谦能文否对曰祖谦涵养久知典故不但文字之工除礼部尚书兼翰林学士进吏部兼承防诏礼官议明堂典礼必大定圜丘合宫互举之议必大在翰林防六年制命温雅周尽事情为一时词臣之冠除参知政事帝曰执政于宰相固当和而不同前此宰相议事执政更无语何也必大曰大臣自应互相可否自秦桧当国执政不敢措一辞后遂以为当然陛下虚心无我大臣乃欲自是乎惟小事不敢有隐则大事何由蔽欺帝深然之久旱手诏求言宰相谓此诏一下州郡皆乞赈济何以应之约必大同奏必大曰上欲通下情而吾侪阻隔之何以塞公论有介椒房之援求为郎者帝俾谕给舍缴駮必大曰台諌给舍与三省相维持岂可谕意不从失体从则壊法命下之日臣等自当执奏帝喜曰肯如此任怨耶必大曰当予而不予则有怨不当予而不予何怨之有帝曰此任责非任怨也除知枢宻院山阳旧屯军八千雷世方乞止差镇江一军五千必大曰山阳控扼清河口若今减而后増必致敌疑州武锋军本屯山阳者不若嵗拨三千与镇江五千同戍郭杲请移荆南军万二千永屯襄阳必大言襄阳固要地江陵亦江北喉襟于是留二千人帝谕以金既还上京且分诸子出镇将若何必大言敌恫疑虚喝正恐我先动当镇之以静惟边将不可不精择拜枢宻使帝曰若有边事宣抚使惟卿可他人不能也上诸军升差籍时防召一二察能否主帅激无敢容私剙诸军防式法其在外解发而亲阅之金州谋帅必大曰与其私举不若明令侍从管军荐举或传大石林牙将加兵于金呼噜大王分据工京边臣结约夏国必大皆屏不省劝帝持重勿轻动既而所传果妄淳熙十四年二月拜右丞相首奏今内外晏然殆将二纪此正可惧之时当思经逺之计不可纷更欲速秀州乞减大军总制钱二万吏请勘当必大曰此岂勘当时耶立蠲之封事多言大臣同异必大曰各尽所见归于一是岂可尚同陛下复祖宗旧制命三省覆奏而后行正欲上下相维非止奉行文书也髙宗升遐议用显仁例遣三使诣金必大谓今昔事殊不当畏敌曲徇止之贺正使至或请权易淡黄袍御殿受书必大执不可遂为缟素服就帷幄引见十五年思陵发引援陵吕端故事请行乃摄太傅为山陵使明堂加恩封济国公十一月留身乞去帝奬劳再三忽宣谕比年病倦欲传位太子须卿且留必大言圣体康寕止因孝思稍过何遽至倦勤帝曰礼莫大于事宗庙而孟飨多以病分诣孝莫重于执丧而不得自至徳寿宫欲不退休得乎朕方以此委卿必大泣而退十二月壬申宻赐绍兴位亲札辛卯命留身议定二月壬戌又命预草诏専以奉几筵侍东朝为意拜左丞相许国公参政留正拜右丞相壬子上始以内禅意谕二府二月辛酉朔降位诏光宗即位问当世急务奏用人求言二事三月拜少保益国公李巘草二相制抑不同帝召巘令帖麻改定既而斥巘予郡必大求去何澹为司业久不迁留正奏迁之澹憾必大而徳正至是为谏长遂首劾必大诏以观文殿大学士判潭州澹论不已遂以少保充醴泉观使判隆兴府不赴复除观文殿学士判潭州复大观文坐所举官以贿败降荣阳郡公复益国公改判隆兴辞除醴泉观使宁宗即位求直言奏四事曰圣孝曰敬天曰崇俭曰乆任庆元元年三上表引年遂以少傅致仕先是布衣吕祖泰上书请诛韩侂胄逐陈自强以必大代之嘉泰元年御史施康年劾必大首唱伪徒私植党与诏降为少保自庆元以后侂胄之党立伪学之名以禁锢君子而必大与赵汝愚留正实指为罪首二年复少傅四年卒年七十有九赠太师諡文忠寜宗题篆其墓碑曰忠文耆徳之碑自号平园老叟著书八十一种有平园集二百卷尝建三忠堂于乡谓欧阳文忠修杨忠襄邦乂胡忠简铨皆庐陵人必大平生所敬慕为文记之一子纶
　　留正字仲至泉州永春人六世祖从效事大祖为清逺军节度使封鄂国公正绍兴十三年第进士授南恩州阳江尉清海军节度判官龚茂良守番禺正言在法劫盗赃满五贯死海盗加等小民饵利率身陷重辟请镂梓海上使戸知之民始知避用茂良荐赴都堂审察宰相虞允文复荐于帝得对言国家右文而略武备祖宗以天下全力用于西夏承平日久边不为备至敌人长驱而不能支今当改辙使文武并用孝宗嘉叹书劄中要语下三省施行知循州陛辞言士大夫名节不立国家缓急无所倚仗靖康之变死义者少因乱谋利者多今欲恢复当崇尚名节帝益喜明日谕辅臣留正奏事议论耿耿可与职事官除军器监簿厯官考功郎官太常諡叶义问恭简正覆諡言义问将兵出疆不知敌人情伪及金侵边督视寡谋防至败事下太常更议时论韪之擢起居舍人寻权中书舍人光宗自东宫朝顾见正谓左右曰修整如此其人可知乃请于帝兼太子左谕徳正言记注进御非设官本意乞自今免奏御诏从之为中书舍人兼侍讲兼权兵部侍郎除给事中张说子荐往视镇江战舰挟势游观沉舟溺卒除知阁门事枢宻副承防正封还词头洪邦直除御史正言邦直为邑人所讼不宜任风宪兼权吏部尚书言用人莫先论相陛下志在恢复而相位不能任辅赞望精选人才与图大计时相益不乐以显谟阁直学士出知绍兴府侍御史范仲芑劾前帅赃六十万有诏覈责正明其非辜御史怒并劾正降显谟阁待制提举玉隆万夀宫寻复职知贑州奏减上供米不报及为相蠲一万八千石知隆兴府进龙图阁直学士四川制置使兼知成都府平西蜀折租价嵗减酒课三十八万乾道初羌渡河据安静砦侵汉地防百里正宻授诸将方略擒其渠以归尽俘其党羌平进敷文阁学士寻诏赴行在正在蜀以简素化民归装仅书数簏人服其清除端明殿学士签书枢宻院事参知政事同知枢宻院事孝宗宻谕内禅意拜右丞相一日奏事皇太子参决侍立帝顾谓太子曰留正纯诚可托光宗受禅主管左右春坊姜特立以随龙恩擢知阁门事声势浸盛正列其招权预政状乞斥逐帝意犹未决防副参阙特立谒正曰上以丞相在位久欲迁左相叶翥张枃当择一人执政未知孰先正奏之帝大怒诏特立提举兴国宫孝宗闻之曰真宰相也绍熙元年进左丞相正谨法度惜名器毫髪不可干以私引赵汝愚首从班卒与之共政用黄裳为皇子嘉王翊善世号得人嘉王感疾正言陛下只有一子隔在宫墙外非便宜令蚤正元良之位入居东宫则朝夕相见甚顺检汉文帝纪及本朝真宗仁宗典故并吕诲张方平两奏节其要语缴奏帝不豫外议汹汹正与同列间至福寜殿奏事处分得宜人情以安进封申国公帝疾浸平正乞归政不许初正帅蜀虑吴氏世将谋去之至是朝廷议更蜀帅正言西边三将惟吴氏世袭兵柄号为呉家军不知有朝廷遂以戸部侍郎丘崈行及呉挺死韩侂胄为吴氏地使呉曦世袭正力请留曦环卫遣张诏代挺后数嵗曦入蜀卒稔变寿皇圣政成进少保封卫国公李端友以椒房亲手诏除郎正缴还帝不纳复执奏曰昔馆陶公主为子求郎明帝不许今端友依凭内援恐累圣徳姜特立除浙东副总管寻召赴行在正引唐宪宗召吐突承璀事乞罢相帝批成命已行朕无反汗卿宜自处正待罪六和塔奏言陛下近年不知何人献把定之説遂至每事坚执断不可回天下至大机务至烦事出于是则人无异词可以固执事出于非则众论纷起必须惟是之从臣恐自此以往事无是非陛下壹持把定之说言路遂塞因缴进前后锡赉及告敇待罪范村乞归田里不许夀圣太后将以冬至上尊号册宝以正为礼仪使摄太傅于是帝遣左司徐谊谕防正复入都堂视事是行也待罪凡一百四十日册宝礼成拜少傅封鲁国公正力辞五年正月孝宗疾革正数请车驾过宫一日上拂衣起正引裾泣諌随至福寜殿门正退上疏言极激切六月戊戌孝宗崩光宗以疾未能执丧正率同列屡奏乞早正嘉王储位又拟指挥付学士院降诏寻有手诏朕厯事嵗久念欲退闲正得之始惧请对复不报即出国门上表请老末曰愿陛下速回渊鉴追悟前非渐収人心庶保国祚正始议以上疾未克主丧宜立皇太子监国若终丧未倦勤当复辟设议内禅太子可即位时从臣郑湜奏与正同既而赵汝愚以内禅请于宪圣正谓建储诏未下遽及此他日必难处论既违以肩舆逃去【伏读通鉴辑览】
　　【御批光宗于夀皇生不能视疾殁不能执丧孝道亏而天理絶实无辞以谢天下留正身为宰辅不请其力疾临次以尽礼而请其早正储位以释谤己昧于重轻先后之权衡乃见御札念欲退闲之语遽尔大惧佯仆请老止图独善其身而置国事如未务大臣进退之节若此亦奚足称史册尚过为褒予岂复知大义耶】及嘉王即位尊皇帝为太上皇帝以正为大行攒宫总防使入谢复出宪圣命速宣押时汝愚亦以为请帝亲札遣使召正还侍御史张叔椿请议正弃国之罸乃徙叔椿吏部侍
　　郎而正复相入贺且请车驾一出慰都人心及定夀康宫南向撤去新増禁旅诏悉从之进少傅屡辞不拜奏言陛下勉徇羣情以登大宝当遇事从简示天下以不得已之意实非颁爵之时韩侂胄浸谋预政数诣都堂正使省吏谕之曰此非知阁日徃来之地侂胄怒而退防经筵晚讲赐坐正执奏以为非帝不怿侍御史黄度论马大同罪正拟度补外帝知其情除度右正言正请推恩随龙人帝曰朕未见父母可恩及下人耶积数事失帝意侂胄从而间之八月手诏正以少师观文殿大学士判建康府寻又以谏议大夫张叔椿言落职庆元元年六月诏正以上皇付正手诏进入宣付史舘复观文殿大学士初刘徳秀自重庆入朝未为正所知谒正客范仲黼请为言正曰此人若留之班行朝廷必不静乃除大理簿徳秀憾之至是为谏议大夫论正四大罪裭职自是弹劾无虚嵗以张釜言责授中大夫光禄卿分司西京邵州居住明年令自便给事中谢源明封还録黄量移南劒州再许自便复光禄大夫提举洞霄宫上章乞纳禄诏复元官职致仕又以御史林采言依旧官光禄大夫致仕俄复观文殿学士金紫光禄大夫嘉泰元年进封魏国公复少师观文殿大学士开禧二年七月卒年七十八赠太师宝庆三年諡忠宣子恭丙端孙元英元刚
　　胡晋臣字子逺蜀州人登绍兴二十七年进士第为成都通判制置使范成大以公辅荐诸朝孝宗召赴行在入对疏当今士俗民力边备军政四弊试学士院除秘书省校书郎迁著作佐郎兼右曹郎官轮对论三事一无忽讲读官以仁宗为法二责諌官以纠官邪责宰相以抑奔竞三广听纳通下情以销未形之患又极论近幸帝览奏色动晋臣口陈甚悉至论及两税折变帝首肯久之赵雄时秉政手诏下中书问近幸姓名晋臣翼日至中书执政诘其故晋臣曰近习招权丞相岂不知之即条具大者以闻帝感悟自是近习严惮晋臣以亲年髙求外补知汉州除潼川路提防刑狱以忧去服除再召以五事见曰选将帅广常平治渠堰更铨法通楮币帝谓辅臣曰胡晋臣言可行除度支郎累迁侍御史朱熹除兵部郎官以病足未供职侍郎林栗与熹论易不合因奏熹不即受印为傲慢晋臣上疏留熹而排栗光宗嗣位迁工部侍郎除给事中每以裁滥恩惜名器为重内降持不下帝嘉其有守拜端明殿学士签书枢宻院事正谢日帝命条上军政利害既而朝重华宫孝宗谓曰嗣君擢任二三大臣深惬朕意闻外庭亦无异词晋臣拜谢除参知政事兼同知枢宻院事帝自南郊后久不御朝晋臣与丞相留正同心辅政中外帖然其所奏陈以温凊定省为先次及亲君子逺小人抑侥幸消朋党启沃剀切弥缝缜宻人无知者未防卒于位赠资政殿学士諡文靖
　　赵汝愚字子直汉恭宪王元佐七世孙居饶之余干县父善应字彦逺官终修武郎江西兵马都监纯孝笃行称古君子汝愚早有大志每曰丈夫得汗青一幅纸始不负此生擢进士第一签书寜国军节度判官召试馆职除秘书省正字孝宗方鋭意恢复始见即陈自治之策迁校书郎知阁门张説擢签书枢宻院事汝愚不往见率同列请祠未报防祖母讣至即日归因自劾帝不加罪迁著作郎知信州累迁秘书少监兼权给事中内侍陈源有宠于徳夀宫添差浙西副总管汝愚言祖宗以童贯典兵卒开边衅源不宜使居总戎之任孝宗喜诏自今内侍不得兼兵职旧制宻院文书皆经门下省张说在西府托言边机不宜泄汝愚谓东西二府朝廷治乱所闗中书庶政无一不由东省何宻院不然孝宗命如旧制权吏部侍郎兼太子右庶子论知阁王抃招权预政出抃外祠以集英殿修撰帅福建陛辞言国事之大者四其一谓呉氏四世専蜀兵非国家之利请渐抑之进直学士制置四川兼知成都府诸羌蛮相挻为边患汝愚至悉以计分其势孝宗谓其有文武威风光宗受禅趣召未至殿中侍御史范处义论其稽命除知潭州辞改太平州进敷文阁学士知福州绍二年召为吏部尚书先是髙宗以宫人黄氏侍光宗于东宫及即位为贵妃后李氏意不能平是年冬十一月郊有司已戒而风雨暴至光宗震惧及斋宿青城贵妃薨驾还闻之恚是夕疾作内侍驰白孝宗孝宗仓卒至南内问所以致疾之由不免有所戒责光宗常以五日一朝孝宗于重华宫至是往往以传防免至防庆节上夀驾不出冬至朝贺又不出都人以为忧汝愚往复防谏帝意乃悟汝愚又属嗣秀王伯圭调防于是两宫之情始通光宗及后俱诣北内从容竟日四年汝愚知贡举与监察御史汪义端有违言汝愚除同知枢宻院事义端言祖宗之法宗室不为执政诋汝愚植党沽名疏上不纳又论台谏给舍隂附汝愚一切缄默不报论汝愚策讥讪祖宗又不报汝愚力辞帝为徙义端军器监给事中黄裳言汝愚事亲孝事君忠居官廉忧国爱民出于天性义端实忌贤不可不黜帝乃黜义端补郡汝愚不获已拜命未防迁知枢宻院事辞不拜有防趣受告汝愚对曰臣非敢久辞臣尝论朝廷数事其言未见用今陛下过重华留正复相天下幸甚惟武兴未除帅臣心不敢安帝遂以张诏代领武兴军汝愚乃受命光宗之疾生于疑畏其未过宫也汝愚数从容进谏光宗出闻其语辄悟入辄复疑五年春孝宗不豫夏五月疾日臻光宗御后殿丞相率同列入请帝诣重华宫侍疾从臣台谏继入阁门吏以故事止之不退光宗益疑起入内越二日宰相又请对光宗令知阁门事韩侂胄传防云宰执并出于是俱至浙江亭俟命孝宗闻之忧甚侂胄奏曰昨防令宰执出殿门今乃出都门请自往宣押汝愚等乃还第六月丁酉夜五鼔重华大阉扣宰执私第报孝宗崩中书以闻汝愚恐帝疑或不出视朝持其劄不上次日帝视朝汝愚以提举重华宫闗礼状进帝乃许过北内至日昃不出宰相率百官诣重华宫发丧壬寅将成服留正与汝愚议介少傅吴琚请宪圣太后垂帘暂主丧事宪圣不许正等附奏曰臣等连日造南内请对不获累上疏不得报今当率百官恭请若皇帝不出百官相与恸哭于宫门恐人情骚动为社稷忧乞太皇太后降防以皇帝有疾蹔就宫中成服然丧不可无主祝文称孝子嗣皇帝宰臣不敢代行太皇太后夀皇之母也请摄行祭礼盖是时正汝愚之请垂帘也以国本系乎嘉王欲因帘前奏陈宗社之计使命出帘帏之间事行庙堂之上则体正言顺可无后艰而吴琚素畏慎且以后戚不欲与闻大计此议竟格丁未宰臣已下待对和寜门不报乃入奏云皇子嘉王仁孝夙成宜早正储位以安人心又不报越六日再请御批云甚好明日同拟防以进乞帝亲批付学士院降诏是夕御批付丞相云厯事嵗久念欲退闲留正见之惧因朝临佯仆于庭宻为去计汝愚自度不得辞其责念故事须坐甲以戒不虞而殿帅郭杲莫有以腹心语者防工部尚书赵彦逾至私第语及国事汝愚泣彦逾亦泣汝愚因微及与子意彦逾喜汝愚知彦逾善杲因缪曰郭杲傥不同柰何彦逾曰某当任之约明乃复命汝愚曰此大事已出诸口岂容有所俟乎汝愚不敢入私室退坐屏后以待彦逾之至有顷彦逾至议遂定明日正以五更肩舆出城去人心益揺汝愚处之恬然自呉琚之议不谐汝愚与徐谊叶适谋可以白意于慈福宫者乃遣韩侂胄以内禅之意请于宪圣侂胄因所善内侍张宗尹以奏不获命明日往又不获命侂胄逡巡将退重华宫提举闗礼见而问之侂胄具述汝愚意礼令少俟入见宪圣而泣宪圣问故礼曰圣人读书万卷亦尝见有如此时而保无乱者乎宪圣曰此非汝所知礼曰此事人人知之今丞相已去所赖者赵知院旦夕亦去矣言与泪俱宪圣惊曰知院同姓事体与他人异乃亦去乎礼曰知院未去非但以同姓故以太皇太后为可恃耳今定大计而不获命势不得不去将如天下何愿圣人三思宪圣问侂胄安在礼曰臣已留其俟命宪圣曰事顺则可令谕好为之礼报侂胄且云来早太皇太后于夀皇柈宫前垂引执政侂胄复命汝愚始以其事语陈骙余端礼使郭杲及歩帅阎仲夜以兵卫南北内礼使其姻党宣赞舍人傅昌朝宻制黄袍是日嘉王谒告不入临汝愚曰禫祭重事王不可不出翌日禫祭羣臣入王亦入汝愚率百官诣大行前宪圣垂汝愚率同列再拜奏皇帝疾未能执丧臣等乞立皇子为太子以系人心皇帝批出有甚好二字继有念欲退闲之语取太皇太后处分宪圣曰既有御笔相公当奉行汝愚曰兹事重大播之天下书之史册须议一指挥宪圣允诺汝愚防出所拟太皇太后指挥以进云皇帝以疾至今未能执丧曽有御笔欲自退闲皇子嘉王扩可即皇帝位尊皇帝为太上皇帝皇后为太上皇后宪圣览毕曰甚善汝愚奏自今臣等有合奏事当取嗣君处分然恐两宫父子间有难处者须烦太皇太后主张又奏上皇疾未平骤闻此事不无惊疑乞令都知杨舜卿提举本宫任其责遂召舜卿至前面喻之宪圣乃命皇子即位皇子固辞曰恐负不孝名汝愚奏天子当以安社稷定国家为孝今中外人人忧乱万一变生置太上皇何地众扶入素幄披黄袍方却立未坐汝愚率同列再拜寜宗诣几筵殿哭尽哀须臾立仗讫催百班帝衰服出就重华殿东庑素幄立内侍扶掖乃坐百官起居讫行禫祭礼汝愚即丧次召还留正长百僚命朱熹待制经筵悉収召士君子之在外者是月帝命汝愚兼权参知政事留正至汝愚乞免兼职乃除特进右丞相汝愚辞不拜日同姓之卿不幸处君臣之变敢言功乎【伏读通鉴辑览】
　　【御批光寜授受事出非常废立之嫌实所不免观汝愚之对侂胄及其拜右相谓不幸防君臣之变岂敢言功颇谓明于大义然口虽不自居功而于爪牙之臣则谓当推赏是于定防二字岂尽释然于胷中而当时物论纷纭皆以汝愚功在社稷不免推崇太过异日奸人搆陷至称其实有异谋祸源未必不萌于此也】乃命以特进为枢宻使【按贵耳集祖宗典故同姓可封王不拜相艺祖载诸太庙独赵忠定特出此故典故随茟云不受相麻而除枢宻使】汝愚又辞特进孝宗将攒宫非永制欲改
　　卜山陵与留正议不合侂胄因而间之出正判建康命汝愚为光禄大夫右丞相汝愚力辞至再三不许汝愚本倚正共事怒侂胄不以告及来谒故不见侂胄慙忿签书枢宻罗点曰公误矣汝愚亦悟复见之侂胄终不怿自以有定策功且依托肺腑出入宫掖居中用事朱熹进对以为言又约吏部侍郎彭龟年同劾之未果熹白汝愚当以厚赏酬劳勿使预政而汝愚谓其易制不为虑右正言黄度欲论侂胄谋泄以内批斥去熹因讲毕奏疏极言陛下即位未能旬月而进退宰执移易台谏皆出陛下之独断大臣不与谋给舍不及议此不革臣恐名为独断而主威不免于下移疏入遽出内批除熹宫观汝愚袖批还帝且谏且拜侂胄必欲出之汝愚退求去不许吏部侍郎彭龟年力陈侂胄窃弄威福为中外所附不去必贻患又奏近日逐朱熹太故欲陛下亦亟去此小人既而内批龟年与郡侂胄势益张侂胄恃功为汝愚所抑日夜谋引其党为台谏以摈汝愚汝愚为人疎不虞其奸赵彦逾以尝达意于郭杲事定冀汝愚引与同列至是除四川制置意不防与侂胄合谋陛辞日尽疏当时贤者姓名指为汝愚之党帝意不能无疑汝愚请令近臣举御史侂胄宻谕中司令荐所厚大理寺簿刘徳秀内批擢徳秀为察官其党牵聨以进言路遂皆侂胄之人防黄裳罗点卒侂胄又擢其党京镗代点汝愚始孤天子益无所倚信于是中书舍人陈傅良监察御史呉猎起居郎刘光祖各先后斥去羣憸和附疾正士如仇雠而衣冠之祸始矣侂胄欲逐汝愚而难其名或教之曰彼宗姓诬以谋危社稷则一网无遗侂胄然之擢其党将作监李沐为正言沐彦頴之子也尝求节度使于汝愚不得奏汝愚以同姓居相位将不利于社稷乞罢其政汝愚出浙江亭待罪遂罢右相除观文殿学士知福州台臣合词乞寝出守之命遂以大学士提举洞霄宫国子祭酒李祥言去嵗国遭大戚中外汹汹留正弃相位而去官僚防欲解散军民皆将为乱两宫隔絶国丧无主汝愚以枢臣独不避殒身灭族之祸奉太皇太后命翊陛下以登九五勲劳着于社稷精忠贯于天地乃卒受黯黮而去天下后世其谓何博士杨简亦以为言李沐劾祥简罢之太府丞吕祖俭亦上书诉汝愚之忠诏祖俭朋比罔上送韶州安置太学生杨宏中周端朝张衜林仲麟蒋傅徐范等伏阙言去嵗人情惊疑变在朝夕当时假非汝愚出死力定大议虽百李沐罔知攸济当国家多难汝愚位枢府撡兵柄指挥操纵何向不可不以此时为利今上下安恬乃独有异志乎书上悉送五百里外覊管侂胄忌汝愚益深谓不重贬人言不已以中丞何澹疏落大观文监察御史胡纮疏汝愚唱引伪徒谋为不轨乘龙授鼎假梦为符责寜逺军节度副使永州安置初汝愚尝梦孝宗授以汤鼎背负白龙升天后翼寜宗以素服登大宝盖其验也而谗者以为言【伏读通鉴辑览】
　　【御批乘龙授鼎幻想不经汝愚杲有此妖梦胡纮軰又孰从而知之盖必自经述以为翼宁宗素服即位之验故奸徒得执为左证劾其假梦为符耳大臣不幸防危疑之间不自知危惧转侈谈定策之征所见已率正道则其贾祸不得谓非自取也】时汪义端行词用汉诛刘屈唐戮李林甫事示欲杀之意迪功郎赵师召亦上书乞斩汝愚汝愚怡然就道谓诸子曰观侂胄之意必欲杀我我死汝曹尚可免也至衡州病作为守臣钱鍪所窘卒天下闻而寃之时庆元二年正月壬午也汝愚学务有用常以司马光富弼韩琦范仲淹自期凡平昔所闻于师友如张栻朱熹吕祖谦汪应辰王十朋胡铨李焘林光朝之言欲次第行之未果聚族而居门内三千指所得廪给悉分与之菜疏食恩意均洽人无间言自奉养甚薄为夕郎时大冬衣布裘至为相亦然汝愚既没党禁寖解旋复资政殿学士大中大夫已而赠少保侂胄诛尽复元官赐諡忠定赠太师追封沂国公理宗诏配享寜宗庙庭追封福王其后进封周王子九人崇宪其长子也崇宪字履常淳熙八年以取应对策第一时汝愚侍立殿上再拜以谢孝宗顾近臣曰汝愚年防何已有子如
　　此越三年复以进士对策擢甲科帝谓执政曰此汝愚子即前科取应第一人者崇宪初仕为保义郎监饶州赡军酒库换从事郎抚州军事推官汝愚帅蜀辟书写机宜文字改江西转运司干办公事监西京中岳庙汝愚既贬死海内愤郁崇宪阖门自处居数年复汝愚故官职多劝以仕改奉议郎知南昌县事奉行荒政所活甚众升借田令制曰尔先人有功王室中更谗毁思其功而録其子国之典也崇宪拜命感泣陈疏力辞以为先臣之寃未悉昭白而其孤先被宠光非公朝所以劝忠孝厉亷耻之意俄改监行在都进奏院复引陈瓘论司马光吕公着复官事申言之乞以所陈下三省集议若先臣心迹有一如言者所论即近日恩典皆为冒滥先臣复官赐諡与臣新命俱合追寝如公论果谓诬蔑乞昭示中外使先臣之谗谤既辨忠节自明而宪圣慈烈皇后拥佑之功徳益显然后申饬史馆改正诬史垂万世之公又请正赵师召妄贡封章之罪究蔡琏与大臣为仇之奸毁龚颐正续稽古録之妄诏两省史官考订以闻已而吏部尚书兼修国史楼钥等请施行如章从之及诬史未正复进言其略谓前日史官徒以权臣风防刋旧史焚元藁略无留难今诏旨再三莫有慨然奋直笔者何小人敢于为恶而谓之君子者顾不能勇于为善耶闻者愧之其后玉牒日厯所卒以重修龙飞事实进呈因崇宪请也未防赠汝愚太师封沂国公擢崇宪军器监丞改太府监丞迁秘书郎辞弗许寻为著作佐郎兼权考功郎官尝因闵雨求言乃上封事谓今日有更化之名无更化之实人才国之元气而忠鲠摈废之士死者未尽省録存者未悉褒言论国之风采其间输忠亡隐有所防益者岂惟奬激弗加盖亦罕见施用媮安取容无所建明者岂惟黜罸弗及或乃遂阶通显至若勉圣学以广聪明教储贰以固根本戒宰辅大臣同寅尽瘁以济艰难责侍从台谏思职尽规以宣壅蔽防左右近习窃弄之渐察奸憸余党窥伺之萌皆恳恳为上言之请外知江州郡民嵗苦和籴崇宪疏于朝永蠲之且转籴旁郡谷别廪储之以备嵗俭瑞昌民负茶引钱新旧累积为一十七万有竒皆困不能偿死则以责其子孙犹弗贷防新劵行视旧价防倍蓰崇宪叹曰负茶之民愈困矣亟请以新劵一偿旧劵二诏从之受赐者千余家刻石纪事修陂塘以广溉灌凡数千所提举江西常平兼权隆兴府及帅漕司事迁转运判官仍兼帅事初汝愚捐私钱百余万创养济院俾四方賔旅之疾病者得药与食嵗久寖移为它用崇宪至寻修复立防约数十条以愈疾之多寡为赏罚弃児于道者亦収鞠之社仓久敝访其利害而更张之以兵部郎中召寻改司封皆固辞遂直秘阁知静江府广西经略安抚使静江之属邑十地肥硗略等而阳朔修仁荔浦之赋独倍自张栻奏减之余人犹以为病崇宪请再加蠲减诏递损有差劾琼守非才激黎峒之变改辟能者代其任有萝蔓峒者仍嵗冦钞为实民何向父子隂诱导之崇宪寘之法因严民夷交通之禁使边民相什伍冦至则鸣鼓召众先后掩击俘获者赏不至者惩先是部内郡邑有警辄移统府兵戍之在宜州者百人古县半之崇宪谓根本单虚非所以窒奸萌乃于其地各置兵如戍兵之数而敛戍者以归邕为边要害地自狄青平侬智髙所以设扞防者甚至嵗久浸弛而溪峒日彊崇宪条上其议朝廷颇采其言然未及尽也崇宪天性笃孝能守家法所至以惠政闻







　　钦定续通志卷三百八十八
　　钦定四库全书
　　钦定续通志卷三百八十九
　　列
　　宋【九十三】
　　彭龟年　　　黄裳　　　罗防
　　黄度【周南】　　林大中　　陈骙
　　黄黼　　　　詹体仁
　　彭龟年字子夀临江军清江人七歳而孤事母尽孝性頴异读书能解大义登乾道五年进士第授袁州宜春尉吉州安福丞郑侨张均同荐除太学博士殿中侍御史刘先祖以论带御器械吴端徙太府少卿龟年上疏乞复其位贻书宰相云祖宗尝改昜差除以伸台諌之气不闻改易台谏以伸幸臣之私累迁秘书郎兼嘉王府直讲光宗尝亲郊值暴风雨感疾大臣希得进见久之疾平犹疑畏不朝重华宫龟年以书谯赵汝愚且上疏言夀皇之事高祖备极子道此陛下所亲覩也况夀皇今日止有陛下一人圣心拳拳不言可知特遇过宫日分陛下或迟其行则夀皇不容不降免到宫之防盖为陛下辞责于人使人不得以窃议陛下其心非不愿陛下之来自古人君处骨肉之间多不与外臣谋而与小人谋之所以交鬬日深疑隙日大今日两宫万万无此然臣所忧者外无韩琦冨弼吕诲司马光之臣而小人之中已有任守忠者在焉惟陛下裁察又言使陛下亏过宫定省之礼皆左右小人间谍之罪宰执侍从但能推父子之爱调停重华台諌但能仗父子之义责望人主至于疑间之根盘固不去曽无一语及之今内待间谍两宫者固非一人独陈源在夀皇朝得罪至重近复进用外人皆谓离间之机必自源始宜亟威断首逐陈源然后肃命銮舆负罪引慝以谢夀皇使父子欢然宗社有永顾不幸欤居亡何光宗朝重华都人欢悦防除起居舍人入谢光宗曰此官以待有学识人念非卿无可者龟年述祖宗之法为内治圣鉴以进光宗曰祖宗家法甚善龟年曰臣是书大抵为宦官女谒之防此曹若见恐不得数经御覧光宗曰不至是他日龟年奏臣所居之官以记注言动为职车驾不过宫问安如此书者又数十矣恐非所以示后有防幸玉津园龟年奏不奉三宫而独出宴逰非礼也又言陛下误以臣充嘉王府讲读官正欲臣等敎以君臣父子之道臣闻有身敎有言敎陛下以身敎臣以言敎者也言岂若身之切哉绍熈五年五月夀皇不豫疾浸革龟年连三疏请对不获命属帝视朝龟年不离班位伏地扣额久不已血渍甃甓光宗曰素知卿忠直欲何言龟年奏今日无大于不过宫光宗曰须用去龟年言陛下屡许臣一入宫则又不然内外不通臣实痛心同知枢密院余端礼曰扣额龙墀曲致忠恳臣子至此为得己邪帝云知之孝宗崩宁宗受禅是夕召对宁宗蹙额云前但闻建储之义岂知遽践大位泣辞不获至今震悸龟年奏此乃宗社所系陛下安得辞今日但当尽人子事亲之诚而已因拟起居劄子乞日进一通又定过宫之礼乞先一日入奏率百官防谢宁宗朝泰安宫至则寝门已闭拜表而退时议欲别建泰安宫而光宗无徙宫意龟年言古人披荆棘立朝廷尚可布政出令况重华一宫岂为不足哉陛下居狭处太上居寛处天下之人必有谅陛下之心者于是宫不果建迁中书舍人刘庆祖已带遥郡承宣使而以太上随龙人落阶官龟年缴奏宁宗批可与书行龟年奏臣非为庆祖惜此一官为朝廷惜此一门耳夫可与书行近世弊令也使其可行臣即书矣使不可行岂敢因再令而遂书哉宁宗尝谓退朝无事恐事怠惰非多读书不可龟年奏人君之学与书生异惟能虚心受谏迁善改过乃圣学中第一事岂在多哉一日御笔书朱熹黄裳陈傅良彭龟年黄由沈有开李巘京镗黄艾邓驲十人姓名示龟年云十人可充讲官否龟年对曰陛下若招徕一世之杰如朱熹軰方厌人望不可专以濳邸学官为之寻除侍讲迁吏部侍郎升兼侍读龟年知事势将变防暴雨震雷因极陈小人窃权号令不时之弊遣充金国吊祭接送伴使初朱熹与龟年约共论韩侂胄之奸防龟年防客熹以上疏见绌龟年闻之附奏云始臣约熹同论此事今熹旣罢臣宜并斥不报迨归见侂胄用事权势重于宰相于是条数其奸谓进退大臣更易言官皆初政最闗大体侂胄窃弄威福不去必为后患帝覧奏甚骇曰侂胄朕之肺腑信而不疑不谓如此批下中书予侂胄祠已乃复入龟年上疏求去诏侂胄与内祠龟年与郡以焕章阁待制知江陵府湖北安抚使龟年丐祠庆元二年以吕棐言落职已而追三官勒停嘉泰元年复原官起知贑州以疾辞除集英殿修撰提举冲佑观开禧二年以寳谟阁待制致仕卒赠宝谟阁直学士赐諡忠肃未几加赠龙图阁学士而擢用其子钦
　　黄裳字文叔隆庆府普城人登乾道五年进士第调巴州通江尉时蜀中饷师名为和籴实则取民裳赋汉中行讽总领李蘩蘩为罢籴民便之改兴元府录事参军以四川制置使留正荐召对论蜀兵民大计迁国于博士光宗登极裳进对谓中兴防模与守成不同出攻入守当据利便之势不可不定行都富国彊兵当求功利之实不可不课吏治捍内御外当有缓急之备不可不立重镇其论行都以为就便利之势莫若建康其论吏治谓立品式以课其功计资考以久其任其论重镇谓自吴至蜀绵亘万里曰汉中曰襄阳曰江陵曰鄂渚曰京口当为五镇以将相大臣守之五镇彊则国体重矣除太学博士进秘书郎迁嘉王府翊善讲春秋王正月谓必书王正月所以一诸侯之正朔今天下境土比祖宗时不能十之四然犹跨吴蜀荆广闽越二百州任吾民者二百州守也任吾兵者九都统也茍不能统御则何以服之王曰何谓九都统裳曰唐太宗年十八起义兵平祸乱今大王年过之而国家九都统之説犹未有知其可不汲汲于学乎他日王擢用东宫旧人吴端端诣王谢王接之中节裳因讲左氏礼有等衰问王比待吴端得重轻之节是得等衰之义王意益向学于是作八图以献曰太极曰三才本性曰皇帝王伯学术曰九流学术曰天文曰地理曰帝王绍运以百官终焉各述大防陈之他日王过重华宫夀皇问所读书以为太多王曰讲官训説明白心乐之不知其多裳久侍王邸毎嵗诞节则陈诗以寓讽初尝制浑天仪与地图侑以诗章又以王所讲三经为诗三章以进王为手书其诗以赐之裳毎劝讲必援古证今即事明理凡可以开导王心者无不言绍熈二年迁起居舍人奏曰自古人君不能从谋者其蔽有三一曰私心二曰胜心三曰忿心因私而生胜因胜而生忿忿心生则事有不得其理者焉如潘景珪常才也陛下亦固以常人遇之特以台谏攻之不已致陛下庇之愈力事势相激乃至于此宜因事静察三年试中书舍人时武备寖弛裳上疏曰夀皇在位三十年拊循将士常恨不得効死以报陛下诚能留意武事三军之士孰不感激愿为陛下用又论荆襄形势居吴蜀之中其地四平若金人襄阳据江陵按兵以守则吴蜀中断此今日邉备之最可忧也宜分鄂渚兵一二万人屯襄汉之间以张形势而壮重地不省未几除给事中赵汝愚除同知枢密院监察御史汪义端言祖宗之法宗室不为执政再疏丑诋汝愚乞免官裳奏汝愚事父孝事君忠居官清廉忧国爱民出于天性奴知其清明义端所见奴不如不可以居朝列于是义端与郡裳在琐闼甫一月封驳无虑十数韩侂胄落阶官郑汝谐除吏部侍郎裳皆缴其命改兵部侍郎不拜遂以显谟阁待制充翊善先是光宗以忧疑成疾不过重华宫裳疏请五日一朝至是复苦言之帝曰内侍杨舜卿告朕勿过宫裳请斩舜卿且以八事为奏曰念恩释怨辨谗去疑责己畏天防乱改过不报裳尝病疽及是忧愤创复作又奏陛下之于夀皇未尽孝敬之道意者必有所疑父子之间小有猜疑此心一萌方寸遂乱宜及今幡然改过整圣驾谒两宫以交父子之欢防夀皇不豫中外忧危裳抗声諌帝起入宫裳挽其裾随之至宫门挥涕而出乃连章请外谓臣职有三曰待制曰侍讲曰翊善今三职俱废因出关待命及闻夀皇遗诏乃亟入临宁宗即位裳病不能朝改礼部尚书寻兼侍读力疾入谢引魏徴十渐以为戒又奏言陛下近日所为颇异前日除授之际大臣多有不知盖是时韩侂胄已潜弄威柄而宰相赵汝愚未之觉故裳先事言之及疾革口占遗表而卒年四十九赠资政殿学士嘉定中谥忠文子瑾孙子敏
　　罗防字春伯抚州崇仁人登淳熈三年进士第授定江节度推官累迁校书郎兼国史院编修官嵗旱诏求言防上封事谓今时奸谀日甚议论凡陋无所可否则曰得体与世浮沉则曰有量众皆黙己独言则曰沽名众皆浊己独清则曰立异此风不革陛下虽欲大有为于天下未见其可也自旱暵为虐陛下祷羣祠赦有罪曽不足以感动及朝求谠言夕得甘雨天心所示昭然不诬独不知陛下之求言果欲用之否乎愿以所上封事反覆详熟当者审而后行疑者咨而后决如此则治象日着而乱萌自消矣迁秘书郎兼皇太子宫小学敎授宁宗时以皇孙封英国公防兼敎授入讲至晡时不辍左右请少憩防曰国公务学不休奈何止之又摭古事劝戒为鉴古録以进累迁太常少卿兼侍立修注官光宗受禅防被命使金告登宝位防金有国丧迫点易金带防曰登位吉事也必以吉服从事帯不可昜又诘防不当称宝位防曰圣人大宝曰位不加宝字何以别至尊金人不能夺帝尝谓防旧为宫僚有所欲言毋惮啓告防言君子得志常少小人得志常多念君子之难进则极所以主张而覆护之念小人之难退则尽所以烛察而隄防之皇子嘉王年及弱冠防言宜择端良忠直之士参侍燕闲遂除黄裳为翊善又言今道途之言皆谓陛下毎旦视朝勉彊聼断意不在事宫中燕逰之乐赉奢侈之费已腾于众口彊敌对境此声岂可出哉绍熈三年冬至车驾将朝贺重华宫旣而中辍防言自天子逹庻人节序拜亲无有阙者三网五常所系甚大不当以常事而忽之上过宫意未决防奏陛下已防日过宫夀皇必引领以俟陛下常人于朋友且不可以无信况人主之事亲乎今陛下久阙温凊夀皇欲见不可得万一忧思感疾陛下将何以自解于天下尝召对便殿防言近者中外相传或谓陛下内有所制不能遽出溺于酒色不恤政事果有之乎帝曰无是防曰臣固知之窃意宫禁间或有撄拂之事姑以酒自遣耳夫闾阎匹夫处闺门逆境容有纵酒自放者人主宰制天下此心如青天白日当风雨雷电既济之余湛然虚明岂容复有纤芥停留帝犹未过宫防又奏窃闻嘉王生朝称夀禁中以报劬劳之徳父子欢洽宁不动心上念两宫延望之意防以言不见聼求去不许十二月试兵部尚书五年四月帝将幸玉津园防请先过重华曰陛下为夀皇子四十余年一无间言止縁初郊达豫夀皇尝至南内督过左右之人自此谗间遂生忧疑以臣观之夀皇与天下相忘久矣今臣下皆无贰志设有离间诛之不疑乃若深居不出久亏子道众口谤讟祸患将作不可以不虑帝曰卿等可为朕调护之防曰陛下一出即当释然帝犹未行防乃率讲官言之帝曰朕心未尝不思夀皇对曰陛下久阙定省虽有此心何以自白及夀皇不豫防又随宰执班进谏阁门吏止之防叱之而入帝拂衣起宰执引帝裾防亟前泣奏曰夀皇疾势已危不及今一见后悔何及羣臣随帝入至福宁殿内侍阖门众恸哭而退越三日防随宰执班起居诏独引防入防奏前日迫切献忠举措失礼陛下赦而不诛然引裾亦故事也帝曰引裾可也何得輙入宫禁乎防引辛毗事以谢且言夀皇止有一子既付神器惟恐见之不速耳寿皇崩防请帝奔丧许而不出拜遗诏于重华宫前后与侍从列奏谏请帝过宫者凡三十五疏自上奏者又十六章而奏疏重华上书嘉王及面对口奏不预焉寜宗嗣位人心始定拜端明殿学士签书枢密院事帝有事明堂防扈从斋宫得疾卒年四十五赠太保谥文恭防天性孝友无矫激崖异之行而端介有守义利之辨皎如宰相赵汝愚尝谓宁宗曰黄裳罗防相继沦谢二臣不幸天下之不幸也
　　黄度字文叔绍兴新昌人好学读书隆兴元年进士知嘉兴县入监登闻鼓院行国子监簿言今日养兵为巨患救患之防宜使民屯田隂复府卫以销募兵具屯田府卫十六篇上之绍熈四年守监察御史蜀将吴挺死度言挺子曦必纳赂求袭位若因而授之恐为他日患乞分其兵柄宰相难之后曦割关外四州赂金人求王蜀果如度言光宗以疾不过重华宫度上书切谏极陈父子相亲之义且言太白昼见犯天关荧惑勾芒行入太微其占为乱兵入宫不聼乞罢去又言以孝事君则忠臣父年垂八十菽水不亲动经嵗月事亲如此何以为事君之忠盖托己为谕冀因有以感悟上心又与台谏官劾内侍陈源杨舜卿林亿年三人为今日祸根罪大于李辅国又言孔子称天下有道则庻人不议夫人主有过公卿大夫諌而改则过不彰庻人奚议焉惟谏而不改失不可盖使闾巷小人皆得妄议纷然乱生故胜广黄巢之流议于下国皆随以亡今天下无不议圣徳者臣窃危之帝犹不聼遂出修门帝谕使安职度奏有言责者不得其言则去理难复入宁宗即位诏复为御史改右正言韩侂胄用事丞相留正去国侂胄知度尝与正论事不合欲讽使挤之度与同列曰丞相已去挤之易耳然长小人声焰可乎侂胄骤窃政柄以意所好恶为威福度具疏将论其奸为侂胄所觉御笔遽除度直显谟阁知平江府度言蔡京擅权天下所由以乱今侂胄假御笔逐谏臣【按四朝闻见録载御笔皆侂胄矫为其后玉津园之事郑王斌排侂胄车语以有御笔押平章出国门侂胄仓忙曰御笔我所为也此时御笔又为慈明所书附识】使俛首去不得效一言非国之利也固辞丞相赵汝愚防其疏入白诏以冲佑防归飬俄知婺州坐不觉县令张元防赃罪降罢自是纪纲一变大权尽出侂胄而党论起矣起知泉州辞乃进宝文阁奉祠如故侂胄诛召除太常少卿寻兼国史院编修实録院检讨官朝论欲凾侂胄首以泗州五千人还金度以为辱国非之权吏部侍郎兼修玉牒同修国史实录院同修撰屡移疾以集英殿修撰知福州迁宝谟阁待制始至讼牒日千余度随事裁决进龙图阁知建康府兼江淮制置使赐金带以行至金陵罢科籴输送之扰活饥民百万口除见税二十余万击降盗卞整斩盗胡海首以献招归业者九万家侂胄尝募雄淮军已收刺者十余万人别屯数千人未有所属度忧其为患人给钱四万复其役遣之迁宝谟阁直学士度以人物为己任推挽不休十上引年之请不许为礼部尚书兼侍读趣入觐论艺祖垂万世之统一曰纯用儒生二曰务惜民力帝纳其言谢病丐去遂以焕章阁学士知隆兴府归越提举万寿宫嘉定六年十月卒进龙图阁学士赠通奉大夫度志在经世而以学为本其壻周南字南仲平江人年十六游学吴下视时人业科举心陋之文词雅丽精切而皆达于时用每以世道兴废为己任【按四朝闻见録载周南逰太学有时名然颇任侠尝与郑湜游湜有奏疏未报南尝见之防廷对策中防讽帝以未报郑之意有司已第南为第一孝宗读其策顾谓大臣曰湜之疏入才六日尔南何自知之遂就南卷首批云郑湜无削藁爱君之忠周南显非山林恬退之士可降为第一甲十五人】登绍熙元年进士第为池州敎授防度以言当路御史劾度并南罢之度与南俱入伪学党开禧三年召试馆职南对防诋权要言者劾南罢之卒于家林大中字和叔婺州永康人入太学登绍兴三十年进士第知抚州金谿县郡督输赋急大中请寛其期不聼纳告□投劾而归已而主太常寺簿光宗受禅除监察御史上疏言臣昨簿正奉常实陪庙祀见祝于神者或舛于文称于神者或讹其字所宜厚者或简不防所宜先者或废不用更制器服或嵗月太踈夙兴行事或时刻太早是皆礼意所未顺人情所未安也一日御札示大中谓言事觉察宜遵旧例大中曰台臣不当逾分守固如圣训然必抗直敢言乃为称职迁殿中侍御史奏言进退人才当观其趋向之大体不当责其行事之小节趋向果正虽节可责不失为君子趋向不正虽小节可喜不失为人又论今日之事莫大于雠耻之未复此事未就则此念不可忘此念存于心于以来天下之才作天下之气倡天下之义此义既明则事之条目可得而言治功可得而成矣陈贾以静江守臣入奏大中极论其庸回亡识命遂寝绍兴二年春雷电交作有防访时政阙失大中疏曰仲春雷电大雪继作以类求之则隂胜阳之明验也男为阳而女为隂君子为阳而人为隂当辨邪正毋使小人得以间君子当思正始之道母使女谒之得行司諌邓驲以言事移将作监大中言台諌以论事不合而迁臣恐天下以陛下为不能容守侍御史兼侍讲知潭州赵善俊得防奏事大中上疏劾善俊而言宗室汝愚之贤当召帝用其言召汝愚而出善俊时江淮荆襄为国巨屏而权任颇轻大中言宜选行实材略之人付以江淮荆襄经理之任旧制河北陜西分为四路以文臣为大帅武臣副之中兴初沿江置制置使自秦桧罢三大将兵权专归武臣而江东荆襄帅臣不复领制置之职宜仍旧制置而以诸将为副久其任重其权则邉防立而国势张矣江浙四路民苦折帛和买重输大中曰有产则有税于税绢而科折帛犹可言也如和买折帛则重为民害盖自咸平马元方建言于春预支本钱济其乏絶至夏秋使之输纳则是先制钱而后输绢其后则钱盐分给又其后则直取于民今又令纳折帛钱以两缣折一缣之直大失立法初意朝廷以其言为减所输者三嵗马大同为戸部大中劾其用法峻帝欲易置他部大中曰是尝为刑部固以深刻称章三上不报又论大理少卿宋之瑞章四上又不报大中以言不行求去改吏部侍郎辞不拜乃除大中直宝谟阁而大同之瑞俱与郡给事中尤袤中书舍人楼钥上疏云大中言官当与被论者有别寻命知宁国府又移贑州宁宗即位召还试中书舍人迁给事中寻兼侍讲知阁门事韩侂胄来谒大中接之无他语隂请内交大中笑而却之侂胄怨由此始防吏部侍郎彭龟年抗论侂胄侂胄转一官与内祠龟年除焕章阁待制与郡大中同中书舍人楼钥缴奏曰陛下眷体僚旧一旦龙飞延问无虚日不三数月间或死或斥頼龟年一人尚留今又去之四方谓其以尽言得罪恐伤政体且一去一流恩意不侔请留龟年经筵而命侂胄以外任有防龟年已为优异侂胄本无过尤可并书行大中复同奏龟年旣已决去侂胄难于独留宜畀外任或外祠以慰公议不聼太府寺丞吕祖俭以上书攻侂胄谪置韶州大中捄之汪义端顷为御史以论赵汝愚去至是侂胄引为右史大中驳之改吏部侍郎不拜以焕章阁待制知庆元府城南民田潮溢不可种大中捐公帑治石筑之民不知役而防其利郡讹言夜有妖大中谓此必黠贼所为立捕黥之人情遂安丐祠得请给事中许及之缴驳遂削职后提举冲佑观乞休致复原职监察御史林采论列再落职寻复之大中罢归屛居十二年时事一不以挂口及侂胄诛即召见落致仕试吏部尚书言吕祖俭以言侂胄得罪死于瘴乡虽赠官畀职而公议未厌彭龟年面奏侂胄过尤朱熹论侂胄窃弄威柄皆为中伤降官镌职卒以老死宜优加旌表其他因讥切侂胄以得罪者望量其轻重而旌别之除端明殿学士签书枢密院事嘉定改元兼太子宾客尝议讲和事帝曰朕不惮屈已为民讲和之后亦欲与卿等革侂胄弊政作家活耳大中顿首曰陛下言及此宗社生灵之福也是年六月卒年七十有八赠资政殿学士正奉大夫諡正惠
　　陈骙字叔进台州临海人绍兴二十四年试春官第一秦桧当国以秦埙居其上累官迁将作少监守秘书少监兼太子谕徳太子尹临安骙谓储宫下亲细务不得专于学非所以毓徳也太子矍然亟辞崔渊以外戚张説进除秘书郎兼金部郎骙封还词头未几出知贑州易秀川召还首言陛下鋭意图治羣下急于自媒争献彊兵理财之计及畀以职报效蔑闻宜杜邪謟之路迁秘书监兼崇政殿説书淳熈五年试中书舍人兼侍讲同修国史帝欲采晋宋以下兴亡理乱之大端约为一书谓骙曰惟卿与周必大可任此事言者忌而攻之帝留章不下授提举太平兴国宫起知宁国府改知太平州加集英殿俢撰以言者罢起知袁州光宗受禅召试吏部侍郎绍熈元年同知贡举兼侍讲二年春雪雷诏陈时政得失骙疏三十条如宫阐之分不严则权柄移内谒之渐不杜则明防息谋台諌于当路则私党植咨将帅于近日则贿赂行不求谠论则过失彰不谨旧章则取舍错宴饮不时则精神昏赐予无节则财用竭皆切于时病三年三月权礼部尚书六月同知枢密院事四年二月参知政事光宗以疾不朝重华宫防庆节称夀又不过徃骙三入奏廷臣上疏者以百数帝感悟以冬至日朝重华五年正月朔旦称夀于慈福宫孝宗崩光宗以疾未临丧骙请正储位以安人心七月摄行三省事宁宗即位知枢密院事兼参知政事赵汝愚为右丞相骙素所不快未尝同堂语汝愚拟除刘光祖侍御史骙奏曰刘光祖旧与臣有隙光祖入台臣请避之汝愚愕而止时韩侂胄恃传言之劳潜窃国柄吏部侍郎彭龟年论侂胄将为国患不报于是龟年侂胄俱请祠骙曰以阁门去经筵何以示天下龟年竟外补侂胄语人曰彭侍郎不贪好官固也元枢亦欲为好人耶遂以资政殿大学士与郡辞诏提举洞霄宫庆元二年知婺州告老授观文殿学士提举洞霄宫嘉泰三年卒年七十六赠少傅諡文简
　　黄黼字元章临安余杭人也少游太学第进士累迁太常博士轮对言周以辅翼之臣出任方伯汉以牧守之最擢拜公卿唐不歴边任不拜宰相本朝不为三司等属不除清望官乞于时望近臣中择才畧谋虑可以任重致逺者或畀上流或委方面习知邉防利害地形险阨中外军民亦孚其恩信熟其威名天下无事则取风绩显著者不次除拜以尊朝廷邉鄙有警则任以重寄俾制方面出将入相行太常丞进秘书郎提举江东常平茶盐召为戸部员外郎寻除直秘阁两浙路转运判官进直龙图阁升副使辞改直显谟阁浙东濒海之田以旱涝告常平储蓄不足黼捐漕计贷之毗陵饥民取糠粃杂草根以充食郡县不以闻黼取民食以进乞捐僧牒缗钱振济所全活甚众除中书门下检正诸房公事守殿中侍御史兼侍讲迁侍御史行起居郎兼权刑部侍郎以刘徳秀论劾奉祠而卒
  </div>
  <div class="pagination">
   <a href="钦定续通志_page210.html">
    上一页
   </a>
   <span>
    ...
   </span>
   <a href="钦定续通志_page206.html">
    206
   </a>
   <a href="钦定续通志_page207.html">
    207
   </a>
   <a href="钦定续通志_page208.html">
    208
   </a>
   <a href="钦定续通志_page209.html">
    209
   </a>
   <a href="钦定续通志_page210.html">
    210
   </a>
   <span class="current-page">
    211
   </span>
   <a href="钦定续通志_page212.html">
    212
   </a>
   <a href="钦定续通志_page213.html">
    213
   </a>
   <a href="钦定续通志_page214.html">
    214
   </a>
   <a href="钦定续通志_page215.html">
    215
   </a>
   <a href="钦定续通志_page216.html">
    216
   </a>
   <span>
    ...
   </span>
   <a href="钦定续通志_page212.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
