<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 685 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 685 页/共 848 页</h1>
    <div class="content">○谕军机大臣等、盛京为根本重地。武备不可稍弛。昨已降旨饬令禧恩妥议善后章程。并谕以临阵摧坚。以数百斤小炮为宜。遇有缓急。随营调拨。可期得力。期海口炮位。择地妥为存贮。勿令捐坏。谅已遵照办理。因思炮之为用。各有攸宜。防堵口隘。自应安置大炮。至于对敌之际。小炮易于得手。擡枪鸟枪本不可少。亦必与火炮相间而发。互相为用。方可出奇制胜。该处要紧海口及登岸要隘。何处应埋伏炮位若干。何处应两道抄袭对发。其临阵所用之炮。自以轻便为宜。车载人擡。随时听用。惟大小炮位共需若干。方敷调拨。至省城为根本重地。亦应有守城之炮。或铜或铁。总宜宽为豫备。庶临时均可得力。傥有须添造之处。即于盛京陆续选匠监制。务期一律精纯。造成后应责成何项官兵演习备用。其守城及临阵入队。究需大小炮位若干。著该将军妥议具奏。将此谕令知之。　　

○又谕、周天爵奏水手丁船情形。据称帮丁生计大窘。水手衣食不足。查盐过关之处。于食盐亦指为违例。并于关税正课之外。任意浮勒。重重摉查。以致封船疲困迟滞。请严禁积弊等语。帮船过关夹带私盐。例应查禁。惟浮勒关税。于帮丁不无苦累。著耆英、程矞采、会同周天爵体察情形。悉心妥议具奏。务使税课不至短绌。而于漕政不至有碍。方为妥善。将此各谕令知之。　　

○又谕、程楙采奏、江豫捻匪窜入皖境。拒捕伤人一摺。江苏萧县捻匪。聚众行劫。前因职员王维岳。遣抱告在都察院具控。业经降旨著周天爵等按名捕获惩办。兹据程楙采奏称、该匪纵红、马淙禹等、窜至亳州。拒伤差役壮勇多名。逃往河南交界地方藏匿等语。匪徒结党横行。该地方官亟应会营追捕。拏获究办。何至任其出没于数省毗连之地。抢劫拒捕。毫无忌惮。捕务废弛。已可概见。现在该匪等逃至河南交界地方。难保不此拏彼窜。愈聚愈多。著江苏安徽河南各督抚分饬所属。文武员弁。督率兵勇。四路兜捦。务期按名弋获。尽法惩治。以彰国法而靖闾阎。傥各该地方员弁仍前玩泄。著即严行参办。毋稍姑息。如该督抚等办理不善。使凶徒日久稽诛。以致酿成巨案。恐不能当此重咎也。懔之。将此各谕令知之。　　

○命直隶提督周悦胜。在乾清门行走。　　

○庚辰。上御阅武楼。阅圆明园八旗枪操。　　

○谕内阁、本日朕御阅武楼阅看圆明园枪操。步伍整齐。施放有准。该兵丁等并非操演营分。乃甫经训练一年。技艺已臻纯熟。阵式又极联络。威严矫捷。喜慰实深。可见八旗兵弁。不乏人材。如能认真激励。操练得宜。无难悉成劲旅。该管大臣督率有方。允宜特沛恩施。用昭懋赏。赛尚阿。恩桂。均著赏戴花翎。并各予随带加二级。每人各赏蟒袍料一件。大卷八丝缎袍褂料各一连。翼长二员。各赏蟒袍料一件。八丝缎袍料一匹。营总参领十二员。各赏袍褂料一副。护军校及副护军校六十四名。各赏袍料一件。鸟枪护军一千名。每名各赏一两重及五钱重银锞各一个。擡枪甲兵四百名。每名各赏一两重银锞二个。弓箭马队护军及海螺执纛鸣锣各项兵丁九百十名。每名赏一两重银锞一个。以示奖励。　　

○又谕、裕泰等奏、拏获捻匪多名。请解归豫省并案究办一摺。此案河南泌阳县人徐应青等、勾结捻匪抢盐。窜入湖北枣阳县地方。诈抢铺户。拒捕戕官。现据枣阳县知县熊文凤等、盘获匪徒李洸彩一名。复据派缉兵役协同河南兵役。续获匪徒姚法等三十名。查明俱籍隶河南。著裕泰等即派弁兵将该匪等解往河南。交鄂顺安严行究办。并将该匪党羽按名弋获。其逃匪徐应青等。著湖北河南江苏安徽各督抚分饬各该地方文武。协力缉拏。毋任漏网。以除奸宄而靖闾阎。　　

○谕军机大臣等、怡良奏、夷目在厦门投递文书。请释台湾俘囚一摺。现在＜?口英＞夷业已就抚。所有台湾被获夷人。自可施恩放还。将此由五百里谕令知之。　　

○又谕、怡良奏、接到＜?口英＞夷文书。请释台湾俘囚一摺。据奏该夷文称差人前赴台湾。索取前获夷俘。因总兵达洪阿不收文书。不令进见。是以将原文送至厦门等语。现在＜?口英＞夷业已就抚。台湾所获夷人。除未经就抚以前业经正法外。余著达洪阿等委员解至福建省城。交怡良等转交该夷目收领。将此由五百里谕知达洪阿。并传谕姚莹知之。　　

○以云南维西协副将关亮、为山西太原镇总兵官。　　

○以广州驻防军政年逾六十官十三员精力未衰。命留任。　　

○缓徵奉天金州、宁海、二厅县被水被风歉区额赋。给牛庄等处灾民一月口粮。　　

○辛巳。上诣安佑宫行礼。　　

○谕军机大臣等、程矞采奏、江浙各局用款。分别著落经手各员核实造报一摺。此次军需各局用款。现应查办报销。著照所议。著落经手人员。查照历次奏定章程。分门别类。按例核实造册详报。如有邻省人员以及苏省各员。因升调事故离苏。或暂行扣留。或临时饬调。或随事咨询。著耆英、程矞采、督率经手各员认真核实钩稽。毋许丝毫冒滥。李星沅现经擢任陕西巡抚。未便留苏。孙善宝已调补江苏布政使。所有报销事宜。正可责成孙善宝一手经理。崇恩前有旨令赴山东按察使任。如有紧要事件。必须兹员暂留核算之处。著即奏明办理。将此谕令知之。　　

○前任两江总督牛鉴奏、夷船出江。京口运河。通行无阻。苏松等属漕粮。毋庸另议折色。从之。　　

○壬午。上诣绮春园问皇太后安。　　

○谕内阁、布彦泰奏、筹办开垦地亩一摺。惠远城东三颗树地方。经该将军亲往履勘。派委各员办理开垦事宜。计可得地三万余亩。就本地民户选择。种地输粮。又阿勒卜斯地方。亦经勘明。计可得地十七万余亩。即责成阿奇木伯克等筹计户口之数。酌量匀拨。至民户应如何选充授田。回屯应如何安插移住。以及筹备牛具耔粮各事宜。仍著该将军饬令各委员等赶为布置。俟全工告成后。准其确查督工捐工出力各员。奏请量加鼓励。候朕施恩。　　

○谕军机大臣等、昨因江豫捻匪窜入皖境。拒捕伤人。复逃至河南地方。有旨谕令耆英等分饬所属。兜捦审办。本日据耆英奏、该匪纵红等于九月十四日由河南折回。潜至亳州永城宿州三州县交界之麻庄集地方。现饬徐州镇督率将备。严行缉拏。并劄寿春镇一体拏办等语。该匪纵红等现因三省追捕紧急。四处逃窜。果能设法先捦首恶。其胁从党类。自不难闻风解散。著该督严饬所属。实力堵截。总期将著名首匪。速行弋获。尽法惩治。毋任此拏彼窜。裹聚多人。以致酿成巨案。如必须示以兵威。著即飞饬该镇等酌带弁兵。设法兜拏。固不可稍涉张皇。尤不可稍有疏纵。致贻后患。将此谕令知之。　　

○以捐修库车各工。赏阿奇木伯克皮鲁斯等花翎。回子巴海等蓝翎。余加衔升叙有差。　　

○命陕甘总督富呢扬阿拨银五万两。解赴哈密。七十一万三千四百四十六两。解赴伊犁。备道光二十四年经费。　　

○缓徵山东邹平、临邑、鱼台、滕、馆陶、邱、济宁、章邱、朝城、茌平、平原、汶上、单、恩、历城、东阿、聊城、堂邑、莘、冠高唐、临清、济阳、曹、定陶、范、益都、昌乐、临胊、长清、曲阜、邹、泗水、菏泽、观城、三十五州县并德州、东昌、临清、济宁、四卫被水被旱被虫庄屯额赋。　　

○癸未。谕内阁、本月二十日著停止升殿。　　

○谕军机大臣等、富呢扬阿奏、贼番分股图抢。戕害弁兵。现经官兵捕逐出卡一摺。此次贼番敢于白昼麋至。图抢马厂。劫掠居民。拒害弁兵。凶顽已极。现在果否遁归巢穴。抑仍在卡外附近潜匿。著富呢扬阿饬属严切根究。务得确情。并会同西宁办事大臣移行各提镇及察罕托洛亥驻防副将。一体设法购线。严拏务获究办。并令沿边营汛及各营马厂经牧员弁。加意防范。无任再有滋扰。此种野番。犬羊成性。务令知所畏惧。不敢复出滋事。以安边境为要。将此谕令知之。　　

○又谕、本日据富呢扬阿奏、禹元魁京控案件。节经委审。供词狡展。已有旨交壁昌审讯矣。壁昌擢任福州将军。前经谕令来京陛见。其前交该省坐选典史吴恒呈控驿站积弊一案。该将军本月内计可抵陕。如尚未经审结。著将吴恒控案。移交新任巡抚李星沅审办。所有禹元魁控案。著该将军迅即提集人证卷宗。秉公审讯。按律定拟具奏。傥该将军接奉此旨时。已过陕境。著即折回审办。仍俟此案完结。再遵前旨来京陛见。将此谕令知之。　　

○予捕番被戕甘肃都司杨栋有、把总张增科、祭葬恤荫。　　

○甲申。上诣绮春园问皇太后安。侍膳。　　

○以直隶天津防堵出力。赏长芦盐政德顺花翎。余加衔升叙有差。　　

○以江宁驻防军政年逾六十官十员精力未衰。命留任。　　

○旌表守正捐躯河南息县民熊秉章妻刘氏。辉县民刘太女白妮。　　

○乙酉。皇太后圣寿节。遣官祭太庙后殿。奉先殿。上率皇子王公大臣文武官员及蒙古王贝子额驸等、诣绮春园行庆贺礼。　　

○率皇子侍皇太后膳。　　

○谕内阁、达洪阿等奏、发递摺件。在洋被盗抢失一摺。据称厦港洋面。有草鸟匪船多只。抢劫商船。并摺件概行抢去。不法已极。必应严拏惩办。著该督抚严饬该管水师。认真追捕。务期全行弋获。按律惩治。毋任一名漏网。以绝盗踪而靖海洋。　　

○谕军机大臣等、前据怡良等奏、探明台湾嘉义县树苓湖。有夷船勾结草鸟匪船。在口外窥伺。经该地方员弁围捕。开炮击沉船只。捦获匪犯等语。当降旨著怡良等饬知该镇道加意严防矣。兹据达洪阿等奏、四草湖树苓湖各口。均有草鸟船引导夷船。往来闯驶。经该文武员弁协力堵剿。击沈匪船多只。溺毙贼匪无数。生捦匪犯林山一名。又于淡水厅击破草鸟船只。拏获匪犯陈义等十二名。台湾县复获通夷逃徒萧石一名。讯供究办。按律定拟各等语。该匪等纠约夷船。为之向导。乘机行劫。不法已极。该镇道饬属兜拏。悉数捦获。办理妥协。朕心实深嘉悦。著即照所拟办理。至现在＜?口英＞夷虽经就抚。沿海一带。奸民藉端滋事。在所不免。仍著达洪阿等督饬各属。加意严防。总令无隙可乘。凡土盗宵小。暨勾夷汉奸。务要捕诛净尽。以绝后患。是为至要将此由四百里谕知达洪阿、并传谕姚莹知之。　　

○湖南布政使王藻、以亲老乞养。允之。以云南按察使叶名琛、为湖南布政使。　　

○缓徵陕西府谷县被水村庄新旧额赋。　　

○丙戌。谕内阁、国家命将出师。征讨有罪。原以保疆土而申挞伐。该将军参赞等、宜如何激励将士。申明纪律。谋勇兼施。克期奏绩。以副朕委任之重。上年＜?口英＞夷滋扰粤省。特命奕山为靖逆将军。授以重兵。前往攻剿。乃奕山抵粤。未即入城。迟回观望。迨夷兵围困省城。又不能奋我兵威。剿除殄灭。及至夷船退出省河。占据香港。事阅年余。一味因循。束手无策。以致该夷窜入闽浙江苏。肆行滋扰。是以坐失事机。厥咎甚重。嗣因定海、镇海、宁波、相继失守。爰命奕经为扬威将军。文蔚、特依顺、为参赞大臣。前赴浙江。徵调各路精兵。俾得克复三城。用扬我武。乃奕经等驻劄苏州省垣。筹画数月。集兵募勇。以期一鼓成功。览其所呈分路埋伏。水陆并进各图说。其运筹非不周帀。无如谋事不密。先期漏洩。以致该夷处处豫为准备。我兵到彼。不能得手。因之乍浦失陷。伤我兵弁。遂得直犯长江。毫无梗塞。是奕经祇知株守一隅。不图收复。老师糜饷。误国殃民。文蔚拥兵驻劄绍兴。坐视夷氛日炽。但以退守为计。一筹莫展。殊属无能。又安用此将军参赞为耶。奕山、奕经、文蔚、前已有旨饬令回京。均著交部治罪。以示惩儆。特依顺、齐慎、到粤在后。未与＜?口英＞夷接仗。惟特依顺在浙。于乍浦失守。不能设法救援。齐慎带兵前赴江苏。不能保守镇江。事后又未能用兵收复。亦有应得之咎。均著交部严加议处。　　

○又谕、奕经等奏、查明浙江余姚接仗溃散情形。及宁波、镇海、定海、失守溃散员弁兵丁。分别定拟各一摺。著该部将各员弁兵丁等应得罪名处分。查核定拟具奏。　　

○谕军机大臣等、据奕经奏、撤兵归伍。并查办汉奸。分别递籍保释各等语。汉奸被胁从逆。人数众多。朕施恩法外。不忍概予骈诛。惟此等莠民。若不详查情节。滥行保释。又未免失之过纵。著刘韵珂等细加查核。其有助逆抗拒官兵。及为向导内应者。即与叛逆无异。天理难容。必应按律惩办。其中情罪较轻者。即不加诛戮。亦应牢锢监禁。以杜后患。如查明实系胁从。并无逆迹。平日亦无为匪犯案各情。方准保释。分别递回原籍。交地方官严加管束。取具邻保人等甘结。造册查核。并照军流徒犯在配章程。按期查点。毋任脱逃。不得日久生懈。视为具文。至奕经、齐慎、所带官兵。据奏已分起撤退。所有浙江调防各营官兵。著刘韵珂会同李廷钰分别裁撤。其定海镇海二处。应调何处官兵驻劄防守。亦著酌量分拨以资弹压。所有收回散兵三千余名。著刘韵珂、李廷钰、随时察看。将不能得力之弁兵陆续裁革。其精壮者仍著认真训练。俾成劲旅。将此谕令知之。　　

○调直隶按察使文柱、为云南按察使。以直隶天津道陆建瀛、为按察使。　　

○调正红旗汉军副都统玉明、为正白旗满洲副都统。以正黄旗印务参领钟方、为正红旗汉军副都统。　　

○丁亥。谕军机大臣等、昨据达洪阿等奏、发递摺件。在洋被盗抢失一摺。已降旨饬令该督抚严饬该管水师。认真追捕。务获惩治矣。本日据怡良等奏、解审船盗数起。细查并无王福庆商船被劫。蚶江通判验伤案卷。与该镇道据差役之词。所禀不同等语。洋面贼劫掠。大为行旅之害。而文报往来。尤关紧要。该督等务当严饬水师。仍遵前旨追捕务获。毋稍疏懈。至该督等查核禀报情节不符。难保非该地方文武员弁规避处分。有心讳饰。断不准任其欺朦。希图了事。必当派委公正大员详加确查。是否系该差中途遣失。藉词被抢。冀图诿卸。傥该文武员弁有意消弭。隐匿不报。一经查明。即行从严参办。以肃海洋而杜欺饰。将此谕令知之。　　

○戊子。上诣绮春园问皇太后安。　　

○旌表守正捐躯山西长治县民宋建则妻王氏。　　

○己丑。谕内阁、浙江省军需尚未造报。奕经、文蔚、著仍折回浙江。会同特依顺将经手各款核实造册。报明浙江军需总局。汇齐报部核销。其奕经等所带人员内有经手钱粮者。著酌留浙江办理报销事件。此外各员。即著分别饬令回任回京回籍。无庸仍留浙省。　　

○又谕、前据达洪阿等奏、发递摺件。在洋被抢。当令该督抚饬属严拏。兹复据达洪阿等奏称、五月间发递摺件。至将近蚶江之祥芝澳洋面。复被匪船多只抢去等语。洋匪叠次抢失摺件。不法已极。仍著该督抚严饬该管水师。认真缉捕务获。按律惩治。毋任一名漏网。以绝盗踪而靖海洋。　　

○谕军机大臣等、前有旨将奕山、奕经、文蔚、交部治罪。所有扬威将军参赞大臣印信。著耆英传旨令奕经等交出。暂存该督署中。派员遇便恭缴。奕山早经奉旨回京。计此时已行抵江西安徽江苏境内。著耆英派员迎至前途。传旨令奕山即将靖逆将军印信交出。并由该督派员遇便恭缴。将此谕令知之。　　

○又谕、达洪阿等奏、覆讯夷供。分别办理一摺。前因＜?口英＞夷就抚。请释俘囚。有旨谕令该总兵等将台湾所获夷俘。除业经正法外。余即解至省城。由怡良等转交收领。计可先行接奉。本日据奏覆讯各夷供词。将夷目林等分别禁锢正法等语。著该总兵等仍遵前旨。将现在未经正法各夷人。派委员弁解省。交怡良等转交该夷目领回。将此由五百里谕令知之。　　

○以福建台湾剿夷出力。赏知府熊一本三品顶带。同知曹谨、仝卜年、知县阎炘、黄开基、游击安定邦、在籍员外郎郑用锡、花翎。知县魏瀛等蓝翎。余升叙有差。　　

○庚寅。谕内阁、前有旨令漕运总督及各督抚催趱回空。并赶办来年新漕。按限兑开。克期抵坝。本日据敬徵等奏、海口难以议改。仍宜挽归故道。请俟明年回空完竣。堵筑合龙。现已降旨准行。惟河工堵筑。须俟回空事竣。而归次之迟速。总以抵通之早晚为衡。若开兑先已耽延。渡黄又复逾限。则抵通归次。节节稽迟。必致贻误要工。事多掣肘。著再申谕有漕各督抚暨漕运总督。严饬各该州县。务将来年新漕赶紧办理。于今冬按限兑开。并令该漕督实力催提。统于四月初十日以前全数抵坝。渡黄北上。傥视为具文。仍前玩泄。以致河工延误。惟该督抚等是问。其来年重运渡黄。著该河督豫为筹画。妥行办理。总须先期布置。无致临事周章。将此通谕知之。　　

○又谕、前因南河杨工漫口。应堵应改。必须履勘定议。特命敬徵、廖鸿荃、驰往确勘。兹据奏称改河之议。有碍运道。择其利漕便民。惟有堵筑漫口。挽归故道。尚属守经不易之法。请豫筹帑项。陆续酌拨。候明岁春融兴工。分挑旧河淤垫。以工代赈。再于七八月间购集物料。俟明年军船回空。筑坝合龙等语。朕详加酌核。祇可议堵。据估需银五六百万两。著户部豫为筹画。酌量拨解。准俟明春兴工挑穵淤垫。秋间购集物料。俟军船回空。即行筑坝合龙。务使黄流仍归故道。工程悉臻稳固。以利漕行而御水患。至挑穵引河工段。仍著敬徵等详细查勘。核实估计。并将陆续拨银数目。济用缓急。通盘筹画。妥议具奏。该部知道。　　

</div>
    <div class="pagination">
<a href="清实录道光朝实录_page684.html">上一页</a><span>...</span><a href="清实录道光朝实录_page680.html">680</a><a href="清实录道光朝实录_page681.html">681</a><a href="清实录道光朝实录_page682.html">682</a><a href="清实录道光朝实录_page683.html">683</a><a href="清实录道光朝实录_page684.html">684</a><span class="current-page">685</span><a href="清实录道光朝实录_page686.html">686</a><a href="清实录道光朝实录_page687.html">687</a><a href="清实录道光朝实录_page688.html">688</a><a href="清实录道光朝实录_page689.html">689</a><a href="清实录道光朝实录_page690.html">690</a><span>...</span><a href="清实录道光朝实录_page686.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
