<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 380 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 380 页/共 518 页</h1>
    <div class="content">　　○诏赐故南京礼部尚书顾清祭葬谥文僖清直隶华亭县人弘治六年进士改翰林庶吉士授编修与修大明会典升侍读正德初修  孝庙实录时逆瑾擅权清守正不阿降编修寻调南京兵部员外瑾诛复任侍读升侍读学士掌院事教庶吉士升少詹事兼学士充经筵日讲官兼修玉牒礼部右侍郎以言官论劾自陈致仕寻用科道荐复任南京礼部侍郎未几引年乞休升前职致仕清好学敦节行士论重之
　　○诏赐原任太子太保兵部尚书王宪祭葬赠少保谥康毅宪山东束平州人中弘治庚戌进士任阜平滑县二县知县选授御史升大理寺丞都察院右佥都御史查理甘肃屯政右副都御史巡抚辽东服阕起抚治郧阳巡抚大同升户部右侍郎仍兼宪职巡抚狭西历兵部左右侍郎升本部尚书嘉靖初自陈致仕用抚按荐起仍以原职兼右都御史提督狭西三边军务以获虏功降敕褒嘉进太子少保录其子为锦衣百户改南京兵部参赞机务未几改都察院左都御史掌院事闲住复起任前职加太子太保总督团营引年致仕诏给传归赐月米岁夫卒于家宪有才略间于军旅其劳绩著于关狭嘉靖初用  先朝宿望起掌内台司本兵为一时推重亦能臣之选也
　　大明世宗肃皇帝实录卷之二百五
　　本卷据□本
　　嘉靖十六年十月丁未朔
　　○戊申以代王充燿孝行赐敕奖励仍赐彩币羊酒一示褒异
　　○己酉以预作  寿宫享殿遣督工官甘为霖等行礼
　　○广西弩滩余贼侯公丁等聚众千余横肆劫掠巡按御史诸演参奏浔梧参将孙继武总兵安远侯柳珣请治以去有诏继武回卫听勘珣方有事安南令用心镇守以图后功
　　○论宁夏清水营等处功升赏官军费江等五百十五人  庚戌以修葺崇德殿等工完遣尚书温仁和行礼
　　○升总督南京粮储都察院右副都御史宋景为都察院都御史协理院事
　　○升吏科左给事中李士文为都给事中兵科给事中张守约工科给事中石迁郭鋆吏科给事中李徵俱为右给事中士文徵刑科守约吏科迁高户科鋆礼科
　　○添设江西赣县宁都兴国鄠都会昌石城瑞金信丰龙南安远大庾上犹各县捕盗主簿各一员
　　○以水灾诏免淮扬庐凤等府徐滁和等州所属税粮有差仍令抚按设法赈济务使贫民得沾实惠毋事虚文
　　○壬子西苑大田收获命收贮恒裕仓以供  郊庙粢盛赐提督尚书李廷相等羊酒
　　○户部覆顺天巡抚党以平奏昌平州地方密迩  陵寝供亿浩繁百姓罢敝议将每年派办各衙夫役及牲口蒲草膳夫皮翎柴炭果品修理协济等银共一千五百四十九两于内量减三分之一通融分派所属州县捕足原额诏如议  致仕刑部尚书赵鉴卒鉴山东寿光县人成化二十三年进士授知县擢监察御史安庆知府累迁至右副都御史巡抚甘肃回院协管院事寻改大理寺卿今  上即位升南京刑部尚书历三载引年乞休命驰驿归仍令有司给岁夫月米陛辞日  上亲制五言古诗一首颁赐后以  世庙成诏进阶一品至是卒赐祭葬如例赠太子太保谥康敏
　　○癸丑赐郑王厚烷  皇上祖训五伦书为善阴阳通鉴纂要各一部从王请也
　　○以广西都司都指挥佥事梁鼎充分守浔梧左参将
　　○乙卯诏提督两广兵部左侍郎潘旦致仕先是右副都御史毛伯温条上征南事宜谓督抚委寄甚重请  上简用以图共济  上纳伯言为改旦南京佐部事旦上＜锍-釒＞乞休且曰伯温虽奉命视师未与臣共事彼何由知臣方入朝之初遽敢辄易总督重臣假命成功又将何所不至＜锍-釒＞中并叙己劳伐语多怏怏不平  上怒其烦词奏渎不谙事体故有是命
　　○发太仓银四千万两补本年税粮奉诏蠲免三分之数从部议也
　　○以水灾免山东济南兖州府莱州等府沂州等卫及辽东海州三万等卫民屯税粮有差
　　○兵部覆兵科都给事中朱隆禧条奏边务七事一近年举将才者率称其儒雅能父置之高等习以成风因而废弃自后保举将才必取其骑射精闲谋勇素著不得以徒騪文词之辈滥列其间一沿边将领曾经战阵孰可当主将孰可任参副行督等官明白开具以待遇缺酌取仍令缉访人员有将官遣人挟贿至京者即捕迸司一各边督抚等官考察将领宜宽其文墨略其礼节使勇略之士得以展布不得指摘小过轻弃干城一边镇行伍空虚请令募选骁勇每镇二三千人月支粮饷以缺军粮给之有功一体升赏一将士获功即定限时月速奏升赏不得延滞其将领失事最重者即逮系京明示显戮至于遍禆将佐幕府不得无故笞辱以阻其气一各边墩台圯坏军人艰于哨望请令大加缮理远其斥堠敢有仍前玩愒者参奏治罪一虏寇临边尚未入境官军不得出兵捣巢以启边衅覆上报可
　　○丁巳户部奏言公主预造坟茔其应役军夫口粮折价银两旧无定规近该仁和大长公主造坟给折价银一千六百九十两有奇及德清大长公主造坟奉旨准与三年春班计该折价银一万六千二百两则不啻十倍矣即今永康公主又有造坟之请不明著定规必致彼此效尤陈乞不已得旨军夫折价银两俱照三年春班例行
　　○己未命宋儒朱熹十二世孙鎏袭翰林院五经博士奉祀事
　　○升大理寺右寺丞钱学孔为本寺左寺丞
　　○升广东按察使蒋淦为江西右布政使
　　○庚申赐瑞昌王曾孙奉国将军拱析大学衍义一部从其请也
　　○辛酉交城王府镇国将军奇洢病故无嫡子命其庶长子辅国将军表梱管理府事
　　○给事中李奏请严行各处抚按等官将僧人私度私创者责令首改还俗其违制殿宇悉皆依律折毁事下礼部言宜钦遵  圣谕化正僧徒愿自还俗者听其自由安便各处寺院任其颓坏不许修葺民间幼童不许舍身为僧私自披剃行之数年则缁留日减而佛宇所存亦无几矣此潜消默化之术也＜锍-釒＞入从之
　　○癸亥荫故大学士费宏子懋良为尚宝司司丞
　　○升南京光禄寺卿边宪为都察院右副都御史总督南京粮储
　　○免凤阳府知府刘安泗州知州桂祥入觐以有  陵寝之役从府按诸臣请也
　　○甲子  诚孝昭皇后忌辰遣安仁伯王桓告  献陵
　　○乙丑恭建  奉先  崇先殿兴工遣辅臣李时夏言行礼
　　○丙寅南京户科给事中曹迈等奏南京后湖收贮黄册每一大造则必添造库房编佥夫役内取之上元江夏二县外取之高淳溧水等县渐编至十名以上岁费工食七百余金迩年里甲萧条甚苦徵办请将前项库夫尽行停编行令上江二县照数招审壮丁应役每月仍给工食银六钱于应天府寄库罚赎等银内动支以后添编永为定例部覆诏如拟  赐故南京礼部尚书顾清祭葬谥文僖清直隶华亭县人弘治六年进士改翰林院庶吉士授编修与修大明会典升侍读正德初修  孝庙实录时逆瑾擅权清守正不阿降编修寻调南京兵部员外郎瑾诛复任侍读升侍读学士掌院事奉命教庶吉士升少詹事兼学士经筵日讲如故兼修玉牒升礼部右侍郎三载满绩进通议大夫以言官诬效自陈致仕寻用科道交章荐复任南侍郎未几引年乞休命升前职致仕至是卒
　　○己巳升河南按察司副使傅钥为江西布政使司左参政广西按察司佥事潘恩为四川布政使司左参议
　　○庚寅赐故南京光禄寺卿安金祭葬如例
　　○壬申升山东布政使司左布政使杨维聪为南京光禄寺卿升礼部署郎中李义壮为广西按察司佥事提调学校
　　○以虏警免山西保德岢岚石代忻玉州河曲繁峙五台静乐兴岚焞七县正官入觐
　　○赐原任太子太保兵部尚书王宪祭葬赠少保谥康毅宪山东东平州人弘治庚戌进士授知县擢监察御史升大理寺寺丞累迁右副都御史巡抚辽东及抚治郧阳升户部右侍郎仍兼宪职巡抚狭西寻改兵部遂升本部尚书嘉靖初自陈致仕用抚按荐起仍以原职兼右都御史提督狭西三边军务以斩虏功降敕褒嘉进阶宫保录其子为锦衣卫百户改南京兵部参赞机务未几改都察院左都御史掌院事奉旨闲住复起任前职总督团营引年致仕诏给传归月米人夫至是卒
　　○癸酉荫故顺天府府丞周玺子襄为国子生玺正德间为给事中忤逆瑾寻中以事下狱杖死  上登极已赐祭旌其忠至是襄复＜锍-釒＞乞恩荫故有是命
　　○甲戌以分守燕河营右参将都指挥佥事杨鼎三千营坐司先是兵部以英国公张溶定国公徐延德名上有诏另推官职相应者乃用鼎云
　　大明世宗肃皇帝实录卷之二百五


　明世宗肃皇帝实卷之二百六
　　嘉靖十六年十一月丙子朔以冬至节遣定国公徐延德英国公张溶京山侯崔元分祭  七陵驸马谢诏祭  恭仁康定景皇帝陵西宁侯宋良臣祭  孝洁皇后陵
　　○中府都督佥事江桓以事笞舍余郭奉致死下法司逮问言奉之死不尽由桓诏夺俸半年
　　○初南京礼部尚书霍韬奏南京御史龚湜郭本倚势和买绢布价直减少至是湜本各＜锍-釒＞自辩因论韬凡遇庆贺进表容令皂隶乐工交错龙亭前后及擅受民词悖慢不职且欲假此以箝言官之口俱下南京法司勘实覆称韬不宜擅受词状侵有司职而本与湜所论辩语亦过当厥罪惟均得旨韬本湜姑贷之诸司宜各安职守毋輙生扰
　　○丁丑吏部尚书许赞六年考满诏以赞历有年劳特加太子太保
　　○宁夏总兵官仇鸾言本镇官军月粮除本色之外其余应给银月分不当拘六钱之数宜随时酌予与米价相当其出哨夜不收传报烽火月粮宜如宣府例补支二斗五升以示优恤章下兵部议行巡抚等官计处便宜以闻报可
　　○己卯刑部左侍郎杨志学以衰病乞休不允
　　○赐故太常寺少兼翰林院侍读学士郭维藩祭葬维藩河南仪封县人正德六年进士改翰林院庶吉士除检讨升南京国子监司业翰林院侍讲学士管南京翰林院事历七载召还以原职管理诰敕充经筵讲官寻改侍读学士充讲大学衍义官纂修  列圣御制文集充管录官擢今官至是卒  上念其讲读劳故特恩赐葬维藩敦朴孝友乡人称之
　　○顺天府房山县民傅得本等奏闻水洞银山口等处银矿以济大工诏遣锦衣卫千户一员往核实以闻
　　○辛巳以大祀圜丘遣遂安伯陈鏸尚书顾鼎臣张瓒视牲
　　○癸未命武定侯郭勋请  太庙告请  皇祖配神
　　○礼部尚书严嵩奏广东所进试录字如圣谟帝懿四郊上帝俱不行擡头及称陈白沙伦迂冈之号有失君前臣名之义且录中文体大坏词义尤为荒谬宜治其罪得旨学正王本才等布政使陆杰等按察使蒋淦等俱命巡按官逮问本才等并夺其礼币御史余光命法司逮问仍通行天下提学官严禁士子敢有肆为怪诞不遵旧式者悉黜之
　　○先是虏犯山西大同府等处杀掠人畜甚众  上特遣工科给事中钱亮兵部主事韩勖往核其事至是亮等以状闻得旨总兵官鲁纲傅铎俱革职副总兵李＜棥心＞等革任各闲住参将刘江等指挥朱镛等命巡按御史提问游击祝雄准赎都御史韩邦奇樊继祖指挥张锡千户杨钰等各夺俸有差
　　○乙酉礼部上  皇第六子命名剪发如  皇第四子之仪诏可
　　○丙戌冬至大祀  天于  圜丘  上以足疾未愈遣武定侯郭勋代  景神殿致祭  皇祖  列圣  皇考遣成国公朱希忠宣城伯卫錞行礼是日免文武百官朝贺
　　○丁亥武定侯郭勋大学士李时夏言＜锍-釒＞贺长至令节并恭候  圣躬万福  上曰览卿等词贺具悉惟是大报礼成朕心慰悦尔
　　○戊子户部覆辽东巡抚任洛奏本镇灾伤粮料腾请于折银原额外量增银数优恤官军后不为例报允
　　○宣大总督周叙以各边虏贼大营俱已远徙地方无事虽有零贼行住靡定本镇官军可以防御请遵前旨回京兵部覆言边外驼骡涧等处俱系达贼出没要冲诚恐彼中驻牧尚多未尽出境万一乘间深入患且匪轻叙请未可许  上曰近日屡有边报如何輙诿事宁周叙总督地方如旧不许回京
　　○己丑录宣府赵川堡等处斩获达贼功升赏官军李循等三十八人有差
　　○庚寅诏发浙江嘉兴府库银一万四千两修筑海盐县海塘等处从应天巡抚欧阳铎请也
　　○辛卯升江西按察使刘士奇为山东右布政使广西右布政使夏邦谟为贵州左布政使
　　○补荫故都察院右副都御史林琦孙暐为国子生
　　○改松潘南路右参将李爵为提督叙泸坝底等处左参将
　　○壬辰升礼部员外郎李义壮为广西按察司佥事提调学校
　　○癸巳  孝惠皇后忌辰遣玉田伯蒋荣祭  茂陵
　　○甲午录辽东开平镇北堡等处斩获达贼功升赏官军李真等二十八人有差
　　○乙未升河南按察使杨铨为广东右布政使广西按察司祝续为本布政使司右布政使湖广布政使司右参政刘储秀为江西按察使
　　○以叠茂南路游击将军杜钦充协守松潘南路右参将
　　○丙申大学士李时等言旧例监生愿就教职者止授训导近始分上卷除学正教谕中卷除训导但先年除授训导历任六年尚不得转升学正教谕今一旦遽授此官朝廷官职不免轻滥上中二等文字不甚相远宜仍旧授以训导俟其三年或六年教有成积方授学正等官庶士无不均之叹亦可息徼幸奔竞之风  上从之
　　○戊戌以山西行都司军政佥书都指挥佥事周镗充分守大同西路右参将四川行都司军政掌印署都指挥佥事李葵充叠茂南路游击将军
　　○辛丑升贵州按察司副使陈则清为湖广布政使司右参政浙江按察司佥事焦煜为福建布政使司左参议
　　○壬寅升贵州布政使司右参政郑气为河南按察使河南布政使司右参政陆铨为广西按察使
　　○癸卯泰宁等卫夷人头目升合儿等三百人来朝贡马给宴赏如例
　　○先是顺天府生员陈珵男陈大绅刑部见监犯人刘东山各奏张鹤龄等奸恶诸事词连致仕大学士张孚敬至是镇抚司上请应否行提诏以延龄等事与孚敬无预勿问
　　○甲辰给赏朵颜卫夷人土儿罕等五十人彩叚表里有差
　　世宗肃皇帝实录卷之二百六


明世宗肃皇帝实录卷之二百七
　　嘉靖十六年十二月丙午朔升狭西道御史阴汝登为贵州镇远府知府
　　○夺襄陵王府奉国将军偕漙等录米半年偕泆等并旭探等各一年教谕赵绩等下巡按御史究问以漙等假以禄粮为由拥众出城不遵约束故也
　　○以署都指挥使任悛佥书山西都司事
　　○兵部覆议巡按直隶御史谢九仪论劾密云参将刘铎怯懦贪纵并论镇守总兵官萧升巡抚右副都御史党以平失事之罪得旨刘铎革任萧升党以平各夺俸三月
　　○丁未录已故都察院右副都御史张价子绪国子生
　　○荫大学士贾咏孙日□□为国子生
　　○  皇弟六子命名剪发告  庙遣武定侯郭勋英国公张溶宣城伯郭錞驸马都尉谢诏大学士夏言尚书顾鼎臣严嵩各行礼
　　○诏工部尚书甘为霖内官监太监温玺俱革职闲住工部郎中李仁大监王朝下锦衣卫拷讯以督理  陵工稽迟为武定侯郭勋论劾也已给事中管见御史丘餋浩参论  陵工石料议用旱船拽运旷时糜费皆车户及该管员役迁延之故  上以旱船之议本甘为霖所主尔等不行紏举却为掩护各夺俸半年
　　○戊申升湖广按察司副使张思聪为河南布政使司右参政福建按察司副使陈良谟为贵州布政使司右参政山东济南府知府司马泰为贵州按察司副使
　　○己酉升工部虞衡司郎中刘渠为太仆寺少卿以  两宫工完故也
　　○辛亥升河南道御史沈一定为福建按察司副使四川道御史曹煜为浙江按察司佥事南京户部员外郎张鹏翰为山西按察司佥事
　　○壬子升贵州按察司佥事田汝成为广西布政使司右参议
　　○癸丑襄府仪宾王拱辰奏进  献皇帝御书雍熙世三字  上嘉悦命工部选取贞石摹勒永传仍赐拱辰银四十两纻丝四表里
　　○先是总理河道右副都御史于湛等言地丘店界牌口杨铎铺等水俱入亳州经涡河渐近寿春王陵且居郑家口上流易成淤塞无以接济二洪若挑饮马池原淤河身地远费多宜于地丘店野鸡冈等口上流开凿一河四十余里由挑园集丁家道口入旧黄河既可以截涡河之水入河济洪复可以免遍冲王陵之虞工部覆以为便诏从之
　　○工部覆议给事中杨僎等言各监局匠役专备不时造作供应之用近收名数繁多不无冗滥宜差官审核业精年壮者量准补役其余悉行革退庶无冗耗之弊  上以各监局人匠逃故数多不敷应役已量行选补仍照前旨行
　　○乙卯赐故会昌侯孙杲祭葬谥荣僖
　　○丙辰升湖广道监察御史徐九皋为贵州按察司佥事
</div>
    <div class="pagination">
<a href="明实录世宗实录_page379.html">上一页</a><span>...</span><a href="明实录世宗实录_page375.html">375</a><a href="明实录世宗实录_page376.html">376</a><a href="明实录世宗实录_page377.html">377</a><a href="明实录世宗实录_page378.html">378</a><a href="明实录世宗实录_page379.html">379</a><span class="current-page">380</span><a href="明实录世宗实录_page381.html">381</a><a href="明实录世宗实录_page382.html">382</a><a href="明实录世宗实录_page383.html">383</a><a href="明实录世宗实录_page384.html">384</a><a href="明实录世宗实录_page385.html">385</a><span>...</span><a href="明实录世宗实录_page381.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
