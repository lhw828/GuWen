<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 166 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 166 页/共 502 页
  </h1>
  <div class="content">
   ○予直隶阵亡知州沈如潮、城守尉德成、祭葬世职。并建专祠。沈如潮眷属家丁等、赏恤如例。附入专祠。　　

○丙申。谕内阁、御前大臣科尔沁郡王僧格林沁、经朕特命为参赞大臣。统领重兵。出京扼要驻劄。筹办防剿。一切布置。均合机宜。现值天气严寒。念该大臣在军营中辛劳备至。且闻其拊循士卒。尤能甘苦与共。殊堪嘉尚。著发去御用貂冠一顶。黑狐骽马褂一件。绿玉烟壸一个。白玉四嘉搬指一个。交僧格林沁祗领。以昭恩眷。　　

○谕军机大臣等、本月十八日。僧格林沁奏到布置情形。以后未接续报。殊深悬系。现在静海独流两处贼匪。攻剿情形。近日亦未接奏报。该逆诡诈百出。难保不乘间窜逸。且各处积水。一经冰冻。道路处处可通。著僧格林沁、悉心体察。于静海独流迤北等处。督饬带兵员弁。严密堵御。其西路水陆各要隘。尤须节节派兵扼守。使该逆无隙可乘。剿办更易得手。并须严查零星余匪。句结本地土匪。改装偷窜。甚至假扮官兵、妇女、乞丐、僧道、难民等项。溷迹往来。探听军情。尤不可不加意严防。一经缉获。务即讯究贼中虚实。将该犯尽法惩治。近日通州一带。查拏奸细不少。可见该匪四处窥探。形迹诡秘。全在军营文武员弁。时时认真稽察。令该逆不得乘间溷迹。方为严密。至东路一带。亦须随时侦探。酌量缓急。妥为布置。不可稍涉大意。将此由五百里谕令知之。　　

○又谕、王懿德奏、厦门获胜、并广东艇船、尚须修补开行各摺片。厦门逆匪。既被围穷蹙。亟应迅速进攻。此次进剿。以陆路分道围城。以水师严扼海口。布置尚为妥协。至广东红单船。前经叠降严旨。不准再留。据该抚奏称、船多损坏。必须修补完固。方资驾驶。是现在此项船只。仍未由闽前赴江境。实属耽延。江南水陆攻剿情形。较之闽洋。尤关紧要。若仍藉词延宕。必致贻误事机。所有游击吴全美、署都司陈国泰、两起艇船。著王懿德懔遵前旨。饬令迅即开行。即小有修理。亦著赶紧督办。不准稍缓。至孙鼎鳌督带水师。能否得力。现当剿匪吃紧之际。著该督抚、仍须察看。该提督施得高、如病体稍痊。即饬令赶紧督兵进剿。并饬李延钰、王朝纶等、合力进攻。迅图克复。毋稍迟误。将此由六百里谕令知之。　　

○又谕、有人奏、豫筹招商海运米石。请饬广东省。劝谕官绅士民捐办一摺。现在逆匪肆扰江南。并江西湖北各省。明□山戊不□漕粮到通。道路恐有梗阻。前经降旨。令广东省招商贩米。赴上海收兑。迄今尚未就绪。著叶名琛、柏贵、体察情形。迅即劝谕官绅士民。一体捐办。如有踊跃输将。捐银办米者。与捐助军饷。一律请奖。该省在籍候选道伍崇曜、前曾总司招商事务。办理甚为妥协。仍著该员总领其事。事竣奏请奖叙。总在该督抚、斟酌尽善。妥筹办理。不得以窒碍难行。一奏了事。至粤东夷商米船。径到天津一节。殊多未便。自不如上海兑收为妥。原摺一件。片二件。均著钞给阅看。将此由五百里谕令知之。　　

○参赞大臣科尔沁郡王僧格林沁奏、筹办独流贼匪。仍驻王庆坨居中策应。得旨。览奏俱悉。汝此时仍驻王庆坨。严防甚好。本日另有寄谕。并明发旨。颁汝赏件。朕意欲汝激励将士。策应灵捷。朕待汝之恩。不知欲何等优加。岂些微物件所能喻也。　　

○以攻剿广西恭城县匪徒出力。赏把总蒋世英等、蓝翎。余升擢有差。　　

○以剿办广西南甯等府匪徒完竣。赏在籍知州周德祚、花翎。千总郭承修等、蓝翎。余加衔升补有差。　　

○以剿办广西股匪出力。赏游击马东旭、花翎。把总张炽堂等、蓝翎。余开复升叙有差。　　

○以福建厦门厅被贼窜陷。革参将游硕云、署守备陈吴、把总蔡等贤、职。均逮问。　　

○以兵勇溃散。革福建都司陈光标、从九品吴廷枫、职。均逮问。　　

○予福建仙游县殉节游击周兆麟、知县黄曾惠、黄际虞、县丞李子馥、祭葬世职。　　

○蠲缓广西新甯、隆安、左、平南、横、来宾、迁江、武缘、临桂、灵川、永安、桂平、贵、武宣、宣化、永淳、崇善、象、荔浦、昭平、脩仁、二十一州县、被贼地方、应徵额赋有差。　　

○丁酉。谕内阁、御史吉勒通阿奏、请慎派粮员、以防冒滥一摺。所奏是。自军兴以来。各省设立粮台。以供支应。款目丛杂。支发浩繁。该省大吏。自应拣选贤员。董司其事。以专责成。若经手各员。辗转更换。必致钱粮出纳。轇轕不清。甚有因贼匪将至。谋调粮台。规避处分。及任意开销。自饱私橐者。殊非慎重军需之道。著带兵大臣、及各省督抚大吏。于办理粮台属员。务须慎拣贤能。责令一手经理。事竣核实报销。如查有藉粮台为利薮。冒滥支销等弊。即著从严参奏。以军法惩办。傥各该员有升调他省者。并著暂停赴任。不得藉端更替。致滋弊端。将此通谕知之。　　

○谕军机大臣等、前因安徽桐城失守。谕令江忠源统带兵勇。飞速前往。并谕袁甲三、驰赴桐城一带。相机剿办。本日据吕贤基奏、桐舒交界之处。惟大小关最为要隘。非厚集兵力。不足以资守御等语。江忠源于本月十一日。由黄陂一带。径赴庐郡。计日当可抵任。现在武昌之楚勇。是否可以分拨赴皖。音德布所带之兵。此时行抵何处。务即飞催前进。皖省情形紧急。该抚带兵驰抵该省。声势庶可少壮。袁甲三、剿办捻匪。已有成效。前有旨。令赴桐城一带。会同江忠源协力剿办。想能酌度缓急。不致有误事机。舒城县募勇一千余名。亦可济兵力之未逮。著吕贤基、刘裕鉁、认真招募。实力团练。毋得滥竽充数。江忠源抵任后。即将皖省全局。妥速筹画。督带兵勇。收复桐城集贤关。则安庆之匪。自可次第剿除。恒兴、松安、均已革职。著仍遵前旨。查明该员等、如有退避等情。即奏闻正法。以肃军律。安徽借拨淮北票盐。著江忠源、刘裕鉁、仍饬地方官、迅速设法转运。既可接济民食。兼可协助军需。皖省地丁钱粮应徵之款。亦须随时督催。其捐赀助饷者。即行奏请优奖。近日拨款之难。该侍郎等、亦所深悉。若不就本地筹画。专恃远款。恐难济急。所称部拨江西截留铜本银十万两。因江路梗阻。尚未解到。已饬户部速催。并筹议拨款矣。将此由六百里加紧各谕令知之。　　

○太常寺卿王履谦奏、收集煤盐船只。并严饬沿河文武实力巡防。得旨。上次贼匪抢渡。患延畿辅。汝系专司查河。已不能辞咎。若再不知感愧。是一负恩最甚之人也。　　

○戊戌。谕内阁、前据国子监司业崇福奏、请借徵山西省一年钱粮。以济军饷。朕以事关民瘼。议属创行。而军饷急需。又难缓待。特命军机大臣、大学士、会同户部速议具奏。兹据恭亲王奕等、合词议覆。该司业所奏、度地权时。亦系济急之一策。其指陈除弊各条。均尚周密。请照所议。责成山西巡抚藩司、妥速办理。并推广陕西四川、一律照办。朕惟军兴三载。徵调频仍。各省被贼地方。或耕作失时。或盖藏罄尽。加恩赈贷。犹虞民困未苏。何忍于完善之区。复有徵求之举。第逆匪一日不灭。民生一日不安。畿辅之贼未除。则山陕皆难安堵。江路之贼不尽。则川陕仍事筹防。无论风鹤惊疑。流离迁徙。即商贾不通。赀财日耗。已足坐困民生。朕夙夜焦思。不遑寝馈。惟有叩吁上苍。速殄逆氛。以安黎庶。比年内外筹拨军需。不下四千余万两。内府所积。随请随发。不惜钜款。为吾民求衽席之安。中外臣工。条陈军饷。凡有不便于民者。朕必审慎再三。不肯轻为允准。诚念我朝二百余年以来。列祖列宗。深仁厚泽。浃洽寰区。从无科敛病民之举。此次议及借徵。事定仍照数蠲免。已非朕心所安。即王大臣等、亦未尝不仰体朕意。慎重咨诹。特以除莠安良。必须宽筹兵饷。不能不借资民力。以济要需。著照所议。所有山西陕西四川三省。咸丰四年钱粮。即行借徵一年。于今冬开徵。明年春季全数徵完。其咸丰五年钱粮。即于明年秋季接徵。按年递推。一俟军务告竣。国帑渐裕。即将该三省应徵额赋。停徵一年。以舒民力而复旧制。其山西省被贼各州县。仍著毋庸借徵。用昭区别。各该省地方绅士商民。比□山戊不□捐赀备饷。为数较多。忠义之忱。朕所嘉许。今就正供赋额。提趱半年。取之民者还以卫民。凡我编氓。同仇敌忾。具有天良。自无不输将踊跃。以助军饷。至借徵之议。原为军饷而设。除弊之法。尤须格外从严。向来不肖官吏。暴敛横徵。虐民病国。弊端百出。久为朕所洞知。此次各该州县、及该管上司、傥敢狃于积习。纵容胥役。多取丝毫。一经科道纠参。或被部民告发。审实后即以军法从事。如各该督抚、委任非人。以致别酿事端。除将本员正法外。督抚藩司。一并拏问治罪。此系朕为民除害。万不得已之苦心。天下臣民。谅能共喻也。此旨著该督抚刊刻誊黄。遍行晓谕。务使穷乡僻壤。咸知朕意。　　

○又谕、桂良奏、请将玩视调遣之署藩司、交部议处一摺。署直隶藩司张集馨、经钦差大臣胜保、札调防堵后。并不赶紧禀报。以致该督复行饬调来省。当此军务吃紧之时。岂容似此延玩。致误事机。张集馨著交部严加议处。以示惩儆。　　

○谕军机大臣等、胜保奏、连日攻剿独流逆匪、获胜情形一摺。本月二十四五两日。胜保督率各路兵勇。用大炮火箭。轰烧贼垒。约毙逆匪数百余名。惟所调京营炮位。尚未赶到。当此围攻吃紧之际。必须厚集兵力。速破贼巢。著僧格林沁、即于德勒克色楞、伊勒东阿、二人中拣派一员。酌带精兵。前赴胜保军营协剿。务将独流逆匪。迅速殄灭。俾军务早竣。以慰廑念。将此由六百里加紧谕令知之。　　

○又谕、胜保奏、连日攻剿获胜一摺。逆匪在独流一带。深沟高垒。坚匿不出。经该大臣督饬将弁兵勇。于二十四五两日。分路进攻。先后歼毙不下数百名。剿办尚属得手。著即趁此声威。激励将士。立破贼巢。切勿专待京中运往之炮。致稽时日。再贼势穷蹙。兼之天气已寒。河冰渐合。难保不图他窜。尤须加意严防。层层布置。万不可因我兵屡获胜仗。稍涉大意。该大臣即行提催郝光甲、带兵星速来营。如再抗延。即以军法从事。并将张集馨所带兵勇。派委得力将弁。迅速迎提。应如何分拨布置。即著酌量办理。将此由六百里加紧谕令知之。　　

○又谕、刘裕鉁奏、贼匪仍踞桐城、现在庐郡筹办情形一摺。览奏实深悬系。前已有旨。谕令江忠源、统兵迅赴安徽。此时计已抵任。袁甲三带领兵勇。由颍州驰赴桐城一带。相距尚不甚远。吕贤基现在舒城。办理团练。当可协助兵力。瞿腾龙现留扬州。未能赴皖。常清驻劄和州。带兵八百余名。亦可就近应援。现在庐郡情形紧急。兵勇不敷分布。著该署抚即遵照前旨。酌度缓急。相机筹办。并著设法招募壮勇。实力团练。加意严防。毋以暂权抚篆。稍有疏虞。将此由六百里加紧谕令知之。　　

○又谕、前因福建会匪滋事。叠经谕令黄宗汉、迅调官兵。相机赴援。本日据有凤奏、闽省兵力单弱。请饬调浙江精兵。来闽协剿等语。闽省贼匪。纠党分扰。胆敢围扑兴化郡城。经该督飞调各兵。驰往会剿。其上游贼匪。叠经剿洗。仍应严密防守。兵力实形单薄。闽浙唇齿相依。拨兵进剿。较为便捷。现在江西逆匪窜散。浙省防兵。当可就近赴援。著该抚即于衢州、金华、严州、镇协各属。挑选精兵各五百名。配带军装器械。遴委得力将弁。星速管带赴闽。以资协剿。并著该署督、迅速催调。以期早净贼氛。毋致蔓延。将此由六百里各谕令知之。　　

○总办徐州粮台广东高廉道法良奏、请饬部行文各省。按定例报解军需拨款。得旨。各省督抚等、不知部中筹解分拨之难。率请改拨。擅自截留。殊属不顾缓急。往返查催。宕延时日。嗣后凡擅自截留者。著户部即行奏请分别议处严议。　　

○以带兵迟缓。革陕西陕安镇总兵官郝光甲职。仍留营效力。以前任云南普洱镇总兵官杨青鹤、为陕西陕安镇总兵官。　　

○以福建澎湖协副将邵连科、为海坛镇总兵官。　　

○以拏获从逆要犯。予直隶知县段福广等议叙。　　

○己亥。谕军机大臣等、户部奏、豫筹海运事宜等语。江苏海运漕粮。向于上海设立总局。现在该县尚未收复。有漕各属。曾否开徵。运米沙船。曾否封雇。该处总局。应行移设何处。未据该督抚豫筹奏报。至浙省漕米。前经部咨、令由乍浦海口。兑装上船。放洋北上。亦未据黄宗汉咨覆到部。漕粮为天庾正供。关系紧要。此时上海尚未收复。明年海运事宜。必应及早筹画。设法转运。著怡良、许乃钊、黄宗汉、迅即妥筹具奏。不得藉词军务纷繁。以致临时贻误。并著怡良、许乃钊、严饬带兵各员。将上海贼匪。迅速攻剿。毋任盘踞日久。再致句结蔓延。如上海即日克复。则江浙海运漕粮。自可循照旧章办理也。将此由五百里各谕令知之。　　

○又谕、户部奏、筹议川楚封存铜铅、改道运京一摺。现在京局铜铅短绌。各起运员。多因江路梗阻。不能抵通。湖北省城。现有存留两运铜斤。四川巴县。现有截卸四运铅斤。据该部奏请、均令运赴樊城。或河南新野县登陆即由商贩雇车揽载、包装包卸之法。运抵河南内黄县。计路程一千三百余里。即由楚旺集入卫河。交豫省运粮军船洒带。归各运员押运。以期迅速抵通。接济京局之用。著裕瑞、吴文镕、崇纶、英桂、按照该部所指程途办法。派委道府大员。悉心筹办。亲往督理。监押各运员遄行。各按省分交替。饬令经过州县。一体照料。以利运务而资鼓铸。此系必应变通之举。该督抚等、务当迅速妥筹办理。毋得推诿贻误。原摺著钞给阅看。将此由五百里各谕令知之。　　

○执□□河都统毓书奏、丰甯县监犯反狱戕官、现在严饬围拏。得旨。未获各犯。务期尽行拏获。概予骈诛。监犯共有多人。因何起事。著速行查明具奏。寻奏、该县寄监人犯九十五名口。管押人犯四名。脱逃者八十五名。未经出监者十四名口。监内因闻知平泉州监犯欲行越狱。已经严加锁锢。恐丰甯亦将刑具加严。商同众监犯反狱脱逃。委无别情。报闻。　　

○庚子。谕内阁、给事中永桐等奏、旗员放饷钱数不符、请饬查办一摺。正蓝旗满州宗室佐领奕碔、开放本月宗室钱粮。以银一两折制钱一串九百文。与户部原奏数目不符。著正蓝旗满洲都统、查明该佐领、因何短放之处。据实参奏。此外各旗兵丁饷银。该佐领等有无克扣。并著各旗都统查明。如有短放情弊。即著随时严参。　　

○谕军机大臣等、通政司参议庆贤奏、硝磺火药军器等物。应严防盗取私卖等语。贼氛逼近畿辅。京城内外。叠经拏获奸匪。审有谋盗火药情节。不可不严加防范。所有各旗营现存火药。均著该管官、督饬兵丁。严密防护。无稍疏忽。其近畿地方。出产硝磺。并京城内外花爆作坊。存留硝磺。应如何实力稽查。杜绝逆匪私行购买之处。著步军统领、酌核办理。至鸟枪腰刀等军器。现因绅民办理团防。原不禁其制办。第恐奸民购买出京。以资贼用。亦应加意查察。如有私行夹带出城。一经盘获。即著从严惩办。以靖奸宄而肃门禁。将此谕令知之。　　

○革职留任湖北巡抚崇纶、奏报谢恩。并称已革同知劳光泰、所带广勇通贼。以致兵勇溃败。得旨。广勇固不可靠。然亦可驾驭驱使。劳崇泰、若从此无下落。朕断不轻恕。朕闻张亮基、欲用劳光泰、谓其才尚堪用。汝则曰虽有才。怕靠不住。既中无定见。何不力阻。在张亮基原非意料所及。汝之依违两可。大负委任。朕又闻劳光泰、依附最多。音信最快。汝二人若不认真严缉。祇知远避诽谤。不独深负朕恩。亦无以对忠荩幽魂。昭昭在上。自有监临。悠悠之口何足畏也。前次谕旨。朕已定该革员极刑。往复思之。实不为过。惟看吴文镕所办何如耳。此旨与吴文镕同看。该督老成练达。必能补汝之不足。懔之。　　

○革职留任山东巡抚张亮基、奏报到任日期。并地方紧要情形。得旨。团练乡勇。为是时之急务。堵御逆匪。兼缉土匪。诚为一举两得。　　

○辛丑。谕内阁、前因有人奏、江苏六合县知县都棨森、遇事婪索。办漕滋事等情。当交该督抚等查参。本日又有人奏、该县都棨森、吸食鸦片。任性妄为。于六合任内。徵粮加耗。阖城罢市。又借团练为名。婪索富绅钱文。雇募壮勇。凭空捏报。仪徵调防官兵。口粮盐菜马乾。俱由粮台支应。该员又藉端苛派。并将文庙书院恤嫠银两。擅自动支。又索米铺席铺盐商等银钱。该员贪婪不职。劣迹多端。若不从严查办。何以整饬官方。署仪徵县知县都棨森、著先行革职。交怡良、许乃钊、按照各款。确切查明。据实参办。　　

○又谕、前因桂良奏参署直隶藩司张集馨、不遵调遣。当经降旨交部严加议处。兹复据桂良奏参、张集馨擅将要隘官兵、调赴他处。并片奏、该司经胜保札调、既不遵令赴防、又不禀报该督。迨胜保飞咨催调。该督屡饬折回。仍复抗违进省。并称该司自办军务以来。所费钱粮库款甚钜。半载以来。并未闻其接仗获犯。迁延观望。虚縻帑金。竟置官兵于无用之地等语。张集馨系弃瑕录用之员。不知感奋图报。带领多兵。耗费军糈。屡违调遣。现当防剿吃紧之际。岂容此等劣员。玩延贻误。张集馨著革职发往新疆效力赎罪。不准逗遛。　　

○谕军机大臣等、英桂奏、归德府属情形、请留原办之员、一手经理一摺。前有旨。谕令徐广缙赴蒙亳一带。剿办土匪。原以归德各属。渐次肃清。该员自可带勇前进。兹据该抚奏称、商邱、永城、虞城、夏邑等处。本年夏间。捻匪肆起。经徐广缙专驻剿办。虽稍知敛迹。而潜伏尚多。势难递行撤调。且徐广缙素为乡里推服。该员随处劝捐。粗有头绪。即防兵亦再难抽拨。该抚现已驰赴南阳。堵御楚匪。势难兼顾归德。自系实在情形。徐广缙著暂留归德。以资防剿。一俟该处土匪稍清。或南阳信阳等处。情形稍宽。即仍遵前旨。饬令该员赴皖。舒兴阿所带兵勇。刻下应已到齐。著即由信阳一带。前赴楚省。督同该臬司唐树义、将阳逻一带逆匪。合力兜捦。迅速剿除。毋稍延误。南阳界连湖北。防剿吃紧。英桂驰抵该处。著即严饬地方文武。督率兵勇。实力巡防。无令逆匪北窜。至黄河各处口岸。自应派委妥员。认真巡查。以防偷渡。应毋待谆谆训饬也。将此由五百里谕令知之。　　

○河南巡抚英桂奏、饬属严防黄河口岸。得旨。防河一事。空言无补。总在实力稽查。为大吏者尤当破除情面。时刻严防。　　

○以长芦盐运使杨霈、为直隶布政使。　　

○予湖南安仁县殉节训导吴棠、祭葬世职。　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十一月。壬寅朔。遣官祭先医之神。　　

○谕军机大臣等、胜保奏、连日攻剿获胜情形各摺片。逆匪窜踞静海独流。经官兵围剿。虽屡获胜仗。总未能埽数歼除。朕心甚为焦急。著胜保激励将士。奋力攻击。务于十日之内。殄灭贼氛。毋再稽延。该逆势穷思窜。尤须处处布置周密。严行堵截。现在天寒水冻。到处可通。若将要隘处所。凿冰断道。使贼匪无从奔脱。剿办更易得手。乡勇冯玉德、能入贼垒。探听虚实。又放火焚贼麦船。甚有胆勇。此等得力兵勇。必当留心物色。善用其长。随时存记。贼平后、即行加等保奏。据称贼匪粮食将尽。并闻其火药短缺。正可乘贼穷蹙之际。严断接济。并力进攻。此次贼垒逃出难民数百人。有无逆党溷迹。必应确切盘查。免堕奸计。昨据给事中汪元方奏、贼以固守待援。请饬速剿。兹复据王庆云奏、现值河冰冻结。请饬官兵制备铰齿。以便截击各等语。著即查照所奏。相机筹办。毋稍延误。原摺片均著钞给阅看。将此由六百里加紧谕令知之。　　

○钦差大臣胜保奏、独流静海剿匪获胜情形。得旨。屡次获胜。总未能埽数歼除。曷胜焦急。著极力轰击。务期于十日内。全行击毙。并将伪丞相林逆等、生捦至京。尽法处治。胜保能成此功。锡爵酬勋。将士等同膺懋赏。若旷日持久。国法岂能宽宥耶。著遍谕各营将士。又批。达洪阿从旁施放枪炮。先占必胜之势。进止合机。奋勇尤堪嘉尚。著传旨嘉奖。　　

○右春坊右庶子麒庆奏、请饬停山西等省借徵。得旨。所奏尚是。第伊未深悉时务之艰。此举岂朕之初愿耶。此摺著存记。俟何时可停。即行题奏。　　

○命陕西巡抚张祥河来京。以户部左侍郎王庆云、为陕西巡抚。　　

○以广西办团剿匪出力。予知州舒桦等、升叙有差。　　

○予直隶静海县剿贼阵亡侍卫兴林、副都统衔。祭葬世职、如副都统例。游击怀唐阿、守备阿克东阿、恩骑尉李将花、外委张士敏、祭葬世职。
  </div>
  <div class="pagination">
   <a href="清实录咸丰朝实录_page165.html">
    上一页
   </a>
   <span>
    ...
   </span>
   <a href="清实录咸丰朝实录_page161.html">
    161
   </a>
   <a href="清实录咸丰朝实录_page162.html">
    162
   </a>
   <a href="清实录咸丰朝实录_page163.html">
    163
   </a>
   <a href="清实录咸丰朝实录_page164.html">
    164
   </a>
   <a href="清实录咸丰朝实录_page165.html">
    165
   </a>
   <span class="current-page">
    166
   </span>
   <a href="清实录咸丰朝实录_page167.html">
    167
   </a>
   <a href="清实录咸丰朝实录_page168.html">
    168
   </a>
   <a href="清实录咸丰朝实录_page169.html">
    169
   </a>
   <a href="清实录咸丰朝实录_page170.html">
    170
   </a>
   <a href="清实录咸丰朝实录_page171.html">
    171
   </a>
   <span>
    ...
   </span>
   <a href="清实录咸丰朝实录_page167.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
