<!DOCTYPE html>
<html>
<head>
    <meta charset="UTF-8">
    <title>国朝献征录 - 第 217 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 217 页/共 245 页</h1>
    <div class="content">　　吴宽撰 
　　公讳荩字进忠姓侯氏其先汴人也从宋南迁始居松江故今华亭人高祖道元当元季兵荒好义事曾祖彦才祖世隆考圭并以隐德称母盛氏君少游郡学庐陵孙先生时教授命作无极太极论文成理致粲然甚见称许正统辛酉中应天府乡试屡试礼部不中景泰乙亥竟从吏部选尚书泰和王公见其文叹曰子何乃不得第进士耶擢寘第一授襄阳府同知君至以属吏不知政取前元张文忠公三事忠告刻木传之痛抑豪民襄王所知厚加礼待三年俄丁父忧服除改处州州号难治属邑龙泉庆元居民盗凿银矿恃险乱镇守中贵人欲请于朝尽剿绝之君言此州民常态愿往谕之用其言民皆散去竟无事秩满乃擢都转运盐使司同知盐池无垣诸无赖相率持兵械入池恣取往往争夺杀伤有司莫能禁君上疏陈其獘　朝廷命御史一人廵视人乃知惧仍用其说筑垣以阑人迹垣广袤百二十余里外凿濠濠外复筑堰以防水患周垣建铺舍二十四以居逻卒复创分司二于池之东西功毕而盐獘顿革先时池旁居民每藏私盐窖中以牟大利君谕以利害民争自首悉归所藏于官自是盐法大通商贾益至边徼多储蓄岁省转输之劳又岁尝大雨池水泛溢盐无所出君率属致斋七日祷于池神明日天霁而其旁数里雨如故人以诚感葢君居官二十余年尽心职业未尝有过年未六十即自引退又可谓难得也巳君事父母尽孝游太学时值正统末京师有警知其亲之念巳欲得归省请于祭酒萧公公不可君力请而归及既贵恒以禄不逮养恨友其弟莼能让遗产与之教诸子诲谕谆切巨□不遗与于人交坦易不变尤好面斥人过人多敬服之其学务愽览亦多一迷 

　　△福建都转运盐使司同知林先生烈墓表（叶春及） 

　　叶春及 
　　隆庆戊辰余至闽则艾陵先生卒巳踰岁学士大夫称之不容口行观水口之圃父老往往言其登降揖让延射扬觯观如堵墙低徊不能去云先生名烈字孔承系出莆阳元季世高提举广南儒学留雄州柯树里子迁东筦遂邑人汝椿儒先距始迁七世是公父大桥公先生生于正德癸酉幼聪朗年十六旁通左传汉书嘉靖甲午豫阳田公督学岭表得先生文褒然举首遂应乡书裁弱冠耳先是嘉靖改元昆山庄渠魏公督学上行实诎文辞檄下邑弟子高等讲业五羊先生既举闻林先生言慨然慕之丁酉布羔鴈执役门下居月余闻格物之训乃知圣人可至少跅也以礼度自此始当是时东鲁王先生昆山同道先生往质之与师说合益信归以诗礼教人虽溽暑衣冠不废也粤自江门倡道缉熙得其传终朴干干学者以嗃矢缉熙没而微言绝宝□执役□城先生与缉熙代兴则宝潭亦称合志卜邻闾右放舟潭中风月之晨浩歌长啸翩翩□僊哉甲申潮□薛大行自罗浮移居王壶洞二仲从之辄旬日□后返必有槩□心□先生师事昆山其严事则增城所游□交□□□□文庄罗文恭安陆则何亚卿吾粤则庞太守何宗伯皆海内有道之士□养目深气日粹无疾言厉色□人谦面有理持重不发不啻注□矢□千钧发则命中喜藏书至诗□不尚藻绩辞达而巳四赴南宫不应令则以□□□春秋高三□可乐奈何悲□锺乎丁未求署江阴□一以昆山之教教之正人心崇德行□孝弟斯之有违而徒鞶帨之绣不齿己酉同考北畿得兰溪唐汝楫主考下之先生争之强明年□廷试第一人服其鉴司务南廷尉九年迁户部副郎转郎中皆以勤慎着庚申督赋江右择贤者任之责大指而巳故事使者不随家先生一举足不忘父母则奉大桥公以行辛酉卒于行署得视含敛人称其孝甲子服除补户部郎中乙丑同知福建都转运盐使司分司水口羣盗聚于萑符□□干棷无敢居署先生立散其党葺署以居朝廷之法始立革常度祛积蠧严阑出斥乱羣商至如归抚宁菑害醝政举矣则毁淫祠兴社学辟□圃刱书院与诸生讲习其中树党正联什伍璮乡厉院养济禁火葬直义□掩遗骼给轊棺赈孤贫驱□患修火政本昆山之教也昔梦归章授于　新主　世□遗诏至遂不起百姓巷哭商罢市 

　　○副使 

　　盐运司副王先生沂行状（梁潜） 
　　山东盐运司副使萧公翀墓碣（杨士奇） 

　　△盐运司副王先生沂行状（梁潜） 

　　梁潜 
　　先生讳沂字子与竹亭葢所居之号也姓王氏系出琅琊周司徒敬宗之后晋太傅导之裔也代有闻人高祖可有孝行理宗时荣王闻其贤辟掌府笺翰注国学待补曾祖孟炎祖性夫俱不仕父以道当元盛时客居淮汴间以诗谒李韩公道复韩公荐之仁宗潜邸仁宗即位欲官之以亲老辞归其配彭氏里望族先生自幼时闻张南轩论孟子义利之说巳心慕之既长益刻苦自励从乡先生杨升云安成彭复初学易习科举文辞而于性命之理尤得其精微值元季兵乱科目废矣至正癸巳江西行省参政全普庵撤里分省贑州复设科取士遂以易领乡荐属四郊多垒阻塞不通行省上其名京师时元储抚军得便宜授官恢复计命下抚军院授福建行省照磨不赴寻授亚中大夫吉安路治中亦不受未几而江西陷没时戊戌夏也国朝洪武庚戌考试于广东明年台臣荐诸王说书召至留数月授福建盐运司副使先生以老恳辞遂赐归田里自是屏居不复出所居城西龙湾之上有竹□百竿日寄傲其中诱接后学降意怡颜于理欲之际谆谆然辨析必造其微学者欣然趋之久而皆有所得古文宏辨浩博造既深而达其意必畅檡之既精而致其辞必丰至于论辨古今成败得失　□驰骋贯穿而折之于理如河之赴海如射之中鹄葢与古之作者相上下而无忝也尤喜赋诗所与游者皆当时名士若襄城杨伯谦秣陵周浈豫章万石大梁幸敬清江彭镛刘仲修乡先生刘尚书昆弟廖文学愚寄陈海桑心吾与先生之弟御史君子启日赋咏往还更唱迭和以商确雅道巳事温厚和平出于自然而音调格律之严必合于典则兴之所至常登览临聎穷山谷之胜而后止惜所作之富而槀多不有近所传二玅集者先生没后出于门人萧翚之所辑直十百中一二耳所居颇隘别一室仿朱子家礼作主以祀先其法制极备岁时祭祀拜跪升降动合礼仪先世坟茔率子弟祭扫率有定期风雨不避事亲至孝亲殁巳久每念及之辄悲痛形于容色于亲戚尤有恩意始□未尝以贫富异其情与其弟御史君极相友爱御史君始以罪谪役和州先生闻之终夜不遑安寝家贫无以赉货所有田业往给其费寻介行李躬往视之久而后归既而御史君以宥还日相与怡怡然起居未尝少离而御史君亦甚爱先生先生仪观伟然气岸高迈和气充溢浑然不见其锋颕御史君状貌魁梧威严整肃昆弟常从容出乡闾人望而敬之所谓二玅集者御史君与先生所作皆在也其文曰竹亭退槀者犹若干卷藏于家元进士刘云章常赞其像曰渊乎玄酒之在尊也凛乎太阿之未出匣也日爵乎其清而挹之弗竭熏乎其和而即之弗可狎也其出也曳裾五侯之门而不哜其鲭其处也税驾七贤之林而不逸于柙吾尝求之古人葢不荅陈蕃之辟而唯啸傲于其榻者欤不然使及门孔氏则风雩之咏归端章甫之礼乐固将进退之绰然而特视其所合也说者谓是赞足以得其临没强起扶坐神色不乱呼御史君至与之永诀实洪武癸亥六月二十七日也年六十有七 

　　△山东盐运司副使萧公翀墓碣（杨士奇） 

　　杨士奇 
　　公讳翀鹏举其字萧氏五代时有讳觉者由长沙徙西昌之禾溪后又徙今南溪公蚤孤季父自成长育之公时虽幼巳不凡事自成如父自成礼致乡先生刘尚书崧之师夙夜自励言行益谨饬刘先生曰此令器也后有诏广京师城下郡县民陶砖送京师役大且久奸民滋獘遣御史廉治之奸者更蔓引素异巳者是时县简自成长千夫公往代役既奸者所引被自成走诣御史言县实命我长千夫非侄也我当坐公曰躬任役者我也叔不与我当坐御史验籍名竟坐自成谪屯滁州公号泣送自成即趣归尽倾其赀财往助之自成后得还四明乌斯道作骈义传着其事自成没公与弟鹏起从弟鹏翔鹏汉同居相亲爱怡怡诸弟亦皆敬事公惟公言是听肃然不敢出一语涉不义刘先生着五荆传以美之洪武辛酉以贤良征至谒见应制赋指佞草称　旨授苏州府同知到官蚤暮尽力治公务而自守甚严无敢干以私者居七阅月坐秦府买民物不举谪河南驿夫居河南十八年贫甚不自给从者发近舍地得黄金匿不告而求去益力有以其故白公诗诘之者公曰彼所自得吾何预听去卒不诘复起山东盐运副使或言公仁厚岂弟宜长民财赋非所以辱公公闻之曰孔子不乘田委吏乎惟克尽职不辱也到官勤克自守如苏州俭素不变至没齿御寒一缊袍犹河南时所制诚于恤下下恋诚戴之岁课皆先期而集曰不可以累我公稍暇闭户读书赋诗而巳自三司而下皆敬礼之詹事府丞陆中善尝使山东还与余言萧运副洁清正直山东第一惜既老矣葢未几遂卒公坦夷直谅言动循于仁义治家尊卑内外秩然祀祖考尽孝敬时节躬率子弟谒先墓买田墓下岁命子孙一人司其入以供谒祭着式世守之与人交悃款未尝启口及人过失事文章长于诗有集若干卷藏于家卒年七十有二 

　　○运判 

　　河东盐运司判官前尚宝司司丞兼翰林院□经愽士董朗洲子仪墓志铭（孙承恩） 

　　△河东盐运司判官前尚宝司司丞兼翰林院□经愽士董朗洲子仪墓志铭（孙承恩） 

　　孙承恩 
　　董子朗洲判河东盐运司之三年嘉靖戊申四月廿四日以疾卒明年其子懋延将治葬事持奉化尹李子伯臣状谒予铭董之先与余宗俱汴人从宋南渡来松世有姻娅董子自少以诸生事余洎举进士登仕籍余适在　朝相与殊厚董子仕渐达矣忽得外补去余力不能振起之乃遽大故也悲夫董子才性敏慧强问学能文章当道者所知与由刑部浙江司主事改礼部仪制司未几选入内阁典　制诰迁尚宝司司丞兼翰林院五经愽士与史馆校录　今上崇事玄典凡祈报章词内阁所进多出董子非董子制则弗称以故诸老争欲致之门下董子苦于酬应勤日夜弗休虽隆寒盛暑或值病亦不得自解释缓急不能人人悉如意于是爱憎易生而其同事者顾谓其矜能自衒也从而妒之又谓同事者类多杂流董子以名进士翘然处其中吐论侃侃不少附和人于是嫉恶者丛至而谤刺行矣其补河东也盐司榷利之所忌者谓董子居官贫薄或可移易其志而败其平生而董子操持愈励方且闭门修业盐司者亦雅知其人不责以职守常务约黉挍士数百辈俾侍董子讲究经义董子复和易切劘恳至多士爱附监司益礼重之荐牒娄上爱董子者谓且复召还而当道意靡同忌者惟恐其来轧巳也多方阻抑之宁肯援手出一语者乃至一隋不复天乎人邪才性如董子少自贬损与时和同崇秩厚禄当不难致而董子爱矫孑以自取困落莫如此乃至死无以治后事监司命给于官识者尤深悼惜之斯益可以得其人矣董子讳子仪字羽吉号朗洲年四十有七高祖思忠曾祖以和祖经父龙号南田乡善士封刑部主事 

　　
　　●焦太史编辑国朝献征录卷之一百五 

　　藩府僚（长史　纪善） 

　　◆长史 

　　晋王府左长史桂彦良传 
　　□□府左长史青田刘公璟传（陈中） 
　　谷府长史刘璟（忠节录） 
　　靖江相府右相李公质墓志铭（陈琏） 
　　蜀府长史陈南宾传（黄佐） 
　　长史程公通传（程敏政） 
　　辽府长史程通（忠节录） 
　　秦府长史邹朴（忠节录） 
　　燕府长史葛诚（忠节录） 
　　晋府长史龙镡（忠节录） 
　　宁府□史石撰（忠节录） 
　　长史萧用道墓表（杨士奇） 
　　周府长史刘先生淳传（李濂） 
　　赵府右长史董琰传（实录） 
　　卫王府左长史金公实墓（杨荣） 
　　赵府左长史赵季通传（实录） 
　　越府右长史宋君子环墓志铭（杨士奇） 
　　襄府长史周君孟简墓志铭（王直） 
　　卫府右长史杨黻传（实录） 
　　郑府右长史赖君添贵墓志铭（杨士奇） 
　　淮府左长史李伯屿传（子澄清附　郡志） 
　　辽府右长史杨公述墓志铭（许彬） 
　　楚府长史李公显传（崔铣） 
　　兴王府左长史赠太子少保礼部尚书兼文渊阁大学士谥恭僖张公景明传（顾璘） 
　　岷府左长史薛先生端行状（梅纯） 
　　淮王右长史李公勋传（罗洪先） 
　　秦府右长史梁先生溥墓表（崔铣） 
　　襄府长史林先生光墓表（湛若水） 
　　崇府左长史黄君琮墓志铭（顾璘） 
　　徽王府左长史吴公稷墓志铭（陆树声） 
　　德府左长史周公积行状（赵镗） 
　　左长史南溪孝子赵公德民墓志铭（李元阳） 
　　庆府右长史王公允武墓志铭（余继登） 

　　○晋王府左长史桂彦良传 

　　晋王府左长史桂彦良名德称以字行宁波之慈溪人元乡贡进士衢之包山书院山长转平江路儒学教授罢归时张士诚据浙西方国珍分省浙东数致礼聘俱不就洪武六年朝廷大征天下儒士浙江参政徐本首以彦良应待诏阙下奏对称旨擢太子正字　上尝出御制诗文示彦良彦良即　上前大声诵琅然左右惊愕翰林学士承旨私戒之　上知之谓曰儒者事君正当诚意自然无事矫揉也时给事中蒋学等十七人讲学文华堂宠爱特甚学等多恃宠不自修饬　上欲择端重儒者以率励之乃命彦良及修撰孔克表之师各赐白金三十两俾学等执弟子礼　上尝访以治道彦良对曰治道在心心不正则好恶颇好恶颇则赏罚失当赏罚失当则无以致治功故治在乎正心正心之要在乎惩忿窒欲而巳　上善其言又尝从登内城　上从容顾谓彦良曰朕比来好善恶恶如何彦良对曰惟人君至公无私则好恶自得其当孔子曰惟仁者能好人能恶人　上曰善即书其语揭于便殿楹门七年日□至有事于圜丘诏词臣撰祝文以进内有予我二字或谓其不敬彦良对曰成汤祭上帝曰予小子履武王祀文王之诗曰我将我享古有此言特儒者泥而不通耳　上曰尔言是也尝命诣台省审录疑狱得以情原者数十人十一年授晋王府右傅　上亲制诰文以赐之彦良以辅导之职莫先于格心乃制正心图以献晋王十三年罢王府傅相改长史司左长史十五年朝京师进太平十二策言多剀切　上嘉纳之十八年以疾赐归乡里洪武二十年十一月卒 
【 吾学编】 

　　○□□府左长史青田刘公璟传（陈中） 

　　陈中 
　　刘璟字仲璟生时月食复光诚意伯叹曰夫隧乃绪而卒或翰之者也弱冠咀嚅经传善谈兵究极韬畧握奇诸说二十八师事石楼子明志式虑锋棱古人适瓯寇叶丁香叛朝廷敕延安侯唐胜宗提兵讨之决策于璟破之复命白璟才略　高皇帝喜曰璟伯温子也朕将大授顾年少姑缓之不虞速树如是顾谓侍臣曰璟绝有父风允恊朕望如此赐上尊楮璟貌伟丰髯论说英侃　帝爱之次日召璟谓曰朕欲卿日夕左右夜考宋纪惟阁门使如仪礼立百官之上矣宣唤传逓处尔无踰此官遂□□赐第马衣带金书除奸敌佞四字于铁简赐之且命曰百官敢有不法卿持此简紏正时袁都御史奏车牛事忤旨璟当殿以蕳击其顷自是举朝畏璟时谷王年十三将封宣府　上素爱王每朝谓侍臣曰谷王年少羽翼无人奈何诸大臣畏璟风力乐璟外补奏曰辅幼藩非忠勇敢直不能合门使刘璟其人也　上额之即日授谷王长史并敕提调肃辽庆宁燕赵六王府事廵行一日至燕　文皇帝与璟奕璟胜帝曰先生独不少让我耶璟正色曰臣可让则让不可让则不敢让　帝默然戊寅夏六月　高皇帝晏驾　皇太孙嗣立己卯改元建文秋八月璟闻　太宗南渡遂驰阙献十六策　嗣帝不用命璟赴大将李景隆军景隆不用璟讨丧师会天大雪璟夜半渡卢沟河陷马毙璟叕跻岸拴雪走良乡裂趾次日跛行三十里时璟之子貊自大同来赴难越良乡至涿州失璟所在道遇素所差指挥使陈玉指璟行次貊骑驶反涿数十里遇璟翼璟上马遯去还家养疾辛巳璟舆疾赴阙进闻见录千万言　嗣帝不用命璟归待用至家杜门读书默观天下动静壬午六月　太宗入承大统璟辞疾不起　上欲用璟罪璟逃叛亲王系至京强以官璟辞下璟狱一夕辫发自经时郑朱子罪没其家权宦希旨引其例帝曰璟家难例郑朱子诏其家归葬之嘉靖乙酉提学万潮东视学书生陈中川白其事立像配享文成之庙野史氏曰宋季犬羊入帝中华天日蒙耻葢自有天地以来非常之变也　高皇起而驱之九十三年流腥积毒一旦荡然建文萎弱中叶不震　文皇帝入承大统故物重光天下拭目游泳太平先生以故家宿硕才畧早试于　高皇帝之朝忠义再者于　文皇帝之日是故才畧所以恢宏开基之统绪忠义所以感激千万代之人心夫非多于　太祖而少于一太宗也呜呼贤哉 

　　○谷府长史刘璟（忠节录） 

　　忠节录 
　　刘璟字仲璟文成公基子也沉涵经传喜谈兵究极韬畧握奇诸书伟貌丰髯议论英发瓯贼叶丁香叛延安侯唐胜宗讨之决策于璟破贼还荐璟才畧　高皇喜曰璟伯温儿矣召见谓曰朕欲汝日夕左右考宋纪惟阁门使立百官上以宣达职处尔无逾此官□遂授之以刚直闻会谷王就封　上谓侍臣曰谷王年少谁可羽翼王者诸大臣故忌璟对曰阁门使刘璟忠勇果敢可任乃授谷府长史谷邸在宣府璟设险足兵诸胡屏息尝至燕　文皇与璟奕璟胜　文皇曰卿独不少让我耶璟正色曰可让则让不可让璟不敢让也靖难兵起璟驰还京献十六策不听令参李景隆军事景隆又不听景隆战败璟夜半渡芦沟河兵陷马毙璟力跳跻岸冒雪走良乡趾之裂跛行三十里璟子貊自大阃赴难越良乡至涿州遇璟翼璟上□□□□□疾后舆疾赴阙进闻见录千万言□□□□□□□□□□文皇即位召璟称疾不至乃以逃叛亲王罪逮至京入见侃侃不屈但称殿下且云殿下百世后逃不得一个字　诏下狱自经死法官希旨缘坐其家　上以文成故不许乃得归葬嘉靖间提学副使万潮有像配享文成祠 

　　○靖江相府右相李公质墓志铭（陈琏） 

　　陈琏 
　　公讳质字文彬号樵云姓李氏其先开封祥符人在宋季有仕于德庆者因家焉公生颕悟有大志蚤知嗜学经史子集无不读读辄记忆既长遭元季多故与时落落不合遂家居不出日与弟文昭放情山水以诗酒自娱居无何中原扰攘岭海多事公起构义兵捍乡里及德庆路陷士民遑遑无所戴推公入守之日夜浚城隍缮甲兵扼险要以遏他寇由是一路赖之以宁时据乡邑者多刻剥残忍公尝戒麾下非遇敌毋妄杀或执敌人来献率给衣粮纵之家虽富饶急于赈施三族与乡里流寓之贫者咸有所仰以故一时名士如建安张智茶陵刘三吾江右伯颜子中羊城孙仲衍王彦举皆闻风来归及　大明皇帝定曰拆金陵遣师南讨洪武戊申四月平章廖公永忠参政朱公亮祖总师至公遂散麾下全城归附总兵遣使入奏　上嘉公忠诚召至慰劳再三赉予优渥就擢中书断事能执法丞相都督咸敬惮之五年壬子授刑部侍郎阶中顺大夫寻升本部尚书阶嘉议大夫尤慎刑狱尽哀怜之情致淑问之颂宽猛适中　上所知日益亲幸时开行省于浙江　上念厥地素重号称难治宜简廷臣有德望才器者往绥之即拜公浙江行省参知政事阶中奉大夫是年秋九月也下车首以承流宣化巳任振纪纲正风俗劝农桑兴学校举遗贤恤民隐知无不无不力居三年惠流两浙厥绩以懋声闻于上　天子念公老召还致政于京师尝入见赐坐便殿访以时政得失直言无隐　上益重之八年乙卯十月复起靖江王府右相阶资政大夫有敕奖谕甚至公益思竭诚以尽辅导之职尝入觐因奏乞归省先陇　上可其请王亲□□赋诗以赐复令藩宪元僚与府中官属宴饯江浒人莫不以荣后王坐事去国公随终焉公美风仪性孝友治家有法接人以诚虽极显融情素冲淡暮年尤工于诗有樵云集若干卷生于元延佑丙辰三月十一日卒于洪武庚申闰五月某日初权厝金陵聚宝山后某年某月某日归葬乡之清秀里希山之原 

　　○蜀府长史陈南宾传（黄佐） 

　　黄佐 
　　陈南宾名光谷以字行长沙茶陵人少读书负俊名而持行悫雅元末授全州学正因家焉洪武二年应贤士聘至京师一时名儒学士如张以宁辈皆折节与交除无棣县丞转胶州同知所至以教化先南宾老成有文学以经术餙吏事时称醇儒十八年拜国子助教入见　高皇帝命之讲洪范九畴反复辨析意甚详明　上大喜曰此天下善讲书者也御书其姓名于殿柱以褒之其教国子尤善训廸穷日授受无惰容二十二年擢蜀府长史时蜀献王好学礼士于玉牒中最号贤王然南宾犹随事规谏王甚敬礼之造安车以赐复构第名安老堂学士刘三吾记之二十九年四川乡试应聘与汉中府学教授方希直同主考官所取皆名士论者称焉及卒年八十南宾作诗清劲有法在蜀题咏最多蜀人传诵之 

　　○长史程公通传（程敏政） 

</div>
    <div class="pagination">
<a href="国朝献征录_page216.html">上一页</a><span>...</span><a href="国朝献征录_page212.html">212</a><a href="国朝献征录_page213.html">213</a><a href="国朝献征录_page214.html">214</a><a href="国朝献征录_page215.html">215</a><a href="国朝献征录_page216.html">216</a><span class="current-page">217</span><a href="国朝献征录_page218.html">218</a><a href="国朝献征录_page219.html">219</a><a href="国朝献征录_page220.html">220</a><a href="国朝献征录_page221.html">221</a><a href="国朝献征录_page222.html">222</a><span>...</span><a href="国朝献征录_page218.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
