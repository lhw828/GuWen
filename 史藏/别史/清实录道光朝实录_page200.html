<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 200 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 200 页/共 848 页
  </h1>
  <div class="content">
   ○又谕、据长龄奏、土尔扈特亲王鞥克济尔噶勒、两次吁请带兵前往军营效力等语。现在调派官兵。将及四万名。足敷剿捕逆回之用。鞥克济尔噶勒游牧在塔尔巴哈台地方。距回疆甚远。今该亲王欲挑派蒙古兵一千四百名。亲身带往。诚悃可嘉。著彦德即传旨嘉奖。并谕知无须带兵远涉也。将此谕令知之。　　

○谕署伊犁将军德英阿、前因长龄奏、伊犁生兵。不若民遣之健勇敢战。朕以或系历任将军未经认真操演之所致。降旨令随时实力操防。俾成劲旅。兹据长龄奏、带领民遣一千名。伊犁兵二百名。前往阿克苏等语。伊犁额设官兵一万四千余名。除先后调赴回疆四千名外。计现在存兵尚多。此次长龄所带伊犁兵仅止二百名。该城现存满汉兵实有若干。锡伯等四部落。现存兵各有若干。遇便开单具奏。并于该处各城挑选得力官兵二千名。豫备调遣。如长龄等调派前赴军营。再行奏明启程可也。　　

○兵部以武会试中额请。得旨、满洲蒙古取中二名。汉军取中三名。奉天取中一名。直隶取中六名。陕甘取中三名。广东取中四名。河南取中六名。山东取中六名。江苏取中二名。安徽取中三名。山西取中二名。湖北取中一名。湖南取中一名。四川取中二史。广西取中一名。福建取中二名。浙江取中二名。江西取中二名。云南取中一名。贵州取中一名。　　

○调直隶古北口提督何占鳌、署陕西固原提督。以宣化镇总兵官海淩阿、署古北口提督。　　

○旌表守正捐躯甘肃秦安县民周本哥子妻郑氏。　　

○给江苏山阳、盐城、二县被水灾民银米。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。九月。甲午。上诣绮春园问皇太后安。　　

○谕内阁、杨遇春奏、途次接据阿克苏驰报剿堵贼匪。连获胜仗情形览奏欣悦之至。阿克苏浑巴什河南岸屯聚贼匪。竟敢躧浅渡河滋扰。经达淩阿、巴哈布、督兵迎剿。歼捦贼匪多名。突有另股贼匪。由托什罕过河。扑围协领都伦布营盘。并分贼断阻副将郭继昌往援之路。复经该副将率同都司李遐龄、带兵出营迎敌。枪毙多贼。余匪退避。连夜调集额尔古伦所带防河锡伯兵。齐赴都伦布营盘。奋勇冲击。该协领亦与都司孙旺带领满汉官兵。突围冲出。两面夹击。贼众溃散。痛加剿戮。贼首奔窜。复经兵丁单存等追及刺毙。统计临阵剿杀。及坠马落河伤毙。并摉获活贼。共一千数百余名。大河以北。已就肃清。该逆裔屡次差人煽惑附近回庄。窥伺阿克苏。今将窜扰股匪。杀戮净尽。并将其贼首库尔班素皮就地歼戮。实足以快人心而褫贼魄。长清、达淩阿、巴哈布、督率有方俱著加恩交部从优议叙。郭继昌亲率马队。夺路杀贼。立解重围。最为奋勇。甚属可嘉。郭继昌著加恩赏给干勇巴图鲁名号。记名以总兵用。都司李遐龄、著以游击升用。先换顶带。都伦布与都司孙旺带兵冲围。两面夹击。贼始溃散。亦属奋勉。都伦布、著赏戴花翎。孙旺、著赏加游击衔。已革总管额尔古伦戴罪自赎。两次杀毙贼匪多名。兹又随同奋力剿贼。著加恩以防御补用。固原兵丁单存、奋勇直前。追杀贼首。著以千总即用。并赏戴蓝翎。现在伤亡满汉兵丁二十余名。除阵亡者先行查明咨部照例赐恤外。带伤兵丁。著长清等即行查明奏请恩施。其余此次满汉蒙古官兵。尤为出力者。并著长清等据实详查。统交长龄分别奏请鼓励。该部知道。　　

○又谕、敬徵奏、钦天监监正考拱辰、因病出缺。著加恩赏给广储司银二百两。以示体恤。并据右监副毕学源呈称、年力就衰。愿同左监副高守谦回西洋本国。毕学源著准其回国。该管大臣即饬知顺天府及沿途各直省督抚。一体委员接替伴送。不得在路逗留。俟至广东。交该督妥为照料。催令同高守谦起程具奏。所遗钦天监监正及左右监副各缺。著吏部查照旧例定拟具奏。　　

○谕军机大臣等、寄谕两江总督琦善等。本年微山湖存水充裕。足资宣济。惟来年全漕北上。船数较多。需时较久。尤应设法潴蓄。以利漕行。现在江省开放减坝。黄水落低。无所擎托。湖水下注。势必易于掣消。自应豫筹箝束。兹据严烺请将中河道口之杨庄头二三坝照旧修筑。以资节制。著该督等察看情形。酌筹妥办。总期湖水充旺。来年重运经临。不致稍有短绌。是为至要。将此谕令知之。　　

○又谕、据杨遇春奏、阿克苏驰报堵剿渡河贼匪。连获胜仗。河北现就肃清一摺。已明降谕旨分别加恩矣。现在浑巴什河以北。虽已捕贼净尽。其南岸屯聚之贼。前奏有五六千名。兹将窜渡者歼除一千数百余名。其余贼匪。是否仍屯南岸。抑竟退避远窜。前此多往乌什贼匪。已将该城两处军台占据。此时贼势若何。该城能否固守。亦当侦探明确。昨据活贼供认已毙贼首系和卓库尔班素皮。是否张格尔差来逆党。抑系各城回子新近从贼。著于留质各城匪内详悉讯明具奏。至贼首逃窜时。据奏系兵丁单存等追至。用矛戮毙。割取首级。单存既列名在前。自系首先刺毙贼首之人。是以降旨加恩。著长龄等详查确实。如当时非单存首先追及戮毙。究系何人首功。据实奏请更正。以昭核实。其土尔扈特蒙古兵。此次如亦随同巴哈布前往御贼。不应没其微劳。如有出力之处。亦著查明归长龄一体分别核办。将此由五百里谕知长龄、杨遇春、并谕长清、达淩阿知之。　　

○以河南荆关协副将得志、为陕西西安镇总兵官。　　

○缓徵山东历城、章邱、邹平、长清、齐河、平原、禹城、济阳、临邑、德、高唐、茌平、清平、聊城、堂邑、博平、莘、冠、馆陶、利津、海丰、临清、夏津、武城、兰山、郯城、菏泽、曹、单、定陶、钜野、城武、郓城、濮、范、朝城、济宁、金乡、鱼台、三十九州县及屯坐各卫被旱被水被虫被雹军民旧欠漕粮。并展缓东阿、平阴、滋阳、宁阳、邹、滕、汶上、阳谷、寿张、兰山、郯城、临清、夏津、武城、邱、十五州县积欠额赋。　　

○乙未。谕内阁、昨据杨遇春奏、接据阿克苏驰报剿堵贼匪。连获胜仗。当经降旨将该大臣等分别加恩。兹据长清等查奏连日打仗情形。览奏曷胜嘉悦。昨已有旨将长清、达淩阿、巴哈布、交部优叙。著再加恩发去白乓翎管各一个。四喜玉搬指各一个。大荷包各一对。小荷包各四个。交长清等分领。协领都伦布、昨已有旨赏戴花翎。著再加恩交部从优议叙。其随同出力之侍卫阿布都尔满、阿奇木伊萨克、及打仗出力之协领富盛阿、参将王登科、三等侍卫吉拉布、前锋校松林等。著长清等一并查明。交长龄等分别奏请恩施。　　

○又谕、前因阿苏系回疆要隘。当防堵吃紧之际。念及长清未历新疆之事。故以特依顺保为阿克苏办事大臣。长清作为帮办大臣。现在长清指挥官兵。防守城卡。调度悉合机宜。实堪胜任。今特依顺保既已署理甘肃提督事务。无庸赴阿克苏。长清即作为阿克苏办事大臣。益当始终奋勉。以副朕委用之至意。　　

○谕军机大臣等、据英惠奏、乌噜木齐存贮粮石。除酌留本处供支外。可支征兵两年之需。前已奏明动拨五万石。请再调拨二十五万石。连前共计三十万石。该处距阿克苏三十余站。以三十万石计。需运价银二百数十万两等语。该处存贮粮石。既尽足敷用。较之内地运往。省便实多。惟军行久暂。难以豫定。固须宽为豫备。亦祇可陆续转运。断无一时需用银二百数十万两之理。著英惠会同鄂山、卢坤等、通盘筹画。该处存粮。足敷兵食。即无庸由内地买运。其筹拨运费。必当核实妥办。著约计现调兵数。每月实需粮若干石。每石实需运价若干两。核明确数。开单具奏。至需用官兵盐菜及调拨军火什物等项。前调陕甘等处银五十万两。尚未解到。此后需用运价。请再调银五十万两。现据徐炘奏、各省拨解饷银。均已陆续入境。足资接济。著鄂山等即于解到甘饷内迅即如数拨解。无稍延误。至官兵应备马匹。前据哈密存备拨马二百匹。陕甘两省共调满汉旗营马五千匹。伊犁共调官马八千余匹。塔尔巴哈台现调马五千匹。本日该都统奏、共挑备马二千三百余匹。统计调拨二万有余。自已足敷应用。鄂山、卢坤、再与长龄、杨遇春、咨商筹备。无致缺乏。又据奏、阿克苏请拨饷五万两。经该都统飞咨赓音岱。俟乌噜木齐所调甘饷路过该处时。截留转解。所办尚好。其需用纸札等项。并著英惠如数置办。交派往阿克苏废员潘煜星速运往。统俟事竣报销。所奏废员张金、办理汉文事件。尚无贻误。著加恩赏给从九品职衔。仍随时察看。如果始终奋勉。俟年满再行具奏。至英惠另片请将张文浩派赴喀喇沙尔。朱锡爵派赴库车。常川驻劄。经理运粮事宜。前据鄂山等奏、已派镇迪道汤鼐、在吐鲁番。安西直隶州知州赵宜暄、在喀喇沙尔。宁夏道瑞庆、在库车安台督办。无须张文浩、朱锡爵、前往办理。昨已有旨谕知长龄、饬交英惠酌量差遣。不必管理粮台矣。将此各谕令知之。　　

○又谕、昨据杨遇春奏、长清等剿贼连获胜仗。业经降旨施恩。本日长清等奏到。朕详加披阅。又明降谕旨。将该大臣等加赏物件。以示嘉奖矣。据活贼供称贼夥内伪阿奇木伯克极多。达淩阿等打退贼匪。系玉努斯阿浑为首。副将郭继昌等打散贼匪。系伊斯拉木素皮、及库尔班素皮为首。均系张格尔心腹。喀什噶尔、叶尔羌、共来三千余贼。并沿途纠约附逆回匪二千余人。分为四股。在沿河游奕。均被官兵打散。河以南留贼匪一股千余人接应。闻和阗数日内尚有贼匪前来。并喀什噶尔城垣坚固。攻打不动。现在尚存各等语。喀什噶尔自六月二十一日被围。距今将及三月。果能婴城固守。自当设法救援。现在官兵抵阿克苏不下万余人。长龄等当派精兵。从间道往救。以速为妙。仍沿途多设侦探。万一此信不确。或城虽尚存。而屯聚之贼较多。道梗不能前进。仍须慎重。不可堕贼奸计。以致轻敌损威。和阗一城。已据兵丁王相泰供称于八月二十日失守。叶尔羌、英吉少尔、现无的确信息。著长龄等一并查明具奏。其玉努斯阿浑等三人。均系张格尔心腹。除库尔班素皮业经戮毙外。玉努斯阿浑等尚俱在逃未获。该逆等是否各城叛回。抑系卡伦外回子。随同张格尔进卡滋事。著长龄等查明覆奏。其头戴金线帽身穿红衣之回子。自即系伊斯拉木素皮。该犯业经带箭而逃。著长龄等查明曾否射毙。其射贼兵丁。系何姓名。据实奏闻。候朕施恩。其贼供和阗尚有贼匪前来。和阗草地可通库车。现在留防库车兵丁一千四百名。俱已撤回阿克苏。库车兵力太单。长龄等仍遵前旨。派兵前往防守。乌什与阿克苏唇齿相依。不可因乌什近城并无贼匪。稍存大意。长清等将原拨伊犁官兵五百名。仍令前往。所见甚是。并令将头台照旧安设。所办亦好。总须声势联络。钲鼓相闻为要。长清由兵部司员简用。甫经到任。即能抚绥回众。办理周妥。此次将城外备防兵。分派关厢守御。并令马队三十余人。往来驰骋。飞沙扬尘。使贼匪惧有准备。深得兵家虚实之法。其开穵濠沟。安设木栅。颇能实心出力。著长龄等再加察看。其办事才识。究竟如何。遇便覆奏。将此由六百里加紧谕令知之。　　

○四川松潘镇总兵官德楞额、因病解任。以建昌协副将世泰、为松潘镇总兵官。　　

○丙申。谕军机大臣等、杨遇春奏、提督杨芳、齐慎、均遵旨赶赴阿克苏。其乌什地方。经达淩阿等击退逆回。道路疏通。长清等调派札木防兵五百名。计早赶到。览奏欣慰。格布舍所带宁夏庄浪凉州满汉官兵二千名。现在兵力未厚。著照所请、拨留庄浪凉州满兵五百名。派协领管带。驻守哈密。归恒敬调遣。其满汉兵一千五百名。仍令格布舍带领随进。俟至吐鲁番、喀喇少尔、库车、拜城等处。随地布置。惟该处满兵。开销太多。又不得力。将来续调陕甘精兵云集。足敷堵剿。即将宁夏凉州庄浪满兵撤令回营为是。至另片奏、天气寒冷。请照例马兵借银十两。步兵借银六两。以纾兵力。俱照所请行。再逆裔张格尔年岁若干。系何状貌。并伊出身家属。长龄等自必遵照前旨。侦探明白。著再就现获各犯内逐细讯明。以便辨认。仍遇便奏闻。将此由六百里谕令知之。　　

○又谕、杨遇春等奏、筹办续调满汉官兵。应需车辆事宜。据称每一千兵一起。需车二百余辆。口外口内。车辆俱形短绌。请于口内有车处所。定数派买双套铁脚马车。每车一辆。马二匹。定价四十两。合计买车四千辆。自肃州至阿克苏。计程五十八站。按雇车需银二十六万余两。按买车除费价银一十六万两。草料价银六万四千八百余两。通盘计算。尚可有盈无绌等语。现在大兵陆续出关。口外车辆。不敷雇用。该参赞奏请买车运送。较为节省。若能如此办理。甚属得宜。著鄂山、卢坤、查照所议。飞饬口内各州县。迅速购买四千辆。即交就近驿站。俟官兵过境。照数拨给。无稍迟误。此项车辆马匹。即责成带兵官妥为照料。到日交总理粮饷处查收。即为挽运粮石之用。前拨各省饷银四百万两。现计均可陆续抵甘。本日复有旨拨内库元宝银二百万两。运解赴甘。军饷既裕。该署督等务须妥为经理。源源接济。仍当加意撙节。勿任稍有浮糜。以副委任。将此由六百里各谕令知之。　　

○仓场侍郎韩鼎晋、因病解任。调署礼部左侍郎张师诚、为仓场侍郎。以内阁学士白镕、署礼部左侍郎。　　

○丁酉。上御洞明堂。勾到四川情实罪犯。停决斩犯四十四人。绞犯十三人。余七十七人予勾。　　

○谕内阁、朕恭阅皇祖高宗纯皇帝实录。内载乾隆四十五年九月奉圣谕。乡试为抡才大典。欲拔真才。先清弊窦。本年顺天乡试。经摉检王大臣奏、拏获怀挟传递及顶名代倩。不一而足。顺天科场。特派王大臣等于甎门龙门逐次严查。尚有此等弊窦。何况外省。稽察摉查。断不能如京师之严密。乃历年披阅各该抚奏摺。均以三场无弊。一奏塞责。实因摸棱市誉。不肯认真任怨耳。嗣后各省巡抚。凡遇大比之期。必须实力稽查。如有弊端。即当严加究治等因钦此。仰见皇祖遴拔真才。谆谆训诫之至意。科场条禁。首严怀挟。诚以始进不正。则士习不端。弊窦不清。则真才不出。于抡才大有关系。乡会试摉检王大臣及各省督抚。自宜认真厘剔。以期拔取人才。乃近年各省学政。尚有查出夹带生童。交提调惩办者。至乡会试届期摉检并不认真。率以三场无弊。一奏了事。视成具文。不肖士子。竟有钞录成文。侥幸中式者。抡才大典。与其黜革于后。孰若剔弊于先。嗣后乡会试摉检王大臣及各直省监临等。务须破除情面。严剔弊端。认真办理。查照定例。不许携带片纸只字。一经摉出。立予褫革。照例惩办。庶足以杜幸进而裨文治。将此通谕知之。　　

○诏谕哈萨克汗阿勒坦沙拉。昨伊犁将军代奏、尔遣尔弟台吉江锡尔呈递摺内。知悉尔父托霍木身故。朕心悯恻悼惜之至。自尔曾祖以至尔祖父。世世深沐国恩。兹尔父身故。特由遐荒遣尔弟恭请朕安。呈进贡马。及听如何办理。请示于伊犁将军。情词甚属恭顺。朕心不胜嘉悦。此汗爵肇自尔曾祖。延及尔祖尔父。尔既系托霍木长子。即加恩著尔袭封。钤用御宝。降给诏旨。并赏给大缎四匹。到时敬领。尔自此感戴朕恩。于尔属下哈萨克人众。妥为管束。友爱子弟。严缉盗贼。和睦邻夷。遇事俱遵伊犁将军指示而行。常承鸿恩于无替。勉之慎之。毋许怠荒。特诏。　　

○给江西莲花、萍乡、永新、宜春、安福、庐陵、分宜、七厅县被水灾民一月口粮。　　

○戊戌。谕内阁、和世泰等奏参、台站接递夹板迟误各员一摺。据称七月二十二日。兵部发出递寄乌里雅苏台将军限日行六百里夹板一副。经张家口管站部员检举。该员所辖二十三台。迟误一日有余。复经查出赛尔乌苏所辖二十一台。亦迟误一日有余。请将阿尔泰军台四十四站正副扎兰章京等。全行革去顶带。管站部员分别交议等语。军台递送来板。如有迟误。各台站均有填注收发时刻可稽。不难逐站查明。将迟误之员。指名分别参处。此次究系某站迟延若干时刻。未据切实声明。遽将台站各员。全行参办。殊不足以昭平允。著交新任都统博启图、详细查明。据实具奏。再降谕旨。　　

○己亥。上诣绮春园问皇太后安。　　

○谕军机大臣等、庆廉等奏、贼匪击窜出境。城守严密。现派出摉拏零匪一摺。庆廉等前此探知贼匪窜扰本境。一切调度尚合机宜。现在贼匪已奔窜出境。台站肃清。阿克苏续派官兵五百名。已到乌什。即当督饬分驻严防。期与阿克苏声势联络。互相接应。勿以贼匪远遁。稍形懈弛。至该处各回庄。间有被胁回子。固应查拏惩办。然须查访明确。分别良莠。密行躧缉。勿令群相惊扰。方为妥善。其探贼被戕之外委焦士贤、及军台被害兵丁张智、白升周、著即咨部照例赐恤。将此由五百里谕令知之。　　

○修筑浙江东西海塘埽工坦水。从巡抚程含章请也。　　

○庚子。遣官祭历代帝王庙。　　

○以告替云南腾越厅属大塘隘土把总刘学聪子开辅、袭职。　　

○辛丑。谕内阁、孝东陵宝城。暨景陵隆恩殿工程。著派程彰阿、敬徵、会同该管大臣敬谨修理。　　

○又谕、长清等奏、阿克苏境内肃清。派兵严防。并访获纠众首逆一摺。所办甚好。阿克苏自前此痛剿渡河贼匪后。经官兵等于浑巴什河南。摉获带伤零匪。并附近回庄从贼逆回三百余名。又据三品候补阿奇木伯克巴彦岱、及头等侍卫阿布都尔满、五品伯克托克托呢杂尔等、访有阿哈雅尔七品伯克鄂斯满首先纠众附逆。因值达淩阿等将贼击败。逃回本处。复敢带同伊二子潜来阿克苏。假作避难良民。窥伺城内虚实。不法已极。现经拏获讯明正法。巴彦岱等倾心效顺。诚悃可嘉。巴彦岱、阿布都尔满、俱著加恩赏给二品顶带。托克托呢杂尔、著加恩赏给四品顶带。以示奖励。又据另片奏、伊萨克自带兵随营效力以来。认真出力。现复带领回兵。赴阿哈雅尔访获从逆之玉子巴什等三十余名。并捐马二百二十余匹。矛一百数十件。实属急公。伊萨克前已赏加二品顶带。并令承袭贝子世职。著再加恩赏给白玉搬指一个。白玉鼻烟壶一个。大荷包一对。小荷包二个。以示优奖。其随同出力之库车四品伊什罕伯克阿布拉、沙雅尔五品商伯克阿里玛、六品哈资伯克托胡达、七品伯克塔赖八海、阿克苏六品军台伯克托库达、七品伯克阿哈毛拉、著各赏给加一级。先换顶带。　　

○谕军机大臣等、前令长龄于进兵之始。广张告示。晓谕回子布噜特等。俾知顺逆。不致为该逆裔煽诱裹胁。原命以扬威将军衔。随时随地。遍行晓示。不必专候印信颁到。再行办理。刻计该将军于月内可抵阿克苏。杨遇春亦随后继至。无庸等候武隆阿会商。即遵照节次谕旨。大张告示。剀切晓谕回子布噜特等。务期从逆者咸知自新。不从逆者群思效顺。方于进兵机宜。为有裨益。惟布噜特散处卡外。当遴选能事员弁。传檄前往。俾令周知。其汰劣克前此抗拒官兵一节。原因巴彦巴图将其家属妄加杀害。是以心存报复。尚非甘心助逆者可比。亦当于告示内明白宣谕。以现经奏明大皇帝鉴其冤抑。特颁恩旨。赦其擅杀巴彦巴图之罪。檄令效顺图功。当与各布噜特一体邀恩懋赏也。至所奏以叛逆伯克阿布都拉博巴克二犯。用为内应一节。虽是一时权宜之计。惟此辈心存反侧。无论此时断难委以心腹。即使幸能成功。将来论功升赏。何以服恭顺回众之心。若不加以恩赉。又何以示信外夷。诸多费手。未为尽善。又据另片奏、迈哈默特鄂对、免其一死。以伊萨克承袭贝子。调补阿克苏阿奇木伯克之处。前已有旨饬将伊所袭贝子。令伊萨克承袭。迈哈默特鄂对、暂缓正法。妥为拘禁。该犯与张格尔潜通信息一节。前此长清所讯。本有不实不尽。现在该将军即日可到阿克苏。著将该犯仍带回阿克苏。传旨念其祖父勋劳。贷其一死。令其将在喀什噶尔如何与张格尔商谋诡计。如何即回阿克苏。所差玉子巴什送给张逆之信。是何言词。意欲何为。务即一一供吐实情。勿任稍有狡饰。该将军讯问明确。应如何安置。奏明候旨遵办。现计该将军等到后。所调各路大兵。亦陆续云集。俟兵力壮盛。再当商筹妥策。克期进剿。总于大兵进发之前。一面声言于何日督兵前往。一面务分奇兵两路。每起各三千名。遴选得力带兵大员。并派熟悉路径之人。如防御额尔古伦、及外委索文等。衔枚疾走。由便捷草地先后进发。抄至喀什噶尔。为要截兜捦之计。然后正兵由大路而抵该处。两路粮饷。必须源源接济。方可进兵。先当多设侦探。如喀什噶尔尚在坚守。自当进兵速为救援。傥已失守。尤当早图克复。重兵驻守共筹夹击共剿之策。各开齐路径。处处可以窜越。必须以奇兵截其要路。或檄谕布噜特效顺助力。以期歼捦首逆为要。总之责成该将军等。勿令张格尔窜逸。徒劳无功。其应如何设法办理之处。朕亦不为遥制也。再本日据长清奏、前此痛剿贼匪。复派兵在河以南树林。摉获带伤零匪。并各回庄附逆回匪多名。又据巴彦岱等访获阿哈雅尔七品伯克鄂斯满、首先纠众附逆。现带伊二子潜匿阿克苏城内。当饬拏获。据供有和卓大阿浑差人邀伊所管回子从逆。伊即应允。令伊子爱里什及玉子巴什等。在阿哈雅尔上下两村。纠约骑马贼三百。步行贼四百。前去附逆。正值达淩阿等将贼打散。带同贼众各同本处。复带伊二子潜来阿克苏。假作良民。窥伺城内虚实等语。现经长清等饬令伊萨克访获三十余人。讯明办理。所办甚好。已明降谕旨分别加恩矣。惟该回庄户口甚多。其中良莠不齐。固须将附逆回子。密为访察明确。按名查拏。亦不可稍有惊扰。致善良者群相疑惧。现在阿克苏境内虽已肃清。亦须严加防范。如贼匪复敢纠约前来。即当迎剿歼除。将此由六百里谕知长龄、杨遇春、俟武隆阿到时。令其阅看。并谕长清、达淩阿知之。　　

○又谕、前据杨遇春奏、所调各兵。因天气寒凉。钱价食物较昂。恳请马兵每名借银十两。步兵每名借银六两。当经降旨允行。朕思前调吉林黑龙江劲旅三千名。前赴军营。长途远涉。际兹将届初冬未必皆有御寒之具。若酌赏银两。该兵丁途次纷纷售买。转恐耽延时日。有误遄行。著鄂山、徐炘、豫为筹办。每兵一名。赏给老羊皮马褂一件。未过西安者。由徐炘办给。已过西安者。由鄂山办给。其兵丁本有皮衣者。折价银四两。俾得挟纩有资。所有动用银两。俱准其作正开销。将此谕令知之。　　

○赠故陕西按察使严如煜、布政使衔。入祀名宦祠。　　

○免阿克苏附近回庄本年应交麦石。　　

○壬寅。谕内阁、程祖洛奏、丁忧知县。治行卓著。请于起复后仍发豫省补用一摺。前任罗山县知县邹鸣鹤。著准其于服阕后仍发豫省。遇有南汝光陈四府州属应留选缺出时。酌量补用。此系因该府州属地方紧要。治理需人。该员邹鸣鹤实心图治。历著循声。是以俯允所请。嗣后不得援以为例。该部知道。　　

○免湖南醴陵、攸、茶陵、三州县应补被水漂失仓谷。并给贫民垦复地亩工本银。　　

○癸卯。江西巡抚韩文绮覆奏、遵查南安、赣州、吉安、各属先后拏获匪唐兴通等。盗匪周三女子等。枭匪曾泳英等。赌匪陈万等。均经陆续分别问拟。讯无叠劫商贩五十余起、及郭姓被劫万余金之事。至选举乡耆。并择要移驻文武员弁。现已随时斟酌办理。得旨、总要认真查办。勿蹈摸棱徇庇之习。戒之勉之。　　

○新调甘肃凉州镇总兵官哈丰阿奏报交卸浙江处州镇总兵篆务。即日遵旨驰赴新任。并恳恩准令前往军营。随同杨遇春剿捕逆回。勉图报效。得旨、调任原系紧要之缺。小心镇守。毋庸前赴军营。　　

○调宁夏将军格布舍、为乌里雅苏台将军。西安将军庆山、为宁夏将军。福州将军萨炳阿、为西安将军。广州将军果齐斯欢、为福州将军。以前任镶红旗汉军都统庆保、为广州将军。　　

○甲辰。上御洞明堂。勾到广东福建陕甘情实罪犯。停决广东斩犯七人。绞犯六人。福建斩犯六人。绞犯二人。陕甘斩犯十八人。绞犯十一人。余八十八人予勾。　　

○乙巳。孝慈高皇后忌辰。遣官祭福陵。　　

○上诣绮春园问皇太后安。　　

○谕内阁、伦布多尔济等奏、查明迟延紧要公文一摺。前由六百里寄德英阿谕旨。军台接递迟延。降旨饬令查明参奏。旋据和世泰查明、张家口递至口外第九台误写马递。以致下站相沿迟误。业将该管官分别议处。其第九台以后各台站。均无庸查议。兹据伦布多尔济等奏称、乌里雅苏台所属二十台站。统计二千余里。行走三日有余。虽系照马递摺报一例递送。而核计数里。尚无迟延。所有伦布多尔济、八十、自请交部分别察议之处。著加恩宽免。其兼管各台站之台吉四员。并著免罚牲畜。
  </div>
  <div class="pagination">
   <a href="清实录道光朝实录_page199.html">
    上一页
   </a>
   <span>
    ...
   </span>
   <a href="清实录道光朝实录_page195.html">
    195
   </a>
   <a href="清实录道光朝实录_page196.html">
    196
   </a>
   <a href="清实录道光朝实录_page197.html">
    197
   </a>
   <a href="清实录道光朝实录_page198.html">
    198
   </a>
   <a href="清实录道光朝实录_page199.html">
    199
   </a>
   <span class="current-page">
    200
   </span>
   <a href="清实录道光朝实录_page201.html">
    201
   </a>
   <a href="清实录道光朝实录_page202.html">
    202
   </a>
   <a href="清实录道光朝实录_page203.html">
    203
   </a>
   <a href="清实录道光朝实录_page204.html">
    204
   </a>
   <a href="清实录道光朝实录_page205.html">
    205
   </a>
   <span>
    ...
   </span>
   <a href="清实录道光朝实录_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
