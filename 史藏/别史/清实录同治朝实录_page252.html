<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 252 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 252 页/共 505 页
  </h1>
  <div class="content">
   监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。五月。己未朔。上诣绥履殿问慈安皇太后安。平安室问慈禧皇太后安。至丁亥皆如之。　　

○谕军机大臣等、成禄奏、官军移扎甘郡。前军进偪肃州。并连日获胜情形各摺。甘凉一带。贼垒林立。经成禄派拨已革知县窦型等。带队陆续由凉州前进。先解永昌城围。进扎距肃州六十里之黄泥铺。已革总兵庆瑞等进扎双井子。互为声援。将叠次扑营之贼。先后击败。追杀甚多。该提督亦拟督队由甘郡驰赴肃州前敌。著成禄乘此声威。激励诸军。迅将肃州城垣攻克。毋稍迁延。伊犁被围日久。危急万分。该提督于攻克肃城后。即当星夜督军出关。驰援新疆各城。以解倒悬。不得稍存观望。道员黎献、前已有旨令杨岳斌察看。现据成禄奏称、该员被肃甘两属绅耆控告。有受贿缓师纵勇殃民等事。情节较重。著杨岳斌确切查明。据实严参。不得稍事徇隐。所有黎献前辖之南北两营。均著专归成禄调遣。即由该提督派员管带。其黎献所领之马步六营。即著交署肃州镇总兵黄祖淦代领。申明纪律。严加钤束。该提督前次奏请以降调镇迪道文麟、督办行营粮台。文麟现已＜??闲＞放哈密办事大臣。著杨岳斌赶紧另派妥员。前往经理该军营粮台事务。并饬甘凉两属地方官。将该军营日食面斤草料。就地设法供支。源源协济。不得稍存玩视。将此由六百里各谕令知之。　　

○科尔沁博多勒噶台亲王伯彦讷谟祜奏、边外肃清。遣撤马队。留兵弹压。得旨、所有边外地方。清查弭盗各事宜。著俟布置妥协后。即行回京。济克登旺古尔等、著即各回游牧。以示体恤。　　

○河南巡抚李鹤年奏、张牛股匪。窜赴丰砀。现驰抵归德防剿。得旨、张牛股匪。虽窜丰砀。难保不回窜豫疆。著李鹤年督饬各军认真防剿。毋令乘闲纷突。　　

○以广西克复浔州府城。暨剿办艇匪出力。赏运同俞文煇、都司樊贵标等花翎。都司梁国定等蓝翎。余加衔升叙开复有差。　　

○复甘肃肃州阵亡已革副将王梦麟原官。予祭葬世职。把总秦飞龙祭葬世职加等。　　

○予安徽黟县殉难文童朱福泰等绅民妇女四千六百五十九名口分别旌恤如例。　　

○予江苏江甯合门殉难监生姚徵甲等暨妇女十名口分别旌恤。并立祠建坊如例。　　

○庚申。予河南故漕运总督袁甲三入祀乡贤祠。从巡抚吴寿昌请也。　　

○旌表割臂疗亲浙江知县言良鉁妻左氏。　　

○辛酉。孝诚仁皇后忌辰。遣官祭景陵。　　

○追予山东阵亡都司姜顺附祀故钦差大臣僧格林沁淄川县专祠。　　

○壬戌。谕内阁、都察院奏、福建职员林奠国、以侵吞饷项偏讯蒙详各情。遣抱告赴该衙门呈诉。据称该职员胞侄署福建提督林文察、于同治三年闲。奉调赴漳剿逆。在瑞香亭地方与贼接仗。游击许忠标等或未战即溃。或闻警先逃。游击赖正修等均按兵不救。以致林文察援绝捐躯。该职员随将印信、并饷银九千五百两。交赖正修收存。乃赖正修止将印信赍解。其饷银尽行侵吞。经藩臬两司提讯。赖正修等捏造伪劄。转诬该职员带勇先逃。两司偏听不究。竟将该职员蒙详请参等语。案关营弁不救主将。吞饷捏供。两司偏讯蒙详。虚实均应澈底根究。著左宗棠、徐宗干、亲提人证卷宗。秉公严讯确情。按律惩办。毋枉毋纵。寻英桂等奏、遵讯各该员并无按兵不救各情。惟林文察大营陷时。许忠标扎营较近。虽赴援受伤。究属庸懦。赖正修接收林文察存营饷银。于支发各军核准报销外。虚报银三百余两。实属侵欺。均应按律科罪。至捏造伪劄等情。系林奠国怀疑诬控。尚非有意诬告。应无庸议。下部议。从之。　　

○又谕、都察院奏、直隶候选知县王叔喆、遣抱告以要案不结。贿赂公行等词。赴该衙门呈诉。此案于咸丰九年。据监生王联廷之妻王谷氏、以命案不明。诬枉无辜。并伊侄王叔喆忤逆不法等词呈控。奉旨交审。此次王叔喆复以王联廷毒毙伊继母王阎氏贿串改供等情呈控。事越七年之久。两造各执一词。且牵涉问官。虚实亟应澈底根究。著刘长佑督同臬司亲提人证卷宗。秉公严讯确情。按律定拟具奏。　　

○谕军机大臣等、张亮基奏、逆匪袭踞兴义府城。并新城回匪句结贞丰贼匪袭城。永甯州属汉夷仇杀各情形。暨请留刘岳昭暂缓赴滇各摺片。新城回匪金万照等、句结贞丰贼匪。袭踞兴义府城。将叠著战功之马忠惨加残害。张亮基于各属禀报不符之处。详加剖析。既知金万照等之甘心从逆。何以仍示羁縻。且于张定中之禀报不实狼狈为奸者。反令其暂署游击。代办总兵。实属意存迁就。著即迅速查明兴义失守实在情形。另委妥员往署游击等缺。责令会同现署知府陈聘儒调齐勇练。务将兴义府城。赶紧收复。并将贞丰等处次第戡定。不得再事颟顸。至贼势益形滋蔓。署知府李保衡是否殉难。抑被拘囚。著张亮基查明具奏。永甯州属新寨烈山村汉民杀害教民一案。主教胡缚理称系署知州尹树棠、无端带练戕害。而张亮基咨访。则系从教夷民。平日焚杀滋扰。汉民激于公忿。纠众报复。杀毙乌拉岩夷民三人。尹树棠前往弹压。始各解散。与胡缚理所称。情节迥殊。张亮基务当督饬委员。秉公查明。速行了结。毋得迁延日久。另生枝节。前据刘岳昭奏请回川筹商军事。当经谕令俟遵绥军务事定。即行驰赴新任。无庸折回川省。张亮基惟当与刘岳昭会商熟计。务将绥阳一带。克日肃清。则黔省军声日振。即可力图自强。正不得专恃援兵。自甘颓靡。将此由六百里谕令知之。　　

○又谕、张亮基奏、饷项万分支绌。请饬川省分拨重庆泸州两处厘金解黔。并请饬催李元度迅速进兵各等语。贵州地瘠民贫。饷无所出。军兴以来。各省协饷久停。益形拮据。前经谕令欠解黔饷各督抚。将历年积欠各饷。分年陆续解还。迄今半年之久。仅据湖南省解到协饷捐饷银七万余两。杯水车薪。无济实用。该省民穷财尽。饷溃堪虞。四川重庆府泸州两处。距黔较近。抽收盐斤及百货厘金。尚属丰望。若酌量分拨。就近解黔。于军饷不无小补。即著崇实、骆秉章、将该府州所收厘金。按月划分一半。由黔省随时委员赴该府州领解。以济急需。毋得意存畛域。稍涉推诿。李元度一军。前据李瀚章奏称、与兆琛所部。分路进扎镇远铜仁。兹据张亮基奏称都匀苗匪教匪。现在攻扑荔波县城。势甚猖獗。该署抚已派副将卢希恒等军往剿。兵力尚单。该处为由粤赴黔要路。饷道攸关。且恐该匪与潘何逆党句结上窜。即著李瀚章酌调周洪印所部。相机前进。其兆琛、李元度等、所需饷项。并著宽为筹备。以收饱腾之效。将此由五百里各谕令知之。　　

○又谕、总理各国事务衙门奏、俄国使臣请赴黑龙江内地通商。现办情形。并请饬吉林等处。筹办边防各摺片。据称俄国住京使臣。坚持成见。必欲往黑龙江内地通商。经该衙门与之约定。百里以内照章贸易。百里以外持照游历。不得以游历执照为通商之用各节。业经该衙门行文特普钦查照商办。该国住京使臣。一味矫强。并称先已行文东悉毕尔总督照办。请饬黑龙江查明办理等语。俄使坚韧性成。语多狡赖。内地通商各节。尚未经总理各国事务衙门与之商允。即欲行文该国照办。且并不声叙所允何事。豫为日后藉口地步。难免将来无硬行闯入边界情事。著特普钦迅即密饬黑龙江所属守卡官弁。如俄国边界大臣前来黑龙江。与该将军议及俄商假道行走给照验照等事。必须查照总理各国事务衙门咨文。果相符合。方与商办。不可徒听该国人一面之词。遽行允办。以杜狡诈。至由俄国阿巴该推卡伦至阿木尔省。经过爱珲墨尔根城内地。沿途有无兵卡可资防范。及俄人欲在黑龙江吉林等处内地通商。有无十分妨碍。各该城地势。是否扼要。有无险隘可守。民情强弱如何。能否相安无事。均著富明阿、特普钦、详细查明。迅速核奏。以便该衙门酌度情形。与俄使会商。俾办理较有把握。不至内外两歧。章京志刚、现在奉天军营。前经总理各国事务衙门函商文祥。就近酌量劄饬该章京前赴黑龙江察看情形。文祥现已起程回京。即著都兴阿转饬该章京赶紧前往。毋稍迟误。至奉天滨海地方。原有牛庄通商口岸。黑龙江吉林等省。与俄国壤地相连。边防最关紧要。防范稍疏。难免不别滋事端。亟应整顿武备。以杜敌人觊觎之渐。著都兴阿、富明阿、特普钦、各就本省情形。豫筹储饷足兵之计。核实办理。先为自强之策。不可徒托空言。有名无实。现在马贼余党未尽。该将军等正可籍剿匪之名。将所属营伍。力行整顿。勤加训练。以期有备无患。吏治民情。亦须认真经理。俾令日有起色。其边界地方与外国交涉事件。该管将军等尤须遴派明白晓事之员。前往区画。不至缓急轻重。措置失宜。方为妥善。总理各国事务衙门摺一件。片一件。均著钞给该将军等阅看。将此由五百里各密谕知之。寻富明阿奏、吉林虽有要隘卡伦。官兵无多。仅资防守。若俄夷再由陆路通商。万一别生事端。实难筹顾。特普钦奏、黑龙江地无险阻。若准俄人通商。则边省情形。尽为窥伺。且与内地人民。亦难相安无事。下所司知之。　　

○又谕、总理各国事务衙门奏、比利时国换约届期。请派员互换一摺。比利时国前立条约。声明一年期内。在沪互换。现据该国公使金德、呈递照会。内称请派员前往上海。会办等语。该公使现往东洋。约计三个月后可以到沪。应于本年九月以前互换。著派郭柏荫将上年与比利时国所立条约。妥为互换。其修约各本。俟崇厚派员赍送至江苏时。即著郭柏荫祗领。届期前往上海办理。并著军机处将此次寄谕摘录。一并发往。如该使索看凭据。即可给与阅看。俟换约事毕。此旨仍缴还军机处备查。总理各国事务衙门摺一件。该国公使照会一件。均著钞给阅看。将此由五百里谕知李鸿章、并传谕郭柏荫知之。　　

○予贵州毕节阵亡外委刘天奎等祭葬世职加等。　　

○予山东滕县阵亡殉难绅团妇女四千一百名口分别旌恤如例。　　

○癸亥。予安徽灵壁等处阵亡参将卢智庸等祭葬世职加等。　　

○甲子。谕军机大臣等、李鹤年奏、官军剿贼获胜一摺。任赖等逆。回窜夏邑胡家桥等处。经马德昭等军追蹑。将贼击败。由归德一带奔窜。官军追及。先后杀毙贼党千余名。余贼南遁。势趋亳州。李鹤年现已饬令宋庆等军。跟踪追击。即著严饬宋庆等视贼所向。越境攻剿。毋得稍分畛域。贼踪偪近亳境。防剿不可稍松。著乔松年严檄程文炳认真堵剿。毋令该匪乘闲奔突。张得胜太和之军。及沙涡两河炮船。并著该抚相机调遣。就近援剿。藉壮军威。曾国藩即饬周盛波南路之师。探踪前进。并饬刘秉璋等军往来游击。以收聚歼之效。豫军此次追贼。虽颇有斩获。究未能大挫凶锋。姑念其忍饥力战。已明降谕旨将出力之参将蒋东才等照给奖叙。嗣后遇有小胜。李鹤年仍当将出力人员存记汇保。毋许随摺保列多人。以示限制。将此由五百里各谕令知之。　　

○以河南师德剿贼获胜。赏参将刘廷花翎。勇目马融和蓝翎。参将蒋东才等加衔升叙有差。　　

○乙丑。谕内阁、此次考试翰詹各员。经阅卷大臣等校阅进呈。拟定等第。一等五员。二等三十七员。三等五十二员。四等三员。不列等一员。其考列一等之洗马孙毓汶、著以侍讲学士升用。侍讲学士夏同善、著以詹事升用。少詹事杜联、著以内阁学士升用。编修平步青、著以侍读升用。许其光、著以侍讲升用。考列二等之编修刘溎年、英启、均著以侍讲升用。侍读周寿昌、著以庶子升用。编修黄体芳、著以洗马升用。张鹏翼、李文田。均著以中允升用。徐申锡著以赞善升用。侍读学士景其浚、著以少詹事升用。以上各员。现在无缺可补者。均著先换顶带。在任候缺。编修黄钰、张丙炎、侍讲学士胡瑞澜、编修张家骧、侍读吕锦文、编修朱逌然、均著记名遇缺提奏。并各赏大卷江?袍料一匹。小卷江?袍褂料各一件。编修夏子鐊、范熙溥、陈翼、侍讲鄂芳、编修解煜、陈彝、李端棻、陈亮畴、均各赏大卷江?袍粒一匹。考列三等之右庶子铁祺、左庶子常恩、均著以侍讲降补。侍讲学士惠林、著以侍读降补。左中允奎润、著降为编修。左赞善李祉、著降为检讨。检讨王庆祺、编修陆懋宗、郭怀仁、检讨张观准、均著罚俸半年。少詹事苏勒布、著以庶子降补。仍罚俸半年。编修贾瑚、王道源、陈振瀛、均著罚俸半年。纺修王昕、龙淇霖、温忠翰、游百川、检讨吴镇、编修马相如、均著罚俸一年。检讨孙凤翔、编修范德馨、陆尔熙、均著罚俸二年。吴鸿恩著罚俸三年。考列四等之编修边宝泉、著罚俸三年。左赞善布彦、著改为主事。仍罚俸一年。编修蒋维垣著改为内阁中书。仍罚俸一年。不列等之编修王浵、著即行革职。其考试繙译列入一等之侍讲松溎、著以侍读学士升用。考列二等之侍讲学士讷仁、著以少詹事升用。侍讲文奎、著记名遇缺提奏。并赏大卷江?袍料一匹。小卷江?袍褂料各一件。考列三等之洗马广寿、著罚俸二年。右赞善庆麟、著降为编修。余俱著照旧供职。该员等其各力求实学。慎守官方。用副教育人材至意。　　

○谕军机大臣等、都兴阿奏、通筹奉省剿捕机宜。并将南路窜匪剿除净尽一摺。李洛万余党。均隐伏清河沟。该将军察其形踪。不甘遣散。亟应严密摉捕。著即督饬色尔固善等、并续派之托伦布等。各率所部。协同摉剿。毋留遗孽。富明阿现在边外火路站。与色尔固善面议会剿机宜。其应如何添拨劲旅会同聚歼之处。著都兴阿咨商富明阿妥筹布置。八家子新兵堡等处。为东路要隘。均须派兵驻扎。扼贼纷窜之路。都兴阿现于五月初二日前赴兴京。察看各处情形。即著将杜嘎尔所带察哈尔黑龙江马队。择要驻扎。妥为调度。李洸明、刘洛耗等逆首。业经正法。余党歼剿殆尽。南路现虽无贼。而零星残匪。难保不暗中伏匿。复图啸聚。仍著檄饬刘景芳等认真摉剿。务绝根株。将此由五百里令知之。　　

○上以夏至祭地于方泽。自是日始。斋戒三日。　　

○丙寅。谕内阁、左宗棠奏、安徽补用副将马复震、因祖父先后殉难。立志复仇。随同该督征战多年。好学知书。志趣卓然。于闽省肃清案内。著有微劳。恳请酌改文职等语。向来有无似此成案。著该部查明具奏。　　

○谕军机大臣等、吴棠奏、大股捻逆扑犯清淮。官军分路扼剿。并履勘调度情形一摺。张赖各逆。因东皖豫各省官军林立。意图窜扰清淮。并力以逞。经吴棠督饬各军。一败之于成子河。再败之于运河。刘秉璋等复于洋河一带。痛剿数次。先后毙贼数百名。贼于五月初二日。仍向泗州一带遁去。剿办尚属出力。在事水陆员弁。暨各属练董。著准由吴棠择尤存记。汇案保奖。毋许冒滥。惟此股贼匪。奔突靡常。难保不思回窜。清淮兵力无多。虽未能越境追剿。而防范不可稍松。仍著吴棠严督在防将士及绅董人等。力扼水陆要隘。坚守圩寨。以遏贼冲。毋令乘隙抵瑕。扰及完善。其徐州等处防务。仍饬李鸿裔、董凤高等、严密防剿。毋稍疏虞。将此由五百里谕令知之。　　

○又谕、左宗棠、徐宗干奏、官军越境剿办斋匪。歼除净尽一摺。闽省崇安县斋匪。聚众戕官。经提督黄少春兜剿摉杀。闽境肃清。复督军越境追至江西之上饶铅山等县地界。连次接仗获胜。斩戮甚多。并派队穷摉山穴。余党几无漏网。捕获匪首陈奴奴即陈顺洸等多名。首逆安寿仔、亦经崇安绅士捦获送官。一并正法。斋匪当与盘踞封禁山内。传习邪教。地方文武。总未能实力摉捕。每至聚众滋事。现虽将崇安戕官股匪歼除。而余党潜伏山内。传习邪教。藏匿尚多。刘坤一现已派席宝田一军。前赴河口驻扎。左宗棠亦派张树菼驻军崇安。以备会剿。著即乘此声威。饬令带兵各员。会合两省兵力。分赴封禁山内。实力穷摉。务将积年潜匿匪徒。悉数捕戮。以期一劳永逸。不得以山径险阻。畏难中止。草率了事。致贻后患。并著刘坤一选派贤能地方官。编查保甲。随时晓谕该处百姓。毋为邪说所惑。以靖盗源。将此由五百里各谕令知之。　　

○荆州左翼副都统萨萨布因病解职。　　

○以荆州印务参领苏章阿为左翼副都统。　　

○福建水师提督吴全美因病解职。以漳州镇总兵官李成谋为水师提督。记名总兵官孙开华为福建漳州镇总兵官。　　

○以江西剿办金陵余匪出力。赏副将乐显锽、华吉祥、参将苏元章、王明亮、邓祖兴、游击张国仁、巴图鲁名号。同知江忠著、游击张元荣等花翎。知县席丰等蓝翎。副将王仁安等加衔升叙有差。　　

○以福建官军殄灭斋匪。予提督黄少春优叙。余加衔有差。免署知府同知周星诒处分。　　

○予江西各属阵亡殉难在籍知县伍崇熙等绅民妇女一千二百六十五员名口分别旌恤如例。　　

○丁卯。谕内阁、福建海坛镇总兵黄进平、台湾镇总兵曾玉明、闽粤南澳镇总兵颜青云、福建台湾道丁曰健、台湾府知府陈懋烈、均著开缺来京。交该部带领引见。　　

○谕军机大臣等、户部奏、山西河南湖北四川陕西应解成禄军营月饷各数千两。前经奉旨令各该督抚酌定数目筹解。四川应解甘肃新疆等处月饷。除鹤龄军饷外。每月再筹银三万两。解到时由杨岳斌分拨。至成禄出关后饷银。拟再由山东地丁项下。按月拨解五千两各等语。该提督现在进攻肃州。需饷堪急。若令停兵待饷。势必哗溃堪虞。即著官文、崇实、骆秉章、李鹤年、曾国荃、刘蓉、赵长龄、王榕吉、将应解该营月饷数千两。赶紧筹定数目。一面奏闻。一面派员按月解赴成禄军营交纳。并著崇实、骆秉章、仍遵前旨。将每月解甘之三万两。迅速按期拨解。杨岳斌于川饷解到时。务当酌量缓急。与成禄分拨应用。毋令缺乏。该提督出关后。军饷尤关紧要。著阎敬铭于山东地丁项下。按月拨银五千两。解交成禄军营以济要需。将此由五百谕知官文、崇实、骆秉章、杨岳斌、阎敬铭、赵长龄、李鹤年、曾国荃、刘容、成禄、并传谕王榕吉知之。　　

○戊辰。夏至。祭地于方泽。遣醇郡王奕譞恭代行礼。　　

○谕内阁、单懋谦等奏、验收剥运船米。请饬直隶迅解船只一摺。直隶沿河各州县。从前失修缺额船二百九十余只。限令本年正月闲。一律照数赔补。乃逾限已久。各州县仍未交齐。此外尚有应解抵补船七百六十余只。交者更属寥寥。当此运务吃紧之时。岂容各该州县任意延宕。著刘长佑严饬沿河各州县。将应交船只。勒限一律交齐。解赴天津应用。傥敢再有贻误。即行从严参办。　　

○谕军机大臣等、穆图善奏、收复灵州。并省城变乱。通筹西北大局情形各一摺。灵州回弁马朝清、捐交银米。缴械投诚。经穆图善派令佐领丰绅等前往收复州城。委知县尹泗等代理知州参将等缺。并查明该回民金积堡并无私藏器械。现在汉民归业甚众。均各安堵如常。办理尚妥。即著穆图善、杨岳斌、督饬该处地方文武。将抚恤难民。清查地亩一切善后事宜。妥速筹办。以期各安生业。所陈省城标兵。因饷哗变各情。与杨岳斌前奏。大略相同。其河狄各回扑犯省城。亦经林之望奏及。叠经有旨。谕令杨岳斌催督曹克忠带兵进援。并据奏称、曹克忠业已启行。该督新赴巩昌办粮接济。即著催令该提督径赴兰州。抚定群情。次第将省外回氛。实力埽荡。绥靖岩疆。穆图善所称陕甘回众。宜分别招抚。杨岳斌前赴泾州时。陕回于途中递禀投诚。该督不肯批准。该回众逾数万。到处剽掠。以致盐固等处逆氛遍地等语。朝廷于回众本无歧视。如果真心悔罪。自当予以自新。惟陕回窜甘者。陕省既不能相容。甘省自当妥筹安插。著杨岳斌、刘蓉、恪遵前旨。悉心筹办。以期节饷休兵。毋得偏执。平凉各县回民。均由马朝清代递禀呈乞抚。穆图善拟委曹熙带马朝清驰赴各路相机妥办。并著该将军总督等和衷商办。毋致剿抚两歧。将此由六百里各谕令知之。　　

○又谕、穆图善奏、请催各省协饷等语。穆图善军营及接管都兴阿各营所需月饷。各省欠解甚钜。深虞哗溃。所有穆图善军营。山西陕西每月各应解之二万两。四川应解之一万两。陕西月解西蒙克西克营之三千两。山西月解新募楚勇等营六千两。著该督抚等务须设法源源接济。按月拨解。其都兴阿各营。每月应由山西藩库解银一万五千两。河东道解银二万三千两。湖北解银二万两。两淮解银二万两。山东解银一万两。并著各该督抚按月筹解。穆图善军营。不得稍有延误。各该省从前历欠穆图善营及都兴阿各营月饷。仍各先筹拨五万两。迅速委解。以济要需。至四川每月应解之盐货厘金项下银一万两。嗣后著由川径解甯夏军营交纳。无庸解陕西藩库。其从前已解陕西之项。并准由穆图善提解来营应用。将此由五百里谕知官文、穆图善、崇实、骆秉章、李鸿章、曾国荃、阎敬铭、赵长龄、刘蓉、并传谕王榕吉知之。　　

○以记名总兵官鞠耀乾为福建海坛镇总兵官。杨政谟为闽粤南澳镇总兵官。　　

○以查办黑地升科出力。予顺天知州毛庆麟等加衔开复有差。　　

○己巳。上复诣大高殿祈雨坛行礼。　　

○遣惇亲王奕誴诣时应宫。恭亲王奕?诣照显庙。钟郡王奕詥诣宣仁庙。孚郡王奕譓诣凝和庙。礼亲王世铎诣觉生寺。睿亲王德长诣黑龙潭。赛因诺颜亲王达尔玛诣密云县白龙潭。拈香。　　

○谕内阁、现在记名水师总兵人员。将次用竣。著两江闽浙两广总督于水师副将内遴选堪胜水师总兵者。各保奏数员。迅速送部引见候旨记名。以备＜??闲＞用。不得以无员可保一奏塞责。其水师参将游击都司守备各员。如有材艺出众。打仗屡著劳绩者。并著核实开单具奏。　　

○又谕、徐宗干奏、武职大员子弟乡试获中。访有情弊。请斥革究办一摺。福建台湾镇总兵曾玉明之子曾云登、曾云书、于上年福建甲子科乡试中式举人。经该抚及提调监试司道各员。访查曾云登等素不能文。恐有情弊。传提来省讯究。乃该镇托词业已内渡。延不到案。显有徇庇情事。前任台湾镇总兵曾玉明著暂行革职。勒令将伊子曾云登曾云书交出。解省究问。曾云登、曾云书、均著革去举人。交左宗棠拘拏到案。严讯确情。按律定拟具奏。曾玉明有无主使作弊别情。及徐宗干等失察处分。著俟定案时声明请旨。寻奏、遵讯曾云登、曾云书、因弟兄号舍相联。商默旧文获中。尚无枪替怀挟等弊。应照士子越号换写文字例减一等科罪。曾玉明有心徇庇。业经革职。应无庸议。监临提调等均无失察之咎。请免议处。下部议。从之。　　

○庚午。盛京将军都兴阿奏、军务需员。请将内外各城所出协领防守尉等缺。暂行变通挑补。俟军务告竣。仍照旧章办理。允之。
  </div>
  <div class="pagination">
   <a href="清实录同治朝实录_page251.html">
    上一页
   </a>
   <span>
    ...
   </span>
   <a href="清实录同治朝实录_page247.html">
    247
   </a>
   <a href="清实录同治朝实录_page248.html">
    248
   </a>
   <a href="清实录同治朝实录_page249.html">
    249
   </a>
   <a href="清实录同治朝实录_page250.html">
    250
   </a>
   <a href="清实录同治朝实录_page251.html">
    251
   </a>
   <span class="current-page">
    252
   </span>
   <a href="清实录同治朝实录_page253.html">
    253
   </a>
   <a href="清实录同治朝实录_page254.html">
    254
   </a>
   <a href="清实录同治朝实录_page255.html">
    255
   </a>
   <a href="清实录同治朝实录_page256.html">
    256
   </a>
   <a href="清实录同治朝实录_page257.html">
    257
   </a>
   <span>
    ...
   </span>
   <a href="清实录同治朝实录_page253.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
