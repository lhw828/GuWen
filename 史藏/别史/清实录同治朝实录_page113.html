<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 113 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 113 页/共 505 页
  </h1>
  <div class="content">
   ○以安徽怀远击贼获胜。并攻克蒙城寿州贼圩。免已革署知州毛维翼罪。开复原官。并赏运同衔。予阵亡副将张起凤、都司张顺喜、千总张天伍等、祭葬世职加等。　　

○上以夏至祭地于方泽。自是日始。斋戒三日。　　

○庚戌。谕议政王军机大臣等、刘长佑奏、直东交界肃清。拟仿南省营制选练兵勇。并请饬崇厚筹画兵饷。及吴再升到营。派令募勇训练各摺片。东窜余匪。经官军摉杀几尽。直东沿河一带。已无贼踪。自应及时训练军士。俾成劲旅。刘长佑现将兵勇分别撤留。拟仿湘军营制。分饬各营。照式遵办。并派道员黎献等逐日督同操练。所筹尚属周妥。练兵之道。南北情形不同。总在因地制宜。期于尽善。著即就南省营制。量为变通。赶紧办理。一面将办理详细情形。先行具奏。该督久历戎行。所称操练月余。可望一律整齐。想必确有把握。不至徒托空言也。至直东豫三省交界防剿事宜。一日未竣。即兵勇一日不能裁撤。刘长佑现在所部及各军马队。尚有一万数千人。每月共需银八九万两。饬项浩繁。自应豫筹接济。著刘长佑会同崇厚。将直省军饷何项可拨。何款可筹。迅速妥议具奏。候旨遵行。天津关税等项。尚可酌量筹拨。惟洋人嗜利性成。知我饷需缺乏之时。不惜钜赀借贷。以遂其要挟之私。为患非细。从前各关口亦有借贷之事。不过与外国商人暂时通融。外国官并不与闻。今外国住京官员。在京已有此议。恐官与官交涉。将来必至各事归其把持。殊多掣肘。嗣后外国有愿以此见好者。并著崇厚设法拒绝。毋贪小利。吴再升既经派令募勇训练。即著刘长佑严加督饬。俾有成效。傥不能得力。仍奏明发遣。不得以有旨饬赴军营。稍存迁就之见。将此由五百里各谕令知之。　　

○命协办大学士吏部尚书瑞常、吏部尚书朱凤标、教习庶吉士。　　

○授一甲一名进士翁曾源翰林院修撰。二名进士龚承钧三名进士张之洞编修。　　

○辛亥。谕议政王军机大臣等、曾国藩奏、沥陈饷需奇绌情形。并请特派大员来南会办。及曾国荃亦有辞浙抚之奏各等语。已严饬晏端书等将广东厘金尽数全解。沈葆桢将九江洋税按月如数批解矣。曾国藩督师九载。运筹决策。屡克名城。该大臣坚忍耐劳。久为朝廷所倚重。近因所辖地方太广。所统水陆兵勇过多。而各省饷银。又复不能源源接济。深惧责大任重。稍有蹉跌。则大局立虞决裂。所奏自系实情。惟当此时事孔棘之时。正臣工黾勉效忠之日。曾国荃擢升浙抚。朝廷因材器使。原以左宗堂总督闽浙。军务綦繁。而浙省不可无人分任。将来金陵克复后。曾国荃应即赴新任。一切藉资整顿。该大臣惟当督率曾国荃忠诚报国。力捍时艰。正不必受宠若惊。固辞恩命。至曾国藩筹兵筹饷。尽心竭力。劳勚殊关廑念。第各省军务方殷。人材又不可多得。该大臣惟当勉为其难。仰体朝廷兢业之心。交相儆惕。以期天心佑顺。而大局日有转机。现在皖省贼势已衰。惟苗练背叛。势甚猖獗。蒙寿被围甚急。南望不胜焦虑。昨据唐训方驰奏、蒋凝学一军。已至寿州城南。毛有铭亦由六安继进。仍著该大臣迅饬诸军援救寿城。并分兵解蒙城之围。毋许迟误。巢县既克。贼势东趋。并著檄饬鲍超、萧庆衍等、乘胜进取和含二浦。直偪九洑洲贼垒。彭玉麟亦当督饬水师。驶赴下游。会同扬防舟师。肃清江面。并著都兴阿等随时严饬梁正源等督带炮划。相机会同击剿。俾该匪南北隔绝。则九洑洲之师。更易得手。前据都兴阿等奏、贼匪扰及天长县东之玉兴集。该匪曾否回窜。现在鲍超等率师进剿。该逆被剿穷蹙。难保不分股东窜。仍著都兴阿等严饬各营豫为防范。毋稍疏虞。曾国藩另片奏、云南迤东道黄冕请暂缓赴任。拟令前赴扬州会筹鹾务等语。两淮盐务。关击饷需甚钜。既据该大臣奏称黄冕久宦江南。熟悉鹾政。著准其暂缓赴任。饬令迅赴扬州。与运司郭嵩焘将鹾务认真整顿。俾积弊消除。则饷需可期渐裕。将此由六百里各谕令知之。　　

○又谕、曾国藩奏、兵事迟钝。由于饷需支绌。徽甯两防月饷。全赖江西漕折一项接济。嗣经沈葆桢将漕折银两。留供本省防兵。而徽甯两防。遂无一毫可恃之饷。江西通省厘金。又因江浙等处支去八万。致实解皖营者寥寥无几。广东厘金。奏定专充浙皖军饷。近亦有留供本省之议。饷需匮乏。哗溃堪虞。请饬江西等省赶紧筹解等语。曾国藩所部各军八万余人。益以李续宜部下二万人。已逾十万之众。而每月入款不过十余万。杯水车薪。岂能拯急。近来鲍超一军。即有苦无途费部卒逃散千余之事。毛有铭自东关起程。进剿苗逆。亦因饷项无出。部卒逃散数十人。若再不赶筹接济。万一饥疲之兵。相率哗溃。东南大局。何堪设想。曾国藩督兵九载。从无益饷之请。今据沥陈各情。定属非常紧迫。晏端书本系督办厘金大员。岂得专顾粤省。遂置皖浙于不顾。沈葆桢亦当念江皖唇齿相依。保皖即所以保江。力筹接济。著自奉旨之日起。沈葆桢于九江洋税项下。每月拨银三万两。源源解皖济饷。晏端书、黄赞汤、将所办厘金银两。全数解赴皖浙。本省不准再有截留。晏端书等傥仍畛域攸分。不以国事为重。致误大局。必惟该督抚等是问。将此由六百里各谕令知之。　　

○又谕、冯子材等奏、水陆官军迎剿镇江东路悍贼。连战皆捷一摺。苏浙败匪。屡思并力渡江。北犯镇江东路。丹徒镇为水陆扼要之区。尤为贼所窥伺。此次贼由越河洪山凹下犯。而谏壁孩溪之贼。复沿江扑扰。叠经水陆各军连战皆捷。贼穷思窜。现已遁回丹阳老巢。剿办尚属得手。惟贼踪出没靡常。时思北渡。自越河至丹徒镇一带。尤应严密守御。著即督饬赖镇海等。严饬各师船联络堵御。并饬各路官军迅将镇城东南一带逆氛。尽力埽荡。以期节节进剿。偪攻丹阳老巢。贼踪飘忽靡常。镇防南北两岸。均属紧要。并著随时知照都兴阿等联络水师。一体严防。以资得力。将此由五百里各谕令知之。　　

○又谕、前因唐训方奏、皖省情形紧急。当经谕令唐训方、张之万、于丁宝桢一军抵豫时截留。由汝颍一带径趋皖北。本日据丁宝桢奏、连日督勇疾行。计月之中旬可到东省等语。丁宝桢所带勇队。连日应已将次入山东境界。如业经在豫省截留。即著张之万等饬令赴皖。如已入山东地面。即当察度缓急。相机进剿。无庸再行折回。转至纡途延误。该臬司到东后。阎敬铭酌量情形。妥为调遣。以资得力。唐训方因临淮军营饷绌。派令参将翁廷奎到淮关守提。据永存奏该参将带领马步多名。鞭责号房家丁。出言无状。以致弁勇等在署施放火枪。声言焚毁衙库。自辕门直至内署。逢人持刀威吓。将书役十人结辫吊打。并有砍落发辫者。复拆毁门窗肆抢衣服钱物等情。如果属实。大干法纪。该监督已咨明吴棠查勘。即著吴棠派委明干道府前往。查明究竟因何启衅。永存所奏有无不实不尽之处。务须确切查明。据实奏闻。不准一字欺饰。翁廷奎解饷到营。唐训方即将该参将传问。因何藉提饷之名。纵容兵丁。擅用刀枪火器。威偪勒索。并令将手下滋事各兵按名指出。仍将启衅根由。逐一供明。以期水落石出。如实系无故滋闹。即著唐训方于讯明后。将该弁兵等分别正法严惩。以儆刁风。唐训方军单饷竭。仍著吴棠、永存、陆续筹解。力顾大局。不得藉词延宕。致干重咎。将此由六百里谕知吴棠、唐训方、张之万、阎敬铭、并传谕永存、丁宝桢知之。　　

○又谕、耆龄奏、交卸督篆日期。并将所办防剿事宜及所部兵勇移交左宗棠接办一摺。湘师现以全力进攻富阳。闽省援军。自以严防贼由江西抄越后路为急。耆龄业饬飞虎等营移扎广丰。并令留扎兰溪之南康各营相机策应。即著左宗棠督饬在防将士实力扼守。其分防义桥闻家堰及驻守处郡各军。并著左宗棠随时调遣。毋失事机。顺永匪势蔓延。兵勇屡挫。亟应迅速扑灭。免致燎原。著徐宗干督饬赵均等各营合力进剿。迅将各股匪徒悉数歼除。毋留后患。台湾各军。自嘉义解围后。连破贼营五十余座。并有击毙逆首林晟之事。是该处军威已振。徐宗干务当督饬吴鸿源等军乘胜进剿。埽穴捦渠。至副将曾元福一军已由泉州酌渡。行抵鹿港。即令会同总兵曾玉明。迅速进图彰化县城。庶分路环攻。可望克期蒇事。耆龄交卸事竣。即著驰抵福州将军新任。以重职守。将此由五百里各谕令知之。　　

○又谕、官文奏、藩司患病请假。并催军援陕各摺片。藩司李桓由湘募勇抵鄂。忽患中风之证。势难即赴陕南接办军务。著照该大臣所请。赏假一个月。节在湖北省城赶紧调理。俟病体全愈。即行催令起程。陕南军务。万分吃紧。李桓因病羁留。不克前进。该处现有兵勇及各路援军。亟需知兵大员为之统率。力加整顿。本日据官文奏、汉中待援孔殷。已飞催前派援陕之李云麟一军。遄行驰抵汉南妥筹剿办等语。所筹甚属妥协。郎中李云麟先后经官文、骆秉章等、交章保荐。称其晓畅戎机。堪膺统帅。本日已明降谕旨。将李云麟以四品京堂候补。汉南在防兵勇并川省援兵均归节制矣。李云麟既膺朝廷简任。当思感激奋兴。力图报称。著即督率所部。星速拔队西行。不准片刻迟留。到陕时即将现存兵勇实力整顿。骆秉章派往援陕之张由庚、朱桂秋、所部各军。即著于抵陕时并归李云麟统带。妥为调度。并著骆秉章饬令该员等各率所部。迅速驰抵汉中。不准迟延时日。李云麟于驰抵汉南后。所有一切军情。著即由李云麟专摺奏闻。以期迅速。其李桓原带之楚军。并著官文派员管带起程。交李云麟带赴汉南。以厚兵力。该京堂务当振刷精神。一新壁垒。迅奏肤公。始为不负委任。多隆阿剿办渭河南北两岸回匪。暂难分顾汉中。现既饬令李云麟前往剿办。多隆阿即可专意剿回。兼顾省防。瑛棨亦当督饬汉南各军懔遵约束。以备攻剿。所有李云麟统带各营军火粮饷。并著多隆阿、瑛棨、设法分拨解济。以期士饱马腾。廓清边圉。将此由六百里各谕令知之。　　

○命候补郎中李云麟以四品京堂候补。办理陕西汉中剿匪事宜。　　

○以江南江甯雨花台解围出力。赏副将王寿华、萧清世、晏玉春、张玉珂、参将谭国泰、王士元、陈万胜、汤得上、胡海万、吴宗国、巴图鲁名号。道员胡镛、游击刘泰财等花翎。千总李星文等蓝翎。余加衔升叙有差。　　

○复安徽下蔡被戕已革知县蔡锷原官。予祭葬世职加等。　　

○予安徽巢县阵亡千总彭胜华、把总曾彩云等、祭葬世职加等。　　

○予浙江甯波阵亡把总张金高等祭葬世职。　　

○壬子。夏至。祭地于方泽。遣睿亲王仁寿恭代行礼。　　

○谕内阁、沈葆桢奏、访举贤士以备采择一摺。江西广丰县进士郑维驹、金溪县举人徐仗祖、庐陵县廪生王其淦、上饶县候选训导报捐双月知府曾守诚、据该抚奏称或才具练达。或操守坚定。均著饬令来京。交吏部带领引见。　　

○又谕、骆秉章奏、分别举劾官员以昭劝惩一摺。除摺内保荐各员另行存记外。四川试用知府李为干、年轻识浅。难期率属。著以府属知州降补。候补知县辛斌、才具太短。闇于事理。著以教职改补。归部铨选。试用知州吴崇福、卑鄙无耻。行同市侩。洪锡纯、心术巧滑。行事贪婪。补用知县李海永、性情贪鄙。行同无赖。候补知县姜兴国、才品恶劣。任性妄为。试用知县易瀚、志趋卑陋。操守不洁。开复知县陈绍惠、才质陋劣。不堪造就。均著即行革职。永不叙用。尽先补用知县武访岩、恃才暴戾。性情乖张。先用知县旷一清、行事草率。声名平常。均著勒令休致。　　

○谕议政王军机大臣等、都兴阿等奏、贼扰天长。防剿获胜。并水路堵剿。李显发复回六合各摺片。吴棠奏、剿逆获胜。留船防湖。暨宿南军务。驾驭李世忠情形。请将尹作宾免遣留营各摺片。大股逆匪。由来安窜围天长。复纠合捻匪。麕聚于天长各路。经都兴阿等派兵往剿。在金家集等处接仗获胜。其由小河口抢渡之贼。亦经吴棠派防水陆兵勇。叠次击退。惟逆数众多。凶焰甚炽。意在攻扑仪扬。窜赴里下河。都兴阿等务当督饬将士严密设防。毋任窜越。以期力保完善。并著吴棠严饬水师将弁。力扼小河口等处。以固湖防。其邵伯等处及下游水师。布置防守。均尚妥协。仍著都兴阿等饬令管带水饰各员严加防范。毋稍疏忽。李显发前赴扬营谒见都兴阿等。极言并无纵放勇丁情事。是李世忠之令该副将赴里下河查拏游勇。其心尚知愧励。现经都兴阿等谕令折回六合防守。因兵勇饷源无出。拟在仪邑泗源沟及瓜洲七濠口地方设立厘卡。稍资接济。自系实在情形。惟任其设立厘卡。必至作威倚势。层层剥削。苦累商民。然不准其设卡。则必须设法拨给月饷若干。方免为所藉口。著吴棠即行妥筹酌核办理。现值粤苗各逆鸱张。李世忠既可激励使为国家效力。自当妥为驾驭。不可令怀疑贰。吴棠所奏不为无见。该漕督务当加意笼络。并著都兴阿等一律办理。不宜令生嫌隙。僧格林沁现攻淄川。未能即行南下。所有宿永等处扼剿苗逆事宜。仍著吴棠督饬姚广武就现有兵力。实力防剿。毋得专待援兵。致滋贻误。已革游击尹作宾打仗奋勇。并随克孙疃。著有劳绩。著准其暂免发往新疆。留于吴棠军营效力赎罪。仍著吴棠察看。如不能得力。即行起解。毋稍姑息。将此由六百里各谕令知之。　　

○又谕、前因瞻对野番滋事。满庆、恩庆、奏派粮员李玉圃统带汉番官员及番土各兵前往剿办。当谕饬令该员会合川中委员协力攻剿。乃本日据崇实、骆秉章奏、藏中所派土兵已到巴塘。甫经入境。即肆抢掠。将火药局侧民房及桥梁并行拆毁。递送公文塘兵。皆被剥衣夺食。又因需索夫马。围攻巴塘土司住寨。开放枪炮。伤毙人命。且防剿甚不得力等语。李玉圃本系奏参查办之员。满庆等前奏称其叠著劳绩。才堪胜任。并恳破格录用。乃该员于甫抵川境。即敢纵兵滋扰。肆行抢劫。行同盗贼。是瞻对之患未除。台站已被骚动。为患曷可胜言。满庆等于该粮员毫无觉察。乃复捏词粉饰。欲以剿办瞻对为词。派令督带土兵。为冒功掩罪地步。实属昬愦。殊堪痛恨。现在川中军务未竣。筹饷亦绌。此项土兵一万三百余名。防剿既不得力。何得以有限之帑金。供无益之边费。且恐藉端寻衅。贻误地方。著满庆、恩庆、迅将李玉圃及此项土兵赶紧全数撤回。各归本境。严加约束。傥因循贻患。必惟满庆等是问。其藏中边备。并著满庆等严为备御。不准稍有疏虞。李玉圃本有参案应行查办。此次复围攻土司住寨。伤毙人命。岂容任逃法网。著福济、景纹、于绕道赴藏后。遵照前奉谕旨。迅将该粮员参案查明。并会同崇实、骆秉章、将此次纵兵抢杀各情。一并查明严行惩办。以肃法纪。至瞻对与里塘土司讲衅。本系蛮触相争。骆秉章所奏。无烦劳师远步。惟有派员开导。使之敛兵归巢等语。实为动中窾要。即著骆秉章饬令道员史致康及该处文武各员妥为办理。务当剀切晓谕。使之各释嫌怨。敛兵归巢。疏通驿路。方为妥善。如果不遵理谕。必须詟以兵威。即由骆秉章酌量调派。迅图蒇事。以副委任。将此由五百里各谕令知之。　　

○以正黄旗满洲副都统恩醇署镶红旗汉军副都统。　　

○以浙江平阳剿办会匪并温州府城解围出力。赏都司陈登三花翎。知县刘朝华等蓝翎。余加衔升叙有差。　　

○追予浙江殉难巡抚王有龄于福建福州府原籍建立专祠。　　

○予江南扬州阵亡千总陈龙光等祭葬世职加等。　　

○予江西泸溪阵亡教谕余俊千祭葬世职。　　

○癸丑。谕内阁、万青藜、林寿图奏、甄别才不称职各员。分别参劾一摺。顺天府所属武清县知县石衡、三河县知县王钟、办公竭蹶。难胜繁剧。均著开缺留于直隶以相当简缺酌量补用。候补知州金治平、才具平庸。难膺民社。著以布政司经历理问降调。候补县丞徐必麒、藉差逗遛。任性自便。河西务巡检谢敬之、操守平常。不洽舆论。均著即行革职。以肃官常。　　

○谕议政王军机大臣等、晏端书、黄赞汤奏、提臣驰赴高州督剿。粤省缺饷拟办劝捐。及广海寨阳江阳春等处军情。张敬修现仍患病。丁日昌调往高州等各摺片。广东信宜县城。被匪陈金缸占踞。已阅三年之久。复有那旦匪党李四等纠众万余。与信宜窜出匪股。围攻八甲地方。直扑阳春县城。其新甯县之广海寨及阳江电白等处。均有匪扰。而陈金缸一股。尤为巨憝。现已蔓延高属几遍。与粤西浔郁所属之岑溪容县诸匪相连。尤须早为设法剿办。署广西提督江忠义一军。本令前赴皖省。嗣因皖省已有道员席宝田等募军驰往。而江忠义所部有已至粤省者。因复谕江忠义毋庸赴皖。径行入粤。将两省情形酌度。何处最为紧要。即行相机剿击。现在昆筹既已督军驰赴。著即督率卓兴、方耀等军。奋力进攻。务将信宜贼踞险要。迅图攻夺。克复城池。并与江忠义东西夹击。痛殄逆氛。蜑家山古隆村逆垒。既经官军平毁。著晏端书、黄赞汤、饬令吴昌寿督率卫佐邦等。速即攻破南塘村。进偪广海寨。并饬守备侯勉忠等军。将阳江阳春电白等县窜扰之匪。一并迅速埽除。以免为所牵掣。丁日昌既随昆寿赴高州。即著毋庸再行赴沪。张敬修旧疾未痊。亦著毋庸带勇助剿。守备关镇邦等所带东莞勇丁。务须讲明纪律。毋得仍蹈东勇积习。徒滋糜费。省城巡防。晏端书、黄赞汤、与署将军库克吉泰等。均须认真整饬。一切妥为筹办。毋稍疏懈。至本省军饷。既经访有绅士龙元僖等劝办捐输。以资接济。著即责成该绅士等秉公核实。妥为办理。总期有裨军食。无病民生。断不准有不肖绅士。溷迹其中。把持侵渔及藉端扰害等情。致干重咎。粤厘办理究竟有无起色。仍著懔遵昨旨。速将曾国藩军饷竭力筹济。毋稍玩延。将此由六百里各谕令知之。　　

○署两广总督晏端耆奏、粤省同文馆。现已庀材修筑。选择八旗子弟年幼性慧者二三十人。延西人及内地名师教习。至一切章程。容再悉心核议。报闻。　　

○山西巡抚英桂奏、防兵未撤。请暂缓本年查阅营伍。允之。　　

○古城领队大臣隆庆因病解职。赏候补四品京堂联捷头等侍卫为古城领队大臣。　　

○以广东克复西甯县城出力。免知州文星瑞失守处分。赏守备侯勉忠花翎。巡检刘嵩龄蓝翎。余加衔升叙有差。　　

○以广东广州拏获会匪出力。赏参将黄贤彪等花翎。余升叙有差。　　

○甲寅。谕议政王军机大臣等、前因江忠义奏起程赴粤。头队计抵桂林。当即谕令前赴粤省。毋庸赴皖。兹据毛鸿宾奏称、皖南之贼。计图上窜江西。皖北大股贼匪。计欲窥伺英霍。分扰鄂境。情形万分吃紧。江忠义由醴陵入江。程途较近。江忠义奏、筹度缓急情形。请仍遵前旨就近援江各一摺。江忠义一军。无论援粤援皖。均期于军事有济。现在江忠义叠经曾国藩等函咨。催令入江。所部陈鸣志等各营。已先后可抵醴陵。是其赴江程途。较近于赴粤。即著江忠义先其所急。迅率所部各营。望江西进发。毋再中道徘徊。致误戎机。入江后即督饬席宝田等军。会同皖省之兵觇贼所向。迎头截剿。保全江省完善之区。广东陈金缸股匪。尚未歼除。昆寿带兵往剿。未知能否迅速蒇事。江忠义肃清江西之后。察看皖省如可无须增兵。而广东军情尚紧。即照该署提督所拟。由赣州便道赴粤。相机剿办。未为不可。江忠义既已入江。所有援皖之军。毛鸿宾即可暂缓添调。惟广东陈金缸股匪。蔓延日久。若与浔郡句结。必为两粤巨患。昆寿虽已出省会卓兴等军剿办。而兵力尚不甚厚。恐尚未知江忠义不能赴粤。须待此军援剿。著毛鸿宾迅将江忠义不能赴粤情形。咨会晏端书、黄赞汤、俾得就现有兵力。迅速剿办。将此由六百里各谕令知之。　　

○引见新科进士。得旨、一甲进士三名翁曾源、龚承钧、张之洞、业经授职外。周兰、夏子鐊、龚显曾、陈翼、廖寿恒、光炘、边宝泉、杨仲愈、黄体芳、罗振云、何继俨、王绪曾、解煜、许振祎、王炳、张相宇、郭怀仁、曹炜、吕式梿、周为翰、梅启熙、铁祺、蒋维垣、邹振岳、鄂芳、周声澍、宗室奎润、李端棻、高学瀛、张鹏翼、李嘉乐、尹琳基、陈锦、张怀恩、刘燡、冯尔昌、陆尔熙、王縡、楼誉普、沈宝楠、刘曾、宗室承福、彭君谷、刘子镜、云茂济、陈振瀛、景善、张观准、文澂、郑梦锦、黄桂丹、黄绍薪、张道渊、萧世本、汤献祥、夏裕纶、俱著改为翰林院庶吉士。庄子桢、朱庚、胡隆洵、胡有诚、王椿荫、曾国霖、何文涵、白桓、黄基、吴宣玑、李萃吉、裴荫森、高梧、方恭铭、李端遇、李时乾、郝荣衔、刘锡金、淩卿云、柳怀珍、胡清瑞、王炳燿、王毓藻、胡日宣、全士锜、汤肇熙、觉罗英桂、徐芝淦、苏绂、延茂、廖镜明、高锡畴、谭定澍、达嵩阿、周信之、张元一、俱著分部学习。王宝善、黄谋烈、牟树棠、饶世贞、周友檀、王允善、俱著以内阁中书用。陈树勋、刘嘉干、张攀桂、祁德昌、王冕南、裴峻德、王文棨、王鸿飞、容鹤龄、陈凤翥、边崇瑄、符兆鹏、张薇、杨钧培、刘仲篪、郑孝铭、宋家蒸、守忠、李辰辉、颜荣阶、许焕、方泩、夏声律、景瑞、盛一林、谭子中、柯抡、孙云、刘钟麟、韩耀光、胡景辰、陈荣洙、杨郊、张旭爔、娄光、李铭、霍文瀚、卓诚、汪彦增、张瑞麟、杨正观、周杰、松龄、欧阳焘、王家麟、姜桐冈、王槐三、蒋山、张理澄、丁凤年、周绍达、刘福田、海文□奂、刑守道、罗重熙、朱景星、萧书、蔡钟、伊允桢、冯学培、靳先登、马腾骏、赵国华、王懋昭、袁允治、刘大壮、姚暹、张丙烿、常忠、程仰周、邱铭勋、朱昌言、张蕙圃、梁士鹤、章光斗、孔广谟、毛立之、彭九龄、李仲鸾、俱著交吏部掣签。分发各省以知县即用。户部候补员外郎佘培轩、著以员外郎即用。户部候补主事吴廷芬、王景贤、魏璧文、刑部候补主事王培仁、何玉福、工部候补主事高胪璟、俱著以主事即用。工部学习郎中伍锡钊、刑部学习郎中李璲、著俟报满作为候补郎中后。以该部郎中即补。兵部学习员外郎董韫琦、著俟报满作为候补员外郎后。以该部员外郎即补。兵部额外主事梁钦辰、著俟报满作为候补主事后。以该部主事即补。除引见未到之中元、方朝觐二名。应由该部照例办理外。余著归班铨选。　　

○命翰林院修撰徐郙、编修欧阳保极、在南书房行走。　　

○乙卯。以神灵显应。加湖南浏阳县温康孟神封号日惠孚。　　

○谕内阁、都察院左都御史载龄奏、特参庸劣不职之科道。请分别勒休办理等语。给事中凤宝、老悖昬庸。形同木偶。惟尚无劣迹。著即勒令休致。御史许其光、把持京畿道事务。于寻常案件。任意延阁。即特旨交办之案。经该堂官等屡向催问。仍复一味枝梧。御史庆保、声名平常。亦难胜任。均著回原衙门行走。御史福珠隆阿、不知自爱。有玷官箴。著即革职。都察院职司风宪。各科道有稽察纠弹之责。必须学问优长。人品端正。方能无忝厥职。嗣后该堂官遇有似此不能称职之员。即行随时参劾。毋稍姑容。其有平日办事勤奋品行端谨遇事敢言有裨国计者。该堂官亦当酌量保荐。以收得人之效。至京察年分列考。仍遵照前奉谕旨。不必拘定成案。以抑奔竞而肃台规。　　

○又谕、前因张之万奏、河南镇平县知县戴锡福摘顶处分。业于同治元年七月间奉旨开复。请仍与伊阳县知县谢金诰对调。当以戴锡福处分既经开复。吏部断无不知。何以率行奏驳。降旨令该部查明具奏。兹据奏称、上年七月间阁钞到司。该司员漏未移付。并无别项情弊。请交都察院严议等语。吏部对调知县。向系文选司移付考功司。查明有无事故。分别准驳。此案戴锡福开复顶带。系奉旨发钞之件。该司员漏未行文。亦未移付注册。及上年十二月间。文选司移付考功司查问戴锡福有无事故。该司员复不查明。率以戴锡福尚未开复处分付覆。实非寻常疏忽可比。所有经手遗漏之司员。著查取职名。交部察院严加议处。各该部院衙门分设各司。以专责成。遇有应行知会之处。理宜确切查明。随时知照。乃近来该司员等因循疲玩。相习成风。于应办事件。漫不经心。毫无稽核。以致书吏夤缘为奸。藉滋蒙混。需索苟有不遂。虽以明奉谕旨之件。辄敢任意藏匿。迨公事办理两歧。始藉口遗漏以巧自掩饰。殊堪痛恨。嗣后各部院堂官。务须督饬司员振刷精神。力除积习。稽察书吏。严定章程。傥仍有遇事延阁诸弊。即将经手司员严参。并将承办书吏严惩不贷。以清积弊。　　

○以正红旗汉军副都统增庆暂署镶白旗满洲副都统。　

大清穆宗继天开运受中居正保大定功圣智诚孝信敏恭宽毅皇帝实录卷之六十七　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。五月。丁巳。谕内阁、前因浙江湖州府城失陷。守城之在籍道员赵景贤。尚无下落。当经降旨令曾国藩、左宗棠、李鸿章、查明具奏。兹据奏称、赵景贤誓守湖郡。血战三年。并分兵四出。恢复远近坚城。贼匪畏而不敢与战。以大股合围。断其运道。至五阅月粮尽援绝。城陷后该道抽刀自砍。被贼夺阻。执至苏郡。多方诱胁。该员百折不回。至本年三月闲。骂贼不已。被贼枪伤殒命。核其死事颠末。洵属皎然不欺其志。无愧完人。请照布政使阵亡例议恤。赐谥建祠。并将事迹随摺咨送军机处。恳付史馆立传等语。赵景贤系湖州在籍绅士。并无守土之责。集团御侮。每战必捷。迨至孤城困守。粮饷军火俱尽。仍复坚持数月。力竭被捦。经贼匪诱胁百端。矢志不移。卒以身殉。劲节孤忠。实属可嘉可悯。布政使衔福建督粮道赵景贤。著改为照巡抚阵亡例从优议恤。并加恩予谥。准其于湖州地方建立专祠。其业经议恤之赵景贤长子赵深彦、著一并附祀。所有该员事迹节略。著宣付国史馆。予立特传。以彰忠荩。其子赵滨彦、赵润彦、赵滋彦、赵溱彦、赵涞彦、均著俟及岁时。交吏部带领引见。寻予祭葬世职。谥忠节。　　

○又谕、张亮基奏、请将庸劣不职各员、分别革职勒休降调一摺。贵州候补道鲁经芳、钻剌夤缘。蒙混保举。候补同知马彦、谄谀逢迎。均著勒令休致。思州府知府署理正安州知州李咸中、贪酷偾事。几酿大变。署思州府知府候补同知缪炜、公事废弛。声名狼藉。清江通判陈铸、贪劣不职。民怨沸腾。署都匀县知县段日昇、不洽舆情。难膺民社。候补知县梁立山、性情浮躁。候补知县刘毓林、品行卑污。署安化县知县张致裀、行止有亏。均著即行革职。候补同知恩彬、官声平常。著降为州同。候补知县鲁祖康、舆论不服。著降为县丞。均归部铨选。署清平县知县石埙、滥领公项。品行不端。候补知县吴泰交、操守平常。经手捐项。帐目无著。均著暂行革职。勒限严追。讯明后再行请旨。　　

○谕议政王军机大臣等、僧格林沁奏、进攻淄川。剿办邹县教匪获胜。生捦刘双印。及查探蒙城军务。并恳将傅振邦留营等摺片。又阎敬铭奏、遵派大员办理东昌摉捕安抚事宜。及恳留王继庭、曾逢年、各摺片。淄川督攻未下。山东省各军。兵少勇多。不谙纪律。积习殊堪痛恨。即著僧格林沁严加督饬。期与各营官兵奋力进攻。迅速蒇事。邹县教匪。经各路官军扼扎进剿。东西两路。均获胜仗。并将匪首刘双印生捦。办理尚为得手。黄国瑞勇往向前。实堪嘉尚。仍著僧格林沁督饬该总兵探明路径。与舒通额等联络声势。迅速进攻。务将白莲池凤凰山贼巢攻破。痛殄逆氛。刘双印罪大恶极。屡降屡叛。自应明正典刑。惟既据僧格林沁奏称、该匪首自供。情愿暗招匪党。作为内应。如果于事有益。自可暂缓其死。即饬黄国瑞及滕县地方官。责令赶紧设法。妥为办理。如该大臣前在蒙亳所办。甚合机宜。若仅系该匪首暂求免死之计。其言未必的实。即著将刘双印军前枭戮。以快人心而作士气。宋景诗不轨情形。亟宜早为扑灭。朝廷早有所闻。兹据僧格林沁所奏。实难再事羁縻。以致养痈成患。现在直东各匪。既已剿抚兼施。渐就平定。著刘长佑乘此声威。派拨官兵。迅即知会恒龄苏克金等军。定期会合。将守景诗股匪。实力进剿。苏克金由河闲一路进兵。自可兼顾北路之防。其直东毗连各境。应即如何严密设防。毋任奔突。著刘长佑妥筹布置。毋稍疏忽。如该督接奉前谕。能将宋景诗等设法捦诛。不烦兵力。更为妥善。仍须将其死党。痛加剿洗。胁从之众。妥为解散。以清遗孽。直东地方渐就清理。计其时亦近秋凉。僧格林沁即可返旆南征。苗逆巨患未除。唐训方等兵力甚单。饷糈尤为奇绌。僧格林沁前由皖省北行。既已拨给唐训方饷银万两。将蒙城亳州粮食。拨给马新贻。以资食用。兹复将归德存粮拨给。又恐皖省团练降众。备粮自效。未能久持。行令河南省于应解该大臣军饷内。拨银一万两。解赴蒙城。交马新贻激励降众。实力防剿。以待统兵南下。实属公忠体国。大局通筹。不遗余力。翼长舒通额等、在九女关追剿张守义等窜匪。马贼数百名。窜回宿州。薙发反正。是否可靠。严饬总兵姚广武及该地方官。悉心体察。毋稍疏懈。阎敬铭所派署臬司呼震与总兵保德。办理东昌摉捕安抚各事宜。即著严饬该员等认真办理。僧格林沁及阎敬铭所请留营之提督傅振邦。降调知府王继庭。均著准其留营差遣。曾逢年著准其带印在营。俟克淄川后。再将登州镇印。交李懋元接受任事。将此由六百里各谕令知之。　　

○又谕、僧格林沁奏、蒙城饷缺。现咨河南巡抚拨给军饷等语。苗逆倡乱长淮。肆行煽惑。而该降勇团练等。均能备粮自效。甚属可嘉。惟此项勇粮。若竟日久由投诚各圩摊派。殊不足以示体恤而安降勇之心。且恐日久力有未逮。一经煽诱。难保不复形反侧。著唐训方饬令马新贻等。体察情形。相机办理。其蒙城战守事宜。务当加意防剿。一俟僧格林沁大军南下。即可收并力夹击之效。此次僧格林沁所拨蒙城饷银。实为顾全大局。遇事求济。即著张之万于豫省应解该大臣军饷内。赶紧拨给银一万两。派员解赴蒙城。交马新贻收放。以济急需。该抚务当迅筹现款。克日委解。毋得稍分畛域。将此由六百里各谕令知之。　　

○又谕、李鸿章奏、攻克江阴县属之杨厍汛城一摺。杨厍一城。为南岸要隘。现经水陆官军攻克。其南漍北漍西塘市踞逆。均遁回无锡常州等处。从此进取江阴。当可渐次得手。著李鸿章督饬水陆各军。步步进偪。规取江阴。以收破竹之势。江阴既克以后。即须派拨重兵扼扎。联络通泰靖江声势。为进取无锡常州之计。苏常逆势。日形穷蹙。或铤而走险。图犯他处。或暗设诡计。挠我军威。均在意中。李鸿章务当慎益加慎。战守兼筹。毋得稍有疏失。致为该逆所乘。其渡江北窜之路。尤须妥为兼顾。毋令该逆得以偷渡。教习炸炮之法国人毕乃尔吕加。该抚所请酌给三四品顶带之处。是否愿隶版图。即著妥为办理。御史丁绍周奏、苏省绅民捐输。未尽给奖。请饬催迅速查明具奏。并按照奏定章程。将各府厅州县应广学额。查核捐数。请旨办理等语。著李鸿章会同曾国藩、吴棠、饬属详细查明。分别办理。原摺著钞给阅看。将此由六百里谕令知之。　　

○又谕、张亮基奏、击退发逆获胜。古州厅城失守。请＜??闲＞贵州提督。遵覆龚自闳办事情形各摺片。发逆由清水塘窜扰仁怀县属之鲁班场。遵义县属之松林高坪等处。经总兵沉宏富击败。余匪窜往绥阳县之望巢地方。其窜木烈铺另股。亦经总兵李有恒等于栗树坪等处堵击。贼由瓢儿井逃窜出境。仍著劳崇光、张亮基、饬令该总兵等乘胜跟踪追剿。务歼丑类。毋任纷窜。此次张亮基摺内所称清水塘木烈铺等处。究系何县所属。其由瓢儿井逃窜出境之贼。究系出窜何境。此系何股贼匪。来自何处。为首者何人。声叙殊未明晰。仍著张亮基查明覆奏。嗣后奏报军情。于各州县所属地方。务当指陈明确。毋得草率含混。古州厅城。被贼匪余老科等占踞。该处究竟有无黔省兵勇驻扎。何以猝被失陷。著劳崇光、张亮基、迅速调派兵练。相机进剿。该处距贵州省城较远。并著毛鸿宾飞饬驻防玉屏清溪之周洪印等军。就近援剿。与黔军夹击。毋得稍分畛域。其该城文武下落。即著张亮基查明具奏。贵州提督一缺。该署抚力难兼顾。亦系实情。著于该省镇将大员内。择其平素带兵得力者。酌保数员。候旨＜??闲＞放。其韩超前奏龚自闳固执偏见等情。既经该署抚查明并无不合。仍著饬令该臬司随事认真。毋蹈愆尤。致干咎戾。将此由六百里各谕令知之。寻张亮基奏、清水塘系遵义县属。木烈铺系大定府属。石逆部下贼目李蓝。自云南境窜威甯州。击败后由木烈铺瓢儿井窜四川。与石逆合一。贼目李宰甫败窜绥阳。经婺川官兵击退。亦窜四川。黔边肃清。报闻。　　

○又谕、景纶等奏、俄酋背约。强抢罪犯。并欲入三姓城交易一摺。黑背余匪崔幅得等。逃至赫哲抓吉地方。经佐领春福派兵拏获。并带领赫哲寻至图勒密。摉获逸犯徐泳。解至卡所讯究。突有俄官西拉米起、率众持械。将徐泳等二犯抢去。该佐领按照条约。向俄酋辩论。令将该二犯送交中国治罪。并经富尼扬阿备文照会。该酋坚执不从。必欲待伊国大臣来至伯哩。再为定夺。此案佐领春福。于越界摉捕逸匪时。未经备文豫行知照俄国。固属疏漏。而俄人之恃强劫夺。实属背约。至该酋所称因毕尔那托尔、欲驾火轮船三只。进松花江驶赴三姓。与中国大员商办事件等语。其心尤属叵测。该佐领告以应照和约。备文交卡官转送。不应俄国大臣亲往。该酋未理而散。俄人恃强要挟。得步进步。是其惯技。本日已谕令总理各国事务衙门向该国驻京公使理谕。令其转行固毕尔那托尔。将逃犯崔幅得等送交中国。并将驾船驶赴三姓之行阻止。惟俄人诡诈性成。难保不阳奉阴违。前据特普钦奏称、俄酋曾抵齐齐哈尔城投文。要求假道前往吉林。自松花江水路回国。经该将军按照条给指驳。语塞而止。现复欲由黑河口驶抵三姓。其垂涎松花江之意。始终不已。仍著景纶、特普钦、斟酌机宜。随时设法防范。如有俄人船只。由黑河口向松花江前驶。即于所属地方。节节拦阻。并援照和约。严词拒止。毋令任意驶行。逸犯崔幅得等。仍著景纶知会富尼扬阿备文催索。毋任俄人藉词延宕。将此由五百里各谕令知之。　　

○江苏巡抚李鸿章等奏、防剿吃紧。请将本年秋审暂缓办理。从之。
  </div>
  <div class="pagination">
   <a href="清实录同治朝实录_page112.html">
    上一页
   </a>
   <span>
    ...
   </span>
   <a href="清实录同治朝实录_page108.html">
    108
   </a>
   <a href="清实录同治朝实录_page109.html">
    109
   </a>
   <a href="清实录同治朝实录_page110.html">
    110
   </a>
   <a href="清实录同治朝实录_page111.html">
    111
   </a>
   <a href="清实录同治朝实录_page112.html">
    112
   </a>
   <span class="current-page">
    113
   </span>
   <a href="清实录同治朝实录_page114.html">
    114
   </a>
   <a href="清实录同治朝实录_page115.html">
    115
   </a>
   <a href="清实录同治朝实录_page116.html">
    116
   </a>
   <a href="清实录同治朝实录_page117.html">
    117
   </a>
   <a href="清实录同治朝实录_page118.html">
    118
   </a>
   <span>
    ...
   </span>
   <a href="清实录同治朝实录_page114.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
