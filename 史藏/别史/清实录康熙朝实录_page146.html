<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 146 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 146 页/共 681 页</h1>
    <div class="content">
○乙卯。升通政使达哈他、为都察院左副都御史　　

○丙辰。广西巡抚陈洪明疏报、伪总兵李梅友、盘踞苍梧。臣遣游击陈汝德、统水陆官兵前往。斩贼一千五百余名。招伪弁三十三员。焚毁贼寨二十余所。下部议叙　　

○以军兴、命停湖广乙卯科乡试　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十五



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之五十六　　

监修总裁官光禄大夫太保兼太子太傅保和殿大学士兼户部尚书二等伯加四级臣马齐光禄大夫经筵日讲官起居注少保兼太子太保保和殿大学士仍

兼管吏部户部尚书翰林院掌院事加二级又加一级臣张廷玉光禄大夫经筵讲官太子太傅文华殿大学士仍兼理户部尚书事务加五级又加二级臣蒋廷锡总裁官光禄大夫文华殿大学士兼吏部尚书臣朱轼等奉敕修

　　

康熙十四年。乙卯。六月。戊午朔　　

○己未。科尔沁多罗郡王厄尔德尼故。遣官致祭　　

○辛酉。上诣太皇太后皇太后宫、问安　　

○吏部遵上□日议覆、兵部郎中党务礼、刑部郎中萨穆哈、自贵州疾驰到京、告吴三桂反状。应从优议叙、以光禄寺卿、太仆寺卿升用。从之　　

○壬戌。上御太和殿视朝。文武升转各官谢恩　　

○癸亥。谕礼部、帝王绍基垂统、长治久安、必建立元储、懋隆国本、以绵宗社之祥、慰臣民之望。朕荷天眷、诞生嫡子、已及二龄。兹者钦承太皇太后皇太后慈命。建储大典、宜即举行。今以嫡子允礽、为皇太子。尔部详察应行典礼、选择吉期具奏　　

○升太仆寺卿莽色、为都察院左副都御史　　

○云南贵州总督鄂善疏报、夸兰大鄂尔博什、迈图等、率领官兵、败贼于凤凰山。获有伪劄旗炮等项。下部议叙　　

○甲子。山西提督周卜世、丁母忧。命在任守制　　

○定远平寇大将军和硕安亲王岳乐疏报、将军希尔根、进取饶州。闰五月二十六日、败贼于余干。二十九日、遂至饶州。贼先一夕遁去。饶州平。下部议叙　　

○戊辰。上诣太皇太后宫、问安　　

○以翰林院编修徐秉义、为浙江乡试正考官。户科给事中王垓、为副考官　　

○杨威大将军和硕简亲王喇布疏报、流犯宋标、逃回江西、于浮梁、乐平等处、啸聚贼众、劫掠州县。安徽提督王永誉、亲统兵征剿。参将傅尔学等、败贼于舍寺地方。生擒贼首宋标。阵斩贼众。并获伪劄器械。下部议叙　　

○己巳。先是、谕贝子傅喇塔曰、据尔报贼粮匮欲降。前以地远不能详悉贼情、故令尔将情形具奏。尔宜将水陆贼垒、地方形势、贼将姓名、及我兵所驻形势、可否进战、一一详报。将此等略而不言、但云贼粮匮欲降、殊未明悉。著再详报以闻。至是、傅喇塔疏言、陆营贼将伪都督曾养性、伪将军祖弘勋、其下有伪总兵八人、马兵六千、南自长石岭、北至三江、延袤数十里、连屯二十五营。领水师者、贼将朱飞熊、伪都督张恭万、许英、其下有伪总兵四人、水师万余、舟三百余、泊城东十里许小梁山下。我兵击贼、杀朱飞熊于茂头。至台州、宁波、绍兴、杭州等处、俱逼海滨。不设水师、似难取胜。初得仙居、即议进攻黄岩。因贼据茂平岭、黄岩路断、我兵未能前进。近闻土木岭可以间行。自台州至黄岩、三百里内、不能行马者四十里。贼恃险故弗守。今已密启康亲王济师。俟其兵至、再行进取。报闻　　

○庚午。以翰林院侍讲叶方蔼、充日讲起居注官　　

○升理藩院郎中马喇、为通政使司通政使　　

○辛未。定西大将军多罗贝勒董额疏报、臣于三月初四日、抵秦州、围其城。四月二十日、贼万余、自四川平凉来援。又贼八千余、自城内突出。我兵分道迎击。大败之。嗣后战屡捷。总兵官孙思克、又奉调自巩昌率兵来会。贼惊惧。伪总兵陈万策、率兵民出降。贼将巴三刚等遁走。闰五月三十日、复秦州。其四川平凉来援贼兵溃遁。臣等即遣振武将军佛尼勒、内大臣坤巴图鲁、总兵官孙思克、追剿于礼县西和等处。屡战大败之。并复礼县、清水、伏羌、西和等县。得上□日嘉奖、下部议叙　　

○壬申。升兵部郎中党务礼、为太仆寺卿　　

○浙江巡抚陈秉直疏报、大岚山、界连宁绍二府、贼众盘踞、势甚披猖。绍协都司王得福、副将刘天印等、率兵剿之。余贼溃散。斩伪总兵鲁朝全等十余员。并招降伪总督褚楚白等。下部议叙　　

○癸酉。上诣太皇太后宫、问安　　

○甲戌。平逆将军都统毕力克图疏报、臣引兵自大同赴榆林、是月初三日、至谢村。分兵三队、令护军统领杰殷等、率之先行。杰殷等乘夜进发、黎明军河上。贼三千余、拒守杨家店渡口。我兵鸣角尽渡。贼披靡遁去。翌日克吴堡县城。遂趋绥德。初八日、遇贼于虎尔崖口、复击败之。于是朱龙遁走定边。余贼出降。绥德平。得上□日嘉奖、下部议叙　　

○乙亥。上诣太皇太后皇太后宫、问安　　

○宁南靖寇大将军多罗顺承郡王勒尔锦疏报、逆贼逼近彝陵、兵众舟多。又于虎渡口诸处、转运粮饷火器。宜急断其运道。但断水路、必须战舰。今荆州祗存沙唬船四十艘、不足备用。上命大将军贝勒尚善、发岳州战船四十艘、速赴荆州　　

○丙子。予故镶黄旗内大臣拜他喇布勒哈番郭迈、祭葬如例　　

○靖逆将军甘肃提督侯张勇等疏报、自逆贼叛变以来、土官杨朝梁、及子杨威、矢忠报国、率本部土兵、并各族土官赵弘元、昝承福等、戮力助战。于阶州、巩昌、临洮、岷州、屡败贼寇、功绩最著。下部议叙　　

○丁丑。上诣太皇太后宫、问安　　

○先是、平南王尚可喜等疏言、海澄公标下游击黄蓝、来请援兵。臣即与将军尼雅翰、议发满汉官兵赴援。寻原任总兵官黄芳泰来言、海寇围漳州。臣思潮城未克、闽贼方张。目下在在需兵。更有意外之虞、势必至于束手。请就近速调兵来援广东。上命安亲王于每佐领下发满兵一名、令副都统一人、率赴广东。至是、将军尼雅翰疏言、粤东四面受敌、广州兵少、平南王又渐衰迈、臣才识短浅、设邻近有警、恐难支守。乞令见在江西护军统领桑遏、率兵前来、总统兵马。粤东可保无虞。上谕、桑遏仍留江西。所发每佐领兵一名、令前锋统领觉罗舒恕、率赴广东、同将军尼雅翰、商酌以行　　

○戊寅。皇子长生生　　

○己卯。四川总督周有德疏报、本月十八日、关山贼遁。上谕、汉中要地、应速发援兵。今秦州关山既复、著大将军贝勒董额、酌拨每佐领下兵一名、或二名、令大臣一人率往、应援席卜臣等兵。其贝勒等兵、或约将军阿密达兵、夹攻平凉、或先剿川贼、速议以闻。寻董额奏、拨兵一千五百名、付将军佛尼勒、同副都统德业立、拉布忠等、开栈道以援汉中。令副都统翁爱、率西安兵、同绿旗兵、守陇州、仙逸关诸处。都统海尔图等、运红衣炮至平凉　　

○庚辰。上幸南苑行围　　

○升吏部郎中舒淑布、为甘肃按察使司按察使。刑部郎中库尔喀、为狭西按察使司按察使　　

○辛巳。以柰曼多罗达尔汉郡王札木山兄子、一等台吉鄂齐尔、二等台吉格勒尔、及鄂齐尔之子厄尔德尼、族弟三等台吉乌尔图纳苏图、四等台吉噶尔麻、副都统吴伦木苏等、见札木山同布尔尼作叛、并不党附、先率其九佐领人等来投。可嘉。鄂齐尔、袭封多罗达尔汉郡王。格勒尔、授为辅国公。乌尔图纳苏图、为一等台吉。噶尔麻、为二等台吉、厄尔德尼、为三等台吉。副都统吴伦木苏、给拜他喇布勒哈番。又以札木山弟二等台吉吴勒木济、见其兄札木山、与布尔尼同谋叛逆、感念国恩、率其二佐领人等来归。授为贝子　　

○壬午。靖逆将军甘肃提督侯张勇等疏报、臣等围困巩昌。逆贼王辅臣、遣伪副将任国治等、领兵三千、由巩昌东门、潜入城内。伪总兵陈科、郑元经等、率贼六千、四门分出、直冲我营。臣等即率副将刘宣圣等、奋勇剿杀、断绝归路。斩贼甚多。生擒四百七十余人。游击张大选、追贼逼城、炮伤殒命。下部议叙　　

○狭西提督陈福疏报、臣会同古鲁台吉等、率领官兵、恢复砖井安边地方。得上□日嘉奖、下部议叙　　

○癸未。上自南苑回宫。诣太皇太后宫、问安　　

○以户部郎中孙昌期、为江南乡试正考官。礼部郎中劳之辨、为副考官　　

秋。七月。丁亥朔。享太庙。上亲诣行礼　　

○上诣太皇太后皇太后宫、问安　　

○扬威将军阿密达疏言、逆贼王辅臣、亲领精锐、及秦州逃寇、毕集平凉。而庆阳群盗、依山结垒。臣以孤军前进、恐未易奏功。乞敕大将军贝勒董额等、酌量留兵、驻守秦州。余兵尽会平凉。并命提督陈福、及鄂尔多斯兵、急取定边固原、以遏贼庆阳之援。臣率在泾兵、出白水、由平凉东面进取、庶易为力。得上□日、兵贵神速。机不可失。平凉逆贼、闻大兵克取秦州、正在惊扰。我兵宜乘胜长驱、攻取平凉。将军阿密达逗留不前、殊属非宜。前已添兵。近总督周有德、又运送红衣炮。尔等当即进取平凉。如势有未便、可速移会大将军贝勒等、会商作何夹剿。并著提督陈福、速取定边固原。将军毕力克图等、急定延安、移师平凉会剿　　

○戊子。上诣太皇太后宫、问安　　

○庚寅。谕吏部、兵部、逆贼耿精忠、负恩附逆、煽乱闽疆、荼毒生灵、罪恶重大。伊兄弟族人、律应不赦。但念其祖耿仲明、于太宗文皇帝时、航海归诚、效力行间、著有劳绩。伊父耿继茂、在世祖章皇帝时、亦效力行间、镇守边陲。耿精忠虽行同禽兽、辜负国恩。伊弟耿昭忠、耿聚忠、及族人等、道途远隔、实未同谋。竟尔株连、朕心不忍。其概从宽释。所有官职、悉令如故、以昭朕矜全之意　　
</div>
    <div class="pagination">
<a href="清实录康熙朝实录_page145.html">上一页</a><span>...</span><a href="清实录康熙朝实录_page141.html">141</a><a href="清实录康熙朝实录_page142.html">142</a><a href="清实录康熙朝实录_page143.html">143</a><a href="清实录康熙朝实录_page144.html">144</a><a href="清实录康熙朝实录_page145.html">145</a><span class="current-page">146</span><a href="清实录康熙朝实录_page147.html">147</a><a href="清实录康熙朝实录_page148.html">148</a><a href="清实录康熙朝实录_page149.html">149</a><a href="清实录康熙朝实录_page150.html">150</a><a href="清实录康熙朝实录_page151.html">151</a><span>...</span><a href="清实录康熙朝实录_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
