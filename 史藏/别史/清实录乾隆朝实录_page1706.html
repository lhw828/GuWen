<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1706 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1706 页/共 1860 页
  </h1>
  <div class="content">
   ○癸卯。谕军机大臣等、本年朕八旬万寿。安南国王阮光平、赴阙祝厘。先至热河瞻觐。准于三月中自该国起身进关。距八月万寿之期。尚有数月。该国王初入内地。道路遥远。正值天气炎热之时。自应缓程前进。不必过于趱行。朕夏秋驻跸热河已定于七月二十六日、在万树园筵宴藩部。八月初三日、始行启銮回京。著传谕福康安、计算程期。令阮光平于七月二十一二前抵热河。俾途中行走从容。不致劳顿。以示朕体恤远人至意。　　

○又谕、本年朕八旬万寿。中外胪欢。前据两淮、及浙省商人。吁请承办庆典段落。以抒祝嘏悃忱。业经允其所请。但朕夏秋间驻跸热河。定于八月初三日启銮。初九日回京。所有段落点缀。毋庸早为安设。该商等尽可从容赴京办理。著传谕琅玕、全德、即谕知各该商等、令其于八月初五日以前抵京。亦不为迟。　　

○又谕、从前哲布尊丹巴呼图克图、奏请来京恭祝本年八旬大庆。已照所请。令于七月初五日以内。前赴热河。并轮应木兰班次之土尔扈特、杜尔伯特、和硕特、乌梁海、青海回子等。亦均于七月初五日以内前来。今朕于八月初三日启銮回京。定于七月二十六日、在热河筵宴各国来使。倘令哲布尊丹巴呼图克图、及应来之土尔扈特等、仍于七月初五日以内前来。时值天气炎热。雨水必多。伊等俱未出痘。徒使守候多日。于伊等未便。著寄信保宁、恒瑞、明亮、蕴端多尔济、奎舒等、明白晓谕哲布尊丹巴呼图克图、及应行前来之土尔扈特、杜尔伯特、和硕特、乌梁海、青海回众。令其各酌于七月二十二三日、可抵避暑山庄。量期起程。　　

○甲辰。孝圣宪皇后忌辰。遣官祭泰东陵。　　

○上诣恩慕寺、恩佑寺、行礼。　　

○谕军机大臣等、前据孙永清奏、阮光平接到钦颁国印。并续奉御制诗章。具表陈谢。并遣陪臣呈进贡物。约计于正月下旬抵关等语。已降旨令该贡使等起程前来矣。朕于二月初八日起銮。巡幸山东。计该陪臣等于正月下旬抵关后。即自粤西起程。到京尚须时日。著传谕孙永清、计算程期。或令于朕驻跸泰安、曲阜、及行抵泉林时。即在该处瞻觐。倘不能如期赶赴。则竟俟回銮后。令该贡使等在京瞻仰。亦无不可。总须按程前进。沿途行走舒徐。不可似前贡使阮宏匡等并站兼行。以致过于劳顿。该抚酌定后。即饬知护送委员等、遵照办理。并即将该贡使等定于何处可以瞻觐之处。迅速具奏。并谕福康安知之。　　

○乙巳。礼部题。朝鲜国王李算、表贺万寿。得旨、览王奏贺。知道了。本年朕八旬寿辰。万国胪欢。凡属庶邦君长。莫不远觐来庭。躬亲祝嘏。今王特于年例正贡之外。复备物先期呈进。具见恭谨悃忱。著即赏收。并准作为次年万寿正贡。以示体恤。该部知道。　　

○丙午。谕军机大臣等、昨召见朔平府知府张世禄、察其才具。甚属平常。该员系两次六年俸满。给咨送部引见之员。该抚于属员贤否单内。尚称其居官勤勉。办事留心。因检查从前勒保、伊桑阿任内。所奏属员贤否单内。则仅称为在任年久。黾勉供职。并有办事拘泥之语。可见勒保等于属员贤否。尚能留心核实。而海宁填注该员考语。尚称其办事勤勉。殊属非是。该员系两次俸满。如果才具尚好。并能勤勉供职。早应予以升擢乃两经俸满。并无出色之处。朔平虽系简缺。但知府尚有表率属员之责。岂可以无用之人。滥膺厥职。以为姑息养老之地。著传谕海宁、接奉此旨后。遇有疑难案件。即委令该员承办。试其才具。其能否胜任之处。无难立见。如竟不能胜任。即应据实奏明。或以京员改用。断不可稍存姑息。再俟六年俸满。以致贻误地方。该抚毋得稍有回护。致干咎戾也。　　

○又谕、据富纲奏、准新任学政萧九成移称、亲子萧池、于上年己酉科。恭应顺天乡试。中式第六十名举人。嗣因简放云南学政。于九月十六日自京起程。将伊子带至任所。帮办家务。原拟不赴来年会试。到滇后接阅邸钞。始知顺天一榜举人。俱须按名覆试。并于二月初一日以前取齐。云南距京遥远。势难如期赶到。应否送京补行覆试之处。谨据情代奏等语。上年因查出科场内仍有代倩联号等弊。是以降旨将顺天中式诸生。定期严加覆试。如有托故不到者。即予革除。以示惩儆。萧九成之子萧池。如于奉有覆试谕旨之后。在京携带起程明系意存规避即当革去举人今据奏该学政于九月十六日出京而顺天覆试谕旨系十月初四日颁发是其起身时。因未知有举行覆试之事。尚无托故规避情节。所有该学政之子萧池。竟著于下科补行覆试。此时不必再令送京。将此传谕富纲、转谕萧九成知之。　　

○吏部议工部侍郎德成、于驳减河南考城县城工。单衔具奏。照例降级调用。无级可降。应革职。得旨此案德成独出已见。单衔具奏实属任性乖张其咎较重。著降为三品顶戴。署理工部侍郎仍带革职留任。　　

○丁未。谕曰、郭世勋奏、南海县耆民梁殿伯现年一百一岁孙曾繁衍视履康强请旨旌表等语梁殿伯年越期颐孙曾绕膝洵为昇平人瑞其应行建坊旌表及赏给缎疋之处。著该部照例具题　　

○戊申。谕据何裕城奏、安福县知县时本荣亲父生员时舒安、现年八十四岁精神矍铄。五世同堂等语。时舒安就养官署、年逾八旬。曾元绕膝。实为熙朝人瑞。所有应行加恩赏赉。著该部察例办理。　　

○江西巡抚何裕城奏、南昌府属丰城县。为章贡下游。民舍田庐。赖东西两堤捍护。前经奏明、将旧有土堤。陆续酌改石工。查角公嘴土堤一百四十丈。除节次改建石堤石垱外。垱下第一段大堤之下截。内逼深湖。外临大河。兼大官、根篾、两洲逐年淤涨。河道夹朿冲激。以致堤身单薄。计长十二丈。应改石堤。请动项建造。报闻。　　

○己酉。谕、昨覆试己酉科顺天乡试中式举人。特派大臣严行校阅。分别等第进呈。朕亲加披览。列入一二等者。文理尚俱清顺。其三等前列之卷。词意亦尚无大疵。惟三等末十五名。语多疵颣。其四等、不入等各卷。竟至文义荒谬。诗句不通。可见该举人等学业庸劣。幸弋科名。考试时或有传递代倩等弊。均未可定。本应照阅卷大臣所请。拏交刑部。严审办理。但朕向来不为已甚。且本年届朕八旬万寿。特命开设恩科。嘉惠士子。不忍因此数人幸获。辗转株连。遽兴大狱。著将不入等第之王謩、舒锦、吉文增福、张澐、王文鳞、全行斥革。从宽免其讯究。列入四等之陈侍廷、传大鹏、魁亮、谢凤翥、唐古泰、著革去举人。仍加恩予留生监。准其应试。列入三等末之张宝鉴、韩大鲸、冯德浚、孔源泗、景福、陈霨、马大良、多灵额、赏澧、张燕翼、李洙、马蕴恺、广住、郭希和、周永瑞等十五名。俱罚停会试一科。以示薄惩。其三等之聂思聪等九十二名。均加恩免其停科。至监临等场规不肃。有意沽名。虽有应得之咎。但前因万治庭顶名联号一案。业经降旨、将伊龄阿、汪承霈、降调。著加恩免其再行议处。其主考同考官等。亦一并免其交议。此朕恩施格外。概予从宽。士子等务须各知感愧。励志读书。怀刑自爱。毋再心存幸进。致罹法网。监临考官等。亦当秉公矢慎。内外肃清。以期遴拔真才。屏除弊窦。用副宥过施仁。谆谆训诲至意。　　

○又谕、琉球国王。恪守藩封。素称恭顺。重洋远隔。职贡维虔。此次于例贡之外。恭进谢恩方物。使臣等恐照向例留作下次正贡。具呈礼部。请为代奏。恩准赏收。下次仍请如期入贡。并称临行时、国王再三谆嘱。令使臣具呈吁请。情词恳切。诚悃可嘉。著照所请。该部即将所进谢恩方物。准予赏收。下次正贡届期。该国遣使来京。再当优加恩眷。以示朕怀柔藩服之至意。　　

○巡视东漕御史和琳奏、彭口济宁等处挑工。督办完竣。查去冬兴挑时。本将各工底水。俱归于不估挑河内。叠埝拦蓄。且于运河东岸分水口内筑坝。将汶水收入蜀山、马踏、二湖。现闻南漕将次入东。即札河臣、于十八日启放汶水入运。再往年铺水。兼放蜀山、马踏、二湖。现察情形。可不动湖水。惟储蓄以备春夏济运。得旨嘉奖。　　

○庚戌。上诣大高殿行礼。　　

○还宫。　　

○谕朕本年八旬万寿。寰＜宀禹＞胪欢。薄海内外臣民。咸深庆忭。即在属国藩封。或亲赴阙廷。或遣使叩觐。无不竞趋王会。抒悃祝厘外省将军、督抚都统提镇藩臬等官。自必情切葵倾。尽思瞻觐第念各省文武大吏。职守綦重若同时并赴。恐地方营伍事务。管理乏人。或有贻误。转非敬事效忱之意。朕于各省将军督抚副都统提镇藩臬内。每省各酌派二三员。均于八月初五日以前到京。并各酌带道府丞倅将备二三人。随同班列。其未经派令来京者。毋庸纷纷吁请。庶各省文武官员。既得遂其祝嘏之诚。而于本任职司要务。又可不虞旷废。方为妥善。将此通谕知之。　　

○又谕、此次覆试举人。业经降旨列为四等者。皆仅革去举人。仍留生员监生。其未入等第者、始行概予革退。此朕格外施恩。特从宽宥俾读书者知所感愧。勤学自爱之至意。八旗满洲世仆等。自宜勤习清语骑射技艺。如学汉文。亦应尽心学习。遇有考试。虽未能卓越。亦须列入等第方可。兹覆试舒锦、吉文、增福、既不入等。而魁亮、唐古泰、又列为四等。旗人之应试者。较汉人为数无多。而劣者即有五人。是既不勤学汉文。又不精习技艺。坐荒于歧途明矣。此皆由该管都统等。平日不留心教训所致。即如铁保、图敏、所学尚有规模。而不善于办事。亦属无用。去岁朕略为鼓舞擢用。今旗人仍复如是。诚使朕鼓励士子之心无望矣。此等诗文陋劣。自系场中舞弊。始得中式。今不深究伊等即系格外之恩。其列为四等之魁亮唐古泰、如照汉人准留生员监生。似觉便宜而幸进之弊。仍不能除。魁亮、唐古泰、亦著全行革去。如此辈革退后。尚自以为读书之人。至含冤抑。即非旗下世仆之子孙也。且一经审讯。情弊得真。不独予革。更须治罪。今革去生监。挑为马甲与拜唐阿。犹得钱粮糊口。果能加意勤学技艺。奋勉行走。异日仍得上进之路。如此办理。非谓旗人可不识汉字。别项差役。汉字亦须学也。著将此交八旗都统等、嗣后不时训教。俾学汉文者。务期于精。倘学力不及而希图侥幸。临场舞弊。必从重治罪。将此通谕知之。　　

○谕军机大臣等、据长麟、和琳奏、南粮首进帮船。于正月二十二日挽入东境。在后各帮。已俱跟接行走现在会同镇臣柯藩、率领沿河文武汛弁。一体催趱。不致片刻停留。今岁漕粮入东。比去年较早四十余日。已复旧制等语。所办好。已于摺内批示矣朕此次巡幸山东。地方文武官员。自必在境内迎驾。和琳专司漕务。柯藩亦有催漕之责。非地方官员可比。况有长麟沿途扈随。一切差务。足资料理。现在漕船行走迅速。虽已趱复旧制。但各帮衔尾前来。已入东境。必须和琳等亲督员弁。来往查催。方不致脱帮迟滞。著传谕和琳、柯藩、不必赴山东交界地方接驾。仍在沿河一带。催趱漕船。如催漕经过地方。距行在较近。即可就近瞻觐。倘相距较远。竟可于驻跸济宁时。再来请安。未为迟也。　　

○辛亥。谕军机大臣等、泾渭为关中八水之二。向来有谓泾清渭浊者。又有谓泾浊渭清者。迄无定说。考之谷风诗云泾以渭浊。解经者皆言泾浊渭清。泾未属渭之时。虽浊而未甚见。由二水既合。而清浊益分。然朕详绎诗意。盖言泾水发源本清。入渭以后。其流不得不合而为浊。是泾水因渭水而浊。非谓泾水本浊也。笺释诸家。似与经文本义不合。惟宋人苏辙诗云。衮衮河渭浊。元人曹伯启诗。亦有泾清渭浊源何异之句。足为证据。因思二水皆在陕西境内。秦承恩系读书之人。以今证古。详加履看。无难考据得实。著传谕该抚、亲赴泾水渭水之各发源地方。及二水合流之处。确加察视。是否泾清渭浊。抑真泾浊渭清。即行绘图贴说具奏。寻奏、查泾水发源甘肃平凉笄头山。东至长武入陕渭水发源甘肃渭源鸟鼠山。东至陇州入陕。二水至高陵县合流。臣察视泾水。约宽一二十丈入陕后、并支流一十有四。其流与江汉诸川相似。渭水、约宽七八十丈。入陕后、并支流三十有三其色与黄河正同。合流处泾北渭南一望可辨。七八里始混为一。泾系石底。四时常清。渭系沙底。四时常浊。并于急流各取水澄之。泾一石。滓三升。渭一石滓斗许臣以所目验。并考之碑乘。询之土著。泾清渭浊。毫无疑义。得旨、览奏俱悉。又奏、其源在甘肃。俟臣查明具奏。批、其流既清。断无其源反浊之理。不必往查矣。　　

○又谕、昨降旨于各省将军督抚提镇藩臬内。每省派出二三员。令于八月初五日以前到京祝厘。业于名单内将书麟圈出。今思八月内正届秋汛之期。一切防守事宜。最关紧要书麟于河工较为熟悉若令闵鹗元署理督篆。兼办河务。究恐非所谙习。著传谕闵鹗元、届期前来。书麟、竟兼署巡抚印篆。会同兰第锡防汛。无庸赴京祝嘏也。　　

○又谕、据鄂辉奏请来京叩祝本年万寿大庆。昨出派各省将军督抚副都统总兵等来京。已将鄂辉派出。今鄂辉既奏伊于来京时。沿途照料应行入觐四川番众。著照所请。准其来京。亦毋庸过早。令其酌计于八月初五日以前。可抵京师。量期行走。所有应来番众。亦照所请。照料前来。　　

○又谕、本日召见成都府知府承勋、雅州府知府沈涟、朕看沈涟。人尚明白开展。而承勋系属满洲。不能清语。人亦迟钝。动作不似旗人。即在汉员中。尚系平常者。成都为四川首郡。事务繁剧。恐该员未必能经理裕如。想李世杰病后。精神稍减。于属员贤否。未能详加查察。又以承勋人尚诚实。故调任首郡乎。抑其人果明敏。办事不露丰采。有作用乎。著传谕孙士毅、于该员回任后。留心试看。如不胜首府之任。即行据实奏明。或酌量更调。或即以沈涟对调亦可。若承勋实能称职。亦不必因有此旨。稍存迁就也。　　

○是月。湖南巡抚浦霖奏、湖南运丁。半坐落湖北境内。上年江陵等县水灾。荆州及荆左二卫屯饷。俱经缓徵。所需运费。应请于道库南粮米折项下借给。本年秋后徵还。下部知之。　　

○署四川总督孙士毅奏、查新例、凡乡会试应回避督抚者。俱改掣他省。惟教官一项。未经议及。臣前充戊子科四川考官。取中举人。多有选授教职。但教职不能改掣。或概令离任。俟臣卸篆后。再行咨铨。抑仍照旧例。咨部存案。遇有举劾。随摺声明。得旨、不必回避。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十七



大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。二月。壬子朔。河东河道总督李奉翰、河南巡抚梁肯堂奏、兰仪、睢宁、商邱、一带新堤。土性沙松。临河一面漫滩。逐渐淤高。堤后洼下。愈觉堤身壁立。单薄可虞。今查兰阳新旧堤交接之处。当蔡家楼新生埽工之后。以及十四堡二坝迤东。均应帮筑土戗。并应于蔡家楼上首。估添挑水坝。长四十九丈。连仪封二三堡加帮堤工。并六堡、估筑挑水坝。长五十丈。睢州上下汛、应加帮堤坝。并高家寨头堡下、应筑挑水坝。长五十丈。睢下汛、十三堡大坝之东。应筑挑水坝。长三十七丈。下游商邱汛、并虞城上下二汛。地形尤为卑洼。堤坝亦应加帮。现分派承办官、以次趱修。其南北两岸河滩。凡沟槽洼形。应筑土格土坝。均经州县派夫赶办。得旨、览奏俱悉。　　

○癸丑。以举行仲春经筵。遣官告祭奉先殿、传心殿。　　

○命皇子、皇孙、从至经筵听讲。　　

○上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官铁保、朱圭、进讲中庸栽者培之倾者覆之二句。讲毕。上宣御论曰。解是二语者。率以栽倾属之人物。培覆属之天。是犹视天与人物为二也。予以为天与人物。呼吸相通。本为一体。夫春生夏长。非栽者培之乎。秋收冬藏。非倾者覆之乎。四时代运。贞下起元。天何容心于其间乎哉。人与物胥在乾元一气之中。人得其全。物得其偏。则所谓因材而笃之者也。天之栽培倾覆。一岁所必有。人之栽培倾覆。一生所不能无。是则栽倾由自取。培覆亦由自取。惟当顺天之常。克己之私。或庶几乎。若必求其栽而避其倾。是犹有吉凶祸福之见于其心者。吾见其不能如四时之运矣。讲官暨侍班官跪聆毕。兴。直讲官德明、金士松、进讲易经天行健君子以自强不息二句。讲毕。上宣御论曰。此教人以圣希天之法也。夫士之去圣贤且远矣。而况天乎。然而不可无希之之志。若不希之。是自画也。昔为三希堂记。略见斯义。且天之行健。日日在人目前。予以为较圣贤之去人为尤近耳。君子以是为法。自强不息焉。不庶几可希天乎。盖所谓自。亦有二义。一曰自己。二曰自然。自己尚觉有私。自然则无为也。无为而不息。此天之所行健。而人之所当以为法也。设曰何以不息。则注之曰克已复礼。讲官暨侍班官跪聆毕。大学士公阿桂、大学士嵇璜、奏曰。皇上乾行不息。本宥密之诚。以在宥天下。天德王道。一以贯之。苟区天与人而二之。即非所以言天矣。臣等幸侍讲筵。恭承圣训。曷胜诚服。奏毕。诸臣出就拜位。行二跪六叩礼。礼成。上御文渊阁。赐茶。还宫。复赐宴于文华殿东庑之本仁殿。　　

○谕、朕此次巡幸山东。启銮后、所有吏部尚书事务。著巴延三暂行署理。其户部尚书事务。著金简兼署。步军统领衙门。著绵恩署理。健锐营事务。著雅朗阿署理。　　

○又谕、据德成奏、司家庄漫口案内。阿桂奏定章程。嗣后堵筑工程。如有必需例外加用之处。准令该督等豫行奏明。奏销时据实开报。今周家楼漫工。例外多用银两。书麟等并未豫行奏明。乃于堵筑工竣后。始请例外加增。与阿桂原奏未符。理应奏驳。工部各堂官率行咨准。未敢随同画押。具摺参奏。因交军机大臣秉公查询。兹据奏称、此项例外加增银两。原应准销之项。该督等虽于合龙时专摺具奏。但不先行奏明。未免迟缓。嗣后如有堵筑要工。必需例外加用。令于工竣之先。豫行具奏等语。河工堵筑漫口。如遇工程险要。例价不敷。原可随时据实具奏。候朕酌量加恩。从前阿桂奏定章程。准令将加增之数。豫行奏明。即准核销。已不免为工员豫留地步。今军机大臣、以此项本应准销。惟该督所奏迟缓。议令嗣后如遇要工。准于工竣之先具奏。不免开例外多销之渐。书麟此奏。原系奏销之前。先行摺奏者。若如军机大臣此议。是先奏之前。又添一先奏。且于德成所奏情形。调停两可。意存迁就。均属非是。至德成坚执已见。遇事哓哓争辩。不过欲露其办事认真。并不得谓之要名沽直。即如此案加增银两。既据书麟于奏销前专摺奏明。而德成以其未在工竣之先具奏。与阿桂原奏不符。欲行议驳。又不与同部堂官、和衷商办。遽行单衔渎奏。本有应得之咎。即不加以重谴。亦当责处示惩。但军机大臣定议未能允协之处。业已从宽免究。朕亦不肯独治德成之罪。德成前已降为三品顶戴。著再降顶戴一级。仍以四品衔留工部侍郎之任。朕于诸臣功过。权衡悉当。一秉大公。惟以事之是非为准。从不稍存偏倚。此事德成与工部堂官各存意见。不过于部中公务。口舌相争。尚非竞胜营私。致蹈门户党援之习。故尔从轻办理。嗣后务当共矢寅恭。尽心供职。毋负朕谆谆教戒矜全至意。　　

○军机大臣以移建城工错谬之历任何南巡抚布政使等、分别议处具奏。谕、此案江兰身为藩司。有钱粮奏事之责。随同毕沅往勘时。并未将堌阳不宜建城之处。禀商该抚。又未自行陈奏。迁就兴工。以致采办艰难。多糜运费。于官民均多不便。获咎实在于此。本应照部议革职。姑念该员尚无浮冒草率情弊。其前后核减擅发银两。业准照数赔交。江兰、著加恩降为道员。俟服阕后来京。交该部带领引见。李承邺久任藩司。于地方一切情形。自所熟悉。乃于河南藩司任内。移建城垣要务。并不帮同富勒浑慎重履勘。率行首定基址。详请具奏。其咎与江兰相等。况曾有承奉陈辉祖之事。其历任不过模棱了事。李承邺、亦著降为道员。来京交该部带领引见。所遗云南布政使员缺。著费淳补授。毕沅、李世杰、何裕城、俱著从宽免其革任。仍注册。伍拉纳、著改为降三级。从宽留任。梁肯堂、景安等、准其销去加一级。抵降一级均免其降调。陈奉兹、著销去加一级。仍降一级留任。康基田、唐侍陛、德、昌、俱著各销去加一级。抵降一级。均免其降级。余依议。　　

○谕军机大臣等、本日毕沅、惠龄奏到摺内。俱以今秋为朕八旬万寿。中外臣民。欢腾庆洽。恳请俯准入觐祝厘等语。该督抚同驻湖北省城。一切地方事务。俱资督率办理。岂有并请入觐之理。可见该督抚所称依恋庆祝。并非出于至诚。不过以一奏塞责。殊非敬事效忱之义。毕沅、惠龄、俱著传旨严行申饬。并著传谕惠龄、仍遵昨降谕旨。于八月初五日以前到京。毕沅不必再行吁恳。以致贻误地方公务也。　　

○又谕曰、富纲等奏、据署腾越镇总兵定住禀称、探得缅甸国长。深感天朝厚恩。敬备表贡。遣使叩祝万寿。并欲求请封号。其贡物象只。俱已备齐。定于新年坐摆完毕。即令贡使起身等语。缅甸国长孟陨、前年遣使输诚。叩关纳贡。业经恩准内附。赏赉回国。此次敬备表贡。致洁告虔。遣使来京祝厘请封。实系好事。自应于该贡使到时。颁赐敕书。给予封号。以遂其感激吁请之忱。该督等于该贡使抵关后。务宜遴委妥员。护送前进。即著该总兵定住、督同伴送。庶沿途照料。更为妥善。朕夏秋驻跸热河。已定于七月二十六日筵宴藩部。八月初三日启銮回京。著传谕富纲等、计算程期。令该贡使于七月二十一二以前。行抵热河。俾途中行走从容。以示朕体恤远人至意。仍著于该贡使抵关后。何日起程。计算何时可到。迅速奏闻。再摺内称该国长以孟干前年来京。料理进贡事宜妥协。特换管老官屯夷务。此次进贡。系该头目在彼经理等语。并著富纲查明。此次进贡。是否即令孟干赍送到京。抑或另委何人。使臣共有几名之处。仍即一并速奏。　　

○又谕、本日据富纲奏、缅甸国长孟陨、敬备表贡。遣使叩祝万寿。并欲求请封号。其贡物象只。业已齐备。该国长定于一交新年。斋洁告虔。即令贡使起身等语。前年该国长遣使输诚。叩关纳贡。业经恩准内附。赏赉回国。此次虔备表贡。遣使来京。祝厘请封。实系好事。福康安闻之自必同深庆幸。著传谕福康安、俟阮光平进关后。遇便告以缅甸国长。现在亦欲遣使赴阙。虔备贡品。恭祝万寿。求请封号。皆由大皇帝统御中外。万国输诚。是以荒服炎徼。莫不倾心向化。效悃来庭如此明白告知。阮光平自必踊跃欢忻益深倾向也。　　

○两江总督书麟、江南河道总督兰第锡奏、遵旨履勘周家楼漫水经过河渠。酌筹疏浚。查自该处至洪泽湖西。一百五十余里上游毛城铺、峰山闸、减下之水。均由睢河、及丰山、泗山等湖。汇循归仁堤、出董家河、安仁、利仁等闸。经安河入湖。现在深通。足资宣洩。惟附近南岸大堤一带。从前魏工、郭工、漫水冲出各河形。此次多致停淤。又冲出新河。宽数十丈、及十余丈不等。其旧河淤阻。应劝用民力挑浚。至宿迁县白洋河村之民便河。有十八九里、淤为平陆。该处自白洋河村、至归仁闸。计长三千二百九十余丈。应挑宽五六丈。深五尺、至一丈二尺。请借项照估挑挖。工完、仍于该县地丁内摊徵归款。得旨、以实妥为之。　　

○礼部题。朝鲜国王李算、遣使表贺万寿、冬至、元旦、三大节。及进岁贡方物宴赉如例。　　

○蠲免直隶永清县柳园隙地、武清县苇地、乾隆五十四年分、水灾租赋。并缓徵蠲剩银两。　　

○甲寅。遣官祭先医之神。　　

○遣官祭关帝庙。　　

○乙卯。遣官祭昭忠祠。　　

○谕曰、保宁奏称、升补山西蒲州都司之伊犁守备宋元祥、年力衰迈。应请毋庸升补。都司员缺。归部另行选补。宋元祥、应请勒令休致等语。伊犁系边要地方。所有官员。务须年力精壮。方收臂指之效。宋元祥年力衰迈。保宁理应早行参奏勒休。即屯田之事。亦不应令其管理。显系从前因循未办。今因部选升补都司。送伊来京引见。恐朕看出获咎。始行参奏。此等情事。安能逃朕洞鉴耶。保宁、著严行申饬。宋元祥、即令休致。所遗都司守备员缺。著交该部照例另行办理。
  </div>
  <div class="pagination">
   <a href="清实录乾隆朝实录_page1705.html">
    上一页
   </a>
   <span>
    ...
   </span>
   <a href="清实录乾隆朝实录_page1701.html">
    1701
   </a>
   <a href="清实录乾隆朝实录_page1702.html">
    1702
   </a>
   <a href="清实录乾隆朝实录_page1703.html">
    1703
   </a>
   <a href="清实录乾隆朝实录_page1704.html">
    1704
   </a>
   <a href="清实录乾隆朝实录_page1705.html">
    1705
   </a>
   <span class="current-page">
    1706
   </span>
   <a href="清实录乾隆朝实录_page1707.html">
    1707
   </a>
   <a href="清实录乾隆朝实录_page1708.html">
    1708
   </a>
   <a href="清实录乾隆朝实录_page1709.html">
    1709
   </a>
   <a href="清实录乾隆朝实录_page1710.html">
    1710
   </a>
   <a href="清实录乾隆朝实录_page1711.html">
    1711
   </a>
   <span>
    ...
   </span>
   <a href="清实录乾隆朝实录_page1707.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
