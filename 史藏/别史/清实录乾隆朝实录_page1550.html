<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1550 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1550 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千二百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。夏。四月。乙酉朔享太庙。遣豫亲王修龄恭代行礼。　　

○遣官祭周先贤仲子祠。任子祠。明臣宋礼祠。　　

○谕、昨据何裕城奏、豫省各项试用人员、至二百余员之多。候补需时。不免壅滞。除酌量留豫补用外。其余各员。请改发缺多人少之省分。照例题咨补用一摺。已批交该部议奏矣。因思此项分发试用人员。需次无期自应设法疏通。俾得即时效用。但各省正佐杂职。自有一定额缺。若以河南一省候补人多。改发别省。而别省亦各有分发候补人员。不能增出额缺。加以改发之员。则此绌彼赢。仍不免穷年坐守。于疏通之法。终无实际。此等人员。在省候缺。一切薪水之费。虽给有公项。需次日久。终恐不敷。且该员等分发各省后。例应照到省日期。挨次补用。与其在省守候。资斧维艰。莫若量为变通。以示体恤。嗣后试用人员。除情愿在省候补者。仍听其留省候补外。如有因补期尚远。资用拮据者。准其呈明回籍。俟班次应行挨补时。即由该督抚、行文各该员本籍。令其仍赴分发省分补用。如此、则试用人员。既不致限于额缺。拥挤堪虞。且回籍后。可以各安家食。于生计更觉裕如。而一届应补之期。仍可即时自效。其应如何酌定章程之处。著交吏部。同何裕城原摺。一并详悉妥议具奏。寻议、分发各省人员。嗣后每二年、按额缺人数。查核一次。有应改发者。奏请办理。欲回籍者。准呈明。听其自便。再大挑、捐纳、议叙。分发试用正佐各员。亦照新例。准其呈明回籍。此内有从前试用日期。深于现在留省者。遇有缺出。除将留省人员挨补外。仍行文原籍。令其赴补。到日按班补用。从之。　　

○又谕、山东运河堤岸各工。前经发帑兴修。现已一律完整。办理甚为妥速。兰第锡、何裕城、明兴、俱著交部议叙。其道府以下各员。著兰第锡、明兴。查明具奏。实在奋勉出力者。交部从优议叙。其次出力者。交部议叙。其余随同在工、未经出力者。亦不必滥行叙入。至效力各员。或留工委用。或留地方差遣。并著兰第锡、明兴、分别查明。酌议具奏。　　

○又谕曰、李封、陈淮、前因陈辉祖案内革职。其获咎尚轻。且在运河工段效力。亦能奋勉。尚可加恩录用。李封、著补授四川宁远府知府。陈淮、著补授山东青州府知府。　　

○又谕曰、僧人珍贵、呈控各款内。有将已免钱粮、仍按户徵收一节。若果有其事。实属大干法纪。此案如但交盛京将军、府尹审办。未免心存回护。且不足以服原告之心。至珍贵以僧人挟嫌。干与地方。列款首告。非安分之徒。倘所控涉虚。应重治其罪。著派刑部侍郎塔琦、带同司员驰驿。由行在取道前往该处。提集犯证。秉公严审。定拟具奏。所有原告僧人珍贵、著传谕绵恩、即派员解交山海关副都统果星阿收管。俟塔琦经过时。带往审办。　　

○又谕、据敦福奏称、达福已至喀什噶尔。所有应交代之事。尽皆详细说明。伊即起程进京等语。甚属谬妄。敦福竟非人类。昧尽天良。现有喀什噶尔之阿里木、阿其睦等控告、并索取伯尔克之事。均未办结。敦福竟思回家。弃置不办。是何道理。此等案件。皆系伊会同保成、列名具奏者。自当俟奏摺如何批回。乃伊竟安于无用。在彼处俨同局外。设使伊欲塞责。亦应奏请暂留。俟阿其睦、伯尔克等案件。办理妥时。再行回京。伊果如是。朕必奖赏。譬如伍岱、法灵阿、年满更换人到。并无现办要事。理宜交代回京。若亦饰词奏留。朕必将伊等申饬。今敦福并非无事处可比。此皆敦福在外任时。不知行何等伤天害理之事。神鬼使之如此谬妄。竟欲与达福说明交代了事。实为笑谈。况敦福在巡抚任内。办理不善。朕并未将伊治罪。仅发往喀什噶尔效力。系朕格外施恩。伊毫不知感。种种错谬。有似疯癫。大失满洲体面。糊涂之极。汉大臣内有似此者。朕尚治罪。敦福系满洲世仆。更宜从重治罪。以示惩诫。敦福著革职。发往伊犁。交伊勒图、派令充当苦差。听其遣使。将此交陕甘总督、哈密、吐鲁番、喀喇沙尔、库车、乌什大臣等。俟敦福行至何处。即将此旨传谕革职。由彼发往伊犁。并著绵恩、阿桂、查明敦福有无子嗣。若有子、将现当何差具奏。并严行查抄敦福家产。以示惩儆。此因敦福平日糊涂。朕姑将伊宽恕。倘系明白晓事之人。敢于如此。朕必将伊正法。　　

○是日、御舟驻跸韩家闸大营。　　

○丙戌。谕、昨因山东省运河堤岸各工。修理妥速。已降旨将兰第锡、何裕城、明兴、及在工出力人员。分别交部议叙矣。因思从前堵筑青龙冈坝工时。漫水由微山湖下注。曾降旨命萨载等、筹勘去路。旋据该督等、将微山湖下游之顾家庄引渠。开挑宽深。及骆马湖各闸坝。次第启放。分洩水势。故微山湖运河。得以速消。运河乃可兴工。则萨载李奉翰之功。亦不可泯。又高堰改砌石工。徐州韩家山接筑石堤各工。皆克期蒇事在工人员。均属奋勉。萨载、李奉翰、俱著交部议叙。其办工出力人员。并著萨载等、查照昨降谕旨。分别等第。一体交部议叙。　　

○蠲免直隶宛平、房山、良乡、易州、涞水等五州县、乾隆四十八年分额赋有差。　　

○予故兵部尚书额驸公福隆安、祭葬如例。谥勤恪。　　

○是日。御舟驻跸常家口大营。　　

○丁亥。谕军机大臣等、据伊勒图奏、阿其睦诬控鄂斯璊一事。意欲消弭。殊属错谬。著传谕伊勒图等。即将阿其睦拏解来京。妥密速办。将此由六百里加紧发往。　　

○又谕、据蕴端多尔济等转奏、哲布尊丹巴呼图克图、替伊弟喇布坦纳木扎勒、恳请赏给花翎等语。喇布坦纳木扎勒、原系哲布尊丹巴呼图克图之弟。又承袭伊父索诺木达什之公爵。著照所请。加恩赏戴花翎。将此并谕博清额等知之。　　

○是日。御舟驻跸新挑河大营。　　

○戊子。谕曰、托云所遗阿勒楚喀副都统员缺。著福珠礼调补。福珠礼所遗镶蓝旗汉军副都统员缺。加恩以敷伦泰补授。　　

○谕军机大臣等、据保成奏、讯有未经攒敛钱物之回人艾什霍卓等。现交看守等语。此等无过回民。毋庸查拏看守。著传谕保成等。即行释放。免致回众惊疑。绰克托。仍将阿其睦妥速拏解来京。　　

○又谕、今日阿桂奏到、亦知阿其睦诬告鄂斯璊一事。不可消弭。朕于此事。非欲过于搜求。傥令阿其睦等、仍回游牧。伊所属之布噜特。或构衅端。转难办理。著传谕阿桂外。并将此旨、及阿桂摺。寄伊勒图阅看。仍遵前旨速办。　　

○是日、御舟驻跸济宁州大营。　　

○己丑。谕曰、庆玉等奏、三月二十六日。行在发交库抡报匣。误递至吐鲁番。经图思义驳回。已转赍李侍尧、仍发库抡等语。哈密为新疆门户。庆玉、穆和蔺、于误递报匣。并未留心查出。迨经图思义驳回后。始行转送。往返稽时。庆玉、穆和蔺、俱著交部察议。　　

○谕军机大臣等、本年江浙一带。雨泽沾足。二麦极为茂盛。自渡黄以北。麦田稀密不一。地土乾燥。颇觉望泽。近日早晚气候较凉。自有得雨处所。若德州迤北地方得雨。相去甚近。此时早经奏到。或系江南所属。续得透雨。亦未可定。何以未据该督等奏报。朕心甚为悬注。昨萨载送驾后回任。自应顺道详悉查看。著传谕萨载等。将黄河以北。是否得有雨泽。麦收分数如何。及大田有无妨碍。是否尚须缓借加恩之处。即行查明。据实迅速覆奏。不可稍存讳饰。　　

○又谕、前据李侍尧奏、军机处自浙江石门镇、发交库抡报匣。误递至吐鲁番地方。经图思义查出驳回。现在改填。仍发库抡一摺。已谕令兵部挨站行查矣。此等文报事件。均关紧要。各处驿站接到后。自应照依发单填写地方。按站递交。何得任意错误。且自浙江至吐鲁番。程途甚远。经过各省驿站。该地方官、均未经看出驳回改发。岂于文报经过。竟全不寓目耶。督抚等有地方之责。或未经看出。其咎尚轻。至哈密为新疆门户。庆玉等并无别事。尤应一切留心。除另降清字谕旨饬谕外。各省督抚。虽事务较多。文报要件。亦应加意查察。著传谕江南、河南、陕西、甘肃、各督抚。将库抡报匣于何处错发。挨站查明参奏。嗣后遇有紧要文报。务宜留心驰递。毋得疎忽贻误。寻两江总督萨载奏、误递库抡报匣。系委管京口台把总洪标、首先错递。应同稽查台站之饶州府同知邢玙。及挨站误发各员。请交部议处。下部议。寻议、洪标照例降二级调用。邢玙降一级调用。接递各员。均降一级留任。总理台站署江宁盐道王兆棠、罚俸一年。江苏巡抚闵鹗元、安徽巡抚富躬、均罚俸六个月。从之。　　

○吏部奏、四库全书处。行走已满五年之誊录程世英等九十九人。照题定条例。分别议叙。从之。　　

○是日。御舟驻跸大长沟大营。　　

○庚寅。上诣禹王庙、分水龙王庙行礼。　　

○谕曰、李世杰奏、松潘镇总兵刘俸、旧伤举发、动履维艰、请解任调理等语。刘俸准其回籍调理。所有四川松潘镇总兵员缺。著穆克登阿调补。所遗员缺。著赵邦诏补授。　　

○定绿营告休人员食俸例。谕、据李世杰奏、松潘镇总兵刘俸、旧伤举发。动履维艰。请解任调理等语。已降旨准其解任回籍调理矣。向例武职旗员。年至六十以上。因老病告休。曾经出兵打仗受伤者。皆加恩给与全俸。其绿营并无此例。惟念绿营人员。既能效力行间。打仗受伤。为国家出力。后因老病告休。不能与旗员一体邀恩食俸。未免向隅。朕于满汉官员。从无歧视。嗣后绿营告休人员。除未经受伤者。仍照向例办理外。其年届六十以上。因老病乞休。曾经打仗受伤者。俱著照旗员之例。一体给与全俸。著为令。以示朕优恤戎行、一视同仁之至意。其总兵刘俸、即照此例办理。　　

○又谕、前据舒常等奏、审拟广东海丰县民黄亚水、传授符术。钟亚金等、暗用隐形法。轮奸吕邦球之童养媳吕谢氏。将钟亚金等问拟斩决一摺。已批交三法司核拟速奏。并据核覆奏到矣。细核此案。疑窦尚多。据福康安奏、在粤提犯研鞫时。钟亚金等、从黄亚水学习符术。仅止十余日。该犯等家中搜出符咒。系祈禳治病所用。藉此骗钱。并无隐形符术。吕谢氏于八月内被奸。伊翁吕邦球、何以至十一月始行赴县控告。究诘之下。供词亦属游移等语。邪术迷人。最为风俗人心之害。甚至奸污妇女。情罪更重。自应尽法惩治。以除妖妄而安良善。但隐形法术。前所未闻。岂学习旬余所能精熟。况该督等摺内。又称隐身之法。黄亚水秘不肯传。各犯亦未学习。乃临时给与隐形符。遂能迷人作祟。入室行奸。有是理乎。且吕谢氏。与吕邦球之母老许氏、同床睡宿。钟亚金等既隐其形。何以行奸。若第隐形入室。复又露体行奸。则老许氏岂竟全无知觉。况吕谢氏被奸时。既称连日昏迷。又何以知轮奸之为钟亚金、江亚武、而伊翁吕邦球、又复隐忍不言。直至数月后。始行指名控告耶。又称、此术若见官府。及犯奸污。俱不灵验。岂既有轮奸之事。反能仍旧隐形之理。若黄亚水等实有隐形法术。自可藉此隐身远遁。岂能即时就获。亦必当试验。果能焚符隐形。方可凭信。摺内俱未讯及。种种情节。甚属可疑。看来此案。竟系李天培回护原审。有意周内。而舒常、孙士毅、俱新莅粤省。未及详鞫。遽尔定案。朕矜慎庶狱。罪疑惟轻。即笞杖小刑。亦必斟酌情罪。归于允当。不肯使一夫屈抑。况首犯黄亚水、既已监毙。转使初学无辜之犯。情节未真。遽忍令骈首就戮耶。李天培、现于军犯谭亚浩越狱脱逃、及监犯黄亚水病毙一案。部议降二级调用。著来京候旨。所有钟亚金等一案。著交舒常、孙士毅、虚心访察。再行秉公研鞫。务得确情。迅速覆奏。李天培既已来京。其余司道等。自不敢仍行瞻顾。该督等又非原奏之人。何所用其回护。而不平反此狱。以成信谳耶。刑部核覆原摺。著暂存军机处。俟该督等覆奏。到日。再降谕旨。　　

○谕军机大臣等、前据绵恩等奏、碧云寺泉水。有石块、油□、麻刀、堵塞来源。经管各员。及匠役等。显有情弊。因派留京王大臣等。会同秉公严审。日久未见奏覆。曾降旨令其迅速审办。迄今又阅旬日。何以尚未审明覆奏。该处泉源。或被本山沙石壅塞。以致流行不畅。尚属事理所有。至于油□麻刀等物。不应泉内所有。明系有人堵闭。即使勒掯煤窰。稍得余润。自必归之该管官员。伊等丁役等、未必即能得利。断不肯如此舞弊。致干重戾。自必另有主使之人。情弊显然。此案只须将该丁役等、切实根究。反覆开导。谕以此事若将主使之人、据实供出。即与伊等无涉。倘含糊不吐。必致严行讯问。何若既不得利。又代人受罪。如此详悉开导。设仍不肯供出。即当加以刑讯。无难审出实情。从前绵恩查奏时。自系确有所见。况此事与伊无涉。绵恩又系晓事之人。必不肯有意搜求。其中情节。易于审办。乃几及一月。尚未究出。殊不可解。六阿哥素性宽厚。又兼管内务府事务。金简即系内务府之人于该园官员。或不免意存瞻顾。阿桂于此案无涉。何以任其迟延。即使未得确供。难以定案。何以不将大概情形。先行寄知行在军机大臣。岂终于不结。竟成疑案。可存而不论耶。著传谕留京王大臣等。会同绵恩、金简、迅速审办。即行覆奏。勿任支吾延缓。　　

○又谕、连日经过山东地方。风埃甚大。地土乾燥。颇觉望泽。未知京城日内曾否得雨。田禾长发情形若何。若现在亦缺少雨泽。著留京王大臣。即行虔诚祈祷。以期甘霖沾沛。仍著将现在情形。据实覆奏。寻奏、自闰三月得雨后。大田普种。二麦结穗。至本月初五、及初九日。微雨不成分寸。遵旨设坛祈祷。报闻。　　

○是日。御舟驻跸王老口大营。　　

○辛卯。常雩。祀天于圜丘。遣肃亲王永锡恭代行礼。　　

○逾曰、朕清跸巡方。优惠耆年。江浙两省。已普加恩赉。至直隶、山东为经过地方。向来不在此例。兹仰承天眷。喜得五世元孙。嘉庆骈臻。恩施宜渥。所有直隶、山东、二省老民老妇。俱著加恩。一体赏赉。用溥寿祺。　　

○谕曰、朕巡幸江浙。庆典覃敷。于庶狱尤深矜恤。业已降旨、照历次南巡之例。将江浙二省军流人犯。减等发落。但念山东、直隶、二省。现在缺雨。农田望泽维殷。清理庶狱。亦可感召。天和。所有该二省军流以下人犯。亦著一体加恩。减等发落。用普仁施。以期甘霖速霈。　　

○以原任四川布政使陈用敷、为广东布政使。　　

○是日。御舟驻跸五里堡大营。　　

○壬辰。谕军机大臣等、昨因悦性山房、泉水堵闭一案。将届一月。并未审结。曾屡降谕旨、询问留京办事王大臣等。令其速行审办矣。今乃接前次所降之旨覆奏。讯据明庆供、因水势不能蓄高。遂令瓦匠温进德将生石□放在池内。听其自行和开。或可弥住罅漏。从无此办法也。又用长柄苕帚。将□推入深处。而福善则仍执煤窰有碍泉水。现有之水。即系窰户灌入。惟求将窰座暂封。便可明白。至姚良。祇称伊未在面前。并无见闻各等语。此奏更不成话。竟与昨日所降谕旨之意吻合。想来六阿哥、金简、不免回护内务府官员。此事又系绵恩办出。阿桂等难于措手。是以一听姚良等朦混捏供。总不细心究诘。阿桂素称晓事。岂有此案终无结局。竟可中止不办之理。看来姚良惟认糊涂。直似与己无涉。而明庆令温进德、将石灰搀入池内。欲行弥补罅漏。岂有泉水不通。反用苕帚搀□塞入之理。福善竟敢仍执己见。坚称煤窰有碍。若果如所云。窰中之水。可以灌入。如此甚好。是园中从此又添一水来路。可以源源接济。更属有益。又何必费力寻源觅水耶。再阅绵恩、金简、夹片内。称此泉与悦性山房相近。不在围墙之外等语。看来竟与煤窰无涉。况窰内之水。与泉水清浊判然。无从影射。总之窰座封闭。便可遂其勒索嫌隙之私。所谓欲盖弥彰。情弊显然。凡此皆通案紧要关键。阿桂等不于此处追求驳诘。惟任其诳供诿卸。殊不可解。若此时尚未得有确供。阿桂等接奉此旨。即照指出条款。再向姚良等、切实根究。倘仍坚供不吐。竟将姚良、福善、明庆、及苑户匠役等。俱加刑讯。无难水落石出。万一该犯等茹刑不吐。朕意不妨暂将伊等监禁。绵恩、金简、既称泉源在围墙内。尔二人即可率领妥当监督。亲往该处。将现挖得泉水、并池水引沟。速行如式修补完整。将来水不乾涸如旧之时。则该犯等之舞弊图利情节。不待讯而自明矣。又何必意存观望。竟欲颟顸了事耶。阿桂等仍将此旨。当面宣谕。令伊等各发天良。据实供吐。将来尚可加恩。末减其罪。倘或怙终不悛。俟绵恩、金简、将沟池修竣。泉水不竭之时。朕心将伊等从重治罪。即正法示众。亦无不可。彼时虽噬脐无及。勿谓言之不豫也。阿桂等接奉此旨。即行遵照迅速究审。定拟具奏。仍将现在曾否续得确情。即速行覆奏。　　

○是日。御舟驻跸刘家湾大营。　　

○癸已。军机大臣议奏、据乌噜木齐都统海禄奏称、该处每年实销经费银十二万五千五百余两。内运脚一项。既已奏设车辆。计节省银五万九千九百余两。巴里坤档房各项浮费应裁。计节省银九千六百余两。至巴里坤过往官兵盐菜各项银、二千一百余两。吐鲁番、古城、屯田听差官盐菜各项银、一万八千四百余两。宜禾县、吐鲁番、采买借支满营兵粮各项银、一万五六千两。俱应改于哈密支领。惟该处办事大臣、司员。笔帖式、养廉各项银、三万五千五百余两。查有奇台县、济木萨、解交迪化州买补仓粮一项。现在粮足停办。每年约扣银七千五百两。各厅县租税银、二万八千余两。足敷支领。所有每年内地例解经费银、二十余万两。应停拨。各属存有变价等项银、七万二千六百余两。解贮道库备用。其累年积存经费四十余万。解交伊犁。移咨陕甘总督、将内地拨解伊犁银。照数截存。均应如所请。从之。　　

○是日、御舟驻跸朱官屯大营。　　

○甲午。谕、山东运河。前因豫省漫水下注。湖河一片。纤道闸坝。俱被淹浸。上年河工合龙后。特降谕旨、将东省运河官民堤堰土石各工。一律兴修。共用银五十三万九千四百余两。今因例价不敷。加用津贴银五十三万余两。据该抚明兴奏、请分年捐廉归款。毋庸按例摊徵等语。向来黄运两河。间遇紧要工程。采办料物。雇募人夫。官发例价。本属优厚。即或因物料昂贵。限期稍紧。一时难以取给。于例价之外。复有津贴。不过加至十分之二三。至多亦不过十分之五。尽足敷用。况运河堤岸工程。尤非若豫省之堵筑坝工可比。加价银两。何以较正项增至一倍。恐其中不无籍端分润之弊。但朕轸念群黎。如河南江南等省。一切河务。关系民生者不惜数千百万帑金。兴工修筑。以期永资捍卫。又何靳此数十万津贴银两。至官民竭蹷耶。所有此次东省运河津贴银五十三万余两。若按例摊徵。民力固不免拮据。即地方官捐廉归款。亦恐不肖之吏。有所藉口。致滋派累。竟加恩准其一体作。正开销。以示朕惠爱黎元。有加无己之至意。即使工员等。果有侵蚀浮开等弊。将来别经发觉时。必当按律惩治。所谓与其有聚敛之臣。宁有盗臣。自不肯因恐有弊端。转致恩泽不能下逮也。将此通谕知之。　　

○谕军机大臣等。据明兴奏上年兴修东省运河。官民堤堰土石各工。共用银五十三万九千四百余两。因例价不敷。加用津贴银五十三万余两。请分年捐廉归款等语。已明降谕旨。加恩准其作正开销矣。部定例价。较民间本属宽余。向来黄运两河间遇紧急要工。采办料物。雇募人夫。诚恐一时难以取给。于例价之外。酌加津贴。亦不能免。然不过加至十分之二三。多亦不过十分之五。尽足敷用。何至如此次多至加倍。而上届豫省堵筑青龙冈坝工。甚且加至三倍之多。虽朕爱民之心。有加无己。然工程销算。自有一定章程。若俱似此任意津贴。工竣后即准作正开销。将来遇有要工。不但漫无限制。无所底止。且恐不肖工员。恃有加价之例。从中侵蚀。浮冒开销。以冀恩免。又复成何事体耶。朕因黄运各工。关系运道生民。不惜千百万帑金。俾闾阎永资利赖。所有数次津贴银两。业已加恩宽免。此后倘遇各工。皆不得援以为例。著传谕萨载、李奉翰、何裕城、永远存记。除就近谕知兰第锡、明兴外。将此各谕令知之。　　

○又谕、前据海禄奏、乌噜木齐节省经费甚多。已交军机大臣议覆准行矣。著将原摺钞寄伊勒图阅看。即将彼处经费。可否应行节省之处。悉心筹画具奏。定为久远章程。　　

○军机大臣议奏、据乌噜木齐都统海禄奏称、乌噜木齐。近日人烟稠杂。请照内地编排保甲。设牌头、甲长、保长、按户填写门牌。随时稽察。各厂挖金人等。该地方官给票查验。应如所请。仍禁胥役扰累。从之。　　

○理藩院奏。乌喇特三等台吉达赉病故。其子瓦木丕勒多尔济。应否承袭。请旨遵行。得旨达赉之三等台吉。著加恩令伊子瓦木丕勒多尔济承袭。将来瓦木丕勒多尔济出缺后。若无劳绩。该部毋庸请旨。照例给与四等台吉。　　

○是日。御舟驻跸新庄大营。　　

○乙未。谕、据伊勒图奏称、领队大臣明山、坠马伤腿。未能痊愈。近又时常多病等语。明山著来京调理。此缺著副都统噶塔布、前往伊犁。在领队大臣上行走。　　

○谕军机大臣等、本日召见刘峨、奏称京南一带。广平顺德二府。得雨尚属沾足。惟大名府虽经得雨。不成分寸。又毗连大名之河南卫辉府各属。较之大名。更觉缺雨等语。豫省卫辉一带。既缺少雨泽。恐于麦田有碍。现在情形若何。是否应需酌借耔种。何以未据该抚奏办。著传谕何裕城。即将该处曾否续得雨泽。或应酌借耔种之处。迅速查明。据实具奏。以慰廑念。
  </div>
  <div class="pagination">
   <a href="清实录乾隆朝实录_page1549.html">
    上一页
   </a>
   <span>
    ...
   </span>
   <a href="清实录乾隆朝实录_page1545.html">
    1545
   </a>
   <a href="清实录乾隆朝实录_page1546.html">
    1546
   </a>
   <a href="清实录乾隆朝实录_page1547.html">
    1547
   </a>
   <a href="清实录乾隆朝实录_page1548.html">
    1548
   </a>
   <a href="清实录乾隆朝实录_page1549.html">
    1549
   </a>
   <span class="current-page">
    1550
   </span>
   <a href="清实录乾隆朝实录_page1551.html">
    1551
   </a>
   <a href="清实录乾隆朝实录_page1552.html">
    1552
   </a>
   <a href="清实录乾隆朝实录_page1553.html">
    1553
   </a>
   <a href="清实录乾隆朝实录_page1554.html">
    1554
   </a>
   <a href="清实录乾隆朝实录_page1555.html">
    1555
   </a>
   <span>
    ...
   </span>
   <a href="清实录乾隆朝实录_page1551.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
