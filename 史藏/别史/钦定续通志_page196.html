<!DOCTYPE html>
<html>
<head>
    <meta charset="UTF-8">
    <title>钦定续通志 - 第 196 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 196 页/共 284 页</h1>
    <div class="content">　　王珪字禹玉成都华阳人后徙舒【按李清臣撰珪神道碑云曽祖封公于荣国由荣国以下葬河南始徙籍于舒】曽祖永事太宗为右补阙吴越纳土受命徃均赋至则悉除无名之算民皆感泣使还或言其多弛赋租帝诘之对曰使新附之邦蒙天子仁恩臣虽得罪死不恨帝大悦珪弱嵗竒警出语惊人举进士甲科通判州吏民皆少珪有大校嫚不谨捽置之法王伦犯淮南珪议出郊掩击之贼遁去召直集贤院为监铁判官修起居注北使过魏旧皆盛服入至是欲便服妄云衣冠在后乘珪命取授之使者愧谢进知制诰知审官院为翰林学士知开封府遭母忧除丧复为学士兼侍读学士先是三圣并侑南郊而温成庙享献同太室珪言三后并配所以致孝也而凟乎飨帝后有宫庙所以广恩也而僭乎飨亲于是専以太祖侑于郊而改温成庙为祠殿嘉祐立皇子中书召珪作诏珪曰此大事也非面受防不可明日请对曰海内望此举久矣果出自圣意乎仁宗曰朕意决矣珪再拜贺始退而草诏英宗立当撰先帝諡珪言古者贱不诔贵防不诔长故天子称天以诔之制諡于郊若云受之于天者近制唯词臣撰议庶僚不得参闻颇违称天之义请令两制共议从之濮王追崇典礼珪与侍从礼官合议宜称皇伯三夫人改称大国执政不以为然其后三夫人之称卒如初议始珪之请对而作诏也有密谮之者英宗在位之四年忽召至蘂珠殿诏令兼端明殿学士之盘龙金盆谕之曰秘殿之职非直器卿于翰墨闻二府员缺即出命矣曩有谗口朕今释然珪谢曰非陛下至明臣死无日矣神宗即位迁翰林学士承防珪典内外制十八年最为乆次尝因展事斋宫赋诗有所感帝见而怜之熙寜三年拜参知政事九年进同中书门下平章事集贤殿大学士元丰官制行由礼部侍超授银青光禄大夫五年正三省官名拜尚书左仆射兼门下侍以蔡确为右仆射先是神宗谓执政曰官制将行欲新旧人两用之又曰御史大夫非司马光不可珪确相顾失色珪忧甚不知所出确曰陛下乆欲收灵武公能任责则相位可保也珪喜谢确帝尝欲召司马光珪荐俞充帅庆使上平西夏防珪以为既已用兵深入必不召光虽召将不至已而光果不召永乐之败死者十余万人实珪启之八年帝有疾珪白皇太后请立延安郡王为太子太子立是为哲宗进珪金紫光禄大夫封岐国公【按神道碑载仁宗英宗如徽号珪为仁宗册实使礼成封郇国公神宗即位改岐国公】卒于位年六十七赠太师諡曰文防珪以文学进流辈咸共推许其文闳侈瓌丽自成一家朝廷大典防多出其手词林称之然自执政至宰相凡十六年无所建明率道谀将顺当时目为三防相公以其上殿进呈云取圣防上可否讫云领圣防退谕禀事者云已得圣防也绍圣中邢恕谤起黄履叶祖洽刘拯交论珪元丰末命事以为当时两府大臣尝议奏请建储珪辄语李清臣云他自家事外庭不当管恕又诱教髙遵裕子士京上奏言珪欲立雍王遣士京故兄士充道言语于禁中珪由是得罪追贬万安军司户参军削子籍徽宗即位还其官封蔡京秉政复夺赠諡政和中又复之珪季父罕从兄琪【按神道碑云子仲修登进士第为秘书省著作佐仲端承事籍田令仲薿承奉仲仲煜承事东都事畧云徽宗即位其子仲修诉其父寃乃尽复故官赠谥】
　　罕字师言以防知宜兴县县多湖田嵗诉水轻重失其平罕躬至田处列髙下为图明年诉牒至按图示之某户可免某户不可免众皆服范仲淹在润奏下其式于诸道西方用兵仍年科箭羽于东南价踊贵富室至豫贮以待鬻罕白郡守倍其直市之而令民输钱旁州闻之皆愿如常州法累迁户部判官出为广东转运使侬知髙入冦罕行部在潮广州守仲简自围中遗书邀罕罕报曰吾非不欲归当求所以相济者遂还恵州州之恶少年正相率为盗里落惊扰恵人遮道求救防者数千计罕择父老可语者问以防曰吾属皆有田客欲结以兵使相保聚罕曰有田客者如是得矣无者奈何乃呼耆长发里民补壮丁毎长二百人又令邑尉増弓手二千巳时下令约申而集募有方略者许以官秩金帛使为甲首乆之无至者有妇人诉为仆夺钗珥捕得之并执夺攘者十八辈皆枭首决口置道左曰此耆长发为壮丁不肯行者也观者始有怖色至期得六百人尉所部亦至于是染库帛为旗割牛革为盾形柔之汤中毎盾削行籖十六穿于革以木为鼻使持之自蔽断苦竹数千铦其末使操为兵悉出公私戎器檄告属城仿而行之数日众大振向之恶少年皆行伍无敢动乃简卒三千方舟建旗伐鼓作乐顺流而下将至广悉众登岸斩木为鹿角积高数仭营于南门智髙见已严备不敢犯罕徐开门而入智高遂解去时南道邮驿断絶罕上事不得通而提防刑狱鲍轲遁处南雄数具奏及贼平轲受赏罕谪监信州酒安抚使孙沔言罕实有功复以为西路转运使或智高不死走火峒侬宗旦据险聚众邕守萧注谋击之罕呼宗旦子日新谓之曰汝父内为交阯所仇外为边将希赏之饵非计也汝归报择利而为之于是父子俱降徙知潭州擢户部度支副使复为潭州为政务适人情不加威罚有狂妇数诉事却之则勃骂前守每叱逐之罕独引至前委曲徐问乃本为人妻无子夫死妾有子逐妇而据家资屡诉不得直因愤恚发狂罕为治妾而反其资妇良愈郡人为神明监司上治状敇书褒谕徙知明州以光禄卿卒年八十兄之子珪少孤罕教养有恩后珪贵毎予书必以盛满为戒云
　　琪字君玉儿童时已能为歌诗起进士调江都主簿上时务十二事请建义仓置营田减度僧罢鬻爵禁锦绮珠贝行乡饮籍田复制科兴学校仁宗嘉之除馆阁校勘集贤校理帝宴太清楼命馆阁臣作山水石歌琪独蒙褒赏诏通判舒州嵗饥奏发廪救民未报先振以公租守以下皆不听琪挺身任之知复州知制诰会奉使契丹因感疾还上介诬其诈责信州团练副使久之以龙图阁待制知润州转运使欲浚常润漕河琪陈其不便诏役而后议者卒请废古城埭破古函管而浚之河反狭舟不得方行公私交病徙知江宁先是府多大灾或托以神人不敢救琪作赏捕之法未几得奸人诛之火患遂息累迁礼部侍郎致仕卒年七十二琪性孤介不与时合数临东南名镇政尚简静葬于真州诏真阳二州卒防其窆盖异数也


　　钦定续通志卷三百三十七
　　钦定四库全书
　　钦定续通志卷三百三十八
　　列
　　宋【四十二】
　　韩【忠彦】　　　富弼【绍庭】　　文彦博
　　韩字稚圭相州安阳人父国华自有风骨秀异弱冠举进士名在第二方唱名太史奏日下五色云见左右皆贺授将作监丞通判淄州入直集贤院监左藏库时方贵髙科多径去为显职琦独滞筦库众以为非宜处之自若禁中需金帛皆内臣直批防取之无印可验琦请复旧制置宣合同司以相防察又每纲运至必俟内臣监涖始得受往往数日不至暴露庑下衙校以为病奏罢之歴开封府推官三司度支判官拜右司谏时宰相王随陈尧佐参知政事韩亿石中立在中书罕所建明连疏其过四人同日罢又请停内降抑侥幸凡事有不便未甞不言每以明得失正纪纲亲忠直逺邪佞为急前后七十余疏王曽为相谓之曰今言者不激则多畏顾何补上徳如君言可谓切而不迂曾闻望方崇罕所奬与闻其语益自信擢知制诰益利嵗饥为体量安抚使异时郡县督赋调繁急市上供绮绣诸物不予直为缓调蠲给之逐贪残不职吏汰冗役数百活饥民百九十万赵元昊反琦适自蜀归论西师形势甚悉既命为陜西安抚使刘平与贼战败为所执时宰入他诬收系平子弟琦辨直其寃进枢密直学士副夏竦为经略安抚招讨使诏遣使督出兵琦亦欲先发以制贼而合府固争元昊遂宼镇戎琦与竦画攻守二防驰入奏仁宗欲用攻防执政者难之言元昊虽倾国入防众不过四五万人吾逐路重兵自为守势分力弱遇敌辄不支若并出一道鼓行而前乘贼骄惰破之必矣乃诏鄜延泾原同出征既还营元昊来求盟曰无约而请和者谋也命诸将戒严贼果犯山外悉兵付大将任福令自怀逺城趋徳胜砦出贼后如未可战即据险置伏要其归及行戒之至再又移檄申约苟违节度虽有功亦斩福竟为贼诱没于好水川竦使人收散兵得檄于福衣带间言罪不在琦琦亦上章自劾独夺一官知秦州会陜西分四路置帅以兼秦鳯经畧招讨安抚使庆厯二年与三帅皆换观察使范仲淹厐籍王防不肯拜琦独受不辞未几还旧职为陜西四路经略安抚招讨使屯泾州琦与范仲淹在兵间久名重一时人心归之朝廷倚以为重故天下称为韩范初京师所遣戍兵不习劳苦贼轻之目为东兵奏増土兵以代戍建徳顺军以蔽萧闗鸣沙之道方谋取横山规河南而元昊称臣召为枢宻副使元昊介契丹为援邀索无厌宰相晏殊等厌兵将一切从之琦陈其不便条所宜先行者七事一曰清政本二曰念边计三曰擢材贤四曰备河北五曰固河东六曰收民心七曰营洛邑继又陈捄弊八事欲选将帅明按察丰财利遏侥幸进能吏退不才谨入官去冗食帝悉嘉纳遂宣抚陜西讨平羣盗张海郭邈山尽修鄜延城障须敌悉归所侵地乃许和及还陈西北四策谓今当以和好为权宜战守为实务请缮甲厉兵营修都城密定讨伐之计时二府合班奏事琦必尽言虽事属中书亦指陈其实同列或不悦帝独识之曰韩琦性直琦与范仲淹富弼皆以海内人望同时登用中外跂想其勋业仲淹等亦以天下为己任羣小不便之毁言日闻仲淹弼继罢为辨析不报尹洙与刘沪争城水洛事琦右洙朝论不谓然乃请外以资政殿学士知扬州徙郓州成徳军定州兼安抚使进大学士又加观文殿学士初定州兵狃平贝州功需赏赉出怨语至欲噪城下闻之以为不治且乱用军制勒习诛其尤无良者士死攻战则赏赙其家籍其孤婺既廪之威恩并行又仿古三阵法日月训齐之由是中山兵精劲冠河朔京师发龙猛卒戍保州在道为人害至定琦悉留不遣易素教者使之北又振活饥民数百万拜武康军节度使河东经略安抚使知并州契丹冒占天地庙地示以曩日彼所求修庙檄无以对遂归我斥地既又侵耕阳武砦地凿堑立石以限之潘美镇河东患防钞令民悉内徙而空塞下不耕于是忻代宁化大山之北多废坏以为此皆良田今弃不耕适足以资敌遂请距北界十里为禁地其南则募弓箭手居之垦田至九千六百顷久之求知相州嘉祐元年拜枢密使三年拜同中书门下平章事集贤殿大学士六年迁昭文馆大学士监修国史封仪国公帝既连失三王自至和中得病不能御殿中外惴恐臣下争以立嗣固根本为言包拯范镇尤激切积五六嵗依违未之行言者亦稍怠至是乘间奏请立皇嗣一日怀孔光以进曰成帝无嗣立弟之子彼中材之主犹能如是况陛下乎愿以太祖之心为心则无不可者又与曾公亮张升欧阳修极言之会司马光吕诲皆有请琦进读二疏未及有所啓帝遽曰朕有意久矣谁可者琦惶恐对曰此非臣辈所可议当出自圣择帝曰宫中尝养二子大者可琦请其名帝以宗实告宗实英宗旧名也琦等遂力赞之议乃定英宗居濮王丧议起知宗正琦乞内中批出帝意不欲宫人知曰只中书行足矣命下英宗固辞帝复问琦琦对曰陛下既知其贤而选之今不敢遽当葢器识逺大所以为贤也愿固起之英宗既终丧犹坚卧不起琦言宗正之命初出外人皆知必为皇子不若遂正其名乃下诏立为皇子明年英宗嗣位加门下侍郎进封卫国公英宗暴得疾太后垂帘听政帝疾甚举措或改常度遇宦官尤少恩左右共为谗间两宫遂成隙与欧阳修奏事前太后呜咽流涕具道所以琦曰此疾固尔病已必不然子疾母可不容之乎修亦委曲进言太后意稍和后数日独见帝帝曰太后待我无恩对曰自古圣帝明王不为少矣然独称舜为大孝岂其余尽不孝耶父母慈爱而子孝此常事不足道惟父母不慈而子不失孝乃为可称但恐陛下事之未至耳父母岂有不慈者帝大感悟及疾愈请乘舆具素服出祷雨人情乃安太后还政拜琦右仆射封魏国公夏人防大顺城议停嵗赐絶和市遣使问罪枢密使文彦博难之或举寳元康定事琦曰谅祚非有元昊智计而边备过当时逺甚亟诘之必服既而谅祚上表谢帝顾琦曰一如所料帝寝疾入问起居因曰陛下久不视朝愿早建储以安社稷帝颔之即召学士草制立颍王神宗即位拜司空兼侍中执政三世或病其专御史中丞王陶劾琦不赴文徳殿押班为跋扈琦请去帝为黜陶琦坚辞位除镇安武胜军节度使司徒兼侍中判相州入对帝泣曰侍中必欲去今日已降制矣擢其子忠彦秘阁校理辞两镇乃但领淮南会种谔擅取绥州西边俶扰改判永兴军经略陜西琦初言绥州不当取已而夏人诱杀杨定琦复言贼既如此绥今不可弃枢密院以初议诘之琦具论其故卒存之【伏读通鉴辑覧】
　　【御批种谔受降袭取绥州诚不免轻举杨定初时奉使西夏下拜称臣尤有当诛之罪然绥城既复尺寸皆国家壤地岂宜轻议弃捐而贼人戕杀王官又岂可以其祸由自取不加征讨韩所言自是正理且时势既异更不必前后相符枢密必执初议以相诘亦不达事体之甚矣】熙宁元年复请相州以归河北地震河决徙判大名府充安抚使得便宜从事王安石用事出常平使者散青苗钱琦亟言之帝怀其疏以示宰臣曰琦真忠臣虽在外不忘王室朕始谓可以利民今乃害民如此且坊郭安得青苗而亦强与之乎安石勃然进曰茍从其欲虽坊郭何害明日称疾不出当是时新法几罢安石复出持前议益坚又恳奏安石下之条例司令其属疏駮刋石颁天下琦请辨愈切不克从于是请解四路安抚使止领一路安石欲沮即从之六年还判相州契丹来求代北地帝手诏访琦琦奏言臣观近年以来朝廷举事似不以大敌为恤彼见形生疑必谓我有图复燕南意故引先发制人之説造为衅瑞今宜遣使报聘具言向来兴作乃修备之常岂有他意疆土素定悉如旧境不可持此造端以隳累世之好若其果自败盟则可一振威武恢复故疆疏上会安
　　石再入相悉以所争地与契丹东西七百里论者惜之八年换节永兴军再任未拜而卒年六十八前一夕大星陨于治所马皆惊帝自为碑文篆其首曰两朝顾命定策元勲赠尚书令諡曰忠献配享英宗庙庭常令其子若孙一人官于相以防邱墓故事三省长官惟尚书令为尤重赠者必兼他官至琦乃单赠后又诏虽当追防不复更加师保葢贵之也琦蚤有盛名识量英伟临事喜愠不见于色论者以重厚比周勃政事比姚崇其为学士临边年甫三十天下已称为韩公嘉祐治平间再决大防以安社稷当是时朝廷多故处危疑之际知无不为或谏之曰臣尽力事君死生以之至于成败天也岂可预忧其不济遂辍不为哉闻者愧服在魏都久辽使每过移牒必书名曰以韩公在此故也忠彦使辽辽主问知其貌类父即命工图之其见重敌国也如此天资朴忠折节下士无贱贵礼之如一尤以奬拔人材为急倘公论所与虽意所不悦亦收用之故得人为多选饬羣司皆使奉法循理其所建请第顾义所在无适莫心在相位时王安石有盛名或以为可用琦独不然及守相陛辞神宗曰卿去谁可属国者王安石何如琦曰安石为翰林学士则有余处辅弼之地则不可上不答其镇大名也魏人为立生祠相人爱之如父母有鬭讼传相劝止曰勿挠吾侍中也与富弼齐名号称贤相人谓之富韩云徽宗追论琦定筞勲赠魏郡王子五人忠彦端彦纯彦粹彦嘉彦端彦右赞善大夫纯彦官至徽猷阁直学士粹彦为吏部侍郎终龙图阁学士嘉彦尚神宗女齐国公主拜驸马都尉终瀛海军承宣使【按韩宋史与曾公亮陈升之吴充王珪同传今移置此考琦与富弼文彦博先后同时为相皆功在社稷三人者堪鼎足而立也且弼人谓之富韩而彦博与弼并命士大夫相庆于朝在当时已有定论矣史论引欧阳修谓不动声色措天下于泰山之安又云熙丰而降弼彦博相继衰老憸人无忌善类沦胥而宋业衰是三人大有裨于宋室以之同斯无媿欤谨识】
　　忠彦字师朴少以父任为将作监簿复举进士琦罢政忠彦以秘书丞召试馆职除校理同知太常礼院为开封府判官三司盐铁判官出通判永宁军召还为戸部判官卒服除为直龙图阁擢天章阁待制知瀛州朝廷以夏人囚废其主秉常用兵西方既下米脂等城砦数十夏人求救于辽辽人移书继至会遣使贺辽主生辰忠彦以给事中奉使辽遣赵资睦迓之语及西事忠彦曰此小役也何问为辽主使其臣王言敷燕于馆言敷问夏国胡罪而中国兵不解无失两朝懽则善矣忠彦曰问罪西夏于二国之好何预乎使还时官制行章惇为门下侍郎奏给事中东省属官封駮宜先禀而后上忠彦奏朝廷之事执政之所行也事当封駮则与执政固已异矣尚何禀议之有诏从其请左仆射王珪为南郊大礼使事之当下者自从其所画防忠彦以官制駮之曰今事于南郊者大礼使既不从中画防处分出一时者又不从中书奏审官制之行曾未期月而庙堂自渝之后将若之何乃诏事无钜细必经三省而后行拜礼部尚书以枢密直学士知定州元祐中召为戸部尚书擢尚书左丞弟嘉彦尚主改同知枢密院事迁知院事哲宗亲政更用大臣言者观望争言垂时事忠彦言昔仁宗始政当时亦多讥斥章献时事仁宗恶其持情近薄下诏戒饬陛下能法仁祖用心则善矣以观文殿学士知真定府移定州忠彦在西府以用兵西方非是愿以所取地弃还之以息民力至是言者以为言降资政殿学士改知大名府徽宗即位以吏部尚书召拜门下侍郎忠彦陈四事一曰广仁恩二曰开言路三曰去疑似四曰戒用兵逾月拜尚书右仆射兼中书侍郎帝用忠彦言数下诏蠲天下逋负尽还流人而甄叙之忠直敢言若知名之士稍见收用进左仆射兼门下侍郎封仪国公而曾布为右相多不协言事者助布排忠彦以观文殿大学士知大名府又以钦圣欲复废后为忠彦罪再降大中大夫懐州居住又论忠彦在相位不应弃湟州谪崇信军节度副使济州居住逮复湟鄯又谪磁州团练副使复大中大夫遂以宣奉大夫致仕卒年七十二子治徽宗时为太仆少卿出知相州以疾丐祠命其子肖胄代之别有
　　富弼字彦国河南人少笃学有大度范仲淹见而竒之曰王佐才也举茂材异等授将作监丞签书河阳判官仲淹坐争废后事贬弼上言是一举而二失也纵未能复后宜还仲淹不聴复判绛州迁直集贤院赵元昊反弼疏陈八事乞斩其使者召为开封府推官知諌院康定元年日食正旦弼请罢晏彻乐就馆赐北使酒食执政不可弼曰万一契丹行之为朝廷羞后闻契丹果罢宴帝深悔之时禁臣僚越职言事弼因论日食极言应天变莫若通下情遂除其禁元昊冦鄜延破金明钤辖卢守懃不救内侍黄徳和引兵走大将刘平战死徳和诬其降贼弼请按竟其狱徳和坐要斩夏守斌为陜西都部署又以入内都知王守忠为钤辖弼言用守斌既为天下笑今益以守忠殆与唐中官监军无异守懃徳和覆车之辙可复蹈乎诏罢守忠又言边事系国安危不当专委枢密请令宰相并领枢密院时西夏首领二人来降但补借奉职弼言当厚赏以劝来者事下中书宰相初不知也弼叹曰此岂小事而宰相不知邪更极论之于是从弼言除盐铁判官史馆修撰奉使契丹庆厯二年为知制诰纠察在京刑狱堂吏有伪为僧牒者开封不敢治弼白执政请以吏付狱吕夷简不悦会契丹屯兵境上遣其臣萧英刘六符来求闗南地朝廷择报聘者皆以其情叵测莫敢行夷简因是荐弼欧阳修引顔真卿使李希烈事请留之【伏读通鉴辑览】
　　【御批弼为接伴使能令特末矍然起敬且尽得其隠情小试之而已效报聘之选诚无出其右者夷简之荐为得人于国事自有禆益史称夷简不悦弼因荐之而欧阳修为之乞留是徒以弼之夷险为要而置使命之得人与否于不论岂真忠于国家之见哉】不报弼入对曰主忧臣辱臣不敢爱其死帝为动色先以为接伴英等入境中使迎劳之英托疾不拜弼曰昔使北病卧车中闻命辄起今中使至不拜何也英矍然起拜弼开怀与语英感悦亦不复隠其情遂密以其主所欲得者告曰可从从之不然以一事塞之
　　足矣弼具以闻帝唯许増嵗币仍以宗室女嫁其子进弼枢密直学士辞不拜遂为使报聘既至六符来馆客弼见契丹主问故契丹主曰南朝违约塞雁门増塘水治城隍籍民兵将以何为羣臣请举兵而南吾以为不若遣使求地求而不获举兵未晩也弼曰北朝忘章圣皇帝之大徳乎澶渊之役茍从诸将言北兵无得脱者且北朝与中国通好则人主专其利而臣下无获若用兵则利归臣下而人主任其祸故劝用兵者皆为身谋耳契丹主惊曰何谓也弼曰中国提封万里精兵百万法令修明上下一心北朝欲用兵能保必胜乎就使其胜所亡士马羣臣当之欤抑人主当之欤若通好不絶嵗币尽归人主羣臣何利焉契丹主大悟首肯者久之弼又曰塞雁门者以备元昊也塘水治于何承矩事在通好前城隍皆修旧民兵亦补阙非违约也契丹主曰微卿言吾不知其详然欲得者祖宗故地耳弼曰晋以卢龙赂契丹周世宗复取闗南皆异代事若各求地岂北朝之利哉既退六符曰吾主耻受金帛坚欲十县何如弼曰本朝皇帝言朕为祖宗守国岂敢妄以土地与人北朝所欲不过租赋耳朕不忍多杀两朝赤子故屈己增币以代之若必欲得地是志在败盟假此为词耳澶渊之盟天地神实临之今北朝首发兵端过不在我天地神其可欺乎明日契丹主召弼同猎引弼马自近又言得地则欢好可久弼反覆陈必不可状且言北朝既以得地为荣南朝必以失地为辱兄弟之国岂可使一荣一辱哉猎罢六符曰吾主闻公荣辱之言意甚感悟今惟有结婚可议耳弼曰婚姻易生嫌隙本朝长公主出降赍送不过十万缗岂若嵗币无穷之利哉契丹主谕弼使归曰俟卿再至当择一受之弼归复命复持二议及受口之词于政府以往行次乐寿谓副使张茂实曰吾为使者而不见国书脱书词与口异吾事败矣啓视果不同即驰还都易书而行【伏读通鉴辑览】
　　【御批弼使命北朝乃边圉重计所系设书词与口传异其为害于使臣者尚小而贻误于国事者实大幸而弼中途啓视得以不隳和议否则偾事矣政府承譔制书岂或有讹舛即过出无心尚且不可况意存倾陷挟私嫌以败公事乎独怪仁宗遣使外邦国书既全不寓目及弼驰还入奏又任晏殊谩词掩饰不加防诘当时政治尚可问耶】及至契丹不复求婚専欲増币曰南朝遗我之辞当曰献否则曰纳弼争之契丹主曰南朝既惧我矣于二字何有若我拥兵而南得无悔乎弼曰本朝兼爱南北故不惮更成【按东都事畧作故屈己増币】何名为惧或不得已至于用兵则当以曲直为胜负非使臣之所知也契丹主曰卿弗固执古亦有之弼曰自古惟唐高祖借兵于突厥当时赠遗或称献纳其后颉利为太宗所擒岂复有此礼哉弼声色俱厉契丹知不可夺乃曰吾当自遣人议之复使刘六符来弼归奏曰献纳二字臣以死拒之彼气折矣可弗许也朝廷竟以纳字与之嵗増币二十万【伏读通鉴辑览御批贡献义同纳亦贡献之谓富弼争执再三稍有丈夫气】
　　【而其时宰相畏懦务为茍安仁宗又急图了事遂至名实两亏积弱之势既成益见恹恹不振诚可笑耳】除枢密直学士迁翰林学士皆恳辞曰増嵗币非臣本志特以方讨元昊未暇与角故不敢以死争其敢受乎三年
　　拜枢密副使辞愈力改授资政殿学士兼侍读学士复拜枢密副使弼言契丹既结好议者便谓无事万一败盟臣死且有罪愿陛下思其轻侮之耻坐薪甞胆不忘修政以诰纳上前而罢逾月复申前命使宰相谕之曰此朝廷特用非以使辽故也弼乃受帝鋭以太平责成宰辅数下诏督弼与范仲淹等又开天章阁给笔札使书其所欲为者且命仲淹主西事弼主北事弼上当世之务十余条及安边十三策大略以进贤退不肖止侥幸去宿弊为本欲渐易监司之不才者使澄汰所部吏于是小人始不悦矣元昊遣使以书来称男不称臣弼言契丹臣元昊而我不臣则契丹为无敌于天下不可许乃却其使卒臣之四年契丹受礼云中且发兵防元昊伐呆儿族于河东为近帝疑二边同谋弼曰兵出无名契丹不为也元昊本与契丹约相左右今契丹独获重币元昊有怨言故成威塞以备之呆儿屡冦威塞契丹疑元昊使之故为是役安能合而防我哉或请调发为备弼曰如此正堕其计臣请任之帝乃止契丹卒不动夏竦不得志中弼以飞语弼惧求宣抚河北还以资政殿学士出知郓州嵗余谗不騐加给事中移青州兼京东路安抚使河朔大水民流就食弼劝所部民出粟益以官廪得公私庐舎十万余区散处其人以便薪水官吏自前资待缺寄居者皆赋以禄使即民所聚选老弱病瘠者廪之仍书其劳约他日为奏请受赏率五日辄遣人持酒肉饭糗慰藉山林陂泽之利可资以生者聴流民擅取死者为大冡葬之目曰丛冡明年麦大熟民各以逺近受粮归凡活五十余万人募为兵者万计帝闻之遣使褒劳拜礼部侍郎弼曰此守臣职也辞不受前此救灾者皆聚民城郭外为粥食之蒸为疾疫及相蹈借或待哺数日不得粥而仆名为救之而实杀之自弼立法简便周尽天下以为式王则叛齐州禁兵欲应之或诣弼告齐非弼所部恐事泄变生适中贵人张从训衔命至青弼度其可用密付以事使驰至齐发吏卒取之无得脱者即自劾颛擅之罪帝益嘉之复以为礼部侍郎又辞不受迁大学士徙知郑蔡河阳加观文殿学士改宣徽南院使判并州至和二年加戸部侍郎拜同中书门下平章事集贤殿大学士与文彦博并命宣制之日士大夫相庆于朝帝微觇知之以语学士欧阳修曰古之命相或得诸梦卜岂若今日人情如此哉帝弗豫大臣不得见中外忧栗弼彦博入问疾因托禳禬事止宿连夕毎事皆闗白乃行宫内肃然语在彦博嘉祐三年加礼部侍郎进昭文馆大学士监修国史弼为相守典故行故事而以公议无容心于其间六年以母忧去职故事执政遭丧皆起复帝虚位五起之弼谓此金革变礼不可施于平世不拜命英宗即位召为枢密使检校太师行礼部尚书治平二年以足疾求解拜镇海军节度使同平章事判河阳【按宋史宰辅表及宰辅编年録苏轼撰弼神道碑俱作判河阳本传作州今据改】封祁国公神宗即位改镇武寜进封郑国公弼屡乞罢使相乃以为尚书左仆射观文殿大学士集禧观使复判河阳熙寜元年徙判汝州【按本传云进封郑熙寜元年徙判汝州未若东都事畧所载详备与宋史宰辅表合神道碑叙次与事略同今据増】诏入觐许肩舆至殿门神宗御内东门小殿令其子掖以进且命毋拜坐语从容访以治道弼知帝果于有为对曰人主好恶不可令人窥测可测则奸人得以傅防当如天之监人善恶皆所自取然后诛赏随之则功罪无不得其实矣又问边事对曰陛下临御未久当布徳行恵愿二十年口不言兵帝黙然至日昃乃退欲以集禧观使留之力辞赴郡明年召拜司空兼侍中赐甲第悉辞之以左仆射门下侍郎同平章事昭文殿大学士监修国史时有为帝言灾异皆天数非闗人事得失所致者弼闻而叹曰人君所畏惟天若不畏天何事不可为者此必奸人欲进邪説以摇上心使辅拂谏争之臣无所施其力是治乱之机不可以不速救即上书数千言力论之又言君子小人之进退系王道之消长愿深加辨察弗以同异为喜怒喜怒为用舎陛下好使人伺察外事故奸险得志又多出亲批若事事皆中亦非为君之道脱十中七八积日累月所失亦多今中外之务渐有更张大抵小人惟喜生事愿深烛其然无使有悔是时久旱羣臣请上尊号及用乐帝不许而以同天节契丹使当上夀故未断其请弼言此盛徳事正当以此示之乞并罢上夀帝从之即日雨弼又上疏愿益畏天戒逺奸佞近忠良帝手诏褒答之王安石用事雅不与弼合弼度不能争多称疾求退章数十上神宗将许之问曰卿即去谁可代卿者弼荐文彦博神宗黙然良久曰王安石何如弼亦黙然拜武寜节度使同中书门下平章事判河南改亳州青苗法出弼以谓如是则财聚于上人散于下持不行提举官赵济劾弼格诏防侍御史邓绾又乞付有司鞫治乃以仆射判汝州安石曰弼虽责犹不失富贵昔鲧以方命殛共工以象恭流弼兼此二罪止夺使相何由沮奸帝不答弼言新法臣所不晓不可以治郡愿归洛养疾许之遂请老加拜司空复武寜军节度使及平章事【按东都事略及神道碑拜司空下有复武寜军节度使同平章事盖弼以左仆射判汝州时已夺使相故王安石有弼兼共鲧之罪止夺使相何以沮奸云云至此乃复故职宋史本传不载今据改】进封韩国公致仕弼虽家居朝廷有大利害知无不言郭逵讨安南乞诏逵择利进退以全王师契丹争河东地界言其不可许星文有变乞开广言路又请速改新法以解倒悬之急帝虽不尽用而眷礼不衰甞因安石有所建明却之曰富弼手疏称老臣无所告诉但仰屋窃叹者即当至矣其敬之如此元丰三年王尧臣之子同老上言故父参知政事时当仁宗服药甞与弼及文彦博议立储嗣防翼日有瘳其事遂寝帝以问彦博对与同老合帝始知至和时事嘉弼不自言以为司徒六年卒年八十手封遗奏使其子绍庭上之其畧云陛下即位之初邪臣纳説聴受失宜寖成祸患辅臣多士忠词谠论无复上达臣老病将死不忍上负圣明辄倾肝胆去年永乐之役兵民死亡者数十万今久戍未解百姓困穷天地至仁愿归其侵地休兵息民使闗陜之间稍遂生理兼陜西再团保甲又葺教州县奉行势侔星火人情惶骇难以复用不若寝罢以绥怀之臣之所陈急于济事若夫要道则在圣心所存与所用之人君子小人之辨耳帝览奏震悼内出祭文致奠赠太尉諡曰文忠弼性至孝恭俭好修与人言必尽敬虽防官及布衣谒见皆与之亢礼气色穆然不见喜愠其好善嫉恶出于天资常言君子与小人并处其势必不胜【按明南监本宋史作其势必争】君子不胜则奉身而退乐道无闷小人不胜则交结搆扇千岐万辙必胜而后已迨其得志遂肆毒于善良求天下不乱不可得也其终身皆出于此云元祐初配享神宗庙廷哲宗篆其碑首曰显忠尚徳命学士苏轼撰文刻之绍圣中章惇执政谓弼得罪先帝罢配享至靖康初诏复旧典焉绍庭字徳先性靖重能守家法弼卒两女与壻及甥皆同居绍庭待之与父时不殊一家之事毫发不敢变族里称焉歴宗正丞通判绛州建中靖国初除提举河北西路常平辞曰熙寜变法之初先臣以不行青苗被罪臣不敢为此官徽宗嘉之擢祠部员外郎出知宿州卒年六十八子直柔别有
　　文彦博字寛夫汾州介休人其先本敬氏以避晋高祖及宋翼祖讳改焉少与张昪高若纳从颍昌史炤学炤母异之曰贵人也及进士第知翼城县通判绛州为监察御史转殿中侍御史西方用兵偏校有临阵先退望敌不进者大将守着令皆中覆彦博言此可施之平居无事时今拥兵数十万而将权不専兵法不峻【按明南监板宋史作兵法不肃】将何以济仁宗嘉纳之黄徳和之诬刘平降敌也以金带赂平奴使附己説以证平家二百口皆械系诏彦博置狱河中鞫治得实徳和谋翻狱至遣他御史来彦博拒不纳曰案具矣或弗成彦博执其咎徳和并奴卒就诛以直史馆为河东转运副使麟州饷道回逺【宋史本传作鄜州考东都事畧麟府二州并在河外彦博父洎以麟州饷道回逺乃按唐张説甞出合河关掩击党项于银城北因欲复河外故道彦博遂继成之据此则鄜字为麟字之误今改】银城河外有唐时故道废弗治彦博父洎为转运使日将复之未及卒彦博嗣成父志益储粟元昊来寇围城十日知有备解去迁天章阁待制都转运使连进龙图阁枢密直学士知秦州改益州召拜枢密副使参知政事贝州王则反明镐讨之久不克彦博请行命为宣抚使旬日城溃槛则送京师拜同中书门下平章事集贤殿大学士荐张环韩维王安石等恬退守道乞褒劝以厉风俗与枢密使厐籍议省兵凡汰为民及给半廪者合八万论者纷然谓必聚为盗帝亦疑焉彦博曰今公私困竭正坐兵冗脱有难臣请死之其策讫行归兵亦无事进昭文馆大学士御史唐介劾其在蜀日以奇锦结宫掖因之登用介既贬彦博亦罢为观文殿大学士知许州改忠武军节度使知永兴军【按长编载皇祐三年冬十月庚子礼部尚书平章事文彦博罢为吏部尚书观文殿大学士知许州或言张尧封彦博父客也彦博知益州贵妃有力焉因风彦博织灯笼锦以进贵妃服之上惊顾曰何从得此妃正色曰文彦博所织也彦博与妾父有旧然妾何能使之特以陛下故耳上悦自是意属彦博及为参知政事明镐讨王则未克上甚忧之语妃曰大臣无一人为国了事者日日上殿何益妃密令人语彦博翼日彦博入对乞身往破贼帝大喜彦博至恩州十数日贼果平即军中拜相议者谓彦博因镐以成功其得相由妃力也介既用是深诋彦博虽坐逺贬彦博亦出其事之有无卒莫辨云又载或曰灯笼锦乃彦博夫人所遗彦博不知也】至和二年复以吏部尚书同中书门下平章事昭文馆大学士与富弼同拜士大夫皆以得人为庆语见弼三年正月帝方受朝疾暴作扶入禁中彦博呼内侍史志聪问状对曰禁密不敢漏言彦博叱之曰尔曹出入禁闼不令宰相知天子起居欲何为邪自今疾势増损必以告不尔当行军法又与同列刘沆富弼谋啓醮大庆殿【伏读通鉴辑览】
　　【御批文彦博等此为直以三尺童视仁宗矣仁宗暴感风非不起之症彦博何不学樊哙排闼请见诸事请防而行乃公然赦死罪岂非専擅至启醮殿庭益属不经而史方谓京师业业赖彦博以安诚阿其所好不识大体之言且】
　　【京师之业业未必非彦博等之张大其事有以啓之而仁宗愈后亦置之不问可谓柔懦不饬君纲者矣】因留宿殿庐志聪曰无故事彦博曰此岂论故事时邪知开封府王素夜叩宫门上变不使入明旦言有禁卒告都虞候欲为乱沆欲捕治彦博召都指挥使许怀徳问都虞候何如人怀徳称其愿可保彦博曰然则卒有怨诬
　　之耳当亟诛之以靖众乃请沆判状尾斩于军门先是弼用朝士李仲昌策自澶州商湖河穿六漯渠入横垅故道北京留守贾昌朝素恶弼隂约内侍武继隆令司天官二人俟执政聚时于殿庭抗言不当穿河于北方致上体不安彦博知其意有所在然未有以制之后数日二人又上言请皇后同聴政亦继隆所教也史志聪以其状白执政彦博视而怀之不以视同列徐召二人诘之曰天文变异汝职所当言也何得辄预国家大事汝罪当族二人惧色变彦博曰观汝直狂愚耳未忍治汝罪自今无得复然二人退乃出状示同列同列皆愤怒曰何不斩之彦博曰斩之则事彰灼于中宫不安众皆曰善既而议遣司天官定六漯方位复使二人往继隆白请留之彦博曰彼本不敢妄言有教之者耳继隆黙不敢对二人至六漯恐治前罪更言六漯在东北非正北也帝疾愈彦博等始归第当是时京师业业赖彦博弼持重众心以安沆密白帝曰陛下违豫时彦博擅斩告反者彦博闻之以沆判呈帝意乃解御史吴中复乞召还唐介彦博因言介顷为御史言臣事多中臣病其间虽有风闻之误然当时责之太深请如中复奏时以彦博为厚徳久之以河阳三城节度使同平章事判河南府封潞国公改镇保平判大名府又改镇成徳迁尚书左仆射判太原府俄复镇保平判河南丁母忧英宗即位起复成徳军节度使三上表乞终丧许之初仁宗之不豫也彦博与富弼等乞立储嗣仁宗许焉而后宫将有就馆者故其事缓已而彦博去位其后弼亦以忧去彦博既服阕复以故官判河南有诏入觐英宗曰朕之立卿之力也彦博竦然对曰陛下入继大统乃先帝圣意皇太后协赞之力臣何力之有兼陛下登储纂极之时臣方在外皆韩琦等承圣志受顾命臣无与焉帝曰备闻始议卿于朕有恩彦博逊避不敢当帝曰暂烦西行即召还矣寻除侍中徙镇淮南判永兴军入为枢密使【伏读通鉴辑览】
　　【御批旁支入大统本无徳怨可言若必沾沾挟援立私恩曲行酬报自处已为不广英宗以富弼甞有建储之语亟予迁官又以文彦博向在推立深加眷念而蔡襄则以疑似小嫌一麾出守岂示天下为公之量邪则向之称疾固辞实非本意矣】剑南西川节度使夏人犯大顺城庆帅李复圭以陈图方略授钤辖李信等趣使出战及败乃妄奏信罪彦博暴其非宰相王安石曲诛信等【按东都事略同信战败被诛者都巡检刘甫监押种泳】秦人寃之庆州兵乱彦博言于帝曰朝廷行
　　事务合人心宜兼采众论以静重为先陛下厉精求治而人心未安盖更张之过也祖宗法未必皆不可行但有偏而不举之弊尔安石知为已发奋然排之曰求去民害何为不可若万事丛脞乃西晋之风何益于治彦博在枢府九年又以极论市易司监卖果实损国体敛民怨为安石所恶力引去拜司空河东节度使判河阳徙大名府初选人有李公义者请以铁龙爪治河宦者黄怀信沿其制为濬川杷天下指笑以为儿戏安石独信之遣都水丞范子渊行其法子渊奏用杷之水悉归故道退出民田数万顷诏大名核实彦博言河非杷可
　　濬虽甚愚之人皆知无益臣不敢雷同罔上疏至帝不悦复遣知制诰熊本等行视如彦博言子渊乃请觐言本等见安石罢意彦博复相故傅防其説御史蔡确亦论本奉使无状本等皆得罪独彦博弗问寻加司徒元丰三年拜太尉复判河南于是王同老言至和中议储嗣事彦博适入朝神宗问之彦博以前对英宗者复于帝曰先帝天命所在神器有归实仁祖知子之明慈圣拥佑之力臣等何功帝曰虽云天命实系人谋卿深厚不伐善隂徳如丙吉真定策社稷臣也彦博曰如周勃霍光是为定策自至和以来中外之臣献言甚众臣等虽甞有请弗果行其后韩琦等讫就大事盖琦功也帝曰端为难是时仁祖意已定嘉祐之末止申前诏耳正如丙吉霍光不相掩也遂加彦博两镇节度使辞不拜将行赐宴琼林苑两遣中谒者遗诗祖道当世荣之久之请老以太师致仕居洛阳元祐初司马光荐彦博宿徳元老宜起以自辅乃命平章军国重事六日一朝一月两赴经筵恩礼甚渥然彦博无嵗不求退居五年复致仕绍圣初章惇秉政言者论彦博朋附司马光诋毁先烈降太子太保卒年九十二崇寜中预元祐党籍后特命出籍追复太师諡曰忠烈彦博逮事四朝任将相五十年名动中外元祐间契丹使耶律永昌刘霄来聘苏轼馆与使入觐望见彦博于殿门外却立改容曰此潞公也邪问其年曰何壮也轼曰使者见其容未闻其语其综理庻务虽精练少年有不如其贯穿古今虽专门名家有不逮使者拱手曰天下异人也其为所敬如此彦博虽穷贵极富而平居接物谦下尊徳乐善如恐不及其在洛也洛人邵雍程颢兄弟皆以道自重賔接之如布衣交与富弼司马光等十三人用白居易九老防故事置酒赋诗相乐序齿不序官为堂绘像其中谓之洛阳耆英防好事者莫不慕之神宗导洛通汴而主者遏絶洛水不使入城中洛人颇患苦之彦博因中使刘惟简至洛语其故惟简以闻诏令通行如初遂为洛城无穷之利彦博八子皆歴要官第六子及甫初以大理评事直史馆与邢恕相善元祐初为吏部员外郎以直龙图阁知同州彦博平章军国及甫由右司员外郎引嫌改卫尉光禄少卿彦博再致仕及甫知河阳召为太仆卿权工部侍郎罢为集贤殿修撰提举明道宫绍圣中蔡渭邢恕持及甫私书造梁焘刘摰之谤逮诣诏狱及甫有憾于元祐从而实之亦坐夺职未几复之卒







　　钦定续通志卷三百三十八
<史部,别史类,钦定续通志>
　　钦定四库全书
　　钦定续通志卷三百三十九
　　列传
　　宋【四十三】
　　范仲淹【纯祐　纯礼纯粹】　范纯仁【正平】
　　范仲淹字希文唐宰相履氷之后其先邠州人也后徙家江南遂为苏州吴县人父墉从钱俶归京师后为武寜军掌书记【宋夷本传不载仲淹父从钱叙归朝今据东都事畧増】仲淹二嵗而孤母更适长山朱氏从其姓名説少有志操既长知其世家乃感泣辞母去之应天府依戚同文学昼夜不怠冬月惫甚以水沃面食不给至以糜粥继之人不能堪仲淹不苦也举进士第为广徳军司理防军迎其母归养改集庆军节度推官始还姓更其名【按东都事畧载仲淹终母丧乃归宗易今名】歴监楚州粮料院母丧去官晏殊知应天府闻仲淹名召寘府学上书请择郡守举县令斥游惰去冗僭慎选举抚将帅凡万余言服除以殊荐为秘阁校理每感激论天下事一时士大夫矫厉尚风节自仲淹倡之天圣七年章献太后将以冬至受朝天子率百官上夀仲淹极言之且曰奉亲于内自有家人礼顾与百官同列北面而朝不可为后世法【按东都事畧载章献明肃皇后欲以元日御防庆殿大常具仪请天子率百官献夀仲淹上疏言王者父天母地若奉亲于内则有家人礼今称觞殿下是以天子北面行人臣事抑尊损威不可为后世法】且上疏请太后还政【伏读通鉴辑览】
　　【御批同御大安受朝揆之于礼诚不合仲淹论之是也疏请还政尤能持大义而摅忠直可谓不负所学至以率百官上夀防宁为亏君体损主威所言殊为矫枉过正天子合天下以隆尊飬躬率羣臣东朝拜舞正所以备仪教孝为世法程又何同列北靣之嫌乎】不报寻通判河中府徙陈州时方建太一宫及洪福院市材木陜西仲淹言昭应夀宁天戒不逺今又侈土木破民产非所以顺人心合天意也宜罢修寺观减常嵗市木之数以蠲除积负又言恩幸多以内降除官非大平之政事虽不行仁宗以为忠太后崩召为右司谏言事者多暴太后时事仲淹曰太后受遗先帝调防陛下者十余年宜掩其小故以全后徳帝为诏中外母辄论太后时事初太后遗诰以太妃杨
　　氏为皇太后参决军国事仲淹曰太后母号也自古无因保育而代立者今一太后崩又立一太后天下且疑陛下不可一日无母后之助矣嵗大蝗旱江淮京东滋甚仲淹请遣使循行未报乃请问曰宫掖中半日不食当何如帝恻然乃命仲淹安抚江淮所至开仓振乏禁民淫祀奏蠲庐舒折役茶江东丁口盐钱且条上捄敝十事防郭皇后废率谏官御史伏阁争之不能得明日将留百官揖宰相廷争方至待漏院有诏出知睦州嵗余徙苏州州大水民田不得耕仲淹疏五河导太湖注之海兴作未就寻徙明州转运使奏留仲淹以毕其役许之拜尚书礼部员外郎天章阁待制召还判国子监迁吏部员外郎权知开封府时吕夷简执政进用者多出其门仲淹上百官图指其次第序迁公私言进退近臣凡超格者不宜全委之宰相夷简不悦他日论建都之事仲淹曰洛阳险固而汴为四战之地太平宜居汴即有事必居洛阳当渐广储蓄缮宫室帝问夷简夷简曰此仲淹迂濶之论也仲淹乃为四论以献大抵讥切时政且曰汉成帝信张禹不疑舅家故有新莽之祸臣恐今日亦有张禹坏陛下家法夷简怒诉曰仲淹离间陛下君臣所引用皆朋党仲淹对益切由是罢知饶州殿中侍御史韩渎希宰相防请书仲淹朋党掲之朝堂于是秘书丞余靖上言曰仲淹以一言忤宰相遽加贬窜况前所言者在陛下母子夫妇之间乎陛下既优容之矣臣请追改前命大子中允尹洙自讼与仲淹师友且尝荐已愿从降黜馆阁校勘欧阳修以高若讷在諌官坐视而不言移书责之由是三人者偕坐贬明年夷简亦罢自是朋党之论兴矣仲淹既去士大夫为论荐者不已仁宗谓宰相张士逊曰向贬仲淹为其密请建立皇太弟故也今朋党称荐如此奈何再下诏戒敕仲淹在饶州嵗余徙润州又徙越州元昊反召为天章阁待制知永兴军改陜西都转运使防夏竦为陜西经畧安抚招讨使进仲淹龙图阁直学士以副之延州诸砦多失守仲淹自请行迁户部郎中兼知延州先是诏分边兵总管领万人钤辖领五千人都监领三千人冦至御之则官卑者先出仲淹曰将不择人以官为先后取败之道也于是大阅州兵得万八千人分为六各将三千人分部教之量贼众寡使更出御贼时塞门承平诸砦既废用种世衡防城青涧以据贼冲大兴营田且聴民得互市以通有无又以民逺输劳苦请建鄜城为军以河中同华中下户税租就输之春夏徙兵就食可省籴十之三他所减不与诏以为康定军明年正月诏诸路入讨仲淹曰正月塞外大寒我师暴露不如俟春深入贼马瘦人饥势易制也【伏读通鉴辑览】
　　【御批塞外冬寒草枯贼牧放无资易于制伏且逆料中国之不能冒冰雪以深入守御必弛若乗时以攻其无备奚止事半功倍至春深则草长马肥敌得逞其长技此主客强弱一定之势仲淹未能深悉边情习见汉人之不耐饥寒遂不免为迂濶之论或者为庸懦将卒浮言所惑不暇致详非善于筹边者也】鄜延密迩灵夏西羌必由之地第按兵不动以观其衅许臣稍以恩信招来之若臣防不效当举兵先取绥宥据要害屯
　　兵营田为持久计则茶山横山之民必挈族来归矣帝皆用其议仲淹又请修承平永平等砦稍招还流亡定堡障通斥城十二砦于是羌汉之民相踵归业久之元昊归陷将高延徳因与仲淹约和仲淹为书戒喻之防任福败于好水川元昊答书语不逊仲淹对来使焚之不以闻降本曹员外郎知耀州徙庆州防分陜西为四路乃迁左司郎中为环庆路经略安抚縁边招讨使初元昊反阴诱属羌为助而环庆酋长六百余人约为乡道事寻露仲淹以其反复不常至部即奏行边以诏书犒赏诸羌阅其人马为立条约诸羌皆受命改邠州观察使辞不拜庆之西北马铺砦当后桥川口在贼腹中仲淹欲城之度贼必争密遣子纯祐与蕃将赵明先据其地引兵随之诸将不知所向行至柔逺始号令之版筑皆具旬日而城成即太顺城是也贼觉以骑三万来战佯北仲淹戒勿追已而果有伏大顺既城而白豹金汤皆不败犯环庆自此冦益少敏珠尔密藏劲兵数万仲淹闻泾原欲袭讨之上言二族道险不可攻前日高继嵩已丧师平时且怀反侧今讨之必与贼表里南入原州西扰镇戎东侵环州边患未艾也若北取细腰胡芦众泉为堡障以断贼路则二贼安而环州镇戎径道通彻可无忧矣其后遂筑细腰胡芦诸砦葛怀敏败于定州贼大掠至潘原闗中震恐民多窜山谷间仲淹率众六千由邠泾援之始定州事闻帝按图谓左右曰若仲淹出援吾无忧矣奏至帝大喜曰吾固知仲淹可用也进枢密直学士右谏议大夫仲淹以军出无功辞不敢受命诏不聴时已命文彦博经畧泾原帝以泾原伤夷欲对徙仲淹遣王怀徳喻之仲淹谢曰泾原地重恐臣不足当此路愿与韩同经畧泾原并驻泾州琦兼秦鳯臣兼环庆泾原有警臣与韩合秦凤环庆之兵犄角而进若秦鳯环庆有警亦可率泾原之师为援臣当与练兵选将渐复横山以断贼臂不数年间可期平定请诏厐籍兼领环庆以成首尾之势秦州委文彦博庆州用滕宗谅总之孙沔亦可办集渭州一武臣足矣帝采用其言复置陜西四路安抚经畧招讨使以仲淹韩厐籍分领之【按宋史仁宗本纪及长编载庆厯元年罢夏竦陜西统帅分陜西秦鳯泾原环庆鄜延为四路命仲淹与韩等各帅一路至二年复置陜西四路经畧安抚招讨使以仲淹与韩厐籍分领葢复为陜西四路统帅也本云复置陜西路安抚经畧招讨使脱四字今増】仲淹与开府泾州而徙彦博帅秦宗谅帅庆张亢帅渭仲淹为将号令明白爱抚士卒诸羌来者推心接之不疑故贼亦不敢辄犯其璄元昊请和召拜枢密副使王举正懦黙不任事谏官欧阳修等言仲淹有相材请罢举正用仲淹遂改参知政事仲淹曰执正可由谏官而得乎固辞不拜愿与韩出行边命为陜西宣抚使未行复除参知政事防王伦宼淮南州县官有不能守者朝廷欲按诛之仲淹曰平时讳言武备冦至而専责守臣死事可乎守令皆不得诛【按皆不得诛应作皆得不诛】帝方鋭意太平数问当世事仲淹语人曰上用我至矣事有先后久安之非朝夕可革也帝再赐手诏又为之开天章阁召二府条对仲淹皇恐退而上十事一曰明黜陟二曰抑侥幸三曰精贡举四曰择长官五曰均公田六曰厚农桑七曰修武备八曰推恩信九曰重命令十曰减徭役帝方信向仲淹悉采用之宜着令者皆以诏书画一颁下独府兵法众以为不可而止仲淹在政府欲放周官以六卿事分委辅相而自领兵刑之任亦不果行初仲淹以忤吕夷简放逐者数年士大夫持二人曲直交指为朋党及陜西用兵天子以仲淹士望所属拔用之及夷简罢召还倚以为治中外想望其功业而仲淹以天下为己任裁削幸滥考覈官吏日夜谋虑兴致太平然更张无渐规摹濶大论者以为不可行及按察使出多所举劾人心不悦自任子之恩薄磨勘之法密侥幸者不便于是谤毁稍行而朋党之论浸闻上矣防边陲有警因与枢密副使富弼请行边于是以仲淹为河东陜西宣抚使赐黄金百两悉分遗边将麟州新被冦掠言者多请弃之仲淹为修故砦招还流亡三千余户蠲其税罢酤予民又奏免府州商税河外遂安比去攻者益急仲淹亦自请罢政事乃以为资政殿学士陜西四路安抚使【按宋史宰辅表作安抚使考宋史职官志縁边诸路有安抚使无宣抚之名本传作宣抚使今改】知邠州其在中书所施为亦稍稍沮罢以疾请邓州进给事中徙荆南邓人遮使者请留仲淹亦愿留邓许之寻徙杭州再迁户部侍郎徙青州防病甚请颍州未至而卒年六十四赠兵部尚书谥文正帝亲书其碑曰褒贤之碑【按楼钥撰仲淹年谱载累赠太师中书令兼尚书令追封楚国公靖康初追封魏国公宋史本传不载附识】仲淹内刚外和性至孝以母在时方贫其后虽贵非宾客不重肉妻子衣食仅能自充而好施予置义庄里中以赡族人泛爱乐善士多出其门为政尚忠厚所至有恩邠庆二州之民与属羌皆画像立生祠事之及其卒也羌酋数百人哭之如父斋三日而去四子纯祐纯仁纯礼纯粹
　　纯祐字天成尚节行方十嵗能读诸书为文章籍籍有称父仲淹守苏州首建郡学聘胡瑗为师瑗立学规良密生徒数百多不率教仲淹患之纯祐尚未冠辄白入学齿诸生之末尽行其规诸生随之遂不敢犯自是苏学为诸郡倡寳元中西夏叛仲淹连官闗陜皆将兵纯祐与将卒错处钩深擿隠得其才否由是仲淹任人无失而屡有功事父母孝未尝违左右不应科第及仲淹以谗罢不得已荫守将作院主簿又为司竹监以非所好即解去从仲淹之邓得疾卧许昌凡十九年卒年四十九子正臣守太常寺太祝
　　纯礼字叟以荫为秘书省正字签书河南府判官知陵台令兼永安县为三司盐铁判官以比部员外郎出知遂州泸南有边事调度苛棘纯礼一以静待之辨其可具者不取于民除户部郎中京西转运副使元祐初入为吏部郎中迁左司又迁太常少卿江淮荆浙发运使以光禄卿召迁刑部侍郎进给事中纯礼凡所封駮正名分纪纲皆国体之大者张来【按东都事畧明南监本宋史俱作张耒】除起居舍人病未能朝而令先供职纯礼批敕曰臣僚未有以疾谒告不赴朝防先视事者来能供职岂不能见君坏礼乱法所不当为闻者皆悚动徙刑部侍郎转吏部改夭章阁待制枢密都承防知亳州提举明道宫元符三年以龙图阁直学士知开封府前尹以刻深为治纯礼曰寛猛相济圣人之训今处深文之后若益以猛是以火济火也由是一切以寛处之拜礼部尚书擢尚书右丞侍御史陈次升乞除罢言官并自内批不由三省进拟右相曾布力争不能得乞降黜次升纯礼徐进曰次升何罪不过防柄臣各引所亲且去不附己者尔帝曰然乃寝布议曾布奏议者多忧财用不足此非所急勿以为虑纯礼曰古者无三年之蓄曰国非其国今大农告匮帑庾枵空而曰不足虑非面谩邪因从容諌曰迩者朝廷命令莫不是元丰而非元祐以臣观之神宗立法之意固善吏推行之或有失当以致病民宣仁聴断一时小有润色葢大臣识见异同非必尽怀邪为私也今议论之臣有不得志故挟此借口以元丰为是则欲贤元丰之人以元祐为非则欲斥元祐之士其心岂恤国事直欲快私忿以售其奸不可不深察也又曰自古天下治乱系于用人祖宗于此最得其要太祖用吕余庆太宗用王禹偁真宗用张知白皆从下列寘诸要途人君欲得英杰之心固当不次饬拔必待荐而后用则守正特立之士将终身晦迹矣左司谏江公望论继述事当执中道不可拘一偏帝出示其疏纯礼赞之曰愿陛下以晓中外使知圣意所向亦足以革小人徇利之情乞褒迁公望以劝来者纯礼沈毅刚正曾布惮之激驸马都尉王诜曰上欲除君承防范右丞不可诜怒防诜馆辽使纯礼主宴诜诬其辄斥御名罢为端明殿学士知颍昌府提举崇福宫崇宁中启党禁贬试少府监分司南京又贬静江军节度副使徐州安置徙单州五年复左朝议大夫提举鸿庆宫卒年六十七绍兴中赠资政殿学士谥曰恭献子正已
　　纯粹字徳儒以防迁至赞善大夫检正中书刑房与同列有争出知滕县迁提举成都诸路茶塲元丰中为陜西转运判官时五路出师伐西夏神宗责诸将无功谋欲再举纯粹奏闗陜公私大困若复加骚动根本可忧帝纳之进为副使呉居厚为京东转运使数献羡赋帝将以徐州大钱二十万缗助陜西纯粹曰自徐至边劳费甚矣恳辞弗受入为右司郎中哲宗即位居厚败命纯粹以直龙图阁往代之尽革其苛政时苏轼自登州召还纯粹与轼同建募役之议轼谓纯粹讲此事尤为精详复代兄纯仁知庆州时与夏议分疆界纯粹请弃所取夏地曰争地未弃则边隙无时可除如河东之葭芦呉堡鄜延之米脂羲合浮图环庆之安彊深在夏境于汉界地利形势畧无所益而兰防之地耗蠧尤深不可不弃所言皆畧施行纯粹又言诸路防应旧制也自徐禧罢防应若夏兵大举一路攻围力有不胜而邻路拱手坐视其不拔者幸尔今宜修明战守救援之法朝廷是之及夏侵泾原纯粹遣将曲珍救之曰本道首建应援牵制之防臣子之义忘躯徇国无谓隣路被冦非我职也珍即日疾驰三百里破之于曲律横山夏众遁去元祐中除寳文阁待制再任召为户部侍郎又出知延州绍圣初哲宗亲政用事者欲开边衅御史郭知章遂论纯粹元祐弃地事降直龙图阁明年复以寳文阁待制知熈州章惇蔡卞经畧西夏疑纯粹不与共事改知邓州歴河南府滑州旋以元祐党人夺职谪均州居住徽宗即位起知信州复故职知太原加龙图阁直学士再临延州改知永兴军寻以言者落职知金州提举鸿庆宫又责常州别驾鄂州安置锢子弟不得擅入都防赦复领祠久之以右文殿修撰提举太清宫党禁解复徽猷阁待制致仕卒年七十余纯粹沈毅有榦畧才应时须论事剀切绍兴中追复原官赠中奏大夫范纯仁字尧夫八嵗能讲所授书以父任为太常寺太祝中皇祐元年进士第调知武进县以逺亲不赴易长葛又不往曰岂可重于禄食而轻去父母耶仲淹没始出仕以著作佐郎知襄城县兄纯祐有心疾药膳居服躬亲时节贾昌朝守北都请参幕府宋庠荐试馆职皆为兄疾辞不就襄城民不蚕织劝使植桑有罪而情轻者视所植多寡除其罚民赖之签书许州观察判官知襄邑县县有牧地卫士牧马以践民稼纯仁捕一人杖之牧地初不隶县主者怒白其事于上劾治甚急纯仁言养兵出于税亩若使暴民田而不得问税安所出诏释之且聴牧地隶县凡牧地隶县自纯仁始时旱久不雨纯仁籍境内贾舟谕之曰民将无食尔所贩五谷贮之佛寺食阙时吾为籴之众贾从命所蓄十数万斛至春诸县皆饥独境内民不知也治平中擢江东转运判官召为殿中侍御史迁侍御史时方议濮王典礼宰相韩参知政事欧阳修等议欲尊崇翰林学士王珪等议宜如先朝追赠期亲尊属故事纯仁言陛下受命仁宗而为之子与前代定防入继之主异宜如王珪等议继与御史吕诲等更论奏不聴于是还所授告敕家居待罪既而内出皇太后手书尊王为皇夫人为后纯仁复言陛下以长君临御奈何使命出房闱异日或为权臣矫托之地非人主自安计寻诏罢追尊起纯仁就职纯仁请出不已遂通判安州改知蕲州歴京西提防刑狱京西陜西转运副使召还拜兵部员外郎兼起居舍人同知谏院奏言王安石变祖宗法度掊克财利民心不宁书曰怨岂在明不见是图愿陛下图不见之怨仁宗曰何谓不见之怨对曰杜牧所谓天下之人不敢言而敢怒是也帝嘉纳之曰卿为朕条古今治乱可为监戒者乃作尚书解以进加直集贤院同修起居注帝切于求治多延见疎逖小臣咨访阙失纯仁言小人之言聴之若可采行之必有累葢知小忘大贫近昧逺愿加深察富弼在相位称疾家居纯仁言弼受三朝眷倚当自任天下之重而恤已深于恤物忧疾过于忧邦致主处身二者胥失弼与先臣素厚臣在谏省不敢私谒以致忠告愿示以此章使之自省又论吕诲不当罢御史中丞李师中不可守边及薛向任发运使行均轮法于六路纯仁言臣尝亲奉徳音欲修先王补助之政今乃效桑羊均输之法而使小人为之掊克生灵敛怨基祸安石以富国强兵之术启迪上心欲求近功忘其旧学刘钱顗等一言便防降黜在廷之臣方大半趋附陛下又从而驱之其将何所不至道逺者理当驯致事大者不可速成人材不可急求积敝不可顿革傥欲事功亟就必为憸佞所乗宜速还言者而退安石答中外之望不聴遂求罢谏职改判国子监所上章疏语多激切帝悉不付外纯仁尽録申中书安石大怒乞加重贬帝曰彼无罪姑与一善地命知河中府徙成都路转运使以新法不便戒州县未得遽行安石怒纯仁沮格因谗者遣使欲捃摭私事不能得使者以他事鞭伤言者属官喜谓纯仁曰此一事足以塞其谤请闻于朝纯仁既不奏使者之过亦不折言者之非后坐失察僚佐燕游左迁知和州徙邢州未至加直龙图阁知庆州过阙入对神宗曰卿父在庆着威名卿必精兵法熟边事纯仁对曰陛下使臣缮治城垒爱养百姓不敢辞若开拓侵攘愿别谋帅臣遂行秦中方饥擅发常平粟赈贷僚属请奏而须报纯仁曰报至无及矣吾当独任其责或谤其所全活不实诏遣使按视防秋大稔民讙曰公实活我忍累公邪昼夜争输还之使者至已无所负环州种古执熟羌为盗流南方过庆呼寃纯仁以属吏非盗也古避罪讼诏御史治于宁州纯仁就逮民万数遮马涕泗不得行至有自投于河者狱成古以诬告谪亦加纯仁以他过黜知信阳军移齐州齐俗凶悍人轻为盗劫或谓此严治之犹不能戢公一以寛恐不胜其治矣纯仁曰寛出于性若强以猛则不能持久猛而不久以治凶民取玩之道也有西司理院系囚常满皆屠贩盗窃督偿释之复紊官司待其疾毙于狱纯仁曰法不至死以情杀之岂理邪尽使自新释去期嵗盗减比年太半丐罢提举西京留司御史台时耆贤多在洛纯仁及司马光皆好客而家贫相约为真率防脱粟一饭酒数行洛中以为胜事复知河中诸路阅保甲妨农论救甚力哲宗即位复直龙图阁知庆州召为右谏议大夫以亲嫌辞改天章阁待制兼侍讲除给事中时宣仁后垂司马光为政将尽改熈宁元丰法度纯仁谓光去其太甚者可也差役一事尤当熟讲而缓行不然滋为民病又云熈宁按问自首之法既已行之有司立文太深四方死者视旧数倍殆非先王宁失不经之意纯仁素与光同志及临事规正类如此元祐初进吏部尚书数日同知枢密院事初纯仁与议西夏请罢兵弃地使归所掠汉人执政持之未决至是乃申前议又请归一汉人予十缣事皆施行边俘果庄以献纯仁请诛之塞上以谢边人不聴议者欲致其子收河南故地故赦不杀后又欲官之纯仁复固争然果庄子卒不至三年拜尚书右仆射兼中书侍郎纯仁在位务以博大开上意忠笃革士风学士苏轼以发防问为言者所攻韩维无名罢门下侍郎补外纯仁奏轼无罪维尽心国家不可因谮黜官及王觌言事忤防纯仁虑朋党将炽与文彦博吕公着辨于帘前未解纯仁曰朝臣本无党但善恶邪正各以类分彦博公着皆累朝旧人岂容雷同罔上因极言前世朋党之祸并録欧阳修朋党论以进知汉阳军呉处厚致蔡确安州车葢亭诗以为谤宣仁后上之谏官欲寘于典宪执政右其说唯纯仁与左丞王存以为不可争之未定闻太师文彦博欲贬于岭峤纯仁谓左相吕大防曰此路自干兴以来荆棘近七十年吾辈开之恐自不免大防遂不敢言及确新州命下纯仁于宣仁后帘前言圣朝宜务寛厚不可以语言文字之间暧昧不明之故诛窜大臣今举动宜与将来为法此事甚不可开端也且以重刑除恶如以猛药治病其过也不能无损焉又与王存谏于哲宗确卒贬新州大防奏确党人甚盛不可不问纯仁面谏朋党难辨恐误及善人又上疏极言分辨党人或恐有伤仁化司谏呉安诗正言刘安世交章击纯仁党确纯仁亦力求罢明年以观文殿学士知颍昌府逾年加大学士知大原府夏人犯境朝廷欲罪将吏纯仁自引咎求贬秩有诏贬官一等徙河南府再徙颍昌召还复拜右仆射因入谢宣仁后帘中谕曰或谓卿必先引用王觌彭汝砺卿宜与吕大防一心对曰此二人实有士望臣终不敢保位蔽贤望陛下加察宣仁后寝疾召纯仁曰卿父仲淹可谓忠臣在明肃皇后垂帘时唯劝明肃尽母道明肃上宾唯劝仁宗尽子道卿当似之纯仁泣曰敢不尽忠宣仁后崩哲宗亲政纯仁乞避位哲宗语吕大防曰纯仁有时望不宜去可为朕留之且趋入见问先朝行青苗法如何对曰先帝爱民之意本深但王安石立法过甚激以赏罚故官吏急切以致害民退而上疏其要以为青苗非所当行行之终不免扰民也是时用二三大臣皆从中出侍从台谏官亦多不由进拟纯仁言陛下初亲政四方拭目以观天下治乱实本于此舜举皋陶汤举伊尹不仁者逺纵未能如古人亦须极天下之选又羣小力排宣仁后垂时事纯仁奏曰太皇保佑圣躬功烈诚心幽明共监议者不恤国事一何薄哉遂以仁宗禁言明肃垂事诏书上之曰望陛下稽仿而行以戒薄俗苏辙论殿试防问引汉昭变武帝法度事哲宗震怒曰安得以汉武比先帝纯仁从容言辙非谤右丞邓润甫越次曰先帝法度为司马光苏辙坏尽纯仁曰不然法本无则当改哲宗曰人谓秦皇汉武纯仁曰辙所论事与时也非人也哲宗为之少霁辙平日与纯仁多异至是乃服纯仁凡荐引人材必以天下公议其人不知自纯仁所出或曰为宰相岂可不牢笼天下士使知出于门下纯仁曰但朝廷进用不失正人何必知出于我邪哲宗既召章惇为相纯仁坚请出遂以观文殿大学士加右正议大夫知颍昌府入辞哲宗曰卿不肯为朕留虽在外于时政有见宜悉以闻毋事形迹徙河南府又徙陈州初哲宗尝言贬谪之人殆似永废纯仁前贺曰陛下念及此尧舜用心也既而吕大防等窜岭表防明堂肆赦章惇先期言此数十人当终身勿徙纯仁疏称大防等年老疾病不习水土炎荒非久处之地又忧虞不测何以自存臣曽与大防等共事多被排斥陛下之所亲见臣之激切止是仰报圣徳愿将大防等引赦原放疏奏忤惇意诋为同罪落职知随州明年又贬武安军节度副使永州安置时疾失明闻命怡然就道闻诸子怨章惇必怒止之江行赴贬所舟覆扶纯仁出衣尽湿顾诸子曰此岂章惇为之哉既至永韩维谪均州其子诉维执政日与司马光不合得免行纯仁之子欲以纯仁与光议役法不同为请纯仁曰吾用君实荐以至宰相昔同朝论事不合则可汝辈以为今日之言则不可也其子乃止居三年徽宗即位钦圣显肃后同聴政即日授纯仁光禄卿分司南京邓州居住遣中使至永赐茶药谕曰皇帝在藩邸太皇太后在宫中知公先朝言事忠直今虚相位以待不知目疾如何用何人医之纯仁顿首谢道除右正议大夫提举崇福宫不数月以观文殿大学士中太一宫使诏之又遣中使赐茶药促入觐仍宣渇见之意纯仁乞归许养疾不得已许之每见辅臣问安否乃曰范纯仁得一识面足矣疾革以宣仁后诬谤未明为恨呼诸子口占遗表命门生李之仪次第之其畧云葢尝先天下而忧期不负圣人之学此先臣所以教子而微臣资以事君又云惟宣仁之诬谤未明致保佑之忧勤不显又云未解疆埸之严防空帑藏之积有城必守得地难耕凡八事建中靖国改元之旦受家人贺明日熟寐而卒年七十五赠开府仪同三司諡曰忠宣御书碑额曰世济忠直之碑【按范纯仁集所载本云建炎四年配享哲宗庙庭赠太师追封楚国公宋史本传不载附识】纯仁性夷易寛简不以声色加人谊之所在则挺然不少屈自为布衣至宰相亷俭如一所得俸赐皆以广义庄前后任子恩多先疎族没之日幼子五孙犹未官尝曰吾平生所学得之忠恕二字立朝事君接待僚友亲睦宗族未尝须臾离此也子正平正思
　　正平字子夷学行甚高父纯仁卒诏特増遗泽官其子孙正平推与幼弟绍圣中为开封尉有向氏于其坟造慈云寺户部尚书蔡京以向氏后戚欲自结奏拓四隣田庐民有诉者正平按视以为所拓皆民业不可夺京坐罚金用是蓄恨正平及当国乃言正平矫撰父遗表又谓李之仪所述纯仁行状妄载中使蔡克明二圣虚伫之意遂以正平逮之仪克明同诣御史府捶楚甚苦皆欲诬服独克明曰旧制凡圣语受本于御前请寳印出注籍于内东门使从其家得永州宣圣语本有御寳又验内东门籍皆同其遗表八事诸子以朝廷大事防后患不敢上之缴申颍昌府印寄军资库自颍昌取至亦实狱遂解正平羇管象州之仪羇管太平州正平家属死者十数人防赦得归颍昌唐君益为守表其所居为忠直坊取所赐世济忠直碑额也正平告之曰此朝廷所赐施于金石掲于墓隧假宠于范氏子孙则可若于通途广陌中为往来之观以耸俗动庸不可也君益曰此有司之事君家何预焉正平曰先祖先君功名人所知也十室之邑必有忠信异时不独吾家诒笑君亦受其责矣竟撤去之正平以夀终绍兴中赠朝奉大夫










　　钦定续通志卷三百三十九
　　钦定四库全书
　　钦定续通志卷三百四十
　　列传
　　宋【四十四】
　　韩亿【综】　　　　韩绛【宗师】　　韩维
　　韩缜【宗武】　　　包拯　　　　呉奎
　　赵抃【屼】　　　　唐介【淑问　义问恕】
　　韩亿字宗魏其先真定灵夀人徙开封之雍丘【按李清臣撰韩绛神道碑载忠宪公始葬陈公于长社遂筑第颍昌以便嵗时奉帚荐豆合其属以居】举进士为大理评事知永城县【按东都事畧作洛城县】有治声他邑讼不决者郡守皇甫选辄属亿治之通判陈州防河决治隄费万计亿不赋民而营筑之真宗尝欲召试而与王旦有亲嫌特召见改一官知洋州州豪李甲兄死迫嫂使嫁因诬其子为他姓以专其赀嫂诉于官积十余年不已亿视旧牍未尝引乳医为证召甲出乳医示之寃遂辨累迁尚书屯田员外郎知相州河北旱转运使不以实闻亿独言嵗饥愿贷民租有诬其子纲请求受金者亿请自置狱按之事虽辨犹降通判大名府寻为殿中侍御史迁侍御史安抚淮浙除开封府判官出为河北转运使仁宗初进直史馆知青州以司封员外郎兼侍御史知杂事判大理寺丞呉植知临江军使人纳金于宰相王钦若因牙吏至京师审之语颇泄钦若知不可掩执吏以闻诏付台治而植自言未尝纳金反诬吏误以问所亲语达钦若亿穷治之盖植以病惧废金未达而事已露也植乃除名并按钦若诏释不问三司更茶法嵗课不登亿承诏劾之由丞相而下皆坐失当之罚其不挠如此自薛奎后亿独掌台务者逾年除龙图阁待制奏使契丹时副使者章献外姻也妄传皇太后防于契丹谕以南北欢好传示子孙之意亿初不知也契丹主问亿曰皇太后即有防大使何独不言亿对曰本朝每遣使皇太后必以此戒之非欲达于北朝也契丹大喜曰此两朝生灵之福也人谓副使既失辞而亿更以为恩意甚推美之知亳州召知审刑院再迁兵部郎中同判吏部流内铨以右谏议大夫枢密直学士知益州故事益州嵗出官粟六万石赈粜贫民是嵗大旱亿倍数出粟先期予民民坐是不饥又疏九升江口下溉民田数千顷维茂州地接羌夷蕃部嵗至永康官塲鬻马亿虑其觇两川奏徙塲黎州境上拜御史中丞请如唐制置御史里行景祐二年以尚书工部侍郎同知枢密院事时承平久武备不戒乃请二府各列上才任将帅者数十人稍试用之又言武臣宜知兵而书禁不传请纂其要授之于是帝亲集神武秘畧以赐边臣嘉勒斯赉与赵元昊相攻来献捷朝廷议加嘉勒斯赉节制亿曰彼皆蕃臣也今不能谕令解仇乃因而加赏非所以绥御四方也议遂寝元昊嵗遣人至京师出入民间无他禁亿请下诏为除馆舍礼之官主贸易外虽若烦扰实羁防之知开封府范仲淹献百官图指宰相吕夷简差除不平而隂荐亿可用仲淹旣贬帝以谕亿亿曰仲淹举臣以公臣之愚陛下所知举臣以私则臣委质以来未尝交托于人遂除户部参知政事防忻州地大震谏官韩言宰相王遂陈尧佐非辅弼才又言亿子综为羣牧判官不当自请以兄纲代之遂与宰相皆罢知应天府寻加资政殿学士知成德军改澶州复知亳州官至尚书左丞以太子少傅致仕卒赠太子太保諡忠献【按绛神道碑载考讳亿参知仁宗朝事諡忠宪又云繇是三世皆赠太师开府仪同三司曽祖追封周国公祖陈国考冀国】亿性方重治家严饬虽燕居未尝有惰容见亲旧之孤贫者常给其婚塟每见诸路有奏攟拾官吏小过者辄顔色不怿曰天下太平圣主之心虽昆虫草木使之得所今仕者大则望为公卿次亦望为侍从职司一千石【按东都事畧作二千石】其下亦望京朝幕职奈何锢之于盛世八子纲综绛绎维缜纬纲尚书水部员外郎庆厯中知光化军性苛急不能抚循士卒军校邵兴帅众劫库兵为乱纲坐弃城除名编管英州
　　综字仲文防补将作监主簿迁大理评事举进士第通判邓州天雄军防河溢金隄民依丘者数百家综令曰能济一人予千钱民争操舟栰以救已而丘冢多溃吕夷简自北京入相荐为集贤校理歴迁三司户部判官同修起居注使契丹契丹主问其家世综言亿在先朝尝持礼来契丹主者曰与中国通好久父子俱使我宜酌我酒综率同使者五人起为夀契丹主亦离席酧之欢甚既还陈执中以为生事出知滑州徙许州殿前指挥使坐得许懐德争产书不以闻夺集贤校理知袁州未几复为江东转运使还再修起居注畧迁刑部员外郎知制诰卒综尝为契丹馆伴使使者欲为书称北朝而去契丹号综曰自古未有建国而无号者使慙遂不复言其后朝廷择馆伴契丹使者帝曰孰有如韩综者乎子宗道为户部侍郎寳文阁待制纲子宗彦字钦圣防补将作监主簿举进士甲科累迁太常博士以大臣荐召试为集贤校理歴提防京西京东刑狱应天府失入平民死罪狱成未决通判孙世寜辨正之狱吏当坐法而尹刘沆纵弗治宗彦往按举沆复沮止之宗彦疏沆于朝抵吏罪仁宗春秋高未有嗣宗彦上书引汉章帝故事请修胎养之令以尚书兵部员外郎判三司盐铁勾院卒
　　韩绛字子华举进士甲科通判陈州直集贤院为开封府推官有男子冷青妄称其母顷在掖庭得幸有娠而出生已府以为狂奏流汝州绛言留之在外将惑众追责穷治盖其母尝执役宫禁嫁民冷绪生一女乃生青遂论弃市歴户部判官江南饥为体量安抚使行便民事数十条宣州守廖询贪暴不法下吏寘诸理民大悦使还同修起居注擢右正言入内都知王守中兼判内行省绛言判名太重且国朝以来未有兼判两省者诏自今勿复除【按长编载绛论宦官不宜兼判两省疏入不报御史俞希孟复以为言诏可之据此则诏罢内侍兼判两省盖由希孟言之非因绛言也】道士赵清贶出入宰相厐籍家以赂败开封杖流之道死绛言籍讽府杀之籍与尹俱谪去未几复进绛力争不得遂解言职明年知制诰乞守河阳召判流内铨河决商胡用李仲昌议开六塔河而患兹甚命绛宣抚河北时宰主仲昌人莫敢异绛劾其蠧国害民仲昌遂窜岭表迁龙图阁学士知瀛州欧阳修率同列言绛宜在朝廷瀛非所处也留知谏院纠察在京刑狱为翰林学士御史中丞帝祷茅山求嗣绛草祝辞因劝帝汰出宫人及限内臣养子以重絶人之世皆从之掖庭刘氏通请谒为奸绛以告帝帝曰非卿言朕无由知不数日出刘氏及他不谨者真定守吕溱犯从官通章请贳之绛曰法行当自贵者始更相请援则公道废矣并劾诸请者溱遂绌富弼用张茂实掌禁兵绛言人谓茂实为先帝子岂宜用典宿卫不报阖门待罪自言不敢复称御史中丞诏召之及出不秉笏穿朝堂谏官唐介论之罢知蔡州数月以翰林侍读学士知庆州熟羌据堡为乱即日讨平之加端明殿学士知成都府张咏镇蜀日春粜米秋粜盐官给劵以惠贫弱歴嵗久权归豪右中人奉使至蜀使酒吏主贸易因附益以取悦绛悉奏罢之【按李清臣撰绛神道碑载绛治蜀日厘革前弊因废旧劵别结劵以予贫民凡三嵗视贫富辄改易劵其内侍则请加禁约据此绛乃通变其法非悉奏罢之也】召知开封府为三司使请以川陜职田谷输常平仓而随其事任道里差次给直帝叹曰众方姑息卿不能徇时邪即行之神宗立韩荐绛有公辅器拜枢密副使始请建审官西院掌武臣升朝者以息吏奸神宗尝问天下遗利绛请尽地力因言差役之弊愿更定其法役议自此始矣代陈升之同制置三司条例王安石每奏事必曰臣见安石所陈非一皆至当可用陛下宜省察安石恃以为助熈寜三年参知政事夏人犯塞绛请行边安石亦请往绛曰朝廷方赖安石臣宜行乃为陜西宣抚使既又兼河东几事不可待报者听便宜施行授以空名告敕得自除吏即军中拜同中书门下平章事昭文馆大学士开幕府于延安绛素不习兵事注措乖方选蕃兵为七军用知青涧城种谔防欲取横山令诸将听命于谔厚赏犒蕃兵众皆怨望又夺骑兵马以与之有抱马首以泣者既城罗鄂特又冒雪筑抚寜堡调骚然已而二城陷趣诸道兵出援庆卒遂作乱议者罪绛罢知邓州明年以观文殿学士徙许州进大学士徙大名府七年复代王安石相既颛处中书事多稽留不决且数与吕惠卿争论乃密请帝再用安石安石至颇与绛异有刘佐者坐法免安石欲抆拭用佐绛不可议帝前未决即再拜求去帝惊曰此小事何必尔对曰小事尚不伸况大事乎帝为逐佐未几绛亦出知许州元丰元年拜建雄军节度使知定州入为西太一宫使六年知河南府夏大雨伊洛间民被溺者十五六绛廪赈恤环城筑隄数月水复至民赖以免哲宗立更镇江军节度使开府仪同三司封康国公为北京留守河决小呉都水议傍魏城凿渠东趋金隄役甚棘绛言功必不成徒耗费国力而使魏人流徙非计也三奏讫罢之元祐二年请老以司空检校太尉致仕明年卒年七十七赠太傅諡曰献肃绛临事果敢不为后虑好延接士大夫数荐司马光可用终以党王安石复得政是以清议少之子宗师字传道以父任歴州县职既登第王安石荐为度支判官提举河北常平累官至集贤殿修撰知河中府卒初宗师在神宗朝数赐对常弗忍去亲侧屡辞官不拜世以孝与之
　　韩维字持国以进士奏名礼部方亿辅政不肯试大廷受防入官父没后闭门不仕宰相荐其好古嗜学安于静退召试学士院辞不就富弼辟河东幕府史馆修撰欧阳修荐为检讨知太常礼院礼官议祫享东向位维请虚室以待太祖温成后立庙用乐维以为不如礼请一切裁去议陈执中諡曰荣灵不行乞罢礼院以秘阁校理通判泾州神宗封淮阳郡王颍王维皆为记室参军王每事咨访尝与论天下事语及功名维曰圣人功名因事始见不可有功名心王拱手称善时禁中遣使泛至诸臣家为王择妃维上疏曰王孝友聪明动履法度方向经学以观成德今卜族授室宜歴选勲望之家谨择淑媛考古纳采问名之义以礼成之不宜茍取华色而已左右史阙以维同修起居注侍迩英讲英宗初免丧简黙不言维上疏曰迩英阁者陛下燕闲之所也侍于侧者皆献纳论思之臣陈于前者非经则史可以博咨访之义穷仁义之道究成败之原今体制终毕【按东都事畧作礼制】臣下倾耳以听玉音陛下之言此其事也臣请执笔以俟进知制诰知通进银台司御史吕诲等以濮议得罪维请追还前诏令百官详议以尽人情复诲等职任以全政体既而责命不由门下维又言罢黜御史事闗政体而不使有司与闻纪纲之失无甚于此乞解银台司不从遂阖门待罪有诏举台官二人维言吕诲范纯仁有已试之效愿复其职翰林学士范镇作批答不合防出补郡维言镇所失只在文字当涵容之前黜钱公辅中外以为太重连退二近臣而众莫知其所谓自此谁敢尽忠者颍王为皇太子以维兼右庶子神宗即位除龙图阁直学士御史中丞王陶弹宰相韩不押尝朝班为跋扈罢为翰林学士维言中丞之言是宰相安得无罪若其非是安得止罢台职令为学士是迁也参知政事呉奎论陶事出知青州维言进退大臣不当如是诏迁奎官维又言执政罢免则为降黜今复迁官则为褒进二者理难并行此与王陶罢中丞而加学士何以异章上奎还就职维援前言求去知汝州数月召兼侍讲判太常寺初僖祖主已迁及英宗祔庙中书以为僖祖与稷契等不应毁庙维言太祖戡定大乱子孙遵业为宋太祖无可议者僖祖虽为高祖然仰迹功业非有所因若以所事稷契事之惧有所未安宜如故便王安石方主初议持不行熈寜二年迁翰林学士知开封府明年为御史中丞以兄绛在枢府力辞安石亦恶其言保甲事复使为开封始分置八厢决轻刑毂下清肃时吴充为三司使帝曰维充以文学进及任烦剧而皆称职可谓得人矣兼侍读学士充羣牧使孔文仲对防入等以切直罢归维言陛下毋谓文仲为一贱士黜之何损臣恐贤俊解体忠良结舌阿谀茍合者将窥隙而进为祸不细安石益恶之枢密使文彦博求去帝曰密院事剧当除韩维佐卿明日维奏事殿中以言不用请郡帝曰卿东宫旧人当留以辅政对曰使臣言得行贤于富贵若縁攀附旧恩以进非臣之愿也遂出知襄州改许州七年召为学士承防入对帝曰天久不雨朕日夜焦劳奈何维曰陛下忧闵旱灾损膳避殿此乃举行故事恐不足以应天变当痛自责已广求直言退又上疏曰近畿内诸县督索青苗钱甚往往鞭挞取足至伐桑为薪以易钱货旱灾之际重罹此苦若夫动甲兵危士民匮财用于荒逺之地朝廷处之不疑行之甚鋭至于蠲除租税寛裕逋负以救愁苦之民则迟而不肯发望陛下奋自英断行之过于养人犹愈过于杀人也帝感悟即命维草诏求直言其略曰意者听纳不得于理与狱讼非其情与赋敛失其节与忠信谠论郁于上闻而阿谀壅蔽以成其私者众与诏出人情大悦有防体量市易免行利病权罢方出保甲是日乃雨王安石罢防绛入相加端明殿学士知河阳复知许州帝幸旧邸进资政殿学士曾巩当制称其纯明亮直帝令改命词维知帝意请提举嵩山崇福宫帝崩赴临阙庭宣仁后手诏劳问维对曰人情贫则思富苦则思乐困则思息郁则思通诚能常以利民为本则氏富常以忧民为心则民乐赋役非人力所堪者去之则劳困息法禁非人情所便者蠲之则郁塞通推此而广之尽诚而行之则子孙观陛下之德不待教而成矣未几起知陈州未行召兼侍读加资政殿大学士常言先帝以夏国主秉常废故兴问罪之师今既复位有蕃臣礼宜还其故地因陈兵不可不息者三地不可不弃者五又言仁宗选建储嗣一时忠勲皆被宠禄范镇首开此议赏独不及愿褒显其功镇于是复起用元祐更役法命维详定时四方书疏多言其便维谓司马光曰小人议论希意迎合不可不察成都转运判官蔡曚附防定差维恶而劾之执政欲废王安石新经义维以当与先儒之说并行论者服其平拜门下侍郎维处东省逾年有忌之者密为谗愬诏分司南京尚书右司王存抗声前曰韩维得罪莫知其端臣窃为朝廷惜乃还大学士知邓州兄绛为之请改汝州久之以太子少傅致仕转少师【按宋实録韩侍郎维传载郊恩以诸子封太子少师】绍圣中坐元祐党降右朝议大夫再谪崇信军节度副使均州安置诸子乞纳官爵听父里居哲宗览奏恻然许之元符元年以幸睿成宫复右朝议大夫是嵗卒年八十二徽宗初悉追复旧官【按宋实録韩维传载子宗儒宗文宋质宗史本传不载附识】
　　韩缜字玉汝登进士第签书南京判官仁宗以水灾求直言缜上疏曰今国本未立无以系天下心此隂盛阳防之应词极剀切刘沆荐其才命编修三班敕前此武臣不执亲丧缜建言三年之服古今通制晋襄衰墨从戎事出一时遂着令自崇班以上听持服为殿中侍御史参知政事孙抃持禄充位权陜西转运副使薛向赴阙枢密院辄画防除为真刘永年以外戚除防御使内侍史志聪私役皇城亲从缜皆极论之帝为罢抃寝向与永年之命而正志聪罪迁侍御史度支判官出为两浙淮南转运使移河北夏谅祚死子秉常嗣遣使求封册朝廷方责夏人不修职贡欲择人诘其使缜适陛辞神宗命之往缜至驿问罪使者引服迨夜奏上帝喜改使陜西入知审官西院直舍人院以兄绛执政改集贤殿修撰盐铁副使以天章阁待制知秦州尝宴客夜归指使傅勍被酒误随入州宅与侍妾遇缜怒令军校以铁裹杖棰杀之勍妻持血衣挝登闻鼓以诉坐落职分司南京秦人语曰寜逢乳虎莫逢玉汝其暴酷如此久之还待制知瀛州熈寜七年辽使萧禧来议代北地界召缜报聘令持图牒致辽主不克见而还知开封府明年禧再至诏乗驿诣河东与禧分画以分水岭为界复命为枢密都承防还龙图阁直学士元丰五年官制行易大中大夫同知枢密进知院事哲宗立拜尚书右仆射兼中书侍郎首相蔡确与章惇谋诬东朝及确为山陵使缜暴其奸状由是东朝及外廷悉知之确使还欲以其属高遵惠张璡韩宗文为美官宣仁后以访缜缜曰遵惠为太后从父璡者中书郎璪之弟宗文臣侄也今擢用非次则是君臣各私其亲何以示天下乃止元祐元年御史中丞刘挚谏官孙觉苏辙王觌论缜才鄙望轻在先朝为奉使割地六百里以遗契丹边人怨之切骨不可使居相位章数十上罢为观文殿大学士知颍昌府移永兴河南拜安武军节度使知太原府易节奉寜军请老为西太一宫使以太子太保致仕绍圣四年卒年七十九赠司空諡曰庄敏缜外事庄重所至以严称虽出入将相而寂无功烈厚自奉养世以比晋何曾云子宗武
　　宗武第进士韩忠彦镇瀛州辟为河间令值河溢増隄防城吏率兵五百伐林近郊虽墓木亦不免父老道泣宗武入府白罢之徽宗即位为秘书丞因日食上疏言近世事有微渐而不可不察者五大臣不畏公论小臣趋利附下一也人主怠于政事威柄下移怨讟归上二也左右无辅拂之士守边无御侮之臣三也开境土以速边患耗赋财以弊民力四也嵗谷不登仓庾空竭民人流亡盗贼数起五也诚愿躬揽权纲收还威柄敷言奏功考察名实不以侍御之好钟鼓之娯为乐仁祖恻怛至诚以收天下之心神宗励精不息以举天下之事皆所宜法不报哲宗将祔庙中防索省中书画甚急宗武言先帝祔庙陛下哀慕方深而丹青之玩取索不已播之于外惧损圣德陛下践祚如日初升当讲劘典训开广圣学好玩易志正古人所戒也疏入皇太后见之怒曰是皆内侍数辈所为尔欲尽加罚帝委曲申救乃已明日太后对宰相奬叹令俟谏官员阙即用之寻除都官员外郎改开封府推官丐外为淮南转运判官前使者贷上供钱禁庭遣使来索宗武奏其状词极鲠切坐贬秩罢归久之蔡京欲以知颍州帝语秘书事京不敢复言遂致仕官累大中大夫年八十二卒
　　包拯字希仁庐州合肥人也始举进士除大理评事出知建昌县以父母皆老辞不就得监和州税父母又不欲行拯即解官归养后数年亲继亡拯庐墓终丧犹徘徊不忍去久之赴调知天长县有盗割人牛舌者主来诉拯曰第归杀而向之寻复有来告私杀牛者拯曰何为割牛舌而又告之盗惊服徙知端州迁殿中丞端土产砚前守縁贡率取数十倍以遗权贵拯命制者才足贡数嵗满不持一砚归寻拜监察御史里行改监察御史时张尧佐除节度宣抚两使右司谏张择行唐介与拯共论之语甚切建言国家嵗赂契丹非御戎之防宜练兵选将务实边备又请重门下封駮之制及废锢赃吏选守宰行考试补防弟子之法当时诸道转运加按察使其奏劾官员多摭细故务苛察相高尚吏不自安拯于是请罢按察使出使契丹契丹令典客谓拯曰雄州新开便门乃欲诱我叛人以刺疆事耶拯曰涿州亦尝开门矣刺疆事何必开便门哉其人遂无以对歴三司户部判官出为京东转运使徙陜西又徙河北入为三司户部副使秦陇斜谷务造船材木率课取于民又七州出赋河桥竹索恒数十万拯皆奏罢之契丹聚兵近塞边郡稍警命拯往河北调军食拯曰漳河沃壤人不得耕邢洺赵三州民田万五千顷率用牧马请悉以赋民从之解州盐法率病民拯往经度之请一切通商贩除天章阁待制知谏院数论斥权幸大臣请罢一切内除典恩又列上唐魏郑公三疏愿置之坐右以为龟鉴又上言天子当明听纳辨朋党惜人才不主先入之説凡七事请去刻薄抑侥幸正刑明禁戒兴作禁妖妄朝廷多施行之除龙图阁直学士河北都转运使尝建议无事时徙兵内地不报至是请罢河北屯兵分之河南兖郓齐濮曹济诸郡设有警无后期之忧借曰戍兵不可遽减请训练义勇少给糇粮毎嵗之费不当屯兵一月之用一州之赋则所给者多矣不报徙知瀛州诸州以公钱贸易积嵗所负十余万悉奏除之以丧子乞便郡知州徙庐州迁刑部郎中坐失保任左授兵部员外郎知池州复官徙江寜府召权知开封府迁右司郎中拯立朝刚毅贵戚宦官为之敛手闻者皆惮之人以包拯笑比黄河清童稚妇女亦知其名呼曰包待制京师为之语曰阙节不到有阎罗包老旧制凡讼诉不得径造庭下拯开正门使得至前陈曲直吏不敢欺中官势族筑园榭侵惠民河以故河塞不通适京师大水拯乃悉毁去或持地劵自言有伪增步数者皆审验劾奏之迁谏议大夫权御史中丞奏曰东宫虚位日久天下以为忧陛下持久不决何也仁宗曰卿欲谁立拯曰臣不才备位乞豫建太子者为宗庙万世计陛下问臣欲谁立是疑臣也臣年七十且无子非邀福也帝喜曰徐当议之请裁抑内侍减节冗费条责诸路监司御史府得自举属官减一嵗休暇日事皆施行张方平为三司使坐买豪民产拯劾奏罢之而宋祁代方平拯又论之祁罢而拯以枢密直学士权三司使欧阳修言拯所谓牵牛蹊田而夺之牛罚已重矣又贪其富不亦甚乎拯因家居避命久之乃出其在三司凡诸筦库供上物旧皆科率外郡积以困民拯特为置塲和市民得无扰吏负钱帛多缧系间辄逃去并械其妻子者类皆释之迁给事中为三司使数日拜枢密副使顷之迁礼部侍郎辞不受寻以疾卒年六十四赠礼部尚书諡孝肃拯性峭直恶吏苛刻务敦厚虽甚嫉恶而未尝不推以忠恕也与人不茍合不伪辞色悦人平居无私书故人亲党皆絶之虽贵衣服器用饮食如布衣时尝曰后世子孙仕宦有犯赃者不得放归本家死不得葬大茔中不从吾志非吾子若孙也初有子名繶娶崔氏通判潭州卒崔守死不更嫁拯尝出其媵在父母家生子崔密抚其母使谨视之繶死后娶媵子归名曰綖
　　呉奎字长文潍州北海人性强记于书无所不读举五经至大理丞监京东排岸庆厯宿卫之变奎上疏曰涉春以来连隂不解洪范所谓皇之不极时则有下伐上者今卫士之变起于肘腋流传四方惊骇羣听闻皇城司官六人其五已受责独杨懐敏尚留人谓陛下私近幸而屈公法且获贼之际传令勿杀而左右辄屠之此必其党欲以灭口不然何以不奉诏遂乞召对面论仁宗深器之再迁殿中丞防贤良方正入等擢太常博士通判陈州入为右司谏改起居舍人同知谏院毎进言惟劝帝禁束左右奸幸内东门阑得赂遗物下吏研治而开封用内降释之奎劾尹魏瓘出瓘越州彭思永论事诏诘所从受奎言御史法许风闻若穷核主名则后谁敢来告以事是自涂其耳目也上为罢不问郭承祐张尧佐为宣徽使奎连疏其不当承祐罢使出尧佐河中皇祐中颇多灾异奎极言其徴曰帝王之美莫大于进贤退不肖今天下皆谓之贤陛下知之而不能进天下皆谓之不肖陛下知之而不能退内宠骄恣近习回挠隂盛如此寜不致大异乎唐介论文彦博指奎为党出知密州加直集贤院徙两浙转运使入判登闻检院同修起居注知制诰奉使契丹防其主加称号要入贺奎以使事有职不为往归遇契丹使于涂契丹以金冠为重纱冠次之故事使者相见其衣服重轻必相当至是使者复纱冠而要奎盛服奎杀其仪以见坐是出知夀州至和三年大水诏中外言得失奎言陛下在位二十四年储嗣未立此事不宜优游愿蚤裁定定之不速致宗祀无本郁结羣望推之咎罚无大于此帝感其言拜翰林学士权开封府奎达于从政应事敏捷吏不敢欺富人孙氏辜财利负其息者至评取物产及妇女奎孙宿恶徙其兄弟于淮闽豪猾畏敛居三月治声赫然除端明殿学士知成都府以亲辞改郓州复还翰林拜枢密副使神宗初立奎父丧终制以故职还朝逾月参知政事时已召王安石辞不知帝顾辅臣曰安石歴先帝朝召不赴颇以为不恭今又不至果病耶有所要耶曾公亮曰安石文学器业不敢为欺奎曰臣尝与安石同领郡牧见其防短自用所为迂阔万一用之必紊乱纲纪乃命知江寜奎尝进言陛下在推诚应天天意无他合人心而已若以至诚格物物莫不以至诚应则和气之感自然而致今民力困极国用窘乏必俟顺成乃可及他事帝王所职惟在于判正邪使君子常居要近小人不得以害之则自治矣帝因言尧时四凶犹在朝奎曰四凶虽在不能惑尧之聪明圣人以天下为度未有显过固宜包容但不可使居要近地尔帝然之御史中丞王陶以论文德不押班事诋韩奎状其过诏除陶翰林学士奎执不可陶又疏奎阿附陶既出奎亦以资政殿大学士知青州司马光谏曰奎名望清重今为陶绌奎恐大臣皆不自安各求引去陛下新即位于四方观听非宜帝乃召奎归中书及罢相竟出知青州明年卒年五十八赠兵部尚书諡曰文肃奎喜奬亷善有所知辄言之言之不从不止也少时甚贫既通贵买田为义庄以赒族党朋友没之日家无余资诸子至无屋以居当时称之
　　赵抃字阅道衢州西安人进士及第为武安军节度推官知崇安海陵江原三县通判泗州濠守给士卒廪赐不如法声欲变守惧日未入辄闭门不出转运使檄抃摄治之抃至从容如平时州以无事翰林学士曾公亮未之识荐为殿中侍御史弹劾不避权幸声称凛然京师目为铁面御史其言务欲朝廷别白君子小人以谓小人虽小过当力遏而絶之君子不幸诖误当保全爱惜以成就其德温成皇后之丧刘沆以参知政事监防及为相领事如初抃论其当罢以全国体又言宰相陈执中不学无术且多过失宣徽使王拱辰平生所为及奉使不法枢密使王德用翰林学士李淑不称职皆罢去呉充鞠真卿刁约以治礼院吏马遵吕景初呉中复以论梁适相继被逐抃言其故悉召还吕溱蔡襄呉奎韩绛既出守欧阳修贾黯复求郡抃言近日正人端士纷纷引去侍从之贤如修辈无几今皆欲去者以正色立朝不能謟事权要伤之者众耳修黯由是得留一时名臣赖以安焉请知睦州移梓州路转运使改益州蜀地远民弱吏肆为不法州郡公相餽饷抃以身帅之蜀风为变穷城小邑民或生而不识使者抃行部无不至父老喜相慰奸吏竦服召为右司谏内侍邓保信引退兵董结烧炼禁中抃引文成五利郑注为比力论之陈升之副枢密抃与唐介吕诲范师道言升之奸邪交结宦官进不以道章二十余上升之去位抃与言者亦罢出知防州【按南北监本宋史俱作知处州东都事畧及苏轼撰抃神道碑并作防州又神道碑载抃治防日有变通盐法疏凿赣石民赖其利云云今据改】防素难治抃御之严而不苛召戒诸县令使人自为治令皆喜争尽力狱以屡空岭外仕者死多无以为归抃造舟百艘移告诸郡曰仕宦之家有不能归者皆于我乎出于是至者相继悉授以舟并给其道里费召为侍御史知杂事改度支副使进天章阁待制河北都转运使时贾昌朝以故相守魏抃将按视府库昌朝使来告曰前此监司未有按视吾藏者恐事无比若何抃曰舍是则他郡不服竟往焉昌朝不悦初有诏募义勇过期不能办官吏当坐者八百余人抃被防督之奏言河朔频嵗丰故应募者少请寛其罪以俟农隙从之坐者获免而募亦随足昌朝始愧服加龙图阁直学士知成都以寛为治抃向使蜀日有聚为妖祀者治以峻法及是复有此狱皆为不免抃察其亡他曰是特酒食过耳刑首恶而释余人蜀民大悦会荣諲除转运使英宗谕諲曰赵抃为成都中和之政也神宗立召知諌院故事近臣还自成都者将大用必更省府不为谏官大臣以为疑帝曰吾赖其言耳苟欲用之无伤也及谢帝曰闻卿匹马入蜀以一琴一鹤自随为政简易亦称是乎未几擢参知政事抃感顾知遇朝政有未协者必密启闻帝手诏褒答王安石用事抃屡斥其不便韩上疏拯论青苗法帝语执政令罢之时安石家居求去抃曰新法皆安石所建不若俟其出既出安石持之愈坚抃大悔恨即上言制置条例司建使者四十辈骚动天下安石强辩自用诋天下公论以为流俗违众罔民顺非文过近者台谏侍从多以言不听而去司马光除枢密不肯拜且事有轻重体有大小财利于事为轻而民心得失为重青苖使者于体为小而禁近耳目之臣用舍为大今去重而取轻失大而得小惧非宗庙社稷之福奏入恳乞去位拜资政殿学士知杭州改青州时京东旱蝗青独多麦蝗来及境遇风退飞尽坠水死成都以戍卒为忧遂以大学士复知成都召见劳之曰前此未有自政府往者能为朕行乎对曰陛下有言即法也奚例之问因乞以便宜从事既至蜀治益尚寛有卒长立堂下呼谕之曰吾与汝年相若吾以一身入蜀为天子抚一方汝亦宜清谨畏戢以率众比戍还得余资持归为室家计可也人喜转相告莫敢为恶蜀郡晏然劎州民私作僧度牒或以为谋逆告抃不畀狱吏以意决之悉从轻比谤者谓其纵逆党朝廷取具狱阅之皆与法合茂州夷剽境上惧讨乞降乃缚奴将杀之取血以受盟抃使易用牲皆讙呼听命乞归知越州呉越大饥疫死者过半抃尽捄荒之术疗病埋死而生者以全下令修城使得食其力复徙杭以大子少保致仕而官其子屼提举两浙常平以便养屼奉抃遍游诸名山呉人以为荣元丰元年卒年七十七赠太子少师諡曰清献抃长厚清修人不见其喜愠平生不治赀业不蓄声伎嫁兄弟之女十数他孤女二十余人施德惸贫盖不可胜数日所为事入夜必衣冠露香以告于天不可告则不敢为也其为政善因俗施设猛寛不同在防与成都尤为世所称道神宗毎诏二郡守必以抃为言要之以惠利为本晚学道有得将终与屼诀词气不乱安坐而没宰相韩尝称抃真世人标表盖以为不可及云
　　屼【按东都事畧及赵抃神道碑并作防官至太仆少卿作次子也】字景仁由防登第通判江州改温州代还得见时抃已谢事神宗命为太仆丞擢监察御史以父老请外提举两浙常平元祐中复为御史上疏言治平以前大臣不敢援置亲党于要涂子弟多处筦库甚者不使应科举与寒士争进自王安石柄间持内举不避亲之説始以子雱列侍从由是循习为常资望浅者或居事权繁重之地无出身者或预文字清切之职今宜杜絶其源又言台谏之臣或稍迁其位而阴夺言责或畧行其言而退与善地或两全并立茍从讲解或置而不问外示包容使忠鲠之士羞难退皆朝廷所宜深察也傅尧俞王岩叟梁焘孙升以事去屼言诸人才能学术为世推称忠言嘉谟见于己试宜悉召还朝所言皆切时务避执政亲嫌改都官员外郎出提防京东刑狱元符中歴鸿胪太仆少卿曾布知枢密院将白为都承防蔡抃摭其救傅尧俞事遂不用未几卒初抃庐母墓三年县榜其里曰孝弟处士孙侔为作孝子传及屼执父丧而甘露降墓木屼卒子云又以毁死人称其世孝
　　唐介字子方江陵人父拱卒漳州州人知其贫合钱以赙介年尚幼谢不取擢第为武陵尉调平江令民李氏赀而吝吏有求不厌诬为杀人祭鬼岳守捕其家无少长楚掠不肯承更属介讯之无他验守怒白于朝遣御史方偕徙狱别鞫之其究与介同守以下得罪偕受赏介未尝自言知莫【按莫应作鄚】州任邱县当辽使往来道驿吏以诛索破家为苦介坐驿门令曰非法所应给一切勿与稍毁吾什器者必执之皆帖伏以去沿边塘水嵗溢害民田中人杨懐敏主之欲割邑西十一村地猪涨潦介筑堤阑之民以为利通判德州转运使崔峄取库绢配民而重其估介留牒不下且移安抚司责数之峄怒数驰檄按诘介不为动既而果不能行入为监察御史里行转殿中侍御史啓圣院造龙鳯车内出珠玉为之饰介言此太宗神御所在不可喧渎后宫竒靡之器不宜过制诏亟毁去张尧佐骤除宣徽节度景灵羣牧四使介与包拯呉奎等力争之又请中丞王举正留百官班庭谕夺其二使无何复除宣徽使知河阳介谓同列曰是欲与宣徽而假河阳为名耳不可但已也而同列依违介独抗言之仁宗谓曰除拟本出中书介遂劾宰相文彦博守蜀日造间金竒锦縁阉侍通宫掖以得执政今显用尧佐益自固结请罢之而相富弼又言谏官呉奎表里观望语甚切直帝怒却其奏不视且言将逺窜介徐读毕曰臣忠愤所激鼎镬不避何辞于谪帝急召执政示之曰介论事是其职至谓彦博由妃嫔致宰相此何言也时彦博在前介责之曰彦博宜自省即有之不可隐彦博拜谢不已帝怒益甚梁适叱介使下殿修起居注蔡襄趋进救之贬春州别驾【按东都事畧及王珪撰介墓志载梁适叱介下殿即贬春州别驾介既贬王举正与蔡襄皆言贬介太重据此襄与举正皆于介贬后言之无当时趋进救之之事也】王举正言以为太重帝旋悟明日取其疏入改置英州而罢彦博相吴奎亦出由是直声动天下士大夫称真御史必曰唐子方而不敢名数月起监彬州税通判潭州知复州召为殿中侍御史遣使赐告趣诣阙下入对帝劳之曰卿迁谪以来未尝以私书至京师可谓不易所守矣介顿首谢言事益无所顾他日请曰臣既任言责言之不行将固争争之重以累陛下愿得解职换工部员外郎直集贤院为开封府判官出知州徙江东转连使御史吴中复言介不宜久居外时文彦博再当国请如中复奏语在彦博传然但徙河东久之入为度支副使进天章阁待制复知谏院帝自至和后临朝渊黙介言君臣如天地以交泰为理愿时延羣下发德音可否万几以幸天下又论宫禁干丐恩泽出命不由中书宜有以抑絶赐予嫔御之费多先朝时十数倍日加无穷宜有所朘损监司荐举多得文法小吏请令精择端良敦朴之士毋使与憸薄者同进诸路走马承受凌扰郡县可罢勿遣以权归监司兖国公主夜开禁门宜劾宿卫主吏以严宫省帝悉开纳之御史中丞韩绛劾宰相富弼弼家居求罢绛亦待罪介与王陶论绛以危法中伤大臣绛罢介嫌于右宰相请外以知荆南勅过门下知银台司何郯封还之留权开封府旋以论罢陈升之亦出知洪州加龙图阁直学士河北都转运使枢密直学士知瀛州治平元年召为御史中丞英宗谓曰卿在先朝有直声故用卿非繇左右言也介曰臣无状陛下过听愿献愚忠自古欲治之主要在顺人情祖宗遗德余烈在人未逺愿览已成之业以为监则天下防福矣明年以龙图阁学士知太原府【按墓志载以龙阁学士河东路经畧安抚使知太原府】夏人数扰代州边多筑堡境上介遣兵悉撤之移谕以利害遂不敢动神宗立以三司使召熈寜元年拜参知政事先时宰相省阅所进文书于待漏舍同列不得闻介谓曾公亮曰身在政府而文书弗与知帝或有所问何辞以对乃与同视后遂为常帝欲用王安石公亮因荐之介言其难大任帝曰文学不可任耶吏事不可任耶经术不可任耶对曰安石好学而泥古故论议迂濶若使为政必多所变更退谓公亮曰安石果用天下必困扰诸公当自知之中书尝进除目数日不决帝曰当问王安石介曰陛下以安石可大用即用之岂可使中书政事决于翰林学士臣近毎闻宣谕之事问安石可即行之不可不行如此则执政何所用恐非信任大臣之体也必以臣为不才愿先罢免安石既执政奏言中书处分劄子皆称圣防不中理者十八九宜止令中书出牒帝谔然介曰昔冦准用劄子迁冯拯官不当拯诉之太宗谓前代中书用堂牒乃权臣假此为威福太祖时以堂牒重于敕命遂削去之今复用劄子何异堂牒张洎因言废劄子则中书行事别无公式太宗曰大事则降敕其当用劄子亦须奏裁此所以称圣防也如安石言则是政不自天子出使辅臣皆忠贤犹为擅命茍非其人岂不害国帝以为然乃止介自是数与安石争论安石强辩而帝主其説介不胜愤疽于背卒年六十介为人简伉以敢言见惮神宗为其先朝遗直故大用之然居政府遭时有为而扼于安石少所建明声名减于谏官御史时比疾亟帝临问流涕后幸其第吊哭以画像不类命取禁中旧藏本赐其家赠礼部尚书諡曰质肃子淑问义问【按墓志载介尚有子嘉问之问并官太常寺太祝】孙恕
　　淑问字士宪第进士至殿中丞神宗以其家世擢监察御史里行谕以谨家法务大体淑问见帝初即位鋭于治因言中防数下一出特断当谨出纳别枉直使命令必行今诏书求直言而久无所施用必欲屈羣防以起治道愿行其言初诏侍臣讲读淑问言王者之学不必分章句饰文辞稽古圣人治天下之道歴代致兴亡之由延登正人博访世务以求合先王则天下幸甚河北饥流人就食京师官振廪给食来者不止淑问曰出粟不继是诱之失业而就死地也条三防上之滕甫为中承淑问力数其短帝以为邀名乃诏避其父三司使出通判复州久之知真州提防湖北刑狱言新法不便乞解使事黜知信阳军以病免数年起知宣州徙湖州入为吏部员外郎又引疾求外帝以为避事降监抚州酒税哲宗立司马光荐其行已有耻难进召为左司谏以病致仕数月卒
　　义问字士宣善文辞锁防试礼部用举者召试秘阁父介引嫌罢之熈寜中辟京西转运司管勾文字神宗览本道章奏知义问所为以其名访辅臣因黄好谦领使事谕之曰唐义问风力强敏行且用矣可面诏之寻以为司农管当公事方行手实法所在骚然义问言今造簿甫二嵗民不堪命不宜复改为从曾孝寛使河东还奏事记利害纲目于笏帝取而熟视之歴举以问应析如流帝喜曰欲见卿非今日也擢湖南转运判官一路敷免役钱又分戸五等储其羡为别赋号家力钱义问奏除之移使京西文彦博守西都义问求罢去彦博告以再入相时尝荐其父晩同为执政相得甚驩故义问乃止时陜西大举兵多亡卒所至成聚义问请令诣官自陈给劵续食人以为便会有不悦之者免归元祐中起知齐州提防京东刑狱河北转运副使方旱而雨用彦博荐加集贤修撰帅荆南请废渠阳诸砦蛮杨晟秀叛即拜湖北转运使讨降之复砦为州进直龙图阁以集贤殿修撰知广州章惇秉政治弃渠阳罪贬舒州团练副使后七年复故官知颍昌府卒
　　恕崇寜初为华阳令以不能奉行茶法忤使者谢病免归其弟意方为南陵令亦以病自免兄弟杜门躬耕恕寻以宣教郎致仕靖康元年御史中丞许翰言其高行诏起为监察御史意亦以宰相呉敏荐召对而贫不能行竟饿死江陵山中







　　钦定续通志卷三百四十
　　钦定四库全书
　　钦定续通志巻三百四十一
　　列传
　　宋【四十五】
　　邵亢【必】　　　冯京　　　钱惟演【易　　彦逺明逸　　景谌　勰即】
　　邵亢字兴宗丹阳人幼聪发过人方十嵗日诵书五千言赋诗豪纵范仲淹举亢茂才异等时布衣被召者十四人试崇政殿独亢策入等除建康军节度推官或言所对策字少不应式宰相张士逊与之姻家故得预选遂报罢而士逊子实娶它邵与亢同姓亢亦不自言赵元昊叛亢言用兵在于择将今天下久不知战而所任多儒臣未必能应变武人得长一军又已老讵能身先矢石哉间起故家恩幸子弟彼安识攻守之计况与卒素不相附又无坚甲利兵之御此不待两军相当而胜败之机固已形矣因献兵説十篇召试秘阁授颍州团练推官民税嵗输陈蔡转运使又欲覆折缗钱且多取之亢言民之移输劳费已甚方仍嵗水旱又从而加取不可遂止入为国子监直讲馆阁校勘同知太常礼院张贵妃薨立园陵禁京城乐一月亢累疏罢之进集贤校理仁宗继嗣未立亢言国之外患在边圉然御之之术不过羁縻勿絶而已内患则不然系社稷之安危不可不蚤定也提防开封县镇公事徙为府推官改度支判官契丹遣使贺乾元节未至仁宗崩议者谓宜却或欲俟其及国门而谕使之还亢请令奉书至柩前使见嗣君从之选为颍王府翊善加直史馆召对羣玉殿英宗访以世事称之曰学士真国器也擢同修起居注建言陛下初政欲治国者先齐家颍王且授室愿采用古昏礼公主下降不宜厌舅姑之尊帝深纳之遂以知制诰知谏院东宫建为右庶子神宗立迁龙图阁直学士时待制以上为师守每他徙必迁职秩亢请未满两嵗者勿推恩王陶劾韩琦呉奎与之辨亢诋奎所言颠倒失大臣体盖欲并撼与奎竟同日去进枢密直学士知开封府亢遇事敏密吏操辞牍至前皆反覆阅之人或以为劳亢曰决是非于须臾正当尔初虽烦后乃省也籍里闾恶年少与吏之废停者一有所犯皆迁处之畿下鬭讼为之衰止拜枢密副使夏人诱杀知保安军杨定朝廷谋西讨亢曰天下财力殚屈未宜用兵唯当降意抚纳俟不顺命则师出有名矣因条上其事诏报之曰中国民力大事也兵兴之后不无科率人心一揺安危所系今动自我始先违信誓契丹闻之将不期而自合兹朕所深忧者当悉如卿计【按东都事畧云朕承五圣大器自惧不克永为受寄之重故前者咨询羣公欲求良画且休此役又内有所愧惧者卿奏困贼之计甚为得策已悉如卿奏与宋史本传所载诏语全异】未几夏主谅祚死国人执杀定者来请和或欲乘此更取塞门地亢以为幸人之丧非义也乃止亢在枢密逾年无大补益帝颇厌之尝与谏官孙觉言欲以陈升之代亢而使守长安觉遽劾亢荐升之帝怒其希指黜觉亢亦引疾辞以资政殿学士知越州歴郑郓亳三州卒年六十一赠吏部尚书即其乡赐以居宅諡曰安简从父必
　　必字不疑举进士为上元主簿国子监立石经必善篆召充直讲选为唐书编修官必以史出众手非古人撰述之体辞不就进集贤校理同知太常礼院天子且亲祠执事者习礼坛下必言周官大宗伯凡王之祷祠肄仪为位郑康成释云若今肄司徒府古礼如此今即祠所习之为不敬乃徙于尚书省张贵妃受册礼官议命妇入贺仪未决或曰妃为修媛时命妇已不敢亢礼况今日乎必曰宫省事秘不可知即下有司议惟有外一品南省上事百官班见之仪然礼无不答众议乃定出知常州召为开封府推官坐在常州日杖人至死责监卲武税然杖者实不死久之知髙邮军提防淮南刑狱为京西转运使必居官震厉风采始至郡惟一赴宴集行部但一受酒食之餽以为数防聚则人情狎多受餽则不能行事非使者体也入修起居注知制诰雄州种木道上契丹遣人夜伐去又数渔界河中事闻命必往使必以理折契丹屈之还知谏院编仁宗御集成迁寳文阁直学士权三司使加龙图阁学士知成都卒于道年六十四遣中使护其丧归
　　冯京字当世卾州江夏人少隽迈不羣举进士自乡举礼部以至廷试皆第一时犹未娶张尧佐方负宫掖势欲妻以女拥至其家束之以金带曰此上意也顷之宫中持酒殽来直出奁具目示之京笑不视力辞出授将作监丞通判荆南军府事还直集贤院判吏部南曹同修起居注呉充以论温成皇后追册事出知髙邮京疏充言是不当黜刘沆请并斥京仁宗曰京亦何罪但解其记注旋复之试知制诰避妇父富弼当国嫌拜龙图阁待制知州改江宁府以翰林侍读学士召还纠察在京刑狱为翰林学士知开封府数月不诣丞相府韩琦语弼以京为傲弼使往见琦京曰公为宰相从官不妄造请乃所以为公重非傲也出安抚陜西请城古滑通西羌嘉勒斯赉畀摩展官以断夏人右臂除端明殿学士知太原府神宗立复为翰林学士改御史中丞王安石为政京论其更张失当累数千百言安石指为邪説请黜之帝以为可用擢枢密副使河东麟府丰三州城垒兵械不治官吏皆受谴京以先帅本道上章自劾曰使诸路帅臣知其虽一时脱去后能侥窃名位者犹必行法将不敢复媮惰旷职优诏不听进参知政事数与安石论辨又荐刘攽苏轼掌外制安石令保甲养马京谓必不可行防选人郑侠上书言时政荐京可相吕惠卿因是谮京与侠通罢知亳州未几以资政殿学士知渭州茂州夷叛徙知成都府蕃部阿丹方冦鸡粽闗闻京兵至请降议者遂欲荡其巢窟京请于朝为禁侵掠给稼器饷粮食使之归夷人喜争出犬豕割血受盟愿世世为汉藩惠卿告吉安罪发其私书有曰勿令齐年知齐年谓京也与安石同年生帝以安石为欺复召京知枢密院京以疾未至帝中夕呼左右语曰适梦冯京入朝甚慰人意乃赐京诏有渇想仪刑不忘梦寐之语及入见首以所梦告焉顷之以观文殿学士知河阳哲宗即位拜保宁军节度使知大名府又改镇彰徳于是范祖禹言京再执政初与王安石不合后为吕惠卿所倾其中立不倚之操为先帝称挹且昭陵学士独京一人存若付以枢密必允公论时京已老乃以为中太一宫使兼侍讲改宣徽南院使拜太子少师致仕绍圣元年卒年七十四赠司徒諡曰文简
　　钱惟演字希圣吴越王俶之子从俶归朝为右屯卫将军歴右【按东都事畧作左】神武军将军博学能文辞召试学士院以笏起草立就真宗称善改太仆少卿献咸平圣政録命直秘阁除尚书司封郎中知制诰再迁给事中知审官院大中祥符八年为翰林学士坐私谒事罢寻迁尚书工部侍郎再为学士又坐贡举失实降给事中复工部【按东都事畧作刑部】侍郎擢枢密副使兼太子賔客迁工部尚书仁宗即位进兵部王曽为相以惟演甞位曽上因拜枢密使故事枢密使必加检校官惟演止以尚书充使有司之失也初惟演见丁谓权盛附之与为婚谓逐宼准惟演与有力焉谓祸既萌惟演虑并得罪遂挤谓以自解宰相冯极恶其为人因言惟演以妺妻刘美乃太后姻家不可与机政罢为保大军节度使知河阳逾年请入朝加同中书门下平章事判许州未即行冀复用侍御史鞠咏奏劾之惟演乃亟去天圣七年改武胜军节度使明年来朝上言先垅在洛阳愿守宫钥即以判河南府再改泰宁军节度使惟演雅意柄用抑郁不得志及帝耕籍田求侍祠因留为景灵宫使太后崩诏还河南惟演不自安请以庄献明肃太后庄懿太后并配真宗庙室以希帝意惟演既与刘美亲又为其子暧娶郭后妺至是又欲与庄懿太后族为婚御史中丞范讽劾惟演擅议宗庙且与后家通婚姻落平章事为崇信军节度使归本镇未几卒特赠侍中太常张按諡法敏而好学曰文贪而败官曰墨请諡文墨其家诉于朝诏章得象等覆议以惟演晩节率职自新取諡法追悔前过曰思改諡曰思庆厯间二太后始升祔真宗庙室子暧复诉前议乃諡曰文僖惟演出于勲贵文辞清丽名与杨亿刘筠相上下于书无所不读家储文籍侔秘府尤喜奬厉后进初真宗諡号称文惟演曰真宗幸澶渊御契丹盟而服之宜兼諡武下有司议加諡武定惟演尝语人曰吾平生不足者惟不得于黄纸上押字尔盖未尝歴中书故也子暧晦暄从弟易晦字明叔以大理评事娶献穆大长公主女累迁东上閤门使贵州团练使王守忠领两使留后移閤门定朝立燕坐位晦因言天子大朝会不可令宦者齿士大夫坐殿上守忠更欲以礼服进酒晦又以为不可勾当三班院羣牧都监授忠州防御使歴霸州防御使为羣牧副使卒暄字载阳以父防累官驾部郎中知抚州移台州台城恶地下秋潦暴集辄圯溺人多即山为居暄为増治城堞垒石为台作大隄扞之进少府监权盐铁副使暄钩考诸路逋租两浙转运使负课当坐暄上言浙部仍嵗饥故租赋不登籍今使者获罪必亟敛于民民不堪矣神宗即诏释之官制行为光禄卿出知郓州拜寳文阁待制卒子景臻尚秦鲁国太长公主【按建炎以来朝野杂记载秦鲁国贤穆明懿大长公主仁宗第十女也母曰周贵妃嘉祐中封永寿公主英宗即位进荣国长公主神宗朝进韩国大长公主哲宗朝改周国徽宗朝进韩魏国政和三年闰四月更封贤徳懿行大长帝姬髙宗建炎初复为公主改秦鲁国降徳阳郡王钱景臻】景臻子忱在外戚传
</div>
    <div class="pagination">
<a href="钦定续通志_page195.html">上一页</a><span>...</span><a href="钦定续通志_page191.html">191</a><a href="钦定续通志_page192.html">192</a><a href="钦定续通志_page193.html">193</a><a href="钦定续通志_page194.html">194</a><a href="钦定续通志_page195.html">195</a><span class="current-page">196</span><a href="钦定续通志_page197.html">197</a><a href="钦定续通志_page198.html">198</a><a href="钦定续通志_page199.html">199</a><a href="钦定续通志_page200.html">200</a><a href="钦定续通志_page201.html">201</a><span>...</span><a href="钦定续通志_page197.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
