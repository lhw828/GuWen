<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 223 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 223 页/共 263 页</h1>
    <div class="content">　　○赞理湖广贵州军务右副都御史白圭奏臣奉命同南和侯方瑛等进剿东苗臣议以谷种等处山箐诸夷杂处乃东苗之羽翼宜先翦除遂分兵四进臣同瑛兵进青崖右副总兵都督李贵兵进牛皮箐右参将都督刘玉兵进谷种参将都督李震兵进鬼山所向皆捷克水车坝等一百四十七寨斩首七百五十六级擒获九百余人诸将复会兵青崖进攻石门山克摆伤等三十九寨斩首三百一十级擒获二百七十人仍分兵四路进攻董农竹盖及甲底一路破下羡塘及金配江瓮摆省等四百三十七寨擒斩首从贼徒五千二百有奇贼首干把猪等势穷气丧退据六美山翁受河等处遂檄各路会兵进剿生擒干把猪等及从贼六百二十人斩首四千七百九十级俘获男妇五千五百余口全师回营械干把猪等二十人送京师命磔于市
　　○大同总兵官高阳伯李文以达贼声息闻诏大同自本年五月初一日起至本月十五日止官军骑操马匹日给草半束料三升
　　○调都察院右佥都御史张楷于南京都察院先是楷往陕西整理军饷及是还京故调之
　　○宥武安伯郑宏罪罚禄一年谕令读书习礼
　　○广西流贼纠广东怀集县三鸦鸡笼岭等处獞贼攻破开建县杀知县典史巡检劫官库钱钞虏去哨守指挥傅贵副总兵都督同知欧信等以闻章下兵部言信等失机误事罪岂容逭  上赐敕切责令其设策剿捕以赎前愆
　　○辛未漕运总兵官右都督徐恭奏南京水军等卫原运粮旗军以更替操备为言弃撇船粮逃躲他处乞将前项旗军一千六百五十八名仍旧存留运粮其缺操之数移文南京守备官于南京有军卫分如数选补送操事下户部覆奏从之
　　○镇守广西左少监朱详奏桂林梧州浔州等府州县猺獞苗贼攻劫乡村城市杀虏军民共一千九百余口守备右参将孙麒率兵哨火山及麻陂罗埠斩获贼首一百三十一级复所虏男妇百余口章下兵部请行总兵巡抚等官督同麒剿捕尽绝毋贻后患从之
　　○壬申南京守备太监周礼奏新江口操江战船岁久朽敝请敕南京工部备料修造从之
　　○癸酉赐楚府镇国将军季圾夫人陈氏均釪夫人周氏南渭郡君仪宾孙泰诰命冠服鞍马
　　○敕谕泰宁卫都督佥事革干帖木儿等曰近闻孛来率领人马欲往尔处抢掠朕念尔自祖父以来世笃忠贞敬顺朝廷多效勤劳闻此声息恐被其害特遣都督马显等赍敕前去谕尔等宜会合各卫整点部下人马堤备如此贼果来尔处抢掠即便差人奏报朝廷调遣官军出境救护密与尔记号并力夹攻剿灭此贼保尔境土人民故谕
　　○金星昼见于巳位夜土星守犯建星
　　○甲戌吏部言巡抚陕西延绥右佥都御史徐瑄闻母丧当守制  上以边境事重令奔丧即还理事
　　○赏延绥德官军三千八百三十五人银叚绢布有差以高家堡等处杀获达贼功也
　　○乙亥给唐王女宛丘郡主并仪宾陈玠岁禄八百石米钞中半兼支
　　○奉御杜坚捕天鹅至雄县其从人多暴横知县秦纮执而杖之坚至京以闻执纮下锦衣卫狱都察院论纮罪当杖请勿以常律处县民诣阙言纮惠政  上命赎罪调官边境
　　○丙子升金吾右卫指挥使安福署广东都指挥佥事事
　　○复除袁纯彭信为监察御史张珩为南京监察御史俱以丁忧服阕也擢进士杨王□赞为吏部主事尹进姜清俱为户部主事王存礼杜鋐俱为兵部主事虞钟为工部主事邵震为行人司司正王道秦民悦俱为行人黄埙刘溥俱为南京户部主事徐文湋为南京刑部主事
　　○户部奏直隶河间府沧州盐山等州县连年灾伤宜俯顺民情将所告天顺二年以前存留粮草并户口食盐钞米通准折纳杂粮每□廿□□禾□秫二石准未一石黑菉等豆抵斗每草一束准豆五升运纳该仓仍如原数准作官军人等俸粮从之
　　○戊寅都督同知雷通卒通直隶无为州人初充小旗宣德正统间累功升至都指挥使景泰三年升左军都督府佥事充总兵官佩平羗将军印镇守甘肃天顺元年升都督同知充副总兵征迤西至是卒
　　○己卯襄陵王冲炑奏臣母故钦蒙营葬今将讫工臣年就衰老乞敕有司即以原修造工料为臣及妃预为生坟则事易成功臣没世之时免重劳人力事下工部言郡王预造生坟旧制所无不可从  上是之
　　○夜火星犯灵台上星
　　○庚辰敕谕朝鲜国王李瑈曰先因边将奏王与建州三卫头目交通朝廷遣敕谕王令得王回奏似以为当然不以为已过故特再敕谕王王其明听朕言毋忽王以为钦遵敕旨事理许其往来宣德正统年间以王国与彼互相侵犯敕令释怨息兵各保境土未尝许其往来交通除授官职且彼既受朝廷官职王又加之是与朝廷抗衡矣王以为除官给赏依本国故事此事有无朕不得知纵使有之亦为非义王因仍不改是不能盖前人之愆也且董山等王以为有兽心者今彼自知其非俱来服罪而王素秉礼义何为文过饰非如此事在已往朕不深咎自今以后王宜谨守法度以绝私交恪秉忠诚以全令誉庶副朕训告之意钦哉
　　○给楚府镇国将军季圾岁禄一千石米钞中半兼支南渭郡君并仪宾孙泰岁禄本色米二百五十石折色一百五十石
　　○辛巳武定侯郭英孙长昌次昭昌当嗣侯昭欲夺之赂驸马赵辉崇信侯费钊诬昌不孝其母诏执昌昭下锦衣卫鞫得其状都察院请治辉钊罪且追所受赂  上曰辉钊勋戚大臣乃徇私坏法姑宥罪免追所受赂但不许治府事
　　○工部奏国家大计莫先于粮运令闻自通州以南直抵扬州河道胶浅粮运艰行宜驰文于管河道军民官令量起附近卫所府州县军民设法＜锍-釒＞浚其水塘泉源亦须＜锍-釒＞通以济运河从之
　　明英宗睿皇帝实录卷三百二终
大明英宗睿皇帝实录卷之三百三
　　天顺三年五月壬午朔升翰林院编修马昇为云南布政司左参议检讨傅宗为右参议五经博士鲍相为福建都转运盐使司同知典籍李鉴吴衡徐佖为府同知孔目宋敏为府通判先是学士陈循等于景泰间举昇等在翰林春坊皆非进士出身率昏钝庸鄙至是  上欲重修通志召内阁臣李贤谓曰此书工夫不多惟欲加精尔可择进士出身者修之贤言不系进士出身者文学虽非所长然各有才干可用宜命吏部授以有司之职  上从之故有是命
　　○甲申禁各处商旅毋得擕违禁赀物深入各处夷地困四川土官把事刘华严奴奏其引惹夷寇贻患边方故也
　　○乙酉巡按浙江监察御史阎鼐及三司等官奏学校所以餋贤试场所以选士不可不置得其地切见浙江仁和县学邻按察司狱生员出入往往与囚徒混淆甚非餋贤之所浙江试场连杭州府学士子赴科累累有夤缘作弊亦非取士之地臣等请徙浙江试场于城东废仓隙地改旧试场为仁和县儒学庶各得其宜从之
　　○丙戌端午节赐文武百官扇及宴
　　○沈世子幼＜土学＞奏凡遇春秋祭祀缺乐舞生供用  上命礼部转行山西布政司于所属州县宫观有度牒道士道童及考退增广生员内选与之
　　○丁亥赐楚府崇阳庄僖王第三子名曰均錎韩府镇国将军范土□列嫡子名曰徵鏀
　　○敕镇守大同太监陈瑄因尔处奏报声息已敕宣府总兵杨能等帅师赴大同与尔等并力图效又命都督颜彪领京军赴鴈门关为尔声援尔在彼守城宜谨烽燧多侦谍务令计出万全以宁边防
　　○命刑部山西司署员外郎事主事程宗河南司署员外郎事主事王佐俱实授本司郎中升户部四川司主事白琼兵部车驾司主事谢瓌俱为本司员外郎刑部江西司主事卓天锡署本司员外郎事南京户部狭西司主事吴琛署本部广东司员外郎事湖广司主事杨琏署福建司员外郎事南京刑部狭西司主事孙纪署本部浙江司员外郎事
　　○升山西布政司左参议魏琳为本司左参政大理寺右评事沉靖为湖广按察司佥事南京户部山西司郎中丁震为云南大理府知府俱以任满九载也
　　○升勇士都指挥使马良为都督佥事都指挥同知张旺为都指挥使都指挥佥事白玉李玉为都指挥同知指挥使刘海把秃儿为都指挥佥事
　　○戊子前军都督佥事颜彪奏臣奉命□军士赴山西鴈门关剿贼军士艰难乞加赏赐户部议去年赴狭西军士皆赏银一两今赴山西者道近宜损半给之  上曰军士欲其出死力以御寇卫民若计道里远近而增损之非所以齐其心志矣其给之如例
　　○庚寅朝鲜国王李瑈遣陪臣康纯等云南里麻长官司招刚刀令帕等乌思藏等处番僧桑加藏卜等湖广施州卫唐崖长官司等衙门遣把事黄思铭等狭西岷州卫大崇教寺大国师锁南领占遣剌麻著癿领占等贡马及方物赐宴并彩叚等物有差
　　○太仆寺丞张瑛取勘东昌府未领马人丁造册违限刑部鞫瑛当赎杖还职从之
　　○设顺天府霸州花家口巡检司置巡检一员
　　○夜月掩平道西星
　　○壬辰敕赵王祁镃曰先因尔奏为长史等官脱罪舞弄虚文已有敕去切责何乃复引总兵并都司等衙门事例务要脱免长史之罪全无忌惮如此且尔居亲藩宜一心上辅朝廷今朝廷欲正长史之罪尔乃偏徇私情必欲脱免是使朝廷之法不行也但知有长史而不知有国法岂藩辅之道哉详尔所为必有下人拨置已令巡按御史挨拏拨置写本之人角□羊京问罪以示惩戒其长史等官照前发落敕至尔宜警省改过恪遵礼法无昧于大体而专事姑息若仍蹈前失  祖宗之法具在朕不敢私  命给岐阳王邃塀岁禄一千石本色折色中半兼支
　　○癸巳  仁宗昭皇帝忌辰遣官祭  献陵
　　○安乡伯张宁诬奏人占种田地法司请讯其罪诏宥之
　　○甲午保安王公鋉奏故蓝田县主坟茔颓圯乞将仪宾徐荣折色俸禄暂改本色以为修理之资下户部议以无例难准从之
　　○乙未辽府辅国将军豪圢奏有弟奉国中尉豪垛豪埢俱已授职缺从人用  上命都察院转行湖广布按二司于见问罪人内照例拨与之
　　○命阵亡浙江都司署都指挥佥事崔源子胤袭为都指挥佥事仍于本司带俸
　　○南京守备魏国公徐承宗太监周礼等奏南京安插夷人数多都督佥事高通独员管束不及访得南京右府都督同知吴良老成练达谙晓夷语乞令良与通同管夷人事下兵部尚书马昂等言承宗等自守备以来惟务苟安度日不能振作纲纪纵使高通不能钤东夷人自当奏请处分今却专擅保良非惟附下沽名抑且罔上市恩乞将承宗等执赴京师治罪别选才德出众内外重臣前去守备  上曰朝廷倚任承宗守备乃敢徇私扶同妄荐匪人论法本当治罪姑从宽宥令各具实以闻
　　○丙申工部奏近闻易州山厂各处采运柴炭夫有带领弟侄货买或赍盐米布绢为衣食计者多被附近州县无赖之徒百计欺骗不得輙陷之于罪致人民逃窜柴炭负欠请命都察院给榜禁约从之
　　○申时日生晕上有背气一道随生左右珥各色淡背气先散晕珥至酉时云遮
　　○丁酉日生左右珥色黄赤
　　○戊戌敕总兵官高阳伯李文武强伯杨能近闻鞑贼拥众住近我边民不得耕作牧放尔等各领士马在彼粮草有限恐不可持久有何长策可以退贼敕至其会议以闻
　　○己亥巡抚甘肃都察院右副都御史苪钊奏镇番凉州庄浪永昌古浪等卫所屡被鞑贼抄掠食践田禾军士饥窘已移文管粮布政司右参议柳荣验口发仓赈济及预支原备籴粮官银六百余两给借屯田军士俟秋成依时价纳米麦偿官从之
　　○庚子敕镇守广东广西左少监阮能朱祥总兵官左都督刘深副总兵都督同知欧信等今广西流贼越过广东攻围肇庆等处州县劫掠乡村为患不已敕至尔等宜会合计议督调各处守备官军土兵民壮人等刻期剿贼务在同心协力运谋设策或捣其巢穴或攻其要害殄灭无遗以靖地方其领军官敢有畏缩误事失机者听巡抚右佥都御史叶盛指实具奏以凭究治尔等慎之
　　○鸿胪寺右少卿赵瑄躬殴皂隶因毁同僚右少卿杨宣牙牌又匿实情妄奏求释法司坐瑄赎杖还职  上命赎毕调山西平阳府霍州知州
　　○辛丑书复岷王徽煣曰承喻以明年适当朝觐之期属有尊恙欲令世子代行足见爱敬之意然道途遥远来甚艰苦宜留侍汤药不必遣来
　　○巡按河南监察御史邢宥奏河南卫都指挥佥事陈昇先用白金百两赂兵部尚书陈汝言得掌都司事率兵操备大同比汝言下狱事连昇论罪当赎徒还职  上曰昇奸诈若此不可以常律处调威远卫带俸差操
　　○壬寅朝鲜国王李瑈遣陪臣曹锡门等建州左等卫都督董山等贡马及方物赐宴并彩币等物有差
　　○敕弋阳王奠王□监曰近得镇守江西太监叶达及江西三司官奏称王将药四包银二两四钱逼令本府典膳郑荣毒死内使吕信巩喜荣恐累及身家将情并银药首发在官且王为朝廷宗室正宜恪遵  祖训循理守法以保名爵如何起此恶念用药毒人况彼二人皆朝廷拨遣果有罪状亦当奏闻处治岂可阴谋毒害存心如此甚非其当教授顾宣不能辅导规谏阍者陈庆童不当阿谀顺从另行惩治敕至王即改过自省今后务须谨守礼法敦行善道以全令名如或仍蹈前愆国法具在朕不敢私王其戒之慎之
　　○直隶河间真定大名广平山东济南东昌诸府各奏所属自春历夏不雨田禾枯槁今年税粮恐无所  上命户部遣官覆视
　　○命给山东住坐鞑官阿讨剌等俸禄五品以上支米三分六品以下支四分不为例从阿讨剌等奏请也命户部拨直隶真定府饶阳县地五十顷与广义伯吴琮家耕种如例起科从琮奏请也
　　○命给银八千四百两绢三百九十七匹布七千七百一十六匹赏彰武伯杨信所率官军以其高家堡等处杀获鞑贼有功也
　　○癸卯守备辽东宁远卫左副总兵东宁伯焦礼奏协副都指挥佥事邓铎恣意妄为僣分欺侮乞调臣别方或调铎别用仍选能者同臣管事事下兵部尚书马昂等言顷因礼年老命铎协同守备今甫及三月而礼輙要更改分调缘礼及守备义州怀柔伯施聚俱年垂八十老耄无为乞俱取回京优老另选智谋武臣往代其事仍令辽东总兵等官廉铎欺侮事情以闻  上曰边将须用老成者礼聚俱仍旧守备铎事情令锦衣卫遣官从实廉察来处置已而所遣千户蔡英奏礼铎实不和  上令铎仍旧广宁操守遣都指挥佥事张俊往代之
　　○昬刻火星犯太微垣右执法星
　　○丙午复除工部都水司主事任荣于户部广东司户部山东司主事田厚于本部四川司兵部武选司主事徐观仍旧任以亲丧服阕也擢进士刘澄为户部河南司主事
　　○南京工部右侍郎龙文卒文字士郁江西泰和县人由进士任中书舍人历吏部文选员外郎郎中在职谦谨亦颇有能声天顺改元以赂权贵得升侍郎为时论所鄙
　　○丁未命故武定侯郭英曾孙昌袭封武定侯英诸孙争袭侯爵年久至是以诏例始命昌袭之
　　○复江西抚州府金溪县知县吴祯为监察御史祯巡按广西坐违制调任广西都布按三司交章荐其才  上召祯还京复职仍赐敕往广西协赞都督刘深剿贼
　　○戊申命故金吾右卫带俸都指挥佥事康鉴子勇袭为指挥使仍于本卫带俸中军都督府都督同知郭震子鋐袭为彭城卫指挥使
　　○兵部奏建州右卫都指挥佥事李斡黑奏报都督古纳哈董山私通高丽朝廷既命总兵等官廉察得实又遣敕戒谕而古纳哈等赴京服罪□缘斡黑忠诚可嘉请量给赏赐  上从之赏斡黑彩叚三表里绢一匹令辽东都司遣人赍与之
　　○赐锦衣等卫官军李鉴等银两纻丝绢布等物有差以随定远伯石彪大同等处杀贼功也
　　○己酉赐周府镇国将军子□王冥□□子坷子坱子切及遂平王子墌长子同鐎夫人梁氏诰命冠服等物
　　○上召内阁臣李贤问迎复事贤曰当时亦有邀臣与谋者臣以为不可不敢从上问何为不可贤曰天位乃  陛下所固有者若景泰不起文武百官表请  陛下复位何用如此劳攘此辈其实贪图富贵非为社稷计彼时若景泰先觉石亨辈何足惜不审  陛下何以自角□羊幸而事成此辈得以贪天之功且天下人心所以归向陛下者以正统十数年间凡事减省与民休息之所结也今为此辈损其太半矣  上深以为然
　　○庚戌都督佥事周贤子玉奏父奋勇战殁乞加升袭兵部言贤由指挥使历升都督其子于原职例进一级袭都指挥佥事  上曰贤死于锋镝可悯命玉为万全都司都指挥同知仍依例赏其家银七两彩叚三表里
　　○夜晓刻金星犯毕宿
　　○南京国子监祭酒陈敬宗卒敬宗字光世浙江慈溪县人永乐甲申进士入翰林为庶吉士与修永乐大典授刑部主事改翰林侍讲预修北京志书宣德初预修  两朝实录为礼部会试考官寻升南京国子司业九年秩满升祭酒在任又十五年屡抗章乞归不允景泰初致仕还家至是卒寿八十三讣闻遣官谕祭敬宗敏学能文善草书仪观甚伟美须髯见者竦敬性严重终日端坐不妄出一语动止有常度饮酒至百杯亦不乱其学规肃整请谒不行诸生进退步履无敢违者每会馔有失仪者即自请罪登显要来见者犹执诸生礼然性颇残忍于诸生少恩云
　　大明英宗睿皇帝实录卷之三百三
大明英宗睿皇帝实录卷之三百四
　　天顺三年六月辛亥朔建州左卫右都督董山建州卫都督同知李古纳哈建州右卫都督同知纳郎哈三人俱奏乞迁职事下兵部尚书马昂等言董山李古纳哈世受朝廷厚恩不思图报乘间潜受朝鲜国官职赏赐今不加诛幸矣乃又恣无厌之求希意外之恩不宜允惟纳郎哈不受朝鲜赏赉忠诚可嘉宜量加一职  上从之升纳郎哈为右都督
　　○壬子命故宁国大长公主驸马都尉梅殷曾孙俊入国子监读书从俊奏请也
　　○癸丑命给周府镇国将军子塓子坷子坱子切岁禄各一千石从周王请也
　　○复除江西按察司佥事王鼎于广东按察司以亲丧服阕也升中书舍人任道逊淩敏汪景昂为尚宝司丞仍于文华殿书办赵璇严璟干信为太仆寺丞璟信仍于御用监书办俱以任满九载也擢进士许聪为刑部江西司主事韦嵩为四川司主事
　　○甲寅赐宣宁王第三子名曰仕墌第四子名曰仕埋安化王长子名曰寘鐇第二子曰寘錓
　　○河南封丘县为事知县陈善奏按察使王概纵侄于所部郡邑需索赀物擅宿分司私用脚力比臣械至按察司概令逃避却加罪于角□羊人布政使豊庆受已黜生员周伦赂欲令参吏臣不从后因臣疾密令县丞成其事今臣被诬罢职皆概庆挟讎所致事下都察院请行巡按御史覆实以闻从之
　　○丙辰四川茂州卫剌儿卜等寨寨首只多儿等来朝贡明甲腰刀氆氇赐彩币钞绢有差
　　○巡抚两广右佥都御史叶盛奏流贼攻破容县屠杀居民劫掠官库粮价等物守御千户何琛等不能设备以致失陷地方乞治琛等罪事下兵部尚书马昂等言琛罪固可执问而容县亦系左参将范信所隶地方宜令盛等廉信失机事具闻治罪从之
　　○戊午锡兰山国并满剌加国王子苏丹芒速沙各遣使亚烈葛佛荫等来朝贡珊瑚宝石乳香绵衣鹤顶蔷薇露等物赐宴并赐冠带织金文绮衣服布绢有差
　　○命刑部广东司署郎中事主事陈鸿渐实授本司郎中南京刑部广东司署员外郎事主事高琰实授本司员外郎
　　○以赤斤蒙古罕东二卫指挥使等官可儿加等先于苦已剔儿地方杀贼获功赏指挥各彩叚二表里千百户镇抚等官各彩叚一表里舍人各绢二疋番人各绢一疋俱于狭西布政司该库照数放支遣人给散从都督阿速等奏请也
　　○广东按察司佥事谢瓛总督备倭都指挥同知  通等督令官军民壮人等于东岸村等处海洋杀贼获功诏  都指挥各钞八百贯彩叚二表里指挥各钞六百贯彩叚一表里千户等官各钞六百贯绢三疋百户等官各钞五百贯绢二疋旗军人等各钞三百贯绢一疋布一疋俱于布政司该库照数放支遣人给散
　　○己未升刑科给事中刘洙为应天府府丞山东按察司副使项忠为狭西按察司按察使
　　○庚申遣工部尚书赵荣告司工之神以是日于南城之西兴工起盖殿宇故也
　　○夜月犯氐宿东北星
　　○辛酉敕都督佥事颜彪得奏虏贼远遁军马在彼供亿不敷敕至尔即率领士马回京此际禾黍长养农事兴作之时沿途宜严戒士卒不许蹂践违者罪之
　　○命户部移文各处巡抚官每年八月赴京议事巡抚山东左副都御史年富南直隶左副都御史崔恭南京总督粮储左都御史轩輗俱令今年秋来巡抚大同宣府右副都御史王宇狭西宁夏右副都御史陈翌甘肃右副都御史芮钊延绥右佥都御史徐瑄两广右佥都御史叶盛辽东左佥都御史程信俱令明年如例来以宇等所巡边地远故也
　　○壬戌遣中官祭中霤之神
　　○癸亥以去年十二月内达贼寇狭西庆阳府安化县民人郝昇等十三人并余丁曾受各击斩首级及获弓刀马□  上嘉昇等勇敢比之军士尤难命各赏银五两为首者给冠带以荣之
　　○故成安侯郭晟支过禄米有司如例徵偿晟妻高氏奏乞免徵从之
　　○甲子敕谕甘肃总兵官宣城伯卫頴镇守太监蒙泰及狭西行都司官曰近有都指挥贺玉等迤西买马回至甘肃行都司差舍人尹度张瑄管送赴京马甚瘦损不堪骑用已将各人送锦衣卫问罪今后尔处但遇买来并进贡马务差的当指挥管送赴京沿途加意饲养若再似前重罪不宥
</div>
    <div class="pagination">
<a href="明实录英宗实录_page222.html">上一页</a><span>...</span><a href="明实录英宗实录_page218.html">218</a><a href="明实录英宗实录_page219.html">219</a><a href="明实录英宗实录_page220.html">220</a><a href="明实录英宗实录_page221.html">221</a><a href="明实录英宗实录_page222.html">222</a><span class="current-page">223</span><a href="明实录英宗实录_page224.html">224</a><a href="明实录英宗实录_page225.html">225</a><a href="明实录英宗实录_page226.html">226</a><a href="明实录英宗实录_page227.html">227</a><a href="明实录英宗实录_page228.html">228</a><span>...</span><a href="明实录英宗实录_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
