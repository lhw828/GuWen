<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 70 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 70 页/共 127 页</h1>
    <div class="content">　　○怀来卫地震
　　大明武宗毅皇帝实录卷之九十七
　大明武宗毅皇帝实录卷之九十八
　　正德八年三月庚午朔  孝肃太皇太后忌辰  奉慈殿行祭礼遣驸马都尉马诚祭  裕陵
　　○起用原任刑科给事中吕翀为云南按察司佥事
　　○添设河南陈睢二州兵备佥事一员守臣言二州四通之郊盗所出没请添设兵备官时佥事冯相方需选遂以命之
　　○命绥德卫纳粟都指挥佥事高时充延绥游击将军
　　○壬申命故永康侯徐锜庶长男源袭爵岁给禄米千石本色折色中半兼支
　　○以江西用兵准存留正德五年停兑耗米八万六千九百石有奇以充军饷从巡抚都御史任汉奏也  四川纪功给事中王萱巡按御史王镗各言先緫制军务左都御史洪钟爱护土军纵容虏掠乞如马中锡事例逮系问罪或削官除名以为贪残不忠者之戒都察院覆议请命右都御史彭泽详究以闻有旨钟既致仕其以之
　　○癸酉荣王妃刘氏卒诏遣钦天监官一人往治葬事其一切丧葬祭礼并如例
　　○以浙江开化县地方贼势方张准支兑军米价并京库银已徵未角□羊者一十万两以供军饷从镇巡官奏也
　　○甲戌内承运库奏所贮各色纻丝纱罗缺乏乞敕工部收买万疋供用工部以库藏空竭请量减十之五从之
　　○降广西庆远卫署都指挥佥事王浚为指挥佥事以守备不设被贼入境故也
　　○升赏宁夏强家湃等处获功官兵百户吴杲等三百四十八人有差緫兵仇钺赏银二十两都指挥陈珣半之
　　○谪龙门卫指挥佥事王壐戍辽东夺都指挥佥事詹冕白春俸各半年以虏入境不能防御故也
　　○丙子召宣府餋病署都督同知张俊前卫右所正千户杨瑄大同右卫指挥同知焦锐来京
　　○丁丑山东齐河夏津历城三县大雨雹风雷交作拔伤稼民有击死者
　　○下试监察御史孟津洋于狱洋奏言文渊阁者机务所出尤慎任人近者大学士李东阳致仕已久不闻有推补之命臣见今掌知制诰礼部尚书靳贵阴狠奸柔徇私忌物恐其侧媚夤缘将求入阁蠹政病国殆不可言大学士梁储屡被论劾迟留不去意图身尚在朝可以弥缝私事伏望
　　○陛下将贵储并赐罢黜更推有德望者居之庶几政格君有裨治道有旨以洋排陷大臣命锦卫鞫治寻降为广西桂林府儒学教谕
　　○戊寅升南京尚宝司卿刘称为南京太常寺少卿
　　○建州等卫女直都指挥佥事完者秃等速平江等卫女直野人都指挥使速哈等各贡马赐宴给赏有差
　　○复严自宫之禁先是锦衣奉旨逐私自净身人还籍而人众不可制于是复有旨不如令者枷号三月谪边卫充军仍谕私自宫者如例处斩时律例屡申卒不能禁群聚京师号呼其进或拥入礼部挝堂鼓遮诉云
　　○己卯降南赣守备大兴左卫带俸都指挥佥事胡玉为指挥同知南昌前卫指挥使刘勋为指挥佥事指挥同知徐麒为正千户坐捕贼失事罪也
　　○壬午升狭西按察司副使聂瑄为甘肃行太仆寺卿  升都督佥事朱国为都督同知国本许姓以锦衣副千户侍上赐姓朱论沧州斩贼功累升都督佥事至是复敕兵部加升云
　　○升分守浪庄等处左参将都指挥使鲁经为署都督佥事前府带俸初经以回回墓水功升都指挥使至是又自言大营等处获功十七级乞升御史成文劾经屡失事功仅赎罪不宜许兵部亦执奏卒许之
　　○癸未命广州右卫带俸都指挥佥事王爵于福建行都司佥书管事
　　○降守备灵州金吾左卫带俸都指挥佥事焦洪为正千户坐守备不设当斩以部下有斩获功从末减云
　　○命立江海神庙于狼山岁致祭初巡抚淮扬都御史张缙言流贼败于狼山乘飓风之变实江海效灵宜立庙以昭神贶礼部议江海之神已秩正典此复立庙几于烦渎诏从缙所请
　　○甲申升兵部右侍郎石玠为左侍郎都察院右副都御史王璟为兵部右侍郎
　　○乙酉升监察御史王润为狭西按察司副使
　　○丙戌礼部尚书兼翰林院学士靳贵上＜锍-釒＞请罢黜且贷孟洋罪  上曰卿事朕久具悉素履宜如前旨安意供职毋再辞洋朝廷自有处
　　○升武平卫百户夏时为指挥佥事赏银一千两先是贼首杨虎自德德州义门镇率九骑渡河毕渡时兵猝至不知其虎也击之虎众复登舟覆皆死署指挥使石坚军至以虎死攘为己功时所胁依违不敢言及覆勘坚父壐赂报者故稽缓之为纪功御史所劾至是兵部议升赏时如例坚坐逮问玺以去任免
　　○虏千余骑入大同境寇马铺山梁緫兵官叶春率兵御之先后共斩首五十余级都御史公勉仁及椿以闻赐敕奖励奏捷者升赏如例
　　○升赏庄浪石棚沟获功官军指挥使王弼等六十四人有差
　　○丁亥令天下凡郡县无城廓者有司督民修筑从给事中董鏊奏也
　　○戊子诏留宣府官军于京师操习改太平仓为镇国府又欲毁廒口为府厅工部奏  祖宗稽古建官府部具有定制今改仓为府有乖旧典况位属乾方乾天门也且此地初为永昌寺再为新石厂又为太平仓屡改屡费推之地理察之人事俱未便若敏念边军乞止将本仓气楼廒口披檐拆改安设门窗以便栖止其府名府厅俱乞收回成命  上不从且责工部曰既以此为天门宜当通达前此闭塞之时胡不以闻其以实陈状工部再请罪乃宥之
　　○己丑升都察院右佥都御史陈玉为右副都御史仍理院事  吏部言诸司职掌内外官考察黜陟及宪纲内御史巡历纠劾有司各有定制刘瑾乃创不时考察之例已奉旨改正近给事中王萱等各因流贼进言欲纠黜有司之不职者此固专为有贼地方非通例也各抚按及出差科道等官乃循以为制劾奏太烦今去朝觐甚迩若使一概举行则是每岁皆考察之年而旧制紊矣且人才难得将责其成尤须久任亟黜亟补废事愈多请命都察院转行各御史等官惟事干军情者许劾其余悉照宪纲则事有定体人有固志  上曰内外官考察如旧制行之仍谕抚按官一体遵守
　　○庚寅升原任都察院经历张绎为四川按察司佥事
　　○辛卯命苏松兵备副使谢琛浙江佥事吴希由分管水利
　　○巡抚狭西都御史蓝章以岁荒请发各州县卫所仓库赈济凡徵役不急者俱暂停止从之
　　○癸巳四川贼首廖麻子复叛命逮系巡抚都御史高崇熙至京治之初贼伪听招抚崇熙信之遣副使张敏等于开县临江市买田安置比至新宁贼以为诱已遂执敏屠杀数百人是时汉土官军悉罢緫制都御史彭泽副緫兵时源奏请益兵乃调延绥兵千八百人升指挥同知杭雄为署都督佥事统之宁夏庆阳固靖三镇兵共千五百人委署都指挥佥事杨义统之听泽源节制以崇熙偾事不俟命罢兵逮赴狱敏等革冠带并镇守三司掌印官皆令戴罪杀贼
　　○甲午以今春少雨风霾屡作令文武群臣修省遣英国公张＜棥心＞成国公朱辅咸宁侯仇钺祭告
　　天地  社稷山川从礼部奏也
　　○命巡抚延绥都察院左佥都御史金献民管院事  乙未成都卫军余范藻等作乱时四川岁累不登重以兵事人心动摇藻等因集千余人屯官柳铺崇庆州知州刘永成指挥徐敖□页往抚之皆被执事闻诏总制都御史彭泽勘处仍出榜晓谕惟首恶不宥胁从自角□羊散者俱免罪首恶亦能自相擒者亦免永成敖□页及管屯指挥李堂令巡按御史逮问　　○四川杂谷安抚司番僧都纲锁郎藏卜等旧招抚克州等寨寨首宋思结等抚回上草坡寺十三寨寨首郎锁巴等新招抚大八棱碉锁么等五十五寺寨寨首贾僧结等董卜韩胡宣慰使司加渴瓦寺番僧贾思巴领占等并新招抚管下陆寺番僧领占罗络思等各贡氆氇珊瑚等物并赐宴给赏有差丁酉升理寺右少卿吴世忠四川按察司副使马昊俱为都察院右佥都御史世忠巡抚延绥昊巡抚四川
　　○戊戌南京吏部尚书张澯秩满赴京引疾乞罢不允
　　大明武宗毅皇帝实录卷之九十八终
　大明武宗毅皇帝实录卷之九十九
　　正德八年夏四月己亥朔享  太庙
　　○提督誊黄右通政杨禠言武臣承袭或乖伦序封赠请给多失实及驳勘率岁久不报诰敕轴积至千百多损坏者请议处于是兵部尚书何鉴等议以为侄袭替伯叔父职为嗣与未为嗣者封赠旧例已明备若弟袭兄职封赠本父母兄嫂及本身妻俱不得封俟传之子视侄袭伯叔例封赠愿移已及妻之封于其父母者听其侄代伯叔总小旗以后自立功升职者亦封赠本父母再醮母祖母视文职例许封问革充军为民其子袭替并袭替后自立功升职者父母若祖在俱不得封赠其还职又自立功升者亦如之纳粟纳银者如有军功仍论级数给授若报捷升职止以军功论其封赠诰敕每三年一次颁给议上遂著为令
　　○庚子升云南按察司副使王纯为大理寺右少卿
　　○升四川叙州府知府曹恕为四川按察司副使
　　○庆王台浤请复护卫不许初安化王寘鐇反台浤稽首行君臣礼廷议革禄米三之一并削护卫至是奏护卫乃先世所遗请复之诏责王受辱从叛已薄示罚治不许仍以承奉长史等官不能谏止令讯治之
　　○辛丑命辽东都司署都指挥佥事崔贤充副总兵分守辽阳地方
　　○调监察御史李云为泉州府推官云巡按苏松以题本失用印遣官校系治狱具调外任自刘瑾既诛官校鲜出至是复开端云
　　○壬寅大学士梁储上＜锍-釒＞曰臣生长远方质薄气弱老疾之人而复尸大臣之位宜决去者一也今在内阁同事者如大学士杨廷和费宏皆一时良德同心辅政然犹□然自视艰于报称顾如臣者才德既微被劾已数宜决去者二也又况大臣有过言官当劾今孟洋下狱远谪臣既待罪请留而  天听未回宜决去者三也  上曰卿职居辅导才德允称精力有余多事之际方切倚毗岂可偶因人言辄自疑沮宜亟出供职以副眷注至意再不必辞孟洋既有旨矣
　　○癸卯升福建按察司佥事罗善为云南副使
　　○初镇筸五寨平头乌龙等处苗贼龙童保龙麻阳等构乱岁久湖广贵州镇巡官调汉土官军攻之擒麻阳以归至是都御史沈林总兵李旻率都指挥张泰等分四路攻之破其巢擒童保等六十余人俘斩又千余人孟溪等九十七寨皆降捷闻赐敕奖励贼首命即所在诛之仍抚安降者既而镇巡官以夷性变诈请添设守备官乃以辰州卫指挥同知王爵守备镇筸地方
　　○甲辰补荫故户部尚书佀钟次子璲为国子生
　　○乙巳山东文登莱阳二县各地震有声陨霜杀稼
　　○丙午升山西蒲州知州殷鳌为福建按察司佥事
　　○升赏贵州川湖等处获功锦衣卫总旗萧俊等八百二十人有差纪功左参政朱玑右参政卢宅仁佥事张腾宵督饷右参政陈一经各赏银五两彩币一表里
　　○达思蛮长官司并剌麻番僧贾舍僧古等蓬勺沙哈等寨头目三伽思等来朝贡方物赐宴并赏彩叚钞锭有差
　　○丁未命后军都督府都督同知白玉本府佥书管事
　　○
　　○己酉谪发湖广行都司都指挥使康泰于贵州平埧卫充军泰为湖广副总兵不遵总制调遣失误军机故罪之
　　○大慈恩寺番僧乳奴领占奏修本寺方大  上命工部会年例物料修理兵部拨官军三千人锦衣卫军士三百人赴役其后毕功复遣礼部官报谢领占本四川人高姓窜名番僧给事豹房而廑  上眷如此
　　○庚戌荫南京兵部右侍郎吕献子仲曰□永为国子生以献三年秩满也
　　○命河南都司领军金吾右卫署都指挥佥事张王□赞守备归德兼管武平等处地方
　　○命辽东游击将军高钦充右参将分守开原地方改分守开原右参将都指挥同知耿贤充游击将军从提督军务兵部左侍郎石玠请也
　　○壬子停宁化王府仪宾郝松禄米一年初松选配沾化郡君为晋怀王表荣族姑而松姊先为怀王妃实失序松又诬奏姊妃为宫人所毒杀故罪之
　　○癸丑贼首王浩八众万余屯开化分掠婺源休宁诸县章仁者故石埭生徒也少习妖书为群盗亡命与浩八合直隶巡抚都御史王缜巡按御史张缙奏兵力寡弱请调南京京操官军二千人会剿给事中汪玄锡亦言仁故知郡县厄塞恐为浩八乡导寖成大患宜申敕总制等官招募土兵多设墙堑使无奔逸兵部议皆从之仍诏缙会给事中黎奭随军纪功能擒斩浩八仁及贼徒自相擒斩者授正千户赏银千两如例
　　○乙卯云南安南长官司土舍那代伏诛初代助其亲党争官杀知县禄仁执仁子卿匿之诡称病死官司廉得其情谕使出卿代固云无有且赂勘事者知府姚黼知县陈寿指挥郑凤等为之庇寻复杀卿以灭迹有为卿讼冤者官司屡徵代问状代輙以兵拒且恃其地接交阯遂谋叛焚劫村寨道路不通于是巡抚都御史顾源镇守太监张伦调兵剿之擒代诏凌迟处死其党坐斩者四十五人徒流及没入为奴者又百九十余人黼寿凤皆发边卫充军
　　○丙辰遣定西矦蒋壑建平伯高霳清平伯吴杰恭顺侯吴世兴安乡伯张坤伏羗伯毛锐成安伯郭宁崇信伯费柱为正使翰林院编修崔铣行人司行人詹轼兵部署郎中刘乾中书舍人傅完刑科都给事中李铎刑部署郎中王秉良鸿胪寺右少卿王希孟礼部署郎中都穆为副使持节册封周府周悼王庶第九子睦楧为南陵王益府益王嫡第二子厚炫为崇仁王沈府荣懿王嫡长子勋潪袭灵川王夫人阎氏为灵川王妃辽府辽王嫡第三子致椹为广元王沅陵庄恪王嫡第五子宠涞袭沅陵王东城兵马副指挥郭信第三女郭氏为楚府缙云王妃南城兵马副指挥韩海长女韩氏为蜀府庆符王妃致仕知县王惠长女王氏为沈府沁水王妃驿丞宋愈长女宋氏为秦府永兴王妃镇抚包翼次女包氏为庆府寿阳王妃
　　○甘肃山丹卫天鼓鸣夜陨霜杀榖
　　○丁巳提督大和山太监周景自陈有捕盗功为其侄百户周浩乞升一级许之不为例
　　○戊午升狭西布政司右布政使赵鉴为都察院右副都御史巡抚甘肃地方时都御史张翼与佥事张琎讦奏遣给事中邵锡等往勘且代翼还故有是命　　○工部尚书李鐩奏正德四年以来一应未徵物料俱以兵荒奉诏蠲免今修理城垣营造豹房及司礼监新房兵仗局仓库东厂公廨大慈恩寺僧舍皇城周围红铺京通两仓廒座镇国府房屋三月之间工役并作□货屡贷公帑告竭与其复派贫民莫若照二年纳银事例令浙江等布政司军职舍余农民阴阳医生人等纳银授职收役免罪以济工程  上依拟行之自是冗官冗员益甚矣
　　○己未命保定附近卫所州县添拨军快协守紫荆马水等关口从巡抚都御史林廷玉等请也
　　○命狭西西安前卫指挥同知蒋存礼守备洮州地方　　○刑部重囚十七人反狱主事王世文以提牢纪存义以巡风俱逮系镇抚司既而囚捕获命释之各夺俸三月尚书张子麟侍郎王珂张纶各夺俸二月
　　○庚申是日  上御经筵
　　○辛酉调翰林院修撰何瑭为直隶开州同知瑭不修容仪常敝衣垢面至是初进讲宣读蹇涩几不能终篇大臣旁侍者皆错愕讲罢  上大怒遣中官传谕内阁欲挞之于廷大学士杨廷和等委曲申救乃传旨数其举止不恭调之外任
　　○升定辽右卫指挥使郭锦为都督佥事锦衣卫指挥使张举为都指挥佥事皆以自陈获贼功也
　　○升贵州布政司右参政陈一经为狭西右布政使　　○以天气暄热谕法司及锦衣卫狱囚笞罪无干证者并释之徒流以下减等发遣重囚情可矜疑并枷号者俱录状以请南京法司亦如之
　　○壬戌诏给死事上蔡知县霍恩西平知县王佐枣强知县叚豸江西按察司副使周宪总兵官冯祯家岁米二石绢二疋从都给事中李铎请也
　　○酉刻金星昼见于申
　　○癸亥升江西布政司左参议董威为贵州右参政
　　○酉刻金星昼见于申
　　○令宛平大兴二县拨佃户二十于护国保安寺以供洒扫寺旧有四户内使覃珉复请益之户部执奏不听
　　○调原任翰林院编修邵锐为直隶宁国府推官锐初与焦黄中刘仁同传奉为翰林院庶吉士有劝令勿就者锐不纳后数月与仁俱授编修刘瑾败言者劾之有旨调外任至是丁忧服阕吏部乃拟授云
　　○甲子贵州按察使朱玑有疾乞致仕许之
　　○免广东广西灾伤及有夷寇府州县正官来朝从抚按官请也
　　○升锦衣卫都指挥使朱谦为都督佥事谦初以百户从太监陆訚讨贼累冒军功至都指挥使至是复乞升许之谦朱宁之党亦义子也
　　○升赏四川重夔保顺等处获功官旗军舍成都前卫纳粟指挥同知伍惟阳等有差
　　○命何定为实授副千户世袭定以奉节县吏从军立奇功为四川镇巡官所举故有是命
　　○乙丑顺天府以畿内旱蝗请祷许之
　　○追赠镇平王安泭生母王氏为夫人从王请也
　　○太常寺奏备  大祀牺牲多病死者请治牺牲所官军罪诏宥之仍夺俸粮各二月
　　○四川贼首廖麻子兵败斩之总制都御史彭泽总兵时源等督兵进讨累败贼游击将军阎勋追至汉州平坝贼夜走黄连垭众溃为二喻老人奔金堂总兵陈珣追之廖麻子奔罗江勋追及于剑州之青林口贼弃马奔山拒战为勋所射而伤焉边军黄回儿等争扑之斩其首泽等以捷闻赐敕奖励奏捷人各升赏如例既而纪功给事中王萱乃言麻子之入山也龙州土官把事王臣实为勋乡导且用铁爬击仆之回儿等始争取首级以去兵部请复勘诏不必勘依为从格升赏
　　○丙寅兵部覆议大同山西宣府镇巡等官各奏虏众临境连月不退大同则欲徵调延宣奇兵宣府则欲免调以备本镇警急山西则缓兵自卫互分彼此万一偾事咎将谁诿宜令各镇巡官协心共济督发游奇兵马驻于两镇折中地方酌量缓急互相应援仍令巡视侍郎丛兰都御史陈玉严督诸将用心防守如有失误令巡按御史举劾从之
　　○丁卯升贵州按察司副使陈恪为按察使刑部署员外郎王忠为狭西按察司佥事
　　○宥伏羗伯毛锐罪初锐以总兵官讨贼败绩于长垣为言者所劾而罢仍戴罪俟勘至是复为部下乞升兵部言锐功仅可赎罪而部下亦无可录止宥其罪
</div>
    <div class="pagination">
<a href="明实录武宗实录_page69.html">上一页</a><span>...</span><a href="明实录武宗实录_page65.html">65</a><a href="明实录武宗实录_page66.html">66</a><a href="明实录武宗实录_page67.html">67</a><a href="明实录武宗实录_page68.html">68</a><a href="明实录武宗实录_page69.html">69</a><span class="current-page">70</span><a href="明实录武宗实录_page71.html">71</a><a href="明实录武宗实录_page72.html">72</a><a href="明实录武宗实录_page73.html">73</a><a href="明实录武宗实录_page74.html">74</a><a href="明实录武宗实录_page75.html">75</a><span>...</span><a href="明实录武宗实录_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
