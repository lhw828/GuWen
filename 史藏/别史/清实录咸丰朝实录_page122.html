<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 122 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 122 页/共 502 页
  </h1>
  <div class="content">
   ○又谕、周天爵奏、剿捕土匪情形一摺。皖省自安庆失守后。土匪闻风四起。宿州、怀远、亳州、蒙城、灵壁等州县。尤多著名捻匪。聚众抢劫。经该侍郎遴委文武员弁。带领兵勇。分投捦捕。先后斩获刁生牛文礼等、五百九十八名。北路土匪。为之敛迹。其南路各属、聚众肆扰之案。不一而足。现经该侍郎、饬令游击刘玉豹等、分路兜击。并督率义勇。亲往庐凤一带抄剿。务将著名各犯。悉数歼捦。并将定远之盐枭。合肥之土棍。巢湖之匪船。全行剿洗。毋留余孽。以惩凶恶而靖闾阎。　　

○谕军机大臣等、陈金绶、胜保奏、进剿浦口贼匪获胜一摺。此次接仗。尚为得手。而逆匪总未大受惩创。昨据杨殿邦奏、扬州已于二十三日失守。已谕令琦善、陈金绶等、赶紧进攻。陈金绶等、谅已接奉前旨。著即统带大兵。迅赴扬州。痛加攻剿。使贼匪不敢占踞扬州。庶可杜其北窜之路。现在淮徐一带。万分吃紧。专待陈金绶等、带兵赴援。切不可再有迟误。致干重咎。将此由六百里加紧各谕令知之。　　

○又谕、吕贤基、周天爵奏、探报军情、开单呈览一摺。并请将署总兵仍行守护粮台等语。据称、贼本不多。其党与皆系裹胁而来。往往乘闲逃回。请布告赏格。俾胁从之众。或在贼中杀贼。以为内应。或将贼中虚实。密报大营。或于临阵时倒戈向贼。均赦其罪而赏其功等语。前曾叠降谕旨、令统兵大员。解散胁从。悬赏杀贼。此时逆匪攻陷扬州。时势紧急。更应防其迫胁良民。句结滋扰。即著该督抚等、剀切宣谕。设法招徕。妥为办理。徐州为居中扼要之地。设立粮台。总兵聂金镛著即留于该处。于御贼守饷。两有裨益。又据周天爵奏、剿捕土匪情形。并酌办宿州散放口粮银两各摺片。安徽北路土匪。经该侍郎痛加惩创。稍知敛迹。其南路各股土匪。现在周天爵亲赴庐凤一带抄剿。务即督饬各州县。并游击刘玉豹等、赶紧摉捕。毋令窜过滁州。与扬州、仪徵、一带贼匪。联为一气。其与山东、江南、毗连各处。著随时知照杨殿邦、杨以增、李僡、一体严防。以期声势联络。吕贤基即暂驻宿州。以资坐镇。俟周天爵回宿后。再赴各属巡查团练事宜。仍先与各绅耆、筹商妥办。至宿州城垣倾圮。周天爵请以所放一月口粮银一万八千两。作为修城浚濠、增置敌台之费。俾四乡饥民。趋赴工作。即可以工代赈。并著与李嘉端、斟酌妥行。基老弱妇女、不能趋工者。如何不致向隅之处。即著李嘉端妥速筹办。毋令一夫失所。本日据御史陈庆镛奏、盐知事张翊国、呈递防河节略等件一本。又信二函。所称有湖南人李广、与扬州绅士江寿民交接。并江寿民前往贼营犒师等情。实属骇人听闻。其节略内称、自江南至淮扬。黄河两岸。千余里内。可用人才不少。开具姓名年貌住址。以其土著之人。守险易于得力等语。此等人民。其平日傲岸于乡里闲。必有地方好事之众。从而附和之。当此用兵之时。两河土匪。又多乘闲窃发。若将单上著名之人。收为我用。不无裨益。著该侍郎、该督抚等、密行访察。如果志在效用。其心无他。不妨设法罗致。酌量差委。拣选知县臧纡青一员。曾经周天爵保奏。现在何处。是否在宿迁本籍。办理团练。著周天爵查明。差遣委用。陈庆镛摺、并节略信件。均著摘钞阅看。将此由六百里各谕令知之。　　

○又谕、杨以增奏、筹议稽查河口章程。开单呈览。所议各条。均属周妥。著该河督即会商雷以諴、晋康、并督同臬司查文经、严饬在防文武员弁。无分昼夜。实力盘查。并随时密饬委员。前往抽查。毋任匪徒句结偷渡。致有疏虞。将此由四百里谕令知之。　　

○又谕、有人奏、保定府城北贼匪。肆劫唐县、完县、阜平、曲阳、通州、宝坻、各地方。或掳掠衣物。或抢掠妇女。或打劫钱铺。或连劫客商。并有白昼入室。奸淫妇女。以致该妇自尽等语。果如所奏。是盗贼纷起。土匪肆行。地方文武。形同聋瞆。当此逆氛未靖。畿辅重地。尤宜加意肃清。以杜外匪句结。著讷尔经额遴派干员。分赴各路。按照所奏。逐案查访。一经得实。即迅速缉获。从严徵办。毋令一名漏网。傥地方官规避徇稳。即据实参办。至团练乡勇。原为保卫闾阎。若按铺派钱。以致商贾逃避。人心惶惑。是靖乱适所以致乱。更属不成事体。著该督督率臬司穆清阿、严饬该地方官。毋得以团练为名。藉词科派。并晓谕绅耆、妥为经理。毋滋扰累。原奏著钞给阅看。将此谕令知之。　　

○又谕、有人奏、天津海口。上年冬底。有形迹可疑之湖广百数十人。口称逃难。讹索盘费。复有假作乞丐。沿街卖唱。俱广省口音。自称办差。存有腰牌。西关店内。拏获十数人。俱山东口音。带有火药刀枪等物。该县小巷口。竟贴有某日民变纸帖。该府城内外。械斗棍徒会聚之所。名曰锅伙。时有抢夺讹诈等事。津门重地。保障京师。岂可令奸匪潜踪。棍徒肆劫。至造谣煽惑。尤不可不密访严拏。孙瑞珍、庆祺、现赴天津、督收海运漕米。耳目较近。著按照原奏所称。逐案访查。一有实据。即饬令该地方官。迅速查拏。无令一名漏网。傥地方官意存消弭。缉捕不力。即著据实参奏。原片著钞给阅看。将此谕令知之。　　

○以恭题孝和睿皇后神主。赏大学士裕诚、御用袍一件。协办大学士贾桢、太子太保。　　

○以孝和睿皇后奉安礼成。赏总理丧仪王大臣、暨礼部、工部、太常寺、内务府、堂司各官。暨昌陵值班大小员弁、加级升叙有差。　　

○赏内阁侍读学士文彩、礼部员外郎龄椿、花翎。　　

○赏守护昌陵、昌西陵、领催马甲拜唐阿等、一月钱粮。并恭请昇轝校尉民夫银。　　

○以恭送孝和睿皇后神牌还京。赏王公大臣、侍卫官员、加级有差。兵丁半月钱粮。暨恭请黄舆校尉银。　　

○赏直隶办差大小员弁一级。兵一月钱粮。　　

○以广东龙门协副将吴元猷、为江南狼山镇总兵官。　　

○改铸四川学政关防。从学政何绍基请也。　　

○以安徽省城被贼窜陷。已革总兵官王鹏飞正法。按察使张熙宇、副将赓音泰、游击德成、革职逮问。并革参将钱朝举职。予殉节从九品高文彬、未入流陶绍安、外委赵承恩、吴善广、哨官赵玉龙、祭葬世职。并附祀巡抚蒋文庆专祠。　　

○戊申。以祈祷灵应。颁湖南省城风神庙御书扁额、曰助顺扬仁。火神庙御书扁额、曰德威烜赫。　　

○谕内阁、现在记名应用水师总兵人员。将次用竣。著两江、闽浙、两广总督。各于水师副将内。即行遴选堪胜总兵者。保奏数员。送部引见。候朕记名、以备＜闲＞用。该督等统辖全省营伍。当此军务吃紧之际。需材孔亟。共水师将领。果有涉历风涛。熟谙沙线者。必应保奏。以备干城之选。不得以无员可保。一奏塞责。　　

○又谕、兵部奏、酌议吉林、黑龙江官兵。分起行走。需用沿途马匹。查照成案备办一摺。均著依议办理。所有吉林、黑龙江官兵。分起前进之处。著改为闲一日行走。以期迅速。至各该官兵抵营后。需用马匹。尤关紧要。著兵部妥速奏明备用。毋致迟延。　　

○又谕、兵部奏、拟发军台各官犯、日久未据起解等语。向来发遣官犯。于奉旨后、应即押令启程。近日各省官犯。往往以交代未清为词。任意逗遛。实属延玩。如江苏已革知县秋家丞、朱学海、把总苏锦堂、广西已革知县许鹍、王烈、游击吉祥、都司赵如胜、贵州已革护总兵王梦麟、河南已革参将高俊等、经该部叠次咨催。迄今日久。仍未据解部转发。显系该管官市恩宽纵。故违定制。著各该督抚等、迅即起解。无得再事迁延。致干重咎。其余各省拟遣未解各官犯。著该部一并严查。催令迅速起解。如仍违例迟延。即行参奏。　　

○谕军机大臣等、琦善奏、移设粮台等语。据称、大兵已至江南。所有河南信阳粮台。应改由归德、取道徐州、径赴天长、六合、较为近便。著陆应谷体察情形。应如何筹画尽善。以期无误军需。即行飞咨知照琦善、陈金绶等、总期源源接济。不致梗阻迟延。又据琦善奏、马队官兵。尚未到齐。应给锅帐、铅丸、火药、马匹、务即督饬粮台。赶紧拨运。毋得迟误。昨据御史陈庆镛奏、盐知事张翊国、呈据防河节略。内称、自河南至淮扬。两岸千余里内。可用人才不少。若将单上著名之人。收为我用。不无裨益。著该抚密行访察。如果效用得力。其心无他。不妨设法罗致。酌量差委。该御史原摺并节略等件。均著钞给阅看。将此由六百里谕令知之。　　

○又谕、琦善、陈金绶、胜保奏、焚烧浦口贼船、会商分起进剿一摺。据称、浦口停泊贼船二十余只。均为江岸苇垛遮挡。经官兵抛掷火弹。该逆纷纷坠水。人船同时烧尽。其西边江岸。苇垛数处。亦用计焚烧。陈金绶、胜保、先行带兵驰赴六合、仪徵、一带追剿。琦善俟官兵赶到。即驰赴援应等语。扬州失守。淮徐一带。万分吃紧。该大臣等、统兵严防江北。是其专责。现在江浦虽经收复。扬州仍被占踞。淮徐兵力甚单。急盼大兵进攻。遏其北窜。陈金绶、胜保、既先行追剿。著琦善一面飞催未到官兵。一面督率将弁。前往接应。务将扬州收复。无令贼匪纷窜淮徐。切不可以官兵尚未到齐藉词。再有延误。将此由六百里各谕令知之。　　

○又谕、现在贼匪攻陷江甯扬州。叠饬各路大兵会剿。难保该逆被创后。不沿江回窜。湖北武、汉、黄、各郡。虽经收复。各要隘防堵。仍不可松懈。据琦善奏、该逆不肯轻弃船只。现在江面肆意游奕等语。著该署督抚、察看沿江地方。如道士洑、黄石港等险要处所。必须设法防守。当此无事之时。正可安排船炮。以备不虞。并可为下游调拨攻剿之用。仍须摉捕奸细。毋令潜伏句结。再湖北巡抚崇纶、藩司岳兴阿、叠经降旨、谕令赴任。现在行抵何处。著张亮基等查明。催令迅速到任。毋再迟延。将此由五百里谕令知之。　　

○前任礼部侍郎曾国藩奏、严禁土匪以靖地方。得旨。办理土匪。必须从严。务期根株净尽。　　

○己酉。谕内阁、朕闻山东、江苏、接壤地方。饥民沿途乞食。十百为群。多系老幼妇女。绕路啼啼。不可胜数。实堪悯恻。上年因河南决口。山东、江苏、被灾处所。叠经降旨。截漕赈济。安辑穷黎。本年二月。复谕令杨以增、杨文定、派委贤员。分投履勘。各就地方情形。妥为办理。现在丰工合龙。田庐虽已涸复。而无业穷民。仍如此流离颠沛。即筹办团练。或可收集壮丁。而老弱妇女。终无生理。若不急筹抚字。为民父母。何以为怀。著杨以增、李僡、即行设法妥为赈恤。并派委道府大员。督率州县。会同公正绅耆。实心经理。以苏民困而靖地方。　　

○又谕、礼部侍郎联顺奏、申严门禁一摺。并钞录嘉庆年闲、议定章程各条呈览。著总管内务府大臣、前锋统领、护军统领、遵照旧章。实力奉行。如有应行酌议之处。即著悉心妥议具奏。至该侍郎另单所拟二条。著一并核议。奏明请旨。近来禁城之内。公所房闲。闻有容留手艺人等住宿。殊属不成事体。著该管衙门、严行驱逐。毋令溷迹。以肃门禁。　　

○又谕、顺天府奏、遵旨委勘珠窝山银矿情形等语。著即饬令委员、督率该商等、试行开采。如果矿苗旺盛。即行妥议章程。奏明办理。寻奏、委员督饬该商开采。矿苗未旺。无可煎炼。报闻。　　

○谕军机大臣等、昨有旨将吴元猷补授江南狼山镇总兵。因思该员现署广东琼州镇总兵。亦系水师要缺。且署理已经年余。著叶名琛留心访察。如果该总兵于琼州重镇。人地相宜。即著奏明请旨调补。将此由五百里谕令知之。　　

○又谕、奕经奏、豫筹防备一摺。据称、由江入海迤北。直达奉天之金州、旅顺、盖平、牛庄诸口。每年春夏之交。闽、广、江、浙、山东、直隶、各商船。载货贩粮。咸集奉天各口。诚恐该逆假扮商贾。句结土匪为患。不可不防。金州、锦州、牛庄、盖平等处。官兵内有谙习船水之人。宜豫为挑选。就地训练。以备徵调各等语。逆匪窜踞金陵。复陷扬州。若被追剿入海。则奉天亦应豫防。著奕兴及各该副都统。将水陆各兵。拣挑精锐。认真操演。以备不虞。升任副都统瑞昌、于金州情形熟悉。现令有凤暂留杭城。著奕兴斟酌情形。若该升任副都统得力。著奏明暂缓赴新任。并著持以镇静。不动声色。密查奸细。毋任句串滋扰。将此由五百里谕令知之。　　

○又谕、寄谕大学士直隶总督讷尔经额、逆匪窜至扬州。当经谕令山东巡抚李僡、添兵防剿。直隶界连东省。陆路扼要处所。该督当已密为防范。天津水陆交通。亦须不动声色。严密布置。并著饬令该管镇道。随时查缉奸细。毋任溷迹。既不可惊扰居民。亦不可稍存大意。将此谕令知之。　　

○又谕、奕经奏、豫筹防备一摺。据称、黄河南北。口岸极多。如有警报。迅将各口岸官渡、及商贩各船、调泊北岸等语。现在贼踞扬州。山东地方。更形吃重。该抚务当严饬地方各官。及沿河文武。实力巡查。无任奸宄溷入。山东官兵。调往他省者。已数千名。前有旨、添派山西兵三千名。陕甘兵四千名。交李僡调遣。但恐一时未能赶到。该抚即先将本省之兵。移远就近。以备防守。再登莱等处海口。为商船由海赴天津必由之路。难保逆匪不假扮商贾。由海驶至天津。句结土匪。亦不可不豫为之防。著该抚即饬令沿海文武各官。密为侦探。如有逆匪假冒商船北驶。即一面奏闻。一面飞咨直隶总督、妥为防范。又有人奏、山东省城、藩臬大员、漫无布置一摺。据称、藩臬家眷。夤夜出城。是否属实。著李僡查明。省城外如有捻匪成群抢劫。必应及早剿办。毋贻后患。原摺钞给阅看。又昨据御史陈庆镛奏、盐知事张翊国、呈递防河节略。内称自河南至淮扬。黄河两岸。千余里内。可用人才不少。若将单内著名之人。收为我用。不无裨益。著该抚密行访查。如果效用得力。其心无他。不妨设法罗致。酌量差委。该御史原摺并节略等件。均著钞给阅看。将此由五百里谕令知之。　　

○署山西巡抚哈芬奏、遵审介休县知县程震佑、大概情形。得旨。汝系初膺外任。无所回护。自不难水落石出。第汝又系署任。若不严断。犹辗转生疑。恐通省大小官。仰承意旨也。　　

○以湖北荆州办理防堵出力。赏知县张开霁、花翎。余升叙有差。　　

○庚戌。谕内阁、前有旨、令各直省仿照嘉庆年闲坚壁清野之法。办理团练。令武英殿刊刻明亮、德楞额、筑堡御贼疏。龚景瀚坚壁清野议。及示谕条款。颁发通行。复令将本年两次谕旨。一并刊刻。冠诸＜闲＞端。本日据惠亲王等奏、业已刊板刷印。装成样本进呈。著即颁发各直省督抚。广为刊布。督同在籍帮办团练之绅士。实力奉行。各就地方情形。妥为布置。但期守卫乡闾。不必拘执成法。团练壮丁。亦不得远行徵调。保民而不至扰民。行之日久。方无流弊。一切经费。均由绅民量力筹办。不得假手吏役。如地方官有藉端苛派勒捐等弊。即著该督抚据实严参。至各省所保绅士。人数众多。其中办理不善。不协乡评。及衰老不能任事者。该地方官查明。即令毋庸管理。至近贼地方。绅民团练。尤须官兵应援。方足以资捍御。统兵大臣、暨该督抚等、务当相度缓急。拨兵策应。俾兵民联为一气。庶众志成城。人思敌忾。蠢兹小丑。不难克期荡平也。将此通谕知之。　　

○谕军机大臣等、前因扬州失守。淮徐兵力甚单。谕令陈金绶、胜保、先行带兵驰往攻剿。并令琦善前往接应。该大臣等、谅已遵照办理矣。淮徐一带。界连山东。该处兵力单弱。现虽添调山西陕甘各兵。迅赴山东江南交界。而到齐尚需时日。朕心实为焦急。该大臣等、统带大兵。进剿扬州股匪。务当一面围攻。克期收复。仍一面分兵绕至淮徐等处。扼要堵截。遏贼北窜之路。逆匪诡诈多端。往往为声东击西之计。我兵总须绕出贼前。出奇制胜。断不可徒事尾追。致贼深入。至黑龙江马队。由山东行走。已入江境。此时北路防堵。万分吃紧。此项马兵。自应于黄河南北。择要驻劄。以备进剿。吉林官兵。想已陆续到齐。应如何布置。著琦善、陈金绶、胜保、酌量派拨。总期肃清江北。使贼不敢内窜。是为至要。将此由六百里加紧谕令知之。　　

○又谕、寄谕大学士直隶总督讷尔经额、现在贼势狓猖。诚恐乘机北窜。直隶与山东、河南、接壤地方。急应严密防堵。著即饬令新任藩司张集馨、择要驻劄。督饬地方文武员弁。实力巡查。无任奸宄溷入。本省官兵。著该督酌量调拨。移远就近。以备防守。本日已有旨、将现经释回之已革副都统德顺、交该督调遣。该员曾经出师打仗。即可交张集馨酌量差委。将此谕令知之。　　

○又谕、前经添调山西陕甘官兵。迅赴山东。交李僡调遣。一时未能即到。所有黑龙江马队官兵。由山东境内行走。著李僡酌量情形。如须留于山东、江南、交界扼要处所。即知照琦善、陈金绶、胜保等、酌量布置。现当贼势狓猖。地方吃紧。该抚务宜妥速筹防。与杨殿邦、杨以增、合力办理。万不可令逆匪北窜。将此由六百里加紧谕令知之。　　

○署湖南巡抚潘铎奏、现办各属土匪。斩获多名。并拏获首犯李跃。尚有首犯周国虞等在逃。仍饬委员设法严拏。得旨。逃往邻省逸犯。系首逆情罪俱重。务须严缉必获。　　

○以礼部尚书徐泽醇、为会试正考官。吏部左侍郎邵灿、署工部左侍郎内阁学士潘曾莹、为副考官。　　

○命已革副都统德顺、前往直隶听候差委。　　

○调密云驻防兵一千名。来京备用。　　

○辛亥。上耕耤。诣先农坛行礼。更服。至耤田所。躬耕三推。复加一推。御观耕台。命恭亲王奕庄亲王奕仁、郑亲王端华、各五推。协办大学士吏部尚书贾桢、吏部尚书柏葰、礼部尚书奕湘、兵部尚书桂良、魏元烺、右侍郎许乃普、工部尚书麟魁、都察院左都御史朱凤标、大理寺卿恒春、各九推毕。顺天府府尹、率农夫终亩。赏赉农夫耆老如例。　　

○诣关帝庙拈香。　　

○谕军机大臣等、杨以增奏筹防江北一摺。据称、清江为山东门户。无险可扼。非大兵屯驻。难期堵御。现在浦上存兵。不过二百名。新募练勇、仅一千余名。实系单弱。该处近接淮安。为河防重地。与东省毗连。防堵万分紧要。陈金绶、胜保、接奉前旨。想已绕赴淮徐一带。遏贼北路。该大臣等、严防江北。是其专责。今贼已窜至扬郡。则淮安、清江、势甚危急。陈金绶、胜保、必须设法绕出贼前。迅速援应。方不致有疏虞。贼踪靡定。军务情形。旦夕不同。相机应变。一切布置。朕既不为遥制。琦善等统领重兵。若不能为民除害。任贼北窜自问当得何罪。至江南一带。文报饷银尤关紧要。著饬令地方官。探明水陆道路。妥速递送运解。毋稍迟误。将此由六百里加紧各谕令知之。　　

○又谕、杨以增奏、扬州失守、筹防江北一摺。琦善现抵浦口。陈金绶、胜保、已于二十九日。先行启程。前往仪徵。复有旨、谕令绕赴清江淮安一带。迎头截击。该督等一面设法严防。一面飞催陈金绶等援兵。合力剿办。淮河以下。水势湍急。贼＜舟宗＞断难上驶。其由陆路分窜者。似非大股。陈金绶所带之兵。足敷抵御。杨殿邦前奏、自浦回淮后。招募水手乡勇。亦可以助兵力。著即会同择要堵剿。万不可使其踰淮而北。黄河襟带。虽云天险。防守总恃人力。若不截之下游。一经窜至清江。愈难著力。该督等、总须加意慎重。勿致疏虞。江南文报。此时必多梗阻。即饬地方官、探明水陆道路。何处妥速。即由何处转递。各省解往饷银。尤关紧要。傥有疏失。贻误非轻。亦著一体妥筹。迅速解运。向荣渡江。现在何处。杨文定防守镇江。情形若何。贼踞金陵。江面上下。我军船炮。是否可以轰击。著即探明具奏。另片奏、制造木炮、及豫穵地道各等语。所办甚好。但不知究能得力与否。务期密为布置。万不可为贼所觉。致误事机。将此由六百里加紧各谕令知之。　　

○山东按察使英桂、奏报到任日期。得旨。朕知汝非因循人。诘奸禁暴。乃臬司任内应悉心讲求者。汝其竭力为之。勿以在东年久。于素识属员中、稍存情面也。　　

○以工部右侍郎彭蕴章、兼署吏部左侍郎。兵部右侍郎许乃普、兼署刑部右侍郎。内阁学士孙铭恩、署工部左侍郎。　　

○廓尔喀副使。噶箕萨尔、达尔生、玛写热、赠噶叭哈都热等、十三人。于大清门内瞻觐。　　

○壬子。上诣太庙东甎门外彩幄。恭阅孝和睿皇后玉册。玉宝。随入太庙前殿行礼。亲奉册宝藏于后殿。　　

○诣寿康宫、问皇贵太妃安。　　

○谕军机大臣等、前经叠次谕令向荣、进攻江甯。并据向荣奏、在东路孝陵卫一带驻劄。扼贼窜扰苏常之路。本日琦善奏、镇江又复失陷。江甯孝陵卫。壤接句容。为内通苏常要道。该逆既陷镇江。难保其不由丹阳直趋常州。则苏杭各郡。势在危迫。杨文定久无报到。现在何处。镇江系何日失事。城中文武官员。是否先已迁徙。该大臣相距较近。当已探悉。其江甯城中。大小文武官员。如何下落。迄今亦未据查明奏报。贼匪于前月二十三日。攻陷扬州。其分扰江南江北。是否意在北窜。抑欲牵掣北军。专扰苏杭。其大队首逆。尚在江甯与否。向荣营中兵勇、一万七千余名。带兵提镇将弁。均系久历戎行。若能相机攻剿。不但南岸贼匪。不敢窥伺苏常。即现窜北岸扬州一带之贼。亦易剿除。许乃钊现署巡抚。更当设法保卫苏州省垣。所有先经雇觅之上海夹板船。及广艇等船炮。计已早到江面。向荣所调上游湖南船炮。亦当驶到。若水陆夹攻。可期得力。已饬陈金绶、胜保、扼守江北。径赴扬州。琦善相机策应。向荣与许乃钊、即熟商江南如何兜剿。不令更致蔓延。并可一面知照江忠源、迅带兵练前来。上下接应。以期速殄妖氛。怡良到江南尚需时日。所调福建官兵。著向荣、许乃钊、飞催前来。为苏常应援。并严饬地方文武。随时严拏奸细。以防内应。仍将现办情形。迅速具奏。将此由六百里加紧各谕令知之。
  </div>
  <div class="pagination">
   <a href="清实录咸丰朝实录_page121.html">
    上一页
   </a>
   <span>
    ...
   </span>
   <a href="清实录咸丰朝实录_page117.html">
    117
   </a>
   <a href="清实录咸丰朝实录_page118.html">
    118
   </a>
   <a href="清实录咸丰朝实录_page119.html">
    119
   </a>
   <a href="清实录咸丰朝实录_page120.html">
    120
   </a>
   <a href="清实录咸丰朝实录_page121.html">
    121
   </a>
   <span class="current-page">
    122
   </span>
   <a href="清实录咸丰朝实录_page123.html">
    123
   </a>
   <a href="清实录咸丰朝实录_page124.html">
    124
   </a>
   <a href="清实录咸丰朝实录_page125.html">
    125
   </a>
   <a href="清实录咸丰朝实录_page126.html">
    126
   </a>
   <a href="清实录咸丰朝实录_page127.html">
    127
   </a>
   <span>
    ...
   </span>
   <a href="清实录咸丰朝实录_page123.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
