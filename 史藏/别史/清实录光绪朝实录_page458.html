<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 458 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 458 页/共 1316 页</h1>
    <div class="content">
○以云南迤南道邓华熙为云南按察使。现月　　

○予故前黑龙江将军特普钦照将军例赐恤。谥刚介。现月　　

○蠲豁顺直秋禾被水灾重之通、三河、武清、宝坻、蓟、香河、甯河、霸、保定、文安、大城、永清、东安、顺义、滦、卢龙、迁安、抚甯、昌黎、乐亭、蠡、雄、高阳、河闲、献、任邱、天津、青、静海、丰润、玉田、安平、深泽、三十三州县各地方粮租。其灾歉较轻之新城、景、盐山、元城、大名、饶阳、固安、涿、怀柔、密云、清苑、安肃、完、吴桥、沧、南皮、无极、邢台、深、武强、二十州县。暨滨临黄河之开、东明、长垣三州县粮租。并分别蠲缓。现月　　

○癸卯。以神灵显应。颁荆州万古楼关帝庙扁额曰威振华夏。现月　　

○谕军机大臣等、御史德荫奏、劣书朱潮等盘踞舞弊。请饬拏办等语。著崇文门监督查明办理。现月　　

○陕甘总督谭钟麟奏、甘省采买洋铜铸钱。工本太重。请从缓办。下部知之。摺包　　

○以记名总兵庆连为陕西延绥镇总兵官。现月　　

○予故伊犁将军金顺、提督谭仁芳、附祀陕西多隆阿专祠。摺

包

　　

○甲辰。以神灵显应。颁直隶通州潮白河河神庙扁额曰潞堤保障。湖北宜昌府城隍庙扁额曰峡州澄镜。汉川县城隍庙扁额曰涢汉诒庥。现月　　

○谕内阁、前因御史金寿松奏参织造奉曾等贪劣各款。当经谕令裕禄确查具奏。兹据查明覆奏。除查无确据各节毋庸置议外。苏州织造奉曾、辄因细故派家丁至司库铭估寓所查问滋事。举动任性。毫无约束。并延革员蒋瑛办理案牍。任用非人。致多物议。著交部议处。江苏淮安府知府恩諴、府试出题。关防不严。实难辞咎。著交部议处。常熟县知县李福沂、举动骄奢。遇事任性。审断粗率。不洽舆情。著即行革职。前任昭文县知县黄灿、于世职张云梅违例更名滥充县书。漫无觉察。著交部议处。江阴县训导吴应生、需索卷费贽仪。操守平常。致招士林非议。著即行革职。至常熟县薛周氏一案。罪名出入悬殊。著崧骏督同臬司详加覆讯。务得确情以成信谳。王胡氏一案。应由江苏。臬司调集原卷查核。如有枉断情弊。再行从严参办。寻吏部议上。奉曾应革职。恩諴应降二级留任。黄灿应降二级调用。恩諴、黄灿均系公罪。可否准其抵销。恭候钦定。得旨、恩諴、黄灿、均著准其抵销。余依议。寻奉曾续捐赈款。直隶总督李鸿章奏请开复处分。得旨、奉曾著准其开复原官及降调处分。　　

○又谕、李鸿章奏、通州北寺庄潮白河漫口合龙一摺。本年六月闲。通州平家疃以下。北寺庄堤工漫口。夺溜东趋。经李鸿章督饬印委各员。坚筑坝基挑穵引河。逐渐进占。业于本月十五日合龙。全河复归北运故道。办理尚为顺手。道员用知府桂本諴。著以道员候补。通永道许钤身。著开复摘顶处分。其余出力员弁。准其择尤酌保。毋许冒滥。应办善后事宜。仍著该督次第核实经理。以固要工。现月　　

○陕甘总督谭钟麟奏、甘省边僻文职。升调补署。遵照部章殊多窒碍。仍请变通办理。如所请行。摺包　　

○乌里雅苏台参赞大臣祥麟等奏、喀尔喀推河札克所属三台台路草地生鼠。请改道供差。允之。摺包　　

○以詹事府少詹事陈学棻为詹事。朱签　　

○以亏短银两。革甘肃候补知县崇瑞职。并勒追。摺包　　

○乙巳。甘肃新疆巡抚刘锦棠奏、甘肃镇西厅。入秋以来。田鼠为害。又降大雪。灾伤可悯。得旨、著即饬属查明被灾户口。分别妥筹抚恤。摺包　　

○以行止卑污。居心贪刻。革陕甘补用副将邓得贵、乌鲁木齐提标左营游击方庆中职。摺包　　

○以紊乱旧章。居心贪鄙。革署甘肃喀喇沙尔厅同知候补通判周锡文职。摺包　　

○旌表节妇湖南湘潭县候选县丞张曜先母杨氏。摺包　　

○丙午。以伏秋大汛平稳。颁大藏香十五枝。交漕运总督卢士杰祗领。虔诣河神庙祀谢。现月　　

○漕运总督卢士杰奏、洪湖运河逐渐增涨。陈报水势工程。得旨、仍著督饬员弁、将堤坝各工认真修防。毋稍疏懈。摺包　　

○丁未。直隶总督李鸿章等奏、湘淮各军长夫。暂拟酌裁以济工需。如所请行。摺包　　

○两江总督曾国荃奏、筹备河工。请展缓江苏安徽江西及长江水师军政。从之。摺包　　

○予故大学士左宗棠于江甯省城建立专祠。从两江总督曾国荃请也。摺包　　

○戊申。太宗文皇帝诞辰。遣官祭奉先殿。早事　　

○上奉慈禧端佑康颐昭豫庄诚皇太后幸醇亲王邸第视疾。起记

注

　　

○山西巡抚刚毅奏晋省曲沃等二十一厅州县被水被雹情形。报闻。摺包　　

○己酉。山东巡抚张曜奏、濮州知州恩奎疏防埝工。请摘项戴。得旨、恩奎著摘去顶戴。该处埝工。仍著督饬赶紧修筑。务臻完固。摺包　　

○以副喇嘛出缺。准绰尔济拉兰木巴喇嘛吹准补副喇嘛。明发　　

○准应扣兵丁本年十二月及次年正月库银展限两个月。明发　　

○庚戌。谕内阁、叶伯英奏、特参庸劣各员等语。陕西扶风县知县孙士喆、年力渐衰。难期振作。著以原品休致。榆林县知县托克通阿、保甲废弛。控案累累。著开缺调省察看。调署定边县事安康县知县陈润灿、识见拘谨。繁剧难胜。著开缺以＜闲＞缺另补。中部县知县卢调鼎、人尚明晰。吏治未谙。著开缺留省学习。朝邑县主簿何筠、精力衰颓。事多遗误。著勒令休致。盩厔县典史涂彝长。不守官箴。被控有案。安塞县典史柳吉庵、任性滥刑。无辜受累。渭南县训导关旭、声名平常。难资训迪。清涧县训导尹逢时、利心未净。积怨士林。均著即行革职。以肃官方。现月　　

○谕军机大臣等、本日据李鸿藻奏报到省大概情形。据称料物未备。不能进占等语。览奏殊深焦灼。郑工决口已逾两月。亟应迅筹堵合。岂容日久迁延。现计部拨及外解款项。均应陆续到工。著李鹤年、倪文蔚、赶紧设法广购料物。迅督工员克日进占。毋得稍涉延缓。致误事机。并著李鸿章、张曜、懔遵前旨。一体饬属代购。源源运赴工次。以资应用。将此由五百里各谕令知之。摺包　　

○陕西巡抚叶伯英奏、陕省长安等属被水。盩厔等属城垣坍塌。现经督饬查勘赈抚修理。得旨、被灾各属。著即饬查妥筹怃恤。毋任失所。摺包　　

○索伦领队大臣春满奏、拏获溃勇分别惩办。并自请议处。得旨、已有旨令额尔庆额查明具奏。春满著仍遵前旨。暂回本任。听候谕旨。摺包　　

○辛亥。以神灵显应。颁直隶曲周县龙王庙扁额曰洒润平恩。清苑县龙神庙扁额曰樊舆沛泽。满城县龙母宫扁额曰尚泉昭应。沙河县龙神祠扁额曰汤山显绩。现月　　

○吉林将军希元奏、吉林新设改设署事各民官。请照旧章全支廉俸。并遵咨删减捕盗营弁勇口粮。及查明计税碍难重徵课银。如所请行。摺包　　

○以天津武备学堂著有成效。予出力员弁江苏候补知府柯铭等升用有差。摺包　　

○以创办武备学堂劳绩。开复已革花翎布政使衔湖北＜闲＞用道杨宗濂原衔翎枝。摺包　　

○以捐助灾赈。赏还已革湖北荆宜施道董俊翰原衔翎枝。摺包　　

○以贪鄙妄为。革上海招商局司事候补同知顾寿乔职。摺包　　

○壬子。谕军机大臣等、巡视北城御史恩焘等奏、请将讳匿窃案之坊官议处一摺。告病北城吏目胡元镛。著交部照例议处。现

月

　　

○云贵总督岑毓英等奏、猓匪恃险负固。拟请署提督蔡标督兵剿办。得旨、即著督饬该提督等迅速剿办。以重边圉。摺包　　

○又奏、酌拟云南新设巡道事宜。请饬汤寿铭迅速赴任。得旨、前据曾国荃奏称、汤寿铭已于十月二十日起程赴滇矣。余著该部速议具奏。寻吏部奏、新设云南临安开广道。定为冲繁疲难要缺。并添设道库大使。户部奏、云南新设巡道。兼管关税一切事宜。均依议行。摺包　　

○癸丑。世宗宪皇帝诞辰。遣官祭奉先殿。早事　　
</div>
    <div class="pagination">
<a href="清实录光绪朝实录_page457.html">上一页</a><span>...</span><a href="清实录光绪朝实录_page453.html">453</a><a href="清实录光绪朝实录_page454.html">454</a><a href="清实录光绪朝实录_page455.html">455</a><a href="清实录光绪朝实录_page456.html">456</a><a href="清实录光绪朝实录_page457.html">457</a><span class="current-page">458</span><a href="清实录光绪朝实录_page459.html">459</a><a href="清实录光绪朝实录_page460.html">460</a><a href="清实录光绪朝实录_page461.html">461</a><a href="清实录光绪朝实录_page462.html">462</a><a href="清实录光绪朝实录_page463.html">463</a><span>...</span><a href="清实录光绪朝实录_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
