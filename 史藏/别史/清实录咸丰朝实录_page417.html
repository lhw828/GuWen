<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 417 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 417 页/共 502 页
  </h1>
  <div class="content">
   ○癸巳。孝慈高皇后忌辰。遣官祭福陵。　　

○谕内阁、瑛棨奏、短缺滇铜、循案赔补一摺。河南接运滇省壬子年加运京铜。据新乡县查报短铜一万九千五百二十六斤。应合赔价运脚杂费银二千四百五十两零。准其查照成案。由运员及经过州县分别赔补。以照核实。　　

○谕军机大臣等、僧格林沁、恒福奏、俄夷得有回信、该船现已开行一摺。该大臣等、将伊格那提业幅回信。发给俄夷。该船即已开行。其留存寄京信件。即著递送军机处、转交理藩院。以便发交伊酋收领。所称俄船时至海口。难于办认。拟由恒福咨行理藩院、传知该夷。嗣后毋到海口。俟撤防后。再照前约一节。自为慎重防务起见。惟俄夷书信。准由北塘投递。既经立有专条。该夷据此争辩。不肯遵依。转难驳诘。况该夷往来书信。若悉由库伦转递。更觉骚扰驿站。至各国船只。有到大沽海口。毁我防具者。不论何国。一体开炮轰击。前经剀切谕知。谅该夷亦不敢干犯。傥仅到北塘停泊递书。必不至于滋事。以后俄夷如有船只再到北塘、求递书信。著僧格林沁等、仍将书信接收。许其转递京中。所请由恒福咨行理藩院之处。著毋庸议。将此由四百里谕令知之。　　

○又谕、有凤奏、滇匪窜扰筠连等县地方、调派官兵剿办一摺。云南大关盐井渡匪徒聚众数千。由毋猪岩等处。分股窜扰四川筠连高县庆符等处地方。偪近筠邑。经叙州府知府英汇、亲带兵勇往堵。该署督飞饬参将祥符、永甯道陈枚、带兵募勇。前往堵击。复商提臣万福、并饬臬司蒋徵蒲、驰赴叙州。相机驻劄调度。先后调拨官兵三千名。派参将高克谦、顺福等、统带前往。总归万福调遣。并咨滇省派兵。合力夹击。布置尚属周妥。惟筠连等处。虽俱系山径小路。而该匪分股窜入。堵御较难。设有疏虞。办理更形棘手。著有凤、万福、严饬带兵各官。迎头截击。迅歼丑类。毋令该匪阑入叙州府城。将此由五百里谕令知之。　　

○前任山东巡抚崇恩奏、遵查烟台海口。试办抽厘。得旨。该前抚所奏。尚有不实不尽之处。如该县等平日不免抽收。尚畏功令。不敢形诸禀牍。今既奉明文。诚恐入官无几。徒饱私橐。朕闻烟台一处。每船有七百金之多。此项非为通省陋规。即该处自然之利。若不认真查办。尚复成何事体。此时海防非吃紧之时。著派郭嵩焘、轻骑减从。速往各处严密访查。仍会同文煜、破除情面。核实具奏。务期有禆经费。杜侵渔而有限制。方为妥善。并著僧格林沁、于营中拣派妥员。令郭嵩焘带往查办。　　

○甲午。上诣大高殿行礼。时应宫拈香。　　

○还宫。　　

○谕内阁、曹澍钟奏、省城解围、败匪溃逃、跟踪追剿一摺。逆匪石达开、自湖南击败后。窜入广西。围偪桂林省城。曹澍钟督率在城文武。挑选精锐。或轻师出袭。或在右环攻。夜乘大风。抛掷火箭喷筒。延烧贼巢。水陆均设伏兵。以备夹击。又出示宣谕。悬重赏以购逆首。萧启江、苏凤文等、督勇长驱直进。分途围杀。列营北门。逼近贼屯之后。参将萧荣方等、自柳州管带火□赤勇来剿。在石门峝大破贼兵。九月初四日。萧启江派所部由南门文昌门分投进剿。与蒋益澧等、水陆兜击。捦杀无数。贼众遁回西路。初十日。全由南路溃散。城围已解。首逆石达开、拥众溷逃。釜底游魂。难稽显戮。著曹澍钟、仍饬各军分途追剿。务将败匪全数歼除。以安疆圉。　　

○谕军机大臣等、据曹澍钟奏、逆匪围偪省城。经官军击散分逃。现在跟踪追剿。并请将萧启江暂行留粤各摺片。此次逆匪未受大创。石逆复自义甯折回。拥众溷逃。必须探明贼踪。奋力追剿。广东江西湖南三省。均与粤西接壤。为该匪往来熟径。尤应实力截剿。毋令窜入。著劳崇光、恽光宸、骆秉章、饬令沿边文武。各于交界要隘。严密防堵。傥该匪窜至。即迎头截击。不使入境。并著曹澍钟、督饬各军分路跟踪。将此股逆匪悉数歼除。萧启江一军。剿贼最为得力。著即探贼所向。迅速追击。傥石逆遁往他省。亦著督兵出境穷追。毋令兔脱。刘长佑现已补授广西臬司。该员所带之兵。并可酌量留于该省。以资剿办。将此由六百里各谕令知之。　　

○免山西绥远城官兵应扣整装银。　　

○上以孟冬时享太庙。自是日始。斋戒三日。　　

○乙未。孝敬宪皇后忌辰。遣官祭泰陵。　　

○以兼管顺天府府尹事工部尚书张祥河、为顺天武乡试监临。　　

○丙申。谕军机大臣等、前因山海关海口备防紧要。酌调官兵驻劄防御。所有该官兵等口粮。当谕令定福、传谕山海关监督诚明、即在收存关税银两内。酌提支放。兹据诚明奏、现届差满。尚未撤防。请援照成案拨留盈余银两。以备要需等语。山海关驻防官兵。应放口粮银两。时值冬令。必应豫为筹备。著准其拨留盈余银二万两。以备支放。俟封河撤防后。此项银两。可以暂停放给。即留为来年防兵饷糈之用。毋误要需。将此谕知定福、并传谕诚明知之。　　

○又谕、有凤奏、滇匪窜扰川境、筠连等县、相继失守一摺。此次云南匪徒李短撘撘等、由母猪岩攻扑筠连。复有匪徒马沅盛等、会合纷窜。以致筠连庆符高县相继失守。虽事起仓猝。而该地方文武毫无堵御。实堪痛恨。现在提督万福、督兵往剿。并饬臬司蒋徵蒲、驰往办理。前次调兵三千余名。并此次抽调各营兵一千五百名。恐不敷堵剿。亟宜添补精兵。以期迅殄丑类。所有防堵酉秀黔彭一路兵丁。为数不少。现在桂林解围。贼已南窜。该处防务稍松。正可移缓就急。将此项官兵酌分一半。派得力将弁带往叙州一带协同剿办。务须克期蒇事。毋得迟延贻误。另片奏、川省军情紧要。请饬祥奎暂缓赴粤等语。祥奎著毋庸前赴广西署理巡抚。俟曹澍钟回川经理丧事时。当降旨另行派员署理。至所称劝谕山西陕西甘肃三省在川贸易商民。捐输军饷。准其援案办理。以供防堵之用。并饬试用道杨观曜、帮同祥奎、在省设局。派员分投劝办。以资接济。所有筠连等县文武下落、并失守情形。著详细查明具奏。毋许含混。将此由六百里谕令知之。　　

○以休致副都统富勒洪额、五世同堂。赏头品顶带。　　

○以滇匪窜扰四川筠连等县。署总督有凤、道员陈枚、下部议处。知府英汇、撤任随营效力。并下部议处。　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百九十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。冬十月。丁酉朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡官。　　

○遣官祭端慧皇太子园寝。　　

○颁咸丰十年时宪书。　　

○试中式武举韩堃等三十六人于太和殿前。　　

○谕内阁、骆秉章奏、请将疏纵官犯逃脱之县丞、并失察各员、分别革职议处一摺。湖南巳革平江县知县张宗世、前因亏短钱漕仓谷。延不会算。经骆秉章奏参。革职拏问。派委县丞赵秉志看守。乃该县丞、并不小心防范。致令脱逃。且事阅经年。始行报缉。难保无受贿故纵情弊。长沙县县丞赵秉志、著先行革职。交骆秉章、提同看役人等、研审确情。从严惩办。长沙府知府葆亨、署长沙县知县候补同知颜培鼒、疏于觉察。咎无可辞。著交部分别议处。布政使文格、署按察使谢煌、均著交部察议。张宗世、系亏短钱漕、革职拏问之员。案未审结。辄敢潜逃湖北。投效军营。胆玩已极。所有官文等前保该革员出力开复原官之处。著先行撤销。即著官文等、将张宗世、迅速解交骆秉章审办。以儆刁玩。　　

○又谕、骆秉章奏、贼营投回匪犯、免罪留营差遣等语。湖南民人周学韩等、被贼掳胁。现既自拔来归。著准其免死。留营效力。至贼营被胁民人。非甘心从逆者可比。曾经叠降谕旨。许其投诚自效。惟逆贼于被掳难民。往往偪令蓄发。并有头面刺字。以杜其投诚者。该民人等、无以自明。遂不能不溷迹贼中。以冀偷生旦夕。实堪怜悯。此次该逆窜楚。经骆秉章出示晓谕。凡蓄发刺字匪犯。但能弃械投诚。即给与免死护票。咨遣归籍。各省难民。逃出领票者。不下二万余人。办理实属妥善。因思用兵各省良民。似此被胁入夥者。谅必不少。著各路统兵大臣、及各省督抚、剀切示谕。此等难民。虽被胁蓄发刺字。果能逃出贼营。即给予免死护票。资遣回籍。其原籍督抚。并著严饬地方文武。不得纵令兵练。妄加杀害。其有未领护票。私自逃归者。但系良民。一律免其查办。惟向系地痞恶棍。及曾充乡勇、投入贼营。败逃潜回者。仍由地方官查明惩办。以示区分而昭矜恤。将此通谕知之。　　

○谕军机大臣等、扎拉芬泰等奏、捐修要工、请照章减成核奖一摺。惠远城外之伊犁河。因本年秋间、倏降大雨。山水涨发。河流汇趋。护城堤工、多被冲刷。自应筹款修筑。以卫城垣。著照所请。此次捐输。准其援照筹饷事例。及现行常例。于准减三成外。再减一成。并照乌噜木齐章程。每银一两。折制钱一千二百文。俾商民踊跃输将。易于集事。工竣后即行停止。嗣后不得援案声请。以示限制。此项捐输工程银两。需用若干。著该将军等、核实查明具奏。将此谕令知之。　　

○又谕、本日据骆秉章奏、石逆经官军剿败后、已窜至义甯永福等处。探闻柳州、及平乐所属。各股贼匪、均有句结之意。该逆可南窜柳州。北窜黔省边境。该抚现巳飞饬署总兵田兴恕、由东安、新甯、武冈、前赴靖州截剿。且虑该逆由黔入蜀。必须随时筹防等语。石逆狡悍异常。既经湖南广西官军击败。难保不句引另股匪徒。窜往他处。所有广东、江西、湖南三省。前已有旨。谕令各饬沿边文武。严密堵剿。并令萧启江、带兵出境穷追。谅可无虞窜扰。惟该逆踪迹靡定。欲窜蜀疆。必取道黔省。此时田兴恕尚未回黔。著骆秉章即饬该署镇、详加侦探。如该逆窜往黔省。务当实力截回。毋任阑入。刘长佑一军。现经进至全州。并著探明贼踪。前往追剿。必将石逆歼除。以杜后患。昨据有凤奏、滇匪窜至川省。猝不及防。以致筠连等三县失守。现在调兵出剿。请留藩司祥奎、在川办理诸务等语。已有旨、令祥奎毋庸署理广西巡抚矣。著曹澍钟、俟广西军务渐平。贼氛已远。堪以离省。即行奏闻。当令派员暂署巡抚印务。以便该抚回川经理丧事也。将此由六百里各谕令知之。　　

○又谕、本日据瑛棨奏、逆捻窜扰商永、及睢州一带。派兵分投截堵各等语。逆捻孙葵心等、分股窜扰商邱、柘城。围扑睢州。约二万余人。杞县已见贼踪。距省不过百里。情形紧急。经该抚咨照关保、调令承惠、王凤祥等、统率马步。绕出贼前。力顾西北两面。并由省调派马步练勇。由崇安管带出省。驰赴杞睢一带。迎头堵截。所筹尚属周妥。惟贼势狓猖。奔突靡定。关保所部兵勇。为数无多。柘城又在鹿邑西北。在在皆可绕越。瑛棨业经咨照傅振邦等、分路兜剿。即著傅振邦、迅派马步兵勇。会同参将承惠等军。探贼所向。迎头截击。力固北路藩篱。毋令贼踪绕越。瑛棨有地方之责。并著严饬文武。集团守御。以期偪贼回巢。再行协力剿洗。毋稍延误。将此由六百里各谕令知之。　　

○以湖南官军、剿办两广股匪出力。赏参将陈品南、巴图鲁名号。知县黄淳熙、花翎。并升擢有差。予阵亡把总李锦春、外委杨秀文、祭葬世职。军功郭成甲、罗盛世、赏恤如外委例。　　

○予安徽亳州阵亡外委吴殿元、祭葬世职。　　

○戊戌。谕内阁、兵部奏请、添掣差官、并变通留差年限等语。兵部额设差官二十名。定例于会试年签掣。据该部奏称、现在差官到部。不敷差遣。此次掣签。著准其援照成案。于正数二十名外。再掣备用二十名。以备差遣。至各差官三年报满后。多无力留差。其留差一年。分发各省者。因军营尽先人员过多。颇难得缺。自应量为变通。嗣后各差官等、三年报满。仍照例铨选。其有呈请留差一年期满者。即准其指省分发。作为尽先候补。与各项尽先人员。挨次叙补。毋庸留差二年。俾资奋勉。将来军务告竣后。续经到部者。仍照常例办理。　　

○又谕、兵部奏、覆试不符之中式武生、可否拣选、请旨遵行一摺。甘肃等省中式武生李怀德等五十八名。覆试未能合式。呈请拣选。与例不符。惟系志殷报效。若不准其随营当差。未免向隅。李怀德等、著作为中式武生。由该部给与验票。令其随营学习。如果弓马可观。差操无懈。五年期满。咨部注册。由各该省督抚、专以把总考拔。不得拔补千总。以示区别。其有始勤终怠。弓马生疏。差操贻误者。随时咨部斥革。以肃营规。此项人员。俟下科覆试合式后。仍照武举办理。　　

○又谕、张亮基等奏、克复嵩明州城、攻破贼寨一摺。云南嵩明州回匪孙汉鼎等、占踞州城。招集匪党。肆行焚掠。本年五月内、经张亮基、派都司何自清、带兵练千余名。驰往剿办。连获胜仗。毙匪千余。并毙首匪孙汉鼎。及著名凶匪十数人。至七月间、嵩明州知州春庆、约会城内汉民为内应。纵火开城。兵练一拥而入。贼众惊窜。追杀五六百人。遂将州城克复。知州春庆、虽随同克复城池。而前次回民入城。未能分别良莠。实属办理失宜。著革职暂行留任。并责令随同攻剿。肃清余孽。所有出力员弁兵练。并捐赀绅民人等。准其择尤保奏。候朕施恩。　　

○又谕、张亮基等奏、特参侵蚀捐项、勒掯实收之职官。请旨革职提审一摺。云南铸局委员。在四川收捐银两。实存捐号。捐职游击刘兆麟等。抗延不交。复敢将此项银两。买铅营运图利。串通在籍捐升知府唐世禄。暗中把持。捏造浮言。藐法巳极。四川捐升游击刘兆麟。云南通判刘安策。提举捐升知府唐世禄。均著革职。提解云南。交张亮基等、严行审办。所存捐项银二千一百余两。及实收三十二张。一并追缴。以清弊窦而重军需。　　

○谕军机大臣等、据张亮基等奏、云南经费支绌、请饬四川、陕西、山西、将应拨滇省银两、即日起解等语。云南各路用兵防堵。需饷孔殷。自应亟筹接济。著有凤、曾望颜、于应拨滇省银两内。各先行拨银十万两。英桂、于应拨滇银三万四千两。迅速全数拨解。均于接奉谕旨之后。限十日。派委妥员、起解赴滇。以济要需。毋稍延误。将此由五百里各谕令知之。　　

○户部奏、查出核对宝钞总局司员、听从革商、将交款易换空钞等弊。请饬交刑部审讯。得旨。著派载垣、会同刑部、认真研讯。不准稍涉轻纵。惟钱帖钞条等项。刑部追欠时。因何含混草率。著刑部明白回奏。　　

○命翰林院候补侍讲学士编修颜宗仪、提督云南学玫。　　

○以剿平云南武定夷匪出力。予知县李瑞枝等、加衔升擢有差。　　

○以攻克云南楚雄镇南贼巢出力。予都司高天泽等、升擢有差。　　

○己亥。上御紫光阁。阅中式武举马步射。　　

○谕内阁、达赖喇嘛呼毕勒罕、于明年七月初三日坐床。著派满庆、恩庆、前往看视。所颁给敕书赏赉等件。著理藩院拣派司员二人、驰驿赍往。其沿途经过直隶、山西、陕西、四川等处地方。著各该督抚、派委道府副参大员。妥为护送。并著有凤、于司库提银一万两。俟该司员到省时。交给带往。一并赏给达赖喇嘛。至打箭炉以西。著该督知会前途。照例豫备马匹。勿致迟误。　　

○谕军机大臣等、彭蕴章等奏、豫筹天津海防、仍请宣洩河水以制夷船一摺。据称、夷人被创以后。难保不再图窥伺。惟有洩水之法。使夷船不能深入。则炮台防兵。更可得手。上年屡经议洩南北运河等水。旋因夷船退出。未及详议。今查南运河水。应将沧州捷地堤淤河挑通。导之入海。再于天津城西。开引河一道。令入南洼。则南运河之水可减。北运河水。应挑通杨村筐儿港。令由东淀入海。则北运河之水可减。大小西河水。应挑浚天津城东减水河。使之东流。则西河之水可减。再于马家口以下。开道引河。引水入南洼。并开浚白塘口。则海河之水可减。以上各口。或修理旧牐。或建筑土坝。无事则闭。有事则启。来源分则下流易浅。夷船断难深入。于守御之策。较有把握等语。海口久驻重兵。深恐经费难继。果能宣洩河水。使夷船不复能入大沽。直抵津城。则地险可恃。即可稍撤防兵。著僧格林沁、恒福、查照该大臣等所议。派委妥员。分投履勘。傥将各牐坝修建。实能减洩河水。有裨守御。即著乘此冬令水涸之时。赶紧筹办。此项工程。系就原有河道挑穵。工费自不甚钜。或作正开销。或由官绅捐办。并著僧格林沁等、酌量奏明办理。原摺著钞给阅看。将此谕令知之。　　

○都察院左都御史绵森等奏、遵旨覆核朝审人犯、应由缓改实之浙江绞犯张汰聪、应照原拟仍入缓决办理。其吕＜氵凤＞仪一案。请饬浙江巡抚、再行研鞫。得旨。此事朕两次谕旨。想该堂官等、并未看明。初云悉心定拟。继云覆拟具奏。试问悉心者何。定拟者何。不过顺水行舟。得推则推。盈廷若皆如斯之卿贰。朕图治何所赖焉。著派惠亲王、载垣、专会同都察院堂官、再为悉心定拟。覆核具奏。　　

○庚子。上御箭亭。阅中式武举技勇。　　

○御乾清宫。引见中式武举。亲定甲乙。　　

○谕内阁、文煜奏、特参玩视补务之员一摺。前据都察院奏、直隶开州廪生种世恩呈控、在山东恩县途次。被骑马贼抢去银两等情一案。当降旨。交文煜提讯。兹据奏称、该生种世恩被抢。业据前署高唐州知州兼理恩县殷嘉树、禀详有案。并将该生携带应试罗文扣存。移送开州学查销。实出情理之外。又查该知州兼理恩县任内、有公差李昇被抢一案。及署高唐州任内、有冠县文生王庆绪被抢一案。均经前任巡抚崇恩、严饬缉捕。赃贼未获。实属玩视捕务巳极。前署高唐州兼理恩县胶州知州殷嘉树、著先行撤任。摘去顶带。勒限两月、留于恩县、高唐、协同该地方官缉击各案。务获究办。调署恩县汛专汛把总王东洋、署高唐州汛专汛千总李景颜、均著摘去顶带。勒限严缉。如逾限不获。并讯明殷嘉树于种世恩案内、扣留罗文。有无借端勒掯情事。再行一并严参。按律定拟具奏。　　

○谕军机大臣等、和春奏、扬防官军、击退东窜悍贼、该逆大股西溃、围扑六合、拨兵援剿一摺。逆股句结捻匪。由司徒庙窜至瓦窰埠。沿途抄掠。直偪扬州郡城。经留守总兵马得昭、派兵迎击。贼众奔溃。于十七日纠众西窜。由小路绕道仪徵陈板桥。距六合大营、止十余里。分股攻陷红山窰营盘。该大臣巳派记名总兵朱承先等、渡江策应。并飞咨袁甲三、饬令副将张威邦、由清淮回至扬城。抽拨兵勇。星夜赴六合应援。并饬水师参将李新明、分拨艇船五只。驶泊段腰口江面。堵其南窜。布置尚为周密。红山窰、系李若珠大营后路。一经失陷。饷道不通。情形万分危急。现在朱承先、张威邦各军。业已驰抵瓜埠。著即严饬各军。奋力进攻。前后夹击。先将红山窰营垒。赶紧攻克。以通饷道而全大局。所有失守营盘各员。著即查明分别参办。将此由六百里谕令知之。　　

○又谕、御史林之望奏、怀远县民人胡文忠、呈递书函、以死迫伊代奏一摺。该民人全家被难。卖女来京。以地方大冤未伸。欲行叩阍。并呈递书函。经该御史劝阻。旋在会馆自缢。据该民人书函内称、胜保以酒色行乐。不顾生民涂炭。张泷投诚复叛。李兆受滋扰滁来。翁同书将降匪之知县王启秀、保升知府。通匪之怀远主簿顾长源、擢用知县。道员黄元吉、不借怀远县饷银。以致该县失守。又纵兵抢掠。设卡剥民各等语。胜保、翁同书、剿办皖匪。日久无功。地方糜烂已极。胡文忠所指各情。未必无因。著和春、何桂清、遴派妥员。前往江北密行访查。如胜保耽于酒色。奏报不实。翁同书保举匪人。即著据实具奏。胜保系安徽一路督兵大臣。一时颇难更易。著和春、何桂清、于江南江北带兵大员中。择其堪以胜任者。酌保一员。候朕简用。原摺单并胡文忠信函。均著钞给阅看。将此由六百里各谕令知之。
  </div>
  <div class="pagination">
   <a href="清实录咸丰朝实录_page416.html">
    上一页
   </a>
   <span>
    ...
   </span>
   <a href="清实录咸丰朝实录_page412.html">
    412
   </a>
   <a href="清实录咸丰朝实录_page413.html">
    413
   </a>
   <a href="清实录咸丰朝实录_page414.html">
    414
   </a>
   <a href="清实录咸丰朝实录_page415.html">
    415
   </a>
   <a href="清实录咸丰朝实录_page416.html">
    416
   </a>
   <span class="current-page">
    417
   </span>
   <a href="清实录咸丰朝实录_page418.html">
    418
   </a>
   <a href="清实录咸丰朝实录_page419.html">
    419
   </a>
   <a href="清实录咸丰朝实录_page420.html">
    420
   </a>
   <a href="清实录咸丰朝实录_page421.html">
    421
   </a>
   <a href="清实录咸丰朝实录_page422.html">
    422
   </a>
   <span>
    ...
   </span>
   <a href="清实录咸丰朝实录_page418.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
