<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 42 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 42 页/共 1860 页</h1>
    <div class="content">○实授王士任、为福建布政使司布政使。　　

○旌表守正捐躯之江苏丹徒县民胡嘉谟妻、华氏。　　

○甲寅。上诣雍和宫梓宫前、行月祭礼。　　

○诣皇太后宫问安。　　

○以内阁学士吴金、为武会试正考官。刘统勋、为副考官。　　

○旌表守正捐躯之江苏华亭县民胡殿英妻、邓氏。　　

○乙卯。上诣皇太后宫问安。　　

○户部议准、河东盐政苏赫臣奏、请于乾隆元年余、引十万道之外、添给余引十万道。接济民食。从之。　　

○兵部议覆、原署奉天将军觉罗柏修奏、请赏给奉天在家兵丁、吉凶事务滋生银两。应如所请。于盛京户部钱粮内、赏银二十万两。交该将军、于一年后、将所获滋生利银、照宁古塔、黑龙江之例、分别开赏。从之。　　

○加赈江苏萧、砀山、二县、徐州一卫、水灾饥民。　　

○丙辰。上诣田村孝敬宪皇后几筵前祭奠。　　

○谕曰、朕前经降旨、令青州将军阿里衮、来京引见。候朕另降谕旨调用。今阿里衮到京、看其才具平庸。著照该部原议降调。所遗员缺、著领侍卫内大臣阿思海、前往管理。阿思海所遗员缺、著公奇、通阿署理。　　

○又谕、哈达哈、著来京。塞楞额、著赏给副都统衔。前往训练管辖索伦巴尔虎兵丁。　　

○丁巳。上诣皇太后宫问安。　　

○谕总理事务王大臣、朕即位以来、屡下求言之诏。至再至三、出于诚切。并非尚纳练之虚文。诚以朕躬阙失、无由自必。赖直言之匡正。而随时纳诲者、乃臣子事君之大义。胸有所见、即当直陈于君上之前。使言之果当、朕当即时改易、收转圜之益。即使其言不当、朕亦得以己意明白剖示、释其疑心。亦开诚布公之道也。今览蒋炳所奏、直摅所见、剀切敷陈。不负朕求言之意。乃近日言官中所罕见者。朕甚嘉之。但伊奏称哈元生、董芳、元展成、张照等、既明知其罪犯、显见其劣迹。不宜授以高官大职等语。哈元生身为提督、贻误封疆、朕所痛恨。因念其尚有勇力、曾著军功。是以从宽免罪。发往西路军营、以副将空衔、效力赎罪。并未畀以现任官职。董芳到黔不久。因与哈元生龃龉、以致军务稽迟时日、其罪尚轻。此中外所共知者。今发往滇南、止以副将效力、亦未复其原官。元展成本属中材。适当地方最难办之事。遂至经理周章。至巡抚无领兵之责、情尚可原。今补用臬司、令其自效、而官阶已降数等矣。至于张照、不过令在殿中修书行走、亦未授以职任也。况弃瑕录用。或降旨训谕后、而仍改用他途、予以自新之路者。此从古帝王罪疑惟轻、爱惜人材之意、朕亦或仿而行之。若事关名节、大玷官箴者、朕断不轻贷也。此数人之用舍黜陟、原出于朕之大公、而并无偏私之见。爰因蒋炳之奏、将朕意宣示之。然先事防微、人臣事君之大义。设因此而用舍任意。则大非慎简庶僚之意。此朕所时时自警。而群臣皆当随事绳纠者也。庄炳知朕求言之心、直陈已见。应加奖赏。以为言官劝。著交部议叙。朕愿大臣及言官等、时时以匡弼为怀。意所欲言、即直陈无隐。言之而当、朕自加以优待。即言之不当、朕亦不加谴责。惟是公私之辨。不可不严。倘有借直谏之名、以自行其私。妄冀惑乱朕听者。亦断不能逃朕洞察也。　　

○和硕恒亲王弘晊等、奏泰陵工程告竣。下部知之。　　

○刑部议覆、福建按察使觉罗伦达礼、奏请更定律例。一、雇人诬告。应与受雇诬告人者同罪。应如所请、嗣后如有雇人诬告者、除受雇人仍照律治罪外。其雇人诬告之人。照设计教诱人犯法、与犯法人同罪律、即与受雇诬告之人同罪。一、棍蠹窝娼。请定重惩之条。应如所请、嗣后如有无藉之徒、窝顿娼妓。引诱局骗。无论人数多寡。照违制律、杖一百。其劣衿、衙役、兵丁、窝妓在家。引诱局骗。及得受窝妓之家财物。挺身驾护者。革去衣顶。不准食粮充役。仍照违制例、杖一百。邻保知情容隐者、坐不应重律。受财者、准枉法论、计赃从重科断。失察之地方官、交部议处。一、同宗无服之犯奸者。应照凡人加等。应如所请、嗣后凡奸同宗无服亲、及无服亲之妻者。奸夫奸妇、照军民相奸、各枷号一月、杖一百、加为枷号四十日。杖一百。从之。　　

○又议覆、原任广东按察使白映棠奏、请停窃盗会勘之例。应如所请、嗣后除强劫盗案、仍照例会勘外。其以被窃具报者、查讯确实。无庸会勘。倘事主果有讳强为窃情弊。查出、照例治罪。如地方官有抑勒改报、讳强为窃。将文武员弁、仍照讳盗例议处。从之。　　

○调原任山西布政使司布政使温而逊、赴部引见。　　

○赈安徽泗州卫、屯田水灾饥民。　　

○戊午。孝慈高皇后忌辰。遣官祭福陵。　　

○户部议准、经略苗疆贵州总督兼管巡抚张广泗奏、平越、镇远、各府州县。条丁改徵粮米、原与徵银无异。请照条丁之例、蠲免三年。从之。　　

○予故副将管陕西兴汉总兵官事张杰、祭葬。赠都督佥事。　　

○是日起、上以孟冬享太庙。斋戒三日。　　

○已未。上诣皇太后宫问安。　　

○谕总理事务王大臣、据总督李卫面奏、乾隆元年直隶河工。河流循轨。工程平稳。实赖神明之佑等语。今年江南、河东、黄运安澜。浙江海塘宁贴。前已降旨、各令致祭河海之神。以答神贶。今直隶河神、亦应一体致祭。著传谕礼部知之。　　

○追封黄氏格格为仪嫔。遣官读册致祭如例。　　

○御试博学鸿词一百七十六员、于保和殿。命大学士鄂尔泰、张廷玉、吏部侍郎邵基、阅卷。　　

○兵部以武会试中额请。得旨、这考试。汉军取中六名。直隶取中十五名。江南取中六名。浙江取中五名。湖北中三名。湖南取中二名。四川取中六名。山西取中八名。广东取中十名。福建取中八名。江西取中二名。云南取中五名。山东取中五名。河南取中六名。陕西取中十五名。广西取中三名。贵州取中三名。　　

○以成都副都统乌赫图、为凉州将军。副都统衔敦巴、为成都副都统、原任江宁副都统黑色、为凉州副都统。副都统品级鸟枪护军参领色尔固楞、为庄浪副都统。　　

○赈江苏六合等十三州、县、卫、水灾饥民。并缓徵本年额赋有差。　　

○庚申。孝敬宪皇后忌辰。遣官致祭。　　

○谕、粤西旧有军屯田亩。当日原系给与各屯兵领耕。不与民田一例编徵四差等项。是以粮额较重于民田。其他州县、偏重之数无多。又无别项差徭。民间尚不至于苦累。惟武缘一县、所徵粮额。较之下则民田、每亩多出银二钱二分。未免过重。小民输纳维艰。著该抚将武缘县军田旧额酌减。每亩定以一钱徵收。永著为例。以示朕优恤闾阎之意。　　

○又谕、前奉皇考谕旨。骁骑校、护军校、兵丁等、所买官房未完银两。亦著照官员之例。俟由军营回京时、再行坐扣。临时朕另行酌定。此特欲看伊等在军前效力之处、酌量加恩之意。著交八旗。将军营回京之骁骑校、护军校、兵丁内、由军前列为一等者、全行豁免。二等者、坐扣一半。三等全行坐扣。　　

○户部议、查印委各官点验灾黎、按户计口。每有豪绅劣衿。将家人佃户、连名开送。又各官书役。结引亲族邻友、混报私收。甚至并无其人、捏造名口。借端影射。诡冒累累。转使真正饥户、遗漏删汰。应令该督抚严饬各属、尽心稽查。务使虚捏者不得冒领。则实在者不致删汰。倘有前项情弊、立即申详、黜革究拟。如该地方官徇情纵役。贻累灾民。该督抚即行严参、从重究处。又被灾各属。凡贡监生员、实系赤贫乏食者。令报明该教官、确查造册、转送该地方官。按其家口、酌加抚恤。并严饬该教官、不得徇情诡冒。挟私批驳。从之。　　

○兵部议覆、漕运总督补熙奏、漕标两营副将、游击、都司、等员。每年派催粮船。营中将备乏员。不能专心训练。致兵丁技艺多疎。须添大员弹压。请将漕标现兵一千八百余名、分为三营。左营副将、改为中营副将。管辖都司一员。千总二员。把总四员。外委千把四员。领马步兵七百名。左营、请添设游击一员。守备一员。管辖千总一员。把总三员。外委千把四员。领兵五百五十名。右营、游击一员。管辖守备一员。千总一员。把总三员。外委千把四员。领兵五百五十名。止须添设游守各一员。无庸增设粮饷。副将、改给中营关防。新添游守、建立衙署。从之。　　

○赈两淮分司所属板浦、徐渎等场、水灾灶户。并停徵本年分额赋有差。　　

○是月。盛京工部侍郎希德慎奏、原任侍郎对琳。委派管千丁之四品官王世奇等、修理鹿角工程。其节省银两、不以实奏。又不饬令贮库。任王世奇私行收存。事在恩赦以前、已经援免。可否仍令在原任行走。得旨、似此犯法之人。幸遇恩赦。宽免其罪而已。奏请留于原任、甚属非是。希德慎、著该部查议具奏。　　

○直隶总督李卫、遵旨议驳顺天府府丞周绍龙条陈内、称平粜无益于国计民生。请停止直隶买谷籴麦。得旨、此一条原不合宜。部议即欲准行、经朕谕令改为发交督议者。卿所奏是。知道了。　　

○又奏、请豁冀州衡水等县、盐＜?土兼＞地亩额赋。正定府城河、稻谷租银。及易州山厂、大兴县裁革之丁课。得旨、是。应行逐一查明、次第请旨者。　　

○署江苏巡抚顾琮等奏、请酌减苏松太三府州浮粮。得旨、此事久在朕计虑中。欲俟一二年后、再行酌量降旨。卿等到彼时、再行题奏。　　

○江南苏州按察使郭朝鼎、密陈苏松浮粮之原委。原旨、此事久在朕计虑中。但行之须有次第。而经费亦不可不算。所奏知道了。　　

○江西巡抚俞兆岳奏、赣县两次火灾情形。得旨、地方灾异、岂能保其必无。省愆修行、在所当先。而赈恤难民、勿致失所、尤不可缓。至于神明之佑、系必有之事。当令属员致祷、以为民祈福。而民间火烛之事、尤宜严谨、不可少纵者也。　　

○闽浙总督衔专管福建事务郝玉麟等、会奏台湾土番射死兵民。逃往生番山内。乌牌等情愿擒拏送究、以赎前愆。得旨、知道了。拏获凶犯、严审定拟、固所当然。至弁兵生事、亦不可不究。其乌牌遵守法纪、亦所当优劝者也。　　

○户部尚书署湖广总督史贻直、具摺谢恩。得旨、览卿奏谢矣。近日有人议论卿操守一节。谓今年春夏之交、颇有风声。近则稍收敛云云。朕风闻如此。岂可因此而责卿。且信卿亦断不敢为。抑亦断不忍为。但朕有所闻而不以告卿、反非君臣一德同心之意。或卿家人故吏、瞒卿否耶。若然、则当重处、以明白自已心迹。使阖省之人、诚心悦服者也。　　

○又奏、杨凯不胜提督之任。请将彝陵镇总兵王进昌、为湖广提督。得旨、朕因杨凯不胜其任、甫降旨调来引见。尚未颁发。而卿奏适至。可谓千里同心。但因军前回京、无任可到之提督颜清如、汉仗颇好。亦出过力。若弃置而不用、殊为可惜。是以命彼前往署理。但伊才具、看来尚未十分练达。卿其试看。如不胜任、再行奏请。至于王进昌、著实去得。将来自然是一提督器局也。　　

○湖南巡抚高其倬奏、办理绥宁、城步、苗猺。现与督臣史贻直、提臣杨凯、商定。以多方缉擒为先。至必不得已、必待奏明、方行用兵。其应建卡房、了楼、及城步城垣、查明筹办。得旨、好。应如是徐徐次第料理者。又批、杨凯自升用提督、大不如先。可传此旨教饬之。又批、此事汝与史贻直任之。不可委杨凯。　　

○河南巡抚富德、遵旨覆奏粮价。得旨、知道了。闻汝家人汝子、瞒汝而收受门包。汝实不知乎。抑作为不知乎。汝操守二字、朕于汝临去时、即不敢深信矣。汝其慎之。以贪而致富、又能长久保守者、其谁耶。且不至于连旧有之资皆倾弃者、又几人耶。独此惩贪一节、朕实时时欲效法皇考者也。汝其识之。　　

○山东巡抚岳浚、奏报各属秋收分数。得旨、通省收成。七八分者居多。而至少者、亦系六分。且不过十数州县。则东省今年可谓丰岁矣。曷胜忻悦之至。　　

○山西巡抚觉罗石麟奏、清查保甲之时、分别填注户口。遇当赈之际、仍挨户确查。得旨、知道了。自应因地制宜、如是办理者。　　

</div>
    <div class="pagination">
<a href="清实录乾隆朝实录_page41.html">上一页</a><span>...</span><a href="清实录乾隆朝实录_page37.html">37</a><a href="清实录乾隆朝实录_page38.html">38</a><a href="清实录乾隆朝实录_page39.html">39</a><a href="清实录乾隆朝实录_page40.html">40</a><a href="清实录乾隆朝实录_page41.html">41</a><span class="current-page">42</span><a href="清实录乾隆朝实录_page43.html">43</a><a href="清实录乾隆朝实录_page44.html">44</a><a href="清实录乾隆朝实录_page45.html">45</a><a href="清实录乾隆朝实录_page46.html">46</a><a href="清实录乾隆朝实录_page47.html">47</a><span>...</span><a href="清实录乾隆朝实录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
