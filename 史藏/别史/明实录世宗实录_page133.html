<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 133 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 133 页/共 518 页</h1>
    <div class="content">

明世宗肃皇帝实录卷之二百二十八
　　嘉靖十八年八月乙丑朔秋分祭夜明于夕月坛遣成国公朱希忠行礼礼部尚书严嵩分献
　　○丙寅升江西右布政使黄卿为本司左布政司江西按察司副使俞夔为本司按察使四川布政使司右参议孙应奎为湖广按察司副使
　　○会昌侯孙杲妻顾氏为其子应乾奏袭祖爵不许吏部议称外戚旧无袭封之制洪熙以后或以庆赏或以陈乞封爵实自兹始历年既久转相援引名器益轻今孙氏之先孙忠缘外戚进封伯爵其后议革夫复何辞第其子继宗者宣德初年累有军功正统间同与土木之变历升都指挥佥事今顾氏之奏以此但裁革奉有明旨不敢轻议而军功既经查明或量为节减以偿之奏闻得旨会昌侯既先年会议有旨裁革著在令甲仍宜遵照革袭毋得变更
　　○升永平守备指挥毛绍忠为署都指挥佥事充建昌营游击将军
　　○丁卯祭先师孔子命大学士夏言行礼
　　○  上谕礼部朕前旨以八月开讲视事如故缘朕自五月二十五之夕梦  梓宫舟行为风所撼心甚惶惧即躬诣西内金海祷祀玄冥寻又以天妃经卷附  梓宫舟上用祈神祐果神降之休顺流而下朕心以宁顷以展谢举祭久居西内重为凉气所袭身用不康然  二亲之大事以襄朕虽小妨何害第生辰之贺未忍受百官全礼可视元日例行开讲视事于来春举之礼部其宣示诸司礼部固请朝贺不许
　　○升大理寺右少卿王道中福建布政使司左布政使陈卿俱府尹道中顺天卿应天
　　○戊辰升刑科都给事中戴儒为太仆寺少卿
　　○己巳祭  帝社  帝稷命翊国公郭勋代
　　○命文武大臣郭勋夏言等以  慈孝献皇后祔享告  太庙及  列圣群庙
　　○礼部等衙门以  山陵祔庙礼成请行奉慰之礼  上曰卿等以礼言良是第朕在少理免行
　　○庚午升广西按察司佥事操松为四川布政使司右参议
　　○夜昏刻月犯心宿
　　○辛未奉  慈孝献皇后神主祔  睿宗献皇帝庙  上率  皇后及嫔行礼如仪
　　○勋辅大臣及文武衙门以  神主升祔  庙享大礼告成上言奉慰  上曰朕冲昧稔愆累及  父母并昇帝右今者送终礼毕孤惟永慕转觉不堪卿等陈慰具悉忠悃但人子之情未尽者莫如朕甚奉天勤民恐益昧退卿等左右丞弼须日加忠荩以匡之
　　○以  万寿圣节遣西宁侯宋良臣安仁伯王桓玉田伯蒋荣分祭  七陵左都督方锐祭  恭仁康定景皇帝陵寝中官祭  恭让章皇后陵寝长宁伯周大经祭  孝洁皇后陵寝
　　○壬申升湖广右布政使冯时雍为福建左布政使山西按察使曹嘉为江西右布政使福建漳州府知府孙裕为江西按察司副使
　　○癸酉以明日  万寿圣节  奉先殿行祭礼遣翊国公郭勋代  孝慈高皇后忌辰  景神殿行祭礼遣成国公朱希忠代
　　○朝鲜国王李怿差陪臣户曹参判郑洗虎等奉表及方物贺  万寿圣节宴赉如例
　　○户科给事中杨上林参论顺天府府尹王道中系京师人桑梓故乡例应回避而偃然受命非所以远嫌疑一政体也章下所司
　　○甲戌  万寿圣节  上行告  天礼于  玄极宝殿文武群臣行礼如正旦仪
　　○免群臣节宴赐钱钞宴四夷使臣如例
　　○乙亥朵颜等卫都指挥哈哈赤等差头目干罗出等进贡贺  万寿圣节哈密卫委兀儿地面夷使癿吉满可等进贡谢恩各宴赉如例
　　○丁丑赐文武大臣命妇金币有差以祔  庙礼成也
　　○升巡按直隶监察御史樊得仁俸一级仍赏银币是年七月虏寇蓟州擦崖子关得仁适巡操至太平寨闻报即督励官军策援虏退巡抚都御史张汉以闻  上以得仁忠劳可嘉故有是命
　　○戊寅礼部以大报等祀册副进览
　　○己卯以  大享请配告于  睿宗献皇帝庙
　　○录狭西贺兰口红寺堡等处获功官军邓云等一十九人凉州永昌堡等处获功官军王亮等三十二人各升赏有差
　　○庚辰裁革南京新设巡捕指挥一十八员从御史利宾议也
　　○壬午行  大享礼于  玄极宝殿
　　○升定边营守备指挥傅钟为署都指挥佥事充宁夏游击将军
　　○造卤簿驾仪并直驾人衣帽
　　○甲申以恭制  皇天王册祖考宝册及祗建  皇穹宇兴工躬奏告  上帝于  南郊泰神殿文武百官各具吉服恭诣昭亨门候  驾遣翊国公郭勋祭司工之神
　　○升狭西按察使刘彭年为湖广右布政使
　　○丙戌祭历代帝王遣成国公朱希忠行礼
　　○  宪宗纯皇帝忌辰  永孝殿行祭礼遣英国公张溶祭茂陵
　　○戊子益王祐槟薨命阳武侯薛翰致祭有司治葬如例谥曰端
　　○黜原任南京户部浙江司郎中李希说为民先是希说以营膳主事升职乃四年不赴任至是屯田缺郎中吏部推希说改补止以违限六月为言  上责吏部失于查核因有是命
　　○先是闰七月间虏入宣府张家口堡杀虏甚众总兵官江桓诡以斩获二级奏闻冀掩其罪  上曰地方被祸已惨桓乃以斩获掩餙法当究治但有事之际姑停俸戴罪剿贼仍令巡按御史查勘失事情实以闻
　　○翊国公郭勋言内外管工官员多偷安自便且升转太速以致各官观望待迁怠弃职业又不肯克期催督物料俱乞降旨容参奏并科道官论劾从之
　　○庚寅吏部尚书许赞都察院掌院左都御史王廷相协理右都御史毛伯温各以考察庶官先上＜锍-釒＞乞休  上不允各令秉公考察
　　○初周世孙朝堈援楚世子显榕例乞即于服内册封礼科驳寝其事至是复奏许之
　　○成国公朱希忠为其母夫人杨氏乞祭葬诏如例给之
　　○辛未录宣府死事夜不收杨思中等六人之子各实授一级
　　○录宣府西阳河等堡获功官军刘经等七人升赏有差
　　○壬辰建造  皇穹宇命翊国公郭勋武英殿大学士夏言顾鼎臣兵部尚书张瓒锦衣卫都督同知陈寅指挥使张锜赵俊并尚书严嵩定日视工
　　○癸巳录兵部尚书兼右都御史毛伯温孙懋宗为国子生先是伯温子朴已荫而疾以懋宗补之
　　○吏部考察在京五品以下官员不谨尚宝司少卿徐江山大理寺右寺丞李鹤鸣吏部文选司主事史际等六十七人浮躁通政司右参议朱继忠户部广西司郎中王廷干等十三人年老户部湖广司员外郎郑翘等十四人老疾刑部四川司主事张景安等八人才力不及翰林院编修范瑟户部浙江司员外郎罗傅等四十五人诏各黜退降调如例
　　○以灾伤免河南所属州县存留税粮有差及坝上河间保定诸仓米豆价视旧所徵数递减其一仍发帑银赈济
　　○以灾伤免狭西西安延安凤翔巩昌临洮平凉庆阳汉中诸州县田粮如例
　　○甲午大学士夏言顾鼎臣各以考察乞罢自陈  上俱温旨留之
　　○赏巡抚辽东右副都御史刘漳巡按山东监御史乔佑各银币仍令以礼奖劳山东右参议高登佥事张九叙辽东苑马寺卿李珣以其赈济有方全活者众也
　　明世宗肃皇帝实录卷之二百二十八

大明世宗肃皇帝实录卷之二百二十九
　　嘉靖十八年九月乙未朔礼部进  大祀日册
　　○是日日食三分在未明之前免诸司救护
　　○补荫故大学士张孚敬侄卿为中书舍人始孚敬六年考绩荫其子逊臣未久卒至是孚敬妻潘氏请以卿补荫许之
　　○以灾伤免直隶真定顺德广平大名所属州县及四卫所田粮如例
　　○丙申行边使兵部尚书翟銮言嘉峪关最临边境为河西第一隘而兵力寡弱墙濠淤损乞益兵五百防守并修浚其淤损者仍于濠内添筑边墙一道每五里设墩台一座以为保漳  上从其议
　　○丁酉霜降节遣西宁侯宋良臣驸马都尉谢诏安仁伯王桓分祭  七陵左都督方锐祭  恭仁康定景皇帝陵寝及  哀冲太子坟所内官祭恭让章皇后陵寝玉田伯蒋荣祭  孝洁皇后陵寝
　　○戊戌  孝恭章皇后忌辰  永孝殿行祭礼遣定公徐延德祭  景陵显陵事竣管工太监鲍忠监工都给事中郭鋆等举劾供事官功罪下礼部议覆得旨太监袁亨工部右侍郎顾璘巡抚湖广都御史陆杰等五十有一人各赏银弊有差江西按察司副使等菅怀理等三十二人下巡按御史逮问巡按应天都御史殴阳铎夺俸一月山东右布政使致仕刘士奇革职为民
　　○命南和伯方寿祥子东袭爵
　　○巡抚宣府等处右佥都御史郭登庸以疾请告许之
　　○壬寅礼部尚书严嵩兵部尚书张瓒户部尚书梁材工部尚书蒋瑶掌詹事府事礼部尚书兼翰林院学士温仁和刑部尚书周期雍各以考察自陈乞罢俱令供职如故
　　○免漕运都御史周金赴京议事以地方有事从巡按御史杨瞻之请也总兵官赴京如故
　　○癸卯以斋戒免百官节宴
　　○吏部左侍郎兼翰林院学士张邦奇张潮礼部左侍郎翰林院学士詹事府少詹事张璧礼部右侍郎翰林院学士兼詹事府府丞蔡昂户部右侍郎王杲礼部左侍郎掌通政司事陈经兵部左侍郎樊继祖右侍郎张润刑部左侍郎宋景工部左侍郎吴大田右郎郑绅各以考察自陈乞罢俱令供职如故
　　○甲辰巡抚江西都御史王暐上言臣句容人句容朱家巷为  圣祖肇迹之乡明载王牒  陵碑可徵与周之漆沮有邰比去县治可十数里地名龙爪树下即古来朱家巷地今其树存有宜封识显扬以隆本始  上可其奏下所在守臣访求实迹竟莫有据已之
　　○赐阜国公王镇及其妻叚氏祭葬镇  孝贞皇后父也
　　○乙巳赐吏部左侍郎兼翰林院学士张潮母刘氏葬以讲读劳也
　　○丁未升狭西行太仆寺卿吴瀚为按察使贵州本政使司左参议诸偁为按察司副使又广东按察司佥事朱道澜为山东佥事张九叙俱为布政司左参议瀚山西偁九叙俱仍本省
　　○吏科都给事中薛廷宠狭西道监察御史戴璟等以考察拾遗论劾礼部尚书严嵩兵部尚书张瓒刑部尚书周期雍总督漕运都御史周金原任吏部侍郎谢丕起用户部侍郎胡琏工部侍郎吴大田巡抚大同副都御史史道巡抚山东副都御史曹兰提督南赣佥都御史郑坤巡抚云南佥都御史汪文盛清黄通政吕希周通政郭秉聦太仆寺卿杨维聦少卿李邦直南大理寺卿汪珊翰林院侍读学士廖道南右春坊右司直张寅顺天府府尹王道中户部主事曹濡各不得职宜罢得旨嵩瓒朕所简用并期雍已有旨矣丕金文盛珊道俱留用琏大田兰令致仕坤道南寅秉聦维聦道中濡闲住希周邦直为民
　　○以水灾免直隶太仓崇明嘉定上海华亭盐城海门通州泰州兴化如皋及诸卫所盐场沿海一带税粮如例仍议赈贷之
　　○虏再寇宣府南路深井等处巡抚都御史楚书以闻兵部请逮治緫兵官江桓参将贾英失事罪  上曰临敌易将兵家所忌姑令戴罪剿贼俟事宁并闻仍谕兵部务量材授任不得偏狥以误边计比虏退兵科都给事中冯亮劾桓等累次失事不胜重任得旨桓英失事重大俱革任职听勘兵部即选推堪任者代之
　　○戊申升辽东苑马寺卿李珣为狭西按察使大理寺署左寺副李良为陕西按察司佥事
　　○巡抚辽东都察院左副都御史刘璋以疾乞休许之
　　○命故武进伯朱江弟海袭祖爵
　　○修理  孝陵墙完赏魏国公徐鹏举南京工部尚书周用右侍郎胡训等各银币有差
　　○己酉  上谕吏礼二部我  皇祖定制岁举祈谢  天地神祗大醮为民之心如此切至迺者邵真人没此典似不可久旷其以高士陶典真进封神霄保国弘烈宣教振法通真忠孝秉一真人领道教事緫各宫观住持知道录事给诰印赠其父母封其妻各给与诰敕陈善道为真人法孙亦加封清微阐教崇真卫道高士兼三宫住持换给诰命各该所司趣行之
　　○升南京工部右侍郎胡训为南京都察院右都御史改原任提督抚治郧阳右副都御史王学夔于南京操江兼管巡江
　　○庚戌礼部尚书兼翰林院学士严嵩以被论自陈  上曰卿＜锍-釒＞云为人臣于今时必使主孤立自劳率皆观望祸福此言已尽矣宜益尽心以副简任不必辞避
　　○升光禄寺卿赵廷瑞为都察院右副都御史巡抚陕西
　　○辛亥立冬祫享  太庙
　　○命翊国公郭勋代
　　○升吏科左给事中马汝彰为刑科给事吏科右给事中沈良材为工科左给事中兵科给事中朱宪章任瀛吏科给事中吴从义俱右给事中宪章户科瀛兵科从义兵科
　　○癸丑以旱灾免甘州山丹西宁凉州镇蕃庄浪永昌肃州高台古浪诸卫所屯粮如例仍发在所仓库钱粮赈之
　　○以旱蝗免湖广郧阳襄阳荆州德安承天武昌常德荆州岳州衡州等府所属州县及靖州沔阳二卫保靖宣慰司税粮如例
　　○南京道录司左玄义王道诚等请为  圣母建斋醮允之命应天府供办甲寅以南京户部所贮各关余课银五千两给南京工部铸造嘉靖通宝
　　○乙卯赐礼部右侍郎兼翰林院学士张壁母王氏祭葬从壁请也
　　○咸宁侯仇鸾受命议讨安南滨行请带闲住省祭等官吴电等一十人与俱  上怒令兵部查议以闻兵部因奏鸾越例妄请鸾亦寻＜锍-釒＞引罪  上念鸾方膺重命姑不究令法司逮治电等夤缘希进之罪
　　○丙辰故大学士张孚敬子逊业上其父遗＜锍-釒＞及钦赐图书谕劄缴进上曰览尔父遗＜锍-釒＞朕用恻然札帖录本缴进图书俱收入
　　○升工部都水司郎中涂楗为广东按察司副使  丁巳礼部上  圣驾躬诣  长陵奉安  成祖陵碑仪注具如先次谒  陵仪诏如拟
　　○以水灾免直隶安庆应天苏州松江太平徽州池州宁国广德田粮如例
　　○添设浙江湖州府通判一员于乌镇署劄主缉捕盗贼兼管治农水利从巡按御史传凤翔奏也
　　○诏建立  恭让章皇后恭靖贤妃等妃申懿王等王悼恭太子等太子永清公主等公主各坟碑碣
　　○戊午少傅兼太子太傅礼部尚书武英殿大学士夏言奏请给假改葬  上曰卿所陈＜锍-釒＞朝上朕当夕允以示教人孝也顾数日尚未答者非朕不体至情但朕之简任倚托在卿独重况职居辅首宜竭忠赤匡赞朕治此奏难俞勿再以请  行边部尚书兼都察院右都御史翟銮以考察自陈乞罢不允仍令悉心经略边务
</div>
    <div class="pagination">
<a href="明实录世宗实录_page132.html">上一页</a><span>...</span><a href="明实录世宗实录_page128.html">128</a><a href="明实录世宗实录_page129.html">129</a><a href="明实录世宗实录_page130.html">130</a><a href="明实录世宗实录_page131.html">131</a><a href="明实录世宗实录_page132.html">132</a><span class="current-page">133</span><a href="明实录世宗实录_page134.html">134</a><a href="明实录世宗实录_page135.html">135</a><a href="明实录世宗实录_page136.html">136</a><a href="明实录世宗实录_page137.html">137</a><a href="明实录世宗实录_page138.html">138</a><span>...</span><a href="明实录世宗实录_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
