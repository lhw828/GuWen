<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 67 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 67 页/共 505 页
  </h1>
  <div class="content">
   ○又谕、胜保奏、督队驰抵临潼。适遇大股回匪迎扑。官军奋力剿杀。大获全捷。并十四日续获全胜各摺片。胜保悬军深入。两日之内。疾驰二百余里。猝遇大股悍回。以少击众。叠挫凶锋。剿办尚属认真。该大臣现拟令各军屯扎临潼。自率偏师。由闲道先赴省城。与瑛棨面商调度机宜。自系尚未接奉叠次所寄谕旨。逆回狡诈异常。若侦知胜保已离军营。以全力攻扑留屯营盘。则兵分力单。回顾非易。马德昭护送薪炭之败。前车可鉴。查阅逆回马得友供词。内有欲攻破同州西安。以为根本之语。足见贼意并注朝同一带。该处偪近晋疆。逆回垂涎已久。山西防兵。又复单弱。若大军一意西趋。必至偪贼东窜。胜保一军。反成尾追之势。于大局殊有关系。本日据成明奏、朝邑危急。虽有胜保拨来马步七百名。仍不敷守城之用。著胜保仍遵前旨。迅即折回同州。将王阁村等处巢穴。悉数埽荡。务令拔其根株。以渐解散。胜保奏雷正绾一军。已抵蓝田。遥计日内多隆阿必已行抵陕省。著将西安省城及渭南一带战守机宜。妥为筹画并督饬雷正绾等奋力剿洗。不得因胜保在陕稍存推诿。至逆回一经惩创。难保不作西窜之计。并著多隆阿瑛棨熟筹审计发为防范将此由六百里各谕令知之。　　

○又谕、曾国藩奏、徽甯饷需支绌。请饬江西协拨漕折银两等语。现在浙氛仍炽。徽防紧要。著沈葆桢于漕折项下。按月批解银四万两。协济徽甯军饷。务须源源拨解。毋稍迟误。一俟皖南入款稍充。即由曾国藩酌量奏请停拨。将此由五百里谕令知之。　　

○又谕、前因江浙军务紧要。特派晏端书驰赴广东。驻扎韶关。督办广东通省厘金。接济军饷。嗣据晏端书奏、因省城应办事宜。尚未就绪。是以尚未赴韶。至韶关厘金。拟先支四个月。赶解浙皖。以应急需等语。览其所奏。晏端书办理厘务。未得头绪。已可概见。迄今又将月余。仍未将办理章程。及解过军饷数目。详晰具奏。其为诸事掣肘。更属显然。近来外省官吏。于劝捐抽厘等事。往往侵蚀分肥。饱其私橐。若他省人员前往试办必多方掣肘。不使其废然思返不止。此等恶习。殊堪痛恨。著晏端书督饬派出道府各员。会同曾国藩所委人员。实力筹办。傥有该省官绅。暗中作梗即著据实从严参办。劳崇光身为封圻大吏。目击时事多艰。军饷关系紧要。况江南军务。正有转机。不得已藉广东厘金。以资分润。尤为大局所关。傥该督存畛域之见。或任令不肖官绅。任意阻挠。致令厘金毫无起色。不能挹彼注兹。惟劳崇光是问。毋谓言之不早也。将此由五百里各谕令知之。　　

○又谕、张亮基奏、遣散练众。分起给赀回滇。又有后起练众万余人。意欲来蜀就食。均经阻止等语。林自清所带练众。既未遣散。又有各起滇练。陆续而来。川省军务方殷。岂容练勇叠次滋扰。该前督于遣练一节。办理毫无把握。且行抵重庆四月之久。尚未定期赴滇。其玩误取巧之心。已可概见。著潘铎、张亮基、将练众速行安置。迅即赴滇。不准藉词延宕。后起滇练。饬令折回。傥阑入川境。惟张亮基是问。张亮基奏请留兵练二千。交林自清管带留川。是否可行。著骆秉章斟酌妥办。如恐其偾事。即著张亮基带令回滇。剿办大理股匪。林自清系该前督旧部。既不能策令剿贼。又不能妥为笼络屡次渎请留川。希图委卸。是诚何心。骆秉章先后给过川赀。已有八万七千两之多。此次张亮基又收用重庆绅粮捐银一万五千两。为数已属不少当赶紧设法散遣。催出蜀界。毋致贻误邻封。参将张升。是否可以留营。并著骆秉章酌量办理。将此由五百里各谕令知之。　　

○赏安徽广德州投诚贼目王永虎等顶带有差。　　

○以陕西临潼剿办回匪获胜。赏都司马凤全、侍卫常升、佐领新色、巴图鲁名号。复已革参将宋景诗职。予阵亡协领乌章阿、凤春、祭葬世职加等。　　

○予江苏合门殉难江甯生员焦克俊眷属四十一名口、武进生员吴坦眷属十名口分别旌恤如例。　　

○予安徽太湖殉难生员王宗维等绅民妇女一千四百七十二名口分别旌恤如例。　　

○调张家口牧群马五百匹。赴钦差大臣胜保军营备用。　　

○壬申。谕内阁、恭亲王等奏、请饬催各省欠解工程饷银一摺。定陵工程饷需。各该省共欠解至一百八十三万两之多。文宗显皇帝轸念时艰。以筹解军需为急务。不忍再以工程欠饷。严切催追。惟现在梓宫尚未奉安。亦由陵工未能告竣。若各省再不迅速报解。必有停工待饷之虞。关系至为紧要。著各该省督抚监督等、将此项欠解工程饷银赶紧如数起解。毋再迁延贻误。以重工需。　　

○又谕、前因抽查漕粮御史延楷等奏、内仓胥吏。有向大通桥车户需索使费等情。当经谕令该御史指名奏交刑部审办。兹据延楷等奏据车户杨宗武供称、伊于本年初充正役。曾闻内仓挑费。向须先与仓书徐位先讲明本年未经向其探问。该仓书遂一味推延等语仓储重地。该书吏等辄敢于开收米石需索使费。屡次推延。若不彻底根究。使作奸犯科之人。含混漏网。于漕政殊有关系。所有内仓书吏徐位先、大通桥车户杨宗武、著一并拏交刑部。严行审办。务期水落石出。以除积蠹而重仓储。　　

○又谕、李鸿章奏、查明湖州失守。并拏获逆弁正法等语浙江湖州府城被围数月。粮尽援绝。战守极苦。千总熊得胜将城外难民船只掳劫一空。复率领兵勇将城内粥局。抢去粥米数百石变卖。又借摉米为名。闯入人家。吊打偪勒。无所不至。迨无可摉括遂开门迎贼。以致湖城沦陷。熊得胜降贼受检点伪职。忽于七月内。潜至上海洋泾浜。经该署抚密饬署藩司吴煦等拏获。讯明确供。正法枭示。实足申国宪而洩公愤。至湖州失守详细情形。及城内文武各员下落。仍著曾国藩、左宗棠、查明具奏。　　

○谕议政王军机大臣等、李鸿章奏、北新泾解围沪防肃清一摺。逆匪垂涎沪上。已非一日。现虽被创遁归。难保不去而复来。李鸿章务宜督饬各营将士。分布要隘。严申警备。毋令逆踪再行窜入。方为妥善。前因鲍超一军。拟由东坝溧水。进攻金陵南路。谕令李鸿章于攻克青浦时。拨兵西攻苏郡。便可与鲍超东下之师。声势相接。该抚可即随时咨商曾国藩。为筹画进攻苏城之计。步步移营。以剿为防。与鲍超东下之师。两路夹攻。使贼匪备多力分。自不至并向东趋。致松沪各防。为所牵掣也。另片奏、湖州失守情形。赵景贤被执不屈。大节懔然。现尚被贼羁禁苏城。仍著该抚随时密探情形具奏。将此由六百里谕令知之　　

○补铸安徽太平府知府同知、含山凤阳舒城三县知县。舒城县儒学、各印信关防条记。从巡抚翁同书请也。　　

○以江苏上海击退窜贼免已革总兵官况文榜查办留营差遣。赏副将梁安邦巴图鲁名号。余升叙开复有差。　　

○予浙江杭州殉难翰林院编修张洵祭葬世职加等。眷属人等分别旌恤如例。　　

○予浙江各属阵亡殉难在籍县丞汪仁等绅民妇女二百七十员名口分别旌恤如例。　　

○癸酉。世宗宪皇帝忌辰。遣官祭泰陵。　　

○谕内阁、前因给事中郭祥瑞、奏参山东莱州府知府王鸿烈贪酷各款。并其子王祥麟包揽公事各情。当交谭廷襄从严查办。兹据奏称、王鸿烈并无嗜酒废公情事。其子王祥麟亦无包揽公事确据。惟王鸿烈当捻踪纷窜之时。辄因六十寿辰。听从亲友演戏为贺。高密县知县周用霖于南捻甫退之时。辄因母病愈。演戏酬神。均属不知大体。请将王鸿烈、周用霖、交部分别议处。王祥麟免议各等语。办理甚属轻纵。谭廷襄身任封圻。于属员劣迹。平时既漫无觉察。迨经有人参奏。交该抚从严查办。犹复偏听委员一面之词。弥缝粉饰。化有为无为见好属员地步。且此案系咸丰十一年奉旨交查之件。逾年始行覆奏。亦属任意稽延。殊堪痛恨。此案山东莱州府知府王鸿烈、于防务吃紧之时。辄听从亲友演戏。且以劣迹多端。致登白＜??闲＞。平日居官不职。已可概见。该抚仅请议处。不足蔽辜。王鸿烈著改为即行革职。勒令带同伊子王祥麟即行回籍。不准在山东逗遛。高密县知县周用霖、于捻踪甫退。辄在寓演戏酬神。该抚所拟将该员交部议处。亦属过轻。周用霖著改为交部严加议处。近来外省恶习。遇有御史参奏属员。其劣款较重者。往往意存消弭。仅将无足重轻之款。寻求一二以为塞责地步。相习成风牢不可破。不知属员恃有上司徇庇。复何所忌惮而不为岂朝廷委任疆吏。整饬百僚之意耶。谭廷襄狃于积习。己将其定拟过轻之处。从重改定。姑免驳令再奏嗣后遇有交查事件。务须秉公据实陈奏不准一字欺饰各该省督抚。均有稽查僚属。整顿地方之责务各力矢公忠毋蹈此等恶习。将此通谕知之。　　

○谕议政王军机大臣等、本日据多隆阿奏、楚军回豫。剿办粤逆。调拨庐营赴楚。并瑛棨奏、凤翔被扰。请饬胜保、多隆阿、分办陕省军务。英桂奏、皖捻偪近晋境。请饬多隆阿迎截各摺片。览奏曷胜焦急。粤捻数万。直扑淅川厅城。并扰及荆子关一带。石达开余党。又由四川窜踞竹山竹溪等县。粤捻大股又欲由荆子关一路。先窜郧阳。句结二竹逆匪进攻兴安府城。以冀联络汉中之贼。直赴西安多隆阿现因兵力不敷。拟调庐郡所留四营。会合攻剿。惟庐郡相隔遥远。未能即时赶到。多隆阿自应就现有兵力。扼要截击。毋令该逆窜入郧阳。与二竹汉中各股匪合并。致滋蔓延。雷正绾、穆图善两军。及义中等营。既经多隆阿檄令折回商南荆子关。并分驰郧西迎剿。著多隆阿即督饬诸军。迅将此路逆匪。埽除净尽。所有陕西平利窜匪。及武关防堵事宜。亦著多隆阿妥为兼顾。雷正绾一军。如尚未折回商南。即著留于西安。为胜保声援。以便分剿凤翔等处之匪。官文前已派何绍彩一军驰赴郧阳。著即饬令与多隆阿兵勇。会合夹击。并著饬令金国琛、梁作楫、所部兵勇分投迎击。一面剿办竹山竹溪之贼。一面严扼襄郡要隘。以防贼踪窜入。所有多隆阿营粮饷军火即著官文、严树森、源源接济。毋令缺乏。石达开股匪。现在川南叙永一带。何以遽越二千余里。窜至郧阳。究从何路突入。是否系前窜太平定远之蓝逆等股。著官文、骆秉章、查明具奏。汉中股匪。虽经毛震寿剿办。现又有由川续到滇匪郭刀刀一股。窜入平利县境。贼多兵少。势难兼顾。著骆秉章速行添兵。驰赴汉南会剿。不可稍分畛域。至陕省凤翔一带。复有回匪纷纷起事。并句结甘省悍回。凶焰甚炽。胜保前已督军驰至临潼。连获全胜。该处踞省密迩。计此时已可直达省垣。军情旦夕变迁。多隆阿全军。现将改赴楚省。则剿办陕回军务。即系胜保专责。应由何路进兵。著与瑛棨妥商办理。泾阳被围日久。亦应先往解围。凤翔贼匪初起。扑灭尚易。如能添拨兵勇。令马德昭剿办。亦可独当一面。均著胜保相机酌办。同朝一带。仍宜兼顾筹防。毋令窜扑晋省。姜台淩大股捻匪。窜至陕州。与晋省仅隔一河。屡经抢渡。经该处防兵击退。晋省蒲州一带。西防回逆。南防捻匪。隘口纷歧。到处吃重。英桂所请多隆阿由潼关直趋陕州之处。现在情形。断难照办。英桂务宜督饬在防文武。加意严防。毋稍疏懈。潼关毗连陕州。为胜保一军后路并著胜保、瑛棨、饬令哈连升严密扼守。毋令贼踪阑入。前因皖匪亳捻及张落刑大股西窜。谕令郑元善克期出省。驰赴洛阳。该抚于贼攻南阳时。藉词监临入闱。置紧急军情于不顾。并以败残余匪。不难殄除。饰词入奏。该抚安坐省垣。于各路防剿情形。毫无布置。以致粤捻各逆。纷窜西南。晋陕楚防。同时吃重。实属畏葸取巧。深堪痛恨。著即懔遵叠次谕旨。督率洪贞谦克日出省。并调集杨飞熊、杨长春、卢得胜、及李续焘各军。迅赴河洛。将此股捻匪。痛加剿除。毋留余孽。该抚既已贻误于前。傥再观望不进。致令蔓及晋陕。自问当得何罪。该抚前奏洪贞谦即日出省。现已将及一月。未据将出省日期奏报。尤属颟顸可恶。著即行查明。如果迁延不进。即遵前谕严行参处。僧格林沁所派恒龄一军。现在追贼行抵何处。著僧格林沁查明具奏。并饬令恒龄实力剿捕。毋稍松劲。郑元善出省后。省城空虚。恐亳捻回窜。著毛昶熙回防省垣。并著僧格林沁随时兼顾。将此由六百里加紧各谕令知之。　　

○又谕、徐宗干奏、佐理需员。谨举所知一摺。闽省军务吏治。废弛已极。亟应认真整顿。力挽颓风。且现在办理防剿。筹画饷需。在在均关紧要。若非佐理得人。必至有名无实。百弊丛生。贻误不可胜言。该抚单开之前任福建汀漳龙道桂超万等六员。已交军机处存记。该抚经朝廷特旨。破格起用。谅定破除情面。选擢贤能。共济时艰。当不至见好属员。援引私人。有负委任也。至查办各员。著懔遵前旨。秉公确查。迅速据实参办。不得迁延弥缝。存化有为无之见。致蹈外省督抚恶习。自干咎戾。将此谕令知之。　　

○又谕、常清等奏、哈萨克布鲁特移近卡伦。禀求内附。派员谕遣回牧一摺。并照译哈萨克等禀词呈览。哈萨克布鲁特部落。散居边外。族类日繁。自来首鼠两端。向背靡定。此次于两国分界未经会议之先。相率入卡。求给近地游牧。如果实因俄国苛派不堪。万难在卡外居住。何以上次俄国兵练。滋扰卡伦。哈萨克布鲁特之人。亦随同助力。且经该将军等开导。遂即弭帖服。领赏而去。并无执意坚求入卡情事。种种均属可疑。该将军等所称、恐将来以纳叛启衅。固属甚是。尤恐为俄人唆使。潜入卡内。窥我动静。不可不防。著常清、明绪、即行查明。未经移回者。尚有若干户。饬原派委员及总管等。善言开导。固不容轻易存留。致启觊觎之渐。亦不得办理操切。或阻向化之诚。至出卡后情形若何。并著随时探明具奏。另片奏伊犁河工修竣。核计收款用款。何以数目前后不符。其中恐有别项情弊。著即行彻底详查据实具奏。将此谕令知之。寻奏、哈萨克布鲁特均已移出卡外游牧。现届大雪封山。尚不至有潜行入卡情事。河工用款因借资民力得有赢余节省之钱。留作□山戊不□修经费经手各员。回堂稍迟。尚无别项情弊。报闻。　　

○山东巡抚谭廷襄奏、遵查平度州私穵金矿。照旧封禁。报闻。　　

○追予山东东昌阵亡署总兵官郝上庠、副都统舒明安、建立专祠。员弁兵勇绅士一并附祀。　　

○抚恤琉球国遭风难夷如例。　　

○甲戌。上诣观德殿几筵前供奠。　　

○谕内阁、本年九月初九日。朕奉慈安皇太后。慈禧皇太后。恭送文宗显皇帝暨孝德显皇后梓宫。奉移山陵。业经谕令各衙门敬谨豫备。诚以顾复深恩。昊天罔极。即躬亲执绋。哀恋亦曷能已。兹据王大臣等奏恭引康熙二年奉移世祖章皇帝实宫前往孝陵。诸王大臣援引古礼。吁止圣祖仁皇帝躬亲远送。仅于东安门外奠酒成案。酌经从权。合词吁恳恪遵成宪。暂停恭送一摺。我两宫皇太后重念钜典。抚朕藐躬。披览之余。倍增哀怆朕奉慈安皇太后。慈禧皇太后。召见议政王奕?、军机大臣文祥、宝鋆、曹毓瑛、惠亲王绵愉、惇亲王奕誴、醇郡王奕譞、礼亲王世铎、豫亲王义道睿亲王仁寿、肃亲王华丰、顺承郡王庆恩、御前大臣景寿、奕山、贝子载容、大学士祁寯藻、翁心存、协办大学士倭仁、尚书倭什珲布、万青藜、赵光、李菡、左都御史李棠阶、侍郎张之万、崇纶、灵桂、侍讲李鸿藻等。钦奉懿旨。谕以典礼攸关。衷怀怆恻。忾闻僾见。夙夜何安。凡在臣工。亦宜共谅。复经王大臣等殷殷吁恳。以朕冲年践阼。同符圣祖实录所载。彝典昭然。膺文宗显皇帝付托之重。允宜勉遵祖制。暂停亲送。情词恳切。出于至诚我两宫皇太后悲不自胜。勉从诸王大臣所请。用以仰承先志。俯顺群情惟敬念灵轝在道。不获躬亲夙夜茕茕。负疚滋甚。其如何遣近支亲王恭代之处。及一切应行典礼。著该衙门详查具奏。　　

○又谕、本年正月闲。据庆端奏浙江玉环厅城失守。旋即克复。请将署同知白让卿免议。当经降旨饬令庆端确查白让卿有无闻警先逃情弊。据实具奏。昨据吏部奏、因官文奏请以郑兰补授湖北汉黄德道一缺。系在该部以浙江候补道白让卿题补斯缺之后。请将郑兰撤销等语。白让卿一员。既有奉旨饬查事件。未经奏结。吏部何以不将该员扣选。又不于奏补汉黄德道员缺时。随摺声明。迹涉蒙混。该承办之司员书吏等。恐不免另有情弊。著该部明白回奏。　　

○谕议政王军机大臣等、有人奏、直隶骑马贼匪。为害益烈。地方官相率讳饰一摺。另片奏、贼匪携带功牌。人遂不敢诘问。请饬查验执照各等语。近因贼匪充斥。叠次谆切严谕。该督亦闲以获犯多名入奏。何以盗风仍未稍戢。以致一出都门。人人自危。是平日视弭盗为具文。迨奉谕旨。辄参奏一二员以塞责。其讳匿不报者。不知凡几。贼以官为不足畏。啸聚愈多。蔓延愈甚。该督膺畿疆重寄。任令属员讳盗。以致近畿地方。盗贼充斥。自问当得何罪。天津等属贼匪。曾据文煜、崇厚等奏、派拨马队兜拏。摺内所指景州等处地方。并著文煜添派马队。委明干道府等官管带前往。实力巡查。督饬该地方官严定限期。遴派干役。协同兜拏。查出窝藏之家。密速掩捕。毋任远扬。并著严定劝惩。如有拏获巨犯者。据实保奖。限满无获者。严参治罪。凡有骑马贼抢劫之案。无论何处失事。立即将文武员弁一概撤任。不得以摘顶留缉。虚应故事。如查有讳匿之案。该管道府与州县官一律治罪。至所称臬司孙治自到任后。通饬大道州县。如获骑马贼匪。该管知府及获盗之员。亲自来省审讯。以致需索门包饭食等费人言藉藉。佥谓该司以讳盗之意。明示属僚等语。著文煜查明。如果实有其事。即著据实严参。毋稍徇隐。至骑马贼翎顶戎装携带功牌。假冒武弁。尤为惯技。前经降旨。军营勇弁。因事撤退。及告假回籍者。均由该省及各军营给与执照。以凭查核。即著严饬该地方官切实盘查。如无执照印文者。即行严拏毋得仅以功牌为凭。受其蒙混。原摺片均著钞给阅看。将此谕令知之。　　

○又谕、前因曾国藩奏、查明江西咸丰十一年被害被水之南城等州县。恳请蠲免钱粮。当经降旨分别蠲免。兹据御史刘庆奏称、查该督原奏。系上年九月江西各州县详请查办灾区。曾经批准。何以迟至今年七月。始行入奏。又闻当司道详请查办时。该督并未批准。迨奉饬令查勘谕旨。始于十二月劄行司道查覆。江西九月至十二月。正当徵收钱粮吃紧之际。各州县既未奉文勘办。自必照常徵收。且查原单内。惟南城一县全行蠲免。其余被灾各区。均系含混开载。小民仍未实惠均沾等语。著曾国藩、沈葆桢、严饬各州县。将被灾被扰较重次重之区。分晰都图村社。详细奏报。以昭核实。如有溢徵钱漕。即留抵次年正赋。并将因何勘办迟延之故。查明具奏。原片著钞给阅看。将此各谕令知之。　　

○又谕、传谕护陕甘总督恩麟。前因瑛棨奏陕省回匪。欲句引甘肃老回。当经传谕恩麟严密防范。昨复据瑛棨奏甘省悍回。已至凤翔等语。甘省邻境边邑。处处与陕省接壤。回民聚族而居。倍多于陕。若再句结肆扰。则全局骚然必至不可收拾。前据沈兆霖奏、陕回有传单到甘。又甯夏府属之灵州。有回民数百。入境买马制械。当经谕令妥为防范。现在甘省悍回。已至凤翔。势成燎原。恩麟护理督篆。于此等重大事件。何以并无奏报。殊不可解。著即懔遵前旨。饬令各该地方稽查奸细。并晓谕良回。各安生业。庶已经句结者。可冀解散。未结句结者。潜消异谋。至省城关厢。所居大半回民。河州固原狄道等处。回族尤多。性复强悍。且撒回甫经投诚。难保不闻风复出。均著实力严防。随时化导。以期消患未形。傥敢颟顸粉饰。或张皇轻率。贻误大局。惟恩麟是问。　　

○先是致仕大学士祁寯藻奏、请复各省驻防考取文举人生员旧例。下礼部议。至是议上。各省驻防取进繙译生员。应令专应繙译。不必兼应文试。文生员专应文乡试。如有愿应繙译者。准其呈改。既改之后。不得再应文闱。中式后。文举人专应文会试。繙译举人专应繙译会试驻防文闱与繙译兼行。中额各不得过三名。从之。　　

○陕西提督孔广顺休致。以陕安镇总兵官雷正绾为提督。候补参领成禄为陕西陕安镇总兵官。　　

○以记名总兵官高连升为广西左江镇总兵官。　　

○乙亥。引见前任山西布政使常绩。得旨、以三品京堂候补。　　

○予江苏江阴等处殉难生员吴英等绅民妇女一百八十名口分别旌恤如例　　

○丙子遣官祭贤良祠。　　

○谕内阁、劳崇光奏、广东省城及近省各属。骤遇风灾。酌量抚恤一摺。览奏实深悯恻。滨海居民。猝遇风灾。漂没田庐。伤毙人口。纵横几及千里。实属非常灾异。虽据声称早稻登场。秋成尚不歉薄。而地方经此灾沴。蔀屋穷黎。深恐流离失业。亟应加意轸恤。以苏民困。著劳崇光督饬各该地方官。迅将省城所属及佛山新会等厅县。并虎门太平墟等处被灾各区。逐一亲行履勘。查明受害情形轻重。分别妥为抚恤。务使实惠均沾。小民各安生业。不至荡析失所。其距省较远各州县有无同时被风。并著劳崇光迅速查明。酌量抚恤。用副朝廷笃念民瘼。恫瘝在抱至意。　　

○谕议政王军机大臣等、本年九月初九日。文宗显皇帝暨孝德显皇后梓宫。奉移山陵。前曾谕令沿途地方官。毋庸另备御道。并谕令直隶总督于梓宫奉移借资民力之处。量加体察。以恤民艰。昨据王大臣恭引康熙二年成案吁恳暂停躬送。不得已勉从所请。所有沿途豫备经费。自更裕如。其梓宫经由之路。一切应办事宜。著文煜饬令地方官。循例敬谨豫备。尤当懔遵前旨。毋得藉端苛派。滋扰闾阎。以副轸念民艰之意。将此谕令知之。　　

○又谕、谭廷襄奏、驰赴济甯。剿办南捻。经僧格林沁督军大获胜仗现仍折回兖州。遮克敦布奏、拨兵防剿。并现办情形各一摺。南捻突入东境。屯聚金嘉交界之阳山满家洞一带。意在渡运北犯。谭廷襄以济甯地方紧要。亲往该处。加派队伍。前赴长沟守御。旋据报称僧格林沁亲督大军。于十七日驰抵城武。二十日在金山以东列仗。毙贼七八千名。现在向南跟追。办理甚为妥速。著僧格林沁即饬派出将弁。将此股贼众殄除。并将匪首胡四李城等设法捦获。仍将接仗获胜详细情形。迅速奏闻。以慰廑念。谭廷襄业经驰回兖郡。即将邹泗一带教匪。实力防剿。毋任肆行出掠。其应如何添兵剿办之处。著俟僧格林沁将此股南捻剿完。会商妥办。以期早日蒇事。遮克敦布奏、拟将西安马队四百名撤回。请调外火器营马队二百名。并添募马勇二百名各等情。外火器营马队。系为京营操防之用。岂能任听各军营纷纷调拨。所奏著不准行。至添募马勇一层。如果认真训练。原可资以剿贼。但恐奸匪溷迹必当随时严密查察。西安马队。尽可择其得力者。留于军营。不必概行遣撤。大名等属骑马贼匪。尚未一律剿除。著访明窝集处所。直捣巢穴。以净根株。将此由六百里各谕令知之。　　

○又谕、前因李鸿章奏请将前调之红单等船。即行停止。谕令都兴阿酌量具奏。本日据劳崇光奏、雇募红单战船四十号。派游击黄联开等管带。定期六月二十八日开行。因连日风信靡常。未能起碇。暂泊省河。七月初一日。陡起飓风。沈失船四号。收回船三十六号。均已损坏残破。现竭二十余昼夜之力修葺完好。并将遗失军火炮械。按照原配数目补发。另借给口粮银二千两。于七月二十五日。一同起碇放洋。前赴都兴阿军营等语。此项战船。既经驶入长江。不日即抵该将军军营。自无再令折回之理。惟红单船水勇。多系粤省亡命之徒。难保无跋扈骚扰情事。著都兴阿督饬黄彬妥为驾驭。严加约束。务使一兵得一兵之力。毋令别滋事端。如实系不能得力。转于江南北军务大局有碍。应如何撤回之处。即著都兴阿会同李鸿章酌量情形。妥商具奏。至劳崇光奏称、所发船租口粮。系自本年六月二十五日起。扣至闰八月二十五日止。其闰八月二十六日以后船租口粮。请饬江南给发等语。此项水勇。既隶该将军军营。自应由江南筹给。著李鸿章按月如数给发。其长借口粮银二千两。并著照数扣除。抵作收过广东协饷。以清款项。将此由六百里各谕令知之。　　

○又谕、恩麟奏、筹防甘省边邑。并请将马德昭一军。移扎长武一摺。现在陕省东西两路。俱有贼氛。若专由东路向西剿击。而西路无兵遏截。势必偪向甘省。蔓延益广。且甘省营兵。大半调赴他省。实任提镇大员。又皆在各路军营。东路有警。即乏大员带兵。该省防堵情形。甚属吃重。计此时西安当已解围。著胜保、瑛棨、酌量情形。或由胜保军营。或由省垣防兵内。添拨若干。令马德昭带赴西路。迅将此股匪徒扑灭。并兼顾长武一带。力遏西窜。毋任贼踪阑入甘省。至甘省泾州灵州等处。壤接陕境。地方辽阔。马德昭一人。势难到处兼顾。熙麟未到甘省以前。恩麟责无旁贷。务宜就现有兵力。实力严防。并督饬地方文武。练勇集团。分布要隘。毋稍疏懈。西安同州回匪。滋扰日久。瑛棨并未豫饬凤翔地方官办理团练。先事筹防。以致该处回匪。纷纷鹘起。毫无备御。惟知坐待援军。日事呼吁。实属庸懦无能。胜保全军。数仅万余。有不遑四应之势。逆回前有踞北山为巢穴之语。是不但西路防务吃重。即北路延安榆林一带。亦宜先事豫防。以杜蔓延句结。瑛棨务须派委贤能文武。会同该处地方官。豫筹办团练勇。以助兵力所不及。毋得漫无筹画。坐待贼氛遍起。又成凤翔局势。雷正绾昨已＜??闲＞放固原提督。成禄已补授陕安镇总兵该提督等自当益加感奋。著胜保传谕。令其实力剿贼。勉力图报。雷正绾一军。如未折回商南。即著仍留西安助剿。以厚兵力。将此由六百里谕知胜保、瑛棨、并传谕恩麟知之。　　

○又谕、劳崇光奏、遵将被参各款。据实覆奏一摺。劳崇光叠次被参各款。前经派人查奏。均称事出有因。复以该督前在广西。办理军务有年。尚能坚忍耐苦。且因其久膺疆寄受恩至重。料其不敢回护。因寄谕劳崇光自行据实覆奏。兹据奏称、升任粤督。事处万难。不得不通权达变。是以破格违例。稍踰绳墨之处。诚所不免。或思虑未审。办理未妥。及觉察未周。受人蒙蔽者。亦不能无。既被指参。自应核实办理。兹将被参各款。逐一分晰。据实陈明。开单呈览等语。阅其自陈各款内。有自认事非无因。遵即分晰办理者亦有谓原参指陈失实细加查访。并无其事者。甚有其中情节姓名。原参俱属舛错。自不得以被劾在前。谓其自陈各款。皆属文饰。亦不能以该督一面之辞。遽可信为全无隐遁。晏端书现在粤东。办理厘捐事件。昆寿久任粤东专阃。见闻自必较真。著即会同将该督被人原参查覆。及所自陈各节。秉公严密按款覆查。据实具奏不准一字扶同徇隐。及意涉偏袒。谅该副都御史提督。亦断不敢以代人受过。自干罪戾也。原参查覆各摺片。并劳崇光所奏摺单均著钞给阅看。昆寿与劳崇光联衔具奏。将陶昌培等拏获正法一摺内。劳崇光所请交部严议之处。著俟覆奏到时。再行声明请旨将此由五百里各谕令知之。　　

○又谕、劳崇光奏、遵将被参各款。据实覆奏。并将革弁陶昌培等正法各摺。陶昌培本一首民。不知自检。重干罪戾。该督误加任用。自奉谕旨。尚能妥密拏获正法。其自请交部严议之处。仍著暂行候旨。另摺奏、粤东省城及近省地方。飓风暴雨。为灾甚厉各情。天灾滋惧。民瘼攸关。该督务饬所属。悉心查办。毋令灾民流离失所。且恐流而为匪。高州军务。近日办理若何。著督饬各该将领及地方文武。迅筹攻剿。早期蒇事。仍著将剿办情形具奏。将此由五百里谕令知之。　　

○予湖北各属阵亡殉难把总方魁元等绅民妇女六百七十员名口分别旌恤如例。　　

○丁丑。谕内阁、此次查办武职废员。钤出之英俊、惠庆、胡庆恩三员。同三品以下钤出各员。均著兵部带领引见。　　

○谕议政王军机大臣等、瑞麟奏、遵旨敬查避暑山庄绥成殿。供奉列圣圣容轴数位次。开单绘图呈览一摺。览奏敬悉。所有绥成殿供奉文宗显皇帝圣容位次。著瑞麟即照所拟。将东稍闲隔扇展通遵照中明闲式样。敬谨兴修。其供案铺陈等项。并依旧式。豫为办理。此项工程于何时完竣。并著先期奏明。恭俟文宗显皇帝圣容诹吉由京送至热河敬谨供奉。将此谕令知之。　　

○又谕、前因捻匪大股西窜。当经寄谕郑元善克日出省迅赴河洛剿办。兹据郑元善奏、缕陈捻股分窜。官军剿击获胜。并派队布置拟出闱后亲赴河洛督办。李续焘一军。现在未便劄调各摺片豫省各路地方。任贼纷窜。虽据该抚奏称、杨长春战于汝境。卢得胜战于裕州。均未大加剿洗。僧格林沁派出之恒龄等博望驿一战。稍挫凶焰。又未能乘胜追剿。如果卢得胜有不遵恒龄调遣。藉词推诿。致误军情。即著郑元善查明。严参惩办。该抚监临外闱事竣。著即懔遵叠次严谕迅赴河洛。督饬诸军速筹剿办。何路紧急。即亲往何路策应。粤逆大股。已越淅川而奔荆子关。欲窜郧阳。句结由川窜扰二竹股匪。以犯陕境。胜保到陕后。多隆阿即可暂扎商南。居中调度。昨有旨饬令督率诸军。将欲窜陕省之豫捻认真堵剿。兼顾陕西平利窜匪。及武关防堵事宜。势难复顾南阳。宛南军务。仍著郑元善严饬洪贞谦等实力剿办。陕州窜贼。并著该抚行抵河洛。赶紧筹剿。如令纷窜秦晋两省。以邻为壑。定惟该抚是问李续焘一军。现在信阳攻剿龙井。虽以檄调。即饬豫省官军会合。速将龙井剿平。进攻明港。以通驿道。将此由六百里谕令知之。　　

○又谕吴棠奏、徐宿偪近捻氛。为四省交界之区。黄开榜有勇有谋。堪以独当一面。已咨商僧格林沁办理。并由该署漕督于清淮军营。拨派步队八百余名马队一百余名。以壮徐军声势。所筹均尚妥协。田在田营务。废弛已极。吴棠饬该总兵迅即前往查明存营兵勇实数裁汰老弱。勤加训练。以固徐防。其高宝等处师船。据奏派都司黄中理管带该处湖面防务紧要。现派何员专办。并著吴棠随时查察。毋令稍有疏失。将此由四百里谕令知之　　

○又谕、吴棠奏、徐宿军饷请旨饬催等语。现在黄开榜接统田在田兵勇。即当随同僧格林沁、会合各路官军。大举进剿捻巢。饷需万分支绌。若不速筹接济。势必坐失机宜。著英桂将能否以应拨甘饷抵解徐台之处。悉心筹画。迅速具奏。除昨据该抚奏报已由藩库拨解徐州饷银一万两外。其河东道库欠解本年协饷银六万两。著饬刘子城克日并批解赴徐宿军营河南积欠月饷。著郑元善不拘何款。先行筹解银二三万两以济急需。此后如何按月筹解并著督饬藩司酌定确数赶紧具奏。毋得迟逾推诿将此由五百里各谕令知之。寻英桂奏甘省待饷已久。应解之饷。不能抵解徐饷。报闻。
  </div>
  <div class="pagination">
   <a href="清实录同治朝实录_page66.html">
    上一页
   </a>
   <span>
    ...
   </span>
   <a href="清实录同治朝实录_page62.html">
    62
   </a>
   <a href="清实录同治朝实录_page63.html">
    63
   </a>
   <a href="清实录同治朝实录_page64.html">
    64
   </a>
   <a href="清实录同治朝实录_page65.html">
    65
   </a>
   <a href="清实录同治朝实录_page66.html">
    66
   </a>
   <span class="current-page">
    67
   </span>
   <a href="清实录同治朝实录_page68.html">
    68
   </a>
   <a href="清实录同治朝实录_page69.html">
    69
   </a>
   <a href="清实录同治朝实录_page70.html">
    70
   </a>
   <a href="清实录同治朝实录_page71.html">
    71
   </a>
   <a href="清实录同治朝实录_page72.html">
    72
   </a>
   <span>
    ...
   </span>
   <a href="清实录同治朝实录_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
