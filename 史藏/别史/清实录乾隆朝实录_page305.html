<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 305 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 305 页/共 1860 页</h1>
    <div class="content">○山西巡抚阿里衮奏、户部咨开、刘光晟运办洋铜。议照范毓馪办运西安、保定、陆路定价、每百斤价脚银十四两之例。询明该商。自备资本。出洋采办。俟回时给价。抑或先行量给价脚。于就近藩库内拨发。臣即传询该商。据称自备资本。买铜五十万斤。照例定限一年。运回交局。其价脚银两。俟回时具领。奏入、报闻。　　

○除山西解州雍正十一年报垦地、水冲六十亩有奇额赋。　　

○辛亥。上御太和殿视朝。文武升转各官谢恩。　　

○幸圆明园。　　

○壬子。缓徵长芦所属兴国、富国、严镇、三场。宁津一县。乾隆八年被旱、勘不成灾灶课。又兴国、富国、严镇、海丰、四场。沧州、南皮、盐山、庆云青县、五州县。带徵乾隆三四两年五分之一。并缓徵乾隆七年被水、勘不成灾旧欠灶课。　　

○癸丑。谕、安徽巡抚范璨、著来京候旨。安徽巡抚印务。著两淮盐政准泰、前往署理。两淮盐政印务。著河东盐政吉庆、前往署理。河东盐政印务。著内务府郎中众神保、前往署理。　　

○又谕、据四川巡抚纪山奏称、参革署新宁县知县周昭代。因周公腾控告张公拔抢亲一案。长随龙二。婪赃脱逃。比将周昭代监候待质。查定例监候待质人犯。已过三年。俱得分别减等保释。今周昭代监候。将及十年。伊父母年老。侍养无人。可否仰恳圣恩。暂行释回原籍养亲等语。著照所请。周昭代准其释回原籍养亲。俟缉获龙二之日。另行审明结案。　　

○又谕、土谢图汗敦丹多尔济患病。著派医官一员。前往诊视。　　

○又谕军机大臣等、前经准泰奏请、于四川贮备米石内、拨米四万石。运贮扬州盐义仓。以实仓储。朕已允行。今思本年江南麦收甚好。秋成亦大可望。似可毋庸拨运。尔等可寄信询问准泰。令其酌量。若盐义仓可以不需此米。即行停止。若尚需用。准泰即行酌定。知会川抚可也。寻奏、两淮盐义仓。自扬州以及通、泰、淮、等处盐场。共设十仓。应贮谷、三十二万七千六百石。截至八年岁底。共缺额三十万石有余。即将川米四万石运回。以一米作二谷核算。尚属缺额。将来买补。已甚不易。且江南商民繁庶。食米常虑不足。一闻采买。即有昂价病民之患。倘将盐义仓三十余万石之缺额。求足于江南近地。尤势有所难。至于两淮所属盐场。二十有五。皆海滨僻远。产粮无几。民灶众多。若商贩稍稀。即资官米接济。今各场仓贮既虚。惟藉拨给于扬州盐义仓。而扬仓又属空虚。未雨绸缪。似不可缓。请仍准于四川拨运。使一时缓急有资。即将来买补亦易。奏入、报闻。　　

○河南巡抚硕色奏、节年平粜、拨协及动赈、运江、等项谷石。从前未及买补。虚悬甚多。若令骤行采买。恐妨民食。应除平粜、拨协、及上年被灾州县缓买之粜谷。乘此新麦登场买抵。秋后易谷还仓外。所有运江一项。及七年分被灾赈谷。均俟秋成后议买。得旨所奏俱悉。但此意不可使州县知之。彼皆以仓储为累。若知此、必借端延挨。仓谷无足额之日矣。驻藏副都统索拜期满。以副都统傅清代之。　　

○甲寅。上诣畅春园、问皇太后安。　　

○谕、安徽之凤、颍、泗、三府州属。连灾之后。朕屡经降旨。将旧欠银粮。分别缓徵。俟丰收后起限收纳。此时二麦登场。正宜催输积欠之候。但查寿州等州县卫。从前被灾稍重。实为积困之区。若令新旧银米。同时并徵。小民未免拮据。著将寿州、凤阳、阜阳、亳州、蒙城、太和、盱眙、天长、八州县。并附入各州县之凤阳、凤中、长淮、泗洲、宿州、五卫。应徵乾隆五年以前。未完旧欠银两。缓俟六七八等年、应徵民欠全完之后。启限徵收。以纾民力。该部即遵谕行。　　

○礼部议奏、河南学政右通政林枝春奏、豫省标立三教名目。立堂设像。至五百九十余处。使万世之师。屈居释道之下。举事不经。诬民实甚。竞施耗产。以蔑典常。请敕该抚严行禁止。应如所请。并令查明通省书院、义学宜于安奉圣像处。渐次奉迎安设。僧道酌令迁于别寺观居住。其佛老诸像。亦即听其移奉。并移知各省。一体禁止。从之。　　

○恤山东济南府属之历城、章邱、邹平、齐河、齐东、济阳、禹城、临邑、长清、陵县、德州、德平、平原、德州卫、并历城、齐河、济阳长清、四县、收并济南卫。泰安府属之肥城、平阴并肥城县收并济南卫。武定府属之惠民、青城、阳信、海丰、乐陵、商河、滨州、利津、沾化、蒲台、并商河县收并济南卫。东昌府属之博平、高唐州、恩县。青州府属之博兴、高苑、乐安、等三十二州县卫。被旱灾民。又沂州府属之兰山、蒙阴、沂水、三县。东昌府属之博平、临清、馆陶、三州县。被雹灾民。　　

○引见京察一等御史徐以升等。三十五员。得旨。徐以升、王兴吾、刘芳躅、孙灏、钱度、和书春、宝云、舒通阿、富申、李廷臣、阿喇卜坦、富森、老格、善泰、法宝、车福、富德、董书、穆山、策塔尔、禄谦、西成、立柱福德、官泰、朱士级、那海、明福、苏勒图、五十九、善著、钟秀、俱准其一等。陈仁、伊尔泰、玛常阿、著改为二等。　　

○丙辰。大学士鄂尔泰等议覆、署两江总督尹继善奏称、江省商贾、不便贩、运米谷到闽一摺。查米石出洋。向有例禁。近因闽省米价昂贵。该抚周学健、请暂准江省出口商船带运。给与照票赴闽。此亦一时权宜之计。不知东南海防。利害攸关。开禁之后。所恃为稽查者。不过印照一端。其实帆樯迅驶。借运闽之名。转售外洋。以博重利。印照岂能拦截。其间或捏报失风。或捏称沉溺。茫茫大海。何从究诘。又况怀诈小民。保无潜引洋面诸国。私通侦探。亦不可不防。至于闽省必须接济之处。业经乾隆四年。户部覆准、原任闽督德沛等。照依江浙买江广米石之例。如遇歉岁。委员于米贱省分购买。海运接济。是海运有文武员弁。督押稽查。非比商贩自去自来。易于滋弊。应如该督尹继善所奏。仍循定例。委员采买。毋庸招商。以弛海禁。从之。　　

○奉天将军额尔图奏、永陵副关防官。遇有掌关防官缺。例不得与拣选。实无升途。请照福陵、昭陵、副关防官之例。咨送盛京礼部。附于五部应拣选官员内、一体拣选。下部议行。　　

○命编修夏廷芝、提督山西学政。　　

○丁巳。户部议准、山东巡抚喀尔吉善等疏称、齐东等一十八州县。上年被旱。蠲免银两内、所有德州卫。并各所桩草等项。与现役浅夫工食银两。无项可支。请于八年地丁项内拨补。从之。　　

○戊午。上御勤政殿听政。　　

○诣畅春园、问皇太后安。　　

○兵部议准、甘肃巡抚黄廷桂奏请、西路同知所辖在城塘驿夫马。改归中卫县管理。从之。　　

○工部议覆、钦差大臣尚书公讷亲奏称、勘视江南海塘。宝山县新筑石塘。一千三百丈。俱仿松江海塘办理。细加量验。系用营造匠尺量建。较之浙江塘工营造部尺折算有减。但查浙江工价。多于江省。原系照匠尺估计。尚无以少报多之弊。惟尺式参差。易于滋弊。应如所奏。嗣后凡有工程。俱用部颁官尺画一。从之。　　

○署两江总督尹继善奏、请将江省乐善好施之例。移于直隶藩库投收。补救灾区。于民有济。得旨、已议行励宗万条陈事例。况京师亦已得雨矣。　　

○以右春坊右中允董邦达、充日讲起居注官。　　

○引见京察一等户科给事中慧中等、四十员。得旨。慧中、增寿保、傅参、胡定、程盛修、都隆额、吴炜、福喜、铭全、嘉庆、玉柱、德贤、琚禄布、伊布荫、阿晋、文福、博周、诺摩齐、赛当阿、硕鼐、赵嘉谷、钮钮、布登、廷宁、永安、苏柏赫、黄明懿、周煌、蔡新、官献瑶、周长发、周礼、永柱、五喜、萨穆哈、索铭、谆泰、文敏、俱准其一等。福德纳、左粤章、著改为二等。吴日燝、人平常。著改为二等。不必以御史记名。　　

○己未。旌表守正捐躯之江苏吴县民董瑞声女、董氏河南淮宁县民杜柱妻、王氏。　　

○庚申。大学士鄂尔泰等议覆、钦派查办通州粜厂镶白旗汉军都统、永兴奏称、通州设官米局。原因官兵等出卖俸米。官为籴买存贮。以凭减售而平市价。今通州止设一局。领银不过六千两。收买无多。民间增长价值。官米不足调剂平减。徒有官局之名。而无平价之实。所奏情形。颇为明晰。应如所请。于现在官局外。在旧城查出官房一所。添设一局。局、领银一万两。放米时先尽官局买足。方准民间收买。官兵等有情愿借支者。准于前一月将局米借支。至放米时扣还。倘遇歉收米贵。则减价平粜。不患不敷。又称、仓场侍郎事繁。添局不能兼顾。请仍照旧例。于八旗大臣内、每翼钦派一员。稽查管理。每月将米局出纳银钱米石数目。咨报户部、都察院、及监查御史。以凭查核。至三年届期。照例奏销。局员仍应更换。亦应如所奏。从之。　　

○福建巡抚周学健奏、汀州府属武平县、邓王氏控告刘禄麟等殴死伊夫。弃尸灭迹一事。虽现据禄麟之弟昌麟、供出邓美生缢死禄麟家内。将尸抛入溪河。但身尸现无著落。是存亡尚无确据。邓王氏是否受冤。亦难豫定。而监生王国藩等。倡谋纠众。鬨堂塞署。刁风实不可长。现在缉获审拟。得旨、生监如是。甚属可恶。向亦有因生监纠众、而罪及学道者。可引此例参奏。又奏、清流县。董家岭村民徐毛、徐进、父子济恶。窝藏贼犯。抗纳官粮。欧差抢犯。随密饬汀漳道王廷诤。设法招诱。现已投首。并指出贼犯姓名。旋即拏获。又宁化县赵家源李姓。族大丁强。有李春、李桃等。与邻邑生员柯发兰有嫌。辄行擒归。捆禁两月。勒令纳银三百两。始行放回。该地方文武设法引诱。现亦投首。该府审明。援首请免。臣以凶徒聚众。抗官违法。虽逃匿之罪。自首得免。其本罪仍应严拟。得旨、甚是。皆以自首而免。玩法者益众矣。所奏俱悉。仍应不时留心。汀、漳积习甚恶。可告之雅尔哈善。令其徐徐化导。亦不可因循玩愒。听其日甚也。　　

○辛酉。刑部议准、本部左侍郎钱陈群奏、请将弟殴胞兄致死之犯。查明例应承祀者。令该督抚将该犯依律拟以斩决。仍遵例请旨减流具题。法司亦仍以斩候定拟。俟秋审时另册进呈。恭候论旨。倘蒙恩准其减等发落者。行文该督抚将该犯杖一百流三千里。查明妻室。一并佥发。从之。　　

○巡察盛京御史和其衷参奏、奉天将军额尔图。于圣驾谒陵时。不能先事酌办。以致遗累兵民各款。一、藉办差为名。于上年八月领饷时。令各旗佐领。将奉天兵丁五千余名。每名应领十二两。全数坐扣。其各城兵饷。亦多坐扣。一、八旗屯庄。每壮丁一名。派小数钱一千二百文。添派小数钱一千二百文。仍令十四城城守尉。于所属每壮丁派小数钱一千文。汇齐交送。有上年未能完者。今尚追呼。一、勒派铺户。每门面一间。自银一两至小数钱一千文不等。一、富户每借银三五百两不等。俱系交用事家人介富父子缴进。至各城臣所知者。则盖州富户银一千两。辽阳富户银九百两。得旨、和其衷参奏额尔图情节。著刑部尚书来保、国子监祭酒鄂容安、乘驿前往奉天。会同侍郎兆惠。查审定拟具奏。　　

○贵州总督张广泗议奏、署贵州按察使宋厚条奏、苗地建城一事。黔省各处城垣。建自明季。迄今塌废几尽。甚有向无城垣者。其界在内地郡邑。自应以工代赈。犹可缓图。惟下游新辟苗疆。除台拱、都江、朗洞、荔波、八弓、松桃、等处。俱已建有石城。丹江地势险峻。虽系土城。亦易防守。均毋庸议。至古州、清江、八寨、三处。虽有土城。然系一时权宜之计。必应建造石城。方为巩固。又上游新辟苗疆长坝、捧鲊、俱有石城。其长寨营、暨归化营之威远汛。皆深处苗穴。并无城垣可恃。议建亦不可缓。又如黎平、大定、都匀、安顺、四府城垣。年久倾颓。平远、独山、二州。以及草坝地方。原未建城。虽系内地。而四面环夷。亦应急修。共确估需银二十四万六千余两。但工费浩繁。若请动拨帑项。则从前经理苗疆军需。以及修理镇远城垣。所费巳多。若俟水旱不齐。以工代赈。则又黔省之所罕觏。惟查黔省办解京铅。向系官为收采。转售京商运局。所获余息。留为本省公费、养廉。嗣于雍正十二年停止商办。令黔省动帑收买。委员解京。除陆运脚价外。每百斤照例给水脚银三两。则官运既无余息。养廉、公费、无项补苴。因节据各运员册报、水脚每百斤只用一两五六钱不等。节省原定之半。经臣题请、以此节省之项。留充公费、养廉。苐乾隆八年以前。解铅止一百七八十万斤。水脚节省无多。嗣因京局添铸。自乙丑年为始。岁解黑白铅四百五十四万二千余觔。则节省水脚。较前加倍。岁可余银、六万余两。除公费、养廉、外尚可余银三万余两。请即以此项为修建城垣之用。又黔省兵额。止共二万三百六十名。迨雍正四年以后。有湖广、四川、粤西、等省。先后改归黔省之州县十余处。其额兵亦随地改隶。更加以苗疆初定。添设营汛。是以共有四万三千九百二十名。经臣密奏议裁四千六百名。现今苗境安帖。又可酌减一千余名。岁可节省饷、乾月米银、二万余两。城垣既已修整。原不在多设兵丁。况城工需费于一时。较多设兵丁。长年糜饷。似于钱粮有益。得旨、所奏甚属妥协。分案具题可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十八

大清高宗法天隆运至诚先觉体元立极敷文奋武孝慈神圣纯皇帝实录卷之二百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。六月。壬戌。上诣畅春园、问皇太后安。　　

○补行乾隆七年分军政。卓异官、江南二员。江西二员。不谨官、江南一员。罢软官、江南一员。年老官、江南二员。江西一员。有疾官、江南二员。河南一员。才力不及官、江南二员。江西二员。分别升赏处分如例。　　

○缓徵台湾、凤山、诸罗、三县。八年分被旱勘不成灾额赋。　　

○癸亥。户部议准、四川巡抚纪山疏称、云阳、万县、犍为、南部、绵州、五州县。增水陆盐引八百三道。自乾隆九年为始。按年徵收。从之。　　

○引见京察一等起居注主事查史等、四十九员。得旨。查史、七十六、王统、特屯、陆学泌、诚和、英山、常禄、诺穆浑、书章阿、图克善、瓦尔达、佟伦、嘉祥、书昌、色楞、七十四、黄施锷、珠尔图、德尔得、克锡鼎、陈宪祖、吕炜、苍霖、王图炯、明德保、傅尔敦、明安图、毛嘉梓、祝乔龄、傅明、明德、通州、陈世铨、常亮、博和、恒光、常福、复诸礼、广福、朱琏、俱准其一等。大椿、玛尔岱、何图卿、德保、巴尔善、齐克昌、永保、苏尔德、俱著改为二等。　　

○甲子。刑部议覆、侍郎钱陈群奏称、官吏犯笞杖轻罪。应的决者。宜量予纳赎。查官员有犯革职问拟。非奸赃等项。俱照有力图内数目纳赎。是官员不但笞杖轻罪。即流徒杂犯死罪。俱准纳赎之例。但律称官员因枉法不枉法事受财者。计赃科断。除名的决。若律称准者。与实犯有间。故准枉法准不枉法等赃。在律既不除名。即流犯亦俱纳赎。自无的决之事。因续增例内。有贪赃官役。不准纳赎之文。未将律意申明。于是一概的决。嗣后准枉法准不枉法论等赃。应纳赎者。可否照原律准予纳赎。得旨、准枉法准不枉法之处。仍照现行旧例行。余依议。　　

○以内阁学士王会汾、为浙江乡试正考官。编修官献瑶、为副考官。内阁学士张廷瑑、为江西乡试正考官。编修蔡新、为副考官。翰林院侍读学士沉德潜、为湖北乡试正考官。户部郎中西成、为副考官。　　

○乙丑。谕、朕前闻江南昭阳湖。去冬水涸。鱼子化为蝻孽。遂尔成蝗。飞至山东地方。将为禾稼之害。近又闻河南永城县。有飞蝗从江南萧县飞入境内。夏邑县有飞蝗自江南宿州、由该县之韩家道口集地方飞过。夫蝗蝻之患。原可以人力驱除。总当乘其初起。尽心设法捕治。若稍迟缓。便难捕灭。今江南之蝗。至将贻害邻省。则江南督抚。办理此事。不能尽心可知。著饬行。仍令速行查明飞蝗起自何处将从前捕蝗不力之各该地方官。逐一指参示儆。　　

○以工部右侍郎赵宏恩、兼总管内务府大臣。　　

○丙寅。上诣畅春园、问皇太后安。　　

○豁免江苏山阳、阜宁、清河、桃源、安东、淮安、大河、等七县卫。七年分被灾蠲余银四千二百十两。米、麦、豆、一万五千四百九十石有奇。　　

○丁卯。上御勤政殿听政。　　

○直隶总督高斌奏、顺天学政赵大鲸原奏内称、请于直隶藩库。拨银一千两。移交江西抚藩。刷印圣祖仁皇帝御纂四经、性理。交直隶藩司收贮。学臣带往出考之处。分发生童购买。所收书价。学臣交还藩库归款。所奏事属应行。臣即咨商江西抚臣塞楞额去后。兹据覆称、直隶经书纸贵。士子艰于购买。于江省司库内酌动银一千两。先行刷就。附粮船交收。带银回江还项。查银一千两。每部一两七钱七分。合经书、性理、五种为一部计算。可得每种书各五百六十四部。得旨嘉奖。　　

○以少詹事张鹏翀、为詹事。　　

</div>
    <div class="pagination">
<a href="清实录乾隆朝实录_page304.html">上一页</a><span>...</span><a href="清实录乾隆朝实录_page300.html">300</a><a href="清实录乾隆朝实录_page301.html">301</a><a href="清实录乾隆朝实录_page302.html">302</a><a href="清实录乾隆朝实录_page303.html">303</a><a href="清实录乾隆朝实录_page304.html">304</a><span class="current-page">305</span><a href="清实录乾隆朝实录_page306.html">306</a><a href="清实录乾隆朝实录_page307.html">307</a><a href="清实录乾隆朝实录_page308.html">308</a><a href="清实录乾隆朝实录_page309.html">309</a><a href="清实录乾隆朝实录_page310.html">310</a><span>...</span><a href="清实录乾隆朝实录_page306.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
