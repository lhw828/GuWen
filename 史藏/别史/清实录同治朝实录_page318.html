<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 318 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 318 页/共 505 页
  </h1>
  <div class="content">
   ○谕军机大臣等、张之万奏、派兵入直助剿一摺。张之万以直省军务紧要。拟挑选步勇三四千名。马勇两营。派令姚广武、张从龙、王文行、王得胜、督带赴直协剿。览奏具见悃忱。前有旨谕令英翰督率皖军。严扼黄河南北两岸。与李鹤年联络声势。互相截剿。此次张之万所派马步各军。即著饬令前赴豫省。归英翰节制调遣。该军到豫后。应如何择要扼扎之处。并著英翰与李鹤年妥筹布置。豫省既添此军防剿。兵力较厚。如贼踪窜近西南。著左宗棠会商李鹤年、英翰、相机调度。贼匪现仍北趋祁定高阳一带。朝廷甚深廑系。左宗棠当懔遵叠次谕旨。星驰前进。迅埽逆氛。以副委任。王可升所部四营。即著张之万檄饬驻扎清淮一带。以资弹压。将此由六百里理谕令知之。　　

○又谕、穆图善奏、官军攻克渭源。现筹进剿狄道河州一摺。甘肃渭源县。久经回匪窜踞。穆图善派知府舒之翰会同提督王得胜、傅先宗等。由巩昌进剿。直薄城下。合力冲杀。毙匪甚多。贼向官堡奔窜。当将县城收复。剿办尚为得手。惟官堡为狄道咽喉。该逆大股尚踞其中。亟应乘胜攻克。以便节节进兵。著穆图善迅饬各军。立将官堡贼巢埽荡。以次进规狄道河州。该署督即相机出省督剿。迅殄逆氛。将此由六百里谕令知之。　　

○以克复甘肃渭源县城。复已革总兵官高月桂、副将周潮旺、魏绍珍、江成万、参将田大胜职。　　

○壬午。谕军机大臣等、丁宝桢奏、捻逆折窜西北。分路扼剿。挑派吉林等西丹马队赴直。崇厚奏、贼氛北偪。会兵力遏。请饬拨兵严防东北。并接济前敌米粮军火等项各摺片。逆骑由深祁高阳。窜扰任邱河闲。非北向雄固。即东扑天津。任邱河闲一带。为扼要通冲。杨飞熊一军。虽经赶到驻扎任邱。而陈济清一军。又将回顾津郡。该处兵力尚单。难资堵截。著官文于潘鼎新、程文炳、两军内。速拨得力之军。兼程驰赴雄县任邱大城一带。均匀分布。与丁宝桢所部东军。联络声势严行扼截。毋任贼踪窜向东北。潘鼎新、程文炳等军到后。兵力较厚。设津郡紧急。陈济清等各队。亦可随时兼顾。并著官文调派保定诸军。由西路节节进剿。兼顾北面。贼匪肆行无忌。非痛加歼戮。不足以挫凶锋而寒逆胆。官文当相机进击。不可徒事株守。李鸿章派援各军。其未抵直境者。著迅速迎提北上。或替程文炳、潘鼎新等军扼扎保定。或即赴东北各路。屏蔽近畿及津郡一带。著官文酌核办理。总期各该军取道便捷。不至往返纡折为要。左宗棠当速催前敌各军进剿。毋稍延缓。其应驻扎何处。以便呼应较灵。著随时酌度办理。天津地方富庶。逆匪垂涎已久。崇厚现于该处水陆设防。著即严密布置。并著设法联络乡团。鼓舞人心。以资堵御。左宗棠前敌各营。应用米粮军火等项。崇厚当随时拨解转运。丁宝桢所挑之吉林黑龙江丹丁一千五百名。著于行抵该抚行营时。认真察看。饬赴春寿行营。会合步队。迅速进剿。一切口粮。仍由丁宝桢筹给。并著官文随时接济饷项军火。以备缺乏。月饷著照所请全行发给。其各丹丁家属养赡银两。仍著随时另行筹解。以示体恤。其余丹丁马匹。仍著丁宝桢饬令认真训练调养。以备调派。将此由六百里各谕令知之。　　

○又谕、郑敦谨奏、请饬查沿途驿递一摺。前次遗失摺件。所奉谕旨。已由官文咨照军机处补钞寄去。本日已明降谕旨。令郑敦谨署理山西巡抚矣。前令该署抚驰赴山西查办事件。何以此次摺内。并未提及。著将应查各件。迅速查明。据实具奏。一面将晋省防务。妥筹布置。左宗棠现已由获经东进。赵长龄亦经开缺。固关一带。防堵正紧。著郑敦谨、迅速出省接办以重边防西河水桥。虽已渐释。而陕省延妥一带。回逆处处滋扰毋稍疏虞阎敬铭、前有旨令赴省城会筹防务。曾否到省。患病是否痊愈。并著该署抚查明具奏。将此由四百里谕令知之。　　

○又谕、库克吉泰等奏、陕军剿贼获胜情形派员驰往汧宝剿贼请调蜀军助剿各摺片。米脂邠州宜川洛川等处群匪麕集。经陕军分路剿击屡获胜仗惟回逆股数太多。虽叠有斩捦。究未大受惩创。著库克吉泰、刘典、督饬各军严密堵剿。遇贼即击。以期尽歼丑类。宝鸡县城。被匪阑入。复由宝鸡窜至汧阳。该将军等已派刘效忠、张岳龄会同喻步莲前往剿办。著即饬令该员等驰。赴汧宝之闲。会合进兵实力剿洗。陕省军务紧要。现在兵力不敷剿办。周达武一军向称得力。著崇实迅饬该提督统带所部。进驻陇汧之闲。与陕军联络。进攻以期迅殄逆氛。裦沔一带。该署督另派妥员。前往接替。以固蜀省门户。刘典另片奏称、蒋益澧熟悉军情。请饬迅速来陕等语。本日已谕令瑞麟饬令蒋益澧赶紧驰赴陕西军营。并著左宗棠咨催赴陕。以资得力。将此由六百里各论令知之。　　

○又谕、前有旨令蒋益澧以按察使候补。发往左宗棠军营差遣。本日据刘典奏称、现在陕甘军务。难期速竣。左宗棠督军入宜。回陕尚需时日。蒋益澧熟悉军情。请饬迅速来陕各等语。陕省军事方殷。需才孔亟。著瑞麟仍遵前旨。饬令该员赶紧交卸。克日起程。驰赴陕西军营。毋稍延缓。将此由五百里谕令知之。　　

○山西巡抚赵长龄开缺听候查办。以都察院左都御史郑敦谨署山西巡抚。　　

○陕西巡抚乔松年因病解职。以帮办军务三品卿衔刘典署陕西巡抚。　　

○以陕西香花台剿贼获胜。复已革提督谭玉龙职。并赏还花翎。　　

○蠲缓广东连平、长乐、和平、河源、高明、五州县被扰地方同治四年额赋有差。　　

○癸未。谕内阁、前派恭亲王会同神机营王大臣办理巡防事宜。现在直隶军务紧要。所有各路统兵大臣暨各督抚。均著归该亲王等节制。　　

○谕军机大臣等、据军机大臣代奏、前任户部侍郎李鸿藻奏、请派亲王为大将军。左宗棠、李鸿章、为参赞。督办直隶军务一摺。现在各路统兵大臣并各省督抚。带兵入直。剿办捻匪。虽经派令左宗棠总统前敌各军。仍恐各大臣等意见纷歧。事权未能归一。以致呼应不灵。本日已明降谕旨。令各路统兵大臣并各该督抚等。均归恭亲王等节制矣。各该大臣督抚等。于贼势军情。俱当随时具报神机营核办。惟军情变幻靡常。一切进止机宜。仍应责成各该大臣等。随时相度办理。不得专候神机营指示。俾免稽迟贻误。左宗棠、李鸿章、均系钦差大臣。现归恭亲王等节制。自可一事权而免纷歧。所请钦派大将军参赞等名目。均毋庸议。各该大臣督抚等。身在行闲。亲临前敌。务须合力同心。迅图攻剿。肃清畿甸。傥有推诿观望。株守不前。致误戎机者。即由恭亲王等随时参奏。其所请申明军律。约束兵勇等事。即著恭亲王等劄饬该大臣等遵照办理。将此由六百里各谕令知之。　　

○又谕、左宗棠奏、总统各军。筹剿捻逆一摺。所陈三路进兵。并令各军互相知会。联络声势。为步步进偪之计。布置颇合机宜惟贼势现由祁定高阳。分扰任邱河闲。意在东扑天津。昨已谕令官文于潘鼎新、程文炳两军内。拣派得力之军。驰赴雄县任邱大城等处分扎扼截东北矣。丁宝桢现驻河闲。杨飞熊、陈济清等、分扎鄚州任邱。其河闲以南阜城景德等处。尚觉空虚。贼骑避兵绕窜。蹈隙乘虚。是其惯技。左宗棠现驻正定距前敌较远。应行移扎何处。并如何调拨各军扼截。或分路进兜。以剿为防。杜贼窜津并纷窜东北之处。均著该大臣懔遵昨日谕旨。相度机宜。酌量办理。将此由六百里谕令知之。　　

○又谕、库克吉泰等奏、逆回窜近省城。筹办情形一摺。回逆由宝鸡汧阳等处。避兵突窜咸阳郿县。并分股渡渭。窜近省垣。经库克吉泰、乔松年、刘典、饬令各将弁分投击退。惟贼匪纷窜肆扰。我军备多力分。仍著该将军等督饬在事各员。时加防范。遇贼即击。省城重地。关系紧要。经乔松年调回张岳龄一军。回顾省城。刘典亦飞调楚军五营回省。著即严饬各率所部。视贼所在。尽力剿办。兼顾省垣。毋稍疏失。省中回民甚多。尤须加意抚辑。认真防范。毋任句结为患。刘典现驻耀州。未能移动。乔松年虽已开缺。仍须将省防事宜。妥慎筹办。以期周密。乔松年另片奏、请令库克吉泰回省等语。省城防兵较单。著该将军统带所部。即行回省。与乔松年商办城防。俟防务较松。仍著相机出省督剿。乔松年密片一件。著留中。将此由六百里各谕令知之。　　

○改铸布伦托海办事大臣印。兼用托忒篆文。从乌里雅苏台将军麟兴请也。　　

○予陕西宝鸡殉难知县崔铨淦祭葬世职加等。眷属人等旌恤如例。　　

○予陕西靖边等处阵亡殉难官绅外委高文英、暨妇女张李氏等分别旌恤如例。　　

○甲申。遣官祭先医之神。　　

○谕军机大臣等、前据彭祖贤奏、请截留漕米以济军粮。谕令户部速议具奏。兹据奏称、海运新漕。须三四月之交。方能抵津。专恃截漕助饷。尚恐缓不济急。且官军追贼。所向靡定。漕粮抵津之日。是否仍须截留。亦难豫拟。请饬直隶总督届时酌量等语。即照该部所议。著官文于漕船抵津后。酌量彼时军务情形。如果需用漕粮接济兵糈。即行奏明办理。至现时筹拨兵粮。前据崇厚奏称、华洋各商贩运津粮米。共有十七万余石。是天津米贩尚多。果能认真采买。自不难集有成数。著官文会同崇厚酌量办理。其采买款项。并著官文、崇厚、于前次拨给直隶饷银二十万两内。会商提用。仍一面将筹办情形具奏。现在大兵云集。各该地方力筹供应。岌岌不可终日。若再日久无功。不但采买为难。并恐拨运新漕。亦多窒碍。大局何堪设想。著官文会商左宗棠等。激励将弁。同心协力。迅埽贼氛。以副委任。将此由五百里各谕令知之。　　

○又谕、前据成禄奏、军饷万难敷衍。请在新疆协饷下分拨数万两。当交户部速议。兹据奏称、新疆饷项支绌。未便再行分拨。请仍饬四川等省拨解等语。四川原拨成禄饷银十七万两。前谕先行凑拨十万两。仍著崇实、吴棠、懔遵前旨。无论何款。赶紧拨解。毋再延误。其另拨四川月协饷银一万数千两。陕西湖北月协饷银各数千两。著崇实、吴棠、李瀚章、郭柏荫、刘典、何璟、按月协拨。源源接济。毋稍膜视。将此由五百里谕知崇实、吴棠、李瀚章、郭柏荫、刘典、并传谕何璟知之。　　

○又谕、文麟奏、安玉一带吃紧。请暂驻防剿。并击贼获胜情形一摺。肃州逆匪。由南山边绕至安西三道沟一带。经文麟督军迎剿。该逆败向东窜。官军追至赤金堡沙冈墩等处。斩获甚多。所有此次出力弁勇。著暂行存记。俟文麟抵哈密后。续有胜仗。再行夤案请奖。玉门东接肃州。安西敦煌。又系进兵后路。固应设法严防。惟哈密回踪麕聚。岂可顾此一隅。使之望援念绝。著文麟懔遵叠次谕旨。统带所部赶紧赴任。不得藉词观望。其安玉各路。应如何拨兵兼顾之处。并著相机办理。景廉现在行抵何处。即著该大臣迅速咨催前进。毋任逗遛。前有旨令穆图善严饬杨占鳌迅赴肃州。接办西路军务。以便成禄克期出关。杨占鳌此时如未起程。著穆图善催令星驰前往。妥筹剿办。藉顾出关诸军后路。不准再涉迁延。成禄俟杨占鳌到后。即遵前谕。统率原部迅赴哈城。会同文麟等实力剿贼。如仍前玩泄。致误戎机。该提督能当此重咎耶。将此由六百里各谕令知之。　　

○又谕、文麟奏、军营需饷紧要。现由乌城解到之项。为数无多。亟须源源接济。请饬山西巡抚设法拨解。并请饬麟兴等赶拨军火饷银等语。著郑敦谨迅将文麟军营月饷。陆续筹拨转解。并著麟兴、李云麟、于解到新疆饷银。及所调军火等物内。先就所急。随时拨发。交文麟所派委员领解。以济要需。将此由五百里各谕令知之。　　

○乙酉。孝淑睿皇后忌辰。遣官祭昌陵。　　

○谕军机大臣等、恭亲王等奏、请饬各军剿捻。以专责成。并请将陈国瑞归神机营调遣。官文奏、捻由高阳向东南奔窜。各军追剿情形各摺片。此次令各路统兵大臣及该督抚等、俱归恭亲王等节制。原冀事权画一。和衷共济。而追剿堵扼。仍应责之各路统兵大臣督抚。分段剿办。方能迅速蒇事。自易州及近京一带。已有神机营精兵防卫。当可无虞侵轶。所有保定西北两面。及屏蔽易州一带。著官文、左宗棠、分饬所部。相机扼防。保定东北两面。并天津迤南。及界连山东地方。并大名以北。著李鸿章、崇厚、丁宝桢、分饬兵勇。扼要堵剿。傥东北面兵力尚单。并著李鸿章添派队伍。于河闲迤北一带严防。其直豫交界之彰卫等处。即著李鹤年、英翰、会同扼守。该大臣等将应防地段界址。各自认定。互相联络以期局势紧凑。左宗棠、李鸿章、久历戎行。所部尤为精锐。并著抽拨马步劲旅。相机兜剿。所有到直之刘松山等军。及善庆、温德勒克西、春寿马队。并山东所拨东三省西丹。著该督抚等妥为筹商。派赴前敌。以利追剿。所有一切进止机宜。著该大臣等随时酌度办理。不为遥制。傥有推诿观望各情。即著恭亲王等随时察度。指名严参。该大臣等为国家所倚畀。值此京畿孔亟。正臣子力图报效之秋。断不可稍存意见。致烦廑系。其所部兵勇。并著严饬管带官认真约束。不准稍涉滋扰。侍卫陈国瑞即作为神机营管队官。所需勇粮等项。由神机营给发。毋庸归官文、左宗棠调遣。李鸿章现在行抵何处。著即迅速前进。懔遵前谕。相机扼扎。所有军情贼势。随时具奏。刘松山等军。并著官文严催追剿。毋令逆踪得以任意肆扰。致滋蔓延。将此由六百里各谕令知之。　　

○署河东河道总督苏廷魁奏、黄河淩汛安澜。并筹办下南要工。得旨、著即督饬所属。实力赶办。以期一律平稳。毋稍疏懈。　　

○上以祭社稷坛。自是日始、斋戒三日。　　

○丙戌。谕军机大臣等、崇厚奏、贼势偪近津南。请饬淮皖各军进剿。万青藜、王榕吉奏、请饬拨官兵。以固畿南各一摺。崇厚所奏贼匪窜扰献县之淮镇。并青县之杜林镇。距青沧等城甚近。似贼股大势。又已趋近津南。情形万分吃紧。该处地广兵单。需兵甚急。且各路军火粮饷。均藉津郡转运接济。关系非轻。著左宗棠官文、速派刘松山、郭宝昌、喜昌、宋庆、张曜各军。星夜兼程。分道前进。或由大城一路绕前迎击。或由献县一路蹑踪追剿。务期赶紧剿办。不得专事株守。任听贼骑纵横。到处蹂躏。现在河津一带吃紧。官文应先其所急。速饬由安州进剿之程文炳一军。及春寿等所部马队。一并驰赴任邱大城。协合防剿。丁宝桢驻军河闲。著即分拨所部。于大城任邱一带。扼要堵剿。并与天津兵勇。就近联络声势。互相援应。兼顾北路。以固畿南门户。并著李鸿章懔遵前谕。迅派得力大支劲旅数军。由德州河闲等处。兼程迎头进剿。毋得稍事迁延。该大臣计期早应行抵直境。即著于天津河闲一带。相机进扎。迅筹灭贼之方。崇厚当督饬邓启元、陈济清等军。在津南一带奋力迎剿。并著将津郡防务。严密布置。天津民情。素称奋勇。并著崇厚督饬该地方官。联络绅团。身先任事。以资鼓舞。左宗棠现已行抵定州。著即照该大臣前议。督饬诸军向南兜剿。力挫凶锋。以赎前愆。万青藜等另片奏、拟筑黄村等处堡寨等语。黄村为京南屏蔽。该兼尹等现督官绅筑立堡寨。拟将南北两面围墙。东至南苑西墙为止。并将黄村红门圈入案内。著照所拟赶紧办理。其余各属地方堡寨。并著该兼尹等督饬各地方官速为兴修。以资守御。将此谕知万青藜、王榕吉、并由六百里各谕令知之。　　

○又谕、左宗棠奏、分别防剿机宜。并请派练军驻扎固关各摺片。贼势现由献县窜扰青县。涿州一路。有神机营兵驻扎。丁宝桢现驻河闲。即可北顾固安一带。前据神机营王大臣奏、拟令各路统兵大臣并各督抚分路防剿。当经谕令左宗棠、官文、专顾西北。现在贼势趋重东南。津郡吃紧。兵力又单。保定一带。情形稍松。左宗棠日内计已到省。即著与官文商度机宜。并迅催各军分路进攻。或绕前迎击。或蹑踪追剿。不可稍形松懈。恭亲王等距前敌较远。左宗棠当即驰赴东南。迅督各军迎头截剿。痛埽逆氛。一切进止机宜。不必专候神机营指示。以期迅速。其西北一路防务。即著责成官文办理。固关一路。空虚可虑。著官文酌派得力直军一千名。交唐训方统带或另派统将。带赴该处防堵。以杜贼匪回窜晋疆。将此由六百里谕令知之。　　

○又谕、赵长龄奏、晋东防务紧要。添兵堵御一摺。捻匪虽经东窜。设被官军截击。难保不遁而西趋。晋省潞泽辽平四府州所属沿边各邑。与豫直省毗连。自当扼要设防。以杜匪众回窜。左宗棠已由正定督师东向。断难兼顾西路之防。郑敦谨现署晋抚。责无旁贷。著即查明沿边各隘口。遴派得力兵勇。扼要设防。并慎选地方文武。使官与民相安。庶可整顿乡团。以辅兵力之不足。河曲巡检司以上。冰桥尚未融消。陕西神木府谷匪踪正炽。与山右保德等处。仅一河之隔。著即饬令陈湜严督兵勇。实力防堵。不得稍有疏忽。大同沿边一带。当飞饬地方文武各员。严密筹防。毋稍大意。前次交查各件。著郑敦谨切实查明。即行覆奏。将此由五百里谕令知之。　　

○以工部尚书单懋谦兼署都察院左副都御史。　　

○以刑部右侍郎英元兼署工部右侍郎管钱法堂事。　　

○丁亥。祭先师孔子。遣大学士倭仁行礼。　　

○谕军机大臣等、刘昆奏、援黔兵勇。攻克荆竹园贼巢。并整顿吏治各摺片。荆竹园贼匪。踞险负嵎。抗拒官军。扰乱楚黔边境十余载。经席宝田、李元度等、督带楚军进剿。将该匪老巢攻拔。捦斩首逆萧溃盛等。并将罗家岩贼巢一并攻克。匪党歼除殆尽。剿办甚为出力。河东轿顶山河西偏刀水等寨匪巢。即著刘昆饬令席宝田等乘此声威。迅速埽荡。俾得肃清贵东。黔省吏治。废弛日久。李元度驻扎河西。办理善后。著曾璧光慎选朴实耐苦廉介不扰之守令前往任事。随时禀商李元度妥筹办理。务期安辑闾阎。免致激生事变。其毗连湖南各县地方官。即著刘昆责成席宝田选举贤员。暂行任事。以期呼应较灵。刘昆原片。著钞给曾璧光阅看。将此由五百里各谕令知之。　　

○以湖南官军攻克贵州荆竹园贼巢。赏记名布政使席宝田白玉翎管一支。白玉搬指一个。大荷包一对。小荷包二个。总兵官韩孝忠、彭芝亮、一品封典。副将黄元果、苏元春、参将李其贵、巴图鲁名号。道员叶兆兰等花翎。复已革按察使李元度职。并赏还花翎。余加衔升叙有差。　　

○戊子。祭大社。大稷。遣恭亲王奕?恭代行礼。　　

○谕军机大臣等官文奏、陕豫各军剿贼获胜。逆踪向西南奔窜。并崇厚奏、请饬左宗棠等分路追剿各一摺。此次陕豫各军。到直几及一月。叠经谕旨严催。始能协力会剿。小挫凶锋。现在贼向献县西南奔窜。即著左宗棠、官文、严饬各军。乘胜追剿。傥能蹙之于滹沱左右。较易得手。如该逆越河而南。并著传谕程文炳、潘鼎新两军。节节进扼。以为刘松山等后继。左宗棠由定州进省。与官文晤商后。著即出省。迅饬诸将。视贼所向。尽力追剿。毋稍稽迟。该逆究窜何处。并著官文详细查明。随时具奏。第逆情诡谲。恐其复折而东。李鸿章仍当严扼东北面。以防窜越。丁宝桢、崇厚、亦应力筹堵扼。不可稍涉松懈。崇厚因丁宝桢兵力较单。不如李鸿章之兵勇较厚。朝廷早已洞悉。前已谕令该大臣驻扎河闲一带。以顾东北面。复以津防紧要。谕令于天津相机扼扎。该大臣接奉寄谕后。著即懔遵前旨。迅督所部兵勇。兼程北上。会合陕豫各军。向南压剿。并著将进止机宜。随时奏报。以慰廑系。崇厚另片奏、请饬部拨饷银。以资接济。本日已谕知户部拨银十万两。发交官文支用矣。将此由六百里各谕令知之。　　

○又谕、德勒克多尔济奏、驰抵归绥。饬查边防情形。并往包头察看河防一摺。据称口外沿边沿河防务。均经布置。惟回逆马家拉拉等。率领马步万余。窜陷窜条梁。其榆林神木等处。又有回匪窜扰。并高家堡被围。该署将军拟亲往包头一带。察看河防。著即悉心查勘。会同桂成妥筹布置。毋稍疏虞。甯条梁地方。为山陕通衢。关系紧要。金顺现已驰至该处。即督率所部。迅图规复。傥任该逆聚众久踞。肆意蔓延。必惟该副都统是问。该署将军亦当严饬防边将士。实力堵扼。榆林神木一带。接近山西现虽冰泮河开。仍应加意防范。并著与桂成檄饬各军。昼夜梭巡。毋令匪踪阑入。以固边防。将此由五百里各谕令知之。　　

○又谕、瑞麟奏、遵旨裁撤湘军。办理各情形一摺。粤东营伍废弛。已非一日。现经瑞麟将湘军裁撤。腾出钜饷。为本省练兵恤伍之需。不为无见。惟该省积匪最多。缉捕操防。至关紧要。该督既拟挑选水陆各营。加给口粮。按日教练。著即会商提督任星元、李扬升等、慎选营弁。实力整顿。总期一律精壮。俾兵归实用。饷不虚糜。毋得徒托空言。一奏塞责。陕西军事方殷。著蒋益澧即懔遵前旨。统带所部亲兵一千名。星速驰赴陕西军营。毋稍延缓。将此由五百里谕知瑞麟、并传谕蒋益澧知之。　　

○以江西大庾县捐输军饷。永广学额十名。　　

○以奉天马步各军节年缉捕出力。予头等侍卫沙克都林扎布、协领常在、德昌、集尔哈布、以副都统＜??闲＞放。赏头等侍卫色楞额等花翎。佐领德兴等蓝翎。余加衔升叙有差。　　

○以山东濮州等处拏获逆首王来＜?氵凤＞等。予知州葛恩荣以直隶州知州即补。赏知县王希孟蓝翎。　　

○予直隶献县阵亡参将周得胜、守备黄得友等、祭葬世职加等。　　

○己丑。孝康章皇后忌辰。遣官祭孝陵。　　

○谕军机大臣等、丁宝桢奏、官军剿捻获胜情形一摺。此次刘松山等军。追剿捻逆。杀贼千余。昨据官文具奏。已谕令迅速追剿。计此时保定一带防兵。如潘鼎新。余承恩等军。为数不少。足敷堵扼。所有丁宝桢拨赴保定之东三省西丹一千五百名。即著官文饬令春寿、将原带马队。一并驰赴前敌。会同刘松山等进剿。官文不得一意截留。致误戎机。左宗棠计已竽抵保定。该大臣谅必有灭此朝食之志。即著出省迅督前敌各军。设法兜剿。克期奏功。丁宝桢著即饬令莫组绅等军跟踪追剿。李鸿章行抵何处。久无奏报。朝廷殊深廑念。著即兼程赴直。现在东北面尚属空虚。抵直后。即遵前旨相机扼扎。酌量分兵进剿。毋再迁延贻误。致干重咎。将此由六百里各谕令知之。　　

○又谕、德勒克多尔济等奏、回逆扰及草地蒙古官兵屡次接仗。现筹防剿一摺。据称西路回匪窜陷甯条梁后。复窜蒙古之依克沙巴尔等处。蒙兵叠击获胜。追至绰泰地方。并乘夜往劫贼营。贼仍退回甯条梁。此股匪众。蓄意东趋。虽经官兵击败。难保不乘机窜越。且地方辽阔。尤恐防不胜防。著德勒克多尔济、桂成、仍遵前旨。严饬扎那格尔第等督率各军。相机堵遏。一面檄饬巴达尔琥、暨马升等加意严防。并知照金顺迅带所部。绕由东路迎头截击。痛歼丑类。不准稍涉稽迟。所有阵亡蒙古官兵人等。即著查明请恤。保德河曲等处。与陕疆仅隔一河。著郑敦谨饬令陈湜亲督在防将弁。认真扼守。其沿边之大同一带。即责令各地方文武。时加侦察。该署抚仍随时咨会德勒克多尔济等。悉心筹防。以期互相联络。藉壮声威。将此由五百里各谕令知之。　　

○补铸陕西提标中军参将关防。从巡抚乔松年请也。　　

○庚寅。谕内阁、前因捻匪窜至吉州。由平绛扰及河朔。特派郑敦谨驰赴山西。将赵长龄所办军务如何疏懈。及吏治废弛之处。确查具奏。并因乔松年奏参、吉州渡口。为臬司陈湜旧防。贼匪抢渡时。陈湜之四营皆溃。并所上左宗棠函。系幕客代为饰禀。及陈湜行至赵城。停留不进。暨其族人陈膺福禀称不实等情。复谕令郑敦谨于抵山西时。时查暗访。据实具奏。兹据郑敦谨覆奏、赵长龄因注意严防河保。致令吉乡一带兵力单薄。迨该逆乘机抢渡。扰及腹地。又未能拨兵迅剿。任贼蔓延。咎实难辞。其陈湜被参各款。或查无其事。或查无确据。惟该臬司督守全河。任令该逆乘虚抢渡。又因顺道赴省。致误事机。实属失于防范。贻误地方。请从重治罪各等语。捻匪前次窜扰陕西等境。叠经谕令赵长龄、陈湜、严防河岸。并责成陈湜总办沿河防务。谆谆诰诫。不啻至再至三。赵长龄统辖全省。乃任捻匪窜晋。又不能奋力堵御。致令阑入豫疆。震及近畿。实属大负委任。赵长龄著革职。发往军台效力赎罪。陈湜专办河防。增兵益饷。朝廷无不俯允所请。乃办理一无成效。卒至贻误地方。且该臬司到省之日。即贼匪抢渡之日。疏防失律。厥咎尤重。陈湜著革职。发往新疆效力赎罪。以示惩儆。其陈膺福等被参纵勇滋事等款。仍著郑敦谨查明参奏。至前据都察院代奏、山西绅士曹翰书等陈请将赵长龄罢斥。另＜??闲＞贤员等语。此次查办各情。朝廷一秉至公。毫无偏信。该绅士等不得以挟制长刁风。为疆史者尤不可以泄沓滋口实也。懔之。　　

○谕军机大臣等、左宗棠奏、行抵保定。现筹进剿。并刘松山等会剿获胜各摺片。捻逆在献县境内。被官军剿败。折向深州一带窜扰。刘松山、郭宝昌、喜昌等、业经各率所部。会合追击。左宗棠即著出省。驰赴前敌。严檄该将士等实力兜剿。迅殄贼氛。毋任匪踪到处蹂躏。青沧界内无贼。东路情形稍松。该大臣当由东北偪向西南。痛将贼匪剿洗。毋任回窜。程文炳一军。即著饬令由高阳一带。视贼所向。节节进剿。毋庸调赴大城任邱一带。春寿所部马队并山东新到之吉林黑龙江马队千五百名。著左宗棠、官文、饬令春寿一并带赴前敌会剿。官文即著留驻省城。严防北路。并接济前敌各营军火粮饷。毋令缺乏。贼势渐趋西南。固关为山右门户。防守紧要。前经谕令官文酌拨唐训方带兵千名。或另派得力兵将。前往该处防守。著即懔遵前旨。妥速办理。山西平定盂县一带。并辽州各山路要隘。著郑敦谨迅速派兵堵扼。以杜贼窜晋疆之路。毋稍大意。将此由六百里各谕令知之。　　

○又谕、赵长龄业已革职。郑敦谨现摄抚篆。责无旁贷。其防守不力各员。并纵容勇丁滋事之案。著郑敦谨确切查明。据实参奏。毋稍徇隐。山西各路防务。著该署抚妥筹布置。河防尤为紧要。著左宗棠、郑敦谨、酌派妥员接办。陈湜俟接替有人。即行起解。其未交替以前。著郑敦谨严饬该革员认真防范。如再有疏虞。即以军法从事。左宗棠由晋入直。于该处人才。自能周知。郑敦谨曾任晋藩。属吏贤否。尤所深悉。如有得力之员。迅即奏明办理。以专责成。捻匪由陕窜晋。蔓延数省。左宗棠未能先事防维。本有应得之咎。念其跟踪追蹑。已到直隶。尚知愧奋。前既予以革职留任处分。现姑免其治罪。务将此股捻匪。迅速殄灭。以赎前愆。傥再迁延玩愒。日久无功。必将从前贻误之罪。一并从严惩办。懔之。将此由六百里各谕令知之。
  </div>
  <div class="pagination">
   <a href="清实录同治朝实录_page317.html">
    上一页
   </a>
   <span>
    ...
   </span>
   <a href="清实录同治朝实录_page313.html">
    313
   </a>
   <a href="清实录同治朝实录_page314.html">
    314
   </a>
   <a href="清实录同治朝实录_page315.html">
    315
   </a>
   <a href="清实录同治朝实录_page316.html">
    316
   </a>
   <a href="清实录同治朝实录_page317.html">
    317
   </a>
   <span class="current-page">
    318
   </span>
   <a href="清实录同治朝实录_page319.html">
    319
   </a>
   <a href="清实录同治朝实录_page320.html">
    320
   </a>
   <a href="清实录同治朝实录_page321.html">
    321
   </a>
   <a href="清实录同治朝实录_page322.html">
    322
   </a>
   <a href="清实录同治朝实录_page323.html">
    323
   </a>
   <span>
    ...
   </span>
   <a href="清实录同治朝实录_page319.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
