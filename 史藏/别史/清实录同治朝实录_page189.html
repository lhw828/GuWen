<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 189 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 189 页/共 505 页
  </h1>
  <div class="content">
   ○以甘肃筹饷出力。予已革按察使孙治以道员用。发往署陕甘总督都兴阿军营差委。　　

○以筹解甘肃军饷无误。予前任山东布政使贡璜、山西布政使王瑢吉优叙。赏山西道员杨宝臣盐运使衔。　　

○以甘肃办理粮台出力。予道员三寿等加衔升叙有差。　　

○以伊犁解围。赏将军明绪黄马褂。领队大臣荣全花翎。余升叙有差。予阵亡总管阿木尔们都、领队大臣托克托奈祭葬世职加等。　　

○追予故钦差大臣琦善、提督陈金绶、副都统富尼雅刚阿、总兵官德坤、总管西常阿、入祀江苏扬州府昭忠祠。　　

○朝鲜国使臣俞章焕等三人、琉球国使臣毛克述、于午门外瞻觐。　　

○乙未。祫祭太庙。遣惇亲王奕誴恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○遣官祭太□山戊不□之神。　　

○丙申。申刻。上诣绥履殿慈安皇太后前行礼。平安室慈禧皇太后前行礼。　　

○谕内阁、吴昌寿奏、甄别知县各员。分别保劾一摺。湖北准补枝江县知县恒琛、勤奋有为。民情爱戴。著以同知直隶州知州尽先升补。先换顶带。通城县知县袁秉亮、性情乖张。试用知县陈乃汶、操守不洁。均著即行革职。升用同知直隶州知州通山县知县王静一、才识迂拘。嘉鱼县知县王锡荣、精神软弱。均著以府经历县丞降补。留省酌量补用。试用知县吴衡、心地糊涂。著勒令休致。　　

○是年。旌表孝子、江苏等省夏浚河等四十三名。孝友、福建等省高齐云等四名。顺孙、四川省马廷瑞一名。孝妇、河南等省郭曹氏等十一口。孝女、湖南省易淑和一口。烈妇、直隶等省姚景崇妾任氏等十八口。烈女、江苏等省范循陔女迪还姑等三口。义夫、四川省张福祉一名。烈士、四川省赵象昌等六名。守节合例、满洲亲军校松奎妻哈白他氏等一百二十二口。蒙古护军校郭勒敏珠妻嘎奇特氏等三十四口。汉军养育兵叶二禄妻王氏等四十一口。内务府匠役生儿妻刘氏等五口。各省驻防马甲多仁布妻柯勒柏苏氏等一百十四口。奉天等省王观升妻张氏等六千五百四十二口。夫亡殉节、福建等省陈豳周妻施氏等十二口。未婚守志、江苏等省罗锡龄妻谢氏等十八口。百□山戊不□寿民妇、广东等省林卿士等十八名口。五世同堂、湖北等省陈刘氏等三十八家。七世同居、山东省刘应抡一家。八世同居、河南省杜宜山一家。九世同居、河南省赵克之一家。均给银建坊如例。　　

○会计天下民数谷数。除江苏福建云南安徽广西贵州浙江陕西甘肃未经册报外。奉天等省。通共大小男妇二万三千七百五十万七千七百二十七名口。存仓米谷三百十三万六千二百八十八石七斗九升九合九勺。　　


大清穆宗继天开运受中居正保大定功圣智诚孝信敏恭宽毅皇帝实录卷之一百二十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。春正月。丁酉朔。上诣奉先殿行礼。　　

○遣官祭太庙后殿。　　

○率王以下文武大臣诣慈宁门庆贺慈安皇太后慈禧皇太后礼成。御太和殿受朝。作乐宣表如仪。　　

○诣大高殿寿皇殿行礼。　　

○谕议政王军机大臣等、张集馨奏、攻破积年逆巢大获全胜一摺。静甯州高家堡久为逆回盘踞。经张集馨与曹克忠会同进剿。当将高家堡攻克。败贼分窜萧河城青家驿。另股贼匪在西路十字堡等处屯聚。复经官军进剿歼匪甚众。办理尚为得手。前谕都兴阿等将曹克忠一军应否移扎静甯适中之地。为陶茂林后路声援。妥筹调派。曹克忠现欲进攻萧河城。应如何节节进偪力图埽荡之处。仍著都兴阿、穆图善、雷正绾、妥为调度。张集馨现拟带队进省即著赶紧前进。与陶茂林恩麟会筹布置。以固省防。陶茂林一军扎营甘草店一带。该提督务当严密守御。毋得稍有疏虞。获贼供称、该逆因官军围攻固原甚紧。屡遣马百龄兄弟马彭龄赴雷营。捏词诈降。未见听信。曹军已到静甯。我等家属皆在萧河城等处。若被攻击必致受害。是以调齐马步各逆。由静甯入隆德。过山即是瓦亭。使雷营腹背受敌。如不得手。即由泾平回陕。孙义宝仍在固原与雷营抗拒。使彼不疑等语。固原逆谋甚狡。该匪如赴雷正绾军营乞降。该署提督不可堕其诡计。致误戎机。逆匪既有使雷营腹背受敌之说。雷正绾尤当加意备御。毋为所乘。静甯各军。每日需面二万余斤。前存四十万斤。为该州黄松年别项支销。此时颗粒无存。军士数日不得一饱。雷正绾各营军粮。亦极短绌黄松年概置不问。该州于此项面斤任意支销。实属不知缓急。有无侵那情弊。著恩麟查明参奏。各军无从觅食。困苦异常。均有停兵待饷之虞。著恩麟设法接济。毋令缺乏。是为至要。将此由六百里谕知都兴阿、穆图善雷正绾、并传谕陶茂林、恩麟、张集馨知之。寻恩麟奏、遵查黄松年精神委顿于兵勇应支口食。率多贻误。实属衰庸不职。应请革职。从之。　　

○又谕、广凤、奎昌奏、探闻古城汉城失守现筹豫防布置一摺。古城防剿吃紧。经广凤等拣派蒙古兵一千五百名前往助剿。旋于十一月十七日探闻古城汉城失守满城附近现有汉回及缠头回逆约万余人。盘踞北套桥子地方。由科至古道路梗塞。览奏曷胜愤懑。逆回势甚鸱张。古城汉城。现已失陷。满城刻下情形若何。未据保恒等奏报。由科至古文报不通。著广凤奎昌设法绕道侦探。迅即知照保恒、惠庆、督饬在城兵勇慎密防范。以待援师。广凤等仍当将科境要隘。严密布置。相机筹办。并著知会巴里坤哈密等城。一体严防奔突。毋得专待关内之兵。以致缓不济急。坐失事机。该逆闻军饷不日到科。意图东窜。攻扑科城。其谋甚属凶狡。前据德勒克多尔济奏称山西拨解新疆饷银。两次共十余万。已由绥远城转解科布多。其余各省协饷并经户部奏催迅解。著广凤等于此项饷银到境。妥为迎护。并著明谊、麟兴、车林敦多布拣派兵弁沿途护解。毋得稍有疏虞。科属人心惊惶。经广凤等安抚稍定。仍著会同各旗王公妥为镇抚。毋令浮言得以动摇新疆军事孔棘。前经谕令联捷俟黑龙江所派官兵到张家口时。即行统带进剿著联捷于该官兵到口时即遵前旨迅带起程。由科布多进剿逆匪。毋稍稽延。将此由六百里各谕令知之。　　

○又谕、前因联捷奏请将黑龙江挑派官兵五百名。带赴新疆助剿。当经谕令宝善饬此项官兵迅速取道张家口。交联捷统带进剿。兹据广凤、奎昌奏、探闻古城汉城失守。满城附近有贼。道路梗塞。科城防剿情形吃紧等语。此项官兵计已起程著宝善仍遵前旨派员沿途严催。迅赴张家口。以便联捷统带前进。相机剿办。毋得稍有延误。将此由六百里谕令知之。　　

○漕运总督吴棠奏、遵议筹办河运漕米章程十条。一、米色红白兼收。粳籼并运。均以乾洁为主。一、米价按照市值。牐坝等费。事竣核实开报。一、耗米按漕斛每石给民船一升。仓耗二升随正交仓一水脚每石给银六钱。一、用民船径运通州。一、派员分帮押运。并添派大员赴通照料。一、回空船只。须于汛水未落之前南下。一、米船准带货物二成。免其纳税。一、兑交仍用漕斛。一、在清江设立总局。用款概从撙节。下部议。从之。　　

○以兵部尚书万青藜兼管顺天府府尹事。　　

○实授苏廷魁河南布政使王正谊按察使。　　

○以甘肃静甯攻克逆巢。赏参将陈尚友巴图鲁名号。副将魏得春等升叙有差。　　

○予甘肃平凉殉难知县郭襄、教谕赵青藜、祭葬世职加等。眷属人等分别旌恤如例。　　

○戊戌。上诣绥履殿问慈安皇太后安。平安室问慈禧皇太后安。至丙寅皆如之。　　

○贷盛京凤凰城被淹地方旗民籽种口粮。　　

○己亥。高宗纯皇帝忌辰。遣官祭裕陵。　　

○上诣寿皇殿行礼。　　

○庚子。谕议政王军机大臣等、常清、明绪奏、救援巴燕岱官兵中途失利一摺。巴燕岱城围紧急。伊犁所派赴援官兵。于距城三十里之底窝铺地方。接仗溃退。死伤无数。皆由锡伯马队内向奔蹋。总管德克都又未督队。以致众兵溃散。殊可痛恨。当此军事吃紧之际。若督队各员。均如此未败先逃。何怪匪势狓猖。至于此极。著明绪严切查明该总管失事情形即行按照军法从事毋稍宽贷。现在巴燕岱城围未解。金顶寺回氛尚炽。伊犁官兵仅二千余名。民遣各勇。均不足恃。贼众数十倍于官兵。傥令扼我咽喉。薪米皆无来路。伊犁势将坐困。回疆军事。败坏至此。何堪设想关内之兵如杨岳斌鲍超等虽经叠次催调。本日复经寄谕严催。仍恐缓不济急。穆图善一军。本令其出关剿贼。现在甯夏军情。已形得手。都兴阿、庆昀、内守外攻。不难蒇事。穆图善自当懔遵前旨迅速出关。以拯伊犁之危。著该将军即行统带所部。取道嘉峪关先抵哈密会同文祺布置一切即行取道前进。纵不能直趋伊犁。亦可先将古城乌噜木齐等处之贼。痛加埽荡。节节进剿。但能收复乌垣。亦可以张吾军而禠贼魄。回疆军务。或有转机。该将军惟当迅速启行。以副委任毋稍宕延。鹤龄所带兵一千五百名。本日已谕令骆秉章催令迅赴都兴阿军营。如穆图善出关。兵尚不敷。著都兴阿即将此军拨归统带。以厚兵力。穆图善出关后军行粮随。饷需军火一切。至为紧要。即著责成恩麟、张集馨、设法源源接济。以期士饱马腾。该护督等务当力为其难。顾全大局。毋得稍分畛域。致误戎机常清前因武隆额奏参已有旨革职查办。授明绪为伊犁将军。系属十月闲事。何以明绪此时尚未接奉此旨。该将军领袖各城。责无旁贷惟当就现有兵力。妥为抚驭。严备不虞。但能坚守数月。则关内援兵陆续进发。必可大殄逆氛。所陈兵疲饷绌。逆势猖獗情形。朝廷早经洞鉴。剿抚机宜。惟在该将军妥为办理。原不豫为遥制。惟回逆狡诈多端。虺蛇成性。该将军拟派员前往回营设法招安。以为缓兵之计。自系出于无可如何。但当稳慎以图。万不可为回所绐。堕其奸计。致蹈滇陇覆辙另片奏、革员陈孚恩、乐斌、此次伊犁被围。该革员筹饷筹兵。不遗余力。恳请释回等语。该革员等既在伊犁尚能出力。著加恩准其释回。仍著留于伊犁帮同办理一切兵饷事宜。但能始终出力。并准明绪酌量保奏。候旨施恩。明绪即行饬知该二员令其仰体朝廷宽大之恩。力图自新。以期晚盖。伊犁领队大臣布尔和德等、联衔奏参常清自到任以来。军民共怨。上下离心。并坐视库车乌垣叠陷。漠不关心等语。常清前次被参各款。业已交明绪查办。此次布尔和德等所陈各情。并著明绪汇入前案。一并严切查明具奏。毋稍回护。布尔和德等摺一件。著钞给明绪阅看将此由六百里加紧谕知都兴阿、穆图善、明绪、并传谕恩麟、张集馨知之。　　

○又谕、据明绪等奏、伊犁救援巴燕岱之兵。中途失利。现在贼众兵单。恐扼该城咽喉情形万分吃紧各等语。前经谕令鲍超于假期一满。即日率领所部各军起程。出关进剿该提督请拨川省制兵四千名。并由川招勇数千名。谅骆秉章已妥为筹办。现在伊犁军情万分危急。著骆秉章传知鲍超。无论假期已满未满。即日整顿队伍。率同宋国永等分起取道出关。节节进剿。以救倒悬之危。其娄云庆一军。系闽省军务稍平。仍准鲍超调回。以厚兵力。该督等仍遵照上年十二月十五日寄谕。妥速筹办。不得稍涉迟延。以副委任。鹤龄由阶州统带赴甘之官兵一千五百名。已到何处。著骆秉章飞催赴都兴阿军营。听候调遣。毋任观望。将此由六百里加紧谕知骆秉章、并传谕鲍超知之。　　

○又谕、杨岳斌自补授陕甘总督回楚募勇。业经半载有余。叠经谕令该督速募成军。统带赴甘。以维大局兹据明绪等奏、伊犁救援巴燕岱之兵中途失利。现在贼众兵单。情形万分吃紧等语。伊犁为统领各城重地。设有疏虞。情形更难设想。该处盼望援兵。诚属刻不可缓。该督募勇一事。如已办有头绪。即应整队赴甘。以便都兴阿穆图善之兵早日腾出。鼓行而西。以收厎定西陲之效。傥该督仍以勇未招齐。赴甘稍迟一日。则援剿新疆亦迟一日。关系诚为不浅。著杨岳斌懔遵叠次谕旨。迅即料理起程。不得再事稽延。以副委任将此由六百里加紧谕令知之。　　

○又谕、前因新疆军务方殷。需饷孔亟。叠经谕令各该督抚转饬各该藩司。将欠解饷银迅速筹解。兹据明绪等奏、伊犁军情紧急。饷项万分奇绌。请饬部迅催各该省。将原拨饷银速行拨解等语。著骆秉章懔遵前旨。将四川欠解银十六万两。迅速派委妥员。趱程运解安肃道库。并著沈桂芬饬司查明前拨新疆军饷除业经报解外。迅将晋省欠解之项陆续委员转解绥远城。张之万将河南欠解新疆饷银七万两。赶紧筹拨。一体解赴绥远城。并著德勒克多尔济于山西河南饷银解到时。迅即派委弁兵沿途护解。运至科布多。转解伊犁等城。毋得再有稽延。致误军食。将此由六百里各谕令知之。　　

○以上年伊犁城解围出力。赏协领穆克德柯副都统衔。骁骑校斐扬武泰等蓝翎。余升叙有差。予阵亡佐领苏楞额、都司黄司黄立中等祭葬世职。　　

○予土尔扈特遇匪被戕协领乌勒喜春、章京萨拉哈春、祭葬世职。　　

○缓徵直隶开、东明、长垣、东安、唐、丰润、武清、宝坻、蓟、大城、望都、完、束鹿、景、东光、天津、青、静海、南皮、盐山、晋、永年、元城、大名、玉田、深、甯河、鸡泽、肥乡、武强、安平、沧、庆云、广平、衡水、吴桥、三十六州县被水被旱被雹地方新旧额赋。暨杂课有差。　　

○辛丑。谕议政王军机大臣等、僧格林沁奏、官军偪贼安营叠获大胜一摺。贼踞张八桥等处。经僧格林沁督饬恒龄、郭宝昌等、马步各队两路进取。贼众奔溃。斩获不少。逆众向汝州白杨树一带窜去。该亲王饬常星阿郭宝昌紧蹑贼后。并亲督马步由洛阳取道宜阳。至永甯正东韩城镇驻扎。觇贼所向。相机堵剿。著即督饬常星阿等前截后追。务将此股逆众就地殄除。并随时严密侦探。毋任遁入山险。负嵎为患张之万即催令张曜等会予合击。并严饬河陕汝道督带兵勇驻防朱阳关以遏逆匪西窜之路此股逆匪。虽止賸数千名。而漏刃余生困兽犹斗以刻下情形而论若遁入深山马队无从施展。必须多用步队。方能得力前调之詹启纶黄秉忠等军已屡次催令赴豫仍著僧格林沁严檄到营酌量调遣。山径崎岖该亲王督军深入未可轻进。必须格外慎重以奏全功。设使该逆径趋西北。恐秦晋边界守御不严。仍当早为飞檄知照。一面派兵绕前遏截。以期有备无患先发制人。姜玉顺一军。著官文迅饬驻扎荆子关。严扼西路要隘。毋令阑入完善地方将此由六百里各谕令知之。　　

○伊犁将军明绪等奏、续拨乌科二城蒙兵前往古城应援。得旨、古城续调蒙兵。著即飞催迅速前进。并饬知该盟长等。转饬各旗严遏边界。杜贼东窜。　　

○塔尔巴哈台参赞大臣锡霖等奏、酌拨蒙古官兵赴援伊犁。得旨、著即迅催博勒果素统带土尔扈特官兵驰往应援。乌鲁木齐都统。早经降旨派保恒署理锡霖著毋庸前往惟当于塔城各要隘。督饬蒙兵严密防守。并随时抚辑弹压。毋稍疏虞。　　

○以河南塔儿湾剿贼获胜。开复副都统常星阿、苏伦保、温德勒克西、革职留任处分并赏还勇号。　　

○蠲缓山东济甯、历城、邹平、长山、齐河、长清、东平、东阿、平阴、惠民、阳信、滨、海丰、利津、邹、阳谷、菏泽、钜野、濮、范、观城、费、堂邑、荏平、昌邑、潍、金乡、齐东、章邱、禹城、临邑、肥城、青城、沾化、曲阜、泗水、滕、峄、寿张、曹、郓城、朝城、兰山、郯城、聊城、鱼台、四十六州县暨东昌、临清、济甯、三卫被水被旱被雹被虫地方本年上忙额赋。并杂课有差。　　

○壬寅。谕内阁、国家绥怀远服。闿泽覃敷。于外藩各国朝贡进京。无不体恤备至。恩体有加。凡赏赉筵宴及一切典礼。定例本极周详。第恐日久相沿。各该承办衙门。或致视为具文。供应草率。殊非朝廷厚待远人之意。现值朝鲜琉球使臣来京朝贡。著各该衙门于一切应行事宜。务须懔遵定例。拣派妥员详慎办理。毋得任听吏胥苟＜??闲＞从事。该堂官等仍应逐一稽察。如查有办理不能妥协之处。即将承办之员据实参处。以昭慎重而示怀柔。　　

○又谕、上年陕西南郑等县被扰。盩厔等县被灾。业经降旨分别加恩豁免蠲免。小民谅可不致失所。惟念今春青黄不接之时民力未免拮据。加恩著将陕西省被扰各州县。及收成歉薄之区。由刘蓉督饬各该地方官迅即查明。分别轻重。妥筹接济。以纾民力。该抚即刊刻誊黄。遍行晓谕。务使实惠均沾。毋任吏胥舞弊。用副履端布泽惠洽闾阎至意。　　

○又谕、前因商都牧群总管舒浓栋鲁普勒扣兵饷银两各款。内有前任察哈尔佐领升任副都统定安、亦曾收受该总管等贺喜银两情事。当令定安明白回奏。兹据奏称、前在张家口佐领任内。与舒浓栋鲁普等同官交好。常通往来。因在海口出力。得有协领记名旋又调赴山东军营。舒浓栋鲁普等因送给贺喜银一百两当已收受。请交部治罪等语。定安与舒浓栋鲁普等同隶察哈尔旗藉。同官一方。并无管辖之责。其所送贺喜银两。系属友谊往还。惟未能详查来历。遽行收受。亦有不合。除所收银两。著缴还归公外。定安著交部议处。　　

○谕议政王军机大臣等、前因阎敬铭奏、知县刘时霖被参各款。查明并无其事。陈迥即陈金□□等犯亦经委员徐大容等审明。该犯等供认聚众围城夺犯抗粮等情。与富稼原奏刘时霖索钱未遂。致将陈迥等捆缚。属徐大容等刑偪诬陷情节迥异。当以该御史风闻言事。何至为罪恶众著之犯。捏词解脱。难保非陈迥等展转属托。有授意该革员出奏情事。降旨派周祖培、存诚、会同都察院堂官将富稼传讯务得确情。兹据周祖培等奏称据富稼供认该革员前参刘时霖各款。系上年九月间。家人刘详向伊告说山东民人杨焕、高暮林、带有呈词来京。欲为该县团长陈迥伸冤。寓居高长汰家。高长汰商允素识之阎三、欲求御史代奏。富稼接阅呈词之后。刘详随与阎三将杨焕高暮林带至伊宅。立有凭帖取银三百两字据。该革员缮摺。于十月十五日具奏。不料是日犯案送部。银两并未送到。银帖烧毁。质之高长汰、并代找铺保之罗＜?氵凤＞翥等、并铺保岳大、何三均供曾许谢银八百两。情节不符请饬拏杨焕高暮林解京讯办等语。案关言官婪赃枉法。贿卖章奏。必须彻底根究。以成信谳。据罗＜?氵凤＞翥等供称该犯杨焕在山东济阳县大庄居住。高暮林在朱官屯居住。早已由京回籍。著阎敬铭迅饬该地方文武。将杨焕高暮林二犯。严密查拏。派员星速押解来京。交部归案严讯。将此谕令知之。　　

○又谕、曾国藩奏、叠奉谕旨。恭摺覆陈一摺。所陈剿办捻匪。宜用淮勇。西路军务。宜并力先清甘肃。再及关外。并饷源日匮。必须多撤楚勇各条。均于时势军情。确有见地。刘铭传等军。前据李鸿章奏所用洋炮军火。最为笨重。运送颇难。当经谕令毋庸檄调赴豫。并令李鸿章与左宗棠筹商。如闽省应需该营前往协剿。即檄饬刘铭传统军赴闽。听候左宗棠调遣此次曾国藩所奏各情均与前旨吻合现在僧格林沁督兵偪贼立营。大获胜仗。军威已振。无须再俟淮勇助剿。所有刘铭传所部即著咨商李鸿章。恪遵前旨酌量调赴闽省以资厚集甘肃军务未清。原不能扬威塞外。第新疆南路各城。大半沦陷。乌噜木齐及古城之汉城。先后为贼占踞。北路亦形岌岌。若不迅图埽荡。恐全局沦胥。必至不可收拾。昨因伊犁危急谕令穆图善迅速带兵出关。并令鲍超即日整队西行。著懔遵前旨赶紧办理。至鲍超赴甘。前因沈葆桢奏到。已有旨准其将所部八千人统带前往。曾国藩所称鲍超回蜀募勇。宜用川北保甯龙安两府之人一节。保龙二府兵勇。与甘肃风气不甚相远。且皆可径达阶州。自较川东之勇尤为得力。著骆秉章传知鲍超。迅速驰赴川北募勇成军。克期赴甘。一面檄调宋国永等军由江西驰赴川东。管带旧部续行入甘。毋销迟误。其所需军饷一切。仍著骆秉章源源筹解。以利师行曾国藩以饷源日匮。拟请多撤楚勇。自系目前第一急务。即著将刘连捷、朱南桂、朱洪章三军次第裁撤。以节糜费。至韦志俊等诸降众。尤应妥筹安插。善为遣散。庶腾出有用之饷。以供留防之勇。济西征之军。于大局实有裨益将此由六百里谕知曾国藩、骆秉章、并传谕鲍超知之。
  </div>
  <div class="pagination">
   <a href="清实录同治朝实录_page188.html">
    上一页
   </a>
   <span>
    ...
   </span>
   <a href="清实录同治朝实录_page184.html">
    184
   </a>
   <a href="清实录同治朝实录_page185.html">
    185
   </a>
   <a href="清实录同治朝实录_page186.html">
    186
   </a>
   <a href="清实录同治朝实录_page187.html">
    187
   </a>
   <a href="清实录同治朝实录_page188.html">
    188
   </a>
   <span class="current-page">
    189
   </span>
   <a href="清实录同治朝实录_page190.html">
    190
   </a>
   <a href="清实录同治朝实录_page191.html">
    191
   </a>
   <a href="清实录同治朝实录_page192.html">
    192
   </a>
   <a href="清实录同治朝实录_page193.html">
    193
   </a>
   <a href="清实录同治朝实录_page194.html">
    194
   </a>
   <span>
    ...
   </span>
   <a href="清实录同治朝实录_page190.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
