<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 485 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 485 页/共 502 页
  </h1>
  <div class="content">
   ○谕军机大臣等、前据翁同书奏、苗练率队攻扑寿州城厢。下蔡大队、复由菱角嘴渡河。当经谕令袁甲三、密商翁同书、察看情形。酌量妥办。兹据袁甲三奏、苗练径扑寿州。翁同书扶病登陴。咨请发兵拨饷情形。苗练因张学醇劝谕。虽暂行撤退扑城之练。而大队已过淮立营。马步数千。向寿南窜扰。己袭踞堰口集民圩。并有欲攻正阳之说。种种凶横不法。叛迹己属昭然。此时尚欲迁就羁縻。恐该练句结粤匪捻匪。联为一气。剿办更难措手。临淮为南北锁钥。现在上游河路己梗。亟应赶紧布置。毋稍疏虞。翁同书之兵。仅一万余名尚恐不敷堵剿。该大臣督办皖省军务。责无旁贷。仍当与翁同书密商定计。拨兵夹击。迅速歼除。苗沛霖既为众心所不附。即可设法解散党与。令其缚献首逆。或不动声色。设计诱捦。翦除巨寇。惟在该大臣相机速办。不可徒事羁縻。以致养痈贻患。将此由六百里谕令知之。　　

○又谕、前因安徽寿州紧急。谕令李续宜赶紧赴任。本日复据袁甲三奏、苗练攻围寿城。翁同书力疾固守经该大臣、派令张学醇、赶赴下蔡劝谕苗沛霖、毋许妄动。虽将扑城之练。暂时撤退。而次日仍由菱角嘴渡淮。直向寿南窜扰。并有欲攻正阳之说。该大臣因临淮紧要。未能分兵前往。请饬令李续宜迅速到任。督办防剿等语。苗沛霖叛迹昭著。实属孽由自取。若不及早歼除。恐成燎原之势。著李续宜、即将桐城防剿事宜、妥为布置。一面酌带所部兵勇、驰赴寿州。歼厥渠魁。解散练众。迅解城围。毋稍延缓。将此由六百里谕令知之。　　

○又谕、前因苗沛霖所带团练。与寿州团练寻仇滋衅。并于固始等处邀集团寨。当经谕令毛昶熙、严树森、晓谕绅团。毋得为其诱胁。兹据袁甲三奏、该练等不候查讯。径以大队扑犯寿城、及两河口官兵营盘。并于两河南岸劄营。断绝寿城柴米来路。又由菱角嘴渡淮。袭踞堰口集民圩。且有欲攻正阳之说。己谕令袁甲三早为布置。设法歼捦。豫省光固一带。毗连皖北。防务最关紧要。著毛昶熙、严树森、督饬在防兵勇。联络乡团。严密防堵。如有苗练窜扰。即行痛加剿洗。毋令阑入豫境。致滋蔓延。将此由六百里各谕令知之。　　

○又谕、庆端、瑞瑸奏、武弁纵匪在洋劫掳分赃、探闻潜回广东、请饬查拏等语。匪首王文广即王瑞。以广东勇首。迭次保举。洊升都司。并赏戴蓝翎。乃不思立功报效。辄敢置造艇船。假名贸易护商。纵令匪党在洋劫掳。坐地分赃。上年夏闲。在南台地方开炮逞凶。经庆端等委令副将吴鸿源、出洋剿捕。复敢纠集广艇。句通粤逆。突入海口滋扰。现又潜回广东香港地方。纠结匪类。意图报复。实属罪大恶极。王文广、著即斥革。拔去蓝翎。著劳崇光、耆龄、严饬地方文武、密速查拏。务期弋获。就地正法。以绝根株。勿任漏网。将此由五百里谕令知之。　　

○又谕、前因浙江军务吃紧。谕令曾国藩、毓科、饬新任浙江布政使林福祥、迅速赴任。兹据庆端等奏、贼踞汀郡。势极狓猖。闽省劲旅。先因调派援浙。多在杭衢两防。惟林福祥所部。离汀较近。且于贼陷武平时。即派兵勇二千余人、入闽跟剿。若饬令闲道赴汀。克期可到等语。著毓科查明该员。如已启程援闽。即先其所急。将汀州一带贼匪剿平。再令赴浙。如尚未入闽。仍著遵奉前旨。饬令该员赴浙江新任。将此由六百里谕令知之。　　

○以福建汀州府武平县城被贼窜陷。总督庆端等、下部议处。　　

○庚子。谕内阁、内务府奏、据太医院医生王庆连等呈称、直隶各州县盛京等处无粮黑地、及八旗报效地、十余万顷。请按额升科。并呈递查地章程等语。著派宝鋆、会同直隶总督、顺天府府尹、督率各该地方官、详查办理。　　

○又谕、曾国藩奏、逆匪分犯大赤大洪二岭、进扑祁门营盘、官军迎剿获胜一摺。石埭大股贼匪。于正月初六日。分犯大赤大洪二岭。经江长贵督队、将大洪岭之贼击退。大赤岭之贼。己入历口曾国藩派副将唐义训等、驰往迎剿。并于石门桥设伏以待。白旗贼匪。由桥外田陇猛扑。我军伏兵齐起。分路包抄。唐义训等、乘势挥军猛进。贼势不支。各军追杀。贼尸枕藉。抛弃枪械无算。初九日。唐义训复率各军出队过岭。历口程村之贼。惊溃而走。我军追剿。直出大赤岭之外。计共毙贼千余名。生捦一百三十五名。阵斩贼首麟天豫古德金。夺获旗帜枪炮二千三百余件。剿办尚为得手。所有在事出力将士。著准其并入克复建德案内。由曾国藩奏请奖叙。　　

○又谕、曾国藩奏、官军扼守景德镇、叠获胜仗、并洋塘会剿大捷一摺。逆匪窜扰饶州。偪近景德镇候补京堂左宗棠、进兵至渡口。轰毙骑贼数名。贼始退却。旋陷浮梁县城。官军分队进攻浮梁。贼匪乘虚扑犯景德镇之里市渡西瓜洲等处。均经官军击退。浮梁之贼。闻风遁去。次日贼复由里市渡等处过河列阵。官军分出迎剿。贼众抵死抗拒。官军复分路包抄。贼遂惊溃狂奔。兵勇泅水追杀。立毙悍贼百余名。生捦数十名。溺毙无算。并将对岸中渡之贼轰退。该匪复由罗家桥等处回扑景德镇。均经官军墼退。逆首黄文金、大股续至。五路来犯。官军枪炮齐施。逆势披靡。另股贼由上流绕渡。兵勇三面围攻。逆匪大败返奔。乘胜追杀数百名。堕水死者不计其数。其攻浮梁县城之贼。亦经兵勇两次击退并阵斩伪指挥三名。左宗棠、复会合总兵鲍超追贼至石门洋塘等处。分路迎剿。鏖战数时。贼势不支。各营乘胜猛击。杀毙悍贼二千余名该逆夺桥奔溃拥挤溺毙者复数百名。其逃窜下游过河者。复被炮船击毙。官军分途过河。将贼前队围杀尸积如山。内有黄袍红袍贼目十余名。并踏平谢家滩一带贼垒。其由山冈来援之后队贼匪。亦经官军冲为数段。愈战愈奋。逆众狼奔。共计毙贼四千余名。溺毙逃散者不计其数。夺获枪炮器械旗帜数千件。逆首林世发、许茂才、均被歼戮。此次逆匪率党攻扑景德镇。经左宗棠、鲍超、督兵奋击。大挫凶锋。剿办尚为得手。所有出力员弁。著曾国藩汇案保奏。候朕施恩。　　

○谕军机大臣等、本日据清盛奏、捻逆渡河北窜、派兵截剿一摺。窜扰山东捻逆各股。先在曹县等处地方盘踞。由寿张县境、扰及东平州属之戴家庙南岸凫水渡河其大股并自安山渡河。窜至东平迤西洼里地方。并有图窜长山县周村之语。此次捻逆蜂拥而至。人数众多现已渡过运河。步步北犯。亟应设法剿除。以免延蔓。清盛现己移调济东泰武临道明新等、将所带登中等营官兵一千名、前往防剿。著即饬令该道、实力剿洗。一面严饬各州县。率领民团。协同堵御。以遏北窜之路。各该处距省较近。所有省城守御事宜。并著清盛妥为布置。如果贼情紧急。清盛即当带兵出省。力挫凶锋不可株守省城。致有贻误僧格林沁等驻劄唐家口。德楞额驻军峄县。现在贼已绕越西北。在该大臣等军营之后。清盛所派兵力尚单。深恐不敷剿办。著僧格林沁等、迅即派拨精兵。招集团练。绕出贼前。会同该署抚派出之兵。迎头截剿。务须偪贼回巢。勿令北窜。将此由六百里加紧各谕令知之。　　

○又谕、春佑奏、朝阳县盗匪滋扰、派兵剿办一摺。据称、朝阳县贼首刘猪、李＜氵凤＞氵

□奎等。纠集多人。经该县知县富昌、带领兵勇亲往捕拏。枪伤贼匪二十余人。杀死五人。生捦四人余匪逃窜。二月初四日。该匪刘猪等、复纠党六七百人。分路进街放火焚烧。劫放监犯三百余名。并将县署看押人犯二百余名、劈门放出。该县及丁役人等。均各受伤。三座塔税员衙门库银。亦被抢劫。现在占踞街市。势甚猖獗。春佑己派兵五百名往剿。并请将僧格林沁所调哲里木官兵五百名、暂留协剿。一面飞咨盛京、派兵堵缉。逆匪刘猪等。系奉天己获盗首王达余党。胆敢纠众劫囚。焚烧衙署。抢劫税银。实属罪大恶极。亟应一鼓剿除。春佑所筹尚妥。著即饬令热河道福厚、协领尚那布、督率参将松年等、将该匪悉数歼除。尽法惩办。并著玉明、倭仁、景霖、赶紧派兵合力夹击。一体兜拏。毋任一名漏网。哲里木官兵五百名。著准其暂行截留。俟剿办事竣。仍饬速赴僧格林沁军营。以资调遣。该县文武下落。并贻误情形。及仓库被劫银两监犯实数。均著春佑查明具奏。将此由五百里各谕令知之。　　

○又谕、前因捻匪窜近河南省城并有乘隙西窜之意。谕令毛昶熙、严树森、严密扼守要隘。堵其西窜。本日据胜保奏、接据探报。捻匪马贼、由北路突入朱仙镇盘踞。其大股已至芦化冈。省城南门、曹门、宋门、均己屯闭。二月初一日。朱仙镇、芦花冈之贼。均向省西之中牟、新郑等县、及老河口地方窜逸。因而西门亦闭等语。前据毛昶熙奏、官军分路迎击捻匪。九战皆捷。已派署总兵成景等、由甯陵一路抄追。现在贼偪省城。势更猖獗。著即督饬带兵各员、奋力追击。傥迁延不追。即查明严参。至中牟、新郑。为山陕门户。现在贼踪偪近难保不乘闲西窜。窥伺山陕。扰及完善之区。谭廷襄已派兵在潼关商雒等处设防。本日复谕令常绩、拨兵严防泽潞一带。著毛昶熙、严树森、仍遵前旨。分派兵勇迎头截击。痛加剿洗。偪令回巢。并将西路要隘严密扼堵。如贼势西趋。即会同山陕防兵、合力剿击毋令蔓延。将此由六百里加紧各谕令知之。　　

○又谕、有人奏、捻匪窜扰。豫东情形一摺。据称、上年九月、十二月、及本年正月。捻匪叠次出巢滋扰。俱由蒙亳取道归德虞城。窜入东境。兵勇并未出城截剿。大股回窜。仅止截杀零星后尾。并有捐纳员外郎梁灿、在营用事。虚冒勇粮。分肥入己。以佃勇四百人、捏报三千人等语。捻匪叠次由归德窜超。毛昶熙驻劄该处。何以未经堵截所奏胜仗。是否捏报。著严树森查明。据实具奏。员外郎梁灿、虚冒勇粮。是否属实。并著该抚确切查明。毋稍徇隐。将此谕令知之。　　

○又谕、户部奏、本年应运新漕、浙省实运米数、及受兑章程、未据奏报等语。漕粮为天庾正供。江苏省起运漕米现办章程。业经奏到。惟浙江新漕如何办理。尚未奏报。该省地方。固多被扰。其中不无完善之区。著王有龄督饬藩司、粮道、迅将本年实运米数、及由何处海口受兑之处、妥议章程具奏。不得以军务未完。藉词稽延。致误运务。将此由六百里谕令知之。　　

○又谕、胜保奏、接据探报。捻窜豫境。势极蔓延。其窜至朱仙镇、芦花冈之贼。均向中牟、新郑等县、及七河口地方窜逸等语。中牟、新郑。为山陕门户。谭廷襄己于潼关商雒等处设防。惟山西泽潞一带。与豫省毗连。恐该捻乘虚窜扑。著常绩、即派拨兵勇。于交界要隘、严密布置。毋令贼踪阑入。将此由六百里谕令知之。　　

○转兵部右侍郎庆英、为左侍郎。以候补侍郎胜保、为兵部右侍郎。　　

○调正红旗蒙古副都统克兴阿、为镶黄旗满洲副都统。　　

○以户部左侍郎文祥、兼右翼前锋统领。　　

○实授载崇、銮仪卫銮仪使。　　

○补铸钦差大臣关防。从钦差大臣两江总督曾国藩请也。　　

○补铸直隶阜城县知县印信。从前任总督恒福请也。　　

○予顺天通州阵亡佐领保寿、骁骑校马文奎、祭葬世职。伤亡副参领明达、祭葬世职。如阵亡例。　　

○予安徽洋塘历口等处阵亡游击周芸亭、守备曾纪仁等、三十六员祭葬世职。　　

○辛未。遣官祭文昌帝君庙。　　

○谕内阁、翰林院应行保送御史。现在合例应保者。人数无多。著将从前曾经保送未曾记名各员。与应行保送之员、一体带领引见。　　

○又谕、德全奏、革员到京、应交何处审讯、请旨等语。已革江南河道总督庚长、著交留京王大臣、会同刑部、定拟罪名具奏。　　

○又谕、薛焕奏、请将误公道员革职罚捐一摺。江苏在籍浙江补用道秦兆兰。经薛焕劝令捐赀募勇、固守嘉定县城。该员业经遵允。乃既不到局办事。又不倡捐措垫。一味诿抗。实属玩误军需。秦兆兰、著先行革职。罚令捐银十万两。勒限三个月缴清。拨济勇粮。傥再不知愧奋。即著奏明将该革员发往军台效力。　　

○又谕乔松年江清骥奏、请将水师军饷、暨江面抽厘、统归江南粮台经理一摺。著照所请。所有移设泗源沟厘局著改归江南粮台。由江清骥经理。其吴全美、李德麟、所带续添炮划船饷。并著汇入江南各项水师。一体由南台开支。以专责成。　　

○以内阁学士载肃、署正蓝旗护军统领。　　

○壬申。谕内阁、瑞昌、王有龄奏、官军克复富阳县城一摺。上年十二月闲。皖匪自桐庐等处窜踞富阳。意图东窜。经副将贵廷芳等、督带兵团水陆夹击。于二十三、二十五等日。叠次鏖战。捦斩甚多二十八九等日。该逆紧守城卡。复驾驶竹篺出犯。经我军奋力攻击。贼不能支。我军追至城下轰毙贼目二名。步贼数十名。本年正月初三四等日。官军水陆并进。各炮船沿城攻打又毙贼数十名。其出战之贼。复经兵团枪炮齐施。轰毙不可胜计。初七日。我军四面环攻。自辰至酉。鏖战竟日。将西门贼营踏毁。毙贼无算。是夜守备包文举、布良带等、潜伏东西两门。举火为号。贵廷芳等督率各路兵勇奋力攻城。知县蒋贵斌等、督团助剿。该逆猝不及防均向北门纷纷逃窜。我军斩关直入。毙贼甚多。当将富阳县城克复。追剿四十余里。砍获首级器械旗帜无数。办理尚为得手。在事出力员弁兵练。著准其俟富桐一律肃清。汇案择尤保奏。署富阳县知县蒋贵斌、集团助战。克复城池著改为革职留任。典史张椿、应得失守处分。著免其置议。　　

○谕军机大臣等、前据袁甲三奏、苗练径扑寿州。当经谕令迅速设法妥筹办理。兹据翁同书奏、苗练劄营两河口己绝寿城柴米之路。其练众数千。由菱角嘴、绕至寿城南路。将堰口集圩攻破。焚烧房屋。劄营数座。苗沛霖复带队南去。并徐立壮、劄营处所。距正阳甚近。拟亲往布置、驾驭徐练各等语。苗沛霖叛迹昭然。实已罪无可逭。此次于盘踞堰口集后。亲自带队南行。显系句结发逆。以图一逞。此时若能设法离闲。使该练与发逆互相猜忌不能合而为一。则苗沛霖进退无据。剿办似易为力仍一面遵奉前旨。解散该练党与。令其缚献首逆或设法诱捦翦除巨憝。总宜及早图维不可再事迁就。寿州城守尚固。惟兵饷缺乏。袁甲三仍当设法疏通饷道力筹接济。俾可力保危城。张学醇至下蔡劝阻苗沛霖不听。亦应至寿州办理练勇寻仇之案。何以径赴正阳。著该大臣、仍饬令该臬司、速赴寿州。如果查办平允。则众练悦服。苗沛霖即无可煽惑至徐立壮之练。虽与苗练构衅。曲直是非自有公论张学醇禀请翁同书用兵弹压。设有反侧则苗练徐练。皆与官军为敌。办理更形棘手。该大臣于此案务须秉公查办。不可稍有偏袒。方为妥善。将此由六百里谕令知之。　　

○又谕、杜＜乔羽＞奏、捻匪分股肆扰、省垣吃重一摺。据称、捻匪由定陶钜野等处、窜入郓城。扰至东平复抢渡安山运河。分扰泰安等县。直扑肥城长清交界地方。窥伺省城另股扰近寿张东阿一带。希图北窜省城及张秋镇、李连桥等处均形吃重。现调民团、严防要隘等语。捻匪分扑东境。势极狓猖。己据清盛奏报、现在贼距省城仅百余里。清盛截留调赴武定等属官兵一千名。改赴长清五道岭。以杜攻扑省城之路。兵力甚形单弱。著清盛一面督饬明新等、实力防剿。一面会同杜＜乔羽＞、整饬民团。调集丁勇。前往长清交界。协同官兵扼守。并调泰安、东平等处团勇。分投堵御。严防沿河北岸。仍随时知照僧格林沁、体察情形。迅速分兵、会同该署抚等兵勇、迎头截剿。务期偪向南趋毋令贼踪北窜。将此由六百里加紧谕令知之。　　

○又谕、本日据杜＜乔羽＞奏、捻匪分股肆扰、亟宜堵遏北窜、并著垣吃重情形一摺。捻匪阑入东境。由定陶钜野等处、窜入郓城境内。扰及东平州之戴家庙。并抢渡安山运河。现在直扑肥城长清交界之四槐树等处。意在窥伺省城。另股捻匪。扰近寿张之张秋镇、东阿之李连桥一带。希图北窜。距省仅一百余里。情形十分吃重。谭廷襄己授为山东巡抚。该省军情紧要。著即星夜驰赴新任。力筹防剿。毋稍稽延。将此由五百里谕令知之。　　

○又谕、王有龄奏、请饬催各省协饷一摺。据称、浙省各防饷银。积欠百有余万。湖南、湖北等省协饷。丝毫未解。江西、福建、援军口粮。己由浙垫放十余万两之多等语。浙江防剿吃紧。必须各省协饷、按期接济。著官文、胡林翼、劳崇光、耆龄、庆端、瑞瑸、翟诰、按照每月协拨数目。同旧欠银两、一并尽数迅速拨解。江西、福建、援兵饷银。并著庆端、瑞瑸、毓科、按月如数赶解到浙。以济要需。毋得再事迟延。再王有龄奏、调处州镇总兵刘培元赴浙。前经谕令曾国藩、迅饬赴浙。嗣据该督覆奏、该员现在湖南。已飞咨湖南巡抚札调。著翟诰速饬该总兵、赶紧前赴浙江。交王有龄调遣。将此由六百里各谕令知之。　　

○又谕、昨据春佑奏、朝阳县贼首刘猪、李＜氵凤＞氵□奎等、纠党六七百人分路进街放火。劫放监犯三百余名。三座塔税员衙门银库。亦被抢劫。势甚猖獗各等语业经春佑、派兵五百名前往捕拏。并寄谕玉明等、派兵会同兜击。现在该匪占踞朝阳街市。亟宜悉数殄除。著乌兰都、传谕珠勒亨、迅将驻劄古北口黑龙江马队官兵内、挑选技艺娴熟者一千名。并盛京马队官兵五百名。配齐军火器械。即由珠勒亨带赴热河归副都统克兴阿统带。驰赴朝阳。相机剿办。其余黑龙江马队。即著乌兰都认真训练。毋稍疏懈。将此由五百里谕令知之。　　

○又谕、前据春佑奏、朝阳县盗匪刘猪等。经该县往拏。胆敢拒敌。复焚烧衙署。劫放监犯。三座塔银库。亦被抢劫。昨已谕令热河都统、盛京将军等、派兵捕拏。本日复调古北口防兵。派克兴阿督带、驰往剿办。朝阳县、距喜峰口不远。恐该匪闻拏、窜至遵化州一带。著宝山迅派官兵。前往喜峰口、认真堵截。严扼要隘。毋任窜逸将此由五百里谕令知之。　　

○又谕、现派副都统克兴阿、前往朝阳县剿办土匪。其春佑前派热河官兵五百名。著该副都统一并统带。所有支发口粮一切事宜。并著春佑、饬令热河道福厚、前往办理。　　

○杭州将军瑞昌等奏、常山等处、与皖南接壤。惟就现有兵力相机防剿。得旨。现在贼势蔓延。总以力保完善为要不可稍涉大意。　　

○安徽巡抚翁同书奏、已革主簿方元炘句结各圩围攻寿州。经团练拏获正法。报闻。　　

○以京师巡防出力。予左春坊左中允常恩等、加衔升叙有差。　　

○命乌里雅苏台将军明谊、往塔尔巴哈台。会同参赞大臣明绪、查勘俄夷地界事宜。并命乌里雅苏台参赞大臣平瑞、署将军。　　

○命叶尔羌参赞大臣英蕴、赴喀什噶尔。会同办事大臣奎英、办理俄夷通商事宜。　　

○癸酉。谕军机大臣等、本日据僧格林沁等奏、捻匪全股东窜、南捻又图北犯。并清盛奏、捻逆偪近省城、情形紧急、现设法布置各一摺。此次捻逆抢过汶河。由汶上窜至甯阳。复又东窜。其前队已至泗水。而南路捻逆。复五旗并出。有向北窜扑之势。泰安一带。距省较近。贼踪现己扰及。恐致震动省垣。清盛已调募城守营等兵勇一千数百名。分布隘口。著即督饬实力防守。毋稍疏懈。其前次移调之明新等兵一千名。著饬令扼劄要隘。痛加剿洗。如果省垣情形稍松。贼势趋重此路。清盛仍遵奉前旨。带兵出省。会同僧格林沁、德楞额等军。分投埽荡。勿任蔓延。此次捻众更番窜扰东境。恐该大臣等、兵力不敷剿办。著德楞额、迅速统率所部官兵。并赵康侯、李麟遇等练勇。探贼所向。分路追击。僧格林沁、国瑞、暂驻汶上。居中调度。西淩阿、防守济甯。仍随时体察贼势。相机剿办。总期偪贼回巢。毋令长驱北犯。将此由六百里加紧各谕令知之。　　

○又谕、据僧格林沁等奏、捻匪扑过汶河。伊兴额、滕家胜、追剿阵亡。东省捻势鸱张。现由甯阳泗水等处、折而东趋。并探闻南路捻逆。复有五旗并出之说。僧格林沁、驻军汶上。恐兵力尚单。不敷攻剿。己谕令德楞额、带队前往协剿。前谕田在田、于宿州布置周妥后、仍回徐州。现在捻匪纷窜。徐州地方紧要。著田在田、即与吴棠、整饬团练。力筹防剿。探明贼踪。务须设法牵制该逆后路。使不敢悉数北犯。并传谕詹启纶、星夜驰赴新任。随同田在田等、带兵进剿。毋稍迟延。将此由六百里加紧谕知田在田、吴棠、并传谕詹启纶知之　　

○又谕、所有春佑奏请截留僧格林沁奏调之哲里木官兵五百名。并热河派出之绿营官兵。均著克兴阿统带。　　

○黑龙江将军特普钦等奏、俄夷欲借驿马递文。现经阻止。得旨嘉奖。　　

○以山东河标中军副将詹启纶、为江南徐州镇总兵官。　　

○予山东东平州阵亡总兵官滕家胜、开复己革副都统伊兴额、祭葬世职。　　

○甲戌。遣官祭关帝庙。
  </div>
  <div class="pagination">
   <a href="清实录咸丰朝实录_page484.html">
    上一页
   </a>
   <span>
    ...
   </span>
   <a href="清实录咸丰朝实录_page480.html">
    480
   </a>
   <a href="清实录咸丰朝实录_page481.html">
    481
   </a>
   <a href="清实录咸丰朝实录_page482.html">
    482
   </a>
   <a href="清实录咸丰朝实录_page483.html">
    483
   </a>
   <a href="清实录咸丰朝实录_page484.html">
    484
   </a>
   <span class="current-page">
    485
   </span>
   <a href="清实录咸丰朝实录_page486.html">
    486
   </a>
   <a href="清实录咸丰朝实录_page487.html">
    487
   </a>
   <a href="清实录咸丰朝实录_page488.html">
    488
   </a>
   <a href="清实录咸丰朝实录_page489.html">
    489
   </a>
   <a href="清实录咸丰朝实录_page490.html">
    490
   </a>
   <span>
    ...
   </span>
   <a href="清实录咸丰朝实录_page486.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
