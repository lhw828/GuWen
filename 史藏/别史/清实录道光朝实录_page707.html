<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 707 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 707 页/共 848 页</h1>
    <div class="content">○甲戌。旌表守正捐躯直隶抚宁县民杨黑头妻梁氏。　　

○乙亥。谕内阁、敬徵等奏、查明失事之已革通判。请旨办理等语。所参甚是。本年中河厅九堡漫口。已革通判王葵初。既未禀请豫防。及大溜已注。又不在工抢护。直至漫口已成。方行查看。实属可恶之至。王葵初著即枷号在口门东裹头。以儆其余。　　

○谕军机大臣等、敬徵等奏、筹计工需。并体察黄河近年情形一摺。据称黄河中满。滩面积淤愈高。堤身日形卑矮。以致东南两河。叠次失事等语。览奏已悉。南河改拨银两。及江西捐输钱文。均已谕知潘锡恩。令存贮转解。易银候拨矣。此次口门宽至三百余丈。现据约略估计。需银六百万两。除南河改拨一百七十万两。余著户部悉心筹画。以备要工。另摺奏、东坝裹头。筑有六成。西坝裹头。因溜势东趋。露有嫩滩。施工较易。著严饬文武员弁。赶紧加镶。务使坚实可靠。毋任再有疏虞。所有被灾各镇县。已由鄂顺安派员赈恤。惟枵腹露处。情殊可悯。著会同鄂顺安、严饬该委员等、妥为安辑。核实给赈。再十九日以后。溜势日见平缓。而前此又陡落丈余。上游河南境内。恐有漫溢旁洩之处。并著敬徵、何汝霖、慧成、鄂顺安、迅即派委妥员前往复勘。能否无意外之虞。得有确信。即行施奏。以慰廑念。其估办筑坝挑河等工。准其会同河臣抚臣妥筹商办。将此由四百里谕知敬徵、何汝霖、并慧成、鄂顺安、知之。　　

○又谕、本日据敬徵等奏、筹计工需一摺。据称本年五月。拨给南河银一百七十万两。内有江西捐输钱十九万四千余串。请饬下南河督臣。将前项钱文。留工备用。即于上年所拨银二百万两内。按照制钱一千。易银一两。共银十九万四千余两。汇同各省解到银两。听候拨用等语。此项捐输钱文。系由江西解赴南河之款。若再由清江改解东河。相距既远。为数复多。实有未便。本年五月拨给南河之银。前已有旨令潘锡恩。将已解到者。妥贮听拨。所有此项钱文。即著该河督如数按照制钱一千易银一两。汇同各省解到银两。妥为存贮。听候东河拨用。将此谕令知之。　　

○以承办铸炮工竣。赏福建按察司经历徐嵚蓝翎。余升叙有差。　　

○以福建银价未平。仍停宝福局鼓铸卯钱。从巡抚刘鸿翱请也。　　

○丙子。谕内阁、前年河南祥符三十一堡漫口。淹及安徽州县。叠经降旨蠲缓抚恤。并钦派大臣颁发帑项。迅速堵筑合龙。两省灾民。不至流离失所。方期休养生息。元气可复。讵意本年六月。中河厅九堡。又复漫口。以甫经奠定之民。连遭水患。所过州县被水较重之处。田园庐舍。荡然无存。老幼扶携。忍饥露处。朕心良用恻然。前已叠降谕旨。饬令查明抚恤。毋致一夫失所。但恐地方官视为泛常。或壅于上闻。实惠未能普遍。著鄂顺安。程楙采。将河南。安徽。被水川县。设法筹款。认真赈济。本年下忙钱粮。即著体察地方情形。分别应蠲应缓。奏请恩施。傥查有不肖州县。玩视民瘼。并所属吏胥。藉端舞弊。立即据实严参。从重惩办。此旨著先行刊刻誊黄。遍行张贴。务令家喻户晓。惠泽均沾。用副朕救灾恤民至意。　　

○又谕、萨迎阿奏、拏获偷围拒毙兵丁贼犯。审明定拟一摺。此案索诺木等、偷入围场。因官兵围拏。辄敢放枪拒捕。现据该总管等。于勒缉一月限内。拏获凶首。兼获余犯过半。该防御等。又拏获另案贼犯三名。缉捕尚属认真。均著加恩免其议处。其本案逸犯。仍著勒令严缉。务获究办。马甲阿尔绷阿、捕贼捐躯。殊为可悯。著赏给银三十两。其子穆吉勒恩太、著挑补马甲。以示矜恤。　　

○谕军机大臣等、有人奏、东河自本年六月二十日以后。险工迭报。人心惶恐。扶老携幼。奔走道路等语。因思东河漫口。在六月二十七日。数日之前。情形已危险若此。该处地方官及在工员弁。界能竭力抢险。未心即至失事。乃目睹情形危急。先期并不亲行查勘。至临时赴工。辄称措手无及。漠不关心。坐贻大患。此等劣员。不可不严加惩创。昨据奏已革中河通判王葵初。已降旨枷号河干。其专汛员弁。著敬徵。何汝霖。确切查明。有似此昏庸不职者。无论己未参劾。一并据实奏闻。从严惩办。将此谕令知之。　　

○又谕、程楙采奏、下游州县被淹情形一摺。览奏已悉。皖省自上次河决祥符。所有被灾州县。元气至今未复。本年漫水建瓴直下。太和。阜阳。颍上。以及滨淮各州县地方。或房屋塌卸。或田亩淹没。情形较前更重。朕心尤深悯恻。现经该抚饬司分核各员。妥为安集。谅不致视为具文。惟秋汛方长。来源不绝。难保不更有泛溢旁趋之处。如有续报灾区。务即随时抚恤。毋任一夫失所。至江北民风。素称剽悍。尤难保无匪徒乘机滋事。必应加意严防。所有本年江南秋试。已有旨派令毛式郇、入闱监临。该抚自可专心办理。总当认真抚辑。实力查拏。使匪徒无所容留。而灾黎得以安定。是为至要。将此由四百里谕令知之。　　

○以翰林院侍讲罗惇衍、为山东乡试正考官。编修钟音鸿、为副考官。编修方墉、为山西乡试正考官。庄受祺、为副考官。　　

○丁丑。谕军机大臣等、壁昌奏、三板船只造竣。安炮驾驶得力。请多为制造一摺。江南筹备事宜。自以严密防江。慎固门户为要。据奏造成三板船只。令弁兵在江中驶驾。使风折戗。灵捷如飞。炮火连环演放。船身平稳。实资得力。南人生长海滨。觇风测水。用其所长。拟于巡江船上。安设炮位。令各营水师弁兵。常川驾演。并请多为制造。仍令龚润森、督同张凤翔、一手经办。俟造成多只。分运浙江。交李廷钰察看分造等语。览奏均悉。著即照议办理。仍著该署督督饬将弁。认真操演。期于江防实有裨益。毋许始勤终怠。致日久仍同具文。另片奏、漕运河防诸事。不克分身等语。江南漕河诸务。固系总督兼辖。但现在上海通商期近。善后江防。皆关紧要。至漕河各项事宜。应行会同该督者。自当会同办理。其催提漕船。及南河修筑事宜。仍责成漕臣河臣妥慎办理。将此谕令知之。　　

○又谕、据讷尔经额奏、大沽口拦江沙外。寄碇夷船二只。内有广东语音者。约二十余人。白黑鬼子。约五六十人。据称系＜?口英＞咭唎国船。装货来售。并给口□得唎号货单。经委员等明白开导。始向东南驶去等语。＜?口英＞夷就抚通商。业已在广州开市。其通商马头。自有一定处所。何以前忽有船驶至山东。滋复驶至大沽洋面。径称＜?口英＞咭唎货船。希图售卖。著将该船货单。发交耆英。令其晓谕口□朴口□鼎喳。查明系该国何项夷船。私自潜往各处。务须一律严行禁止。不得任其于议定马头之外。妄希贸易。是为至要。原摺著钞给阅看。将此谕令知之。　　

○又谕、讷尔经额奏、夷船寄碇大沽海口。业经晓谕开行一摺。本日已有旨谕知耆英。令其询问口□朴口□鼎喳矣。天津并非议定通商马头。此次大沽寄碇夷船。自应不准其进口。且其中查有广东语音二十余人。尤难保非内地奸徒。勾串越界私贩。该督于该夷船甫经下碇。即饬委员等明白晓谕。令其开行。并不准其三板船进口自购食物。所办均属妥协。惟该夷等皆惟利是图。而洋路又处处可通。前次曾有夷船驶入山东文登县界停泊。布散货单。此次复有夷船装载货物。来津售卖。现在虽经该督晓谕。业已起碇开行。实难保不更有续来之船。著该督仍严饬沿海一带文武员弁。认真巡防。如再有夷船驶至。希图销售私货。即照此次办理。妥为驾驭。不准驶进海口。以杜越界而绝觊觎。将此谕令知之。　　

○又谕、管遹群奏、沿海各镇营叠获洋盗多名一摺。据称浙省洋盗。近年乘间窃发。任意劫掠。现据该提督及温州、黄岩、定海、三镇。于半载之中。在各洋面巡缉。格杀捦获之犯。已逾百名。但商民仍有报劫之案。盗匪尚未净尽。仍应严密侦捕等语。浙洋盗匪。肆意剽掠。现虽缉获多名。而余匪未净。必应实力严捕。尽法惩治。闽浙两省洋面毗连。若不会同兜拏。尤恐此拏彼窜。著刘韵珂、管遹群、窦振彪、李廷钰、严饬各水师将弁等、严密侦巡。有犯必获。如有稍存懈弛者。即著指名参办。务使商民绥靖。海洋肃清。是为至要。至浙江提标等营。所需兵船。准由各营自行雇用。其温州镇标及所辖各营。如额设之船不敷配用。由各营随时酌量添雇之处。亦著照所议办理。将此各谕令知之。　　

○直隶总督讷尔经额、河南巡抚鄂顺安、山东巡抚梁宝常、会奏、酌拟变通三省会哨章程。查直隶大名镇、与河南河北镇、山东曹州镇、相为控制。应请嗣后每届冬令。该三镇选带将备弁兵。亲往三省适中之地会哨一次。其本管营员。改为隔月会哨一次。专汛员弁。仍按月巡哨。俱互换印照。结报查考。仍责成镇道查察。如有不亲往哨巡。以空文差丁互换塞责者。指名严参。并饬各该州县。协同营汛查缉。该管知府。随时亲历稽查。道员于每年冬三月亲往各属巡察一次。遇有失事。无论在何省地面。查案轻重。将各该营汛州县。分别纠参。若在冬令。并将巡察之镇道附参。如一年并无失事。存记鼓励。并由该道府等每年公捐银一千两。移交该镇。以为哨巡津贴之费。下军机大臣会同吏部兵部议。从之。　　

○戊寅。谕内阁、讷尔经额奏、永定河水漫溢。驰往甚办一摺。永定河北六工汛北道堤十一号。因大清河水势过大。顶托浑水。有长无消。初三初四两日。堤身蛰塌二十余丈。漫淹二十余里。民房人口。高无冲坏伤损。请将厅汛道员分别惩处等语。北岸同知窦乔林。北六工汛霸州州判严士钧。协防把总富泰。著一并革职。暂留工次效力。永定河道恒春。著革职留任。责令督同接署厅汛各员。赶紧筹办。直隶总督讷尔经额。未能先事豫防。亦著交部议处。该督即驰往查勘。赶做裹头盘护。毋任续有汕刷。并查明被淹村庄。妥为抚恤。无任一夫失所。　　

○礼部奏、八月初十日。万寿节应行礼仪。得旨、照例行礼。停止筵宴。　　

○己卯。以故翁牛特镇国公丰伸子克什克阿尔毕济呼、降袭辅国公。　　

○旌表守正捐躯河南鹿邑县民陈卓媳杨氏。　　

○庚辰。上诣绮春园问皇太后安。　　

○谕军机大臣等、前据梁宝常奏、山东洋面停泊夷船二只。又据讷尔经额奏、天津洋面有夷船寄碇。叠经降旨。交耆英向口□朴口□鼎喳查询严禁矣。兹据梁宝常奏、东洋停泊夷船。系一大一小。查明船名及船主姓名。内有粤人男妇。并称该夷目是商非官。来自舟山。现已起碇往西北大洋驶去等语。所奏甚属详明。著耆英按照该抚摺内。所开船主姓名。向口□朴口□鼎喳询问。是否系＜?口英＞咭唎夷商。何以违约私至各处洋面。希图贸易。务即饬谕该国商船。恪守前约。向原议马头通市。不准越界私贩。并禁止沿海奸民。毋得勾串夷商。潜踪游奕。以杜弊端。梁宝常原摺。著钞给阅看。将此谕令知之。　　

○以翰林院侍讲学士殷寿彭。署日讲起居注官。　　

○辛巳。旌表守正捐躯直隶消苑县民穆庆太妻宋氏。　　

○壬午。谕军机大臣等、寄谕钦差协办大学士户部尚书敬徵等。据御史雷以諴奏、东河筹款。宜就大捐之例。兼准交纳各项粮石。及应需各料物重价折算一摺。据称捐例止收银钱。银钱短少。恐未能十分踊跃。与其纳银钱以购料物。不如兼收料物以抵银钱。又河夫所用者钱。所食者粮。与其徒得钱以购食。不如兼给粮以抵钱。各捐生除以银钱报捐外。料物粮石。均准其呈纳。按银折算。于筹款济工。实有裨益等语。是否可行。著该尚书等悉心体察。会同妥议具奏。原摺著钞给阅看。将此谕令知之。　　

○以协办大学士户部尚书敬徵、为阅兵大臣。　　

○旌表守正捐躯河南孟县民吴旦妻郝氏。杞县民郴向荣女金姐。　　

○癸未。以光禄寺卿广林。为都察院左副都御史。　　

○旌表守正捐躯直隶成安县民王成子毋张氏。　　

○甲申。谕内阁、国家分设八旗兵丁。驻防各省。立意至为深远。嗣因生齿日繁。披甲名粮。例有定额。势不能概令食粮当差。而各弁兵子弟。亦有读书向上通晓文义者。听其应试。以广进取之阶。所以造就人才。体恤旗仆者。无微不至。但思八旗根本。骑射为先。清语尤其本业。至兼习汉文。亦取其文义清通。便于繙译。乃近年以来。各驻防弁兵子弟。往往骛于虚名。浮华相尚。遂致轻视弓马。怠荒武备。其于应习之清语。视为无足重轻。甚至不能晓解。朕恭阅嘉庆五年皇考谕旨。各省驻防人等。准于该省考试文生。原系于伊等格外恩施。若专务此而废弃清语骑射。即停止此例。不准考试。亦属应该。俟清语骑射演习熟练时。方准考试等因钦此。仰见我皇考圣虑周详。训诫谆谆之至意。因思清语骑射。全在该管大臣官员等、平日尽心训饬操演。而弁兵子弟。亦必令藉此进身。方能益加奋勉。现在武闱乡试。各省驻防。一体与考。应试之人。弓马如果熟娴。不患无登进之路。其应文试者。必应改试繙译。庶不至专习汉文。转荒本业。除本科各省文乡试。仍照例准其应考外。嗣后各处驻防。俱著改应繙译考试。俾有志上进者。咸知非熟习清文。不能幸邀拔擢。自必争相摩厉。日益精通。其各该将军副都统等、尤宜随时训练。董劝兼施。毋得视为具文。因循积习。以副朕崇实黜浮之意。其考试一切章程。及繙译童试进额。乡会试中额。应如何酌定之处。著军机大臣会同该部悉心详议具奏。将此通谕知之。　　

○赏前任江西九江镇总兵官李锜、二等侍卫。在大门上行走。　　

○旌表守正捐躯直隶文安县民王臭妻杨氏。　　

○乙酉。谕内阁、慧成身任河道总督。河务是其专责。乃并不先事豫防。致有漫口。前已降旨革职暂行留任。现在口门塌宽至三百六十余丈。下游州县。较之上次祥符漫口。情形更为宽广。糜帑殃民。厥咎甚重。著即革任。交敬徵等传旨。即将慧成枷号河干。以示惩儆。　　

○以前任库伦办事大臣钟祥、为河东河道总督。未到任前。以河南巡抚鄂顺安兼署。　　

○丙戌。上诣绮春园问皇太后安。　　

○谕内阁、敬徵等奏、南河改拨银款。叠经催解。未据咨报起程等语。本年五月拨给南河银一百七十万两。前已改拨东河。该处工程紧要。何以屡催未解。著各该督抚。即将未解银两。委员迅即起解。其续拨银二百三十万两。亦著赶紧派委妥员。即行解赴东河工次。毋得稍有迟误。并将起程日期。随时报部。以凭查核。至南河改拨东河之款。现在如已有解到南河者。即著潘锡恩将解到之银。迅速拨解东河。以济要需。　　

○谕军机大臣等、敬徵等奏、东西裹头并拦黄坝工完竣一摺。据奏两坝裹头。及拦黄土坝。现已一律筑完。宽长如式。查量相符。览奏已悉。所请先拨银两。已明降谕旨。将南河改拨银一百七十万两。并户部续拨银二百三十万两。令各该督抚迅速起解矣。所有估办堵筑大坝挑河等工。著敬徵、何汝霖、核实查勘。撙节估计。一俟该员等造册到日。悉心酌核具奏。另片奏、七月十七日。水势陡落丈余。上游河南境内。惟阌乡等州县。治河民房田禾冲损。现在并无续涨。堤工亦俱平稳等情。著鄂顺安饬司委员。驰赴被灾各处。会同该州县妥为抚恤。其陕州一带。有无别项情形。即饬查报据实具奏。将此由四百里各谕令知之。寻奏、遵查陕州一带。水势并无漫洩。报闻。　　

○调正蓝旗汉军副都统连贵、为镶黄旗满洲副都统。　　

○命西宁办事大臣法丰阿、来京。以马兰镇总兵官德兴、为西宁办事大臣。兼正蓝旗汉军副都统。户部右侍郎京营右翼总兵善焘、为马兰镇总兵官。兼总管内务府大臣。工部左侍郎关圣保、兼京营右翼总兵。　　

○以正黄旗满洲副都统道庆、为镶红旗护军统领。　　

○添设奉天府府尹衙门番子十六名。专司缉捕提案诸事。从府尹吉年请也。　　

○旌表守正被戕四川冕宁县民彭兴祀妹满女。　　

○丁亥。谕内阁、禧恩等奏参、藉差受赃之骁骑校。请旨革职审办一摺。盛京委员骁骑校富克精阿。于派查违禁私木差使。胆敢受嘱得赃。实属贪鄙不法。著即革职。并贴写兵庆春等、一并解交盛京刑部。该将军会同该侍郎严讯确情。按律定拟具奏。寻奏、讯明富克精阿听嘱得赃属实。拟从重发往乌噜木齐充当苦差。庆春等说事过钱。按律问拟杖徒。下部议。从之。　　

○又谕、布彦泰等奏、司员亏短公项。撤任后列款禀控。请旨一并解任质审一摺。此案伊犁额外主事色布珍。短交布价。数至盈千。限满仍未呈交。经该将军等撤任听参。率以不干己事。列款牵控。殊属刁健。惟所控关系冒销军需浮扣兵丁布价等款。虚实均应彻底根究。驼马处额外主事色布珍、及额外主事锡拉善、协领伊昌阿、著一并解任交布彦泰、庆昌、提同案内人证。研审确情。务期水落石出。以成信谳。伊昌阿现在照料马匹。进京引见。著兵部于该员到京时。即行起解。归案审讯。　　

○谕军机大臣等、禧恩等奏、筹议团练章程一摺。览奏均悉。据称奉天海疆南路。尤关紧要。海口铺商。所雇壮夫。堪以兼充乡勇。藉资团练等语。因思团练乡勇。祇可行于有事之时。该处沿海铺户。多系外省客商。若令其团练。恐日久懈生。仍至有名无实。且难保无流弊。此时筹防海口。总以训练兵丁为急务。著该将军等督饬将弁。于所属营伍。勤加操练。务使技艺精纯。足备干城之选。如果一兵得一兵之用。自较之团练乡兵。更为得力也。将此谕令知之。　　

○命工部尚书廖鸿荃、驰往来河。会同河道总督钟祥、督办中牟大工。　　

○以礼部尚书龚守正、署工部尚书。兵部右侍郎祝庆蕃、署管理户部三库事。　　

○调吏部左侍郎柏葰、为户部右侍郎。兼管钱法堂事务。转吏部右侍郎文庆、为左侍郎。调刑部左侍郎成刚、为吏部右侍郎。转刑部右侍郎惠丰、为左侍郎。调礼部右侍郎赓福、为刑部右侍郎。以都察院左副都御史博迪苏、为礼部右侍郎。　　

○戊子。谕内阁、吏部奏、各省查取职名。自二十一年八月奏催后。屡催未覆。并续加咨查未覆各案。共有一千八百十一件之多。其中事关实降实革者。固不容任其规避。延不开揭。即降留罚俸之案。亦岂容任意久延。该管各上司。并不实力督催。送部议结。经该部节次行催。仍未按限咨覆。致历年行查各案。有增无减。实属延玩。著都察院、仓场侍郎、盛京刑部侍郎、吉林将军、暨各该府尹、直省各督抚、漕运两河河道总督、热河乌噜木齐都统、长芦盐政、查照吏部开单件数。迅速查明咨覆。将开报迟延各员。及历任不行饬催之各该管上司。均按在任月日。开揭送部。一并照例议处。其早经出缺。及另案议结各案。亦著将毋庸开送缘由。咨部扣除。　　

○己丑。命已革江南河道总督麟庆、发往东河。交钦差工部尚书廖鸿荃、河东河道总督钟祥、差遣委用。　　

</div>
    <div class="pagination">
<a href="清实录道光朝实录_page706.html">上一页</a><span>...</span><a href="清实录道光朝实录_page702.html">702</a><a href="清实录道光朝实录_page703.html">703</a><a href="清实录道光朝实录_page704.html">704</a><a href="清实录道光朝实录_page705.html">705</a><a href="清实录道光朝实录_page706.html">706</a><span class="current-page">707</span><a href="清实录道光朝实录_page708.html">708</a><a href="清实录道光朝实录_page709.html">709</a><a href="清实录道光朝实录_page710.html">710</a><a href="清实录道光朝实录_page711.html">711</a><a href="清实录道光朝实录_page712.html">712</a><span>...</span><a href="清实录道光朝实录_page708.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
