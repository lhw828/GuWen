<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 610 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 610 页/共 681 页</h1>
    <div class="content">
○升陕西花马池副将金国正为山西太原总兵官　　

○己丑。上自楚河港登岸。驻跸响口村　　

○谕直隶巡抚赵弘燮、朕每年春间、行幸水淀、近见民生虽不能家给人足比之往时、似觉差胜。但村庄之中、诵读尚少朕思移风易俗莫过读书。况畿辅之地、乃王化所先、宜于穷乡僻野、皆立义学、延师教读、以勉励孝弟可望成人矣尔即遍示村庄俾皆知朕崇文好学之深意　　

○庚寅上驻跸马房地方　　

○辛卯上至河西务阅新挑河堤岸所筑拦水坝挑水坝鸡嘴坝谕监修郎中扭牛曰修筑甚坚固但堤岸略抵两岸所立月堤标竿甚好即依此修筑其坍塌处、亦照旧修理又新挑河内挑水坝三处。亦应修筑　　

○是日上驻跸杨坊　　

○壬辰上驻跸邵哥庄　　

○癸巳孝昭皇后忌辰遣官祭陵　　

○上驻跸南苑　　

○镶蓝旗满洲副都统刚元以管兵不严革职　　

○镶红旗汉军副都统王釴以人才不及革职　　

○命户部尚书赵申乔管钱法堂事　　

○户部议覆奉天府府尹郝林疏言奉锦两府多系招徕民人、恐愚民一时窘迫将子女卖与别省人携去或典卖旗下、请敕部定议作何禁止又旗民地土虽各有圈开界分、但互相交错易于侵占、以致争竞且贪占已成熟田、必不肯尽力以垦未开荒地亦请敕部通行严饬勿许侵占、以杜争端。查奉天民人、原与他省不同嗣后有将子女卖与别省人、及旗下者、将买卖之人、照满洲蒙古一应人等、卖与汉军民人例治罪。州县官、分别知情与否罚俸其旗民有不于所圈界内垦荒而侵占熟田者、照定例治罪。得上□日、奉天地方旗民杂处、生事之人、及盗贼人命之事甚多必照驻防省分、旗民分居方可无事、亦于地方有益者著九卿会同议奏寻议覆、应令奉天将军、府尹将奉天城内外旗民、作何分开居住、定议具题、到日议奏。从之　　

○甲午。调福建陆路提督杜呈泗为江南提督。江南提督穆廷栻为福建陆路、提督　　

○乙未。上回驻畅春园诣皇太后宫、问安　　

○贵州大定总兵宫王凤、以病乞休。允之　　

○旌表陕西烈妇吴氏、拒奸殒命。给银建坊如例。　　

三月。丁酉。朔。上诣皇太后宫问安　　

○戊戌。清明节。遣官祭永陵、福陵、昭陵、暂安奉殿、孝陵、仁孝皇后、孝昭皇后、孝懿皇后陵　　

○宗人府题、右宗正贝勒延寿、行止卑污人甚懒惰、应革去宗人府右宗正、从之　　

○领侍卫内大臣公傅尔丹以懒惰托疾、革领侍卫内大臣职。　　

○己亥。先是、上以蒙古地方大雪命理藩院遣官阅勘牲畜倒毙、缺食穷困人等至是、回奏得上□日、散赈之事、势难速达、吴喇忒等旗、居近黄河蒿齐忒阿霸垓阿霸哈纳、苏尼特等旗有达尔诺尔、郭果苏泰、察汉诺尔诸水可先教其捕鱼为食。每处派新满洲三十人、并造船人等遣理藩院司官、带网前去、教导蒙古人等。其作何运给米粮、及给与牲畜养赡之处。理藩院速议具奏。　　

○庚子。谕吏部、赵弘燮简任直隶巡抚已届十年勤劳供职、旗民辑睦、京畿重地、赵弘燮、著加总督职衔仍管理巡抚事务　　

○升直隶巡道李成龙为山东布政使司布政使　　

○辛丑。上诣皇太后宫。问安　　

○以正白旗护军统领睦森署理宁古塔将军事　　

○壬寅升左佥都御史邵观、为奉天府府尹　　

○甲辰。上诣皇太后宫、问安　　

○乙巳。上自畅春园、幸汤泉　　

○丙午。上回驻畅春园。诣皇太后宫、问安　　

○庚戌。皇三子和硕诚亲王允祉恭请上幸王园进宴　　

○辛亥。奉差江南审事吏部尚书张鹏翮等、疏参张伯行、现任巡抚、不肯实供其属员又不敢质证请将张伯行革职审究。得上□日、张鹏翮等、系特遣审理此案。大臣、钦交事件、应尽心审明原委具奏、海中如果有盗贼、张鹏翮等、应同张伯行亲往贼巢、查拏审明。若海中无贼、张伯行前奏不欺君之语、乖谬显然。如此、则事之是否自明。其有应行请上□日之处宜具奏候上□日审理。乃屡次前往、未能彻底审明、希图苟且完事朦混结案。今又请将张伯行革职严审、殊玷官箴。此事、仍著张鹏翮、阿锡鼐、前往、彻底审明具奏。　　

○壬子。理藩院遵上□日议覆、蒙古被雪损伤牲畜吴喇忒等十四旗缺食之人、酌量速运附近粮米、散给两月其三吴喇忒毛明安喀尔喀贝勒詹达古米此五旗、应将湖滩河朔存仓米石散给其四子部落二苏尼特、此三旗、应将张家口存仓米石散给其二阿霸垓二蒿齐忒、二阿霸哈纳、此六旗、应将唐三营存仓米石散。给其米石派八旗佐领下官驼运往户部、理藩院、各派司官一员会同该扎萨克等、查明散赈又察哈尔八旗缺食人等、户兵二部、各派官会同察哈尔统领等将各该旗存仓米石、算至秋收、酌量散赈。得上□日、所派官员、带领八旗兵丁骆驼前去、若驼有倒毙、运米不到、失落抛散、必致误事。著户部尚书穆和伦前去查看。又喀尔喀、厄鲁特、蒙古侍卫执事人等、亦著派往　　

○甲寅万寿节。停止朝贺筵宴　　

○遣官祭福陵、昭陵、暂安奉殿、孝陵、仁孝皇后、孝昭皇后、孝懿皇后陵。　　

○遣官祭真武、东岳、城隆之神　　

○戊午。上诣皇太后宫、问安　　

○奉天府府尹邵观陛辞以询问事情全不能奏对、革职。　　

○吏部议覆湖广监利等县江堤冲决应照黄河例将总督以下、各降三级留任上谕大学士等曰、江堤与河堤不同黄河之流无定时有移徙故特设河员、看守堤岸江水从不移徙偶有泛滥亦非人力所能保护该部引黄河例、将地方官议处误矣本发还。再议。寻议覆、总督以下、应分别罚俸、从之　　

○庚申谕阿坝垓辅国公德木楚克等、从前四十九旗、田禾不收、以致大饥。朕施恩给以米粮、又赏牲畜。嗣因大雪、牲畜殆尽。朕复施恩如前。尔等三年内。已渐致富。又七旗喀尔喀、为噶尔丹所败牲畜帐房全无、单身来归者、朕恩赐米粮牲畜等物、不令死伤一人拯救以后、富逾旧日。今尔等十余、扎萨克蒙古、纵多不过万数、令尔等富足甚易但尔等目今穷困、救济宜速、而运米势需时日故先教以捕鱼资食、以待米至给散。至其后施恩养赡处、朕现在筹画。二三年内、何使致富也。尔等遍谕众蒙古知之。　　

○辛酉。上诣皇太后宫、问安。　　

○癸亥。谕大学士等、自古帝王敬天勤政、凡遇垂象、必实修人事、以答天戒。今□山戊示□四月朔日蚀、望又月蚀、凡关系国计民生、或有应行之处、尔等会同九卿、详议以闻寻议覆、现在政事、实无可更改之处上谕曰、朕有所见数事特谕尔等天下承平久矣自昔太平日久必生事端今内而各部院大臣、外而各省督抚提镇渐耽逸豫、于事稍涉疎忽夫治益求治安益求安、制治于未乱保邦于未危、朕之素志也尔等宜皆体朕慎终如始之意。共勷久安长治之业。至于一切颂扬之文、俱属无益朕见近来颂圣之语殊多悉应停止。凡事皆宜务实、何必崇尚虚文。即如尔等师生之间、一发议论、即互相推赞书札来往、亦大都奖誉过情此甚无谓也又如注书一事、所系匪轻。必深识古人之意得其精要、乃可注解若学力未到、妄自注辑、则意议反晦矣朱子所著诸书、其义甚明迄今五百余年、人无訾议朕每见近今人所注书细探其上□日、大约皆私意为人。如张伯行所作有一部书全为汤斌一人其他书、亦有为明时数人者、皆伊同乡人也至于近思录、乃朱子之书、义甚明晰、何必更注且朱子亦言其中尚有数处未妥。可见著书、诚非易事。朕所谕数者俱于世道人心大有关系。尔等宜皆识之　　

○户部议覆、署奉天将军前锋统领伯唐保住疏言、盛京近海锦州等处米、运至直隶山东发粜、请将直隶山东船只、拨往运送。应如所请。上谕大学士等曰、唐保住所奏、及部议俱非将此米留本处限定数目、往来客商有愿买者粜之即可完矣何用拨船往运耶　　

○升陕西洮岷副将张弘印为贵州大定总兵官　　

○浙江温州总兵官胡泮以病乞休允之　　

○甲子调正红旗蒙古副都统宗室勒特浑为镶蓝旗满洲副都统升镶蓝旗步军副尉宗室巴赛、为正红旗蒙古副都统以广东碣石总兵官陆臣扬为镶红旗汉军副都统　　

○乙丑谕领侍卫内大臣等曰。朕常讲论天文地理及算法声律之学尔等闻之辄奏曰皇上由天授、非人力可及、如此称誉朕躬转掩却。朕之虚心勤学处矣。尔等试思虽古圣人岂有生来即无所不能者凡事俱由学习而成务学必以敬慎为本朕之学业皆从敬慎中得来何得谓天授非人力也　　

○赐内廷行走举人梅珏成一体殿试。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十二


</div>
    <div class="pagination">
<a href="清实录康熙朝实录_page609.html">上一页</a><span>...</span><a href="清实录康熙朝实录_page605.html">605</a><a href="清实录康熙朝实录_page606.html">606</a><a href="清实录康熙朝实录_page607.html">607</a><a href="清实录康熙朝实录_page608.html">608</a><a href="清实录康熙朝实录_page609.html">609</a><span class="current-page">610</span><a href="清实录康熙朝实录_page611.html">611</a><a href="清实录康熙朝实录_page612.html">612</a><a href="清实录康熙朝实录_page613.html">613</a><a href="清实录康熙朝实录_page614.html">614</a><a href="清实录康熙朝实录_page615.html">615</a><span>...</span><a href="清实录康熙朝实录_page611.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
