<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 267 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 267 页/共 284 页
  </h1>
  <div class="content">
   钦定续通志巻五百七十三
　　隠逸传
　　元
　　杜瑛　　　　危复之　　　杜本【张枢】
　　孙辙【呉定翁】　何中　　　　武恪
　　杜瑛字文玉其先霸州信安人父时升金史有传瑛长七尺羙须髯气貌魁伟金将亡避地河南缑氏山中时兵后文物凋防瑛搜访诸书尽读之究其指趣古今得失如指诸掌间闗转徙教授汾晋间中书纽赫珪开府于相瑛赴其聘遂家焉与良田千亩辞不受岁己未世南伐至相召见问计瑛从容对曰汉唐以还人君所恃以为国者法与兵食三事而已国无法不立人无食不生乱无兵不守今宋皆蔑之殆将亡矣兴之在圣主若控襄樊之师委戈不流以其背大业可定矣帝悦曰儒者中乃有此人乎命从行以疾弗果中统初诏徴之时平章王文统方用事辞不就左丞张文谦宣抚河北奏为懐孟彰徳大名等路提举学校官又辞遗执政书其畧曰先王之道不明异端邪说害之也今天子神圣俊乂辐辏言纳计用先王之礼乐教化兴明脩复维其时矣今不能遡流求源明法正俗育材兴化以拯数百千年之祸仆恐后日之弊将有不可胜言者矣人或勉之仕则曰后世去古虽逺而先王之所设施本末先后犹可考见为政者莫先于复古茍因习旧弊以求合乎先王之意不亦难乎吾不能随时俯仰以赴机防将焉用仕于是杜门著书优游道艺以终天歴中追封魏郡公諡文献所着春秋地理原委十巻语孟旁通皇极引用各八巻皇极疑事四巻极学十巻律吕星歴礼乐杂志三十巻文集十巻【按元史此下有张特立考特立已见于金循吏传中通例不应复出今以隠居赐号等事附识于彼此从删】
　　危复之字见心抚州人宋末为太学生师事汤汉博览羣书好读易尤工于诗至元初元帅郭昂屡荐为儒学官不就后朝廷累遣奉御察罕及翰林应奉詹玉以币徴之皆弗起隠紫霞山中学者私諡曰贞白先生杜本字伯原清江人博学善属文江浙行省丞相呼哩本得其所上捄荒防竒之及入为御史大夫力荐于武宗尝被召至京师未几归隠武夷山中【按武夷山志云结思学斋怀友轩为终隠计】文宗在江南时闻其名及即位以币徴之不起至正三年右丞相托克托以隠士荐诏召为翰林待制兼国史院编修官使者趣之行至杭州称疾固辞致书于丞相曰以万事合为一理以万民合为一心以千载合为一日以四海合为一家则可言制礼作乐跻五帝三王之盛矣遂不行本湛静寡欲无疾言遽色与人交尤笃于义平居书册未尝释手工篆着四经表义六书通编十原等书学者称为清碧先生十年卒【按辍耕録云本有所编五声韵自大小篆分真草以至外番书及防古新字靡不收録题曰华夏同音浙省平章库库时来访一日语及声律之学因问国字何以用噶喀字为首本曰正如婴儿初堕地时作此一声乃得天地之全气也平章甚悦服之】时有张枢子长者婺之金华人亦屡徴不起幼聪慧外家潘氏蓄书数万巻尽取读之肆笔成章顷刻数千言其为文务推明经史以扶翼世教尤长于纪事尝取三国时事撰汉本纪列传附以魏呉载纪为续后汉书以正陈寿之失临川危素称其立义精密可备劝读诏取其书寘宣文阁浙东部使者交荐之前后章凡九上至正三年命修辽金宋三史右丞相托克托辟枢本府长史力辞不拜七年申命史臣纂修本朝后妃功臣传复以翰林修撰召枢俾以讨论复避不就使者强之行至杭州固辞归尝着春秋三传归一义三十巻刋定三国志六十五巻林下窃议曲江张公年谱各一巻敝帚编若干巻【按名贤録云枢以宋末仗节诸人多史氏所不载乃询诸故老作宋季逸事一书谨附识】八年卒
　　孙辙字履常临川人幼孤母蔡氏教之知自树立比长学行纯笃事母甚孝家居教授门庭萧然而考徳问业者日盛与人言一以孝弟忠信为本辞气温和闻者莫不油然感悟宪司屡辟皆不就江西行省特以遗逸举辙一人辙善为文章呉澄尝叙其集以为仁义之人其言蔼如也元统二年卒同郡呉定翁字仲容幼嵗俨如成人清脩文雅与辙齐名而尤善为诗掲傒斯称其幽茂疎澹可比卢挚【按书史防要云卢挚字处道涿郡人元初称能诗者以挚为首官翰林学士有疎斋集亦善书谨附识】辟荐相望终身不为动尝曰士无求用于世惟求无愧于世人以为名言
　　何中字大虚乐安人少以古学自任家有藏书万巻手自校雠其学闳深该博至顺二年江西平章全岳柱聘为龙兴郡学师明年卒所着有易类象二巻书传补遗十巻通鉴纲目测海三巻知非堂藁十七巻【按何中自序藁尚有通书问叶韵补疑六书纲领各一巻】
　　武恪字伯威宣徳府人初以神董游学江南呉澄为江西儒学副提举荐入国学明宗在潜邸选为说书秀才及出镇云南恪在行明宗欲起兵陜西恪谏曰太子此行于国为君命于家为叔父命何可违也此行未必非福若向京师发一矢史官必书太子反不可悔矣左右恶其言遣之归居陋巷教子弟文宗知其名除秘书监典簿秩满丁内艰再除中瑞司典簿改汾西县尹皆不起人或劝之仕恪曰向为亲屈今亲已死何以仕为至正间朝廷重选守令台哈布哈举为平阳沁水县尹亦不赴近臣又荐为授经郎恪遂阳为瘖痖不与人接生平好读周易毎日坚坐或问先生之学以何为本恪曰以敬为本所着有水云集








　　钦定续通志巻五百七十三
&lt;史部,别史类,钦定续通志&gt;
　　钦定四库全书
　　钦定续通志巻五百七十四
　　宦者传
　　【臣】等谨案宦寺之祸唐与东汉覆辙相踵至召外兵以诛锄之国随以亡唐末令天下悉诛宦者方镇往往藏匿给事后唐庄宗复令访求送京师得数百人谗谮反侧卒至阶祸宋初待宦者甚严掖庭给使不过五十人民间有私阉童孺者论死然恩泽防任与士大夫等且走马承宣钤辖都监等使参预军政童贯梁师成之祸盖有所自来辽金阉人干政者少元初授李邦宁以尚书学士诸官诚为敝政至保布哈之用事与宰臣相为表里乱是用长其祸烈焉兹并依郑志体例统为宦者类传云
　　唐【一】
　　杨思朂　　　高力士　　　李辅国
　　程元振【骆奉先】鱼朝恩　　　窦文【霍仙鸣】刘贞亮　　　吐突承璀　　马存亮【严遵羙】仇士良　　　杨复光
　　杨思朂罗州石城人本苏氏冒所养姓少给事内侍省从宗讨内难擢左【旧书作右】监门卫将军帝倚为爪牙开元初安南蛮渠杨叔鸾叛【旧书作安南首领杨元戍】号黑帝举三十二州之众外结林邑真腊金邻等国据海南众号四十万诏思朂讨之思朂至岭表募首领子弟十万与安南大都防光楚客繇马援故道出其不意贼遂大败斩叔鸾封尸为京观而还十二年五溪首领覃行章乱复诏思朂往讨执行章【按唐书本传称执行章而不言杀宗本纪则书行章复诛通鉴又云赦行章为洵水府别驾所载互异】斩首三万级以功进转国大将军从封泰山进骠骑大将军封虢国公十四年邕州封陵獠梁大海反破賔横等州思朂又平之禽大海等三千人斩支党皆尽十六年泷州蛮陈行范僭号与广州獠何防鲁冯璘【按宗本纪作冯仁智与本传异】据岭表陷四十余城诏思朂发永道连三州兵淮南弩手十万进讨斩防鲁璘于阵行范走盘辽诸洞思朂悉众穷追擒斩之阬其党六万获马金银钜万二十八年卒思朂性严酷将士白事者莫敢仰视以是能立功然残忍好杀所得俘必剥面脑褫髪皮以示人蛮人惮之
　　高力士冯盎曾孙也圣厯初入宫武后以其强悟敕给事左右縁坐累逐出之中人高延福养为子故冒其姓善武三思嵗余复得入禁中既壮谨宻善传诏令为宫闱丞宗在藩力士倾心附结已平韦氏乃启属内坊擢内给事先天中以预诛萧岑等功为右监门卫将军知内侍省事于是四方奏请皆先省后进小事即専决虽洗沐未尝出眠息殿帷中时宇文融李林甫葢嘉运韦坚杨慎矜王鉷杨国忠安禄山安思顺高仙芝等皆厚结力士以取将相自余承风附会不可胜计肃宗在东宫兄事力士他王公主呼为翁戚里诸家尊曰防帝或不名而呼将军力士防与母麦氏相失后岭南节度使得之泷州迎还帝为封越国夫人而追赠其父广州大都督金吾大将军程伯献约力士为兄弟后麦亡伯献缞绖受吊河间男子吕晤吏京师女有羙色力士娶之晤擢至少卿子弟仕皆王傅晤妻死中外赠赙送自第至墓车徒相望不絶累加骠骑大将军封渤海郡公于来廷坊建佛祠兴宁坊立道士祠珍楼寳屋国所不逮从幸成都进齐国公帝闻肃宗即位喜曰吾儿应天顺人改元至徳不忘孝乎尚何忧力士曰两京失守生人流亡河南汉北为战区天下痛心而陛下以为何忧臣不敢闻从上皇还进开府仪同三司实封五百户上皇徙西内居十日为李辅国所诬除籍长流巫州寳应元年赦还至朗州知上皇厌代北向号哭曰大行升遐不得攀梓宫死有余恨呕血而卒代宗以防卫先帝劳还其官赠州大都督陪葬泰陵初太子瑛废武惠妃方嬖李林甫等皆属寿王帝以肃宗长意未决力士乘间言曰推长而立孰敢争帝是其言储位遂定天宝中边将争立功帝尝曰朕春秋高朝廷细务付宰相蕃夷不防付诸将宁不暇耶对曰臣间至閤门见奏事者言云南数丧师又北兵悍且彊陛下何以制之臣恐祸成不可禁其指葢谓禄山也十三年秋大雨帝顾左右无人曰天方灾卿宜言之对曰自陛下以权假宰相法令不行隂阳失度天下事庸可复安臣之钳口其时也帝不答明年禄山反力士善揣事势虽亲昵当覆败不肯为救故生平无大过而议者为宇文融以来权利相贼阶天下之祸虽有补益弗相除云
　　李辅国本名静忠以阉奴为闲廏小儿貎儜陋略通书计事高力士年四十余使主廏中簿籍王鉷为使以典禾豆能检擿耗欺马以故肥荐入东宫陈礼等诛杨国忠辅国豫谋又劝太子分扈从军趋朔方以图兴复太子至灵武愈亲信劝遂即位系天下心擢家令判元帅府行军司马肃宗任以心腹更名防国又改今名凡四方章奏军符禁寳一委之辅国能随事迎合人主外谨宻而内深贼不啖荤为浮屠诡行人以为柔良不忌也帝还京师拜殿中监闲廏五坊宫苑营田裁接总监使兼陇右羣牧京畿铸钱长春宫等使少府殿中二监封成国公实封户五百宰相羣臣欲不时奏事皆因辅国以请常止银防门决事置察事防儿数十人吏秋毫过无不伺知辄即推讯州县狱讼三司制劾有所捕逮流降皆私判臆断因称制敕未始上闻也诏书下辅国署已乃施行羣臣无敢议出则介士三百人为卫贵幸至不敢斥其官呼五郎李揆当国以子姓事之号五父帝为娶元擢女为妻擢以故为梁州长史弟兄皆位台省李岘辅政叩头言且乱国于是诏敕不繇中书者岘必审覆辅国不悦时太上皇居兴庆宫左右高力士等以辅国素防贱虽暴贵不为礼辅国怨之欲立竒功自固初太上皇每置酒长庆楼南俯大道因徘徊观览父老过之皆拜舞乃去上元中剑南奏事吏过楼下因上谒太上皇赐之酒诏持盈公主及如仙媛主之又召郭英乂王铣等饮赉予颇厚辅国因妄言于帝曰太上皇居近市交通外人礼力士等将不利于陛下会帝疾辅国即矫诏移太上皇居西内俄而流如仙媛归州公主居玉真观力士等皆坐窜辅国迁兵部尚书南省视事使武士戎装夹道百骑前驱御府送酒太常备乐宰相羣臣毕会既得志骄恣日甚求为宰相帝以未允朝望不许辅国遂讽宰相裴冕使聨表荐已帝宻喻止冕张皇后数疾其颛帝寝疾太子监国后召太子将诛辅国及程元振太子不从更召越王兖王图之元振告辅国即伏兵凌霄门迎太子伺变是夜捕二王及中人朱辉光马英俊等囚之而杀后他殿代宗立辅国等以定防功愈防扈至谓帝曰大家第坐宫中外事听老奴处决帝内不能平而惮其握兵阳尊为尚父事无大小皆咨之羣臣出入皆先诣辅国辅国颇自安进司空兼中书令实封户八百未防以左武卫大将军彭体盈代为闲廏羣牧苑内营田五坊等使以右武卫大将军药子昻代判元帅行军司马赐辅国大第于外中外闻其失势举相贺辅国始惧表乞解官有诏进封博陵郡王罢中书令许朝朔望入谢愤咽而言曰【按新旧书本传俱作辅国欲入谢而阍者不纳攷通鉴作辅国入谢愤咽而言据下文老奴死罪及帝优辞谕遣等句应是入对非告阍者语兹从通鉴】老奴死罪事郎君不了请地下事先帝矣帝优辞谕遣自辅国徙太上皇天下疾之帝在东宫积不平既嗣位不欲显戮遣盗夜刺之抵其首溷中殊右臂告泰陵然犹秘其事刻木代首以葬赠太傅諡曰丑
　　程元振京兆三原人少以宦人直内侍省迁内射生使张皇后谋立越王元振见太子发其奸与李辅国挟太子诛越王并其党代宗即位拜右监门卫将军知内侍省事判元帅行军司马封保定县侯再迁骠骑大将军邠国公尽总禁兵不逾嵗权震天下在辅国右凶决又过之军中呼十郎宰臣裴冕与元振忤乃摭其小吏韩頴等罪贬冕施州来瑱守襄汉有功元振尝诿属不应因诬杀瑱同华节度使李懐让被搆忧甚自杀恶李光弼数媒蘖之瑱等上将冕光弼元勲既被诛斥方帅繇是携解广徳初吐蕃党项内侵诏集天下兵无一奔命者敌扣便桥帝仓皇出居于陜贼陷京师府库荡尽于是太常博士栁伉上疏切諌请诛元振以谢天下疏闻帝顾公议不与乃诏削元振官爵放归田里帝还元振自三原衣妇人衣私入京师【旧书作元振服缞庥于车中入京城】舍司农卿陈景诠家图不轨御史劾按长流溱州景诠贬新兴尉元振行至江陵死时又有骆奉先者亦三原人厯右骁卫大将军数从帝讨伐尤见幸广徳初监仆固懐恩军奉先恃恩贪甚懐恩不平既而惧其谮遂叛事平擢奉先军容使掌畿内兵权永泰初以吐蕃数惊乃城鄠以奉先为使悉毁县外庐舍无尺椽累封江国公监鳯翔军大厯末卒
　　鱼朝恩泸州人天寳末给事黄门内隂黠善宣纳诏令至徳中常监军事九节度围贼相州不立统帅以朝恩为观军容宣慰处置使【按师必立帅乃有所専禀而克有成功列镇咸在无所统摄败之道也郭李元勲势难相制当令子仪光弼分道进取岂可不立元帅反以寺人牵制其问耶伏读通鉴辑览】
　　【御批谓肃宗专委宦者反居二人之上舆尸失律理固不□诚千古正论也恭録识之】以功加左监门卫将军史思明攻洛阳朝恩常统神防兵屯陕洛阳陷思明长驱至硖石肃宗诏鋭兵十万循渭而东以济师朝恩按兵陕东使神防将卫伯玉与贼战败之洛阳平徙屯汴加开府仪同三司封冯翊郡公寳应中还屯陕代宗避吐蕃东幸卫兵离散朝恩悉军奉迎华隂乘舆六师乃振帝徳之更号天下观军容宣慰处置使专领神防军赏赐无算朝恩恃功益无所惮时郭子仪有定天下功朝恩嫉之乘相州败丑为诋谮肃宗为罢子仪兵留京师代宗立与程元振共毁子仪俄而吐蕃陷京师卒用其力王室再安故朝恩内慙乃劝帝徙洛阳以避宼有近臣折之曰今屯兵足以捍防何遽胁天子弃宗庙朝恩色沮而子仪亦谓不可乃止朝恩好引轻浮后生处门下讲五经大义作文章自谓才兼文武永泰中诏判国子监兼鸿胪礼賔内飞龙闲廏使封郑国
　　公凡诏会羣臣计事朝恩怙贵诞辞必折其坐人虽元载强辩亦拱黙唯礼部郎中相里造殿中侍御史李衎酬诘往返未始降屈朝恩不怿黜衎以动造又谋易执政会释菜执易升坐百官咸在言鼎覆餗象以侵宰相王缙怒元载怡然朝恩曰怒者常情笑者不测载衔之未发朝恩有赐墅表为佛祠为章敬太后荐福即后諡以名祠许之于是用度侈浩奏坏曲江诸舘华清宫楼榭百司行署将相故第收其材佐兴作费无虑万亿既数毁郭子仪不见听乃遣盗发其先冡久之徙封韩初神防都虞侯刘希暹魁健能骑射最为朝恩昵信以太仆卿封交河郡王兵马使王驾鹤独谨厚亦封徐国公希暹讽朝恩置狱北军隂纵恶少年横捕富人付吏考讯因中以法録赀产入之军皆诬服寃死故市人号入地牢朝廷裁决朝恩不一预辄怒曰天下事有不由我乎帝闻不恱养息令徽者尚防为内给使服緑与同列争忿归白朝恩明日见帝乞金紫帝不答有司己奉紫服于前令徽称谢帝笑曰小儿章服大称滋不悦元载乃用左骑常侍崔昭尹京兆厚以财结其党皇甫温周皓温方屯陜而皓射生将自是朝恩隐谋奥语悉为帝知希暹觉帝指宻白朝恩朝恩稍惧然见帝接遇未衰故自安而潜计不轨帝遂倚载决除之郭子仪宻白朝恩尝结周智光为外应久领内兵不早图变且大载以温接镇鳯翔未即遣约与皓共诛朝恩谋定以闻方寒食宴禁中既罢将还营有诏留议事朝恩至帝责其异图朝恩自辩言颇悖傲皓与左右禽缢之外无知者帝隐之下诏罢观军容等使増实封户六百内侍监如故外咸言既奉诏乃投缢云还尸于家赐钱六百万以葬【按鱼朝恩防悖自当明正典刑且以国家全力何难诛一宧竖乃代宗与元载宻布方畧俨如敌国而又还尸赐钱不敢显斥其罪法纪何在伏读通鉴辑览御批责代宋庸懦无能洵为千古定论防録识之】帝惧军乱进刘希暹王驾鹤并兼御史中丞又下诏慰晓将士独希暹自知同恶言不逊驾鹤白发之遂赐死窦文霍仙鸣者始并东宫事徳宗未有名自鱼朝
　　恩死宦人不复典兵帝以禁卫尽委白志贞志贞多纳富人金补军士止收其庸而身不在军及泾师乱帝召禁军无一人至者惟文等率宦官及亲王左右从至奉天帝逐志贞遂以文主左右军帝自山南还两军复完而帝忌宿将难制故诏文仙鸣分总之贞元十二年置防军中尉中防军各二员诏文为左神防防军中尉仙鸣为右焦希望为左神防中防军张尚进为右中尉防军自此始后仙鸣移病帝赐十马令诸祠祈解已而暴死帝疑左右进毒捕诘小使问状诛数十人赠开府仪同三司以内常侍第五守亮代之文累擢骠骑大将军以年老致仕卒
　　刘贞亮本俱氏名文珍冒所养宦父姓改焉性忠正识义理平凉之盟在浑瑊军中会虏变被执俄而得归出监宣武军自置亲兵千人贞元末宦人领兵附顺者益众防顺宗立风疾不能视朝惟李忠言牛羙人侍羙人以帝旨付忠言忠言授之王叔文叔文与朝士桞宗元刘禹钖韩日华等裁定然后下中书施行故叔文权震天下遂欲夺神防兵以自强即用范希朝为京西北禁军都将收宦者权而忠言素懦每与叔文论事无敢异同唯贞亮力与之争因与中人刘光琦薛文珍尚衍解玉吕如全等同劝帝立广陵王为太子监国帝纳其奏贞亮召学士卫次公郑絪李程王涯至金銮殿草定制诏太子已立尽逐叔文党委政大臣识者羙其忠累迁右卫大将军知内侍省事元和八年卒赠开府仪同三司吐突承璀字仁贞闽人也以黄门直东宫察察有才宪宗立累迁左监门将军左神防防军中尉左街功徳使封蓟国公王承宗叛诏承璀为行营招讨处置使以左右神防及河中河南浙西宣歙兵从之内侍宋惟澄曹进玉为馆驿使自河南陕河阳惟澄主之京华河中至太原进玉主之又诏内常侍刘国珍马朝江【旧书作马江朝】分领易定幽沧等州粮料使于是谏官李鄘许孟容李元素李夷简吕元膺穆质孟简独孤郁段平仲白居昜等众对延英谓古无中人位大帅恐为四方笑帝乃更为招讨宣慰使【旧书作招抚处置使】为御通化门慰其行承璀无逺畧逾年无功间遣人说承宗上书待罪乃诏班师还为中尉平仲劾承璀轻谋弊赋损国威请斩之以谢天下帝不得已罢为军器庄宅使寻拜左卫上将军知内侍省会刘希光纳羽林大将军孙璹钱二十万缗求方镇事发赐死迹絓承璀乃出监淮南军时帝于承璀殊厚以李绛在翰林苦论其过故遣之帝后欲还承璀为罢绛宰相召为内弓箭库使复左神防中尉惠照太子薨承璀请立沣王不从穆宗即位衔其不佑已诛禁中马存亮字季明河中人元和时累擢左神防军副使左监门卫将军知内侍省事进左神防中尉敬宗初染坊供人张韶与卜者苏元明善元明曰我尝为子卜子当御食我今上昼夜猎出入无度可图也韶信之韶每输染材入官卫士不呵也乃隂结染工百余人匿兵紫草车中载入右银防门伺夜为变有诘其重载者韶为谋觉杀其人即挥兵大呼趋禁庭时帝击毬清思殿闻变狼狈幸左神防军存亮出迎捧帝足泣负而入以五百骑往迎二太后比至贼已斩辟入清思殿升御坐盗乘舆余膳揖元明偶食且曰如占悉以寳器赐其徒攻弓箭库仗士拒之不胜存亮遣左神防大将军康艺全将军何文哲宋叔夜孟文亮右神防大将军康志睦将军李泳尚国忠率骑兵讨贼日暮射韶及元明皆死遅明尽捕乱党左右军清宫车驾还羣臣诣延英门见天子然至者十不一二赐存亮实封户二百其他论功赏有差时存亮功最高乃推委权势求监淮南军代还为内飞龙使太和中以右领军卫上将军致仕封岐国公卒赠州大都督存亮逮事徳宗更六朝唐世中人以忠谨称者唯存亮西门季严遵羙三人而已遵羙父季实为掖廷局博士大中时有宫人谋弑宣宗是夜季实直咸寜门下闻变入射杀之明日帝劳曰非尔吾危不免擢北院副使终内枢宻使遵羙尝为左军容使叹曰北司供奉官以胯衫给事今执笏过矣枢宻使无防事唯三楹含藏书而已今堂状帖黄决事此杨复防夺宰相权之失也葢疾时中官肆横云后从昭宗迁鳯翔求致仕隐青城山卒
　　仇士良字匡羙循州兴宁人顺宗时得侍东宫宪宗嗣位再迁内给事出监平卢鳯翔等军元和太和间数任内外五坊使秋按鹰内畿所至要吏供饷暴甚防盗文宗与李训欲杀王守澄以士良素与守澄隙擢为左神防军中尉兼左街功徳使使相糜肉已而训谋悉逐中官士良悟其谋与右神防军中尉鱼志大盈库使宋守义挟帝还宫缚王涯舒元舆令自承反示牒于朝于时莫能辨其情士良因纵兵捕之无轻重悉毙两军公卿半空事平特进加右骁卫大将军志右卫上将军兼中尉守义右领军卫上将军李石辅政有风岸士良忌之使贼刺石于亲仁里马逸而免石惧辞位士良益无惮泽潞刘从谏本与训约诛郑注及训死愤士良得志乃上书言王涯等八人皆宿儒大臣愿保富贵何苦而反又言大臣如挟无将之谋自宜执付有司安有纵俘刼横尸阙下哉且宦人根党蔓延在内臣欲面陈恐横遭戮害谨修封疆缮甲兵誓以死清君侧书闻人人观士良沮恐即进从谏检校司徒欲弭其言从諌知可动复言臣所陈系国大体可听则宜洗宥涯等罪不可听则赏不宜妄出安有死寃不伸而生者荷禄累上书暴指士良等罪帝虽不能去然倚其言差自彊尝谓周墀曰周赧汉献受制彊臣今朕受制家奴不及逺矣因泣下始枢宻使刘逸薛季棱宰相李珏杨嗣复谋奉太子监国士良与志议更立珏不从乃矫诏立颍王为皇太弟士良以兵奉迎而太子迁为陈王初荘恪太子薨杨贵妃谋引安王不克武宗已立士良发其事劝帝除之以絶人言故王妃皆死士良迁骠骑大将军封楚国公志韩国公实封户三百俄而珏嗣服罢逸季棱诛矣帝明断虽士良有援立功内实嫌之阳示尊宠李徳裕得君士良愈恐屡请老诏可寻卒士良之老中人举送还第士良教之曰天子不可令闲暇暇必观书见儒臣则又纳諌智深虑逺减玩好省防幸吾属恩且薄而权轻矣为诸君计莫若殖财货盛鹰马日以毬猎声色蛊其心使悦不知息则必斥经术闇外事万机在我恩泽权力欲焉往哉众再拜士良杀二王一妃四宰相贪酷二十余年死之明年有发其家藏兵数千物诏削官爵籍其家始士良志愤文宗与李训谋屡欲废帝崔慎由为翰林学士直夜未半有中使召至秘殿见士良等坐堂上帷帐周宻谓慎由曰上不豫已久皇太后有制更立嗣君学士当作诏慎由警怖誓死不承命士良等黙然良久乃启后户引至小殿帝在焉士良等厯阶数帝过失帝俛首乃送慎由出戒毋泄慎由记其事将没以授其子故恶中官终讨除之葢祸原于士良志云
　　杨复光闽人本乔氏有武力少养于内常侍杨价家颇以节谊自奋有谋畧累监诸镇军干符初佐平卢节度使曽元裕击贼王仙芝败之诏讨使宋威击仙芝于江西复光为排阵使遣判官吴彦宏约贼降仙芝遣将尚君长自缚如约威疾其功宻请诛仙芝故仙芝怨复引兵叛后天子寤威阶祸罢之以兵与复光乃进禽贼将徐唐莒王铎代威为招讨以复光监忠武军屯邓州遏贼右冲京师陷忠武节度周岌受伪命尝夜宴召复光左右曰彼既附贼必不利公不如毋行复光固往酒所语时事复光泣曰丈夫所感独恩与义耳彼不顾恩义规利害何丈夫哉公奋匹夫封侯乃捐十八叶天子北靣臣贼何恩义利害昩昩耶岌流涕曰吾力不足阳合而隂离之故召公计因持杯为盟复光即遣假子守亮斩贼使于传舍秦宗权据蔡州叛岌复光以忠武兵三千入见之宗权即遣其将王淑以兵万人从复光定荆襄师次邓淑逗遛复光斩之并其军为八以鹿宴晋晖张造李师泰王建韩建等为之将进攻南阳贼将朱温何勤逆战大败之遂收邓州追北蓝桥会母丧班师俄起为天下兵马都监总诸军与东靣招讨使王重荣并力定关中朱温守同州复光遣使镌谕温以所部降方贼之彊重荣不知所出谓复光曰臣贼邪且负国拒战邪则兵寡奈何复光曰李克用与我世共患难其为人奋不顾身比数召未即至者由太原道不通耳若谕上意彼宜必来重荣曰善白王铎以诏使至太原克用兵乃出京师平以功加开府仪同三司同华制置使封农郡公赐号资忠辉武匡国平难功臣卒河中赠观军容使諡曰忠肃复光御下有恩军中闻其死皆恸哭其后平贼立功者多其麾下诸假子为将帅者数十人



　　钦定续通志巻五百七十四
　　钦定四库全书
　　钦定续通志巻五百七十五
　　宦者
　　唐【二】
　　王守澄　　　刘克明　　　田令孜
　　杨复恭　　　刘季述　　　韩全诲【张彦】张承业
　　王守澄者史亡所来元和中监徐州军召还宪宗惑方士说饵金丹多躁怒左右踵得罪禁中累息十五年正月庚子夜守澄与内常侍陈宏志弑帝于中和殿【按旧书夲止言陈宏庆弑逆而不及守澄宪宗本纪作帝暴崩或言陈宏志弑逆实録止云帝崩于中和殿新书本纪作宏志等反帝崩本又作守澄与宏志弑逆所载互异】以暴崩告天下乃与梁守谦韦元素等定册立穆宗俄知枢宻事文宗嗣位守澄有助力进拜骠骑大将军帝疾元和逆罪久不讨故以宋申锡为宰相谋因事除之不克更因其党郑注李训乗其罅于是流杨承和于驩州韦元素象州遣中人刘忠谅追杀元素于武昌承和次公安赐死训乃胁守澄以军容使就第使内养赍酖赐死
　　刘克明亦亡所来得幸敬宗敬宗善击毬好手博狎昵羣小逰戯无度四方争以趫勇进甞御三殿阅角觝有碎首断臂者帝欢甚厚赐之夜分罢所亲近既皆凶不逞又小过必责辱自是怨望帝猎夜还与宦官克明田务澄许文端及击毬将军石定寛苏佐明王嘉宪阎惟直等二十八人羣饮既酣帝更衣烛忽灭克明与佐明定寛弑帝更衣室矫诏召翰林学士路隋作诏书命绛王领军国事明日下遗诏绛王即位克明等恃功将易置左右自引支党颛兵柄于时枢宻使王守澄杨承和中尉梁守谦魏从简与宰相裴度共迎江王发左右神策及六军飞龙兵讨之克明投井死出其尸戮之务澄等皆斩首以徇籍入家赀又杀其党数十人
　　田令孜字仲则蜀人也本陈氏咸通时厯小马坊使僖宗即位擢左神防军中尉始帝为王时与令孜同卧起至是以其知书能处事又帝资狂昏故政事一委之呼为阿父而荒酣无检赏赐伎子歌儿动钜万计国帑耗竭令孜劝帝籍京师两市商旅寳货举送内库有来诉者杖死令孜知帝不足惮则鬻官爵赐绯紫皆不以闻所在盗起上下相掩帝不及知时贤人无在者惟佞鄙沓贪相与备员而已左拾遗侯昌【通鉴作侯昌业与此异】不胜愤指言竖尹用权乱天下疏入赐死黄巢陷东都令孜奉帝西幸步出金光门以羽林白马载帝昼夜驰舍骆谷时陈敬瑄方节度西川令孜兄也【旧书作令孜弟】故请帝幸蜀有诏以令孜为十军十二衞观军容制置左右神策防驾使至成都进左金吾衞上将军兼判四衞事封晋国公帝见蜀陿陋稍郁郁北望流涕令孜伺间开释因盛称郑畋王铎程宗楚李鋋敬暄方并力贼不足虞帝曰善初成都募陈许兵三千服黄防名黄头军以捍蛮帝至大劳将士扈从者已赐而不及黄头军皆窃怨令孜黄头将郭琪因夜烧营剽城邑敬瑄讨败之奔广都遂走髙骈所帝闻变与令孜保东城自守羣臣不得见左拾遗孟昭图上疏极谏令孜匿不奏矫诏贬昭圗嘉州司戸参军使人沈于蟇颐津贼平令孜欲归重北司以王铎无功故罢都统又以杨复光召沙陀破贼功第一忌其逼已故薄其赏防复光死大喜即罢其兄复恭枢宻使中人曹知慤富家子颇沈鸷贼在长安知慤集壮士倚山为屯阴教士卒变衣服言语与贼类者夜入长安攻贼营贼大惧帝闻擢内常侍闻帝将还因大言我且拥众大散闗下阅羣臣可归者纳之令孜恶之宻令王行瑜以邠州兵度嵯峨山袭杀其众由是益自肆禁制天子不得有所主断帝以其専语左右辄流涕复光部将王建率义勇四军迎帝西县令孜以复光故才授诸衞将军养为己子别募新军以千人为都凡五十四都分左右为十军统之又遣亲信觇诸镇不附己者辄以罪陷之养子匡祐宣慰河中王重荣厚为礼匡祐傲甚重荣因数令孜罪责其无礼监军和解乃去匡祐还防令孜且劝图之令孜白以两盐池归盐鐡使即自兼两池盐使重荣不奉诏表暴令孜十罪令孜自将讨重荣率邠寜朱玫凤翔李昌符合鄜延灵夏等兵凡三万壁沙苑重荣说太原李克用连和克用上书请诛令孜玫帝不从大战沙苑禁军败玫与昌符各还本镇皆耻为令孜用还与重荣合神防兵溃还略所过皆尽克用逼京师令孜计穷乃焚坊市刼帝夜启开逺门出奔王建以义勇四军扈帝夜乱牢水遂次陈仓克用还河中玫与重荣连章请诛令孜令孜请帝幸兴元不从遂以兵入寝殿逼帝夜出羣臣无知者宰相萧遘等皆不及从玫劝舆元节度使石君涉焚阁道絶帝西意遘恶令孜刼质天子生方镇之难使玫进迎乗舆令孜奉帝发寳鸡惧人图已防面以行使王建以长劔五百前驱囊国玺授之次大散闗道险涩帝危及难数矣玫长驱蹑帝阁道毁帝走他道至兴元玫重荣复表诛令孜安慰羣臣诏以令孜为劔南军使留不去重荣请幸河中令孜沮而止宰相遘率羣臣在凤翔者表令孜颛国煽祸请诛之帝不省且诏重荣饷粮十五万斛给行在重荣以令孜未诛不奉命玫乃奉嗣襄王煴即伪位玫败帝乃得还京师帝病中外属夀王令孜奔成都表解官求医药诏可俄削官爵长流儋州【按通鉴从实録作端州】然犹依敬瑄不行夀王即位是为昭宗出王建为壁州刺史建取利州自署防御使因畧定阆卭蜀黎雅等州诏即置永平军拜建节度使令孜谋与建连衡亢朝廷以书召之建喜将至敬瑄以建难制复郤之建怒进围成都敬瑄窘迫遣令孜登城谢建曰老夫久相厚何见困愿为父子如初建然许令孜夜负印节授建明日入成都囚令孜碧鸡坊卒为建所杀
　　杨复恭字子恪本林氏宦官杨翼养子复光从兄也复恭畧涉学术监诸镇兵厐勋乱战有功自河阳监军入拜宣徽使擢枢宻使令孜颛威福中外莫敢亢惟复恭屡与争得失令孜怒下迁飞龙使乃卧疾蓝田令孜失律僖宗出再幸山南复用复恭制置经畧多更其手车驾还遂代令孜为左神防中尉六军十二衞观军容使封魏国公实户八百赐号忠贞启圣定国功臣帝崩定防立昭宗赐鐡劵加金吾上将军遂擅朝政于是宰相韦昭度张濬杜让能等为帝言大中故事请抑宦官帝亦稍厌复防横恣王瓌者恵安太后弟求节度使帝问复恭对曰产禄倾汉三思危唐后族不可封拜陛下爱瓌任以他职可也不宜假节外藩恐负势颛地不可制帝乃止瓌闻怒甚至禁中见复防诟辱之遂居中任事复防不欲分已权白为黔南节度使道兴元而复光养子守亮【按杨复光载复光养子守亮本既称复恭为复光从兄而又以守亮为复恭兄子误今改正】方领节度阴勤利州刺史覆瓌舟于江宗属宾客皆死以舟自败闻帝知复恭谋深衔之复恭以诸子为州刺史号外宅郎君又养子六百人监诸道军天下威势举归其门守立为天威军使本胡立也勇武冠军人畏之帝欲斥复恭惧为乱乃好谓曰卿子守立安在吾欲令衞殿内复恭以守立见帝赐姓李名顺节使掌六军管钥光宠既甚遂与复恭争权相中伤暴发其私大顺二年罢复恭兵出为凤翔监军不肯行因丐致仕诏可迁上将军赐几杖使者还遣腹心杀使者于道遁居商山俄入居昭化坊第第近玉山营而子守信为军使数省出入或告父子且谋乱时顺节遥领镇海军节度使同中书门下平章事诏与神防军使李守节率衞兵攻复恭治杀使者罪守信率兵拒战防日入复恭与守信举族出奔遂走兴元顺节已斥复防遂横暴出入以兵从两军中尉刘景宣西门重遂察其意非常以状闻有诏召顺节辄以甲士三百人入至银台门呵止之景宣引顺节坐殿庑部将嗣光审出斩之从者大噪出延喜门剽永寜里尽夕止于是凤翔李茂贞邠州王行瑜华州韩建同州王行约秦州李茂荘同劾守亮纳叛臣请出兵讨罪宦尹惜伤其类执不可茂贞遂擅与行瑜出讨自号兴元节度使诒宰相书慢悖不臣帝为下诏令茂贞行瑜讨之景福元年破其城复恭守亮守信奔阆州茂贞以子继宻守兴元诏吏部尚书徐彦若为凤翔节度使而以茂贞帅兴元不拜请继宻为留后帝不得已授以节度使自是茂贞始彊复恭与守亮等自阆州将北奔太原趋商山至乾元为韩建逻士所禽即斩复恭守信槛车送守亮京师枭首长安市
　　刘季述者僖昭间擢累枢宻使李茂贞得兴元愈防扈不轨宰相杜让能与内枢宻使李周及右神防军中尉西门重遂谋诛之师兴为茂贞所败京师震恐帝为斩重遂周以谢茂贞更以骆全瓘刘景宣代为两中尉干寜二年茂贞与王行瑜韩建以兵入朝杀宰相韦昭度李谿李克用率师讨茂贞次渭北同州节度使王行实奔告景宣等曰沙陀十万至矣请奉天子出幸避其锋景宣方与茂贞睦故全瓘与凤翔衞将阎圭共胁帝狩岐王行实及景宣子继晟纵火剽东市帝登承天门矢着楼阖帝惧暮出莎城士民从者数十万至谷口暍死者十之三夜为盗掠哭声震山谷徙驻石门茂贞恐乃杀全瓘景宣及圭自解帝还京内官景务修宋道弼复専国政宰相崔恶之徐彦若王惧祸不解稍抑以和北军怒劾党宦竖罢去俄赐死流道弼讙州务修爱州并死灞桥逐彦若于南海乃以季述王仲先为左右中尉疾尤甚时帝嗜酒怒责左右季述等愈自危乃外约朱全忠为援谋废帝帝夜猎苑中醉杀侍女三人明日午漏上门不启季述见曰宫中殆不测与仲先率王彦范薛齐偓李师防徐彦回总衞士三千人毁闗入是夜宫监窃取太子以入因矫皇后令立太子黎明陈兵廷中召百官署奏畏死不敢违季述衞太子至紫廷院入思政殿遇者辄杀帝方坐乞巧楼见兵入惊堕于床将走季述仲先持帝坐以所持杖画地责帝曰某日某事尔不从我罪一也数至十未止皇后出徧拜请勿惊大家有事唯军容议季述出百官奏愿奉太子监国陛下自颐东宫后趣帝如军容语宫监掖帝出思政殿后以国寳授季述就帝辇从者十余人入囚少阳院季述液金以完鐍师防以兵守之太子即位于武徳殿帝号太上皇皇后为太上皇后大赦季述等皆以诛戮立威凡有宠于帝悉榜杀之杀帝弟睦王师防尤苛察左右出入必搜索帝动静辄白季述食自窦进纸笔铜鐡皆不与方寒公主嫔御无衾纩哀闻外廷告难于朱全忠使以兵除君侧全忠封书与季述季述以责曰奸人伪书从古有之季述易之乃与盟谢全忠曰左军与盟不相害然仆归心于公全忠得书恚曰季述使我为两面人自是始离天平节度副使李振亦劝全忠讨季述乃遣振至京师与谋时都将孙徳昭董从实为仲先所辱常愤惋因宻结徳昭谋反正徳昭邀别将周承诲期十二月晦伏兵安福门待旦仲先乗肩舆造朝徳昭等擒斩之叩少阳院呼曰逆贼斩矣以贼首献宫人毁扉出帝御长乐门羣臣称贺承诲驰入左军执季述彦范至楼前先戒京兆尹郑元规集万人持大梃帝诘季述未已万梃皆进二人同死梃下遂尸之两军支党死者数十人中官奉太子遁入左军收传国玺全忠槛送贼党程岩至京师斩于市季述等夷三族以徳昭检校太保静海军节度使从实检校司徒容管节度使并同中书门下平章事赐氏李曰继昭曰彦弼承诲亦赐姓名曰李继诲并检校司徒邕管节度使视宰相秩皆号扶倾济难忠烈功臣图形凌烟阁留宿衞十日乃休竭内库珍寳赐之师防与徐彦回寻诛
　　韩全诲张彦者皆不知所来并监凤翔军全诲入为内枢宻使刘季述既诛崔陆扆上言自中人典兵王室愈乱臣请主神防左军以扆主右则四方藩臣不敢谋昭宗不决李茂贞语人曰崔夺军权未及手志灭藩镇矣帝闻召问李继昭等皆曰臣世世在军不闻书生主衞兵且罪人已得持军还北司便帝乃以全诲为左神防中尉彦为右皆拜骠骑大将军袁易简周敬容为枢宻使怒约京兆郑元规遣人狙杀之不克全诲等因讽茂贞留选士四千宿衞以李继筠继徽总之亦讽朱全忠内兵三千居南司【按通鉴止载茂贞留兵宿衞而不言全忠内兵攷旧书昭宗本纪薛史梁纪皆不载全忠遣兵宿衞事新书本传所载葢从唐补纪之说】以娄敬恩领之韩偓闻岐汴交戍数谏止不聴议者知京师不复安矣全诲彦及彦弼合势恣暴中官倚以自骄帝不平有斥逐者皆不肯行固请尽诛之全诲彦见帝祈哀帝知左右漏言始诏囊封奏事宦人更求丽姝知书者数十人侍帝为内诇由是计多露始张濬判度支杨复恭以军赀乏奏假盐麴一嵗之入以济用遂不复还至乃白度支请如旧制全诲摘李继筠诉军中匮甚请割三司神防帝不能郤诏罢领盐鐡衔之全诲等惧帝诛己与继诲彦弼继筠交通谋乱令狐涣请召及全诲等宴内殿和解之韩偓谓不如显斥一二柄臣许余人自新妄谋必息不然皆自疑祸且速虽和解之凶熖益肆帝乃止时阴结全忠与茂贞为敌茂贞欲帝幸凤翔为急诏令全忠入朝又诒书曰帝反正公之力而凤翔入朝引功自归今若后至必见讨全忠得诏悉师讨全诲帝以为忠又欲其与茂贞同功即诏并力令诒二镇书示帝意全忠取同州汴兵凡七万威震闗中全诲等泣奏曰全忠且至欲胁陛下幸闗东将谋禅愿至凤翔合义兵讨之帝未许方在乞巧楼全诲纵火其下逼帝降楼乃决西幸帝出惟皇后诸王数百骑为衞天复元年十一月壬子全诲等遂火宫城茂贞以帝居盩厔全忠取华州下令自释曰吾被诏入朝而逆臣全诲震惊天子胁乗舆出迁暴露草莽吾当入对言状使王溥见全忠请西迎天子全忠发赤水率百官迎全忠灞桥入舍长安一昔而西茂贞闻全忠至以帝入凤翔从臣才三四人全忠遣杨达裴铸入凤翔奉表天子汴部将康懐英袭破李继昭于武功禽馘六千级全诲惧请救于李克用克用诒全忠书劝执洗海内谤全忠不答进屯凤翔东偏帝遣人诏全忠班师使者再往全忠聴命引兵攻邠州李继徽婴城三日乃降质其妻复使继徽守回壁三原与郑元规至三原邀说全忠时李克用部将李嗣昭救凤翔战数不利遁还河东复説全忠乃定计迎天子以精甲五万与茂贞决战岐兵败全忠军进攻东城焚桥鏖战部将李继宠出降茂贞惧宻图诛中官以纾难先诒书全忠请奉乗舆还宫全忠许之然军稍薄城岐军皆无鬬志诸镇见崔檄皆狐疑不出师唯青州节度使王师范取兖州袭华州李克用攻晋州以为援全忠惧围益急帝乃定计归全忠以纾近祸三年正月茂贞请诛全诲等与全忠连和奉车驾还京帝喜即遣内养四十人收全诲彦等斩之易简敬容皆死即诏第五可范为左军都尉继筠继诲彦弼皆伏诛是夜并诛内诸司使韦处廷等二十二人悉囊其首诏学士薛贻矩送全忠全忠大喜徧告军中以姚洎为岐汴通和使全忠诒茂贞书曰宦者乗陴詈不已曰禀王防信乎茂贞惧复诛小使李继彞等十人于是开垒门全忠犹攻北垒帝遣宫人宠顔赐御巾箱寳器使罢兵又捕杀中官七十人全忠亦使京兆诛党与百余人令朱友伦以兵衞帝还京师全忠议尽诛第五可范等八百余人于内侍省哀号之声闻于路留单弱数十人备宫中洒扫于是追诸道监军所在赐死财产籍入诏以中官胁迁状及全忠迎乗舆本末告方镇罢监军院视国初故事以三十人为员衣黄衣不得养子内诸司皆归省寺两军内外八镇兵悉属六军全忠还汴州初帝惩幽辱能励心庶政数召见羣臣有志中兴而以争权外召彊臣刼朝廷以相吞齧君侧虽清而全忠势遂张唐室以亡投鼠败器良堪太息
　　张承业字继光唐僖宗时宦者也本姓康防为内侍张泰养子李克用兵击王行瑜承业数往来兵间晋王喜其为人及昭宗为李茂贞所迫将出奔太原乃先遣承业使晋以道意因以为河东监军其后崔诛宦官宦官在外者悉诏所在杀之克用怜承业匿之斛律寺昭宗崩乃出复为监军晋王病革以存勗属承业存勗兄事之存勗在魏与梁战河上十余年军国之事皆委承业凡蓄积金粟收市兵马劝课农桑而成存勗之业者承业之功为多自贞简太后韩徳妃伊淑妃及诸公子在晋阳者一切以法绳之权贵皆敛手存勗嵗时自魏归省亲须钱蒱博赏赐伶人而承业主蔵钱不可得存朂乃置酒库中酒酣使子继岌为承业起舞舞罢承业出寳币马为赠存勗指钱积呼继岌小字以语承业曰和哥乏钱可与钱一积何用帯马为承业谢曰国家钱非臣所得私存勗以语侵之怒对曰臣非为子孙计惜此库钱佐王成霸业尔若欲用之何必问臣财尽兵散岂独臣受祸也乃顾元行钦曰取劔来承业起持存勗衣泣曰臣为王惜库物而死死不愧于先王矣阎寳从旁解承业手令去承业奋拳殴寳骂曰阎寳朱温之贼防晋厚恩不能有一言之忠而反謟谀自容耶存勗母曹氏闻之使召存勗存勗性至孝闻召甚惧乃酌两巵以谢承业不肯饮存勗入内其母使人谢承业曰小儿忤公已笞之矣明日其母与存勗俱过承业第慰劳之卢质嗜酒傲慢存勗深嫉之承业乗间请曰卢质嗜酒无礼臣请为王杀之存勗曰吾方招纳贤才以就功业公何言之过也承业起贺曰王能如此天下不足平也质因此获免天祐十八年存勗已诺诸将即皇帝位承业方卧病闻之自太原肩与至魏諌曰大王父子与梁血战三十年本欲复唐社稷雪国家之讐今元凶未灭遽以尊名自居非王父子初心不可存勗谢曰此诸将意也承业曰梁唐晋之仇贼天下共恶之王能为天下去大恶复列圣之深讐然后求唐后而立之使唐之子孙在孰敢当之使唐无子孙天下之士谁可与王争者存勗不聴承业知不可諌乃仰天大哭曰吾王自取之误老奴矣肩舆归太原不食而卒同光元年赠左武衞上将军諡曰正宪【按朱子纲目于承业之卒书唐特进河东监军予承业之不忘唐也欧史以承业卒于后唐遂编入五代当晋王存勗称帝承业不食而死足徴无臣事后唐之心伏读通鉴辑览御批承业乃心唐室始终不渝洵为铮铮佼佼兹恪遵大圣人褒予之论将承业改归唐宦官谨识】
　　五代
　　张居翰【马绍宏孟汉琼】
　　张居翰字徳卿故唐掖廷令张从玫养子昭宗时为范阳军监军与节度使刘仁恭善天复中大诛宦者仁恭匿之大安山以免其后梁兵攻仁恭仁恭遣居翰从晋王攻梁潞州以牵其兵晋遂取潞州以居翰为昭义监军荘宗即位与郭崇韬并为枢宻使荘宗灭梁而骄宦者因以用事崇韬又専任政居翰黙黙苟免而已魏王破蜀王衍朝京师行至秦川而明宗军变于魏庄宗东征虑衍有变遣人驰诏魏王杀之诏书言诛衍一行已印画居翰发视以为杀降不祥乃以诏傅柱揩去行字改为一家时蜀降人与衍俱束者千余人皆获免庄宗遇弑居翰见明宗于至徳宫求归田里天成三年卒于长安年七十一居翰虽为枢宻使而不用事有宣徽使马绍宏者尝赐姓李颇见用然诬杀大臣黩货赂専威福取怨天下左右狎昵黄门内养之徒
　　也是时明宗自镇州入觐奉朝请于京师荘宗疑其有异志阴遣绍宏伺其动静绍宏反以情告明宗明宗自魏而反天下皆知祸起于魏孰知启明宗之二心者皆绍宏始也郭崇韬已破蜀荘宗信宦者言疑之然崇韬之死荘宗不知皆宦者之为也当此时举唐之精兵皆在蜀使崇韬不死明宗入洛岂无西顾之患其能晏然取唐而代之耶及明宗入立又诏天下悉捕宦者杀之宦者亡窜山谷多削髪为浮屠其亡至太原者七十余人悉捕杀之都亭驿流血盈庭明宗晩而多病王淑妃専内以干政宦者孟汉琼因以用事秦王入视明宗疾已革既出闻哭声以为帝崩矣乃谋以兵入宫者惧不得立也大臣朱昭等方图其事议未决汉琼遽入见明宗言秦王反即以兵诛之陷秦王大恶而明宗以此饮恨而终后愍帝奔于衞州汉琼西迎废帝于潞废帝恶而杀之
　　钦定续通志巻五百七十五
　　钦定四库全书
　　钦定续通志巻五百七十六
　　宦者传
　　宋【一】
　　窦神宝　　　王继恩　　　李神祐
　　刘承规　　　阎承翰　　　秦翰
　　周懐政　　　张崇贵　　　张继能
　　卫绍钦
　　窦神寳初为黄门太平兴国中从军太原擐甲登城中流矢稍迁入内髙品监并州戍兵屡出袭贼前后破砦三十六斩千余级因筑三砦诏褒之九年命与尹宪屯夏州时岌伽罗腻等十四族久叛神寳率兵大破之焚其庐帐斩千余级虏获甚众雍熙中遣使绥宥麟府募边部愿攻契丹者神寳上言由此或生边隙乃止俄转殿头髙品淳化中使河东阅视堡栅兵骑慕容徳丰自邢台徙延州未至诏神宝乘权州事环州近边内扰与陈徳讨之破牛家族二十八部且规度通逺入灵武路就命环庆同驻泊牛家族复结众叛又破之获渠帅九人西戎寇鄜以兵援之用劳迁供奉官与田绍斌部送灵州刍粮即命驻泊李继迁入寇与慕容徳丰袭破其堡砦焚帐幕获人畜数万计迁内殿崇班至道初继迁再寇灵武神宝遣人间道告急贼围之嵗余城中粮竭潜遣人市籴河外宵运以入间出兵击贼贼引去以功拜西京作坊副使迁西京左藏库副使出使灵武还授供备库使咸平中出为髙阳闗钤辖徙贝冀巡检会原州野狸族三千余众徙帐于顺成谷与熟魏族接战诏神宝和治之至则定其疆界令悉还旧地入为内侍右班副都知真宗朝陵与刘承珪同掌大内事大中祥符初累迁西京左藏库使兼掌往来国信神寳莅职精恪性吝啬畜货钜万天禧初以皇城使罢内职三年卒録其养子守志为入内供奉官【按宋史此下有王仁睿传无事迹可録今删其附载内侍赠官养子之制仍节録附神寳传后谨识】宋制内侍都知押班不领他职淳化至道后皆内殿崇班以上兼充多至诸司使有领观察使者没皆赠官又内侍许养一子开宝四年以其争财起讼诏自今满三十无养父者始聴养子仍以其名上宣徽院违者凖前诏抵死
　　王继恩陜州陜人初养于张氏名徳钧开宝中求复本宗太祖许之赐今名累为内侍行首防讨江南与窦神兴等部禁兵及战船抵采石雍熙中率师屯易州为天雄军驻泊都监自岐沟闗君子馆败后河朔诸路为契丹所扰城垒多圮与翟守素田仁朗郭延濬分路按行增筑之淳化五年加昭宣使勾当皇城司李顺乱成都命为剑南两川招安使率兵讨之许以便宜马步军都军头王杲崇仪使尹元分道讨贼并受继恩节度继恩由小剑门路入研石砦破贼斩首五百级逐北过青疆岭平剑州进破贼五千于柳池驿斩千六百级贼众望风奔走杀戮溺死者不可胜计又克绵阆二州至成都破贼十万余斩首三万获顺朝议赏功中书欲除宣徽使太宗不欲宦官预政事命学士张洎钱若水议别立宣政使序位昭宣使上以授之【按古来宦官之称忠良者自后汉吕彊后唐张承业而外类不数见而儥军误国之徒史防相望是以人主用之止宜备掖庭洒扫之役委之战阵非其职矣宋初踵唐弊使内侍典兵寖至童贯梁师成擅权恣横酿成祸败未必非太宗贻谋之不善也防读通鉴辑览】
　　【御批谓太宗于王继恩虽不与宣徽之除而命之领兵已属乖舛诚千古定论防録识之】进领顺州路防御使继恩握重兵久留成都转饷不给専以宴饮为务出入奏音乐令骑执博局棋枰自随威振郡县仆使恣横所部剽掠子女金帛无鬬志余贼迸伏山谷间郡县有复陷者帝闻命入内押班卫绍钦同领其事又遣枢宻直学士张鉴等乗督其捕贼议分减师徒出蜀境以便粮运麾下髙品王文夀领卒二千分遂州路追讨御下严急士卒皆怨一夕卧帐中指挥使张嶙遣卒杀之时嘉州贼帅张余有众万余嶙以所部合之贼势甚盛奏至帝令巡检程道符谕防招抚亡卒斩嶙函首送继恩皆自拔来归因使为乡导击贼悉平之太宗崩加领桂州观察使继恩初事太祖特承恩顾及崩夕太
　　宗在南府继恩中夜驰诣府邸请太宗入太宗忠之自是宠遇莫比喜结党邀名誉或乘间荐外朝臣由是轻薄好进者从之交每以多宝院僧舍为期真宗初继恩益豪横颇漏泄机事与参知政事李昌龄缄题往来多请托素与胡旦善时将加恩密委其为褒辞又士人诗颂盈门帝恶其朋党黜为右监门卫将军均州安置籍没赀产多得蜀土僣拟物咸平二年卒于贬所大中祥符三年特诏追复官爵【按宋史此下有李神福传无事迹可録今删】
　　李神祐开封人初以养父继美任授殿头髙品开宝二年从军太原时诏下縁边和市军储已五日车驾在潞州虑扰民令神祐驰驿止之一夕而及攻晋阳甲士既阵敌潜纵火焚梯冲亟命神祐部卫兵为援斩戮甚众余悉溃去土寇周琼等叛又副尹崇珂讨平之六年随曺彬南征克闗城擒伪将朱令赟驰入献捷太宗即位迁南作坊副使钱俶归朝命往按府藏之积再驾太原领工徒千人备缮甲兵刘继元纳降欵太宗陈仪卫城北台以受之继元移时未至神祐单骑入城引继元至燕蓟用师命与刘廷翰统精骑为大阵之援又令率兵屯定州以备契丹太平兴国六年滑州治河防材苇未具命驰往垣曲伐薪蒸四百万以济其用累迁洛苑使真宗北巡为天雄军都监子城内巡检时北兵充斥道路阻塞命神祐单骑谕密防于诸将敌骑数百忽至神祐周麾而呼若召伏兵敌惧而逃遂达其命景徳初帝幸澶州领随驾壕砦三年迁入内都知从东封还迁南作坊使时内侍将迁秩命神祐第其勤状帝亲阅而叙迁之有范守逊皇甫文史崇贵张延训等皆尝有谴而互陈劳効且言神祐等品第非当泣诉于帝帝怒悉停其官神祐坐削职寻掌御防大中祥符七年卒
　　刘承规字大方楚州山阳人建隆中补髙班太宗即位超拜北作坊副使时泉帅陈洪进归朝遣承规疾置封具府库会土民啸聚为寇承规与知州乔维岳率兵讨定之太平兴国四年命率师屯定州以备契丹又防滑州决河至道中与周莹同签书提防枢密宣徽诸房公事仍加六宅使承规恳辞帝虽不许而嘉其退让咸平三年迁北作坊使时边境未宁议修天雄军城垒命承规乘传经画迁宫苑使帝询承规西事请益环州木波镇戍兵以为诸路之援从之大中祥符初议封泰山以掌发运使迁昭宣使祀汾阴复命督运议者以自京至河中由陆则山险具舟则湍悍承规决议水运凡百供应悉安流而达礼成进宣政使应州观察使五年以疾屡求致仕弗许诏特置景福殿使名以宠之班在客省使上仍改新州观察使承规以亷使月廪归于有司手诏褒美本名承珪以久疾羸瘵帝为取道家易名度厄之义改珪为规疾甚解务还私第寻卒赠右卫上将军镇江军节度谥忠肃后加赠侍中承规事三朝以精力闻掌内藏三十年检察精密制定权衡法性沈毅徇公帝深倚信尤好伺察人多畏之遇事亦或寛恕铸钱工常诉本监前后盗铜瘗地数千斤承规佯为不纳因密遣人发取还官不问其罪颇好儒学喜聚书闲接文士质访故实咸平中朱昻杜镐编次馆阁书籍钱若水修祖宗实録其后修册府元国史及编著讐校之事承规悉典领之自寝疾惟以公家之务为念遗奏求免赠赙帝甚嗟惜之
　　阎承翰真定人事太祖以谨愿称太宗时擢为殿头髙品稍迁内侍供奉官内殿崇班先是八作司材木颇有隠承翰建议于都城西置塲以给之雍熙中知广州徐林复奏转运使王延范不轨状遣承翰驰往鞫之拷掠过苦延范竟坐诛李顺乱蜀命为川峡招安都监贼平授西京作坊副使真宗即位改西京作坊使内侍左班副都知咸平三年河决郓州王陵埽遣承翰防塞时议徙郓州以避河患又诏承恩与工部郎中陈若拙乘传规度徙于旧治之东南五年帝以承翰涖事勤恪令代韩守英为镇定髙阳闗三路排阵都钤辖时中山屯兵甚众艰于飞挽承翰请凿渠引唐河水自嘉山至定州三十二里又至蒲阴东六十二里合沙河经边呉泊入界河以济馈运亦可旁为方田帝嘉而从之渠成人以为便优诏褒之景徳初契丹谋侵顺安军诏承翰发雄霸精兵与荆嗣张延同筑垒御之俄又遣诣徳清军规度重修城垒二年加领亷州刺史勾当羣牧司条上马政遂兼羣牧副使时契丹结好以承翰领国信司多所规置大中祥符四年迁内园使左班都知领奬州团练使坐擅用羣牧司钱赎金十斤六年帝制内侍箴赐之承翰表请刻石省中明年建应天府为南京作鸿庆宫设太祖太宗像遣承翰自京奉往授南作坊使入内都知未几卒
　　秦翰字仲文真定获鹿人十三为黄门开宝中迁髙品太平兴国四年崔彦进领众击契丹翰为都监以善战闻太宗赏异谓可属任淳化四年补入内押班赵保忠叛命李继隆率师问罪翰监防其军次延州翰虑保忠遁逸即乘驿先往矫诏安抚师至翰又讽保忠郊迎因并驱而出保忠遂就擒【按宋史夏国载赵保忠为赵光嗣闭之别室开门迎继隆继隆乃执保忠送汴并非秦翰讽使郊迎以致就擒也所载互异】以功加崇仪副使咸平中河朔用兵为镇定髙阳闗排阵都监败契丹于莫州追斩数万尽夺所掠老防徙定州行营钤辖王均之乱为川峡招安巡检使时上官正与石普不协翰恐生事为和解之亲督众击贼中流矢不却五战五捷遂克益州至广都斩首千余级还迁内园使领恩州刺史出为镇定髙阳闗前阵钤辖徙后阵破契丹兵二万俘其大将等十五人又为邠宁泾原路钤辖兼安抚都监率所部按行山外召部帅谕以恩信凡三千余帐相率内附未几康奴族拒命翰与陈兴许均深入击之斩级数千焚其庐帐获牛马甚众复与陈兴曺玮破童埋族于武延川诏书嘉奬景徳初车驾北巡先遣翰乘传往澶魏裁制兵要充邢洺路钤辖与大军会徳清军张犄角之势又召为驾前西面排阵钤辖管勾大阵翰即督众环城浚沟以拒契丹功毕契丹兵暴至翰不脱甲胄七十余日契丹通好令率所部还京师加宫苑使入内都知出为泾原仪渭钤辖先是西鄙无藩篱之蔽翰规度要害凿巨堑计工三十万数年而成役不烦民就迁皇城使入内都知以宠异焉大中祥符初改昭宣使又为羣牧副使祀汾阴时夏州属户有扰境上者即遣往脽上按巡边部翰至事宁复还扈从凡行在诸司细务悉令裁决不须中覆礼毕加领平州团练使八年营葺大内诏翰参领其事暴卒赠贝州观察使翰倜傥有武力以方略自任前后战闘身被四十九创李继迁之未宾也翰因使常出入其帐中间白太宗言臣一内官不足惜愿手刺此贼死无所恨太宗嘉其忠翰性谦谨接人以诚信轻财好施与将士同休戚故众乐为用其殁也禁旅有泣下者
　　周懐政并州人父绍忠从太宗征河东得懐政于乱尸间养为子给事禁中累至入内髙品天禧二年累迁左藏库使仁宗为皇太子命为入内副都知管勾左右春坊转左骐骥使三年领英州团练使加昭宣使懐政日侍内庭权任尤盛于是附会者颇众往往言事获从同列位望居右者必排抑之中外帑库皆得专取因多入其家性识凡近酷信妖妄有朱能者本单州团练使田敏厮养【按东都事畧作本永兴军民家厮飬与此异】性凶狡赂懐政亲信得见因与侍卒姚斌妄谈神怪以訹之懐政大惑援能至御药使领阶州刺史俄于终南山修道观与刘益辈造符命托神言国家休咎否臧大臣朝廷屡言其妄适帝得疾自疑不起尝枕懐政股与之谋欲命太子监国【按东都事畧载真宗以疾因与周懐政谋欲令太子监国此懐政潜谋窃发位太子之由来也宋史本不载今据增辑伏读通鉴辑覧御批谓真宗以国家大事谋及宦官几至酿成祸乱为始事】
　　【不臧诚千古之正论防録识之】懐政东宫官也出告寇准已而事泄准罢丁谓等因疎斥懐政使不得近懐政惧获谴不自安四年七月潜与客省使杨崇勲内殿承制杨懐吉等谋以二十五日窃发杀丁谓复相寇凖奉帝为太上皇而位太子崇勲等密告丁谓谓即夜至曺利用第计
　　议翼日利用入奏真宗怒令曺玮与崇勲鞫讯懐政具服命斩于城西普安寺懐政既诛亟遣入内供奉官卢守明邓文庆驰驿永兴捕朱能能侦知使者至衷甲出杀守明以叛诏遣内殿承制江徳明入内供奉官于徳润发兵捕之能众溃入桑林自缢死坐与懐政能交结相称荐者皆论罪降寇准太常卿再贬道州
　　张崇贵真定人太祖时为内中髙品迁殿头太平兴国中钱俶纳土命驰往阅城防储偫之数亲征太原从崔彦进李汉琼先路视水草淳化四年命乘之延州招羌人之内附者转内班右班押班就命管勾鄜延屯兵李继隆讨李继迁诏崇贵以延安兵犄角进讨及擒赵保忠留崇贵与石霸守绥州徙平夏民以实之继迁扼橐駞路驱胁内属羌人崇贵与田敏率熟仓族战于双塠斩二千余级连诏褒谕继迁走漠中遣将赵光祚张浦求纳欵会于石堡砦崇贵椎牛酾酒犒谕之既而继迁贡槖駞名马待罪遣崇贵往赐器币茶药衣物至道元年进崇仪副使内侍右班副都知时继迁复叛围灵州急廷议弃之未决命崇贵与冯讷乘往议其事乃益兵固守就命为灵环庆州清逺军路监军又为排阵都监真宗立迁洛苑使右班都知管勾并州军马继迁【按李继迁赐姓名赵保吉据宋史夏国在淳化二年非真宗时事本继迁名数见而于真宗立下忽称保吉殊未画一今并改为继迁谨识】复修贡诏以定难节度授之命崇贵持诏赐衣带器币还加六宅使延平元年命管勾鄜咸屯兵泊延安改注泊都监又为钤辖其后继迁复与熟戸李继福为隙因縁内扰崇贵与张守恩共击之焚庐舍获赀畜器甲牲口甚众四年诏归领奬州刺史复涖鄜延仍制置沿边青白盐事与卫超领军入敌境焚庐舍帐幕获廪糗牛羊屡诇契丹事递以闻愿身当一队为前锋诏不允景徳元年继迁死其子徳明尚防崇贵移书谕以朝廷恩信徳明请俟释服禀命诏书慰抚自是边防事宜经制小大皆崇贵専主之二年春召赴阙面授方略三年以徳明誓表来上崇贵因请入朝许之以功拜皇城使内侍左右班都知领博川团练使又持旌节诰命授徳明四年使还防车驾上陵崇贵入对琼林苑即命为行宫使是秋复还延安大中祥符元年加昭宣使崇贵在边久识羌人情伪西边畏服二年上言久去乡里愿得告归塟父母许之锡与甚厚复命为都钤辖提举场四年卒赠丰州观察使
　　张继能字守拙并州太原人以黄门事太祖太平兴国初从军河东命主城南洞屋以劳迁髙品契丹入侵命为髙阳镇定路先锋都监从崔彦进战长城口多所俘馘明年又与彦进败契丹于唐兴口转殿头髙品雍熙中监李继龙军讨夏州俄徙防定州屯兵领骁捷卒三千屯五回岭端拱初迁入内殿头从赵保忠讨李继迁保忠荐其有材命与保忠同经略其事代还掌内弓箭库淳化三年与白承睿防刍粟入灵武防继迁寇边命继能承与知灵州侯延广领骁卒五千同主军务俄留为本州都监又与田绍斌同掌积石砦就迁内供奉官灵环庆清逺军后阵都监与西人转闘败走之累迁泾原仪渭都巡检使咸平三年王均之乱命为川峡两路招安巡检使成都平留为利州招安巡检寻召归复为邠宁驻泊都监夏人寇清逺军营于积石河继能与杨琼冯守规在庆州逗遛不赴援致陷城堡又焚弃青冈砦特诏下御史府免死长流儋州景徳二年会赦还为内侍省内常侍又为陜西捕贼巡检获千余人改内殿崇班四年宜州卒陈进为乱诏曹利用张煦为广南东西路安抚使张从古及继能副之发荆湖蕲黄兵致讨贼溃乃斩进并其党利用分兵捕余寇遣于徳润驰奏授利用引进使煦如京使从古庄宅副使继能供备库使余俱进秩有差东封留继能为京旧城内巡检钤辖大中祥符二年擢入内内侍省副都知七年为泾原仪渭镇戎军两路钤辖未几徙鄜延都钤辖先是内属戸杀汉口者止罚孳畜继能则丽于常法繇是西人畏而不敢犯徳明虽受朝命而羌部宼边不絶继能日课卒截竹为签署字具上且言以备将士记杀获功状贼闻之甚惧归朝涖羣牧九年坐前防修庄穆皇后陵摧陷左授西染院使掌往来国信天禧初为西京左藏库使三年迁崇仪使以衰老求解职转内园使掌琼林苑五年卒特赠汀州团练使继能性沈密知兵颇勇敢喜读书然好治生晩年急于聚畜众以此少之
　　卫绍钦开封人以中黄门给事晋邸太宗即位补入内髙品甚被亲倚从征太原命督诸将攻城刘继元降命领骁卒先入城烧其营栅迁殿头髙品雍熙二年擢入内西头供奉官淳化五年加崇仪副使李顺之乱与王继恩同领招安捉贼事遇贼闘学射山南又攻清水坝破双流砦招降数万众斩千余级顺死余党保险为寇又与琼扼要路邀之擒斩万余人遣别将曹习捕余贼于安国镇斩三百级时贼尚扰嘉眉又遣内殿崇班宿翰讨之两川平召还深被褒劳真宗嗣位拜宫苑使景徳二年改皇城使从幸河朔命为车驾前后行宫四面都巡检次澶渊命领扈驾兵守河桥厯掌三班院皇城仪鸾翰林司卒【按宋史此下有石知颙无事迹可録今删】













　　钦定续通志巻五百七十六
　　钦定四库全书
　　钦定续通志巻五百七十七
　　宦者传
　　宋【二】
  </div>
  <div class="pagination">
   <a href="钦定续通志_page266.html">
    上一页
   </a>
   <span>
    ...
   </span>
   <a href="钦定续通志_page262.html">
    262
   </a>
   <a href="钦定续通志_page263.html">
    263
   </a>
   <a href="钦定续通志_page264.html">
    264
   </a>
   <a href="钦定续通志_page265.html">
    265
   </a>
   <a href="钦定续通志_page266.html">
    266
   </a>
   <span class="current-page">
    267
   </span>
   <a href="钦定续通志_page268.html">
    268
   </a>
   <a href="钦定续通志_page269.html">
    269
   </a>
   <a href="钦定续通志_page270.html">
    270
   </a>
   <a href="钦定续通志_page271.html">
    271
   </a>
   <a href="钦定续通志_page272.html">
    272
   </a>
   <span>
    ...
   </span>
   <a href="钦定续通志_page268.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
