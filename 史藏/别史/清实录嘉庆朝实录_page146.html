<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 146 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 146 页/共 523 页</h1>
    <div class="content">
○奉恩将军恒英、因病告休。以其子伦盖、袭职。　　

○辛丑。谕内阁、总兵富兰、系由军营丁忧开缺、尚未百日服满之员。自应补行成服百日。再行具摺请安。乃富兰到京。即薙发进内递摺请安。甚属糊涂非是。所有巴图鲁侍卫内富兰分应赏给缎匹等物。著毋庸赏给。姑念富兰在军营数年。著有微劳。加恩免其治罪。即令照例补行成服。俟百日服满、再讨差使。　　

○壬寅。上幸静明园。诣龙神庙拈香。　　

○钦差内阁学士那彦成等奏报、攻破广东铁笼嶂贼剿。生擒首逆黄亚程等。得旨嘉奖。以那彦成署吏部侍郎。都司宁舒等、下部议叙。　　

○额勒登保奏请鼓励随营出力人员。赏知府樊士锋、周光裕、同知赵宜霆、知州顾绍先、花翎。仍下部议叙。余升补有差。　　

○旌表守正捐躯江苏海门厅民曾素柱妻俞氏。　　

○癸卯。孝淑皇后忌辰。命皇次子旻宁祭殡宫。　　

○赏故大学士蔡新子本份、举人。一体会试。　　

○以故贵州定番州属麻响司土官得玉锦子恩荣、袭职。　　

○乙巳。谕内阁、大学士会同礼部议驳、给事中永祚奏请伊犁地方设学一摺。所驳甚是。伊犁地处极边。多系索伦锡伯察哈尔额鲁特游牧之地。迥非乌噜木齐建立府厅州县、设有学额者可比。该处毗连外域。自当以娴习武备为重。若令其诵读汉文。势必荒疎艺勇。风气日趋于弱。于边防大有关碍。且屯田民户。及流寓商贾。来去无常。亦未必尽能读书识字。傥伊犁地方增设学额。则吉林黑龙江等处。烟户繁稠。不更当奏请设学乎。此事如系汉员陈奏。或尚云未能深悉边地情形。永祚身系满洲。乃以断不可行之事摭拾陈请。太属不晓事体矣。至该给事中摺内称、派官犯生监充当教习。及效力赎罪之科甲出身废员充当主试。必系现在伊犁官犯中。有伊亲友在内。故有此沽名取巧之奏。希冀为伊等邀恩地步耳。永祚、著传旨申饬。　　

○丁未。孝康章皇后忌辰。遣官祭孝陵。　　

○戊申。旌表守正捐躯湖北江陵县民罗习善妻胡氏。陕西宝鸡县民杜浩妻郑氏。　　

○己酉。西安将军祥保等奏请、动支西安藩库马价银四万两。交铺户生息。以备驻防兵赏。从之。　　

○庚戌。旌表守正捐躯湖北枣阳县民张志昇妻方氏。　　

○辛亥。免四川连年被贼滋扰之太平、大宁、广元、通江、南江、巴州、苍溪、奉节、巫山、九厅州县、额赋有差。缓徵云阳、万、开、江北、长寿、达、东乡、新宁、忠、酆都、垫江、梁山、大竹、阆中、昭化、邻水、十六厅州县、额赋。并太平、大宁、广元、通江、南江、五厅县、盐茶课税。　　

○壬子。以翰林院修撰王以衔、署日讲起居注官。。　　

○癸丑。遣官祭关帝庙。　　

○谕内阁、户部奏、黔省铜仁兴义军需案内未发加赏恤赏银两、请令饬查、即将已经核减及议赔各款、迅速追交先行支发一摺。此项官兵打仗加赏钱粮。系属奖励奋勇。自应于接奉谕旨时即行散给。以昭恩赉。乃承办之员。迟迟不发。已属非是。至恤赏银两。则系官兵等临阵捐躯。加以恩恤。俾资身后料理。尤应迅速给发。岂有迟至数年尚未支领之理。历任承办军需各员。于此等要款率意延搁。明系豫留地步。今初彭龄等、以部咨核减追缴银两、须俟定案后找发、恐致迟延、另请酌拨部款等语。更属错谬。从前该督抚等办理军需。何以将紧要款项耽延不发。转于无谓供支任意浮费。逮事隔多年。始将必应支发之款。咨部请拨。实则藉以弥其罅漏。岂能逃朕洞鉴。即如孙文焕案内。攻克平陇等八案、应发加赏钱粮。多系挪掩前此应付福康安之款。看来该省承管军务各员。似此影射支销者。正复不少。即云福康安任意提用。该员等亦不应滥行承应。况福康安业经身故。焉知非伊等藉此推卸。所有滥应及侵蚀入己等款。尽诿于已故之福康安。遂可朦混了结耶。此事著福庆秉公严查、铜仁兴义案内加赏恤赏未发银三十八万一千三百余两。系何员经手。如查有已领未发、及挪移洒销等敝□大。即据实指名参办。并著将此项赏银、一面于核减议赔各员名下。先行勒令按数给发。不得藉口追项未交。复有迟滞。该抚甫经到任。并未接办军需。且未历官黔省。自无所用其回护。若曲法示惠。是从井救人。转自陷矣。慎之。　　

○甲寅。遣官祭先医之神。　　

○乙卯。举行嘉庆七年大计。奉天、卓异官二员。年老官一员。直隶、卓异官十九员。不谨官一员。罢软官一员。才力不及官一员。有疾官五员。年老官五员。浙江、卓异官十一员。不谨官一员。浮躁官一员。才力不及官二员。有疾官二员。年老官九员。福建、卓异官十员。不谨官三员。罢软官三员。浮躁官一员。才力不及官一员。有疾官四员。年老官五员。河南、卓异官十二员。罢软官一员。年老官一员。山西、卓异官十二员。浮躁官一员。才力不及官一员。有疾官二员。年老官九员。陕西、卓异官九员。才力不及官一员。年老官七员。分别议叙处分如例。　　

○举行嘉庆七年军政。云南、贵州、卓异官五员。罢软官二员。才力不及官二员。有疾官一员。年老官四员。分别议叙处分如例。　　

○丙辰。上御勤政殿听政。　　

○遣官祭黑龙。潭昭灵沛泽龙王之神。玉泉山惠济慈佑灵濩龙王之神。　　

○谕内阁、吏部议覆、御史王麟书条奏疏通部员一摺。据称主事一项。向例比较奏留日期先后叙补。若将捐班主事另立一班闲补。则报满在捐班以前之主事、转为所压。莫若仍照旧例挨补等语。是主事别无疏通之法。必各部郎中不致久占额缺。则员外有升转之路。主事自可渐次疏通。向来郎中截取。本系二年。后经改为四年截取。至嘉庆四年。因部员日形壅滞。又复改为三年截取。今该部请复郎中两年截取旧例。俾得相因升转。以为主事补缺地步。自应如此办理。著即照议行。统俟各部主事尽已疏通、实见成效之后。仍将郎中改复三年截取。至科道人数本少。其三年截取定限。毋庸更改。余依议。　　

○又谕、上年办理宿州戕官一案。据费淳等奏到查明出力绅士乡勇各单。当经降旨分别加恩。嗣闻该处贼匪滋事之初。全赖绅士秦攀元、同伊弟秦攀魁、秦攀萼、立时招集义民。将城门围守。桥座拆毁。使贼匪无可遁逃。且当贼匪危言恐吓之际。力持大义。不顾身家。伊兄弟因此一死一伤。情节尤为可悯。是以降旨令费淳等再行确查。并此外有无同时出力之人。一并俱奏。兹据费淳等奏称、上年十二月闲。宿州贼匪进城滋扰。武生秦攀元、秦攀魁、秦攀萼、兄弟三人。实系首先纠勇。堵住城门。又公议拆桥。以断贼匪去路。官兵到后。始得悉数歼擒。秦攀元因此阵亡。秦攀魁受伤属实。至此外同时出力之绅士丁万仓等十六名、俱经赏给花红银两各等语。武生秦攀魁、秦攀萼、前此业经加恩以把总补用。阵亡武生秦攀元、尚义急公。首先出力。前已交部议恤。著再加恩照把总例赐恤。以示优奖。　　

○以内阁学士戴均元、署刑部左侍郎。　　

○丁巳。谕内阁、松筠奏请设伊犁学额一摺。伊犁地处边陲。毗连外域。非乌噜木齐建立府厅州县、设有学额者可比。自应以武备边防为重。若令专习汉文。必至艺勇生疏。风气日趋于弱。且眷兵户口、及种地商民。又安能尽令通晓文义。近日给事中永祚条奏此事。经大学士会。同礼部议驳。降旨明白宣示。今松筠此奏。即与永祚之见无异。试思伊犁设立学额。则入学生童文字去取。必须派人阅看。向来迪化州等处试卷。系封寄陕甘学政衙门校阅。已觉路途纡远。若再将伊犁生童应试之卷一并解送。则长途往返。更费周张。益难保无倩人顶替更换等敝□大。至教授生童、请于废员内择有科甲出身者妥为教习一节。系为伊犁官犯希冀邀恩地步。此事断不可行。松筠系该处将军。尤应留意边防。整饬武备。何不晓事体若此。著传旨申饬。　　

○广东巡抚瑚图礼等奏报、剿办永安会匪。赏按察使邱庭漋、参将唐光茂、都司许廷柱、守备董定铨、花翎。知县杨时行等、蓝翎。余升叙有差。　　

○命广州副都统黄文燝、回京。在散秩大臣上行走。调荆州副都统海兴阿、为广州副都统。以河南城守尉色布星额、为荆州副都统。　　

○己未。上启銮。恭谒东陵。　　

○免跸路经过地方本年额赋十分之三。。　　

○是日。驻跸汤山行宫。　　

○庚申。调山海关副都统韦陀保、为围场副都统。齐齐哈尔副都统来仪、为山海关副都统。署正蓝旗汉军副都统玉衡、为齐齐哈尔副都统。　　

○是日。驻跸三家店行宫。　　

○辛酉。驻跸大新庄行宫。　　

○壬戌。孝昭仁皇后忌辰。遣官祭景陵。　　

○是日。驻跸白涧行宫。　　

○癸亥。户部议准、陕甘总督惠龄疏报、甘肃靖远、盐茶、山丹、镇番、中卫、五厅县开垦地五十八顷九十亩。照例升科。从之。　　

○是日。驻跸隆福寺行宫。　　

○甲子。春分。朝日于东郊。遣顺承郡王伦柱行礼。　　

○上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○额勒登保奏报、搜捕通江县余匪。歼毙首犯姚欣祖、生擒陈文海。得旨奖赉。将军兴奎等、赏叙有差。　　

○予四川陕西湖北阵亡游击赛尚阿、杨春荣、郭洪、和新布、陈五辑、都司七十五、孙斯礼、哲楞泰、酒天培、吴浩、徐万宁、守备张云凤、吴纯俊、黄富国、谢占魁、李国杰、千总邢允襄、彭桦、韩万年、杜洪才、朱得芳、安荣库、朱登甲、白汉、把总何正贵、毕振林、阎亮、温绍祖、田得、杨文魁、朱文贵、杨廷秀、胡兆远、邢允贵、路维文、柴如柏、李荣贵、张联程、外委李光春、胡得胜、邓体道、刘邦士、张威、屈显龙、郭永泰、刘大顺、李廷良、孔顺、秦敬、马天希、李景伯、邓一彪、陈兆武、蓝翎战兵姚亮、王化龙等、祭葬世职。披甲保安等二名、兵丁王家元等八百五十八名、乡勇张升等一千二百五十六名、赏恤如例。　　

○是日回銮。驻跸桃花寺行宫。　　

○乙丑。驻跸盘山行宫。至庚午皆如之。　　

○以喀尔喀赛因诺颜镇国公朋楚克达什子扎克扎布、袭爵。　　

○是月。密谕总督玉德知、朕闻近日闽省洋匪与会匪、颇有互相勾结、狼狈为奸等敝□大。海口各商船出洋、要费用洋钱四百块。回内地者费用加倍。此项费用。俱系给洋盗蔡牵。给则无事。不给则财命俱失。再陆地天地会匪甚多。即衙役书吏亦有入会者。州县官无可奈何。不敢办理。若致养痈贻患。又成大案矣。汝应不动声色。密为察访。派能事之人改扮客商。随彼入会。得其实据。并紧要头目住址姓名。一鼓成擒。立行正法。胁从勿问。如此办理几处。自可潜移默化。诛数十名不法棍徒。可保无限生灵涂炭。阴功不亦大乎。至于蔡牵为洋盗巨恶。此贼一日不除。洋面一日不靖。而坐地分赃者。大约皆系会匪。密访之法。必须于大小寺院及花船鸦片馆等处。方能得其底细。若大张告示。明派兵役。是速之使乱。非徒无益而有害。慎之密之。殊谕先行回缴。并将办理之法先行覆奏。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　
</div>
    <div class="pagination">
<a href="清实录嘉庆朝实录_page145.html">上一页</a><span>...</span><a href="清实录嘉庆朝实录_page141.html">141</a><a href="清实录嘉庆朝实录_page142.html">142</a><a href="清实录嘉庆朝实录_page143.html">143</a><a href="清实录嘉庆朝实录_page144.html">144</a><a href="清实录嘉庆朝实录_page145.html">145</a><span class="current-page">146</span><a href="清实录嘉庆朝实录_page147.html">147</a><a href="清实录嘉庆朝实录_page148.html">148</a><a href="清实录嘉庆朝实录_page149.html">149</a><a href="清实录嘉庆朝实录_page150.html">150</a><a href="清实录嘉庆朝实录_page151.html">151</a><span>...</span><a href="清实录嘉庆朝实录_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
