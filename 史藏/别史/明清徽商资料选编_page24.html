<!DOCTYPE html>
<html>
<head>
    <meta charset="UTF-8">
    <title>明清徽商资料选编 - 第 24 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明清徽商资料选编 - 第 24 页/共 55 页</h1>
    <div class="content">董事　朱益安　张耀文　潘维长
孙御标　汪旦模　姚宸章
汪国相　汪于天　俞锡贤
程列三　汪则亭　黄肇曦
孙修馨　金应之　黄殿平
汪启华　程潭远　汪御农
汪士隽　詹济石
立合议墨据两纸各执一纸存照　　永远大吉
　　　　《江苏省明清以来碑刻资料选集》第377-380页

674　公讳泰邦，字式南，国子监生。生而聪敏，少好读书，以家贫，故长乃去之贾。弱冠后，贾于苏之周庄镇，创设商业，经营筹划，亿无不中，获利颇丰。于是推广营业，扶植后进，为久远计。公性慷慨好义，善居积，又善散财，年必储巨金谋义举，凡救灾恤贫与造桥修路种种公益，无不尽其力所能为。
(生于乾隆癸丑，卒于咸丰庚申。)
　　　　绩溪《盘川王氏家谱》卷3《(王)式南公家传》

675　“我祖(王)泰邦公，作贾在吴中。设市周庄镇，居然端木风。春季市茶叶，冬季海货通。”
　　　　绩溪《盘川王氏家谱》卷4《文苑 颂泰邦公》

676　吴江盛泽镇徽宁会馆缘始碑记
徽宁会馆，两郡七邑所建也。起于嘉庆十四年间，徽州府六邑缘在姑苏吴江县盛泽镇西场圩璇葭浜，买地创建积功堂殡舍。旋议增建殿宇会馆。适宁国府旌德一邑在镇先有会馆，坐落西荡，因地隘水冲，正欲卜地迁建，两逢其会也。当时本镇契友陈桂坡黄竺舟二公闻之，佥曰：“徽宁两郡，本属同省，今又同邑经营。古云，四海之内，皆为兄弟，何况毗连邻郡耶。众勤易举，合成徽宁会馆，谁曰不宜!”
于是公同书立议合，即在西场圩璇葭浜，共建成徽宁会馆，正殿三间，正供威显仁勇协天大帝神座；东供忠烈王汪公大帝神座；西供东平王张公大帝神座。殿之东建造行馆，供奉紫阳徽国朱文公。馆傍东首，徽宁七邑公建积功堂殡舍。初约万余金，工巨费繁，前后共用一万七千有奇，尚未蒇事。旌邑原议捐资二千四百，后增建行馆傍屋、殡舍、驳岸、公置田产，又加捐二千有奇，共捐四千五百余金。所建会馆并文公行馆殡舍及公田公产，七邑公业。第工有未竣及修葺之资者，议定徽郡六邑出十之七，旌邑出十之三，公同酌办。惟徽郡旌邑，向另置有义冢，各执各业，不在议内。第自议合兴工，二十余年于兹矣。前之董事，存亡不一，恐日久懈弛，用先备述合建缘始，书之于石。尚有未竣之工程，冀后之同人，念开创之不易，思继成之难备，咸格神庥，共庆落成告竣之功也。
所有两郡七邑共捐总数及会馆基地一应公产，另勒碑石，以期勿替勿忘。永垂不朽。
龙飞道光十二年岁次壬辰嘉平月上浣之吉。
　　徽宁两郡七邑董事公立。
歙邑：吴跃廷、郑　城、方汉梁、洪宇和、
汪秀华、洪青田、汪丽天、程玉丰、
方规定、洪晴川、姚集芳、郑　培、
吴敬孚、程礼和、潘玉阶、汪树声、
郑君衡、吴金波。
休邑：程志攀、陈世坤、孙立熊、张廷梅、
杨吟谷、程志揆、张纯武、张胜四、
吴履思、黄旭光、项敬之、吴体乾。
婺邑：俞廷选、吕步蟾、江玉辉。
祁邑：洪九龄、谢庭瑚、方胜堂、谢佩琳。
黟邑：程秉和、金熙宁。
绩邑：程世来、程冠五、程廷江、汪元星、
陈嘉添、汪绍渭。
旌邑：周维德、朱景康、姚德三、朱兰皋、
方德成、刘汉台、张振远、刘宏声、
朱礼攀、朱声远。
　　　　《明清苏州工商业碑刻集》第355-356页。

677　徽宁会馆碑记
盖闻懋迁有无，载在虞书。故物之所聚，利赖无穷者，四方咸趋焉。吴江县治南六十里，日盛泽镇。凡江、浙两省之以蚕织为业者，俱萃于是。商贾辐辏，虽弹丸地，而繁华过他郡邑。皖省徽州、宁国二郡之人，服贾于外者，所在多有，而盛镇尤汇集之处也。嘉庆十四年，始建会馆于镇之旋葭浜。带水萦抱，宽闲静敞，中为殿以祀关帝，东西供忠烈王、东平王。朔望香火，岁时报赛惟虔。殿东启别院，奉紫阳朱文公。以皖人有迁居隶籍于吴，及侨居而遂家焉者，俾其子弟有所矜式，故谨祀焉。又以俦侣众多，或不幸溘逝，设积功堂，置殡舍，权依旅榇，俟其家携带以归。其年久无所归者，徽郡六邑，宁国旌邑，各置地为义冢，分为两所。每岁季冬埋葬，具有程式。于是徽宁之旅居于镇者，无不敦睦桑梓，声应气求，肫肫然忠厚恻怛之意，出于肺腑，诚善之善者也。
会馆自创始以来，暨堂中一切公需资费较巨，皆赖同乡竭力襄助。而其中迁居入籍诸君犹能敦念本根，仍以乡谊，咸预斯举。扶持翱赞，以底于成。又镇之邻近，如新塍、平望、王江径、黄家溪、谢天港、坛丘、周家溪，在各镇之同乡者，亦皆乐善捐输，不限界域。苟非众志协和，崇尚古谊，曷克臻此。惟是集腋之举，本出艰辛，诒谷之谋，贵图久远。开创者原有赖于后贤继续者，将未备之工程，期克光夫前美，庶几功以积而日多，德亦久而弥耀矣。
余原籍新安，同人猥以闾勤之旧，属书而记之。余惟事先难而后易。诸君子笃故土之念，勤修善之缘，愿力既坚，永期勿替。益以邀神绑之庥，而宏富有日新之业，尚何废之不举，何难之不易耶 记有之曰：“合志同方，营道同术。”愿与诸君子共勖之而已。
赐进士出身诰授奉政大夫鸿胪寺少卿前户科给事中京畿道江西道监察御史翰林院编修实录馆纂修官壬午科顺天乡试同考加三级记录五次同里程邦宪撰。
大清道光十二年岁次壬辰嘉平月。
徽宁七邑董事公立。
　　　　《明清苏州工商业碑刻集》第356-357页。

678　汪昭佑，字荫奎，府知事衔，(清婺源)段莘人。幼失怙，善事母，贸迁苏州，悯客死无归，慨捐千金恒济局，备棺暂殡，商者义之。
　　　　《婺源县采辑 义行》

679　许大沐，监生，幼孤，家贫，服贾养母。尝客苏，闻母病笃，急欲奔回，而主人以所任者重，弗许之。
　　　　民国《歙县志》卷8《人物志 孝友》

680　王道茂(明永乐成化间歙人)商游云间。
　　　　歙县《泽富王氏宗谱》卷2

681　(公)姓郑氏，名庸，字宜简，可斋其别号也。……以嘉靖十八年正月十三日卒于家，得年六十有六。……壮岁服贾，游吴淞，不屑屑于刀锥之末，而意气豁如也。
　　　　歙县《郑氏宗谱 明故郑贞士可斋墓志铭》

682　(南翔镇)在县治南二十四里。……往多徽商侨寓。百货填集，甲于诸镇。比为无赖蚕食，稍稍徙避，而镇遂衰落。
　　　　万历《嘉定县志》卷1《市镇 南翔镇》

683　(罗店镇)在县治东一十八里，……今徽商凑集，贸易之盛，几埒南翔矣。
　　　万历《嘉定县志》卷1《市镇 罗店镇》

684　处士姓汪，名镗，守霞山。……父病，又时举发，乃不能卒举子业，去海上业贾，息钱恒倍，入居吴越。(按：汪镗，明万历间人)
　　　　《休宁西门汪氏宗谱》卷6《处士镗公传》

685　朱允汲，字得修，西涌人。贸易于上海。
　　　　嘉庆《休宁县志》卷15《人物 尚义》

686　华亭之乡伍胥浦之右，有水曰璜溪。岁乙酉八月，松江城破，游卒乘胜至璜溪大掠，溪上一妇投溪之东死，曰徽州商人孙氏之媪。
　　　　民国《歙县志》卷16《杂记 拾遗》

687　郑公讳崇学，字孔敦，号溪南翁。生于成化甲午年七月十五日申时，殁于嘉靖丙辰年三月二十四日辰时，享年八十有三。……壮岁客游大梁，寓金陵最久，待人处世，一以谦和退让不欺为本，人皆称为长者。
　　　　歙县《郑氏宗谱 曾祖考妣祖考妣叔考妣五柩合葬于本里高洪之原圹志》

688　公讳廷芳，字懋声，……翁幼业儒，于书无不涉，而动以往哲自律。年十六，玉田公蚤世。……遂慨然有四方志。卜居金陵，握奇赢以占消息。凡厥规为有大体、立纲纪、明约束、重然诺，一时怀策之士靡不推翁祭酒。
　　　　《三田李氏统宗谱 明故光禄寺署丞冲源李公墓志铭》

689　吴山南(清婺源人)，……绩学工文，兼书法。弱冠，游庠。父侨居江宁，随侍左右，孝养备至。江宁上新河旧有徽商会馆，年久就圮，南谋新之，捐赀倡首，不辞劳瘁。
　　　　光绪《婺源县志》卷33《人物 义行》

690　君讳法宝，字文海，别号瀛山，(明)休宁溪人。……年十二生父卒，……为生良苦。既冠，念丈夫当迈其迹，思奋乃弃所业，得少赀，即浙之焦山为贾。焦山者，君伯叔所营旧邸也。然已陵夷不振，君至即克自树。于是以勤持己，以俭率诸人，以和联日来相贸易者。厉气作力，赀遂日起。久之贾既大行，所投辄遂。至其子且立，则赀益倍而怀志日益远焉。君以故虽拥厚赀于外，卒未葺理厥家。……其在焦山凡三十余年。……隆庆四年十二月二十有八日(卒)，距生正德十有四年五月七日，得年五十有二。
　　　　休宁《溪金氏谱补》卷5《明故盛四十五金君墓志铭》

691　按先世(朱)文明公讳炯，是文公六世孙，建阳派也。生汝守公讳基，世居徽之婺源。公(汝守)贸易江湖，常客于常郡(州)。因元季世乱，家遭兵燹，不得归，迁居(无锡)让乡之许买布桥。
　　　　《朱氏宗谱》卷1《续修文明公宗支序》

692　孙遴，字斯选，(清黟县)古筑人。……年未成童，贾于苏浙江湖间，所如操胜算。
　　　　同治《黟县三志》卷6(下)《人物 孝友》

693　(王)友标(明宣德成化间歙人)……出游衢闽两浙间，久而囊橐充满。
　　　　歙县《泽富王氏宗谱》卷4

694　太绑，字元吉，小名太富，行巨二十一。赋性仁厚，蚤岁有干蛊之志，得内助贤，而能悉以阃内之事委之。遂商游于浙，克昌其家。……生弘治己酉正月十二日，卒隆庆丁卯三月二十四日。
　　　　歙县《泽富王氏宗谱》卷4
</div>
    <div class="pagination">
<a href="明清徽商资料选编_page23.html">上一页</a><span>...</span><a href="明清徽商资料选编_page19.html">19</a><a href="明清徽商资料选编_page20.html">20</a><a href="明清徽商资料选编_page21.html">21</a><a href="明清徽商资料选编_page22.html">22</a><a href="明清徽商资料选编_page23.html">23</a><span class="current-page">24</span><a href="明清徽商资料选编_page25.html">25</a><a href="明清徽商资料选编_page26.html">26</a><a href="明清徽商资料选编_page27.html">27</a><a href="明清徽商资料选编_page28.html">28</a><a href="明清徽商资料选编_page29.html">29</a><span>...</span><a href="明清徽商资料选编_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
