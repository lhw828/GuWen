<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1538 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1538 页/共 1860 页
  </h1>
  <div class="content">
   ○庚申。上幸皇史宬。　　

○谕、本年陕西榆林、绥德、二属。秋禾歉收。业经降旨。令该抚加意抚恤。兹据奏到。各处仓储不敷散给。所有抚恤加赈。全予折色。听民间自行买食等语。即著照所请行。至向来普赈定例。大口日给银六厘。小口减半。仍恐边地贫民。不敷食用。著加恩查照乾隆二十四年该省散给折色之例。大口日给银一分。小口减半。该抚即督饬所属。妥协经理。以副朕轸念边氓。有加无已之至意。该部知道。　　

○又谕曰、台湾为海外重地。民番杂处。最关紧要。向例该处总兵、道、府。俱系三年更换。即调回内地。该员等因瓜期不远。未免心存玩忽。以致诸务废弛。近来屡有械斗滋事之案。必当设法调剂。俾该地方文武大员。久于其任。新旧相兼。则伊等知责成綦重。方足以资整顿。嗣后台湾总兵、道、府、各员。俱著改为五年任满。届期若一体更换。未免俱易生手。著将总兵、道、府、各员。轮间更换。每过两年。更调一员。庶该处前后交代。常有久任熟谙之员。督率经理。于海疆重地。自有裨益。其如何轮年更调之处。著军机大臣、会同吏兵二部。妥议具奏。　　

○谕军机大臣等、台湾远隔重洋。民情刁悍。向易聚众滋事。经上年大加惩创。其风仍未能尽息。不可不实力整顿。该处驻劄道员。最关紧要。杨廷桦、因玩视重案。并不亲往查拏。已照部议降调。其缺将李浚原补授李浚原、在直隶知府任内。尚能办事。是以加恩擢用。伊若不知感激奋勉。事事整饬。倘将来或有仍前怠玩废弛之处。则获咎更重。即首领亦不能保。非仅降革而已。恐该道不能当其罪也。著传谕富勒浑、雅德、将此谕严饬该道。凛遵办理。并留心察看。是否加意整顿。据实具奏。毋得仍前瞻徇回护。将此由五百里谕令知之。　　

○又谕曰、雅德奏请明春前赴浙江迎驾一摺。殊无此理。已于摺内批示。明岁南巡至浙。阅视塘工。总督富勒浑、现驻浙省。提督黄仕简、又复来京陛见。于明春扈从回闽。现在福建祇巡抚一人。今雅德复为此奏。是福建一省。竟可无大员在彼弹压办理事务耶。雅德何不晓事若此。可见并非本心。徒为此奏当差了事。著传旨申饬。　　

○吏部议覆、江西布政使冯应榴奏称、江西屯田。系州县管理。是以运丁亦归州县佥解。卫弁等向不与闻。查州县无在帮领运之责。未免视同膜外。而运弁与运丁、轮年押运。其孰殷孰乏。较州县知之更真。请嗣后江西佥丁。令州县会同卫弁选解。倘有迟延脱逃情事。即将该员弁等一并严议。又称、江西余租银两。积欠甚多。因向止咨部。并不具题。州县心存懈弛。不肯实力徵收。请嗣后照正项钱粮。一体题销。俾经徵各员。知事关题达。不敢再有延玩。均应如所请。从之。　　

○辛酉。上幸瀛台。翼日如之。　　

○谕军机大臣等、据孙士毅奏、查审岑照代倩传递一案。提到曾兴、三面质对。始究出系岑照与知州叶道和、当面商量作弊。叶道和复主使曾兴、往来说合。讲定银一千两。今幕友曹文藻、充作书办。进场代倩。交曾兴传递等语。叶道和、以现任知州。场内承办供给。竟敢藐法图利。勾通舞弊。实为从来所未有。情罪甚重。既据该犯自行供认明确。即应决不待时。未便稍稽显戮。前经降旨。令孙士毅将此案要犯。派委妥员。迅速解京审办。现在谅已起解。著传谕沿途各督抚。接奉此旨。即派委大员于叶道和解到之处。不拘何地。传旨将该犯处斩。具摺覆奏。其案内岑照、曹文藻、曾兴、并应行质讯犯证。仍遵照前旨妥速解京。交部审办。沿途严密防范。毋致有疎虞自戕等事。将此由五百里各谕令知之。　　

○又谕曰、李世杰奏、秋审人犯。离省窎远。请责成该管道府审录一摺。前因各省秋审情实人犯。散寄县监。禁卒短少。防范难周。易滋事故。业交刑部定议。嗣后各省人犯。于招解定案时。核其情节应入情实者。即留于省城司、府、及首县各监。分派收禁。庶稽查防范。更为严密。已经奏准行文。想该督尚未接到。故有此奏。此时必接奉遵照办理矣。将此谕令知之。　　

○贵州巡抚李本疏报、黄平、普安、瓮安、湄潭、施秉、婺川、毕节等七州县。乾隆四十七年分、开垦成熟地三顷六十亩有奇。　　

○壬戌。谕据雅德奏、连江县知县陈煜、于民人许烈等殴死杨愿一案。逾违二参分限二十日、始行解府。该府李浚原、批解到司。亦逾分限十九日。均属易结不结。请将署诏安县事连江县知县陈煜、漳州府知府李浚原、照例革职等语。陈煜、著革职。至李浚原、前在直隶知府任内。看其尚能办事。是以特简漳州府知府要缺。近又加恩擢用台湾道。乃一到福建。于寻常易结案件。尚且迟延若此。则其怠玩可知。殊负简用之恩。李浚原、著照该抚所奏革职。其台湾道员缺。著永福调补。所遗兴泉永道员缺。仍著曾儒璋补授。　　

○谕军机大臣等、昨据雅德参奏、漳州府李浚原等于民人许烈等、殴死杨愿一案。审解逾限。易结不结。已明降谕旨将李浚原等革职。并将永福调补台湾道矣。永福本系获咎降调。从宽留任之员。今又加恩调任台湾。委以重任。该处远隔重洋。民俗刁悍。屡有聚众滋事之案。驻劄道员。最关紧要。必须实力整顿。痛改废弛积习。庶于海疆有益。永福身系满洲。尤非杨廷桦可比。伊若不知感激奋勉。事事整饬。将来该地方或有仍前怠玩废弛之处。必将伊从重治罪。非比杨廷桦之仅予革除已也。著传谕富勒浑、雅德、严行详饬该道、凛遵办理。将此由四百里谕令知之。　　

○癸亥。孝惠章皇后忌辰。遣官祭孝东陵。　　

○谕、据富勒浑奏、福建台湾。孤悬海外。当奸徒滋事之后。大小各员。俱经更易。全赖道员督饬整顿。李浚原已参革离任。现令新任知府孙景燧、就近暂行接护道篆。但一人难以兼顾。且该处与腹地不同。得一熟手经理。更为有济。请于新任道员到任后。仍令李浚原在彼帮办等语。李浚原、昨已降旨革职。今据该督奏请。令其在彼出力帮办。以观后效。著照所请。李浚原、准其留于台湾效力赎罪。俟该处查办一切竣事后。察其勤惰。该督抚等另行据实出具考语奏闻。　　

○又谕、明春南巡启銮后。所有户部印钥。著金简暂行兼摄。　　

○调山东兖州镇总兵任承恩、为江南寿春镇总兵。以甘肃玛纳斯协副将马如麟、为山东兖州镇总兵。　　

○甲子。上诣大高殿行礼。　　

○幸瀛台。翼日如之。　　

○谕曰、喀喇沁王喇特纳锡第、巴林王巴图、阿拉善王旺沁班巴尔、敖汉贝子桑济扎勒、情愿扈跸江南。著加恩照前往盛京例。赏给喇特纳锡第、巴图、旺沁班巴尔、银各一千两。桑济扎勒、银六百两。　　

○又谕、朕此次巡幸江浙。于明年正月十一日启銮。著质郡王永瑢、克勤郡王雅朗阿、大学士公阿桂、协办大学士尚书伍弥泰、留京办事。所有月选之文员内、通判、州、县、等官。武员内八旗护军校、骁骑校、及外省送到之骁骑校、并年满千总、水手、等官弁。俱著王大臣照例验放。至外省督、抚、提、镇、等奏摺。俱著赍摺人前赴行在奏递。该部通行传谕知之。　　

○谕军机大臣等、昨据富勒浑奏、请令已革台湾道李浚原、前往台湾帮办效力一摺。已明降谕旨照所请行矣。本日杨廷桦奏事摺到。伊尚未离台湾。因思李浚原究系革职之员。杨廷桦获咎止于降调。且在台湾年余。于该处情形。自更熟悉。想李浚原亦未必即起身前往台湾。而杨廷桦又令回至内地。海洋风汛无常徒劳往返。自不如即留杨廷桦在彼帮办。于海疆重地。更为有益。且较李浚原为更熟也。台湾道员缺。已令永福调补。著传谕雅德、即行飞饬杨廷桦、留台帮办一切。实心出力。以赎前愆。李浚原、即著毋庸前往。若已起身亦不必唤回。奏明候旨可也。将此由五百里谕令雅德、速饬遵照办理。并谕富勒浑知之。　　

○乙丑。谕、朕恭阅康熙三十三年圣祖实录。礼部奏祭奉先殿仪注。将皇太子拜褥。设置槛内。上谕尚书沙穆哈曰。皇太子拜褥。应设槛外。沙穆哈即行奏请谕旨。记于档案。经圣祖降旨交部严加议处。部议革职一事。礼臣安设拜褥未协。既经圣祖面谕。业已遵奉移设。乃沙穆哈胸中。即豫存畏忌皇太子之见。奏请谕旨记档。以为日后卸责地步。我皇祖洞烛其隐。将伊革职。以皇祖之仁慈大度。皇太子维时年幼。尚无纵恣事迹。礼臣因关系储贰。即心怀顾忌如此。厥后日渐失德。致遭黜废。夫仁如圣祖。册立储贰。犹致有理密亲王之事。设后之人主。未能如圣祖之慈爱明哲。而为太子者。又不能小心谦谨。必致渐生嫌隙。鲜有能始终获保万全之理。可见建储册立之断不可行也。在书生拘墟之见。必有窃议其非。而后之人不思深虑远。仍踵前辙。或起事端。彼时当益信朕言之早经灼见耳。前经朕叠颁谕旨。明切晓谕。并令皇子、及总师傅、军机大臣等。编辑古今储贰金鉴。垂示久远。因恭阅皇祖实录。礼臣安设拜褥。请旨记档。即□一事。益可见朕所虑之不爽。并令编入古今储贰金鉴卷首。　　

○谕军机大臣等、据富躬奏、阜阳县反狱案内逃犯芮猛、经参革阜阳县知县李之萼、差役在河南魏家河地方拏获。复被旧匪孟泽、纠人抢去。旋据河南项城县将芮猛拏获。现飞咨河南抚臣。将芮猛就近斩决枭示。并令查明孟泽纠人抢犯实情。归案办理等语。寻常关捕案犯。在途抢夺。已属目无法纪。况芮猛系反狱之犯。既经差役拏获。孟泽胆敢纠人抢去。非寻常夺犯拒捕者可比。著传谕李庆棻、严究芮猛、将何如商串抢夺情节。一面讯明具奏。一面即将芮猛正法。其所称旧匪孟泽。系何案犯。既在魏家河地方、纠众抢夺。自必潜匿该处。如尚未就获。并著李庆棻、严饬文武员弁。设法购线。实力查拏。克期务获。并将起意纠夥、抢夺反狱人犯实情。并所纠各夥党。严切究讯。按名缉拏。从重办理。除就近传知何裕城外、将此由五百里传谕李庆棻、并谕富躬知之。　　

○又谕、据姚成烈奏、查抄叶道和原藉家产赀财。在伊家人耿升处、查出庄宏远承顶范车□宏等四川盐井契约一纸。又范车□宏等合约一纸。叶道和之父叶体仁、现任四川叙州府知府。范车□宏即系四川叙州府富顺县人。恐与叶道和父子。别有交涉。现在飞咨查办等语。现任职官。与所管民人合夥营运。希图牟利。大干例禁。叶体仁原籍。存有叙州民人范车□宏承顶盐井契约。若系四川同知时夥同承办。以本省丞倅。与本省民人合夥营运。已属非是。及升任叙州知府。范车□宏即其所管。尤不得与之合夥。自应禀明本省上司。退还原约。倘叶体仁未经禀明。或竟系任叙州知府时、敢与本地民人营私贪利。则其不是尤大。著传谕李世杰、严切查办。据实覆奏。至伊子叶道和、在场藐法舞弊。粤西相隔遥远。亦无罪及其父之理。原与叶体仁不相干涉。而范车□宏一事。是其罪案也。将此由四百里谕令知之。并著查明覆奏。　　

○又谕、据永德奏、福州八旗兵丁。请与绿营一体操演等语。各省驻防满兵。原非绿营可比。前经兵部议定。遵照向例。按时考查。自无庸拘照绿营操演。著传谕永德、惟当加意训练。冀收实效。徒更旧制。亦属无益。　　

○丙寅。谕、据特成额奏、明正土司甲勒参德沁之嫡母喇章、又瓦寺土司桑朗荣宗之亲母麦麦吉、俱属苦节。该土司等恳请旌表。惟年例未符。可否准旌请旨等语。喇章、麦麦吉等。以番妇守节。殊属可嘉。著加恩准予旌表。以示怀柔番部。一视同仁之至意。　　

○谕军机大臣等、据永德奏、查办谭达元呈控总商沈冀川、勒索伊弟谭体元银两。枉断拟军查产一案。因原告未到。各供尚多闪烁狡混。而此案大概情形。实巳毕露。请将前任盐运使秦鐄革职。以便提同犯证。秉公逐款确审一摺。实属奇事。盐商私自派捐津贴。该管各官。自有抑勒派累、侵蚀分肥情事。且事经败露。复任总商捏词抵饰。意存偏断。必须严行根究。始能得其实情。此案着派福康安、驰驿前往。会同永德审办。福康安行程迅速。俟到粤后。再行定案。福康安未到之前。著永德即将秦鐄革职。提同案内应讯犯证。先行审讯。如巴延三、尚安、李质頴等。于此案派捐公费。亦有通同染指之事。即著永德据实先行奏闻。请旨归案质讯。将此由六百里传谕知之。　　

○又谕、据永德奏、请将盐运使已调五品翰林秦鐄革职审拟等语。秦鐄身任运使。乃抑勒派累。逢迎上司。必有侵蚀入已情事。其原籍家产。自应查封。著传谕萨载、闵鹗元、即赴该员无锡县原籍。将所有家产赀财。一并严密查抄。无任丝毫寄顿。隐匿。将此由六百里谕令知之。　　

○又谕曰、李庆棻奏、据项城县知县张瑞图等、拏获知情窝留芮猛、复行聚赌拒捕之孟泽一摺。孟泽、明知芮猛系反狱之犯。胆敢窝留在家。及被搜拏。复纠夥拒捕。又在家聚众赌博。种种不法情节。实属可恶。务须严行鞫讯。从严办理。并将夥党逐一根究。其现在究出未获各犯。并著李庆棻、督饬所属。严缉务获。毋致漏网。将此传谕李庆棻、并谕何裕城知之。　　

○丁卯。谕曰、郑源璹、著调补山西布政使。其广东布政使员缺。即著李天培调补。李天培于途次。不拘何处接奉谕旨。即赴新任。不必来京请训。　　

○又谕曰、伊勒图自升授将军数年以来。凡伊犁所属部落官兵事务。俱能妥办。且管束外藩。甚属安静。此皆伊勒图仰体朕抚恤外藩之意。于一切事务。敬谨办公。克称职任。著施恩加太子太保衔。赏戴双眼花翎。以昭朕奖励远疆重任大臣之至意。　　

○谕军机大臣等、据伊勒图奏、遣犯董二、在配脱逃等语。该犯因行窃拟流。遇赦释回。又连窃三案。发给伊犁兵丁为奴。辄敢乘间脱逃。情殊可恶。该犯籍隶顺天。计其逃逸。必仍窜回原籍。著传谕甘肃、陕西、山西、河南、直隶、各督抚。严行访缉务获。毋得任其远扬。　　

○又谕、据农起奏、通鉴纲目续编。有一种翻刻之本。未经载有御批字样。现饬令书局一律抽改。并将板片铲削抽换等语。通鉴纲目续编。山西尚有翻刻之本。业据农起查明改正。况江浙为人文之薮。书贾云集。刻书翻板。是其长技。外间自必有流传翻刻之本。全在该督抚实力搜查抽改。认真办理。著传谕萨载、富勒浑、闵鹗元、福崧等。再行饬属留心访查。将翻刻板片。一体抽改铲削。并谕令各督抚知之。　　

○乌噜木齐都统海禄奏。新疆地方遇有盗劫等事。地方官多系汉员。办理每形竭蹷。请嗣后内地词讼。仍令地方官审办。其口外案件。即提至本城。督同章京等。分别应结应奏。迅速完结。得旨、甚是。　　

○戊辰。上御乾清门听政。　　

○谕曰、粤海关监督李质頴、年力就衰。应行更换。著穆腾额前往接替。其江宁织造员缺。著福海补授。福海即著来京请训。速赴新任。伊未到之前。江宁织造印务。著萨载暂行兼署。董椿、著加恩补授热河总管不必来京。即由山海关、前赴热河。新任。　　

○谕军机大臣等、现已降旨将穆腾额调补粤海关监督。其织造关防。令其交与萨载兼署。穆腾额、即行起程前往江西。俟福康安路过时。即随同前往。至李质頴、系从前特派审办之员。福康安到粤时。该监督自有应行查讯之处。俟将来结案后。再令其来京。将此由六百里传谕知之。　　

○调镶红旗满洲副都统明善、为西安副都统。以镶黄旗护军统领善德、为镶红旗满洲副都统。　　

○巳巳。谕、前经降旨。直隶解到旗租银两。足敷八旗兵丁一月钱粮。即行普赏一次。现在直隶解到租银。巳足敷赏给之用。著加恩普赏八旗兵丁一月钱粮。以示朕加惠旗人。用溥春祺之意。该部即遵谕行。　　

○又谕、据巴延三奏、请将高廉镇总兵刘峻德、调补潮州镇。所遗员缺。遵旨以王集补授等语。刘峻德、前已降旨补授海坛镇总兵。其高廉镇总兵。已将梁朝桂补授。所有潮州镇总兵。即著王集补授。令其速赴新任。该部知道。　　

○谕军机大臣等、老盐仓一带海塘工程。业经一律告竣。所有用过银两若干。及现存银两若干。何以未据该督抚、将开除现存实数。题明报销。即著查明覆奏。至范公塘一带。明年朕亲临阅视后。若果必需兴工。一律改筑石塘。其采石鸠工。均须豫为筹画。现在该处存银、是否敷用之处。并著富勒浑、福崧、详悉查明。一并据实覆奏。将此谕令知之。　　

○又谕、据刘峨奏、有兵部差官李姓、因送军机处公文。到良乡县腰站。将马夫顾十、用鞭殴打。复自撕破衣服。赶至县堂喧嚷等语。驿站驰递文报。最关紧要。岂容差官滋事骚扰。自应彻底究明。以肃邮政。除就近饬令兵部、查明差官李姓、交刑部究讯外。所有良乡县马夫顾十、及应行审讯人等。并著传谕刘峨、即行提集送部质讯。　　

○旌表逼嫁捐躯浙江临海县民王士富妻李氏。守正捐躯广东顺德县民何显元女何氏。　　

○庚午。谕曰、各部院司员升调别处。奏留原衙门行走之例。业经降旨停止。因刑部为刑名总汇。理藩院有蒙古事件。必得熟悉之员。是以准其仍兼行走。但思奏留人员内。如京堂翰林等官。本系闲曹兼各部院行走。尚无关碍。至科道有纠劾之责。未便令其仍兼各衙门、办理司员事务即刑部理藩院之熟悉部务司员。本部留以办事有何不可。何必又送科道。博升职之虚名资掣肘之浮议乎。嗣后刑部、理藩院、亦概不准兼科道。其果能始终出力。该堂官据实奏闻。带领引见。候朕以四五品京堂酌量补用仍可兼部行走。　　

○御史李台奏、内阁刊刻殿试题。理宜严密。请派护军统领一员。率领所属稽查。下部议行。　　

○两江总督萨载、江南河道总督李奉翰奏、郭家堂挑挖引河。去民居较近。现饬令道府查看。督令居民迁让。毋许侵占明春圣驾临幸徐州。若彼处能仰邀阅视。臣等更有所遵循。惟郭家堂距徐百有余里。程站稍远。是否亲往。伏候圣裁。得旨、如此可以不必往视。又徒劳尔等修葺也。届时再奏。或差一人往视亦可。　　

○辛未。谕曰、科尔沁贝子班珠尔、募民开垦游牧田地。殊属违例。本应革退差使。但念系达尔玛达都之子、著施恩从宽退出御前。在乾清门行走。　　

○谕军机大臣等、本日兵部将甘肃省保列一等边俸报满之副将双喜、带领引见。已准其一等注册矣。该员既经李侍尧保举。自系副将中出色之员。但其才具是否堪胜总兵之任。著传谕该督据实覆奏。　　

○壬申。谕曰、喀尔喀车臣汗车布登扎布、因发乌拉照票案内获罪。于年班来京。呈请不领口粮等情。据勒保转奏。已准行矣。车布登扎布、既自知罪。感戴朕恩。亟来叩谢。又值年班。著加恩仍照例赏给口粮。　　

○陕西按察使王昶奏、陕省幅＜巾员＞辽阔。东南与楚蜀接壤。最易藏奸。现饬各属将旧有保甲。逐一清理。汉中、兴安、一带。流寓民人。取具相识保结。方准栖止。其无人认识。踪迹可疑者。递回原籍。至往来过客。于歇店给发印簿。登记汇查。倘询出命盗重犯。曾在该店歇宿。照例治罪。再凶器必宜禁绝。除鸟枪业已陆续缴收。其余如顺刀裤刀。不惟不容佩带。并不许制造。仍饬各属严密稽查。毋任胥役藉端滋扰。得旨、实力为之。
  </div>
  <div class="pagination">
   <a href="清实录乾隆朝实录_page1537.html">
    上一页
   </a>
   <span>
    ...
   </span>
   <a href="清实录乾隆朝实录_page1533.html">
    1533
   </a>
   <a href="清实录乾隆朝实录_page1534.html">
    1534
   </a>
   <a href="清实录乾隆朝实录_page1535.html">
    1535
   </a>
   <a href="清实录乾隆朝实录_page1536.html">
    1536
   </a>
   <a href="清实录乾隆朝实录_page1537.html">
    1537
   </a>
   <span class="current-page">
    1538
   </span>
   <a href="清实录乾隆朝实录_page1539.html">
    1539
   </a>
   <a href="清实录乾隆朝实录_page1540.html">
    1540
   </a>
   <a href="清实录乾隆朝实录_page1541.html">
    1541
   </a>
   <a href="清实录乾隆朝实录_page1542.html">
    1542
   </a>
   <a href="清实录乾隆朝实录_page1543.html">
    1543
   </a>
   <span>
    ...
   </span>
   <a href="清实录乾隆朝实录_page1539.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
