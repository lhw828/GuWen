<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 401 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 401 页/共 518 页</h1>
    <div class="content">
大明世宗钦天履道英毅圣神宣文广武洪仁大孝肃皇帝实录卷之二百五十
　　嘉靖二十年六月丙辰朔升狭西左布政使喻茂坚为都察院右副都御史提督抚治郧阳等处地方  命除豁营州密云遵化卢龙兴州抚宁山海开平天津德州宽河仓州等处各卫所营屯新增地亩银共一万二千一百七十两有奇及  仁寿清宁二宫官地在宝坻丰润武清静海兴济五县者共子粒银四千四百七十两有奇先是御史周洪范言各卫地土鹻薄钱粮多逋宜为议处蠲豁下户部议覆言  仁寿清宁二宫额进银两岁不可额缺议通州大兴各州县入官地银及府州县备补各宫灾免银补足足蠲豁之数议上报可
　　○丁巳通政使司右参议兼礼科都给事中掌科事李凤来等奏国家专设水利官员凡以为民也迩来夤缘别差视民间水旱略不加意乞敕工部行抚按官严加禁治务及时讲求多方浚筑俾沟洫相通旱涝有备无得别有差委以分其力如有势豪侵占利己损人即行禁革工部议从之
　　○戊午琉球国中山王尚清遣陪臣殷达鲁蔡瀚等来朝贡马及方物宴赉如例  山阴王府镇国将军总滞窝盗分赃诏革为庶人发高墙禁住
　　○己未朵颜卫都督革兰台率部落百余叩关自称有捕虏功乞增六百人进贡抚按官以闻部议国制已定从之恐开边患  上是诏之兵部檄镇巡官省谕阻回其验放入贡如故不许更增一人已而兵部尚书张瓒等言虏情贪谲求而不遂必启衅端今辽东开元报有虏万余踪迹颇露乞命巡关御史同总兵官刘渊选把总通事官从宜抚谕使知世受朝廷厚恩不可妄意于请严饬诸边为备并令辽东宣府抚镇官及京营提督东西官厅将领各属兵以俟其辽东锦义宁远地方密迩蓟州兵力单弱即令巡抚都御史刘储秀再选所部精兵付之才将俟有警刻期应援从之  命分守太平寨右参将周彻充副总兵官守保定地方
　　○庚申升山西左布政使徐嵩为都察院右副都御史整饬蓟州等处边备兼巡抚顺天府等  升狭西道御史景溱为顺天府府丞  以顺天府所属州县灾伤诏免税粮有差仍发太仓银二万两通仓米二万石及州县等预备仓粮银相兼赈济复出太仓米一万石减值发籴以平米价又以永平大饥发太仓库银六千两通仓米六千石赈之  上以二府岁灾忧念不已复遣户部主事许登瀛往会巡按御史议处务体朝廷德意弘济民艰如或虚应故事责有所归
　　○辛酉初江西乐平县民尝佣工于浮梁岁饥艰食浮梁民负其佣直尽遣逐之遂行劫夺二县凶民遂各禁党千余互相讎救事闻诏停守巡兵备及该府县卫所掌印巡捕等官俸寻俱扑获巡按御史谢九仪勘报其事因参饶州府同知范栻通判张楫乐平知县李惟孝等及本府知府沈熺兵备副使屠倬分巡副使杨绍芳分守参议朱道澜巡捕署都指挥佥事李浴铭及巡抚都御史王暐失事罪状诏下栈等巡按御史逮问楫维孝各夺俸三月熺等六人及暐俱以功赎罪
　　○壬戌狭西行都司地震有声  起原任密云右参将署都指挥佥事周楫分守太平寨营等处  先是致仕通判赵璧儒士王政校余王文登等各言浙江观海卫于潜开化松阳遂昌等县矿场可采  上命锦衣卫千户萧镗勘取至是巡按浙江监察御史王绅以所属矿场僻在山峪而溪谷小径通接徽宁江闽等处一闻坑冶获金矿头四集甚至拒捕官兵劫掠村落况矿脉细微得不偿费乞通行封闭严加防守原差采办官员各令回京赵璧等欺罔宜罪巡抚云南都御史汪文盛亦言前舍余唐弼等所奏大理采矿事俱妄宜重惩之工部覆皆如言  上曰各地方矿场即经多官勘明有损无补即行巡按御史督委地方官照旧封闭领敕内外官照例回京赵璧唐弼等俱下御史按问
　　○癸丑升贵州左政使洪珠为应天府府尹  先是吏部尚书缺会推尚书毛伯温闻渊温仁和未允复推尚书严嵩李廷相留中不下吏科都给事中邢如默等请早定以杜觊觎得旨吏部尚书责任重大朝廷慎选简命所奏已知
　　○甲子狭西肃州卫地震
　　○乙丑起致仕刑部右侍郎屠侨复原职  升太常寺卿掌国子监祭酒事崔桐为南京礼部右侍郎  命武靖伯赵世爵佥书右军都督府事  升巡抚大同兵部右侍郎兼都察院右佥都御史史道为兵部左侍郎令回部管事  宛平县玉河乡等处聚盗百余肆出卤掠兵部以闻  上以兵备巡檄诸臣匿不上闻命俱停俸戴罪督兵剿之禁勿妄执平民激成他变胁从者听其解散首免
　　○丙寅掌詹事府事礼部尚书兼翰林院学士温仁和乞休致不允  升云南按察使叶珩为贵州左布政使山东按察使章侨为山西右布政使
　　○戊辰山西行太仆寺卿刘玑为山东按察使云南左布政使司左参政程旦为本省按察使  四川所属马湖府蛮夷长官司及沐川长官司土舍文添惠夷臣华等贵州所属宣慰使司及龙里长官司冠带舍人安德头目何卿等来朝贡马俱以过期减半给赏
　　○己巳锦衣卫掌卫事右都督陈寅都督佥事张锜张爵黄秀正千户张柏龄俱以潜邸扈从东京愿各分舍余一人往奉  隆庆殿香火请给田舍如例从之寅等又进所编  皇考  圣母御制事迹及  上龙飞礼仪诏留览
　　○庚午复设直隶凤阳庐州杨州府管马通判和州管马判官各一员
　　○辛未起复服关太常寺卿掌国子监祭酒许成名原职升巡抚云南都察院右佥都御史汪文盛为大理寺卿  添设弋阳王府教授审理奉祠典仪各一员王拱樻设故宁府事以宗枝繁衍奏乞照亲王例备设辅导等官吏部裁拟具覆从之  命怀宁侯孙瑁于显武营定西侯蒋傅于果勇营俱坐营金吾右卫都指挥佥事郭举于三千营坐司
　　○壬申  睿宗献皇帝忌辰  永孝殿行祭礼  山西抚按官奏灾伤重大请发本省预备仓粮并贮库银钱赈济且言太原等府所逋王府禄粮共一百二十一万余两又逋宣大三关粮银一百二万余两无从措补请开中淮浙银百万余两以抵其数仍乞蠲免夏税如例户部议覆赈济蠲免俱如议其淮浙盐引系助边正额原无余剩宜发河东运司正课余盐数万引并每年捞办余盐二十万引解补禄粮边饷之数议入从之  河南抚按官言本省积逋王府禄四十二万八千五百四十石官吏师生军校俸粮二百五十七万九千二十石请以起运正改兑本色米并河间等仓米豆暂减价起解仍许布政司徵收全价而以其积余银支本年俸禄如更有余即补以前所缺之禄其预备仓粮自发孤老口粮外非遇赈济不得他用户部覆奏诸粮米皆不可折价惟预备仓粮宜如所言诏可  以神机营护卫军士逃故过半命于旗手等七十二卫选补
　　○癸酉南京兵部等衙门尚书等官熊浃等奉诏自陈诏允南京刑部尚书周用右侍郎卫道工部右侍郎张钺大理寺卿董天锡鸿胪寺卿胡森应天府府丞令升太仆寺卿李舜臣俱致仕国子监祭酒邹守益以＜锍-釒＞辞乖刺特令冠带闲住余供职如故  南京守备魏国公徐鹏举提督漕运镇远侯顾宁等奉诏自陈乞罢俱不允  给锦衣卫千户韦聚葬地复给银三百二十两聚惠嫔父也
　　○甲戌升河南右布政使龙大有为都察院右副都御史巡抚大同地方赞理军务
　　○己卯开原虏因求增入贡人数不许大肆杀掠五月七日参将孙继祖率兵御之斩虏二十三级备御指挥金潮死之巡抚都御史刘储秀上章自幼并参诸失事将领请给发年例并开中盐银  王命巡按御史查核功罪所请军需户部议处输发六月十三日参将刘天章备御指挥李漠闲住参将赵国忠与虏战于大康堡斩虏一百二级捷闻  上嘉其功命巡按御史勘报议赏已而兵科都给事中王继宗劾总兵官李凤鸣怯懦观望继因大章之揵遂欲掩以为功副总兵官李景良参将孙继祖备御指挥韩承庆等罪俱难逭都御史刘储秀亦宜戒谕以责后效  上以虏警方炽备御须人凤鸣等近复有斩获功姑令戴罪剿贼仍令巡按御史亲至失事地方速行核实具奏
　　○辛巳  孝庄睿皇后忌辰  永孝殿行祭礼遣定国公徐延德祭  裕陵
　　○壬午升总督漕运都察院左都御史周金为南京刑部尚书  命怀柔侯施焘五军营右哨坐营秦宁侯陈琏管理红盔将军巡按直隶监察御史赵继本参原任丹徒县知县升刑科给事中今调建平县丞聂静在任逋数粮多及镇江府知府今升广西副史张瑶起送给由俱属违法宜罪诏下各巡按御史逮问奏夺不许朦胧回护
　　○癸未  孝穆皇后忌辰遣安平伯方锐祭  茂陵  大同府有火星东南流其光如炬天鼓鸣  升总督南京粮储都察院右副都御史文明为南京刑部右侍郎起原任户部右侍郎叶相为南京工部右侍郎  升右春坊右谕德兼翰林院侍读龚用卿为南京国子监祭酒
　　大明世宗肃皇帝实录卷二百五十
大明世宗肃皇帝实录卷二百五十一
　　嘉靖二十年七月乙酉朔
　　○丙戌
　　○有火球大如斗陨左军都督府中门左良久灭
　　○丁亥
　　○华州同州地震有声如雷
　　○南京前军都督府带俸诚意伯刘瑜卒赐祭葬如例
　　○戊子  仁孝文皇后忌辰  永孝殿行祭礼遣英国公张溶祭  长陵
　　○大青石山等族及上笆篱等族番人甲禄渰班等来贡马及方物宴赉如例
　　○南京户部言淮安船厂工料原议于南京法司赃法银支给奈岁用不敷乞将本部贮库盐引纸价余银岁支一千七百四十八两南京兵部缺官柴薪银岁支一千两补之户部议覆诏如议行
　　○庚寅
　　○立秋时享  祖宗列圣于  景神殿命翊国公郭勋代成国公朱希忠英国公张溶驸马崔元邬景和大学士翟銮尚书严嵩甘为霖长瓒捧  主
　　○辛卯
　　○升户部右侍郎王杲为都察院右都御史总督漕运兼巡抚凤阳等处巡抚山东都察院右佥都御史李中为右副都御史总督南京粮储太仆寺添注少卿刘渠为右副都御史巡抚云南时吏部会推拟渠量升宪职而御批加前官渠以非次辞诏改右佥都御史给事中安宅言副都御史职崇任重云南控制华夷未历民事居太仆又系添注才望未称请下吏部查议及将额外旷员不得升用以抑冒滥诏添注官未经实历吏部毋得拟升刘渠令遵成命供职
　　○升通政使司右通政毛渠为太仆寺卿
　　○壬辰
　　○礼部以  万寿圣节请习仪  上曰今  庙灾朕方待罪生辰小节罢贺是日当重贬青衣御门与群臣一接中秋后即朝讲如故慎勿更请中官令旦并免命妇朝贺  诏给故锦衣卫带俸指挥佥事张楫祭葬楫  继后张氏父也
　　○广西所属泗城州官族岑听等来朝贡马及方物给赏如例
　　○升翰林院侍讲胡经为太常寺少卿提督四夷馆
　　○升河东都转运盐使司运使李璋为狭西布政使司右参政
　　○癸巳旌表浙江孝子吴燧等三人节妇李氏等七人烈妇孙氏等三人贞女陈昭娘等二人
　　○甲午  皇第五女生德妃张氏出也遣京山侯崔元告  景神殿
　　○丙申
　　○以灾伤免山东济南等六府所属州县税粮有差复留德州临清二仓小麦各二万石于山东布政司及动支仓库钱粮相兼赈济
　　○丁酉
　　○给事中张良贵御史谭学勘上宣大失事诸臣罪状  上曰诸臣职司边寄不能纾筹奋勇致虏杀虏过当宜逮赴京处以重典但虏尚未遁用人为急姑从宽总兵官白爵降二级祝雄降三级闲住副总兵云冒戴濂等降二级俱停俸令戴罪剿虏守备荣泰等逮治指挥侯鹏等禠其职知州文三省等各夺俸二月都指挥杨彪及获功阵亡诸臣令勘奏赏巡抚都御史史道楚书各夺俸三月
　　○北虏俺答阿不孩遣夷使石天爵旨切款大同阳和塞求贡言其父諰阿郎在  先朝常入贡蒙赏赉且许市易汉达两利近以贡道不通每岁入掠因人畜多灾疾卜之神官谓入贡吉天爵原中国人掠居虏中者昔切系真夷遣之同来果许贡当趣令一人归报伊即约束其下令边民垦田塞中夷众牧马塞外永不相犯当饮血为盟誓否即徒帐比鄙而纵精骑南掠去巡抚大同都御史史道＜锍-釒＞闻其事因言虏自弘治后不入贡且四十年而我边岁苦侵暴今果诚心归款其为中国利殆不可言苐虏势方炽戎心叵测防御机宜臣等未敢少懈乞亟下廷臣议所以侍之者诏兵部议集以闻虏侍命边外屡向墩哨卒词进止一日邀守墩百户李宝下墩以虏酒席他饮之载以马拥入俺酋营与之欢饮虏众有势掠哨卒劫其衣粮者俺酋闻则痛惩之遣夷使送哨卒给衣粮还于是巡抚御史谭学复以其事奏因请速定大计谓虏虽诡秘之情难顺而恭顺之迹有徵准贡则后虞当防不准则近害立至且请多发兵粮遣知兵大臣趣临调度相机抚剿兵部议虏方强肆遽尔求息恐其有谋宜令镇巡官史道等悉心协议果虏酋乞贡出自诚心别无黠诈宜覊留肯切令石天爵回营省谕湏索小王子真正番文保无后艰星驰具奏如其阳顺阴逆著有迹显亦当具实指陈一意防守仍置如谭学议简命谙谏边事大臣二人总督宣大军务粮饷并以通贡事情责之便宜处置得旨虏侵扰各边猖狂已甚突来求贡夫岂其情兵部仍即日会官定计以闻并会推忠诚有将略大臣一人总督宣大军务兼理粮饷石天爵虽我边民在虏日久恐为虏间趣令抚按官究明驰奏于是兵部会五府九卿议会虏多诈其情贡不可信或示和以缓我师或乘隙以扰我疆诡秘难凭声击靡定惟以大义拒绝之则彼之奸谋自沮今日之计惟在内修选帅将足兵足食乃第一义故臣初议拟添设总督大臣处置兵饷盖为是也令宜责令总督大臣趣行赴镇长顾却虑大振天声使之畏威豚方为得策因条上便宜六事  上曰丑虏绎骚迄无宁岁各边总兵巡抚官殊负委任宣大近畿重镇尤宜谨备乃往往失事大启戎心令却假词求贡虏情叵测差去大臣不许循习常格虚文塞责务选将练兵出边追剿数其侵犯大罪绝彼通贡果能擒斩俺答阿不孩者总兵总督官俱加异擢部下获功将士升五级赏银五百两户部即发帑银四十万两兵部发马价银二十万两各选廉勤郎中随军调度仍推选科道官各一员前往纪功如无破虏奇绩大臣不许回京并镇巡官一体坐罪兵部遂推本部添注尚书樊继祖侍郎任洛都察院左副都御史张珩王□甚任宣大总督诏继祖以本官兼右都御史往寻遣户部郎中胡岳兵部员外郎傅颐随军调度礼科给事中张翼翔四川道监察御史张光祖纪功已酋小王子以石天爵等愆期不返拥众并塞而南遣谍来告若贡事不谐必三道并入尽蹂秋稼于是山西抚臣陈讲告急诏发兵绥游兵星驰过河策应延绥副总兵王缙统领该镇奇兵屯黄甫川以备紧急调遣仍责大同总兵官统领大兵于平虏朔州等处预知防遏若山西失事并大同将官同罪之仍輙新命总督樊继祖之任
　　○兵科都给事中王继宗等言兵部会推提督宣大军务大臣时侍郎任洛虽无难色亦无喜容至都御史张珩则抗颜盛气托以乡井行事不便为辞且曰万一有命随即乞休尚书樊继祖虽辞色稍缓颇有怨声对御史陶谟曰今日之事劫非夤缘不知将谁恨也臣等相顾骇愕以为北虏求我机权在我诸臣乃甘心首鼠假辞避难竟无一人毅然为  陛下领阃外之寄者脱事出仓卒欲责其至死力难矣乞将珩等痛加切责＜锍-釒＞入留中八日乃诏曰国家有事用人乃敢拒阻停推抗言避事全无人臣大义张珩着为民任洛无踊跃任事意令闲住樊继祖如前旨速往受事
　　○工科给事中林廷坣浙江道监察御史陶钦夔奉诏会查工部节慎库钱粮参郎中周如底胡尧时徐泮廖希言主事周南翁相相承掌管均失检察武功卫指挥杨起昕领角□羊基台厂银四十万两全无实收可凭请各罪如法命夺如底等俸各一月下起昕法司逮治已而工部为起昕祈免廷坣等复参尚书甘为霖及如底党庇私人诏法司查究果连及为霖等一并具奏定夺已乃谪起昕永戍边卫且再夺如底等俸三月泮相南等二月为霖姑贷之
　　○戊戌
　　○升吏部文选司郎中张忠为通政使司右通政提督誊黄
　　○己亥
　　○中元节遣西宁侯宋良臣安仁伯王桓长宁伯周大经分祭  七陵安平伯方锐祭  恭仁康定景皇帝陵寝  哀冲太子坟中官祭  恭让章皇后陵寝  宪宗废后吴氏坟玉田伯蒋荣祭  孝洁皇后陵寝
　　○壬寅  成祖文皇帝忌辰  永孝殿行祭礼遣定国公徐延德祭  长陵
　　○癸卯
　　○以灾伤免狭西西安等府所属州县巩昌等卫凤翔等守御千户所税粮有差
　　○巡按云南监察御史包节参原任福建按察司佥事钱世贤故以臣论劾禠官臣初至地方经其门辄紏家人詈辱有伤宪体请别遣御史代诏下世贤巡抚都御史逮治节巡按如故
　　○甲辰
　　○巡抚保定等府都御史刘隅言所属地方饥甚赈银不足乞急发帑盐银数万及留漕运粟米十五万石于临德二仓支运赈济奏入  上命发德州仓米三万石银三万两速赈之
　　○丙午  诏发庆成王府辅国将军表檞与其子知火□豦镇国中尉知火□剌禄米各一年以贪纵不法故也
　　○丁未
　　○礼部言  万寿圣节御门青衣贬损太过臣子与情实所不安是日请  上常服御门百官公服班首致词礼部行八拜礼诏可百官止叩头免致词礼部复请致词行五拜叩头礼乃允之
　　○以灾伤免河南开封等府所属各州县及汝州所属各县河南都司所属各卫所屯粮有差
　　○己酉
　　○改南京吏部右侍郎费采为兵部右侍郎
　　○辛亥
　　○升巡抚辽东察院右副都御史刘储秀为户部右侍郎大理寺左寺丞曹铣为都察院右佥都御史巡抚山东
　　○壬子  诏以医妇李氏侍  皇妣  后妃及保护  皇子效劳日久其失主铭锦衣卫正千户带俸世袭
　　○癸丑
　　○巡按监察御史高崶言台州府长亭黄岩杜渎三盐场引目额数一票为一引每票盐三百斤每百斤纳银一钱商人无利多不乐从宜如旧议立中津桥税每盐百斤纳银三分庶民灶皆便而国课有益矣户部议覆从之
　　○户科都给事中郭鋆等上言大同用兵刍饷为急今虽发太仓库银四十万恐至期犹苦不足宜再发帑盐银务足七十万之数总督尚书樊继祖亦请穵运太仓十数万石于本镇俱下部议覆各运司盐银未至先借支太仓库折粮草银三十万送该镇备用俟盐银角□羊至抵还其穵运粮米恐远道艰难请暂停止诏如议鋆等及言总督职专军政一遇虏警设伏调遣往来运筹犹恐不及复使兼理粮饷未免顾此失彼请更简命大臣一人督饷且宣大军士久缺月粮重以徵调四集非大发帑盐银两弗克有济得旨督饷官不必遣如旧令总督兼理仍命发盐银三十万两佐之
大明世宗肃皇帝实录卷二百五十一


大明世宗肃皇帝实录卷二百五十二
　　嘉靖二十年八月甲寅朔
　　○江西道监察御史叶经劾奏礼部尚书严嵩贪污显著渎乱国典顷者交城王府国将军表木□田谋袭祖王爵泰府永寿王庶子惟燱与嫡长孙怀熺争袭重贿而各为题请但泰争袭事该都察院参覆已下抚按官会勘独交城王府谋袭未请改正乞敕该部同都察院公议表木□田袭爵应否并斥嵩以为大臣贪墨之戒  上曰迩年各王府奏事人往往指称关节诈没货贿为毙已久屡禁不悛其令缉事衙门不时侦捕所言表木□田事仍下彼中抚按官按核务见应否袭爵并惟燱俱俟勘报处分嵩因上章辩理求去乞将交城王表木□田袭爵事下廷臣会议应否以明心迹诏此事已有旨行勘卿宜安心供职勿以人言为意
　　○乙卯
　　○升都察院右副都御史胡守中为左都御史左佥都御史周煦为右副都御史  命提督仓场户部左侍郎张汉回部管事
　　○升山东左布政使沈教为光禄寺卿
　　○户部给事中苏应旻言天下之势有缓急事有难易而人之才力有能有不能故圣人因时建事必为官择人切惟巡抚之设腹里易而边方难山东缓而大同孤悬塞外边患比他镇特甚大有小廉曲谨之士耳且平生士官多在江南边疆机宜素有所未讲若曾铣则  陛下用之而颇有效者也熟于故事练于边情乞将铣改任大同大有徐议别用又各边文武大臣更代不一乞令该部集议广求隽良＜锍-釒＞名上请如某人可以抚某军某人可以副某将某人可以某路援某人可为诸路总见在者不许别用在外者速取来京专一讲求事宜以备任使将见虎臣宿望加铣数等者自出于其间矣＜锍-釒＞入得旨大有铣已有成命今后用人务审其才见在各边巡抚官且不许推升别用
　　○丙辰
　　○总督宣大尚书樊继祖条上边务六事一宣大缺马甚大乞选发万余匹兑给二镇军士各省未角□羊者仍催促驰发一近议每镇广募余丁乞敕工部多发戎器给之一近奉诏擒斩俺答阿不孩者已定赏格其次酋亦请议赏格以劝之复有能深入虏穴侦得虏情者俱破格给赏一丧师律重人多畏罪幸全宜少宽之如众寡不敌以致地方杀卤及力战而损兵者未减其罪其婴兵自保者始治如例一今两镇兵力单弱必张疑兵乃克有济乞敕宣大三关多设旗帜火器于各镇墩堡以壮威慑虏仍榜揭诸路令严缉奸细以代虏谋一山西三关外接宣大为畿辅屏蔽请从边臣议简命大臣一人提督军务增兵戍守庶声势联合首尾相应得旨提督大臣不必设但命巡抚山西保定都御史延绥镇巡官综理其事余付兵部议奏仍促继祖先发已而兵部覆议继祖言俱可从惟所请马尚备京边取用可发四千六百匹给之其擒斩次酋赏革请如近日陕西三边例升三级赏三百金又如通事夜不收及虏中亡归者有能深入虏穴探得虏情亦与寻常传报不同宜量劳大小给银牌彩叚花红以励其余前此有兵部侍郎冯清之继祖复请率京营兵三千人以往并乞赐戎衣随从人役  上俱允之仍命参将赵卿部署随征京军所过禁勿扰民
　　○丁巳
　　○祭至圣先师孔子命掌詹事府事礼部尚书温仁和行礼
　　○戊午
　　○秋祭  太社  太稷  命翊国公郭勋代
　　○己未祭  帝社  帝稷  命成国公朱希忠代翊国公郭勋英国公张溶京山侯崔元遂安伯陈锶驸马邬景和大学士翟銮尚书严嵩张瓒王廷相温仁和甘为霖侍郎张潮张邦奇孙承恩陪祀
　　○辛酉  昭圣恭安康惠慈寿皇太后崩  上即日发丧谕礼部曰朕承  天位本遵  皇祖大训  昭圣虽称伯母朕母事之尤敬慎焉昨自十七年秋事不得不自防爱  宗社历代之迹可见朕故不敢躬请问安遇事惟遣内侍诣问崩一切礼制自有定式朝夕等奠祭令内侍官代行朕生辰百官免贺
　　○礼部寻上丧礼仪注一发丧日  上素服诣  大行昭圣慈寿皇太后前举哀设奠礼毕还宫  武庙皇妃  皇后皇妃皇嫔  皇太子
　　○裕王景王公主王妃举哀礼同哀毕各归初九日小殓颁遣告于天下十一日  上素服举哀设奠大殓奉安  梓宫殿  几筵殿安  神帛立铭旌哭昼哀  上齐哀举哀行祭礼  武庙皇妃  皇后以下皆成服各设祭一坛六尚及宫人随祭礼毕各归丧次是日内官内使共祭一坛十三日  上举哀朝夕设奠  武庙皇妃  皇后妃嫔公主王妃哭临如前仪十三日朝夕设奠哭临如前仪十四日公侯驸马伯五府六部等卫门共祭一坛文武三品以上命妇祭一坛每七及百日  上祭毕  武庙皇妃  皇后以下各设祭同一在京文武百官闻丧素服乌纱帽黑角带各于本衙门宿歇不饮酒肉至十一日始各斩衰赴仁智殿门外朝哭临三日各十五举声而止凡在朝及在衙门视事用布里纱帽垂带腰经麻鞋退居即服孝服通计二十七日而除一文武三品以上命妇麻布大袖圆领长衫麻布盖头十一日清晨由西华门入仁智殿门外哭临三日不许戴首饰仍素服二十七日而除一在京闻丧为始诸寺观各声钟三万杵禁屠三十日一祭祀翰林院撰祭文光禄寺办祭物一军民素服妇人素服不妆饰俱以闻丧日为如二十七日而除一在京文武官祭祀品物光禄寺办一听选办事官监生吏典僧道坊厢人等闻丧素服赴顺天府朝阙设香案朝夕哭临弟四日官衰服监生人员素服朝夕哭临三人各十五举声而止仍素服通前二十七日而除一在外诸王世子郡王以下闻讣皆哭昼哀行五拜三叩头礼毕易素服第四日服衰服遵遗诰而二十七日而除一遗诰到日在外文武官员人等素服乌纱帽黑角带行四拜礼跪听宣读讫举哀再行四拜礼毕各斩衰于本衙门宿歇不饮酒食肉每日率各属官吏人等就本衙门朝阙设香案朝夕哭临三日各十五声而止自是素服通前二十七日而除一在外官员命妇闻丧素服举哀三日各十五举声而止素服通前二十七日而除军民男妇止素服十三日诏如所拟
　　○壬戌以  万寿圣节祭告  景神殿命翊国公郭勋代
　　○文武群臣素服于仁智殿外听宣  昭圣皇太后遗诰曰予昔获事  孝宗敬皇帝亦既有年不幸  龙驭上宾攀号莫从武宗皇帝嗣统之日继膺尊号晚赖今皇帝及皇后皇太子荣养周至予甚愧无德以堪兹寿逾七十获从  敬皇帝于地下当无憾矣顾惟皇帝丕承  祖宗大业夙夜励精图治  郊庙  陵寝诸大典礼制作悉备功光  祖宗多矣老怀殊窃庆幸但国家万几繁殷皇帝尚宜保爱圣躬以灵承  天地  宗社文武群臣其各殚忠赤匡辅  圣主恢弘德业永保亿万年无疆之休皇太子宜务学成德以备大本予生无德可称丧服悉祇遵  累朝皇太后遗诰臣民以日易月二十七日而除哭临三日而止凡丧礼宜从省约祭用素馐皇帝皇后毋以我故过为痛念中外臣民之家音乐嫁娶皆不必禁宫室诸王各免赴丧但遣人进香在外文武衙门并免进香兹特诰谕宜从予言
　　○升翰林院学士兼右春坊右谕德张治为南京吏部右侍郎
　　○癸亥  万寿圣节  上告祭  天于  玄极宝殿遣英国公张溶西宁伯朱良臣安仁伯王桓分祭  七陵玉田伯蒋荣祭  恭仁康定景皇帝陵寝中官祭  恭让章皇后陵寝长宁伯周大经祭  孝洁皇后陵寝是日以  昭圣皇太后丧罢群臣称贺免宴赐节钱钞  孝慈高皇后忌辰先一日  景神殿行祭礼
</div>
    <div class="pagination">
<a href="明实录世宗实录_page400.html">上一页</a><span>...</span><a href="明实录世宗实录_page396.html">396</a><a href="明实录世宗实录_page397.html">397</a><a href="明实录世宗实录_page398.html">398</a><a href="明实录世宗实录_page399.html">399</a><a href="明实录世宗实录_page400.html">400</a><span class="current-page">401</span><a href="明实录世宗实录_page402.html">402</a><a href="明实录世宗实录_page403.html">403</a><a href="明实录世宗实录_page404.html">404</a><a href="明实录世宗实录_page405.html">405</a><a href="明实录世宗实录_page406.html">406</a><span>...</span><a href="明实录世宗实录_page402.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
