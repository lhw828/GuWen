<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1561 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1561 页/共 1860 页</h1>
    <div class="content">○乙丑。谕、察哈尔事繁。积福稍觉年迈。乌尔图纳逊、仍著调补察哈尔都统。即赴任所。积福著补授绥远城将军。不必来京请训。俟乌尔图纳逊到时。交代毕。即由彼前赴将军任所。　　

○又谕、保举副都统。向有成例。著六部都察院等衙门。八旗满洲、蒙古、汉军都统等、将能办旗务之给事中、御史、郎中、参领、堪胜副都统之任者。各拣选保举。出具考语。照例带领引见。毋得徇情塞责。滥行保荐。　　

○谕军机大臣等、据特成额奏、将拏获西洋人四名。并起出经像等项。派员解京。现提同窗留接引之刘绘川等、悉心研鞫。俟西洋人解抵刑部。讯取供词。知照到日。再行质审等语。昨因恐特成额拘泥前旨。止将西洋人先行押解。以致案内情节。不能水落石出。已有旨传谕该督。如西洋人业经解送起程。即将案内有名人犯。一并解京。该督自因未接奉此旨。是以仍将刘绘川等留楚审讯。著传谕特成额、即遵续降谕旨、将案内已获各犯。派委妥干员弁。迅速解京审办。其未获之张永信、暨在逃通事各犯。亦饬属严缉务获。解京归案办理。各犯总在该省。因何迟而未获。足见外省诸事懈弛。其另片奏称。访有刘喜等、诈去西洋人元丝银三十三锭。现在另行究办等语。如刘喜等、不过假冒兵役。诈取财物。即著该督严审定拟。若此内有关系西洋人传教通信。紧要情节。即将应讯犯证。解京质审。至蔡伯多禄、谢禄茂、二犯。讯系住居广东。前已令孙士毅按名速拏。此时想早经拏获。并著传谕该抚、亦即委员解京。不必又解赴楚省审讯。致有担延。并将该省诚实通晓西洋语音之通事。选派一二人。一并送京。以凭讯供。舒常自京回粤。若路遇该犯等、即可告知委员。令其径解刑部。毋庸解往楚省也。将此由五百里各传谕知之。　　

○浙江巡抚福崧疏报、定海县、开垦民田民地涂田六十四顷三十九亩有奇。青田县、开垦积荒田十九顷四十一亩有奇。开化县、开垦缺额田地七顷四十一亩有奇。　　

○丙寅。上御依清旷。勾到广西、广东、情实罪犯。停决广西斩犯五人。绞犯三人。广东斩犯十三人。绞犯十二人。余一百一人。予勾。　　

○谕军机大臣等、据孙士毅奏、于广东省城西关外。访获办理西洋人寄信事务之艾球三、讯出蔡伯多禄、系福建龙溪县人。向在白衿观药铺行医。当拘获白衿观、同伊弟白国观、讯据供称。本年四月初旬。有湖广两人。同蔡伯多禄、到哆罗夷馆。延请四个西洋人。同往胡广。又邀了乐昌县人谢伯多禄、高要县人谢禄茂、一同起身。自此蔡伯多禄。不复见面等语。是此事竟系湖广民人。先赴粤东。与蔡伯多禄、串同勾引西洋人。潜至各省通信传教。何以特成额竟未经查出。至蔡伯多禄各犯。据白衿观供。自起身后。不复见面。此时自必仍在湘潭一带。著再传谕特成额、严饬文武员弁。上紧缉拏务获。解京审办。毋致日久远扬。如该犯等闻拏潜回广东。及福建原籍。并著富勒浑。孙士毅等、饬属一体慎密查拏。以期速获。其现获之艾球三、白衿观等、及起出经卷画像等项。著孙士毅即遵前旨、委员先行解京。又据奏、选派谙练通事二名。委员解赴湖广。以便讯供等语。西洋人暨案内各犯。既已解京审讯。楚省现无需用通事之处。著传谕特成额、即将送到之通事二人。转送来京。粤省不必另行选派也。将此由五百里传谕知之。　　

○又谕、据留京王大臣奏、五城平粜麦石钱文。户部行令招商领钱易银。铺商等以市上换钱。银色参差。碍难交库。不敢冒昧请领。可否援照向例。仍交户部解兵饷。及交工程处应用等语。此事原系户部办理错误。市上换银。俱系零星收买。成色参差。若即将零杂银色交库。与库贮银色不符。银库必不肯收。若倾销后再行上库。其火耗工价。在在需费。无怪铺户等不敢承领。今此项钱文有九万余串之多。商人等既未敢领变。若以之贮库。不但库中虚存此钱无益。且恐名间钱价骤昂。于民情亦多未便。即工程处向虽需用钱文。但随时支放。为数究属无多。本年冬季搭放八旗兵饷。奏定十月、十一月、以二成搭放。十二月、以三成搭放。今莫若于十月、十一月、两月各加一成。概以三成搭放。则两月之内。可放去钱七万六十余串。其余拨交工程处应用。钱文既不致存积。而兵民亦两有裨益。著传谕户部堂官。遵照办理。　　

○丁卯。谕、昨据留京王大臣奏、五城平粜麦石钱文。户部行令招商领钱易银。铺户不肯承领一摺。朕以户部办理本有未协。已降旨、令将此项钱文。于本年十月、十一月、八旗兵饷内。作三成搭放。其余拨交工程处应用矣。更思此事。留京王大臣、以商人不肯承领钱文。遽行入告。殊为失体。盖铺户等垄断居奇。固其常技。然遇有官为招领之项。便□民间贸易不同。该铺户等一味逐利。不肯承领。是于辇毂之下。显有把持官府之意。刁风亦不可长。且从前原曾有领换钱文之事。该商人等、不过因钱价昂贵。即希图承领覝利。现在钱数较多。未免银昂钱贱。该商等即不肯领销。实为市井之见。鄙琐不堪。此种情节。不但不可达之于朕前。并不应达之于留京办事王大臣。当五城司坊官招领钱文时。该商等不肯承领。自必转禀五城御史。五城御史、于各城所管地方。遇有凶窃事件。原许其专摺入奏。至于招领麦石钱文。乃系五城公事。该商等既不肯承领。碍难办理。隐然于公事阻挠。该衙门尚有都御史、副都御史。该御史等、即应呈知该堂官。会同户部。设法商办。即应奏闻之事。亦当由都察院堂官据禀具奏。方为得体。乃以市侩把持之情。一经五城坊官。招商不应。王大臣等又无主见办法。即遽以入奏。措辞乃又失当。殊乖体制。而都察院堂官。则毫无见闻。直同赘疣。焉用此风宪台长为耶。总因德保、巴彦学、哈福纳、梁敦书、平日阘冗无能。故御史等目无堂官。竟不关白。此事关系国家体制。著留京王大臣、传集都察院堂官、五城御史、传旨严行申饬。令其明白回奏。　　

○又谕、前因各省承缉金川逃兵。核其拏获、及自行投首者。甚属寥寥。曾经两次通行、予以展限。并于上年因承缉逃兵省分各员。应行实降者。为数较多。特降谕旨。加恩将各该员从宽免其降调离任。再予限一年承缉。今年九月。又届限满。兹据军机大臣。将四川等省历年拏获逃兵各数。及上年五月内展限后。自首逃兵各数。查明开单具奏。朕详加核计。所有各省逃兵。已经拏获自首者。尚不及半。逃兵宽以年限。准令自首免死。原系朕法外施仁。于无可末减之中。予以一线生路。在逃兵等稍有人心。自应及时投首。即地方官节次接奉恩旨。亦当各发天良。深知感奋。设法晓谕。上紧查缉。乃例限已满。缉获仍属无多。可见外省办事全不认真。不过以海捕具文。因循塞责。如此年复一年。伊于何底。此而不明定处分。该员等竟罔知儆惕。即朕又岂能以罚不及众。再为宽贷耶。所有承缉逃兵之四川、湖北、湖南、陕西、甘肃、云南、贵州等省。从前承缉之历任州县各员。无论现任。及业经升调者。俱著革职从宽留任。八年无过。方准开复。其接缉之州县各员。到任在半年以上者。并著革职甶任。四年无过。方准开复。限内俱准予调。不准升用。其各员中有到任未及半年者。免其查议。至督缉不力之历任督抚。著罚养廉二年。其接任之督抚。除到任未及半年者。亦免其议罚外。余在半年以上者。俱著罚养廉一年。其历任承缉之司道府厅各员。并著该督抚查明具奏。另外交部照此办理。此案历年既久。竟不必再缉以致有名无实。此后各该地方官。当诸事认真。遇有查缉事件。不可因有此旨。仍置不问。一经发觉。再不能复为曲贷也。　　

○谕军机大臣等、阿桂等覆奏、微山等湖。实无淤垫。其上游各州县。坡水经行之路。未免受淤。应令抚臣明兴。将有名干渠。及田间沥水支沟。分别疏浚。推原漕船迟误之故。实由江南邳州、宿迁、桃源、运中河内。自二十五年大挑之后。迄今二十余年。未经大挑。不能一律深畅。以致浅阻。萨载回江省后。即将邳宿境内应行挑浚之处。先行勘办。至微山湖有湖口双闸键束。八闸内又节节关拦。即邳宿一带。河道挑深。原属两不相碍等语。前因毓奇奏、运河挑深。恐湖水洩放无余。不能拦蓄。是挑与不挑。两有妨碍。将何所适从。因降旨询问阿桂等并令其公同商办。兹据查明湖身实未淤垫。惟、上游各河受淤。坡水不能疏通。以致下游蓄水未能充裕。而漕船迟滞。总缘江南运道浅阻。本年春间。朕南巡经过时。见杨庄一带河内。露有草土。该处即系江南境内。草土俱露。则其河底之淤浅可知。即云因山泉长发。挟沙下注。易于停淤。亦应及早疏浚。何以二十余年之久。竟不奏明大挑。此皆萨载、李奉翰之过。目下回空渐次过竣。所有八闸、以及邳宿运河。应挑各工。自当乘时估办。但李奉翰、兰第锡、现在豫省。办理堵筑事宜。不能分身前往。其南运河应行挑浚之处。并酌建闸座等事。著专交萨载办理。毓奇料理回空事竣。漕务亦无必需伊回署筹办之事。其北运河八闸应挑之处。并赵王河各处疏浚等事。著守交毓奇、明兴、办理。至毓奇前奏、止言南运河挑深。恐湖水直泻无余。未将八闸地势。高于邳宿运河。须一律挑挖之处。分晰陈明。以致情形不能明悉。今既据奏明。尚无大过。即重运迟误。究因江南运河浅阻所致。其所请议处之处。可以不必。至明兴既知赵王、牛头、等河。应行疏浚。即应亲往履勘。何得仅派员前往。俟委员勘估到日。再行亲勘。似此辗转查勘。公事必至迟误。最为外省陋习。明兴何以竟未能改。著传谕该抚、速赴赵王河等处。上紧赶办。以期蓄水济运。所有本日朱批毓奇、明兴摺。俱著钞寄阿桂等阅看。至阿桂等奏、引河增估挑挖。并南堤改筑情形一摺。亦祗可如此办理。惟阅奏到图内。所挑引河。迤北距堤根。地势尚远。何不再向北展开。况伊等现拟于东坝筑堤。接至二十堡。此项堤工。何必向别处取土。当即将引河挑出之土。就近建筑堤工。则堤工既可省取土之烦。而引河向北展宽。亦可无烦多费。岂不一举两得。著传谕阿桂等、即酌量妥办。现在坝工最为吃紧。是以运河应挑工程。不令李奉翰、兰第锡前往办理。著传谕阿桂、李奉翰、兰第锡、何裕城、伊等四人中。于东西二坝。每坝必须二人。亲在该处督率镶做。勿任工员等稍有草率。务期坝工步步稳实。以期一举蒇工。寻阿桂等覆奏、此次引河。原估长一千七百余丈。续估加长二千四百七十丈。臣等会勘筹议。复于头段迤下。径直估挑。加长一千八百九十余丈。共计长六千一百余丈。因原估工段。俱在河身内。及相近旧河处所。距南堤尚近。恐将来大汛。溜行逼近堤根。是以自中段起。改移向北。增估取直。接至旧河深处。既可免向南偏趋之患。且河尾亦为得势。现在引河相距新堤。惟河头相近有一二里者。迤下皆三四五里不等。即遇伏秋水发。防守亦尚易为力。臣等前次奏摺内。未经声叙明晰。以致上烦睿虑。至引河既离新堤已远。若以所挑土方。建筑堤工。运送往返。未免烦费。已令就近取用好土。坚实建筑。其引河挑出土方。即于迤南三十丈外。滩上堆铺平整。亦可以资拥护。至现筑坝工。西坝已做成一百三十余丈。东坝、盘镶坝台。做成二十丈。因河流自西而东。至漫口始折而向南。是以溜势俱走东厓。若东坝进占太长。不惟坝身著重。兼恐引河河头。必至受淤。拟再做数丈后。即暂行停缓。专从西坝一边。接续进占。俟开放引河。将近合龙时。然后两坝一齐进埽。赶紧堵闭。现在大工吃紧之时。自应遵旨分驻督办。臣阿桂不谙工程做法。与臣李奉翰、驻劄西坝。臣兰第锡、臣何裕城、驻劄东坝。一体督率镶做。得旨、好。知道了。　　

○又谕、据宝琳奏、江西尾帮漕船。全数过津一摺。宝琳、前经降旨补授山海关副都统。令其即赴新任。并令刘峨拣员前往接署。但念重运尾帮。现在陆续过津。正须该镇熟手。在彼督率催趱。即回空帮船南下。沿河一带。亦不可无大员照料。况山海关现有萨克慎在彼署理。亦无紧要事件可办。著传谕宝琳、不必遽赴新任。俟王柄抵津交代后。再行启程前往山海关任事。刘峨亦可毋庸拣员赴津接署。以免檄调之繁。将此传谕宝琳、并谕刘峨知之。　　

○以按察使衔原任福建台湾道杨廷桦、为山东按察使。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十四


大清高宗法天隆运至诚先觉体元立极敷文奋武孝慈神圣纯皇帝实录卷之一千二百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。九月。戊辰。上自避暑山庄回銮。　　

○谕军机大臣等、据李绶奏、湖南湘潭、武陵、沅江等县。俱有学习天主教之人。看来各州县。必皆有传习之处。现饬各州县严密访查。不动声色。妥为办理。不得张皇急迫。致令吏胥藉端滋事等语。所办是。天主教与回教相仿。虽不比别项邪教。但究系违例。自应查禁。李绶现已调任湖北。计日内陆燿、即可抵湖南接任。此事著交与陆燿督率地方官。随时访察。以渐查办。但宜加意严密。勿任吏胥从中滋扰。以期杜绝根株。其已获之李大各犯、即遵前旨解京审办。未获之船户刘开寅等。著饬属上紧严缉务获。至李大供出之苏怀德给与伊父画像经卷。自必系传习天主教之人。该犯先自广东至楚。据李大等供。闻是眉山人。此时谅仍在广东四川等处。并著李世杰、孙士毅、饬属迅速严拏。一并解京。归案办理。将此由五百里传谕李绶、陆燿、并谕李世杰、孙士毅知之。寻陆燿奏、此案已获之李大等犯。业由督臣咨解刑部。其船户刘开寅、刘开逵、亦已拏获。现在委员解京。伏思此等传习天主教之人。所存经卷神像。本属私自收藏。不使人知。若闻有司查禁。势必愈加秘惜。惟令各州县、因公下乡。并清查保甲之便。随时随地。留心觉察。并不令随从胥役人等。窥见意指。借端生事。恐吓乡民。则于若不经意之中。转易得其真情。庶几形迹不露。摘发易施。得旨、此系概论。至一二要犯。不可不严拏务获也。汝系宽缓之人。不可错会朕意。以致误事。慎之。　　

○是日、驻跸喀喇河屯行宫。　　

○己己。驻跸常山峪行宫。　　

○庚午。上御行殿。勾到福建情实罪犯。停决斩犯八人。绞犯五人。余九十四人、予勾。　　

○兵部以武会试中额请。得旨。这考试。汉军、取中二名。直隶取中七名。陕西、取中六名。广东、取中六名。河南、取中二名。山东、取中五名。江南、取中二名。山西。取中二名。湖北。取中一名。湖南。取中一名。四川。取中一名。广西。取中一名。福建。取中二名。浙江。取中二名。江西。取中一名。云南。取中一名。贵州、取中一名。　　

○是日、驻跸两间房行宫。　　

○辛未。谕、原任云南剑川州知州嵇承豫、前于承办军需米石。滥雇贻误案内革职。本年南巡。该员前来接驾。念其缘事尚属因公。已降旨俟回銮后。交部带领引见。该员系大学士嵇璜之子。嵇璜年老。嵇承豫、著加恩以主事用。以便令其就近侍养。毋庸再行引见。　　

○谕军机大臣等、前据保宁等奏、本年轮值川省头班土司入觐。李世杰、及总兵马镇国、均系应入千叟宴之人。即可带领进京等语。其派出土司名数。尚未据开单具奏。此时应行入觐各土司。自早经派定。著传谕保宁李世杰、即将此次派出者。俱系何人。并品级年岁。开列清单。及该土司等、约于何时在成都起身之处。迅速先行覆奏。　　

○是日、驻跸要亭行宫。　　

○壬申。上御行殿。勾到奉天、陕西、情实罪犯。停决奉天斩犯三人。绞犯八人。陕西斩犯三人。绞犯十二人。余八十五人、予勾。　　

○谕曰、大学士蔡新之子举人蔡本俶、本年会试。因回避未经入闱。著加恩照嵇璜之子嵇承豫之例。以主事用。俾得在京侍养。以示朕优眷老臣之至意。　　

○又谕、前因阅刑部核覆、阿桂、福康安参奏、洮岷协副将赵继鼎、治罪摺内。有外委赵宗先、前往马家河拏贼时。贼匪闻信。逼胁回民男妇大小一百余人。齐上空堡抵御等语。是该处回众。业经聚众抗拒。不得谓为戮及无辜。当经降旨询问福康安、兹据覆奏、马家河回民男妇一百余人。实系被贼逼胁上堡。惟该副将顺道搜捕时。并不讯取亲供。一并剿杀。难辞办理不善之咎等语。回民从贼。上堡抵御。且外委赵宗先等、皆被伤害。是其抗拒伤官。已不得复称为良民。赵继鼎于前往搜捕时。不待取供。即如歼戮。固未免失之冒昧。然绿营将弁。往往遇贼怯懦。今该副将能奋勇杀贼。其失尚属可原。赵继鼎。著加恩免其治罪。留于陕甘。遇有游击缺出题补。　　

○是日、驻跸密云县行宫。　　

○癸酉。上御行殿。勾到湖广情实罪犯。停决斩犯十八人。绞犯十二人。余八十九人、予勾。　　

○谕军机大臣等、刑部进呈湖南省秋审情实招册内。由缓决改入情实者三起。朕详加披阅。如邓步高、乘夜行窃。叠戳事主谭自选四伤。又刘么、钻舱行窃满贯。复喊夥拒捕。致伤事主。又李尊仁、殴伤孙氏倒地堕胎。致毙二命。细核案情。均属凶惨可恶。罪无可逭。自应列入情实。是以本日勾到。已将邓步高等三犯。概行予勾。乃伊星阿前在湖南巡抚任内。竟将各起列入缓决。试思一命一抵。今李尊仁殴伤孙氏、堕胎致毙。是该犯已毙二命。致邓步高戳伤事主。至四伤之多。刘么系满贯窃犯。又复喊夥拒伤事主。此等凶恶重犯。罪无可疑。该抚何所见而欲从末减。即如湖北省、本年经刑部改拟情实者。亦有二起。但核其情节。尚在可实可缓之间。而湖南省所改三起。竟系伤毙多命。行窃拒捕重犯。断无可缓之理。秋谳大典。自应悉心研究。务协情法之平。伊星阿平日办事。尚属认真。何于此等重案。定拟错误如此。伊星阿、著传旨严行申饬。　　

○是日、驻跸南石槽行宫。　　

○甲戌。上回銮。　　

○诣安佑宫行礼。　　

○幸圆明园。　　

○旌表守正被戕河南确山县民田周来妻丁氏。　　

○乙亥。谕军机大臣等、据特成额奏、将现获西洋夷人吧口□地哩＜口英＞等四名。并究出接引伴送。从习天主教之刘绘川等十人。解京审讯。尚有未获各犯。现在咨拏等语。前因伴送夷人之福建人蔡伯多禄、及粤省之谢隆茂、并在逃之湖北人张永信等、俱系要犯未获。业经传谕各该省督抚。严行躧缉。此时曾否就获。该督抚等、必须严饬文武员弁。上紧查拏。毋致日久远扬。至摺内称在逃张永信、遗存经卷箱内。查有刷印纸单一张。系四川成都县人黄熉所刻。词语荒谬不经。似该省亦有从习天主教之人。并著李世杰、密缉审明具奏。又昨据毕沅奏、拏获私奉天主教焦振纲之子焦明贵、供称。秦禄、系山西祁县人。均与西洋人认识等语。著传谕农起、即行缉获解京。归案办理。再该督奏称、粤东送到通事柯成。陈大祜、二人。止能通西洋语言。现获之四人。系噫咑喇哑呶国人。伊等不能通晓等语。通事必须晓习该国语言。始能明晰。前此孙士毅、何未询问。遽行咨送。以致言语不通。无从讯供。著传谕孙士毅、选择通晓噫咑喇哑呶国语之通事一二人。迅速送京。以备质讯。将此由五百里各传谕知之。　　

○命兵部尚书庆桂、在紫禁城内骑马。　　

○丙子。谕、本年三月。据驻劄喀什噶尔办事大臣保成等奏到、喀什噶尔迤外色默尔罕地方。有匿居从前叛逆被戮回匪大和卓布拉尼敦之子萨木萨克、潜使伊跟役回子托克托素丕等、向喀什噶尔回子默罗色帕尔等、通寄书信。诱取银两一案。朕看此事。不过将托克托素丕、默罗色帕尔等、拏获办理。以示警戒而已。不意萨木萨克。所使回子托克托素丕等来时。因在布噜特散秩大臣阿其睦之弟额穆尔家。私行留宿情节。被喀什噶尔阿奇木伯克鄂斯璊访出。额穆尔惧其查办。即私将托克托素丕打死。因此阿其睦、又徇庇伊弟。思为脱罪。向英吉沙尔之阿奇木伯克阿里木合谋。诬告阿奇木伯克鄂斯璊。亦曾受过萨木萨克书札。而绰克托系总理回疆事务参赞大臣。并不深究事之情理。冒昧前往喀什噶尔。以图苟且姑息。令阿其睦等、祇与鄂斯璊赔罪讲和。以致纷扰不成事体。故将绰克托革职、拏交刑部治罪。各情节。前后俱降有谕旨。此事非止绰克托意欲消弭。即阿桂、伊勒图意见。亦欲将就了局。彼时朕为此事。曲尽筹画。如不将阿其睦等拏办。不久逃逸。于喀什噶尔、必致有事。故即降旨令保成等、将阿其睦等、拏获解赴热河。朕亲审讯。阿其睦惧罪。其俟八月马肥逃逸生事之说。俱不敢承认。朕以阿其睦前经奋勉出力。又轸念其年老。免死监禁。俟将在逃之伊子燕起、拏获解送到京时。与阿其睦一同质审。自可水落石出。幸而经朕屡降谕旨。令保成等如此断决办理。若依绰克托之姑容。将来必致如阿其睦跟役人等所供。本年八月马肥后。生一事端逃避。或绰克托妄行拏获无涉之额森、阿三拜、及昆楚克等。倘不肯从行。亦如燕起震惊。以致各处逃遁。酿成事端。而掉克托又纷纷调集各处兵丁。似喀什噶尔有何等大事。以致震惊回众。则竟成何事体。彼时如照依绰克托等消弭办理。必致将鄂斯璊曲枉治罪。而阿其睦等、始可甘心。将朕此等出力回奴。转行治罪。有是理乎。今绰克托理应从重治罪。但彼时伊不过糊涂无知。惟图息事。况此事朕已降旨详悉训饬。办理已结。阿其睦等、亦未能滋生事端。而绰克托之罪。较之甘肃办事不妥。以致该省回民叛逆之李侍尧、罪案尚属微轻。著施恩将绰克托之罪赦免。即行释放。令其家居省过。反躬愧悔。朕办理万几。无一事不揆度机宜。秉公办理。将此通谕内外臣工、咸使知之。　　

○调镶黄旗蒙古副都统松筠、为正红旗满洲副都统。　　

○以管理健锐营大臣普尔普、为正白旗护军统领。　　

○丁丑。谕、昨因卢沟桥下淤沙过甚。命金简、会同刘峨、前往查勘。兹据金简等奏称、拟于中泓五孔之上游下游。抽沟三道。如川字形。各宽五六丈等语。卢沟桥下积淤年久。必须挑浚宽深。大溜方可直达。若仅抽沟三道。水缓不能刷沙。日久又复淤垫。著依中泓五孔口面。全行相连挑挖。俾上下游一律宽深。河流畅达。永无淤沙停蓄之患。方为有益。此事即交金简、率同永定河道陈琮办理。并著和珅、派拨步军。分段挑挖。所需银两。即于五城平粜麦石钱文、搭放兵饷余剩项下动支。如有不敷。即行奏请支领。所有一切估办事宜。仍著和珅、金简、酌拟具奏。　　

○戊寅。上诣大高殿、寿皇殿、行礼。　　

○还宫。　　

○谕、刑部核拟狄福儿行窃。致伊父狄和、愧忿自缢身死。问拟绞决一本。细阅本内供词。有我父亲说我不听教训。出去做贼。没脸见人。我说有我承当。与尔无干等语。是其父之愧忿自尽。实由于此。狄福儿出言顶撞。即无行窃情事。已属忤逆。此系本案紧要关键。何以贴黄内转未声叙明晰。殊属疎漏。除狄福儿照拟绞决外。著刑部存记。嗣后遇有此等紧要情节。务于贴黄内详细摘叙。毋得再有遗漏。　　

○又谕、据孙士毅奏、审拟龙门协副将承禄、治罪一摺。已批该部议奏矣。阅其摺内。据承禄供、前在江南游击任内。坠马伤腿。值患处作痛。曾坐轿数次等语。武职人员。违例坐轿。不特满员在所禁止。即汉员亦向来不准。屡经申明降旨。昨因副都统果星阿、在山海关私自乘轿。复降旨通行饬谕。承禄身为满洲。由佐领补放游击。洊擢副将。自当倍加奋勉。以训练兵丁弓马为事。乃该员先自偷安坐轿。又安望其整顿戎行耶。今承禄业经治罪。但该上司等、何以漫无约束。任听其公然坐轿。所有失察之总督提镇等、著查明交部议处。经此次重行申禁之后。如武职人员。仍敢有违例乘轿者。一经参奏。朕必将该员加倍治罪。若督抚提镇等、不行查参。别经发觉。并将该督提等、一并从重议处。将此通谕知之。　　

○又谕、右卫城守尉常庆、奏请陛见摺内。引用许多成例。而于奏摺前。止写奴才宗室常庆字样。其某处城守尉字样。并不声明。甚属含糊。城守尉等微员甚多。其官衔及何地方。不缮写明白。祇写其名具奏。竟至无所分别考据。且城守尉职任、事亦无多。三年前已经来京陛见。今又何必巧饰。引用许多成例具奏耶。伊如将地名声明具奏。朕或有应询彼处之事。自令伊前来陛见。今如此含糊具奏。实属昏愦之至。已于伊摺内批示停止外。著将常庆申饬。　　

○赈恤陕西华州、大荔、华阴三州县、本年水灾饥民。并予缓徵。　　

○己卯。孝慈高皇后忌辰。遣官祭福陵。　　

○谕、朕年老寡寐。每日夙兴。原可于养心殿视事。诸臣自家入朝趋直。住居稍远者。其起身必当更早。大学士嵇璜、蔡新、伍弥泰、俱年逾七旬。现交冬令。气候渐冷。若冲寒早起。于颐养之道。究属非宜。嗣后嵇璜、蔡新、伍弥泰、俱著加恩令其于日出后进朝。如遇风雪冱寒之日。即不入直亦可。其三品以上七旬以上之大臣准此。以示朕优眷老臣之至意。　　
</div>
    <div class="pagination">
<a href="清实录乾隆朝实录_page1560.html">上一页</a><span>...</span><a href="清实录乾隆朝实录_page1556.html">1556</a><a href="清实录乾隆朝实录_page1557.html">1557</a><a href="清实录乾隆朝实录_page1558.html">1558</a><a href="清实录乾隆朝实录_page1559.html">1559</a><a href="清实录乾隆朝实录_page1560.html">1560</a><span class="current-page">1561</span><a href="清实录乾隆朝实录_page1562.html">1562</a><a href="清实录乾隆朝实录_page1563.html">1563</a><a href="清实录乾隆朝实录_page1564.html">1564</a><a href="清实录乾隆朝实录_page1565.html">1565</a><a href="清实录乾隆朝实录_page1566.html">1566</a><span>...</span><a href="清实录乾隆朝实录_page1562.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
