<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 99 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 99 页/共 848 页</h1>
    <div class="content">
○谕军机大臣等、本日据琦善奏、筹办东省水利摺内。称蔺家山坝、为宣洩微山湖盛涨而设。向由江省经管启闭。现在金乡鱼台二县挑浚河道。与湖滨切近。请于微湖盛涨之时。准东省一面咨会。一面先行委员启放。俟空运过竣。再将该坝改建。并修理十五孔桥。或酌挑伊家河。以为一劳永逸之计等语。湖水因时启闭。攸关运道民田。上游宣洩。则下游受水之区。情形著重。必须通盘筹画。计出万全。方为妥善。著孙玉庭、黎世序、查明微山湖盛涨时。是否可以由东省委员启放。抑仍须照例由江省经管启闭之处。据实具奏。该督等务当不分畛域。悉心筹度期于两省河务。均有裨益。是为至要。将此谕令知之。　　

○又谕、琦善奏东省水利。尚须通盘筹画。未便草率举行一摺。东省近年以来频遭水患。全在溯委穷源。择其紧要关键。相机疏浚。使无壅溃。琦善所奏东省水势情形。甚为详悉。著即照议妥为办理。至金乡鱼台二县、因挑穵河道。豫借养廉银两。前经程含章奏明先行给发。著即如所请、分年流摊归款。毋庸按亩摊徵。该二县河道新修工程。著定以三年为限。如限内河道淤塞。即饬令原办之员赔修。毋稍徇庇。将此谕令知之。　　

○陕甘总督那彦成、奏谢番案议叙恩。得旨、嗣后事事倍当奋勉。以期永承恩眷。在卿则有光于前人。在朕则不失知人之名。实有厚望焉。所奏具见丹忱。　　

○山东巡抚琦善奏报、东省现甫得雨。尚未深透。仍虔诚祈祷。得旨、一经沾足。即行奏闻。以慰廑念。　　

○户部议准、福建巡抚叶世倬疏报、侯官县开垦水田七十九亩有奇。照例升科。从之。　　

○癸酉上奉皇太后幸蓬岛瑶台。观竞渡。幸同乐园。　　

○甲戌。谕内阁、本年七月二十五日。皇考仁宗睿皇帝三周年忌辰。朕应恭诣昌陵致祭。但念彼时秋稼尚未登场。跸路所经。一切扈从人等。不免有所践踏。朕敬体皇考在天之灵。子惠重农至意。不得不从宜稍为变通。届期遣皇长子奕纬、敬赴昌陵。恭代行礼。朕于九月十七日、躬祭历代帝王庙。礼成后、恭奉皇太后启銮。驻跸黄新庄。二十日至梁格庄。二十一日、朕恭谒泰陵。泰东陵。昌陵。礼成后、恭奉皇太后回銮。于二十四日还宫。所有一应事宜。著各该衙门敬谨豫备。　　

○命协办大学士户部尚书英和、吏部左侍郎王引之、教习庶吉士。　　

○授一甲一名进士林召棠、为翰林院修撰。二名进士王广荫、三名进士周开麒、为翰林院编修。　　

○命湖广江西两省前经停解京通各仓铺廒本色松板。自本年为始。按年全解。从仓场侍郎和桂等请也。　　

○乙亥。谕内阁、户部奏、安徽省官垫民欠钱漕一案。著照所议。将该抚单开苏景眉等十员、前在旌德等县任内、应赔银五万六千七百三十六两。俱免其著追。其已故结报家产净尽之张秉机等四员、应赔银一万三千三百八十八两零。米三百三十石零。著照例准其豁免。未经结报各员、著再行查明报部核结。所有现任候补告病降革遣戍各员、垫完之款。著该抚督同藩司、迅速分咨各旗籍任所戍所。严行催追。务令如限清完。毋得再有悬宕。至该抚此次开列各员应赔银数。并未将从前垫用何款。确切指明。著该抚详查将报部之款。先行归清。造册送部。其未报之款。亦即自行设法归清。不得以无款可归为辞。另请筹补。嗣后各直省徵收钱粮。著该督抚严饬各该藩司、将垫完民欠名目。永远革除。以杜流弊。　　

○丙子。谕内阁、本日据都察院奏、河南民人郑元一、呈递伊故父郑佩韦所撰条陈一册。著交程祖洛就近传到李福臻、查明究系何人所撰。审讯明确。据实具奏。郑元一、该部照例解往备质。所有条陈原册。著一并发交程祖洛阅看。寻奏、据李福臻供、条陈实系郑佩韦所撰。经郑元一倩伊代为誊写。郑元一、李福臻、应照违制及不应重律分别折责发落。从之。　　

○又谕、魏元煜奏、湖南三帮催趱不力各员弁、请暂行摘去顶带等语。湖南三帮来淮。较上年迟至五日。其时江西在后数帮。尚未全数挽过各闸坝。业已赶上。虽于渡黄大局无误。但值船行紧要之际。该弁等并不设法赶趱。以致过淮脱空。究属不力。湖南头帮千总周凯、二帮千总龚世雄、三帮千总周雅臣、俱著暂行摘去顶带。如果沿途无误。到通交卸全完。再行奏请给还。　　

○又谕、张大以累减释回人犯。辄敢开设赌局。因百三索分钱文。起意谋殴致死。仍复狡不承招。刑部援照众证确凿例、拟绞请旨。张大著问拟绞监候。赶入本年秋审情实办理。　　

○河南布政使杨国桢、奏报到任谢恩。得旨、理财用人四字。是汝专责。要在公勤。勉为好官。无忘面谕。　　

○命摉捕陵寝树株松虫。从守护东陵贝子绵岫等请也。　　

○丁丑。引见新科进士。得旨、一甲三名林召棠、王广荫、周开麒、业经授职外。杜受田、鲍俊、卞士云、陶福恒、岳维城、常太淳、黄仲容、汪世樽、高树勋、池生春、鲍文淳、李品芳、杜中士、张琴、孙瑞珍、沈拱辰、王成璐、郑荣九、丁善庆、刘源灏、褚登、孙济、韩振欧、黄士瀛、李彦彬、黄爵滋、胡德璜、觉罗普庆、万家福、周良卿、梁宝常、丁铠、李莼、李菡芳、王燕堂、宗室华德、石景芬、郑敦亮、周仲墀、万贡珍、蒋方正、林士傅、袁履方、和色本、曾毓璜、俱著改为翰林院庶吉士。管遹群、张晋熙、叶沅、江绍憘、黄福垕、董作模、汤鹏、郝善、黄光焯、保肇基、许球、田润、米绘裳、马利文、王用宾、陈克让、何允元、谢鹤翎、寻步月、刘恺、王有树、黎攀镠、吴式群、沈濂、熊光大、胡长庚、齐斌达、朱銮廷、李龠通、刘裕鉁、朱鸣英、宗室奕□□帛、岳魁、王仁照、宗室海朴、梁葆庆、马文波、文懿、赫特贺、虞协、何大经、成山、王懿德、林彭年、冯德馨、吉明、胡嗣瑗、王志超、毛含昱、丁建业、宗室文溥、雷鸣、俱著分部学习。靳登泰、张敦道、张兼山、刘功杰、赵文麟、林丹云、曾际虞、林树仪、张大业、郭道生、周含万、陈凤来、史秉直、郭梦龄、虞煐、董桂科、秦福照、徐应照、汪霦原、文光、张珍臬、陈师鲁、沈逢恩、张于淳、瑞光、余福谦、陈凤图、曹春晓、陆嗣渊、富明阿、李敏贤、高中谋、陈希敬、庆恩、毕楷、郭维暹、汪封渭、李锦源、刘承本、郭安钰、钟章元、赵任、胡允珍、贾宝廷、靖厚钦、刘家麟、黄迪策、袁应城、陈盛朝、蔡发甲、张希哲、唐价人、张恩溥、周起岐、魏崧、华时中、罗定约、张映暐、朱性堂、范馝桂、陈志魁、李万仓、特克兴额、丁良弼、荆槐芳、刘本清、陈遇隆、江文炜、白荣西、田瑞瑛、林萃禧、阎汝舟、罗仲玉、魏儒珍、刘筑岩、李百龄、周之瑀、梁舆、李超凡、苏捷卿、黄云书、甯云程、王垲、俱著交吏部掣签。分发各省。以知县即用。额外主事史致蕃、著以六部主事即行选用。余著归部铨选。　　

○抚恤琉球、吕宋、遭风难夷如例。　　

○戊寅。上诣绮春园问皇太后安。　　

○己卯。上诣大高殿行礼。时应宫拈香。　　

○还宫。　　

○谕内阁、孙玉庭等奏、请将卫滩地亩。仍改归旗丁垦种一摺。江南苇荡右营草地。向系拨给大河卫丁垦种。嗣因卫滩芦苗较旺。将产柴之五百余顷。改归河工采办。并岁给旗丁津贴银两。兹据该督等查明、现在柴质茸细。不适工用。若仍前采取。徒滋虚费。著照所请、自本年为始。将卫滩地亩。仍给大河卫丁领垦。俾收获耔粒。以资津贴赡运。其地租即令卫丁完纳。至黄河南岸长堤护堤地十五顷零。现已归官。所有租价银四两零。著准其豁免。该部知道。　　

○以故奉恩将军绵翔子奕萃、袭职。　　

○乍浦副都统墨尔格纳、因病休致。赏半俸。调镶蓝旗汉军副都统黄文煜、为乍浦副都统。以内务府大臣广泰、兼镶蓝旗汉军副都统。　　

○命保举堪胜水师总兵之福建台湾协副将陈化成、送部引见。　　

○修福建台湾厂遭风击碎战船。从总督赵慎畛请也。　　

○以夏至祭地于方泽。自是日始。斋戒三日。　　

○庚辰。谕军机大臣等、孙玉庭奏、查拏积枭张建礼等、及衙蠹胡成、王琯等犯。现俟漕船全帮北渡后。即回省亲提拏获单开各匪。审究严办等语。此等凶淫恶匪。立就捦获。甚快人心。可嘉之至。张建礼为江南山东河南各处私枭巨魁。白龙王庙私关。即其派出党羽。系著名积恶最要首犯。王琯系蒙城皂役。张建礼之耳目。先经升任颍州府杨国桢、访拏收禁。后任被朦释放。仍复勾串作恶。该二犯狼狈为奸。在各犯中尤为稔恶。傥经杨国桢访拏收禁后。即行从严惩办。何至日久稽诛。该督即查明杨国桢之后任。系何姓名。其被朦是否有因。或竟有徇庇故纵情弊。即行据实奏闻。至张建礼平日护枭窝盗。扰诈良民。强占妇女。恶迹累累。除将该犯家产查封。被占妇女查明释放外。必应严行惩办。其现获之王琯、济恶之胡成、张斌、及探信之回民朱廷松、俱著隔别严审。定拟具奏。其未获之陈三一犯。亦著上紧缉拏。毋任纵漏。将此谕令知之。寻奏、王琯一犯。系前署蒙城县知县王郊、被朦释放。尚无庇纵情事。俟定案时附参惩处。得旨、所奏均悉。讯明按律定拟具奏。　　

○修江南苏松镇标六营战船。从协办大学士总督孙玉庭请也。　　

○户部议准、湖北巡抚杨懋恬疏报、黄冈县丈出水田四顷二十五亩有奇。照乾鱼麻铁等则升科。从之。　　

○辛巳。遣官祭关帝庙。　　

○谕内阁、阮元等奏、借款发商生息。以资缉捕经费一摺。广西省近多抢劫拜会之案。节经议设水陆缉捕章程。并筹捐经费。奏拨津贴。现据该督等体察地方情形。仍恐捕费日久支绌。著照所请、准其于广西藩库贮存空缺养廉款内、借动银十五万两。以五万两、发交广西省典商、领运生息。自发典之日起。以二十年为限。按年一分生息。每年息银五千两。以二千五百两、归还原本。以二千五百两、留存办公。俟限满归还原本。即将发商银五万两、永远生息。其余借动银十万两、著解赴广东。交该运司发商生息。援照长芦成案。加利缴银二十万两。以发商之日起。作十五年均匀交纳。每年本息带缴银一万三千三百三十三两零。由该运司解交广西。亦以一半归还原本。以一半为捕费支用。其每年提还本银。著该督等报部查核。所收息银。饬令该藩司随时动支。于年底造册、报明督抚衙门存案。毋庸报部核销。该部知道。　　

○又谕、杨懋恬奏、筹借银款。供支耗羡一摺。湖北省文职养廉、及例支杂款。向系在各属耗羡、并田房商膏关税盈余、两淮运司匣费各银两内、动支发给。兹据该抚查明、两淮应解银两。业经奏明分限带徵。其该省耗羡钱粮。已分别豁免缓带。本年各官养廉。无项支给。著照所请、准于萧姓生息等款内、共借拨银二万四千两。以备支放。俟耗羡完解充裕。即行归款。该部知道。　　

○江苏织造延隆、奏报关税事宜。得旨、嗣后认真经理。严查积弊。所议毋庸添设口岸之处。甚有识见。　　

○壬午。夏至。祭地于方泽。上亲诣行礼。　　

○幸圆明园。　　

○诣绮春园问皇太后安。　　

○叶尔羌办事大臣穆通阿年老。命来京。以塔尔巴哈台参赞大臣特依顺保、为叶尔羌办事大臣。委散秩大臣哈齐香阿、为塔尔巴哈台参赞大臣。　　

○命西宁办事大臣武隆阿来京。以内阁学士松廷、为西宁办事大臣。　　

○命英吉沙尔领队大臣德通来京。赏伊犁领队大臣色普徵额、三等侍卫。为英吉沙尔领队大臣。以乾清门头等侍卫祥云保、为伊犁领队大臣。　　

○以方泽大祀。渥沛甘霖。予在坛执事及随从官员等纪录赏赉有差。　　

○癸未。以江苏淮安、徐州、海、三府州距省窎远。命嗣后秋审及遣军流徒人犯。由各该巡道就近审勘。限期处分。照臬司例。从协办大学士总督孙玉庭请也。　　

○甲申。谕内阁、琦善奏、山东省各官养廉。向系州县自行留支。因有摊廉津贴之款。先在司库垫发。各州县视为捐款。延不完解。现查明捐廉各款。有减无增。而库项久悬。亟须量为变通。著照所请、自道光三年秋季为始。将州县养廉、暂行解司。按季给领。俾随时扣收垫项。仍责成藩司确查、先尽本任扣拨。各清各款。毋任含混及藉端克扣。其从前未完银两。并著严行追缴。俟扣收清楚。再行奏归州县留支。以重库项。　　

○又谕、候补县丞常庆、在内务府衙门呈控上驷院办事官员舞弊各款。著交刑部审办。上驷院郎中景星、员外郎海保、俱著解任。听候刑部传讯。至所控广储司银库库使福安、冒领孀妇钱粮。著将福安革去库使。一并交刑部审明定拟具奏。其失察冒领钱粮之该管各官。著刑部拟结后。移交兵部查取职名。照例分别议处。　　

○直隶总督蒋攸铦、奏报保定各属得雨。得旨、览奏欣慰。京中亦于十四五两日。连获甘霖。入土深透。朕曷胜感悦。　　

○命上年年班曾经陛见之宁古塔副都统和福、本年不必来京。准轮应年班之三姓副都统扎塔木保、阿勒楚喀副都统穆腾额、来京。　　

○候补内阁学士莫晋、因病乞假回籍。允之。　　

○旌表守正捐躯浙江海盐县民许幅老妻张氏。　　

○修顺天府大兴宛平二县忠义忠孝节孝节义等祠。从总督蒋攸铦请也。　　

○乙酉。皇后千秋节。宫内行礼如仪。在外公主、福晋、命妇、进内行礼。停止筵宴。　　
</div>
    <div class="pagination">
<a href="清实录道光朝实录_page98.html">上一页</a><span>...</span><a href="清实录道光朝实录_page94.html">94</a><a href="清实录道光朝实录_page95.html">95</a><a href="清实录道光朝实录_page96.html">96</a><a href="清实录道光朝实录_page97.html">97</a><a href="清实录道光朝实录_page98.html">98</a><span class="current-page">99</span><a href="清实录道光朝实录_page100.html">100</a><a href="清实录道光朝实录_page101.html">101</a><a href="清实录道光朝实录_page102.html">102</a><a href="清实录道光朝实录_page103.html">103</a><a href="清实录道光朝实录_page104.html">104</a><span>...</span><a href="清实录道光朝实录_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
