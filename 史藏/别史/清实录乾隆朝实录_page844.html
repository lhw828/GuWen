<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 844 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 844 页/共 1860 页</h1>
    <div class="content">
○又谕曰、托恩多奏、钱粮工程报销案件清单内。有乾隆六七年间核减银两。至今尚未完结者。外省动用钱粮。及工程报销。均关帑项。自应上紧办理。俾尘案速清。倘年复一年。势必渐归无著。前此屡经降旨。令各督抚加意清厘。毋任因循羁搁。何以该省未完案内。尚有历年如许之久、而未经办竣者。著传谕该抚、将此数案。速行催趱完结。嗣后凡有似此者。并著随时留心清理。毋仍蹈外省向来废弛积习。　　

○辛亥。谕、廷试士子。为抡才大典。向来读卷诸臣。率多偏重书法。而于策文、则惟取其中无疵颣。不碍充选而已。敷奏以言。特为拜献先资。而就文与字较。则对策自重于书法。如果文义醇茂。字画端楷。自属文字兼优。固为及格之选。若其人缮录不能甚工。字在丙而文在甲者。以视文字均属乙等。可以调停入彀之人。自当使之出一头地。况此日字学稍疎。将来如与馆选。何难临池习之。倘专以字为进退。兼恐读卷官有素识贡士笔迹者。转以此藉口滋弊。非射策决科本义也。现在定例拟选十卷进呈。须俟引见、始定名次。衡文尚待观人。而阅卷时竟先抑文重字可乎。又向来读卷官。虽例不回寓。然皆各觅公所散住。地非锁院。人得自由。在监试王公大臣等、既不能各分一员。同居纠察。而读卷诸臣。从容退息。亦何不可遣人回家。潜通消息者。此而置之不问。则凡乡会试之设法关防。又何取焉。且试策不过一二百卷。以十四人公阅。即一二日亦可竣事。乃迟这三五日。始行进呈。晨集暮散。展转须时。于形迹尤为未协。著大学士、九卿、将嗣后读卷官、如何参核文字。务令取择适中。并作何住居、监察、刻期竣事之处。一并详悉议奏。以协朕期于名实俱副。肃清衡校之至意。寻议、廷试读卷。自应取文义醇茂者。拔置上第。若策对全无根据。即书法可观。亦不得入选。至读卷官各觅公所散住。诚非设法关防之意。查向来读卷。俱在内阁。本年经大学士臣来保、奏明在文华殿阅卷。应请即于文华殿两廊、传心殿之前后房间、及派出监察之王大臣、科道、收掌、等官。一同住宿。再每科试策。不过二百余卷。旧例读卷十四人。未免过多。嗣后将应行开列人员。请简八员。足资办理。再阅卷请定限二日。拟定十卷进呈。从之。　　

○云贵总督爱必达等奏、滇省各属城垣。其给发工帑。及既经修竣保固。并无庸修之处。谨就本省情形。设立章程。酌拟条款。以期经久完善。一、原估银数。在千两及万两以上者。先发五分。俟工程将半。再发三分。收工时、发一分。扣留一分。俟报部准销。再行找发。如有核减。即于此内扣除。一、工程银数。在千两五千两以上者。定限六个月完工。一万及二万两者。八个月。二万至三万两者。一年。责成该管道府查催。一、未修城垣。小有坍塌。随时可修整。如坍塌过多。即将丈尺通报立案。于农隙时、酌拨民夫。次第修理。责成该地方官确估。不得扶捏。一、既修城工。保固三年后。责成现任地方官。随宜修葺。毋致积久倾圮。一、动用民夫。应查额粮若干。需用民夫若干。公平轮拨。不得藉端加派。一、滇省城垣。现经分年兴修。即不应有坍塌。地方官交替时。遇有坍塌。新任官即行揭报。勒令前任赔修。一、滇省各府城垣。每年应责成迤东、迤西、两道巡查。其各厅州县城垣。责成该管知府督查。随宜修缮。一、城工向有官民捐修之例。如遇坍损。地方官及富民绅士。有急公好义者。应从其便。仍照定例分别办理。得旨、如所议行。　　

○以革职侍郎德尔格为郎中。驰驿前往辟展、随副都统定长办事。　　

○壬子。夏至。祭地于方泽。上亲诣行礼。　　

○御养心殿、召读卷官入。亲阅定进呈十卷甲第。　　

○谕、今岁廷试。有条对策问。以古之屯田为劳民。今之屯田。劳民正所以惠民者。新进摭拾陈言。不悉实政。固不足怪。然现在新疆垦种。实无一劳民之事。以书升论秀者。尚不免形诸廷对。何况蚩蚩无识之徒。以讹传讹。伊于胡底。故有不得不明白宣示者。西陲戡定。回部悉平。朕之初念。岂务为好大喜功。今亦不过辑其旧部。复其本业而已。又安肯转事劳民动众。盖回人等。本以种艺为生。自为准夷驱使执役。伊犁各处。习耕佃者。延袤相望。今当扫穴之余。在残众自营生计。不过还其所固有。而驻防大臣等、循行劝垦。亦惟用其人以垦其地。曾有一内地百姓。抑之负耒而往者乎。总督杨应琚、前此酌筹屯务。于派驻兵丁。采买牲畜。部署颇涉纷繁。朕以其未得此事要领。屡降谕旨。令其从容随宜经理。今日奏到。伊亦自知前议之非。并称各就本地力量情形。因利乘便。可规久远。则前后擘画缘起。历历可数。至应遣之犯。议令前往种地。以减死之人。而予以谋生之路。伊等既不得谓之民。又安得谓之劳也。且朕规画此事。更有深意。国家生齿繁庶。即自乾隆元年、至今二十五年之间。滋生民数。岁不下亿万。而提封止有此数。余利颇艰。且古北口外一带。往代皆号岩疆。不敢尺寸踰越。我朝四十八部。子弟臣仆。视同一家。沿边内地民人。前往种植。成家室而长子孙。其利甚溥。设从而禁之。是厉民矣。今乌噜木齐、辟展、各处。知屯政方兴。客民已源源前往贸易。茆檐土锉。各成聚落。将来阡陌日增。树艺日广。则甘肃等处无业贫民。前赴营生耕作。污莱辟而就食多。于国家牧民本图。大有裨益。夫利之所在。虽禁之而不能止。民可使由。不可使知。将来亦徐观其效而已。朕又何所为而先事劳之。前此武功告成。不过偏师尝试之。而好议者或云黩武。今办理屯种。亦祇因地制宜之举。而无识者又疑劳民。朕实不解。且付之不必解。而天下后世。自有公论耳。因阅对策。特降此旨。并将杨应琚奏摺、通谕中外知之。　　

○军机大臣议奏、陕甘总督杨应琚奏称、叶尔羌旧制钱。以普尔五十枚、为一腾格。作银一两。回民岁贡。兵丁月饷。以此为准。后市钱稍广。经舒赫德等奏、请每银一两。以七十文为定。现在市钱日益平减。至以钱百、抵银一两。并一百零十文不等。官兵月领钱数十文。不抵应关饷银之用。既无可加增。又不便议令回民增钱上纳。请将现铸之钱。重如其旧。惟较旧样微薄而加广。于钱面添铸回子字一分二字。以钱百、作银一两。铸出新钱。即散为现驻官兵月饷。所有回民岁贡。亦照此为则。查钱法之低昂。由于市值之多寡聚散为权衡。时增时减。本无定准。在内地尚不能强绳以官法。节制以定价。况在回部地方。鼓铸伊始。收旧铸新。广为流通。则钱价日就平减。亦属物情自然。此时祇宜酌市值之贵贱。以定出纳之准。若必拘以一文抵银一分。百文作银一两。则该处白金。本属稀少。现在白银一两。已换至一百零五文至十文不等。焉知将来不再加平减。则官兵等支领百文之钱。仍不抵其应关饷银之用。况钱式早经颁定。又复减薄分数。于钱上铸明定值。强制回众以不得增减。微特势所难行。转致更张成例。该督杨应琚业回甘肃。请交舒赫德、酌量市值情形。随时妥协办理。所有该督请改定之处。毋庸议。至所称阿克苏、每年有贡纳铜觔。库车亦有产铜之山。应令该处回民。量力输纳。即于应徵贡赋内扣抵。以资鼓铸。事属可行。应一并令舒赫德、查明妥议具奏。得旨、依议速行。　　

○又议奏、据陕甘总督杨应琚奏称、现在军务已竣。台站马匹。应酌分缓急。口外办事大臣、如所奏紧要。仍用六百里传牌速递。如寻常奏报者。皆用四百里。应如该督所请。令办事大臣、酌量轻重缓急。如不必遽奏之件。即稍迟数日。积有数件。再行驰递。并或有应奏之事。适他处军报经过。亦即顺便附奏。于传牌内声明。以免另发。从之。　　

○办理陕甘总督事甘肃巡抚吴达善奏、乾隆十九年。因西域军务。甘省口内。自肃州至宁夏之花马池。安设正腰站七十六塘。每塘额马二十匹。兹军务告竣。各处往回摺报较少。应请每塘裁去四匹。酌留十六匹。尽敷驰递。所裁马。即补驿马倒缺之数。有疲敝不能供差者。变价于军需项内归款。得旨、如所议行。　　

○癸丑。上御乾清宫、恭览玉牒。　　

○御太和殿传胪。赐一甲毕沅、诸重光、王文治、三人进士及第。二甲曹文埴等五十人。进士出身。三甲陈开基等一百一十一人。同进士出身。　　

○山西巡抚鄂弼奏、晋省局鼓铸钱文。计每岁需铜二十万斤。向系各商领价办运。散赴各省采办。查上届铜商所运将完。兹据布政使详称、有殷商愿领承办。每年运铜二十万斤。以五年为限。共运一百万斤。其运脚、照例每百斤给银一十四两。于封贮两淮协饷银内。每运先发三分之一。交足再找给三分之二。每万斤、带余铜千斤。以备折耗。得旨、如所议行。　　

○甲寅。谕军机大臣等、方观承将盐山县解犯程途。绘图具奏。此特以临洺关为总路。而以临清与保定二处。两两比较。则为彼近于此耳。临洺固为河南入陕之路。但与其纡折绕道。又何如径由正定一带。取道山西。赴陕更为直捷。著传谕方观承、令其按照图内朱笔所指。由正定至山西入陕之路。并由临洺至河南入陕之路。查核程站远近。并绘一图。即行具奏。　　

○又谕曰、同德参奏、协办钱粮之县丞鲍立应。因回民孙起云、与差役马九互殴。将年逾七十之孙起云、滥刑致毙。请将该员交部严加议处。鲍立应徇庇衙役。违例杖毙无辜。若不重治其罪。何以示惩。鲍立应著革职。枷号示众。满日、照发遣民人之例。仍留该处。此等劣员。同德仅请交部议。殊属轻纵。著传旨严饬。　　

○吏部议奏、吉林副都统宗室增海奏称、伯都讷副都统衙门。向设汉字笔帖式二员。请以一员办理汉字事件。一员改作本处拜唐阿补放之缺。于通晓满洲蒙古字能繙译者挑取。令其专办蒙古事件。应如所请。从之。　　

○兵部等部议覆、山西巡抚鄂弼奏称、晋省沿边十二站。前经各驿协济马一百十匹。请即改为边站正额。其内地极冲之徐沟县同戈驿、额马六十八匹。请增四。榆次县鸣谦驿、额马六十一匹。请增五。平定州甘桃驿、为由直入晋首站。额马四十八匹。请增十七。阳曲县成晋驿、平鲁县井坪驿、忻州九原驿、亦系省北冲途。额马裁存甚少。共请酌增十三匹。此外祁县、平遥、各属。一十八驿。均额马六十二。请增一二匹、至十余匹不等。俱于次冲盘陀等驿、马内抽拨。又称、凤台县拦车镇巡检事务。请仍前归并星轺驿驿丞兼管。将该巡检移驻山阴县之岱岳站。兼管驿务。均应如所请。从之。　　

○乙卯。谕军机大臣等、据方观承奏、直省并无蝻子生发之处。惟宛平县宋家庄。间有数块。据土人云、实是土蚂蚱。现已搜捕全净等语。现在甘雨应时。蝻孽料已稀少。但不可因目前如此。遂不加意防范。即如去岁该督曾奏捕蝗已尽。而朕驻热河时。闻京师左近。仍有飞蝗经过。昨因南海子中、蝻孽萌生。遣侍卫等到彼扑灭。此岂非去岁留遗未净之明验乎。且所称土蚂蚱并非蝗蝻。何所取辨。此皆地方有司。捏词支饰。当其初生时。则诡称蚂蚱。以诿搜捕之劳。及至羽翼长成。势不可掩。则又称来自他处。并非本地所起。此种陋习。为大吏者、断不可为其所愚。著传谕方观承、仍不时留心稽察。倘将来复有萌生处所。畿辅近地。谅难掩饰也。　　

○又谕、乌噜木齐、市易哈萨克马一百三十余匹。现议暂于巴里坤牧放。俟秋季得马既多。再遣侍卫等前往分群驻牧。此项马匹。若候解到之日。始派员设立牧场。未免迟误。著传谕永瑞等、就哈萨克贸易情形。计至秋季得马若干。先行具奏。以便早派员前往。　　

○旌表守正捐躯之河南郏县民程二贵妻王氏。　　

○丙辰。遣官祭关帝庙。　　

○谕、今日朕于大西门引见人员。大臣等俱以次侍立。而太常寺卿黄登贤、私于班后、憩坐阶墀。殊属不合。著交部议处。　　

○大学士等议奏、绥远城将军恒禄奏称、各处驻防旗员。俱按翼补放。绥远城旧设蒙古、汉军、佐领四员。于乾隆十二年。裁汰二缺。每翼现存二缺。若照例按翼补放。或一时不得其人。嗣后请于四佐领下。公选技艺娴习之员通补。不必按翼补放。应如所请。从之。　　

○巡漕御史朱续经奏、臣督催漕船。抵桃源县之古城。河内砂礓。现经挑挖。始能牵挽而上。上游之小关。水浅舟滞。虽放湖水接济。而旋即消落。遇浅即剥。又前抵赵家口之徐家庄。亦复层层剥运。不可不亟筹疏浚。请饬河臣、会同漕臣详议。得旨、著白钟山、杨锡绂、会议速奏。寻奏、江南邳、宿、运河。绵长二百余里。地势本有高下。不能深浅一律。小关以上。向有间段砂礓。徐家庄逼近闸口。冲出浮沙。易于停积。且江浙船轻。间需起剥。江广船重。每帮必须剥运。经臣等雇集剥船。并将湖水次第开放。业已全数趱行无误。臣等公同商酌。目下汛水涨发。难以测量估挑。须俟水落归槽。量将浅涩应挑处所。核实估办。报闻。　　

○丁巳。谕、刑部议覆、浙江按察使李治运奏、请解犯与差役连锁一摺。仅将同行兵役人多。易启偏枯推诿为词。以毋庸议三字了之。而于李治运所奏不协政体之处。并未明言斥驳。殊属率漏。解役受贿徇情。放纵重犯。自不必言。即懈忽疏脱。加以严行惩创。亦不为过。若其签解在途。该役不过奉公差遣。初无罪名。辄牵连羁绁。是二犯矣。有是理乎。此该部定议所应首及者。至李治运摺内、奏明浙省现在即照此办理。今核覆之后。该省连锁之法。应行应止。又部议所必当及者。而亦未置一言。李治运之见。既属矫枉不情。该部应将纵犯治罪之条。详悉折衷。务令人畏犯法。始非不教而诛。亦司谳者所宜然。凡朕令该部议奏者。亦云议其可否耳。非概令以无庸议了事也。此案著刑部堂官、明白回奏。原摺发还另议。李治运向以读书人自居。今既冒昧陈奏。复率行解犯牵锁之法。读书人当如是乎。著交部议处。　　

○谕军机大臣等、黑龙江正黄旗满洲骁骑校员缺。著拟正之嘉哈图金图补授。拟陪之锡克索赉坦色木保、著记名。年来官兵。因军前有功。授职额外者甚多。各该旗缺出。应先将此项官员补授。俟录用既遍。再照旧例。拣选应升人员。庶军前效力者。不致壅滞。著交各该旗遵照办理。　　

○又谕曰、二等侍卫多隆武、在呼尔璊等处击贼。颇属奋勉。今于军营病故。虽非阵亡可比。亦殊堪轸念。著加恩赏给恩骑尉。准袭一次。仍赏银五十两。　　

○豁免安徽怀宁、桐城、潜山、太湖、宿松、望江、婺源、虹县、灵璧、泗州、盱眙、天长、五河、滁州、建平等、十五州县。泗州、滁州、二卫。乾隆二十四年水灾虫伤额赋。　　

○戊午。谕军机大臣等、伊柱奏称、屯田兵丁。已抵伊犁之海努克。现在安设村堡。修理沟渠等语。看来伊犁屯田。俱有旧迹。将来渐次开扩。更于军食有裨。著传谕伊柱、于一切应办事宜。先时相度。加意奋勉。督策回人。尽力耕耘。勿为偷惰。其地亩数目。收获情形。可遇便陆续奏闻。　　

○又谕曰、舒赫德奏、拏获阿克苏盗马回人拜密尔咱。因系积匪。照回人旧例。斩决枭示等语。回地新经平定。拏获匪犯。自应从重办理。但内地或间有无耻兵丁仆役等。偷盗回人马匹。若仍照内地之律完结。非所以昭平允。著传谕办理回部事务大臣等、嗣后回人盗本处、及内地人马匹。及内地人盗回人马匹。俱照回强例办理。并通行晓谕知之。　　

○陕甘总督杨应琚等奏、南路自哈喇沙尔至库车。二千余里。内多戈壁。马艰水草。其自布古尔和屯、至托和奈。大戈壁内。查有阿尔巴特一处。可得水草。又由托和柰东行、有地名喀喇乌苏者。近北山之深沟。水草亦有。可资牧放。其自库尔勒、抵哈拉哈阿满一站。其间另有捷径。小岭不过数处。修其山麓。培土如栈道。人马俱可安行。臣等前因布古尔和屯、至托和柰。中多戈壁。因于此二站内。安设三站马匹。俾得轮流驰递。今既查有水草之处。应将二站多备之马。尽数拨出。另于阿尔巴特、安设一台。再于喀喇乌苏、安设一台。于文报驰送既便。马亦毋庸另添。得旨、甚好。如所议行。　　

○又奏、前因阿克苏、伊犁、需马。臣于陕甘省安西等营、拨解三千匹。以一千五百匹、解送阿克苏。余留哈密、暂行牧放。仍由巴里坤解往。今接舒赫德来咨、阿克苏之马。现有三千余匹。尽敷拨用。则由巴里坤解往之一千五百匹。应移咨该处办事大臣、于经过时全数截留。即在彼牧放。如阿克苏需用。再行调解。得旨、好。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十二



大清高宗法天隆运至诚先觉体元立极敷文奋武孝慈神圣纯皇帝实录卷之六百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。五月。己未。以御史周于礼、为四川乡试正考官。司业博卿额、为副考官。刑部员外郎张模、为广东乡试正考官。编修罗暹春、为副考官。吏部郎中李敏行、为广西乡试正考官。御史吕光亨、为副考官。侍讲学士周煌、为福建乡试正考官。户部员外郎毛永燮、为副考官。编修叶观国、为湖南乡试正考官。吏部主事孔毓文、为副考官。　　

○铸给江宁、龙潭、归仁、界首、桃山、利国、夏阳、＜山司＞峿、各巡检司关防。从江苏巡抚陈宏谋请也。　　

○庚申。上诣畅春园、问皇太后安。　　

○辛酉。谕、户部议覆、仓场侍郎双庆等具题、经纪车户豫领脚价。请以辛巳年为始。分作十六年扣还一摺。此项豫支脚价。既积至十万七千七百余两之多。双庆等欲展限通融办理。亦应专摺奏请。何以祇照寻常事件。率行具题。著双庆等明白回奏。看来经纪等所欠脚价银两。日积一日。顿扣则办运无措。不扣则帑项久悬。此中调剂得宜。非双庆等所能办理。至北仓转运。向系旗丁照例帮贴银米。给经纪等剥运。无论至津至通。总属旗丁所贴之项。何以有不足资转运、复借动官帑之事。倘实属不敷。亦当另为设法。俾役力不致日就疲敝。其如何通盘筹算。酌定章程。使久悬之帑。渐次归款。而该役等亦得办公无误。可以永远遵行。日久无弊之处。著派侍郎吉庆、于敏中、前往会同方观承、确查妥议具奏。　　

○又谕、据镶蓝旗汉军都统奏称、李境革去之散秩大臣。系由恩赏。除另行办理带领引见外。查伊身尚有世袭之三等伯。世管佐领。或另行拣人。或仍留承袭等语。李境于午门内桥下淹毙人命一事。未经陈奏。是以降旨、将伊散秩大臣副都统革去。但核其情罪。止于附和不奏。尚不至革去世职。著加恩仍留伯爵、及世管佐领、并留散秩大臣。著罚俸二年。　　

○刑部议覆、浙江按察使李治运奏称、沿海居民。驾船出口樵采捕鱼。向例给照票。止填在船人数年貌籍贯。出洋时、搜查有无夹带违禁货物。以防透漏。其作何生业。并未于照内填明。是以回船所载货物。无从查核。请各船领照时即将本船作何生业。详细填注。回船时、海口官弁。将货物核对。是否与照相符。若系不应有之货。即加盘诘。倘来路不明。移交地方官审鞫。即来路有因。亦详记档簿。遇洋面报有失事。地方官开具失单。移查各口。其被劫日期。并所失货物。有与档记适符者。立即报查。则原赃不致消散。奸徒亦难漏网。应如所请。通饬沿海各省督抚、一体遵照。从之。　　

○调正白旗蒙古副都统常钧、为正白旗汉军副都统。正红旗汉军副都统观音保、为正白旗蒙古副都统。正白旗蒙古副都统和尔精额、为正红旗汉军副都统。　　

○壬戌。上诣雍和宫行礼。　　

○军机大臣议奏、黑龙江将军绰勒多奏称、索伦等处官兵。营内损坏军器。请照数制给。其项即于各该官兵应得俸饷内。分作三年扣抵。应如所奏办理。得旨、年来索伦等处官兵。在军营行走。甚属奋勉。所有损坏军器。著照数造给。不必令其赔补。但此次系格外加恩。不得援以为例。著传谕该将军等、晓示官兵。嗣后毋得任意损坏。　　

○癸亥。上诣畅春园、问皇太后安。　　

○谕、行围肄武。原为满洲旧习。皇祖在位六十余年中。每岁必出口行围。实为教养满洲至意。朕临御以来。抑法成规。岁行秋狝。本日恭阅皇考世宗宪皇帝实录。雍正四年谕旨、皇考六十年来。所行之事。朕力能效法者。无不遵奉施行。其力所不能者。则徒朕黾勉于他日。即如皇考慎重武备。每岁巡行边塞。校猎讲武一事。朕年来未一举行。而庸劣无知之员。及怠惰不堪之兵丁。颇有以朕之不往为是者。此皆愚贱之人。偷安自便。不知大体之论。国家武备。关系紧要。不可一日废弛。朕之不往。乃朕不及皇考之处。朕自知之。盖皇考德盛化神。睿思广运。巡幸所至。日理万几。略无旷缺。与在宫中无异。朕则从朝至夕。殚竭心力。尚恐经理未周。实无暇及于校猎行围之事。此朕不及皇考者也。皇考神武天授。挽强贯札之能。超越千古。众蒙古见之。无不惊服。而朕之技射。不及皇考矣。皇考圣体康强。如天行之常健。春秋已高。犹不减壮盛之时。而朕之精力。又不及皇考矣。是以临边讲武之事。未曾举行。祇于前岁令皇子出口行围。以习训练。而武弁及旗员引见。皆试以技射而后用之。朕欲俟经理政事。悉皆得宜。即当于农隙之时。躬行狝狩之礼耳。仰见皇考世宗宪皇帝、虽十三年未经行围。而圣心实欲训练满洲。人皆娴于武事。朕每年秋幸木兰。亦仰体皇考效法皇祖之心。为教养满洲之道也。且于围中批答奏章。事事办理如常。从无停搁。即随围官员兵丁。亦时加赏赉。伊等当体朕心。讲求骑射。不可习于偷安。废弃满洲旧习。将此通谕八旗知之。　　

○又谕曰、九如所袭公爵。原系恩封。著领侍卫内大臣、会同宗人府、于承袭有分人员内。拣选带领引见。九如之子。亦著一体拣选。　　
</div>
    <div class="pagination">
<a href="清实录乾隆朝实录_page843.html">上一页</a><span>...</span><a href="清实录乾隆朝实录_page839.html">839</a><a href="清实录乾隆朝实录_page840.html">840</a><a href="清实录乾隆朝实录_page841.html">841</a><a href="清实录乾隆朝实录_page842.html">842</a><a href="清实录乾隆朝实录_page843.html">843</a><span class="current-page">844</span><a href="清实录乾隆朝实录_page845.html">845</a><a href="清实录乾隆朝实录_page846.html">846</a><a href="清实录乾隆朝实录_page847.html">847</a><a href="清实录乾隆朝实录_page848.html">848</a><a href="清实录乾隆朝实录_page849.html">849</a><span>...</span><a href="清实录乾隆朝实录_page845.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
