<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 480 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 480 页/共 681 页</h1>
    <div class="content">
○甲午。遣官祭关圣帝君。　　

○乙未。上回宫。　　

○丙申。上御太和殿视朝。文武升转各官谢恩。　　

○上幸畅春园。诣皇太后宫、问安。　　

○上谕地士等曰、御史刘子章条奏、莅外任者、毋令多带家口。所奏良是。汉人所带有限、汉军有多至数百人者、亦有令旗下闲散人随去者、允宜禁饬。其令九卿确议以闻。又谕曰、御史刘子章、又条奏、各省应设恤刑官。夫地方督抚、皆朕简任之臣。倘不堪任用、则诸事无一可委者。况督抚尚不可委任、岂恤刑小吏、反能雪其冤抑乎。若置恤刑、是徒增地方供应以累小民矣。添设官吏、全无禆益。著还其奏。　　

○戊戌。升内阁侍读学士色德里、为内阁学士兼礼部侍郎。　　

○庚子。科尔沁土谢图亲王沙津、坐罪禠革。命其兄之子阿拉善、袭爵。　　

○辛丑。和硕显亲王丹臻薨。遣大臣一员、侍卫十员、往奠茶酒。命皇五子允祺、皇七子允祐、及领侍卫内大臣侯巴浑德、内务府总管都统马思喀、料理丧事。赐鞍马二匹、弓矢撒袋一副银一万两。　　

○壬寅。上诣皇太后宫、问安。　　

○差往广东剿抚猺人都统嵩祝等疏言、臣等奉命剿抚猺人、于二月二十一日抵廉州府、勘视猺人所居山寨。即于要地、设立营垒、挑筑濠堑、将三省官兵、分营罗布。臣等仰体皇上好生之意、先为招抚、衡庆、衡祥、尤龄等、三排猺人、知官兵据其要地、无不震恐、一闻招抚、即踊跃来降。又四月初十日、军略、马荐洞、大张岭、和邵平、黎巴洞等五猺人、闻衡庆等三排受抚、亦皆率众、将前杀伤官兵之黎贵等九人。缚献投降。臣等审得黎贵等九人、杀伤官兵是实。遂于众猺人前、将黎贵等九人、即行正法。其受降大小各排户口共一万九千余名、将伊等作何安插。及此等地方设立州县之处、俱交与总督石琳等料理。下部知之。　　

○甲辰。以翰林院检讨阎锡爵、为云南乡试正考官。编修黄龙眉、为副考官。户部员外郎郝士錞、为贵州乡试正考官。吏部主事施何牧、为副考官。　　

○乙巳。上回宫。　　

○丙午。传大学士九卿翰林詹事科道官一百四十余员至保和殿。颁赐御书有差。并御曰、寻章摘句、华丽词藻、非帝王之本务朕四十余年、惟日兢兢、未尝晷刻稍释万几、自警有始无终之诮、念兹在兹也。政事稍暇、颇好书射、历年以来、所积临摹字幅以赐卿等。　　

○戊申。夏至祭地于方泽。遣皇太子允礽行礼　　

○上幸畅春园。诣皇太后宫、问安。　　

○庚戌大学士等、以直隶巡抚李光地摺奏修永定河石堤进呈。上曰、朕令永定河修理石堤、特欲于此处试之、如有成效、再于南河兴工若此工无成、则大工亦不能兴。间者运送工料银两、所费不过二十万、即已底绩、今户部之帑、见存五千万、朕意欲于黄河、自徐州至清口两岸、悉筑石堤度。其费不过千万、若获成功、则永远无患、但运石稍难耳。马齐奏曰、此诚一劳永逸之计。然必待圣驾亲临、乃可定议。　　

六月。辛亥朔。上诣皇太后宫、问安。　　

○转工部右侍郎李元振、为左侍郎升左副都御史甘国枢、为工部右侍郎。　　

○九卿议、吏部右侍郎徐秉义刑部左侍郎绥色差审陕西粮盐道黄明、得商人财贿一案、失实不公、均应革职。得上□日绥色著革职。徐秉义、革去吏部右侍郎从宽仍留为翰林官。　　

○壬子。先是贵州提督李芳述等题报、清平县民邓应甲、为贼阿应等杀害、逃匿贵州苗寨、都司胡安国等、带领官兵、会同土官何瓒远往捕、各寨苗蛮、恃险拒捕、杀害官兵四人、土官何瓒远、被苗首罗尤等抢入寨内、复行杀害。得上□日、此案凶犯、如苗寨自行擒献请罪、则已、若不行献出、该督抚提镇、著即兴兵巢□刀除。至是、云南贵州总督巴锡疏言、葛彝寨苗蛮抗拒不法、臣等遵上□日、调黔省兵四千、令副将王凤等、总领进巢□刀。下兵部知之。　　

○癸丑。升正白旗副都统托合齐、为步军统领。　　

○甲寅。升参领何天培、为广州副都统。　　

○刑部等衙门议覆、差往贵州审事吏部侍郎温达疏言、查审威宁镇把总张文贵、告称守备何公珽、强娶伊父之妾、情虚。应将张文贵革职拟杖。何公珽始闻护镇印游击高鉴、详报提督李芳述、一时情急、竟将冤抑情由、填写部劄之上、后闻提督有宽释不究之意、因即谋之高鉴、混称部劄遭火烧毁。俱应革职拟杖。提督李芳述、护庇属员、不即题参、应罚俸一年。云南贵州总督巴锡、未行详审又不会同提督具题、应降一级留任、罚俸一年。巡抚王燕不行详查列名具题应罚俸半年。俱如所拟。得上□日、巴锡王燕李芳述免处分余依议。　　

○乙卯。予和硕显亲王丹臻祭葬。立碑谥曰密。　　

○以翰林院侍讲胡作梅、提督陕西学政。　　

○丙辰。兵部议覆。古北口总兵官马进良疏言、关口出入、多砍木烧炭之人、例由兵部给发关票、又造人数年貌清册、发守关官弁点验近因不行确查、以致匪类混冒、于口外地方、任意盗窃。请敕令领票头目将部领小票、并年貌册、俱编列字号、到关时、令该管官弁、照册验票、严查出入。如票内之人有逃盗者、罪坐票头。有病故者、准票头禀明守口官弁存案。其诈称病故者、日后得其原人、将票头一并从重治罪。管关官弁不行详查、有混冒放出及遗留在外匪类之人、不行查拏者、均照例议处。如口外庄头、恃其财势、容留匪类者、事发从重治罪。将此例刊刻木榜、竖于口外屯庄通衢要路、庶几人知警惕、各爱其身家、而盗源可息矣。应如所请。从之。　　

○戊午。上奉皇太后、自畅春园回宫。　　

○御制训饬士子文。颁发礼部。命勒石太学。其文曰、国家建立学校、原以兴行教化、作育人才、典至渥也。朕临御以来、隆重师儒、加意庠序、近复慎简学使、厘剔弊端、务期风教修明、贤才蔚起、庶几棫朴作人之意。乃比来士习未端儒教罕著、虽因内外臣工、奉行未能尽善、亦由尔诸生积锢已久、猝难改易之故也。兹特亲制训言再加警饬尔诸生其敬听之从来学者、先立品行、次及文学、学术事功、源委有叙。尔诸生幼闻庭训、长列宫墙、朝夕诵读、宁无讲究。必也躬修实践、砥砺廉隅敦孝顺以事亲、秉忠贞以立志穷经考义勿杂荒诞之谈。取友亲师悉化骄盈之气。文章归于醇雅、毋事浮华。轨度式于规绳、最防荡轶。子衿佻达、自昔所讥、苟行止有亏虽读书何益若夫宅心弗淑、行己多愆、或蜚语流言、胁制官长、或隐粮包讼、出入公门、或唆拨奸猾、欺孤凌弱、或招呼朋类、经社要盟乃如之人、名教不容、乡党弗齿、纵幸逃禠扑、滥窃章缝、返之于衷能无愧乎。况乎乡会科名、乃抡才大典、关系尤钜。士子果有真才实学、何患困不逢年。顾乃标榜虚名、暗通声气夤缘诡遇、罔顾身家。又或改窜乡贯、希图进取、嚣凌腾沸、网利营私、种种弊情、深可痛恨。且夫士子出身之始、尤贵以正。若兹厥初拜献、便已作奸犯科、则异时败检踰闲、何所不至、又安望其秉公持正、为国家宣猷树绩、膺后先疏附之选哉。朕用嘉惠尔等、故不禁反复惓惓。兹训言颁到、尔等务共体朕心、恪遵明训、一切痛加改省、争自濯磨。积行勤学。以图上进。国家三年登造、束帛弓旌、不特尔身有荣、即尔祖父、亦增光宠矣、逢时得志、宁俟他求哉。若仍视为具文、玩愒勿儆毁方跃冶、暴弃自甘、则是尔等冥顽无知、终不能率教也。既负栽培、复干咎戾、王章具在、朕亦不能为尔等宽矣。自兹以往、内而国学、外而直省乡校、凡学臣师长、皆有司铎之责者并宜传集诸生、多方董劝、以副朕怀。否则职业弗修、咎亦难逭勿谓朕言之不豫也。尔多士尚敬听之哉　　

○调江宁副都统鄂缉尔、为正蓝旗蒙古副都统。升协领鄂克逊为江宁副都统。　　

○己未。上奉皇太后避暑塞外。命皇太子允礽、皇长子多罗直郡王允禔、皇四子多罗贝勒胤祯皇十三子胤祥、皇十四子允禵。皇十五子允禑、皇十六子允禄、随驾。是日启行。驻跸顺。义县三家店。　　

○谕礼部、训饬士子文、若令各府州县学宫、一体勒石、恐有不产石州县地方、或致借端扰派、应俟国子监勒石后、以搨本汇颁各省、转发所属学宫、一体遵行。　　

○转刑部右侍郎苏赫纳、为左侍郎。工部左侍郎舒辂、为刑部左侍郎、管右侍郎事。刑部右侍郎吴涵、为吏部右侍郎。　　

○升提督江南学政大理寺卿张泰交、为都察院左副都御史。仍留督学任。　　

○调西安副都统西尔哈达、为正白旗蒙古副都统。升骁骑参领佛包、为西安副都统。　　

○庚申。上驻跸密云县城外。　　

○辛酉。上驻跸遥亭。　　

○壬戌。上驻跸古北口。　　

○癸亥。上率诸皇子、及善射侍卫等射。上发五矢、皆中的。　　

○御书道德仁艺四字扁额、赐翰林院。德业仁义四字扁额、赐詹事府。都俞吁咈四字扁额、赐都察院。　　

○转工部右侍郎常舒、为左侍郎。升大理寺卿恩特、为工部右侍郎。　　

○以革退吏部右侍郎仍留为翰林官徐秉议、为詹事府詹事。　　

○广东右翼总兵官刘虎、丁母忧。命回籍守制。　　

○乙丑。兵部议覆、四川提督岳昇龙疏报、四川省大凉山、小凉山野猓、向来梗化、令猓目马比必等、率众归诚、请授马比必为土千户之职、颁级印信。应如所请。从之　　

○丙寅上驻跸三岔口。　　

○升光禄寺卿张睿、为大理寺卿。　　

○河南巡抚徐潮疏言、臣奉命察审湖南宁远县民李诚廷等家被劫一案盗首关四未获。其同夥之关翰方、马德隆、应斩枭示。余黄天驷等三十八人、照原拟斩监候。陈奇震等、分别减等。逸盗关四、俟缉获另结。从之。　　

○丁卯。上驻跸偏岭　　

○己巳。以翰林院检讨高其倬、为四川乡试正考官。户部主事王璋、为副考官。编修汪倓、为广东乡试正考官。吏部主事张翔凤、为副考官。编修车鼎晋、为广西乡试正考官。行人司行人吴一蜚、为副考官。礼科给事中许志进为福建乡试正考官。大理寺左寺正索柱、为副考官。　　

○庚午。上驻跸喇嘛洞。　　

○扎赖特固山贝子纳逊故遣官致祭。　　
</div>
    <div class="pagination">
<a href="清实录康熙朝实录_page479.html">上一页</a><span>...</span><a href="清实录康熙朝实录_page475.html">475</a><a href="清实录康熙朝实录_page476.html">476</a><a href="清实录康熙朝实录_page477.html">477</a><a href="清实录康熙朝实录_page478.html">478</a><a href="清实录康熙朝实录_page479.html">479</a><span class="current-page">480</span><a href="清实录康熙朝实录_page481.html">481</a><a href="清实录康熙朝实录_page482.html">482</a><a href="清实录康熙朝实录_page483.html">483</a><a href="清实录康熙朝实录_page484.html">484</a><a href="清实录康熙朝实录_page485.html">485</a><span>...</span><a href="清实录康熙朝实录_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
