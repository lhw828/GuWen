<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 347 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 347 页/共 367 页</h1>
    <div class="content">　　○升江西按察使王畿为右布政　　○赐原任兵部侍郎魏餋蒙造坟
　　○准原任总督已故邢玠夫人恤典
　　○升山东道御史王国祯为顺天府丞仪制司郎中王豫立为山东右参政管理霸州等处
　　○差原任浙江道御史刘蔚巡视光禄
　　○补给原任南礼部尚书已故黄凤翔原任湖广左布政已故王一祯诰命
　　○改驿传道佥事何士晋为宁海道
　　○辛丑中元节遣武安侯郭惟孝往  长陵等陵行礼
　　○改原任松潘参政王致中为马泸兵备升重庆知府王遇宾为副使
　　○壬寅广东巡按王命璇奏奴已归巢兵难深入须于暖宰粆憨等酋抚令解散选一战将置重兵控持开铁要害等处密谕属国率兵助剿北关扼其西朝鲜击其东而我合重兵鼓行而前或置伏据险或从径袭虗然必饷足而后兵强我  祖宗朝不爱冏金内帑周给各镇随收潮河川之捷成瓦剌之功即如宁夏费饷二百万征播费饷二百余万救朝鲜首尾约费七百数十万今辽事视前孰缓孰急且真永等处募兵延绥等处班军俱出赴援内地空虗如东北黄土岭一片石太平石门燕河墙子路喜峰路义院口古北路诸处西北则南山隘口独石张家口青龙桥苏林口灰岭鴈门八达岭糜谷子滴水崖诸处邻三卫枝附系  陵寝肩背三十里外即为远边安知奴无壻夷之奸透漏勾引窥虗拦入者至古北路一口春夏洪潦马不能渡秋冬沙碛平坦抵京师百余里耳宜广募精兵别设一大将统领以防虏骑冲突于此时尤为急也
　　○兵部尚书黄嘉善酌议辽左切要事宜七款一当赐经略尚方剑以重事权一当令所起各将驻劄冲要地面以资接应一明赏罚有能擒元凶及叛将酋目者待以不次封赏而临阵退缩者无赦一折衷群议有能抒猷画利  社稷者不问彼此方圆当为兼收一以同心责将领以镇静定人心一以成谟定战守谓目前宜明间谍谨斥堠餋其全力迨兵力既厚乃可言战
　　○改铸广西都指挥印信
　　○鸿胪寺言寺属求差非宜乞敕停止  上曰寺官职在朝仪如何纷纷求差自便以后都着停止已差去的便催他上紧前来供职
　　○原任刑部左侍郎吕坤卒坤河南宁陵人登隆庆辛未进士繇县令入为铨部郎历藩臬巡抚至今官翱翔仕路者三十余年居林下二十余年而天性忱恂居身谦素有古人风马
　　○改造四川布政司印信
　　○正阳桥坊告成命侍郎林如楚行礼
　　○以张鼐为国子监司业　　○癸卯署礼部事左侍郎何宗彦以浙江江西湖广狭西四省试官久无俞旨率属叩文华门以请不报
　　○原任太仆寺少卿吴炯捐赀一万两助边  上以炯忠义可尚命旌表之
　　○甲辰  成祖文皇帝忌辰遣官祭  长陵
　　○礼部奏  万寿圣节及  皇太子千秋节在京文武人等及天下诸司官员例有宴赏  上命照例给与
　　○升延绥参将麻承宣为洮泯副总兵昌平游击周斌为石门寨参将洪水游击李维新为高家寨参将江西都司王云鹏为福建北路参将榆林提调石勋为蓟镇右营游击昌平坐营邹国威为宣府旧游兵营游击宁夏古水井守备孟应熊为甘肃威远堡游击
　　○夜京师大雨雹
　　○乙巳南京兵部等衙门题武库司主事石应嵩恤典以筑浦口城工身故也
　　○湖广巡按彭宗孟奏两江挑难已深论贵抚张鹤鸣摭诬脱卸开衅规避乞下部查勘以责成功
　　○与辽东总兵官右都督麻贵祭葬
　　○丁未大学士方从哲奏昨六月二十五日京师地动正在宫阙之间况  圣寿届期赍捧朝贡之使鳞集班行寥落曷耸观瞻乞将会推诸臣陆续点用各官候命者尽数推补新考者即与授职向来林下废弃诸贤亦宜次第起用以信诏旨济时艰不报
　　○督理京营马政少卿陆万章以病乞归许之
　　○升江西右参政沈演为按察使肇庆知府陈谟平阳知府傅淑训各本省副使
　　○准御史骆骎曾改给诰命
　　○贵州巡按张鹤鸣考满上命就彼复职
　　○与原任广宁阵亡总兵官张承胤祭九坛加祭三坛赐谥立祠旌忠　　○差行人苏琰往乐陵王府行人崔呈秀往德兴王府各掌行丧礼员外劳永嘉往吉府造坟
　　○准原任太仆寺少卿申用懋祖母费氏恤典
　　○革参将董用武万全守备王承祚任以抚臣周师旦论劾之也
　　○董家口提调李成名以纵军私采被夷杀掳多人按臣劾其罪拟戍从之
　　○戊申大学士方从哲题顺天乡试今仅半月而国子生尚未考试原任祭酒盛以弘卧病不能视事新推司业张鼐在籍未能猝至查得近日吏部会推祭酒张邦纪见任左春坊左庶子一奉钦点便可到任乞赐简发令刻期考较庶不误大典
　　○礼部题齐庶口粮分别革除如庆炾等二十四名已经请名应照旧支给守谏等七十六名未经请名应咨部汇题奏请支给至睿炌等三百一十名掜名关领尽应革汰以后三分各择年长者一人按季报部本部造实在册咨送户部方准支给从之
　　○奴酋攻克清河堡守将邹储贤张旆死之储贤闻奴将至议婴城自守副将张旆守堡官张云程请战不听贼用大木板靠城从下穵墙以入事急储贤斩马燔宫率亲丁战于城南叛贼李永芳招之不从张旆亦力战而死其中军千把总韩天锡何良有等二十员兵民共约万人皆陷没时救者尚在数百里外独贺世贤自叆阳驰赴遇贼剿其一栅斩首一百五十一颗
　　○辛亥兵部奏真定巡按所辖紫荆倒马龙泉三关内护  神京外控绝漠七十二口在在与虏相通阅视之典三年一举所以澄清将吏整饬边防顷按臣刘廷元已经报满例不复阅乞速点按差刻期交代以饬秋防
　　○四川巡按吴之皞奏先黔抚张鹤鸣议割四川之乌撒军民府改隶贵州欲开采天桥矿厂以充军饷奉旨下部行臣等会议随据乌撒军民府土知府安效良称卑府自隶川省二百余年一旦闻改隶开采夷民俱不乐从说者谓王应星等为水西暗用细作欲藉此生变故有是奏臣等为边疆虑不得不详察其利害  上下部院议
　　○四川巡按吴之皋奏叙州知州等官以后应选授甲科下部议之
　　○四川巡抚饶景晖奏松藩卫指挥余洪绪抗令违法罪应戍从之
　　○皇太子妃郭氏奉安神位命礼部右侍郎韩爌行礼　　○直隶巡按潘汝祯以贼夷乘夜传烽侵犯问过提调郭东镇边卫充军下兵部
　　○以神机营右副将赵维翰注前军都督府带衔
　　○升苏茂相为太仆寺少卿吕兆熊为光禄寺少卿
　　○原任贵州巡抚郭子章卒子章江西泰和人登隆庆辛未进士繇李官历郎守藩臬填抚黔中后以平播功加大司马袭金吾文章勋业亦烂然可观矣
　　○以何熊祥为南刑部右侍郎许汝魁为南通政使王永光为南大理寺卿
　　○壬子大学士方从哲题近来听补科道诸臣该礼部都察院陆续题差已蒙钦允其前次考选者吏部亦已咨送都察院各科俟缺挨次题请惟是散馆拟科暴谦贞等三人乃臣等阁中所选不在考选之例栖迟四载弹冠无日望皇上即将暴谦贞等查照部推允令授职或照考选各官之例令吏部类送该科一体候差题补庶于政体均平
　　○大理寺奏谳逆犯康自然狱  上曰康自然着便会官处决骆思恭提督缉捕有功并原办官较候年终查叙
　　○以山东右布政陈德元为湖广左布政
　　○四川巡按吴之皞题崇汉绵简四州派定丑未辰戌年轮流入觐下部议
　　○革抚顺游击陈九围任以把总杨汝达升补从经略之请也又言马长春委系阵亡尤世功罗万言卜自绩虽负重创犹堪策用俱下部议　　○癸丑怀宁县黑狗产一灰色小狗长五尺高四寸一头二身八脚状类人
　　○甲寅兵部尚书黄嘉善言经略杨镐咨称奴酋精兵约六万余而辽东全镇额兵不过六万除城堡驿站差拨外实在仅二万余又各有防守之责今合蓟镇援兵仅三万有余选调宣大山西延宁甘固七镇兵马一万六千蓟镇各营路兵丁数千及辽镇召募新兵二万通共未满八万将来分派数路不免气势单薄今刘綎议调各上司马步兵丁通计二万有奇皆本官统驭旧人矫捷善战然其中有不得不裁者如严宗传之覊囚奢寅之跋扈并平茶邑梅石耶罗华罗用王朝臣等兵云南李俸部兵象奴五十人广西识杀药解药四十人苖刀三千柄并可免调以省琐屑总计征调汉土官兵共九千八百二十九名即以参将吴文杰等分统之星夜兼程赴辽一切安家行粮或借支本处堪动银两或那给解京钱粮庶于危镇有济  上曰这议调土汉官兵便移文马上星夜行与该省抚臣务要挑选精锐曾经战阵的即刻期调发依限赴辽毋得徒取充数虗糜粮饷领兵官日要严加钤束不许沿途骚扰事平一体从优叙赉其安家行粮搞赏等项俱依议
　　○江西巡按张铨言李如柏杜松刘綎诸人以宿将并起势不相下必得  天语严切责成杨镐使之约束诸将如临敌不用命者偏禆以下以军法从事大将即夺其军列状奏请庶可作其敌忾之心抑其跋扈之气至张承胤不量而进丧师辱国死何足赎梁汝贵颇廷相突围而出见夫主将陷阵而死差快人心宜加优恤其阵伤而死者次之退缩而先奔者戮之若李维翰纵不逮治亦当斥职以为夫事之戒
　　○命编修林欲楫吏科张延登简讨成基命工科范世济编修马之骐刑科陈伯友员外杨一鹏行人司副刘时俊往浙江江西湖广狭西典试
　　○升张邦纪为国子监祭酒工部郎中沈朝烨为四川参政谢肇浙为云南参政泉州知府蔡善继为漳南副使
　　○补福建道御史曾陈易真定巡按命屯田御史卢谦山东监试
　　○户部奏覆起运京边钱粮  上曰钱粮以到部为准若止云贮库起解凭何题覆以后各司不解的着照例查参其佥解作弊的依议严行追并
　　○山东巡按杨一桂以辽事自劾罢职  上命回籍听勘　　○太仆寺言营马倒失数多  上曰这马匹倒失数多皆繇各将领玩视不行查报营伍何赖以后着不时严核有仍前纵容的参来重治
　　○乙卯户部奏辽饷会议三百万今内帑之请发南北部寺之那借才得二百三十万此内未发解者尚多而数月内调兵安家等费业已用过五十三万有奇是二百三十万之内又去十之三矣前科臣条议借饷三事除差官督饷臣部已移咨各省直摉刮刻期起运如有违玩另题差官未晚其俊秀输赀则东省救荒曾行之衙役工食之半裁往岁征倭亦一行之乞亟赐俞施行庶边饷有济  上曰这所陈措饷三事委于边计有禆都依议行待罢兵停止　　○经略杨镐奏清河在四山之中地极孤悬东距宽奠南距叆阳西距辽阳北距沈阳清河破则宽奠叆阳愈不可支除臣一面挑集广宁及外城各营兵马即日赴河东策应外然非关西兵马速进不足遏其长驱也  上曰贼众攻围城堡势甚危急各镇援兵着陆续星驰出关并力防御不许逗遛稽迟各总兵已到者俱听经略调遣分布信地率领家丁相机截杀以遏长驱如有观望玩寇抗违误事的从重参处偏禆以下不用命的杨镐便以军法从事各项官兵都着马上差人沿途催促前去
　　○丙辰加西协副总兵李光荣总兵职衔仍管西协副总兵事移驻宁远因如柏既移驻辽阳广宁兵马俱渡河而东光荣以宁前一旅独撑河西半壁首尾难以相顾至是经略请以光荣加总兵衔移驻宁远得以调度锦义诸营兵马庶防虏剿夷兵力不分而动出万全兵部请如镐议从之
　　○吏部题工部右侍郎林如楚六年考满加授散官从之
　　○给原任广东布政使臧尔劝诰命
　　○原任吏部尚书赵焕以病乞辞新命  上以焕典铨公清温旨趣令就职
　　明神宗显皇帝实录卷之五百七十二
　明神宗显皇帝实录卷之五百七十三
　　万历四十六年八月丁巳朔祭  先师孔子遣礼部侍郎史继偕行礼
　　○大学士方从哲奏请储讲及补讲读等官  上以寿节在迩天气尚暄待过重阳择吉举行
　　○升中军秦震夷为狭西靖虏参将游击耿仁为宁夏西路参将守备李逢恩为保定骑营游击徐承胤为密云右营游击把总范景韩为四川巡抚标下游击
　　○戊午秋祭  社稷遣侯吴汝胤代行礼
　　○赐原任后军都督府右都督辽东总兵官麻贵及妻沈氏祭葬贵繇大同右卫指挥下舍人至今官屡立战功平哱征倭斩虏三千五百余级蒙钦赏者七赐荫袭者六至是礼臣乞照例给与祭葬从之
　　○户部奏去岁畿辅之灾不减东省乃东省蒙发帑移粟而畿辅独不沾恩至于屯丁差银国家二百五十年来未有之事此而不止臣恐大乱之端伏于七十二卫之间乞为根本虑特赐蠲赈不报
　　○兵部奏蓟镇中护  陵京外逼虏穴年来骆驼满旦兀鲁鸱张豕突致三协无日不戒严赖协守东路副总兵高策管松掤路游击事今升参将孙显祖等慨然歼胡自任孤山之战斩首二十一颗诚本镇未有之捷此外东协斩获有五西协斩获有九虽属零级功俱应叙  上命高策赠都督同知孙显祖仍升俸一级刘翰等二十二员各升赏有差
　　○兵部奏前年重庆府铜梁县贼犯罗朝进等劫库杀人时知府吴弘业公出而主薄陈继曾付托罔效乞将弘业罚俸继会戴罪缉捕候限满日议处从之
　　○改升礼部主事谢升朱大启知县张光前叶廷祚为吏部司官
　　○朝鲜国王李晖差陪臣参判李士庆等奉表笺称贺进贡方物  上钦赐下程着锦衣卫拨马骑坐
　　○大理寺奏犯人李一鹏等串通内外积书雕刻假印  上命监候处决
　　○先是二月间交州贼翁兴翁晓拥众寇思勒营那苏村等处声言欲取回四峒地方掳男妇牛畜而去游击王熙失于侦探且久匿不报督臣许弘纲按臣王命璇条奏其罪上命将熙革职听勘
　　○己未秋分祭  夜明于  夕月坛
　　○福王常洵奏讨内使  上准拨六名赴王府供用
　　○以李开藻为南京太常寺少卿
　　○升山东参政李桧为按察使以程启南补参政从山东巡抚之请也
　　○升狭西按察使朱燮元为四川布政使副使孙好古为四川参政
　　○浙江巡抚刘一焜以秋试期逼循例题请鹾臣代行监临许之
　　○庚申新设辽东饷司以潘宗颜为之命于广宁设立衙门专理东征粮饷
　　○尚宝司少卿杨述中言近有以空白月日敕书用宝者职以非体驳之奉旨旧规不必更改职思当今弊窦烦多明注月日尚有洗补况空悬以待耶尚宝卿熊尚文亦言此起于制敕房中书汪民敬所为民敬自负江陵考试进阁办事四十余年阁臣行事多少为其所误岂可仍其陋习乞敕礼部查覆施行不报
　　○差原任江西道御史吉人巡按贵州
　　○差钦天监博士戴维清往荣府择地安葬后不为例
　　○升何乔远为光禄寺少卿福建按察使毕懋良为右布政福州知府张泰祯为屯盐道
　　○赐经略杨镐剑一口先是奴克清河全辽震动而总兵杜松等尚未出关各镇兵马止宣大山西报有起程余俱未报枢臣黄嘉善请照二十七年征刘东旸杨应龙例赐尚方剑总兵以下不用命者得以军法从事仍严敕其兼程出关赴军门调度如有观望误事听经略按臣从重参处  上曰清河被克虏势益张各总兵官尚逗遛关内未既先驱御虏敌忾之忠何在尔部便遵屡旨并各镇兵马都催他星驰出关以听调度着赐剑一口将帅以下有不用命者先斩后奏务期剿灭狂虏以奠危疆
　　○辛酉命右庶子赵师圣右谕德薛三省充顺天乡试考官
　　○加鲁府长史赵世典从三品服俸以历俸年深也
　　○是日宴朝鲜国陪臣李士庆等命礼臣何宗彦管待
　　○壬戌都察院奏建夷猖獗内应可虞乞将候命御史张泼吴光龙等分点城差不报
　　○礼科给事中亓诗教奏奴酋克陷城堡用兵诚不宜缓且经略一身安能东西顾而左右画宜令杨镐开府辽阳专以挞伐为事广宁仍设巡抚一员以资捍御庶免他虞
　　○改铸四川布政使司印一颗
　　○升周永春太常寺少卿提督四夷馆周继昌顺天府丞南吏部郎中陈龙光湖广参政庄钦邻稽勋郎中大理寺正于之大平阳知府调延平知府赵士许为泉州知府
　　○补原任江西右布政王志远为河南右布政贵州参议戴燝为四川参议山东副使孙徤为贵州参议
　　○起原任电白县典史朱凤翔添注南礼部仪制司主事
　　○癸亥兵科赵兴邦奏总兵李如柏在辽阳既知奴犯清河乃舍清河而防懿路出奇应敌固如是乎若援辽总兵麻承恩不闻其驻防何城应援何处又大不可晓兵部亦＜锍-釒＞论之  上曰该镇再失城堡虏势益炽皆繇大将威令不严以致诸将全无戒备误事如此边疆何赖李如柏姑免夺职戴罪管事督率将领奋力杀贼以赎前愆调到各总兵俱已出关着经略杨镐酌量分派领兵若干驻劄某处无事严加防守遇警并力截杀遏其深入务令各有专任庶便责成俟援兵齐集再图大举贺世贤斩获有功候巡按查明即与优叙
　　○经略杨镐奏贼陷清河时叆阳千总陈大道高炫等闻风擅离城守已经枭示乃宽奠逼近虎口城小兵单人鲜固志已令搬移辽阳或暂移山城粮米不能搬者俱令焚毁为清野之计又近获奸细知贼一二日欲犯沈阳臣一面佯书白牌分护宽奠一面与镇道谋守沈阳以待援兵之至兵部尚书黄嘉善亦言援兵俱有限期今屡催不至尚可辞于逋慢之诛且阅宣大山西咨文各兵行粮止日给米一升五合折银一分五厘长途疾走不得一饱宜此外再给盐菜三分以充兵食  上沿边城堡以后遇有虏警着将领等官督率军民竭力死守庶可保全若预先迁徙谁与抗贼着经略严行申饬再有这等守堡官斩首示众援兵行粮除给米外作速补给盐菜三分勒令依限赴援稽迟者定以军法从事尔部便移文各衙门一体遵行
　　○鲁王寿鈜进马六匹金鞍一副贺寿
</div>
    <div class="pagination">
<a href="明实录神宗实录_page346.html">上一页</a><span>...</span><a href="明实录神宗实录_page342.html">342</a><a href="明实录神宗实录_page343.html">343</a><a href="明实录神宗实录_page344.html">344</a><a href="明实录神宗实录_page345.html">345</a><a href="明实录神宗实录_page346.html">346</a><span class="current-page">347</span><a href="明实录神宗实录_page348.html">348</a><a href="明实录神宗实录_page349.html">349</a><a href="明实录神宗实录_page350.html">350</a><a href="明实录神宗实录_page351.html">351</a><a href="明实录神宗实录_page352.html">352</a><span>...</span><a href="明实录神宗实录_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
