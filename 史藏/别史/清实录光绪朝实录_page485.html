<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 485 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 485 页/共 1316 页</h1>
    <div class="content">
○予因公在洋溺毙。台湾委员浙江候补巡检吴守植、外委严登榜、优恤。摺包　　

○辛亥。谕内阁、刚毅奏、特参专阃大员。贪劣多端。难资统率一摺。山西太原镇总兵何鸣高。办事任性。信用私人。兼有扣饷旷粮情事。实属贪利营私。难膺阃寄。何鸣高著即行革职。现月　　

○又谕、刚毅奏、请饬催总兵赴任等语。山西大同镇总兵张树屏。前经赏假回籍就医。早经假满。著安徽巡抚传知该总兵。迅速赴任。以重职守。现月　　

○谕军机大臣等、有人奏、知县贪劣昭著。违例徵收。请饬查办一摺。据称直隶安肃县知县叶常芳、信任私人。盗卖官地。并扣留书院膏火。南乐县知县恭寅。倚任书吏。于差徭之外。另立公费名目。并荒歉不准蠲缓各等语。所奏如果属实。亟应从严参办。著李鸿章按照所参各节。确切查明。据实具奏。毋稍徇隐。原摺著钞给阅看。将此谕令知之。寻奏、遵查安肃县知县叶常芳、南乐县知县恭寅、被参各款。均无实据。并饬属将南乐差役章程妥定办法。报闻。现月　　

○云贵总督岑毓英等奏、云南临安府属纳楼滋事土族普应昌。现经拏获正法。下部知之。摺包　　

○署河东河道总督吴大澂奏、抢办上南河厅荥阳险工一律平稳。下部知之。摺包　　

○山西巡抚刚毅奏、本届冬防。于照常布置之中。兼顾边境。报闻。摺包　　

○以记名总兵林成兴为山西太原镇总兵官。现月　　

○以捐办河工铁路铁车。予河南候补道何维楷交军机处存记。摺包　　

○壬子。谕军机大臣等、庆裕等奏、请饬拨东三省来年的饷。并请催欠饷一摺。东三省己丑年的饷。应拨奉天银二十六万两。吉林银七万九千二百两。打牲乌拉银三万三千六百八十两零。黑龙江银十七万七千一百九十二两零。著户部照数指拨。令该督抚等如数筹解。毋许迟延。并于报解之时。分晰奉天吉林打牲乌拉黑龙江各款目。以免牵混。至直隶等省欠解东三省的饷。暨历年欠饷。著李鸿章、曾国荃、卞宝第、崧骏、陈彝、德馨、张曜、倪文蔚、效曾、按照单开数目。赶紧筹措。务于年内解清。以济要需。原单均著钞给阅看。将此由五百里谕知李鸿章、曾国荃、卞宝第、崧骏、陈彝、德馨、张曜、倪文蔚、并传谕效曾知之。现月　　

○福建台湾巡抚刘铭传奏、承办台湾铁路委员李彤恩病故。商股观望。请改归官办。以裨海防。如所请行。摺包　　

○又奏、前后山番匪分别剿抚。地方业臻平静。所有调派各军。应即分别撤回。以重防务。下部知之。摺包　　

○予积劳瘴故台湾副将臧得成、萧文典、守备朱家齐、如军营立功后病故例优恤。阵亡游击丁广龄、伤亡五品军功王智礼、并分别照例优恤。摺包　　

○癸丑。庄顺皇贵妃忌辰。遣官祭园寝。　　

○谕内阁、御史何福堃奏、汉司员班次壅滞。酌拟修款。设法疏通一摺。著吏部议奏。现月　　

○以擅留俄众在境。革黑龙江协领德升职。发往军台效力赎罪。　　

○以解犯脱逃。革吉林云骑尉文升职。　　

○勾到直隶热河山东情实罪犯。停决直隶斩犯一人。山东斩犯六人。余六十八人予勾。现月　　

○甲寅。遣官祭先医之神。照例　　

○乙卯。以神灵显应。颁顺天宝坻县关帝庙扁额。曰福芘泉州。龙神庙扁额。曰泽普秦城。城隍庙扁额。曰三辅占丰。

现月

　　

○钦奉慈禧端佑康颐昭豫庄诚皇太后懿旨。御史屠仁守奏、报效一途。急宜停止。所称报效万金。其营谋关通。常三数千金不等。而副都统恩佑乾没独多等事。是否属实。著总理海军事务衙门王大臣确查具奏。原摺著钞给阅看。寻奏、各员捐呈投递。与恩佑初不相涉。实无乾没确据。现定拟章程。以严收捐之限。一俟臣衙门入款如常。海防有恃。即将收捐一项停止。钦奉懿旨。依议行。现月　　

○直隶总督李鸿章奏、因病恳请续假。得旨、览奏殊深廑念。著再赏假一个月。务当善求医药。妥慎调理。摺包　　

○两江总督曾国荃奏、南字选锋等营。分扎要隘。关系江防。又值灾歉。伏莽甚多。防务尤要。该军统领记名提督刘青煦。现丁母忧。拟请暂留营次。循案给假。俟防务稍松。再行奏令回籍补制。如所请行。摺包　　

○以办事和衷。赏奥国驻上海领事夏士宝星。摺包　　

○以被控有案。革新疆补用游击秦上标职。并讯办。摺包　　

○以滥刑毙命。革四川＜闲＞州知州王锡镛职。摺包　　

○勾到朝审情实罪犯。停决绞犯一人。余四人予勾。现月　　

○丙辰。以神灵显应。颁浙江天台县关帝庙扁额。曰赤城显佑。于潜县韦驮神扁额。曰福佑替城。并颁河南鲁山县城隍庙扁额。曰鲁阳保障。现月　　

○礼部奏、册封瑾嫔珍嫔。册文是否改用太监宣读。钦奉慈禧端佑康颐昭豫庄诚皇太后懿旨。著改用太监宣读。摺包　　

○军机大臣等奏、明年二月恭逢归政大典。除业经归复旧制各事。毋庸另议外。现在应办之事。有应归复旧制者。有仍应暂为变通者。谨拟条目。恭候钦定。钦奉懿旨。依议。现月　　

○山西大同镇总兵张树屏因病解职。以记名总兵黄金志为山西大同镇总兵官。现月　　

○丁巳。总理各国事务衙门奏、各关提存出使经费。谨将收拨总数。汇核请销。并请饬下南北洋大臣。将先后借拨银一百八十七万余两。迅速筹解。以资应用。又奏、粤海关欠解出使经费。共银七十八万余两。请饬该监督赶筹补解。以重要款。均依议行。摺包　　

○刑部奏、明年归政后。每年秋审朝审勾到情实人犯。是否归复旧制。得旨、仍著暂照现在章程办理。摺包　　

○河南巡抚倪文蔚奏、展设豫省电线。援照直东江浙等省章程。统归商办。由大工饷款内拨银二万两。作为借领官款。五年之后。分年摊缴。以恤商力。下所司知之。摺包　　

○出使俄德奥和国大臣洪钧奏、洋务日亟。人才宜储。拟由翰林院掌院学士就新科馆选庶吉士择派出洋。充使馆二三等参赞官。三年期满。由使臣保奏授职。拟请饬下总署详议章程。奏明办理。若六部人员。宜就已经考取总署章京正途出身人员。择充使馆参随。以资阅历。惟需费较多。拟请饬下总署斟酌繁＜闲＞。明定限制。下所司议。寻奏。庶吉士果有熟谙洋务堪备出洋之选者。应准出使大臣奏调。惟保免散馆。未便更改旧章。应毋庸议。总署章京。嗣后应择其才识通达者。酌量选派。至请明定限制。系为撙节经费起见。拟请嗣后使馆准设参赞二员。繙译二三员。供事三员。武弁医生各一员。其兼摄他国设有使馆者。准添参赞繙译随员供事各一员。作为定额。不得再过此数。从之。摺包　　

○出使日本国大臣黎庶昌奏。东文繙译人员。请仍照异常劳绩核奖。得旨、刘庆汾等均著照原保奖励。嗣后各口繙译人员。一并准照异常劳绩给奖。摺包　　

○命札萨克多罗郡王棍布拉布坦、为青海右翼正盟长。明

发

　　

○以出洋期满。予随使日本繙译官候选直隶州知州沈铎等升叙加衔有差。摺包　　

○以亏短银两。革广西前署义甯县知县官箴职。籍产备抵。摺包　　

○豁免陕西榆林府广有仓旧欠粮草。摺包　　

○戊午。谕军机大臣等、有人奏、疆臣不胜职任。据实纠参一摺。据称刘铭传于抚番清丈。徒事铺张。致有埤南激变之事。并任用非人。漫视民瘼。以致奸民土匪。乘机作乱。官激民变。确有明徵。用人办事。颟顸竭蹶各节。又片奏、彰化各处。因科派单费。一乡尽逃。台南尤甚。及投效函招各员委署凤山等缺。变通补署。未免偏私各等语。刘铭传自＜闲＞任台湾巡抚以来。办事尚为得力。惟恐操之过急。任用或不得人。措置不无失当。以致民心未协。激成近日番变。参摺所陈。均不为无因。著即钞给刘铭传阅看。该抚当仰体朝廷开诚训戒。示以谤书之意。于摺内所陈。平心省察。据实覆奏。一面清厘正赋。禁革规费。并严查贪吏。从重惩办。勿稍瞻徇。至片奏、台省缺员。应请拣发一节。并著该抚酌核具奏。将此谕令知之。寻奏、台湾办理抚番事宜。三年之久。收抚生番十余万。辟地数百里。保奖不满五十人。清丈地亩。并无激变之事。官帑不敢虚糜。赏罚惟凭功罪。得旨、覆陈各节。均属明晰。叙述现办情形。亦尚核实。该抚嗣后务当实力图功。虚心集益。固不必顾恤浮言。亦不可固执成见。慎终如始。用副委任。勉之。又奏、酌核台湾缺员。拟请暂缓拣发。仍由闽省咨调请补。报闻。现月　　

○又谕、翰林院侍讲崔国因奏、条陈东三省情形。并练兵事宜一摺。东三省练兵筹饷。关系紧要。摺内所陈七条。尚属详切。其换练及洋械各节。与总理海军事务衙门原议。均相吻合。余亦多有可采。著庆裕、长顺、恭镗、会同定安。详加酌核。妥议覆奏。总期经画周密。渐臻实效。以固藩篱而资久远。原摺均著钞给阅看。将此各谕令知之。寻奏。除恳荒开矿榷税。应由三省查议覆陈外。储才则当认真遴选。军政则仍更番换练。选士则召募不如仍用满汉旗籍。制器则就原拨枪炮备用。能否添购。俟与海军衙门函商办理。报闻。洋务　　

○又谕、升泰奏、边事紧急。据实缕陈。并密陈印藏情形各摺片。藏番执迷不悟。昏愚狡玩。日甚一日。该大臣所陈办事棘手情形。朝廷早经洞照。至因川藏边防。筹及西甯青海。亦具有深意。但此时欲解藏厄。舍该大臣即日赴边。罢兵定界。更无别法。至开导一事。虽万难措手。亦必须竭尽心力做去。以冀挽此败局。该大臣先派妥弁。函止印兵勿动。一面自备夫马速行到界。所办均合机宜。即著懔遵十月二十三日谕旨。妥筹办理。毋再延缓。致误事机。所请饬总理衙门豫告英使各节。该衙门已累与华尔身切实言及。但藏兵不撤。印兵必进。亦断非空言所能阻止。此事关系重大。朝廷正切纡筹。该大臣到界后。务将办理情形。迅速驰奏。将此由六百里密谕知之。洋务　　

○安徽巡抚陈彝奏、借拨漕折银两解河工经费。又奏、河南郑工秸料。借拨银钱。拟由皖省赈捐项下开销。并下所司知之。摺包　　

○又奏、皖省被灾各属。拟借拨防军饷项。为收当耕牛分给籽种之费。以济田功。如所请行。摺包　　

○以户部左侍郎嵩申为理藩院尚书。现月　　
</div>
    <div class="pagination">
<a href="清实录光绪朝实录_page484.html">上一页</a><span>...</span><a href="清实录光绪朝实录_page480.html">480</a><a href="清实录光绪朝实录_page481.html">481</a><a href="清实录光绪朝实录_page482.html">482</a><a href="清实录光绪朝实录_page483.html">483</a><a href="清实录光绪朝实录_page484.html">484</a><span class="current-page">485</span><a href="清实录光绪朝实录_page486.html">486</a><a href="清实录光绪朝实录_page487.html">487</a><a href="清实录光绪朝实录_page488.html">488</a><a href="清实录光绪朝实录_page489.html">489</a><a href="清实录光绪朝实录_page490.html">490</a><span>...</span><a href="清实录光绪朝实录_page486.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
