<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 199 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 199 页/共 1860 页</h1>
    <div class="content">
○以翰林院侍讲学士熊晖吉侍讲刘纶修撰金德瑛充日讲起居注官。　　

○癸丑。大学士张廷玉奏将军营办理粮饷之额外笔帖式揆义量加议叙得旨。此摺内奏称。额外笔帖式往办粮饷其议叙之处比现任之员应行分别朕思军营办事人员从前用兵之际。期满更替议以应升即用者。所以重军务示鼓励也。今既已罢兵酌留驻防伊等人员原与寻常差遣无异若仍照旧例议叙则无事之时。与有事毫无轻重将来万一有事又何以示鼓励是不独额外笔帖式即凡现任之员所有议叙条例较从前亦应分别其如何酌定之处著该部再行详议具奏、揆义仍著前往。　　

○工部议覆直隶河道总督顾琮奏称子牙河张洪桥迤北一带官堤。最为险要。请自王镇店起至广福楼止。长一千二百四十余丈。动项兴修加高培厚应如所请从之。　　

○正蓝旗满洲都统永兴奏、据本旗三等侍卫宗室世贵。以旗鼓佐领下之护军校阿兰泰补放伊属下包衣佐领。不但品给悬殊。且以旗鼓佐领下之人、补放满洲佐领。亦属不合。请嗣后遇有王公宗室属下包衣佐领缺出六品以下官员不得保送。务于品级相当之护卫官员内遴选称职者二人由本旗带领引见如属下无应放之人即于本参领之王公属下人员内拣选拟定正陪请旨简放得旨所奏是依议。　　

○甲寅。谕据沈世枫奏称刑部尚书来保诚悫有余。而习练不足。韩光基优于巽顺而短于决裁。是以近来办事渐有委靡舛错之处等语来保人实可信。伊与韩光基二人在刑部办事亦无大过但沈世枫所奏颇中二人之病人之才智各有短长难以求全责备若因人指摘自知省惕益加奋勉。则心志虚公。即才干识力。亦将日益精进。此闻过而喜。民以称贤也。特将原摺发出。今诸大臣知之。　　

○又谕戴临在部并不行走。又不在内廷行走偶用伊写字。篇篇多有错误。著将伊俸禄停止。长在内廷效力行走。　　

○命云南提督蔡成贵、江南提督南天祥、以原官休致。　　

○乙卯。上诣畅春园、问皇太后安。　　

○命各省经理军政谕、近观各省营伍整饬者少废弛者多固由将弁董率不力亦因提督总兵等官狃于晏安不肯习劳讲武且其中不无年老衰迈之人精力已颓而贪恋禄位不肯为戎行之表率为督抚大员者又祇留心于文事而视武备为不急之务其待提镇等则博和衷之名不肯直陈其短。无怪乎日积月累渐成怠惰之风也。朕看各督抚中如尹继善、雅尔图尚属留心于武事。其余率不免因循。嗣后诸臣均当体朕郑重武备之意时加整顿过提督总兵官之年迈才庸不能胜任者即行奏闻请旨令其休致。无得姑息容隐致滋贻误若平日有劳绩昭著者不妨据实奏请赏给俸禄以养余年岂可以折冲御侮之职任为酬劳养老之地乎。如此实心整理庶各省武职大员俱各得人而于军旅大有裨益矣。　　

○又谕。江南淮安府之山阳、清河、桃源、安东、海州、及沭阳等处。连年遭值水灾。闻今岁又复被潦朕心深为轸念著该督加意赈恤凤阳府之宿州、虹县等处闻亦被水歉收。亦著留心赈恤无使贫民失所。　　

○户部议覆陕西巡抚张楷奏称西凤汉同、邠乾等州报垦不实。民屯更名地亩二千八百八十七顷七亩有奇所定额赋一并豁除应如所请从之。　　

○工部议覆直隶总督孙嘉淦奏称直隶关口要隘边墙旧迹颇多倾圯京东一带边墙之外皆系崇山峻岭山口多有封闭惟山海关为蓟辽锁钥喜峰口当八沟通衢古北口乃潮河要路实属冲要之地京西一带边墙之外多系平原旷野四通八达边口皆宜慎防而张家口独石口尤为极冲之所二口之路皆归并于居庸故居庸一关乃中外之咽喉岔道城当居庸之北口昌平城当居庸之南口此数处工程皆当先行修理应如所请查勘兴工从之。　　

○丙辰。命有司化导游惰。谕朕惟士农工商。各有恒业衣食由此而裕。教化由此而行。惟游惰之民实为闾里之蠹。我国家昇平休养生齿滋繁而游惰京以日众。此等之人。性好佚游习成骄恣不畏刑宪罔恤乡评。酒食流连。拳勇是尚黠桀者为豪为侠柔狡者为诈为奸大凡乡由之中。其诱民以奢靡沉湎者游惰也诱民以博奕斗讼者游惰也。诱民以作奸犯科者游惰也愚懦无知转相慕效往往弃本业而从之戕生败家。比比而是。甚至如近年。逆苗蠢动。皆由内地游手奸徒。幸灾乐祸或啖以财帛或诬以鬼神煽惑愚顽远近在结。蜂屯蚁聚。致生事端遂不得不用兵剿捕。正孟子所谓无恒产而无恒心。放辟邪侈。无所不为者。朕抚育群黎。深念正德厚生之要劝农敦本训饬不啻再三。上年因游惰之民。不务生计曾特颁谕旨令各督抚董率该地方官实力稽查多方化导。责令父兄族党。严加管束不遵训约者加以惩治迩来留心体访有司并未实力奉行夫养稂莠者伤禾稼。惠奸宄者贼善良游惰者奸宄之原也。当其游惰而董教之惩劝之使悟而知返。则可纳于善良。若听其游惰。而不早为之所。是纵之使为奸宄也。父母斯民之义何居现今保甲之法。在在举行。稽查甚易为力。而一切视为具文置之膜外。尚安望其阜财求而兴礼让哉。地方有司有不实心整饬化导仍前怠玩者。朕必于该督抚是问。　　

○又谕。从前仲永檀参奏大学士赵国麟往奠俞姓之事。已经审结之后赵国麟具摺辞职朕降旨慰留。伊又复具奏朕前情加激切语更澜翻。是伊初次为尝试之计及见慰留之旨知朕不因此令其去官。故为烦渎之奏以示退让。朕早已洞烛隐微。特以待大臣之礼亦以已经姑留仍复优诏答之卢秉纯前参亦曾及此。可见伊之居心虽妄乱无赖如卢秉纯者。亦且窥见赵国麟反而自思。更有何颜立于百僚之上乎。卢秉纯参伊之摺朕摘出二事令大臣等询问一件无大关碍一件尚在疑似之间朕已从宽不问至赵国麟素讲理学且身为大学士与市井庸人刘藩长缔结姻亲且在朕前保荐朕已明降谕旨较之仲永檀参奏之事。其过孰为重大赵国麟亦知此番之事非引过求退所能了乃转诣宫门奏请面见。朕知其意不过为迫切之词强为辩诉希冀朕之复留是以不令进见著大学士鄂尔泰、张廷玉、徐本尚书讷亲传旨谕以大臣之义进退之礼伊自当朝闻命而夕拜疏矣乃迟之数日伊竟无求退之本是甚意中以为朕一时虽降责备之旨而稍迟时日或仍复转念优容以此观望不前耳朕御极之初赵国麟以安徽巡抚来京陛见朕召对于易州行在见其人属老成且素闻伊留心理学是以内升尚书继因大学士缺出一时不得其人将伊补授数年以来间或召见与之讲论经义凡谕及用人行政伊并未献可替否有都俞而无吁咈此朕所深知而熟见者祇以人才难得曲为姑容即屡被言官弹劾朕尚保全之而彼不自省悟妄谓朕入其彀中欲逞其伎俩则大谬矣试问举朝之大臣居心行事何一不在朕洞鉴之中岂独于赵国麟而有不知载赵国麟在大学士之任所匡赞者何事所建白者何言为朕所倚任而必不可弃者何具伊清夜扪心能不愧报而尚可忝窃大学士之职乎伊现有福建巡抚任内荐举劣员王德纯一案部议降调朕留中未发尚欲其进退以礼全其如终今既不知自处不得不明加处分赵国麟著降二级调用留京候补此番处分并非因卢秉纯之参奏特将前后用舍情节一一宣示令诸大臣知之。　　

○步军统领舒赫德奏正阳等十六门守门弁兵给与居住官房。现在查明倾圯间数。恳借给银两令其修理。得旨若借给银两将来仍需坐扣可动用赏赐番役之项修理。　　

○以四川松潘镇总兵官潘绍周为云南提督。　　

○丁巳。上幸西厂子行围。　　

○兵部议覆、独石口副都统保善奏称。古北口、独石口、张家口、千家店此四处驻防开档人等俱顺治二年八年康熙二十三年、初设驻防续添领催披甲子孙。在口养育数世。请嗣后此四处披甲缺出。先于另户闲散满洲壮丁内挑补其另户中有年力未壮而一二年后可造就者。亦准挑补。如再不敷。方准于开档户内。年力精壮。技艺可观者。拣选充补。应如所请。从之。　　

○调安徽按察使刘柏来京。以署理广西按察使礼科给事中苏昌署安徽按察使。广西右江道李锡秦署广西按察使。　　

○戊午。上诣畅春园、问皇太后安。　　

○户部议覆、吏部尚书署理两江总督杨超曾疏言。安省常平仓、收捐谷石。应需仓廒。各府州县内。安庆、凤阳、二府。并桐城、潜山、太湖、宿松、望江、歙县、休宁、婺源、祁门、黟县、绩溪、宣城、南陵、泾县、宁国、旌德、太平、青阳、铜陵、石埭、建德、东流、当涂、繁昌、无为、巢县、寿州、宿州、凤阳、临淮、怀远、定远、虹县、灵璧、凤台、阜阳、颍上、霍邱、亳州、蒙城、太和、六安、英山、霍山、泗州、盱眙、天长、五河、滁州、全椒、来安、和州、含山、广德、建平、等五十五州县。原有仓廒。现在不敷应用。又太湖县有旧仓三间。不堪多贮。共不敷贮谷九十三万三千九百八十石。需添建廒仓二千三百四十二间。应如所请。从之。　　

○陕西延绥镇总兵官杨＜?王宏＞、年老休致。调西宁镇总兵官周起凤、为延绥镇总兵。以原任狼山镇总兵官许仕盛、为西宁镇总兵。　　

○己未。大学士鄂尔泰等奏、遵旨审拟给事中卢秉纯、参奏大学士赵国麟一案。查卢秉纯所供。革职光禄寺卿刘藩长。悖谬之词。细加研鞫。并无确据亦不能就原供对质。再前于质审时卢秉纯将刘藩长批颊肆殴目无法纪。应拟杖流。准其纳赎。并应押解原籍。交与地方官。严加管束。不许出境生事。刘藩长系休致之员辄探问罢官缘由殊不安分。应拟革职得旨依议。卢秉纯系参奏赵国麟之人赵国麟既经降调今又将卢秉纯革职治罪彼不知者必以为原参之人与被参之人一同受罚。不无疑义。殊不知朕之赏罚本属公平不稍偏向即如仲永檀之参鄂善审明鄂善得赃是实。比即将鄂善寘之于法而嘉奖仲永檀超擢佥都御史。今赵国麟自有本身应得之处分并不因卢秉纯之参奏前旨甚为明晰。而卢秉纯此案之治罪。因其与刘藩长质对时见刘藩长口供不符伊之原参心怀忿恨遂于本案之外别牵枝蔓日加过甚之词无所底止总欲迫之以不得不认之势居心如此甚属阴险可恶且于公堂之上挥拳肆殴卑污苟贱。至此已极。此等之人断不可留于言路且凡为科道者。亦必耻与同列。其人其事。与仲永檀有天渊之别。是以将伊革职。照例治罪。并非因其参劾赵国麟也且亦并不因伊捏造悖谬之语此不过如雀噪蛙鸣耳岂足介意而加之以罪哉朕之待大臣与待言官进退予夺悉本大公至正之心合乎天理人情之准可以告之天地可以告之臣工若以偏私之意。卑浅之识。妄行揣度则大谬矣。特降此旨令大小臣工知之。　　

○准噶尔部人蒙克来降命赏给安插如例。　　

○以故湖广茅冈土千总覃纯嫡孙覃忠襄袭职。　　

○庚申。谕。前因福建布政使乔学尹奏称伊父年老不服闽省水土是以降旨令其与湖北布政使严瑞龙对调今乔学尹已经丁忧严瑞龙若仍调副建自不如湖北之驾轻就熟可不必调补昨据严瑞龙奏请来京。朕已批允若已经起身则俟到京请训后、仍回湖北之任如未起身。即不必来。　　

○户部议覆湖南巡抚许容奏称、黔省黎平府属逆苗聚众滋事。檄饬本界文武严为防范守备以下各给豫备行装银两。官兵过往需用粮料船只。照例支给沿途解送军装等项人夫工价按地之平险发给千总以下按日支给盐菜赏号银减半赏给递送军需公文每站设健天四名令地方官查照地数募雇向导堵御壮勇人等每日酌给银米筸镇总兵派拨本标及永绥协共官兵四百名每日给与口粮帐房火器军械动项修理应如所请。得旨依议速行。　　

○以翰林院侍讲刘纶、为陕西乡试正考官编修夏廷芝、为副考官。光禄寺卿李绂、为江南乡试正考官。翰林院修抿金德瑛、为副考官。　　

○辛酉。谕。独石口所属千家店补授防御一事。该副都统保善。以独石口骁骑校二员皆持服未满二十七个月。千家店骁骑校一员有别案未结。行令该旗补授等因具奏朕思外省官员。升缺甚少本处官员祗于本处升用若因持服未满将员缺行令京城该旗满授。则本处应升人员必至壅滞千家店防御仍著该副都统拣应行题补人员升补其拟升人员持服未满之处行令该旗转奏著暂行署理。俟服满时将该员移送本旗。带领引见奏请实授此旨著交与各边口以及小八城驻防满兵之处该管大臣等嗣后各该处官员缺出。俱照此办理庶员缺不至久悬而人员升转亦不至壅滞矣。　　

○兵部等部议准巡查游牧等处地方理藩院员外郎齐里克特奏称察哈尔左翼四旗向无专司捕盗章京兵丁请照察哈尔右翼四旗之例每旗添设捕盗章京各二员兵丁各二十名令其在所属地方。查拏盗案。并令游牧总管达锡等其章京于各该旗闲散世职荫生等官内选派其兵丁于各旗闲散蒙古内拣选应如所请从之。　　

○添建直隶东安旧州营都司衙署从总督孙嘉淦请也。　　

○调湖广提督杜垲为四川松潘镇总兵官。　　

○赐恤故琉球国使臣蔡其栋致祭一次。　　

○壬戌。上诣畅春园、问皇太后安。　　

○诫各省秋审盘查毋事虚文谕、各省秋审该督抚会同司道等官分别定拟民命攸关最为重大。向闻会审之时不过于一日之间草率定议并未悉心讲论期于至当且臬司承较秋审则肆筵设席鼓吹喧阗。有徵歌浮白之欢而无恻怛哀矜之意。其跟役人等皆获赏劳而归以为娱乐陋习如此如父母斯民之义何昔我皇考特颁谕旨严行禁饬而日久玩生近闻渐有复蹈故辙者。又如督抚盘查司道各库司道必治席演戏。务极辉煌并邀请将军副都统及关差学政文武大员?饮竟日、席散之后复重赏跟役人等。率以为常以国家稽核钱粮之政事而别尚虚文糜费于无益之地不知其取办于何所也。以上二条凡实心任事之督抚必不出此其有视为陋例相沿而不知检点者。见朕此旨当深自省惕力行革除倘视为泛常不知悛改。经朕访出必加以处分。　　

○军机大臣议覆张家口驿站总管觉和托等奏称。本年既彻驿站人夫驼马一切事务俱属简少请自来年为始。每年轮派一人前往查阅应如所请定于三年内查阅两次令觉和托白泰轮班办理。从之。　　

○以福建按察使张嗣昌为福建布政使福建兴泉道王丕烈为福建按察使。　　

○是月直隶总督孙嘉淦奏报雨水调匀秋禾畅茂得旨欣悦览之今年收成光景实数年以来所无而朕祈年之心尤兢兢而弗释者盖不敢侈丰亨豫大之说而实有见于盈虚消息之理持盈保泰之机也此意与卿共之。　　

○吏部尚书署理两江总督杨超曾奏江苏巡抚徐士林清勤自励虽身历华膴而处已俭约不殊寒素安徽巡抚陈大受勤于政事。虚中无滞。于吏治民情。体究甚为亲切。江西巡抚包括性情和平办事稳当而和光同尘鲜所可否江西当积弛之后吏玩民刁未见整顿之方又江省文员藩臬以下武职副参以下均经分别贤否缮摺呈览得旨。所奏三人俱系至当至公之论与朕所见同。嘉悦览之。属员摺留览江苏巡抚徐士林奏淮海徐等府州属四五月间被水淮民不种秋粮以麦为天麦秋被水一岁生计已绝即补种杂粮。收成已薄或水退甚迟则杂粮亦不及种更有补种后续报五月遇雨复淹者虽在夏月被灾实已秋成绝望不能缓待秋时勘办赈恤再七月前所赈俱系极贫请从八月起加赈五个月其次贫从十月起加赈三个月得旨如此留心民瘼实副朕怀保之意也但须穷黎皆受实惠而胥役无冒扣之弊方可告之陈大受、令其加意查察。　　

○又奏上年查办淮盐运楚成本较部议稍增。而各款皆现在必须实数今若不给余利恐商情失望辄生退阻且汉口到盐稍有不继淮商困而楚民亦困恳每引给余息二三钱俾沾余利。恤商正以惠民得旨著照所请行。该部知道。　　

○安徽巡抚陈大受谢调任恩得旨。苏州为第一繁钜之任以汝尚堪负荷是以命往汝其勉之。　　

○又奏下江搢绅半于宇内其公忠正大杜绝请谒者原多而托称年谊故旧藉通声势之人亦难保其必无封疆大吏。稍有迁就则风声所播即开贿赂之门现在屏除应酬杜绝请谒以期无负委任。得旨。所见已得其梗概但须行之以实而要之以久莫存五日京兆之心庶乎其有济也。　　

○江苏按察使陈宏谋奏江苏讼牒繁多。衙蠹讼师。因缘为奸。往往一案幼为数案。现在设法清厘。俾无尘积其有关伦常风化之事加意整饬。反覆开导惟愿小民知伦纪为重礼义为先庶人心风俗可以转移向化得旨。所见甚正实力行之。览奏朕怀诚慰矣。　　

○江南河道总督高斌副总河完颜伟奏本年伏汛。洪泽湖水势平缓黄河安流顺轨南北两岸。工程巩固。得旨览奏深慰朕怀至防守机宜卿宜与完颜伟悉心讲授也。　　

○江南江北狼山镇总兵官兼理苏松总兵官陈伦炯奏报训督营伍、巡查洋汛情形。得旨所奏俱悉实力巡缉。毋徒为纸上之谈也。　　

○署江西巡抚包括奏宁州铜鼓地方。河水陡涨。淹坏田亩人口冲坍城垣衙署。又赣州府属之赣县南安府属之上犹县、沿河一带及崇义县之丰州大夷坑地方。均被水冲没房舍沙淤田亩。勘系一乡一村。原不成灾但民力拮据。自应分晰轻重酌量抚恤。得旨、知道了被灾贫民加意赈恤。毋致失所也。　　

○闽浙总督宗室德沛奏列浙江巡抚卢焯营私受贿各款迹得旨。这所参各款。著德沛、汪札勒一并严审定拟具奏。　　

○又奏、遵旨将闽浙总督印信交将军策楞署理。即起身赴浙与副都统汪札勒会办卢焯一案咨拏人犯及承审各事须用印信。仍恳敕将总督印信送浙俟案结之日、再行赍交闽省。得旨。卢焯已解任。卿即用浙抚印信可也。　　

○又奏、陕西巡抚张楷。曾任浙江粮道。巡抚江苏、湖北等处历著循声若调任浙江。可资整理。得旨。张楷虽公正有余。而干济不足。况近有旨。调彼安徽俟审明之后。朕自用一妥当人去。　　

○福建汀州镇总兵官黄有才奏报。陛见后回闽。疆圉宁谧。当益加黾勉。得旨。览、已调汝水师矣。汝其勉力整饬营伍。安辑海洋。莫为空言之无补也。　　
</div>
    <div class="pagination">
<a href="清实录乾隆朝实录_page198.html">上一页</a><span>...</span><a href="清实录乾隆朝实录_page194.html">194</a><a href="清实录乾隆朝实录_page195.html">195</a><a href="清实录乾隆朝实录_page196.html">196</a><a href="清实录乾隆朝实录_page197.html">197</a><a href="清实录乾隆朝实录_page198.html">198</a><span class="current-page">199</span><a href="清实录乾隆朝实录_page200.html">200</a><a href="清实录乾隆朝实录_page201.html">201</a><a href="清实录乾隆朝实录_page202.html">202</a><a href="清实录乾隆朝实录_page203.html">203</a><a href="清实录乾隆朝实录_page204.html">204</a><span>...</span><a href="清实录乾隆朝实录_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
