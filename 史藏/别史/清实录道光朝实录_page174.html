<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 174 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 174 页/共 848 页
  </h1>
  <div class="content">
   ○谕内阁、向来恭遇大祀。例应先期一日演礼。昨日太常寺官员、在坛演习。将届酉刻。朕在斋宫、犹闻唱赞乐器之声。时候过迟。殊失恪恭将事之义。嗣后凡遇大祀。著于前一日未刻敬谨演习。如有怠玩迟到这员。即责成管理太常寺堂官等、指名参处。以昭祗肃。　　

○丁酉。谕内阁、应修永陵启运殿工程。据耆英查勘、通计工料价值等项。共需银二千一百十一两零。著照所请、将作法清册、移交承修大臣等、在盛京户部支领钱粮。敬谨修办。其木植运费一项、向系另案报销。自应各清各款。此项运工木植。著该将军等按照耆英所估、用见方尺二千二百四十尺有零。核明所需运价若干。另册咨报。不得与备用木植笼统并案请销。致滋牵混。该部知道。　　

○谕军机大臣等、据御史熊遇泰奏称、今岁江广之米。用首进帮船接运。原议条款。接运之丁料理船只。江广之丁料理米石。如有潮湿亏短。与接运之船无干。修艌一切。漠不关心。铺舱席片。亦俟江广运丁临猝办。断难一律完固。今年通仓交兑。每船亏短多寡不一。闻有挑水入舱偷漏搀和等弊。原丁押运不过数人。势难禁止。统计接运帮船、所得脚费修艌津贴银两。较江广常年所领各款。数反倍之。而潮霉折耗。以及沿途提溜打闸。一概惟原丁是问。若明年准以为例。则苦乐不均等语。军船接运章程。前经琦善等议奏。米石装上运船。令江广运弁、督同该管旗丁密加灰印。开舱风晾。自行经理。无许接运丁舵人等入舱。原所以专责成而杜偷漏。其沿途提溜打闸等费。仍由江广旗丁经理。亦以原运旗丁己得增耗各款。即应自行经管。兹该御史以接运领项倍于原运。而一切惟原丁是问。是否果有偏枯之处。或创议伊始。未能周备。接运原运帮丁均应量加调剂。不可稍有偏累。著该督等再行悉心筹议。该御史所奏、是否可行。据实具奏。固不可回护原议。亦不可稍为迁就也。将此谕令知之。　　

○戊戌。山东巡抚武隆阿奏、定回空军船守冻章程六条。一、择沿河副将等驻劄河干。分段弹压。一、在船水手、责令头舵出具联名保结。以资查核。一、借给各船银两。分饬押空千总、查明头舵实收确数。加具钤结。以凭查验。一、防守官兵、酌加津贴。一、搪凌器具、宽为豫备。一、排列船只、毋许拥挤。得旨、实力妥为之。勿成具文。　　

○赏八旗兵丁一月钱粮。　　

○己亥。旌表遇贼捐躯湖北枣阳县故同知李天植妾大刘氏小刘氏。　　

○修山东捕河上河等厅属堤闸坝工。从河道总督张井请也。　　

○庚子。上诣持太后宫问安。　　

○命大学士托津、无庸管刑部事。以大学士蒋攸铦、管刑部事。并在军机大臣上行走。　　

○直隶天津镇总兵官克什德奏、津关迤南赵家场等处、分泊守冻军船二百三十一只。现派营弁分段弹压。得旨、严密稽查。断不可稍生事端。　　

○辛丑。命瑞亲王绵忻、无庸管武英殿御书处事。以惇亲王绵恺管理。　　

○命广东水师提督陈梦熊、来京。以服阕提督李增阶、为广东水师提督。　　

○缓徵江西南昌、新建、二县被水村庄新旧额赋。　　

○壬寅。谕内阁、前据御史熊遇泰奏、请严禁销毁制钱铜斤。当经通谕各衙门、严拏私销人犯。并将违禁射利制造铜器之徒。查拏惩治。兹据户部查明、倾销制钱一千。仅賸铜四斤有零。成造器皿。必须火耗人工。详细核算。所得不偿所费。至禁铜旧例。原因从前滇铜未旺。是以申令綦严。自乾隆年间、滇铜增至六百余万斤。并准运员将余铜纳税出售。通商便民。加以云南四川等省厂铜。除抽课外。商人按成售卖。京师市肆收买者、为数不少。是街市铜器、并非出自私销。此时若再行申禁。逐户挨查。事涉琐屑。其制造铜绿、所用亦复无几。纷纷查办。更多滋扰。著通谕步军统领、及顺天府、五城、暨各直省督抚、除匪徒私销私铸仍行认真惩办外。其制造器皿、仍听民间自便。无庸概行查禁。以资阜用而免扰累。　　

○大学士长龄奏报、途次接奉谕旨、驰赴伊犁署将军事。得旨、边疆辽阔。事关紧要。非卿署理不可。卿其善体朕心。勤慎办理。以副委任。　　

○展缓江苏长洲、元和、吴、吴江、震泽、常熟、昭文、昆山、新阳、华亭、奉贤、娄、金山、上海、南汇、青浦、川沙、宜兴、荆溪、丹徒、金坛、漂阳、太仓、镇洋、嘉定、宝山、二十六厅州县、并苏州、太仓、镇海、金山、四卫积欠额赋。　　

○癸卯。上诣雍和宫行礼。　　

○诣火神庙。宣仁庙。凝和庙拈香。　　

○谕内阁、昨据庆祥永芹先后奏报、喀什噶尔地方安静。侦探逆夷张格尔等、窜至硕拉地方。距卡伦约有五六百里。现在卡外已有冰雪。势难进剿。派兵严守边备等语。逆夷张格尔、屡次犯我卡伦。伤我官兵。甚至二品大员临阵捐躯。永芹身为参赞。前既失于防范。复于巴彦巴图出卡后、调度乖方。重失事机。其咎实无可辞。惟以边防紧要。未便骤易生手。曾经降旨暂缓治罪。留观后效。庆祥身为将军。总统新疆各路。乃既不能豫防于未然。复不能展筹于事后。所奏尽属空言。殊负倚任。前已令长龄署理伊犁将军。庆祥俟长龄到任后。即迅速前往喀什噶尔、督同永芹相机妥办。设法捦捕。勉赎前愆。务期罪人斯得。尽法惩治。以张国威而安边徼。　　

○谕军机大臣等、前经降旨、令长龄署理伊犁将军。庆祥俟长龄到任后、前往喀什噶尔、办理剿捕逆夷。昨据长龄奏、已由四川广元驰赴伊犁。即可克期抵任。庆祥于交卸后、迅速前往喀什噶尔、督同永芹、遵照节次所降谕旨。相机进剿。设法捦捕。固不可冒昧轻率。亦不可老师糜饷。务期罪人斯得。勉赎前愆。现在已有伊犁派去官兵一千名。在彼驻守。该将军到彼后察看情形。如该处存城及派往官兵足敷分派则已。设不敷用、即奏明于就近各城调往。以壮声威。再阿奇木迈玛萨依特、其人是否可信。平日办事能否实心出力。得回众之心。朕意该阿奇木若能将张格尔等设法捦获。即照伊斯堪达尔之例。授为该处参赞。期于边备有裨。著庆祥永芹细心体察。据实密奏。毋稍迁就。将此谕令知之。　　

○赏绥远城粮运兵丁一月盐菜银。　　

○甲辰。谕内阁、昌陵隆恩殿工程。据钦天监选择今冬动土。及明春开工吉期。著该衙门敬谨遵办。　　

○谕军机大臣等、传谕长芦盐政福珠隆阿、本日据刑部奏、审讯王瑍呈控升任运司张青选、听徐炘嘱托、将伊斥革一案。据徐炘供实无嘱托情事。质之王瑍、供出见证潘尚义、周连、诘以王瑍前供。张青选自称见过徐炘。知其家道殷实。伊等有无听闻。潘尚义、周连、均称委无其事。检查原卷、内载王瑍承办津武口岸。各商禀报汛地抢窃监包。案牍累累。于七月革退。张青选饬该纲总等保商接办。该商等先后保举徐煜、任振宗、徐陈义、郭霖普等四人。又经张青选饬查同保四人内、惟徐煜欠项最少。且将向例应交京钱二万吊贮库备抵之项。首先具缴。详明盐政。委令接汛各情。甚为明晰。王瑍办理盐务。种种废弛贻误。案据确凿。实系应革之商。徐煜又系照例由各商公保。不得谓张青选听情徇庇。惟据王瑍供、张青选于二月内即欲斥革王瑍。改派徐煜。经盐政不允而止。后来仍行斥革。是以心疑有听嘱情弊。始终坚执。究竟本年二月内、张青选有无禀知该盐政欲革王瑍改派徐煜接充之语。该盐政彼时因何不允斥革。是否王瑍办理该处口岸并无贻误。抑其中另有别情。著该盐政据实覆奏。毋稍含混。将此传谕知之。　　

○乙巳。命于大高殿设坛祈雪。上亲诣行礼。　　

○诣皇太后宫问安。　　

○修四川永宁营兵米仓廒。从总督戴三锡请也。　　

○抚恤朝鲜国遭风难夷如例。　　

○丙午。改寿直隶枣强县主簿甘肃安定营守备条记。从总督蒋攸铦、那彦成请也。　　

○除直隶昌黎县齐窦二村捍御滦河地二顷一十七亩有奇额赋　　

○丁未上诣大高殿祈雪坛谢雪。　　

○谕内阁、户部奏、明岁海运米石到津。请豫定卸运章程一摺。著直隶总督、督同藩司、天津道、并著仓场侍郎、督同坐粮厅等、查照该部前奏。及此次所议各条。逐一详定章程。于本年封印前妥议会奏。俟具奏到时、再交该部核议。至海船到津。为日甚速。著两江总督于初次兑竣沙船将次开行时。由四百里驰奏。到日即请钦派大员前往天津查办。其初次沙船在上海兑米。著即尽船受兑。不必拘定分匀二次配运。以免滞误。沙船到津起卸后。空船赴奉天买豆。是否有虑耽延。致误二次兑运。如何可期迅速之处。著两江总督酌量情形查奏办理。再拨运米石抵通后、转运京仓。仍恐经纪车户人等、尚有偷漏积压等弊。届理著英和派委步军统领衙门文武员弁、沿途往来稽察。以昭严肃。　　

○谕军机大臣等、琦善等奏、通筹河湖全局。议筑碎石坦坡。并胪陈利弊。请分年办理一摺。朕详加披阅。高堰堤工不固。清水未能潴蓄。该督等议筑坦坡护堤。原系补偏救弊之策。惟石工段落绵长。计非五六年不能竣事。此五六年中、清水不能蓄足敌黄。御黄坝仍难启放。运道依旧难通。且计通工之需。与岁修碎石之费。为数不赀。若即以此项工费。将桩朽根松堤工、间段拆修完固。或可不筑坦坡。足资抵御。岂不较碎石为一劳永逸之计。并可免滋流弊。抑或将堤工修筑完固后、择要抛护碎石。更为得力。均须悉心筹画。计出万全。现据该督等奏称、旧工之草率。较新工为尤甚。是瓣工旧工皆不足恃。即抛护碎石。而堤根不固。又岂能当风浪之掣激。设经久毫无实效。岂不以数百万之帑金。轻付洪流。而贻害更非浅鲜。著该督等再行详加履勘。将旧工之草率难资擎载者、共有若干。新工之敧斜空隙者、共有若干。其从前靳辅所修原堤、尚存若干。是否可能修筑完固。琦善等务当不避嫌怨。无稍回护。逐一查明。据实由驿具奏。其应如何定议之处。俟奏到时再降谕旨。将此由四晨里谕令知之。　　

○又谕、琦善等奏、会议沿河大局。请修复毛城铺旧坝。及王营减坝。以期减黄掣淤等语。近来河底日渐淤高。清水不能畅出。该督等于补偏救弊之中。力求万全无弊之法。所奏逢湾取直。束水攻沙。可收远效。难冀近功。自属实在情形。惟毛城铺旧坝、虽有分洩黄流增益湖潴之利。从前黎世序在任时、曾经勘明、该坝冲废不能修复。于十八里屯中间铲平山顶。改为天然滚坝。以虎山腰作为重门擎托。奏明动帑兴修。该处坝工亦在徐城以上。距毛城铺不远。如分洩黄流之力。与毛城铺不相上下。自较修复毛城铺旧坝为省便。琦善等现已委员前往。著即一并履勘。是否必须于十八里屯之外。再修复毛城铺旧坝。更为得力。至王营减坝、距清口不远。亦可减黄掣淤。自不妨将应修土埽工程。豫为筹办。该督等务当详议周妥。奏明办理。总期计出万全。治图久远。俾河治漕行。勉副委任。将此谕令知之。　　

○又谕、琦善等奏、筹备来岁漕运事宜一摺。来岁漕粮盘坝。应用剥船。著严饬各属、务于岁前一律雇备齐全。不使稍有短少。其各帮剔存九运船只、著饬令江安苏松两粮道、覆加挑选。如尚有坚固可用之船。即行给银修艌。以备正运各船之不足。并令该粮道等约计帮船回空迟早。酌定起米期限。俾漕粮源源到坝。接续赶盘。固不可过迟、致令夫力车驴脱空守候。亦不可过早、致运河有拥挤之虞。总当计算漕行日期。照常年粮艘抵通之时。并酌计海船到津、剥运至通、约在何时。毋使粮船与剥船一时拥挤北河。转致迟滞。至邳宿运中河古浅新淤。岁有冬挑之例。来年上源既短。自应加倍挑深。以备潴蓄。其骆马湖受淤日久。存水无多。当广为疏浚以裕其源。杨庄坝已堵闭断流。检春盘粮。或须拆展通船。著酌看黄水大小。临时妥办。总期于运河中河不致淤浅。方为妥善。将此谕知琦善、严烺、并谕陈中孚知之。　　

○戊申。上诣寿康宫前殿行礼。后殿问皇太后安。　　

○谕内阁、御史刘尹衡奏、请严禁文武乡会试积弊一摺。国家设科取士。必先严除弊窦。方能拔取真才。如该御史所奏、文闱士子、越号换卷。武闱士子、向王大臣跪求加一枝箭。添一力弓。不可不严行饬禁。嗣后文闱乡会试。令巡号御史、会同满汉监临、及至公堂监试御史、按号分查。并责成监临等常川认真巡查。以防弊混。其武闱乡会试。外场仍按定例。弓箭刀石务期合式。不得含混取中。并著兵部先期出示。剀切申禁。如当场仍有士子跪求。王大臣即将其人扣除。不准入考。傥王大臣徇情不扣。监试御史扶同不参。别经发觉。一并议处。　　

○又谕、御史刘光三奏、请严定咨查直省事件。踰限不覆章程一摺。向来六部等衙门、咨查各省事件。无论案关题奏。俱应依限咨覆。所以熙庶绩而警泄玩也。如该御史所奏、近日外省接到部咨。大半视为具文。任意迟逾。案悬不结。以致书吏夤绿为奸。员弁规避取巧。弊端百出。著六部等衙门、将历年咨查直省各案。派员逐一检出。分别奏催咨催。如该省仍延搁不办。即著查取迟延职名。参奏办理。以惩疲玩。　　

○又谕、御史刘光三奏、风闻报捐贡监及文武职衔。恐有假冒情弊。其外省捐监、得实收后、五六年尚未换给执照。不无弊混。著交户部查核具奏。寻奏上。得旨、现据查明该部所定稽查章程。及行文期限。较该御史所奏、尤为周密简便。惟颁给直省部监各照。奉到后、诚恐奸胥猾吏勒索积压。著各该督抚、转饬藩司府州县、于部照到日。即发交本人收执。毋许延压。其地方奸徒、勾通熟悉捐例书役。雕刻假照。描摹印信。尤属大干法纪。并著各该管衙门、如查有伪造实据。即行严拏究办。有犯必惩。无稍疏纵。　　

○又谕、那彦成奏、来年剥船抵通。必须随到随卸。方能辘轳转运。请饬仓场衙门。豫为筹议等语。本年截卸北仓滞漕七十余万石。明年海运漕粮一百六十余万石。清口盘坝漕粮二百数十万石。加以豫东漕粮。共计五百余万石。均须接续拨运通仓。剥船到通。不能刻日转回。续拨商船。即不免于羁候。昨据户部奏请添制口袋五万条。木斛一百只。由仓场照例备办。自已足敷轮转。著该侍郎将应如何兑收、不致剥船停待。筹议章程。妥速办理。毋任经纪人等藉端勒掯。致滋贻误。　　

○又谕、那彦成奏、筹议海运漕粮。由天津剥运通坝各事宜。开单呈览。来年苏省漕粮。雇用商船。由海运至天津。事属创始。所有起卸剥运各事宜。自应豫筹周妥。俾商船及早回空。不致羁留拥挤。官民剥船足资转运。并免苦累。其腾空北仓及暂时露囤章程。均宜经理尽善。一切承办员役。必须各专责成。以期迅速而杜流弊。著户部将该督所奏各条。逐加查核速议具奏。　　

○修筑直隶天津县属千里长堤哈吗洼等处坝埽各工。从总督那彦成请也。　　

○己酉。谕内阁、礼部议奏、浙江监生徐晋、钞录旧文。中式后自行检举。请照该抚原奏。将该生注销举人。仍留监生等语。科场为抡才大典。钞录旧文幸中者、本生斥革。例有专条。今徐晋虽讯无枪倩别项情弊。安知非虑人告发。始行自首。以为避重就轻地步。且恐将来侥幸之徒。得以援案检举。尤不可不防其渐。徐晋、著革去举人。将监生照例一并斥革。嗣后如有录旧中式之事。该部仍照定例办理。以符旧制而杜幸进。　　

○又谕、据刑部奏、审讯盗砍树株贼犯张宜等、供称盗砍处所。系在围墙以内白桩地面。并未见有红桩。检查该承办事务大臣等原奏、亦称查验其地在围墙内。并未将何处围墙分晰声叙。罪关生死出入。自应查明核办。著该承办事务大臣、并马兰镇总兵、确切勘明。据实详细覆奏。以凭定拟。　　

○又谕、王鼎等奏、审讯徐倪氏等、于犯案后、向经手官吏行贿舞弊。分别定拟一摺。此案已革德清县知县黄兆蕙。于蔡鸿报案时。近在同城。借病推诿。玩视人命。以致尸骨叠遭蒸检。几成冤狱。又于和息时得受贿银一百圆。实属贪劣不职。著从重发往黑龙江充当苦差。已革归安县知县马伯乐、虽讯无婪赃情事。惟首先承审。既未究出实情。又失察伊兄马汝霖、及家人刑仵等、诈索多赃。复检验不实。致酿巨案。且于该抚审讯时。谓为非刑煅炼。向副考官投递书信。希图挟制。殊属刁健。著从重发往新疆效力赎罪。已革湖州府知府方士淦、始则任德清县藉病推诿。继复听武康县以尸腐为词。不如法相验。种种督率无方。形同木偶。迨委令督同开检。又未能检出伤痕。实属昏愦。著发往军台效力赎罪。已革巡检马汝霖、于家人李明求托时。得受洋银三百圆。始而不肯成招。继复自行残伤。抗违不到。情殊刁诈。所拟发附近充军。尚觉过轻。著改为边远充军。已革钱塘县典史刘椿、于犯妇徐倪氏在监自尽。虽讯无得贿故纵情弊。惟不加意防范。致淫凶首恶。幸逃显戮。非寻常疏忽可比。所拟杖六十。徒一年。尚觉过轻。著改为杖八十。徒二年。黄兆蕙家人崔涌、为伊本官过付和息赃银。又自得洋银二十圆。仅拟杖责。亦觉轻纵。著改为杖八十。徒二年。署杭州府知府张允垂、失防拟徒人犯在狱自尽。著交部照例议处。所有此案不能审出实情、并失察之历任巡抚臬司、著查取职名交部议处。黄鸣杰、著即回籍。听候部议。其程含章前奏审拟谋杀徐蔡氏各犯、及仵作讼师贿嘱各情。分别定拟。现经王鼎详加查核。情罪相符。所有谋杀加功原议斩决之秋香一犯。著即行处斩。徐敦诚讯无同谋加功情事。著照拟杖一百。流三千里。已革府经历费文焘、以在籍职官、于谋命重案。代为主讼过付。作词捏控。情殊可恶。费文焘、著发云贵两广极边烟瘴充军。余俱照该抚前奏所拟完结。至候补知县党金衡、委提要证桂香、办理妥速。复随同昼夜熬审。不辞劳瘁。著照该抚所请、准其尽先补用。以示鼓励。　　

○又谕、富俊等奏、移驻京旗房间不敷居住。余户请归入下年前往。并请由京拣放佐领骁骑校等官一摺。京旗户口、前往双城堡屯田。前据户部查明、道光六年愿往者、共一百八十九户。按照人数多寡。先行知照该将军豫为料理。兹据富俊等查明、现在双城堡只盖成房一百四十八所。其不敷房间四十一所。并应给耕牛车辆木器。均难赶办。自系实在情形。著户部即照富俊等单开户止二口现有钱粮养身之四十一户。归入道光七年移驻办理。以免周章。其协领巴善、佐领讷恩登阿、委官图克唐阿、佐领吉勒章阿、常春、应交未运到木。俱著限于明年交齐。仍交部分别议处。再据奏、双城堡六翼、额设佐领骁骑校各一员。管理屯务。近年移驻日繁。势难兼顾。请照该将军原议、由京派佐领一员。骁骑校一员。又领催二名。即在于现往京旗内、择其能识清汉字者挑补。押带京旗前往。其支给俸饷并借支俸饷银两。扣季归款。著户部核议具奏。　　

○又谕、富俊等奏、派员修盖京旗房间。请严定劝惩章程等语。明年修盖双城堡移驻京旗房间一百五十所。据该将军等奏、应派协领二员监修。于佐领防御内派委八员承修。自应严定章程。分别劝惩。以期修理妥速如式。著照所请、所有派出承修各员、如照定式做法。于八月内修竣者。准给纪录二次。如泥工完竣。木工于九月内完者。准其功过相抵。如修不如式。或院墙未筑。及未镇墙顶者。罚俸一年。如至九月底仍未修竣者。降一级留任。仍罚俸一年。傥有偷工减料之员。著即严参治罪。至两翼协领督修。如能于八月内修竣三旗五十六所者。准给纪录二次。如至九月尚有未能齐全者。罚俸一年。该将军等即责令各该员依限兴修。务期工坚料实。毋许颟顸草率。致滋弊端。该部知道。　　

○又谕、永芹等奏、查明回子伯克随营阵亡。请给恤赏一摺。喀什噶尔六品伯克推列克、七品明伯克素皮尼牙斯、随同巴彦巴图出卡捕贼。临阵捐躯。现据查明属实。深堪嘉悯。著准其照乾隆年间回子伯克胡图鲁克莫特等恤赏之案办理。永芹等即查明推列克等子及兄弟内、择其能胜伯克之任者。拣选充补。以示褒恤。随营阵亡之回子布噜特、俱准其照马步兵伤亡之例。减半给予恤赏。又据另片奏、奇里克部落六品顶蓝翎布噜特比爱散克勒第、前经贼目汰劣克等、屡次勾结。不甘从逆。现又照料阵亡尸骨前来。诚心出力。甚属可嘉。爱散克勒第、著赏给五品顶副。并赏戴花翎。金顶布噜特们得胡尔、闲散布噜特爱散胡勒、俱著赏给六品顶带。并赏戴蓝翎。闲散布噜特巴里柯、莫洛胡则依、俱著赏给金顶。其闲散比托依莫特之子扎那满、较众尤为出力。著赏给六品顶带。并赏戴蓝翎。以示奖励。　　

○谕军机大臣等、永芹等奏、酌调叶尔羌乌噜木齐等处官兵。以备明春进剿。并自陈病势情形一摺。前有伊犁派往官兵一千名。此时足敷分派。现已有旨、令庆祥迅速前往督办。永芹等当饬守卡官弁、昼夜防范。勿稍疏懈。舒尔哈善、接奉调任谕旨。自已速赴新任。永芹此时病势若何。惟当安心调治。其应否酌调官兵。俟庆祥到彼。即会同妥筹办理。以靖边圉。将此由五百里谕知永芹、并谕舒尔哈善、穆克登布知之。　　

○又谕、前据长龄奏、接奉署理伊犁将军谕旨。已于本月初六日、由四川广元驰赴新任。现在喀什噶尔事务紧要。永芹又复患病日久。一应调遣事宜。亟须庆祥前往筹办。昨据永芹奏、差探张格尔与助逆之贼汰劣克等、在托古斯托罗地方游奕盘踞。现值天气严寒。冰雪在地。不能进剿。惟一切办理机宜。应须豫为筹画。长龄熟悉边疆情形。此事必有所见。即当札致庆祥。妥协筹办。该署将军定能相机设法。计出万全。以彰国宪而靖边圉也。将此由五百里谕令知之。　　

○又谕、现在永芹患病日久。若俟长龄到任后。庆祥再行前往。未免稽迟。所有伊犁将军印务。著英惠驰往暂行署理。其乌噜木齐都统印务。著达凌阿暂行兼署。该都统等奉到此旨。如探得长龄将次到境。即毋庸起程前往。将此由五百里谕令知之。
  </div>
  <div class="pagination">
   <a href="清实录道光朝实录_page173.html">
    上一页
   </a>
   <span>
    ...
   </span>
   <a href="清实录道光朝实录_page169.html">
    169
   </a>
   <a href="清实录道光朝实录_page170.html">
    170
   </a>
   <a href="清实录道光朝实录_page171.html">
    171
   </a>
   <a href="清实录道光朝实录_page172.html">
    172
   </a>
   <a href="清实录道光朝实录_page173.html">
    173
   </a>
   <span class="current-page">
    174
   </span>
   <a href="清实录道光朝实录_page175.html">
    175
   </a>
   <a href="清实录道光朝实录_page176.html">
    176
   </a>
   <a href="清实录道光朝实录_page177.html">
    177
   </a>
   <a href="清实录道光朝实录_page178.html">
    178
   </a>
   <a href="清实录道光朝实录_page179.html">
    179
   </a>
   <span>
    ...
   </span>
   <a href="清实录道光朝实录_page175.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
