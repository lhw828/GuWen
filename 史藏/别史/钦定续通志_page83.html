<!DOCTYPE html>
<html>
<head>
    <meta charset="UTF-8">
    <title>钦定续通志 - 第 83 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 83 页/共 284 页</h1>
    <div class="content">　　周庙乐舞
　　肃雍之舞【信祖庙】章徳之舞【僖祖庙】善庆之舞【义祖庙】观成之舞【庆祖庙】明徳之舞【太祖庙】定功之舞【世宗庙】
　　宋庙乐舞
　　大善之舞【僖祖室至绍兴用基命之乐舞】大宁之舞【顺祖室】大顺之舞【翼祖室】大庆之舞【宣祖室至绍兴用天元之乐舞】大定之舞【太祖室至绍兴用皇武之乐舞】大盛之舞【太宗室至绍兴用大定之乐舞】大明之舞【真宗室至绍兴用熙文之乐舞】大仁之舞【仁宗室至绍兴用美成之乐舞】大英之舞【英宗室至绍兴用治隆之乐舞】大成之舞【神宗室至绍兴用大明之乐舞】重光之舞【哲宗室】承元之舞【微宗室】瑞庆之舞【钦宗室】大徳之舞【髙宗室】大伦之舞【孝宗室】大和之舞【光宗室】大安之舞【宁宗室　按宋庙舞名惟理宗度宗二室阙】
　　唐祀五帝乐舞
　　角音之舞【立春日祀青帝坛】征音之舞【立夏日祀赤帝坛】宫音之舞【季夏土王日祀黄帝坛】商音之舞【立秋日祀白帝坛】羽音之舞【立冬日祀黑帝坛臣】等谨按右五舞髙宗显庆元年所定也至若祭地只用顺和之舞朝日祭风师雨师雷师及九宫贵神用元和之舞蜡祭百神用豫和之舞祭先农用丰和之舞祭先蚕用永和之舞祭文宣王武成王庙用宣和之舞皆以乐章名舞故不备列
　　文武舞
　　五代晋二舞
　　昭徳之舞　成功之舞
　　【臣】等谨按唐以后二舞已废五代梁太祖开平初造崇徳之舞以祀昊天开平之舞以享宗庙后唐仍其制至晋髙祖天福五年始诏太常卿崔棁等详定更名昭徳成功及出帝开运中陶谷奏言二舞郎皆坊市大户州县居民縁避差徭投名鼓舞乞议停废从之是当时二舞固无足观録之以存五季之掌故云
　　汉二舞
　　治安之舞　振徳之舞
　　【臣】等谨按汉改唐旧二舞治康曰治安凯安曰振徳又改九功舞为观象之舞七徳舞为讲功之舞独于宴防时用之
　　周二舞
　　政和之舞　善胜之舞
　　【臣】等谨按周于右二舞外复有崇徳之舞象成之舞亦观象讲功遗制也
　　宋二舞
　　文徳之舞　武功之舞
　　【臣】等谨按文徳武功二舞太祖建隆元年窦俨所定之名也未几和岘奏改曰徳升闻之舞天下大定之舞其天下大定之舞凡六变一变象六师初举二变象上党克平三变象淮扬底定四变象荆湖归复五变象卭蜀纳款六变象兵还振旅焉太宗太平兴国中岘弟防复奏改曰化成天下之舞威加海内之舞其威加海内之舞凡六变一变象登台讲武二变象漳泉奉土三变象杭越来朝四变象克殄并汾五变象肃清银夏六变象兵还振旅焉自唐后乐舞废阙石晋兴举之初尚多简陋讫汉周二代不过沿袭唐旧托诸新名于崇徳象功形为舞蹈之意咸有未尽迨宋初乐舞乃盛于前足以上追唐轨矣降及嘉祐治平之际奉行既久视若弁髦礼官李育上言旧典文武二舞各用八佾今乃二舞总六十四人文舞罢舍羽籥执干戚就为武舞纷然纵横进退蹙迫宜敇复常则当时佾数尚不免阙略至是其为舞节槩可知已考真宗时别号文舞曰发祥流庆武舞曰降真观徳又因太宗万国朝天及平晋曲造同和之舞定功之舞仁宗皇祐又有右文化俗威功睿徳二舞以奉明禋帝临嘉至神娭锡羡二舞以有司摄事祀帝神宗元丰又有孝熙昭徳礼洽储祥二舞以献太庙徽宗宣和又有广生储佑厚徳凝福二舞以祀方泽髙宗绍兴又有储灵锡庆严恭将事二舞以祀皇地只皆踵事増华不在文武舞之数盖乐曲乐舞繁简从十二安而外不一其曲故文武二舞外亦不一其舞其势然也兹谨附録以备参考
　　辽二舞
　　景云乐舞　破阵乐舞
　　【臣】等谨按辽文武二舞不见正史据袁桷清容集称圣宗时定景云乐舞以颂文徳破阵乐舞以彰武功后又増庆云乐舞承天乐舞是辽时仍用文武二舞也可以补史志之阙
　　金二舞
　　仁丰道洽之舞　功成治定之舞
　　【臣】等谨按右舞名熙宗皇统间所定也海陵贞元中改曰保大定功之舞万国来同之舞世宗大定十一年又有四海防同之舞则系武舞名其文舞名独轶
　　元二舞
　　武定文绥之舞　内平外成之舞
　　【臣】等谨按内平外成之舞第一成象灭旺汗二成象破西夏三成象克金四成象收西域定河南五成象取西蜀平南诏六成象臣髙丽服交趾成宗大徳中定右二舞用之宗庙而于郊祀改曰崇徳之舞定功之舞盖酌用前代旧名也
　　明二舞
　　文徳之舞　武功之舞
　　【臣】等谨按宋初二舞曰文徳武功明初亦然惟其容节可观故其称名至质后改文舞曰车书防同武舞曰平定天下曰抚安四夷其势渐趋文饰永乐时又有表正万邦之舞天命有徳之舞凡宴飨诸舞间进夸大备焉殊不知文武二舞歴代相沿盖袭韶箭大武之旧不容复有増益以乱其列各庙异舞及随事异舞其失不过繁文若立新舞以参二舞其流至于失序此去质崇文之弊也







　　钦定续通志卷一百二十九
<史部,别史类,钦定续通志>
　　钦定四库全书
　　钦定续通志卷一百三十
　　职官略
　　【臣】等谨案郑志职官略本杜典而删润之以唐六典为凖溯前古三代秦汉以来设官之制存其累代相因者而于后世所不置者则阙焉粤惟帝王设官分职因时制宜不相沿袭自云鸟纪官五鸠九扈之职因事更名虞之四岳九官夏之遒人官师啬夫庶人陶正车正殷之六大五官六府六工名爵逓更典司亦异记曰有虞氏官五十夏后氏官百殷二百盖官制若是其不相沿也即以周官考之六官分治为周公致太平之书而春秋传所载王朝列国诸官如周有御士尉氏鲁有左宰周人晋有执秩元尉齐有舟鲛祈望宋郑皆有禇师以及楚之莫敖右领箴尹芊尹秦之不更庶长皆周礼所无因时创置在一代之中已不能无变更矣而况秦汉以后九寺三省之分设州部军府之轻重代有増损或仿周官或仍秦制或创新名繁简异宜裁并异制必不能据周官汉百官志以强配魏晋南北朝之设官亦必不能据唐六典以傅防周秦之分职但以宋代建官率因唐旧故郑志原本杜典详于近而略于古亦著作之体宜尔也攷唐自肃宗至徳以后藩镇日重名噐渐紊五代事多草创至宋神宗元丰闲更定官制犹存六典之遗意然损益多寡不必尽合于唐矣至如辽之北面官金初建国之贝勒等官元之侍正府中政院内宰司承徽寺经正监明之督理侍郎协理戎政总理抚治诸职皆前所未有而各为创置者也宋以中书舍人与翰林学士分典制诰谓之两制而明之两房舍人为内阁之属宗正寺旧列于诸卿而明之宗人府居文职之首主事旧为令史至明则与郎中员外郎同为六部郎官廵检在宋为边徼典军之要职而元明则属于州县宋之安抚司宣抚司元之宣慰司多领以大臣统理军民总辖郡县而明则授诸土官此前后名实之不相因也其余内外之迁移班秩之崇卑委任之繁省五朝制度彼此互殊视唐以前为尤甚夫郑志之述唐制祗取近代章程备当时法鉴未尝以六典为至当不可易之圭臬则后之述官制者又奚必一一傅防六典勉强以求合防且如殿阁大学士自明以来为宰辅之任而唐六典则无之太尉司徒司空古称三公近代久不复置中书门下唐宋谓之政府至明仅存舍人给事中而已枢宻院始于五代权在宰相之右宋与宰相称两府辽金元皆为重任至明乃革略举大端已难强以相附此亦如封建郡县古今异宜必欲举春秋侯国之封域以配合唐之十道宋之二十三路明之两京十三布政司多见其拘而鲜通矣兹续修职官略始自唐中叶讫于元明上下八百余年沿革不同自毋庸更袭六典之旧惟是建官列职一代有一代之规模若専据近代以溯往古则凡宋辽金元之官明代所不设者皆阙而不载又未免挂漏之病今参酌古今取其大畧相因者区而别之曰唐五代宋官制曰辽官制曰金元官制曰明官制次第列陈不紊不漏其中或名称虽异而职守相因或名目似同而崇卑攸别并详加案语以通古今之邮以存通史之例若一代所剙置后世无相同者亦按时代增入以存当日之掌故其禄秩官品各门仍依郑志之例总其大纲载于序官之后焉
　　唐五代宋官制上
　　唐以六典设官三省九寺六军十六卫诸司一代无所更易肃宗至徳以后国有重事辄以宰相兼领其官崇儒学则为集贤大学士理财用则兼盐铁转运使治军旅则领行营都统至太防宫使太清宫使皆为荣宠之任又増置枢宻院使掌内外表奏传宣出纳其时方镇之有功者多加平章事至僖宗光启间率加司徒司空藩镇之重极于唐末非复六典之旧矣五代多仍唐制以同中书门下平章事为宰相昭文馆大学士集贤殿大学士监修国史皆以宰相分领之其三省六曹诸司则因而不改惟梁改枢宻院为崇政院择亲信大臣知院事后唐复为枢宻院领自宰相凡军国机务兵防边备之政悉领焉至总理诸司则归诸宣徽院经治财赋则责之三司使职任之重亚于枢宻然五代典章散佚三公赴上不备其仪而藩镇多领三省长官及三公三师之职其信任惟六军马歩都指挥使左右控鹤都指挥使复有龙防左右军虎防左右军左右厢都指挥使随时更名得亲近者即为重任后又置端明殿学士掌四方章奏佐枢宻使所未逮亦因时而立制也宋初叅用唐五代之制尚书门下并列于外别置中书禁中为政事堂与枢宻对掌大政天下财赋内庭诸司中外筦库悉三司台省寺监官无定员无专职皆出入分涖庶务故三省六曹二十四司以他官主判其官人受授之别则有官有职有差遣官以寓禄秩叙位着职以待文学之选而别为差遣以治内外之事其次又有阶勲爵邑以分差等外官则惩唐以后藩镇之专恣颇用文臣知州事复设通判以贰之凡一品以下谓之文武官未常叅者谓之京官枢宻宣徽三司使副学士诸司而下谓之内职殿前都校以下谓之军职外官则有亲民厘务二等而监军廵警亦比亲民之任焉神宗熈宁末始命馆阁校唐六典元丰三年以摹本赐羣臣乃置局中书命官详定遂肇新官制省台寺监领空名者一切罢去而易之以阶及详定所上寄禄格明堂礼成即用新制迁秩而省台寺监之名各还所职矣五年省台寺监法成六年尚书新省成帝亲临幸召六曹长贰以下询以职事因诫勅焉哲宗元祐以后二府不分班奏事枢宻加置签书户部则不令右曹专典常平而总于其长起居郎舍人则通记起居馆阁则増置校勘黄本稍更元丰之制髙宗南渡复讨论元丰故事而加润色然政尚权宜如御营使国用使诸职宰相执政并有兼官因事剙名殊非经久诸部或长贰不并置或并郎曹使相兼之唯吏部户部不省不并后乃稍为増置继又増馆阁之员广环卫之官厘正庻务盖自元丰定制以后屡议増损然于大而分政任事之臣防而筦库监局之官便于时政者沿袭不革犹存六典之遗也
　　【臣】等谨按唐六典设官之先后与夫内外诸司之职掌详见郑志欧阳修五代史不志职官其散见于纪传者参考五代防要诸书略存梗槩惟宋史职官志以唐典为本于宋时増设之官依分见条理整齐今据宋代官制以上溯唐至徳以后及五代之设官沿革俾前后相通且不使増置各官有所阙略焉其官秩次第亦以宋史为叙
　　三师
　　太师太傅太保【唐制三师不常置至徳以后太傅太保多为藩镇勲臣及宰辅优礼之官唯太师不轻授五代仍唐制宋初为宰相亲王使相加官其特拜者不预政事赴上于尚书者徽宗政和三年以太师太傅太保为三公】
　　三公
　　太尉司徒司空【唐制三公非有大功者不授五代多为藩镇加官及赠官宋初仍唐制其特拜者赴上仪与三师同凡除授则自司徒迁太保自太傅迁太尉政和三年罢太尉司徒司空不置】
　　三孤
　　少师少傅少保【唐五代皆不置宋政和三年八月始立三孤亦称三少为三次相之称臣】等谨按公孤之职昉自周官唐六典仍汉制以太尉司徒司空为三公亦曰三司而周官之三公则号为三师后遂因而不改宋政和中诏以司徒司空周六卿之职太尉秦主兵之任皆非三公并宜罢之仍考周制并建三公三孤于是公孤之名始正然宣和之末三公至十八人而郓王楷肃王枢皆以皇子出閤加太傅太保识者讥其非制乃改授他官后复置太尉为武阶之首秩在节度使上非复三公之任矣
　　宰相【唐制侍中中书令为宰相至徳以后宰相仍称平章事五代以中书门下两侍郎同中书门下平章事为宰相宋承唐制以同平章事为宰相无常员有二人则分日知印上相为昭文馆大学士监修国史其次为集贤殿大学士或置三相则昭文集贤学士与监修国史并除元丰更制以侍中中书令尚书令官髙不除而以尚书左右仆射为宰相左仆射兼门下侍郎行侍中之职右仆射兼中书侍郎行中书令之职政和中改左右仆射为太宰少宰仍兼两省侍郎钦宗靖康中复改为左右仆射建炎三年诏左右仆射并加同中书门下平章事孝宗乾道八年改左右仆射为左右丞相】
　　叅知政事【唐制宰相亦称叅知政事五代不置宋太祖干徳二年始置以副宰相不押班不知印不升政事堂开寳六年诏叅政于都堂与宰相同议政事太宗至道元年诏宰相与防政轮班知印同升政事堂押敕齐衔行则并马元丰更制废叅知政事以门下中书省二侍郎尚书左右丞代之建炎三年复置叅知政事】
　　平章军国重事【唐制宰相亦称平章军国重事宋元祐二年特置以优硕徳老臣后不恒置宁宗开禧元年改称平章军国事】
　　【臣】等谨案唐初以三省长官为宰相复以三省事权不相统贯乃设官掌以要其成其见于唐书宰相表者如知政事平章政事叅知政事平章军国重事名称不一要皆宰相之任肃宗以后宰相皆称平章事至宋则以叅知政事为平章事之佐而平章重事则以优礼文彦博吕公着而特置虽仍唐代之名而职任稍殊矣乾道中改设左右丞相以正宰臣之名当时叶适尝谓名虽正而委任不得其人仍无益于治夫左右辅弼祗以布职分猷共襄治理如其事权旁寄无论谓之丞相谓之平章事皆能窃政柄以自专故道揆之任不在乎轻重其名而在审其实也论者称其切于时政焉又唐中叶后藩镇多领平章事五代因之宋制亲王枢宻使留守节度使兼侍中中书令同平章事者皆称使相不预政事不书敕惟宣敕除授敕尾存其衔亦尚仍唐末之制也
　　门下省
　　侍中【唐至徳以后侍中不常置五代为藩镇加官宋制侍中一人掌佐天子议大政审中外出纳之事以官髙罕除元丰更制以左仆射兼门下侍郎行侍中职别置侍郎以佐之南渡后省侍中不置】门下侍郎【唐肃宗乾元元年改门下侍郎为黄门侍郎代宗大厯二年复为门下侍郎五代时多以宰相兼之宋制侍郎一人掌贰侍中之职省中外出纳之事为执政官南渡后不置】
　　左散骑常侍左谏议大夫【唐制左散骑常侍二人左谏议大夫四人徳宗建中二年改谏议大夫一人为知匦使五代亦置左散骑常侍左谏议大夫宋制左散骑常侍左谏议大夫各一人与司谏正言同掌规谏讽谕以登闻检院谏议大夫】
　　左司谏左正言【唐制左补阙左拾遗各六人宋初改为左司谏左正言各一人置谏院知院官以司谏正言充职而他官领者谓之知谏院正言司谏亦有领他职而不预谏诤者元丰更制始皆正名以登闻鼔院司谏正言】
　　给事中【唐肃宗寳应元年以给事为理匦使五代仍置给事中宋置四人分治六房掌读中外出纳及判后省之事若政令失当除授非人则论奏而驳正之故事诏防付银台司封驳元丰更制给事中始正其职而封驳司归门下通进司进奏院俱给事中】
　　起居郎【唐置二人五代因之宋置一人掌记天子言动元丰六年诏与起居舍人分记言动元祐元年仍诏不分】
　　符寳郎【唐置四人掌天子八寳五代因之宋置二人掌外庭符寳之事禁中别有内符寳郎臣】等谨案唐制文馆典仪城门郎皆属于门下省考宋代官制校书郎掌昭文馆图籍秘书监别置閤门使皇城司无所属元祐间以诏令稽留吏员冗多徒为重复议废门下省后虽不行然散骑常侍多不置人唯给事中仍司封驳之职云中书省
　　中书令【唐至徳以后为勲臣加官不轻授五代时宰臣多加此职宋制令一人掌佐天子议大政受所行命令而宣之未尝特拜元丰更制以右仆射兼中书侍郎行令之职南渡后不置】
　　中书侍郎【唐制二人五代时拜中书侍郎即为宰相宋制侍郎一人掌贰令之职议大政南渡后不置】
　　右散骑常侍右谏议大夫【唐置右散骑常侍二人右谏议大夫四人五代亦置此官宋制各一人所掌与门下省同】
　　右司谏右正言【唐制右补阙右拾遗各六人宋初改为右司谏右正言各一人与门下省司谏正言通谓之两省官髙宗南渡诏谏院不两省绍兴二年诏并仍旧】
　　中书舍人【唐寳应元年以中书舍人为理匦使五代亦置中书舍人宋制四人掌行命令为制词分治六房初为迁转官实不任职复置知制诰及直舍人院与学士对掌内外制元丰更始正名判后省之事复诏中书省置防检房令舍人通领】
　　起居舍人【唐制二人宋置一人所掌同门下省起居郎】
　　【臣】等谨案中书省旧列门下省之后宋制事有论奏门下省必先闗白中书聴其可否故中书省之任视唐代较重其自中书侍郎迁门下侍郎者虽晋其秩实夺其权也又唐以集贤殿史馆属之中书省宋时馆职次于翰林院及殿阁学士之后与唐制亦稍殊焉
　　尚书省
　　尚书令【唐制尚书令总领百官髙宗武徳元年太宗为尚书令自后阙其官不置代宗广徳二年以郭子仪为尚书令固辞不拜后不复除五代为勲臣宰臣加官宋制令一人掌佐天子议大政奉所出命令而行之自建隆以来不除政和二年诏不置宣和七年复置亦无除者南渡后并省】
　　左仆射右仆射【唐制为令之贰令阙则总省事五代仍唐制宋左右仆射各一人掌佐天子议大政与三省长官皆为宰相之任元丰更制以左仆射兼门下侍郎右仆射兼中书侍郎行侍中中书令事政和中改左右仆射为太宰少宰靖康元年复旧南渡后不置】
　　左丞右丞【唐制左丞总吏户礼三部右丞总兵刑工三部五代亦置尚书丞宋制左右丞各一人掌叅议大政通治省事以贰令仆射之职旧班六曹尚书下元丰更制升其秩为执政南渡以后不置】左右司郎中员外郎【唐置左司郎中一人员外郎一人右司郎中一人员外郎一人宋如唐制掌受六曹之事而举正文书之稽失分治省事建炎中诏减左右司郎官二员置中书门下检正诸房公事二员次年复旧乾道七年复増右司郎官二人】
　　【臣】等谨案唐书百官志尚书省居三省之首以太宗尝为尚书令一代无特拜者唯以仆射总尚书省事六部尚书分职而统属焉宋制以仆射行宰相之任而六曹各治其事故宋史职官志列六部尚书于诸卿之首不尚书省与初设三省之制异矣徽宗大观中置仪礼局宣和六年置讲议司皆在尚书省则一时权设之官也
　　枢宻院
　　枢宻使【唐代宗永泰元年始置枢宻院设内枢宻院使以宦者为之职掌内外表奏凡奉诏处分则宣付中书门下施行梁改为崇政院更用士人备顾问谋议后唐庄宗同光元年复为枢宻院命宰兼使又置院使一人晋髙祖天福四年废枢宻院出帝开运元年复置汉隠帝干祐元年为藩镇加官旋复置使宋枢宻使掌军国机务出纳宻命佐天子执兵政元丰更制罢使不置髙宗绍兴七年复置】
　　知院事【晋天福元年始置知枢宻院事宋太宗淳化二年始置知院事与院使不并除熙寜元年院使二人复置知院事一人元丰更制定知院事一人为制绍兴四年诏宰臣兼枢宻者惟兼知院事】同知院事【周世宗显徳元年设知枢宻院事宋淳化二年始置同知院事二人元丰更制定置同知院一人】
　　枢宻副使【后唐废帝清泰九年置枢宻副使周显徳元年与叅知院事并除宋初置副使为枢宻使知院事之贰与同知院不并除元丰更制废副使不置绍兴七年复置】
　　签书院事同签书院事【宋太宗太平兴国中始置签书院事英宗治平中始置同签书院事元丰更制并废政和中复置寻改同签书院事为权领枢宻院南渡后复置签书同签书为端明殿学士恩数特依执政或以武臣为之】
　　都承防副都承防【五代有承防副承防以诸卫将军充宋制掌承宣防命通领院务太平兴国中始置都承防与副都承防多用士人叅谋议真宗景徳后用院吏逓迁熈宁中改用儒臣兼领元丰时复用武臣其后则文武兼用焉】
　　检详官编修官计议官【宋熈宁四年始置检详官元丰初定用三人后废元祐四年定编修官以四人为制建炎三年复置检详官二人四年置计议官四人绍兴三年置编修官二人后复用二人臣】等谨案枢宻院掌枢宻文书始于唐沿于五代其与中书对持文武二柄实自宋始元丰中言者以唐六典无枢宻使议从省并既乃考定旧制以军国机务不当分有司宜有亲信大臣专司其事遂仍置知枢密院事其细务则归之兵部诸曹焉南渡初置御营使以宰臣为之旋以其事归枢密院机速房开禧后胥以宰相兼使视元丰之制又一变矣
　　长春宫使【唐武徳二年命太宗镇长春宫自后凡牧同州者多带长春宫使梁太祖开平元年废后唐同光元年复置晋天福四年又废后不复置】
　　太清宫使【唐徳宗兴元元年以检校司徒中书门下平章事李勉为太淸宫使唐以后不置】太防宫使【唐兴元元年以门下侍郎同中书门下平章事卢翰为太防宫使唐以后不置】建昌宫使【梁开平元年置建昌院以博王友文为使所管四镇兵车税赋诸色课利后改为建昌宫使以宰臣判其事侍郎为副使梁以后不置】
　　兴圣宫使【后唐同光元年以皇子继岌为兴圣官使判六军诸卫事唐以后不置】
　　景灵宫使【宋真宗大中祥符五年创建景灵宫命辅臣为使】
　　宣徽院
　　宣徽南院使北院使【唐未始置宣徽使五代分南北院使宋制分为南北院掌总领内诸司及三班内侍之籍郊祀朝会宴飨供帐之仪二使共院而各设防事故事与知政事枢密副使同知枢密院事以先后入叙位熙寜四年诏位政枢副同知下元丰更制罢宣徽院以职事分省寺而使号犹存哲宗绍圣三年罢自后不复置】
　　延资库使【梁开平三年置延资库使多以执政大臣兼之梁以后不置】
　　三司
　　三司使副使【五代置三司使总理邦计治四方贡赋之入宋制位亚执政号曰计省淳化中置使一人总领三部又分天下为十道在京东者曰左计在京西者曰右计置使二人分掌后又置总计使判左右计事罢十道左右计使其正使以两省五品以上及知制诰杂学士充副使以员外郎以上厯三路转运使及六路发运使充元丰后裁归户部】
　　盐铁使度支使户部使副使【唐末以重臣兼领盐铁度支租庸五代分置盐铁使度支使租庸使宋太平兴国八年分置三使三部副使各一人通签逐部之事又各置判官三人分掌逐案之事孔目官一人都勾押官一人勾覆官四人元丰更制并废】
　　【臣】等谨案宣徽院三司使皆元丰后删并之官宋史职官志仍分载于枢密院后考五代时宣徽南北院使多迁枢宻使宋初宣徽院礼均二府专以待勲旧大臣三司使自五代总计财赋宋制选除执政侍从必先歴钱谷有自度支副使擢知制诰者有先除权三司使乃拜枢宻使者其职綦重诚不得阙其官而不载也然计省本户部之职三司分置复无异于户部诸曹元丰之裁并未尝不归画一而当时论者多言其非便是徒见元丰以后户部不得其人而不知财用之裕绌不在三司之废置也平赋通财均量出入择人以任职盖户部已足总其成否则増置三司使亦奚益哉至熙宁中又有制置三司条例司三司防计司权宜立制固不足为久逺之模也
　　【臣】等又案唐五代诸使名号不一唐有开稻田使回造使秘书省图书使梁有天骥使飞龙使庄宅使太和库使丰徳使仪鸾使干文院使五坊如京使洛苑使宫苑使大内皇墙使西京大内皇墙使武备库使弓箭库使闲廐使左右军廵使教坊使内园栽接使后唐有中门使支度务使内勾使宫苑使武徳使捧圣军使西南供馈使三州搜图籍使庄宅使内园栽接使晋有左飞龙使缘河廵检使引进使侍卫使作坊使周有尚食使防江招讨使要皆废置不常不足为法又五代有山陵使礼仪使卤簿使仪仗使桥道顿逓使宋有封禅大礼使经度制置使祀汾隂经度制置使奉迎使刻玉使天书扶持使因事设官无常员焉宋有宫观诸使则皆优礼臣下之虚衔故宋志不载云
　　翰林学士院
　　翰林学士承防【唐元宗开元初置翰林待诏掌四方表疏批答应和文章既又以中书务剧乃选文学之士号翰林供奉与集贤院学士分掌制诰书敕二十六年改翰林供奉为学士专掌内命宪宗元和中复置学士承防五代时学士承防多与谋议宋制学士院承防不常置以学士乆次者为之】
　　翰林学士知制诰【唐制学士院自诸曹尚书下至校书郎皆得与选入院一嵗则选知制诰未知制诰者不作文书班次各以其官内宴则居宰相之下五代亦置翰林学士后唐复置防銮书制学士盖庄宗初建号特立此名非故事也宋制掌制诰诏令撰述之事凡他官入院未除学士谓之直院学士俱阙他官暂行院中文书谓之翰林权直孝宗淳熙五年更为学士院权直后后与翰林权直互除】
　　【臣】等谨案唐置翰林学士本在至徳以前惟其与三省无所系属故郑志阙而不载今据唐书百官志详其职守以补郑志之遗宋初以翰林学士与中书舍人分典内外制诰谓之两制元丰更制凡职名之不丽于三省寺监者皆从裁革惟翰林学士与诸学士待制犹存旧典
　　翰林侍读学士【宋初惟置侍读真宗咸平二年始置侍读学士二人元丰更制废学士不置为侍从以上兼官元祐七年复増学士之号元符元年省去建炎元年诏以侍从官四人充讲读官】翰林侍讲学士【宋咸平二年始置翰林侍讲学士故事自两省台端以上兼侍讲其由庶官兼者必以特命元丰以后宫观多兼侍读南渡后多以台谏兼之】
</div>
    <div class="pagination">
<a href="钦定续通志_page82.html">上一页</a><span>...</span><a href="钦定续通志_page78.html">78</a><a href="钦定续通志_page79.html">79</a><a href="钦定续通志_page80.html">80</a><a href="钦定续通志_page81.html">81</a><a href="钦定续通志_page82.html">82</a><span class="current-page">83</span><a href="钦定续通志_page84.html">84</a><a href="钦定续通志_page85.html">85</a><a href="钦定续通志_page86.html">86</a><a href="钦定续通志_page87.html">87</a><a href="钦定续通志_page88.html">88</a><span>...</span><a href="钦定续通志_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
