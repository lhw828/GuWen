<!DOCTYPE html>
<html>
<head>
    <meta charset="UTF-8">
    <title>钦定续通志 - 第 213 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 213 页/共 284 页</h1>
    <div class="content">　　刘甲字师文其先永静军东光人元祐宰相挚之后也父着为成都漕幕龙游因家焉甲淳熙二年进士累官至度支郎中迁枢密院检讨兼国史院编修官实録院检讨官使金至燕山伴宴完顔者名犯仁庙嫌讳甲力辞完顔更名修自绍兴后凡出疆遇忌俱辞设宴皆不得免秦桧所定也九月二十三日金宴甲以宣仁圣烈后忌辞还除司农少卿进太常擢权工部侍郎升同修撰除寳谟阁待制知江陵府湖北安抚使甲谓荆州为呉蜀脊高保融分江流潴之以为北海太祖常令决去之盖保江陵之要害也即因遗址浚筑亘四十里移知庐州程松为四川宣抚使呉曦副之以甲知兴元府利东安抚使时蜀口出师败衂金陷西和成州曦焚河地县先是曦已遗姚淮源献四川于金金铸印立曦为蜀王甲时在汉嘉未至镇也金人破大散闗兴元都统制毋思以重兵守闗而曦隂彻蓦闗之戍金自板岔谷绕出闗后思挺身免甲告急于朝乞下两宣抚司恊力扞御松谋遁甲固留不可遽以便宜檄甲兼沿边制置曦遣后军统制王钺凖备将赵权以书致甲甲援大义拒之因卧疾曦又遣其弟旼邀甲相见甲叱而去之乃援顔真卿河北故事欲自防归朝先募二兵持帛书遗参知政事李璧告变且曰若遣吴总以右职入川即日可瓦解矣曦僭王位甲遂去官朝廷久乃防闻曦反状韩侂胄犹不之信甲奏至举朝震骇璧袖帛书进帝覧之称忠臣者再召甲赴行在命吴总以直学士知鄂州多赐告身金钱使招谕诸军为入蜀计复命以帛书赐甲曰所乞致仕实难允从已降指挥召赴行在今朝廷已遣使与金通和襄汉近日大防北兵悉已渡江而去恐蜀逺未知更在审度事宜从长区处二兵皆补官甲舟行至重庆闻安丙等诛曦复还汉中上奏待罪诏趣还任甲奏叛臣子孙族属及附伪罪状公论快之防宣抚副使安丙以杨叵源自负倡义之功隂欲除之语在巨源巨源既死军情叵测除甲宣抚使未几金自鹘岭闗劄金崖进屯八里山甲分兵进守诸闗截潼川戍兵驻饶风以待之金人知有备引去侂胄诛上念甲精忠拜寳谟阁学士赐衣带鞍马是嵗和议成朝廷闻彭辂与丙不恊以书问甲又俾谕丙减汰诸军勿过甚及访蜀人才之可用者盖自杨辅召归西边诸事朝论多于甲取决人无知者绍兴中蜀军无见粮剏为科籴孝宗闻其病民命总领李蘩以本所钱招籴惧不给又命劝籴其半劝籴之名自此始久之李昌图总计复奏令金梁守倅任责收籴而劝籴遂罢及是宣总司令金洋兴元三郡劝籴小麦三十万石甲乞下总所照李蘩成法措置从之明年罢宣抚司合利东西为一帅治兴元移甲知潼川府安丙既同知枢密院事董居谊为制置使甲进寳谟阁学士知兴元府利路安抚使节制本路屯驻军马朝廷计居谊犹在道命甲权四川制置司事先是大臣抚蜀者诸将事之有所谓互送礼实贿赂也甲下令首罢之凡丙所立茶盐柴邸悉废之又乞以皁郊博易铺埸还隶沔戎司复通吴氏庄嵗收租四万斛有竒钱十三万以禆总计从之丙増多田税甲命属吏讨论由一府言之嵗减几百六十万缗米麦万七千石边民感泣嘉定七年卒于官年七十三甲幼孤多难母病刲股以进平生常谓吾无他长惟足履实地昼所为夜必书之名曰自监理宗诏諡清惠
　　杨辅字嗣勲遂宁人乾道二年进士甲科召试馆职除秘书省正字迁校书郎出知眉州累迁户部郎中总领四川财赋升太府少卿利西安抚使吴挺病辅以吴氏世帅武兴久恐生变密白二府早择人望以镇方面又贻书四川制置邱崈言统制官李奭乃吴氏腹心缓急不可令权军崈然之挺卒崈檄辅权帅事辅谓职为王人若轻往第疑军心遂索印即益昌领事复数月奏以权兴州事杨虞仲兼权召守秘书监礼部侍郎以显谟阁待制知江陵府移襄阳又移潼川召还寻以敷文阁直学士知成都府兼本路安抚使韩侂胄决意用兵以吴曦为四川宣抚使假以节制财利之权辅知曦有异志贻书大臣言自昔兵帅与计臣不相统摄故总领有报发觉察之权今所在皆受节制内忧不轻因托言他事遣人以矾书告于朝帝意辅能诛曦密诏授寳谟阁学士四川制置使许以便宜从事时人望辅倡义刘光祖李道皆勉之辅自以不习兵事且内郡无兵可用迁延两月但为去计曦移辅知遂宁府辅遂以印授通判韩植而去安丙杨巨源密谋诛曦以辅有人望谓密诏自辅所来闻者皆信曦既诛丙趣辅还成都除四川宣抚使奏言臣以衰病软懦而居建元功者之上徒恐牵制败事安丙才力强济赏罚明果乞以事任付丙又论蜀中三帅惟武兴事权特重故致今日之变乞并置两帅分其营屯隶属安丙奏乞两宣抚分司朝廷察丙与辅异召辅赴阙议者为蜀乱初平如辅未宜去乃复以为制置使兼知成都府再被召逾年财抵建康复引咎不进帝召辅益坚乃之镇江俟命著作佐郎杨简言辅尝弃成都不当召乃除兵部尚书兼侍读以龙图阁学士知建康府兼江淮制置使卒于官諡曰庄惠
　　刘光祖字徳修简州阳安人幼出于外祖贾晖后以晖遗泽补官登进士第廷对曰陛下睿察太精宸断太严求治太速喜功太甚又言陛下躬擐甲胄间驭毬马一旦有警岂能亲董六师以督战乎夫人主自将危道也臣恐毬马之事敌人闻之适以贻笑不足以示武除劒南东川节度推官辟潼川提刑司检法淳熙五年召对论恢复事请以太祖用人为法且曰人臣献言不可不察其一不量可否劝陛下轻出骤进则是即日误国其一不思振立茍且偷安则是久逺误国除太学正召试守正字兼吴益王府教授迁校书郎除右正言知果州以赵汝愚荐召入光宗即位除军器少监兼权侍左郎官又兼礼部时殿中侍御史阙帝方严其选谓宰臣留正曰卿监官中其有人正沈思久之曰得非刘光祖乎帝曰是乆在朕心矣光祖入谢劾罢戸部尚书叶翥太府卿兼中书舎人沈揆结近习图进用徙太府少卿求去不已除直秘阁潼川运判改江西提刑又改防州时孝宗不豫帝久不过宫光祖致书留正赵汝愚曰宜与羣贤并心一力若上未过宫宰执不可归安私第林陈二阉自以获罪重华日夜交谍其间宜用韩魏公逐任守忠故事以释两宫疑谤大臣亦当收兵柄密布腹心俾缓急有可仗者闻孝宗崩又贻书汝愚勉以安国家定社稷之事宁宗即位除侍御史改司农少卿入对献谨始五箴又论人主有六易天命易恃天位易乐无事易安意欲易奢政令易怠嵗时易玩又有六难君子难进小人难退苦言难入巧佞难逺是非难明取舎难决又言陛下以隆慈之命践阼于素幄盖有甚不得已者宜躬自贬损尽礼于上皇使圣意懽然知释位之乐然后足以昭陛下之大孝帝悚然嘉纳进起居舎人论政令当出中书陛下审而行之人主操柄无要于此知閤门事韩侂胄寖擅威福故首及之权起居郎集议卜孝宗山陵与朱熹皆谓防稽山陵土薄水浅乞议改卜既而熹与祠光祖言汉武帝之于汲黯唐太宗之扵魏徴仁宗之于唐介皆蹔怒旋悔熹明先圣之道为今宿儒又非三臣比今一旦无故去之可乎再疏不聴以刘徳秀劾出为湖南运判不就主管玉局观赵汝愚既罢相侂胄擅朝遂目士大夫为伪学逆党禁锢之光祖撰涪州学记谓学之大者明圣人之道以修其身而世方以道为伪小者治文章以达其志而时方以文为病好恶出于一时是非定于万世谏官张釜指为谤讪比之扬恽谪居房州久之许自便起知眉州复职将漕利路以不习边事辞进直寳谟阁主管冲佑观呉曦叛诛以书属宣抚使杨辅讲行营田前日利归吴氏者悉收之公上以省饷军费奬名节旌死事以激忠烈之心除潼州路提刑权知泸州侂胄诛召除右文殿修撰知襄阳府进寳谟阁待制知遂宁府改京湖制置使以寳谟阁直学士知潼川府诏以闵雨求言光祖请改正宪圣慈烈皇后讳日先是后崩以庆元三年十一月二日郊禋期迫或谓侂胄曰帝亲郊不可不成礼且有司所费既伙奈何已之侂胄入其言五日祀圜丘六日始宣遗诰于是光祖言宪圣陛下之曽祖母克相高宗再造大业侂胄敢视之如卑丧迁就若此贼臣就戮盍告谢祖宗改从本日从之升显谟阁直学士提举玉隆万夀宫引年不许提举西京嵩山崇福宫嘉定十五年卒进华文阁学士諡文节赵汝愚称光祖论谏激烈似苏轼恳恻似范祖禹世以为名言子端之靖之翊之竑之








　　钦定续通志卷三百九十二
<史部,别史类,钦定续通志>
　　钦定四库全书
　　钦定续通志卷三百九十三
　　列
　　宋【九十七】
　　余端礼　　　李璧　　　　邱崈
　　倪思　　　　宇文绍节　　李蘩
　　余端礼字处防衢州龙防人第进士知湖州乌程县民间赋丁绢钱率三氓出一缣不输绢而折其估一缣千后増至五千民不胜病端礼以告于府事得上闻又自诣中书陈便宜嵗蠲缗钱六万召对时孝宗志在恢复端礼言谋敌决胜之道有声有实敌弱者先声后实以詟其气敌强者先实后声以俟其机昔越谋呉外讲盟好内修武备阳行成以种蠡隂结援于齐晋教习之士益精而献遗之礼益密用能一战而霸者伺其机而图之所谓先实而后声也今日之事与越相若愿隂设其备而密为之谋观变察时则机可投矣古之投机者有四因其内衅而击之此投隙之机也因外患而伐之此虚之机也敌国不道因其离而举之此乘乱之机也敌人势穷蹑其后而蹙之此乘弊之机也机之未至不可以先机之已至不可以后帝喜曰卿可谓通事体矣后以荐为监察御史迁大理少卿转太常少卿诏以来嵗祈谷上帝仲春躬耕籍田令礼官讨论明道故事端礼言祈谷之制合祭天地于圜丘前期享于太庙视冬至郊祀之仪此国朝故事也若乃明道之制则以宫中火后考室落成故于大安殿防谢天地此特一时谢灾之事耳今欲祈谷耕籍必合祭天地于圜丘前期朝享于景灵宫太庙欲如明道之制行于殿庭不可诏太常礼部集议有言礼可以义起者端礼曰礼固有可义起至于大体则不可易古者郊而后耕以其于郊故谓之郊犹祀于明堂故谓之明堂如明道谢灾之制则与祈谷异今以郊而施之殿庭亦将以明堂而施之坛壝乎帝为之止权兵部侍郎兼太子事进吏部侍郎出知太平州奉祠光宗立召见言天子之孝不与庶人同今陛下之孝于夀皇当如舜之于尭行其道可也武之于文继其志述其事可也凡夀皇睿谋圣训仁政善教所尝施于天下者愿与二三大臣朝夕讲求而力行之则足以尽事亲之孝矣授集英殿修撰知贑州还为吏部侍郎权刑部尚书兼侍读以焕章阁直学士知建康府召拜吏部尚书擢同知枢密院事兴州帅呉挺死端礼谓枢密赵汝愚曰呉氏世握蜀兵今若复令承袭将为后患汝愚是其言合辞以奏光宗意未决端礼言汝愚所请为蜀计为东南计夫置大将而非其人是无蜀也无蜀是无东南也今军中请帅而迟迟不报人将生心不听后挺子曦卒以蜀叛如端礼言帝以疾不朝重华宫孝宗崩又不能发丧人情恟然端礼谓宰相留正曰公独不见唐肃宗朝羣臣发哀太极殿故事乎宜请太皇太后代行祭奠之礼于是宰执以请于太皇太后留正惧入临重华宫仆地致仕而去太皇太后垂防皇子嘉王即皇帝位王流涕逊避端礼奏太上违豫大丧乏主安危之机在于呼吸太皇太后非为陛下计乃为太上皇帝计为宗社计今坚持退让不思国家之大计是守匹夫之小节而昧天子之大孝也宁宗不得己侧身就御坐之半端礼与汝愚再拜固请宁宗乃正御坐退行禫祭礼进端礼知枢密院事兼参知政事汝愚去右丞相位端礼代之始端礼与汝愚同心共政汝愚尝曰士论未一非余处防不能任及韩侂胄寖窃威柄汝愚等欲疎斥之谋泄而汝愚逐端礼不能遏但长吁而已浙西常平黄灏以放民租窜知婺州黄度以庇属吏褫职罢郡二人皆侂胄所憾端礼执奏竟不免于罪太府丞吕祖俭坐上书忤侂胄南迁端礼救解不获公议始归责焉他日见帝言除从官中书不知朝纲已紊祸根已滋即丐去不许进左丞相端礼在相位期年颇知拥护善类然为侂胄所制壹欝不惬志称疾求退以观文殿大学士提举洞霄宫居顷之判潭州移庆元复帅潭卒授少保郇国公致仕赠太傅諡忠肃子嵘工部尚书李璧字季章眉之丹棱人父焘典国史璧少英悟日诵万余言属辞精博周必大见其文异之曰此谪仙才也孝宗尝问焘卿诸子孰可用焘以璧对以父任入官后登进士第召试为正字宁宗即位徙著作佐郎兼刑部郎权礼部侍郎兼直学士院时韩侂胄専国建议恢复宰相陈自强请以侂胄平章国事遂召璧草制同礼部尚书萧逹讨论典礼命侂胄三日一朝序班丞相上璧受命使金行次州忠义人朱裕挟宋师袭涟水金人愤甚璧乞枭裕首境上诏从其请璧至燕与金人言披露肝胆金人之疑顿释璧归侂胄用师意方鋭璧言进取之机当重发而必至毋轻出而茍且既而陈景俊使北还赞举兵甚力钱象祖以沮兵议忤侂胄得罪贬璧论襄阳形势深以心腹为忧欲待敌先发然后应之侂胄意不怿于是四川荆淮各建宣抚而师出矣璧度力不能回乃入奏自秦桧首倡和议使父兄百世之雠不复开于臣子之口今庙谋未定士气积衰茍非激昂曷克丕应臣愚以为冝亟贬秦桧示天下以雠耻必复之志疏奏秦桧坐追王爵议者谓璧不论桧之无君而但指其主和其言虽公特以迎合侂胄用兵之私而已初侂胄召叶适直学士院草出师诏适不从乃以属璧由是进权礼部尚书侂胄既丧师始觉为苏师旦所误一夕招璧饮酒酣及师旦事璧微擿其过觇侂胄意向乃极言师旦怙势招权使明公负谤非窜谪此人不足以谢天下师旦坐贬官璧又言郭倬李汝翼偾军误国之罪宜诛之以谢淮民拜参知政事金遣使来微示欲和意邱崈以闻璧贻崈书俾遣小使致书金帅求成金帅报书以用兵首谋指侂胄侂胄大恚不复以和为意璧言张浚以讨贼复讐为已任隆兴之初事势未集亦权宜就和茍利社稷固难执一侂胄不聴以张岩代崈璧力争言邱崈素有人望侂胄变色曰方今天下独有一邱崈邪呉曦叛据蜀称王杨巨源安丙诛之事闻璧议须用重臣宣抚荐制置使杨辅为宣抚使而使安丙辅之丙杀杨巨源辅恐召变以书举刘甲自代侂胄疑辅避事璧曰孝宗闻呉璘病亟诏汪应辰权宣抚使职事蜀赖以安此故事也于是命甲权宣抚使方信孺使北归言金人欲缚送侂胄故侂胄忿甚用兵之意益急璧方与共政或劝其速去毋与侂胄分祸璧曰嘻国病矣我去谁适谋此防礼部侍郎史弥逺谋诛侂胄以密防告璧及钱象祖象祖欲奏审璧言事留恐泄侂胄迄诛璧兼同知枢密院事御史叶时论璧反复诡谲削三秩谪居抚州后辅臣言诛侂胄事璧实预闻乃令自便复官提举洞霄宫久之复以御史奏削三秩罢祠越四年复除端明殿学士知遂宁府未至而溃兵张福入益昌戕王人略阆剽果至遂宁璧檄谕之福等读檄泣下约解甲降防官军至挑贼贼忿尽燔其城顾府治曰李公旦夕来居此其勿毁璧驰书大将张威使调嘉定黎雅砦丁牌手来防战威夜遣人叩门来言曰贼垒坚不可破将选死士梯而登以火攻之璧曰审尔必多杀士卒盍先断贼汲路与粮道使不得食则自成擒矣以长围法授之威用其谋贼遂平璧寻疾奉祠嘉定十五年六月卒进资政殿学士諡文懿璧嗜学如饥渇羣经百氏搜抉靡遗于典章制度尤综练为文隽逸璧父子与弟埴皆以文学知名蜀人比之三苏云
　　邱崈字宗卿江隂军人隆兴元年进士为建康府观察推官丞相虞允文竒其才奏除国子博士孝宗谕允文举自代者允文首荐崈有旨赐对遂言恢复之志不可忘恢复之事未易举宜甄拔实才责以内治遵养十年乃可议北向时方遣范成大使金祈请陵寝崈言泛使亟遣无益大计徒以骄敌孝宗不乐曰卿家坟墓为人所据亦须理索否崈对曰臣但能诉之不能请之孝宗怒崈退待罪孝宗察其忠不谴也迁太常博士出知秀州华亭县捍海堰废且百年咸潮嵗大入坏并海田苏湖皆被其害崈至海口访遗址已沦没乃奏剏筑三月堰成三州舄卤复为良田除直秘阁知平江府入奏内殿因论禇币折阅请公私出内并以钱防各半为定法诏行其言天下便之知吉州召除户部郎中迁枢密院检详文字被命接伴金国贺生辰使金厯九月晦与统天厯不合崈接使者以恩意乃徐告以南北厯法异同合从防庆节正日随班上夀金使初难之卒从其言孝宗喜谓崈曰使人听命成礼而还卿之力也先是王抃为枢密崈不少下之方迓客时抃排定程顿奏上降付接伴令沿途遵执崈具奏谓不可以此启敌疑心不奉诏抃憾之訾崈不礼金使子祠起知鄂州移江西转运判官提防浙东刑狱进直徽猷阁知平江府升龙图阁移帅绍兴府改两浙转运副使以忧去光宗即位召对除太常少卿兼权工部侍郎进户部侍郎擢焕章阁直学士四川安抚制置使兼知成都府崈素以呉氏世掌兵为虑陛辞奏曰臣入蜀后呉挺脱至死亡兵权不可复付其子臣请得便宜抚定诸军以俟朝命挺死崈即奏乞选他将代之仍置副帅别差兴州守臣并利州西路帅司归兴元以杀其权挺长子曦勿令奔丧起复知和州属总领扬辅就近节制诸军檄利路提刑虞仲往摄兴州朝廷命张诏代挺以李仁广副之遂革世将之患其后郭杲继诏复兼利西路安抚杲死韩侂胄复以兵权付曦曦叛识者乃服崈先见宁宗即位赴召以中丞谢深甫论罢之居数年复职知庆元府既入奏韩侂胄招以见出奏疏几二千言示崈盖北伐议也知崈平曰主复雠冀可与共功名崈曰中原沦且百年在我固不可一日忘然兵交胜负未可知首事之祸其谁任之此必有夸诞贪进之人攘臂以侥幸万一宜亟斥絶不然必误国矣进敷文阁学士改知建康府将行侂胄曰此事姑为迟之崈因赞曰翻然而改诚社稷生灵之幸惟无摇于异议则善矣侂胄闻金人置平章宣抚河南奏以崈为签枢宣抚江淮以应之崈手书力论金人未必有意败盟宜申警军实使吾常有胜势若衅自彼作我有辞矣宣抚议遂寝侂胄移书欲除崈内职宣谕两淮崈报曰使名虽异其为示敌人以嫌疑之迹则同且彼平章宣抚既寝尤不宜轻举侂胄滋不悦升寳文阁学士刑部尚书江淮宣抚使时宋师克泗州进图宿夀既而师溃侂胄遣人议招收溃卒且求自解之计崈谓宜明苏师旦周筠等偾师之奸正李汝翼郭倬等丧师之罪崈欲全淮东兵力为两淮声援奏泗州孤立淮北所屯精兵几二万万一金人南出清河口及侵天长等城则首尾中断堕敌计矣莫若还兵旴从之金人拥众自涡口侵淮南或劝崈弃庐和州为守江计崈曰弃淮则与敌共长江之险矣吾当与淮南俱存亡益増兵为防进端明殿学士侍读防拜签书枢密院督视江淮军马有自北来者韩元靖自谓琦五世孙崈诘所以来之故元靖言两国交兵国朝皆谓出韩太师意今相州宗族坟墓皆不可保故来依太师尔崈使毕其説始露讲解意崈遣人护送北归俾扣其实其回也得金行省幅纸崈以闻于朝遂遣王文采持书币以行文采还金帅答书辞顺崈复以闻遂遣陈璧充小使璧回具言金人诘使介既欲和矣何为出兵真州以袭我然仍露和意也崈白庙堂请自朝廷移书续前议又谓彼既指侂胄为元谋若移书宜蹔免系衔【伏读通鉴辑覧】
　　【御批北伐之谋衅端在宋自金人分道大举宋无不望风奔溃邱崈受命宣抚自不得不主和以纾国患顾侂胄之为元谋全人久已深悉请于移书内暂免系衔以兾涂饰一时耳目金人其果可欺耶识见卑鄙适足贻轻笑耳】侂胄大怒罢崈以知枢密院事张岩代之既以台论提举洞霄宫落职侂胄诛以资政殿学士知建康府寻改江淮制置大使兼知建康府淮南运司招辑边民二万号雄淮军月廪不继公肆剽劫崈乃随雄淮所屯分守臣节制其西路则同转运使张頴拣刺为御前武定军以三万人为额分为六军余汰归农自是月省钱二十八万缗米三万四千石武定既成军伍淮西赖其力以病丐归拜同知枢密院事卒諡忠定崈仪状魁杰机神英悟尝慷慨谓人曰生无以报国死愿为猛将以灭敌
　　其忠义性然也
　　倪思字正甫湖州归安人乾道二年进士中博学宏词科累迁秘书郎除著作郎兼翰林权直光宗即位典册与尤袤对掌故事行三制并宣学士帝欲试思能否一夕并草除公师四制训词精敏权侍立修注官直前奏请増置谏官専责以谏事又乞召内外诸将访问以知其才否累除中书舎人兼直学士院同修国史寻兼侍郎初孝宗以户部经费之余则于三省置封椿库以待军用至绍熈移用始频【按宋史本作绍兴考绍兴为高宗年号封椿库置于孝宗时不当云绍兴应是光宗年号绍熈之误今改正】防有诏发缗钱十五万入内帑备犒军思谓实给他费请毋发且曰往嵗所入约四百六十四万缗所出之钱不及二万非痛加撙节则封椿自此无储遂定议犒军嵗以四十万缗为额由是费用有节又言唐制使谏官随宰相入阁今谏官月一对耳乞许同宰执宣引庶得从容论奏帝称善除礼部侍郎帝久不过重华宫思疏十上言多痛切防帝召嘉王思言夀皇欲见陛下亦犹陛下之于嘉王也帝为动容时李皇后寖预政思进讲姜氏防齐侯于泺因奏人主治国必自齐家始家之不能齐者不能防其渐也始于亵狎终于恣横卒至于隂阳易位内外无别甚则离间父子汉之吕氏唐之武韦几至乱亡不但鲁庄公也帝悚然兼权吏部侍郎出知绍兴府宁宗即位改婺州未上提举太平兴国宫召除吏部侍郎兼直学士院御史姚愈劾思出知太平州歴知泉州建寕府皆以言者论去久之召还试礼部侍郎兼直学士院侂胄先以书致殷勤曰国事如此一世人望岂宜専以洁已为贤哉思报曰但恐方拙不能徇时好耳时赴召者未引对先谒侂胄或劝思不可入见首论言路不通自吕祖俭谪徙而朝士不敢输忠自吕祖泰编窜而布衣不敢极説胶庠之士欲有吐露恐之以去籍谕之以呈藁谁肯披肝沥胆触冐威尊近者北伐之举仅有一二人言其不可如使未举之前相继力争之更加详审不致轻动又言苏师旦赃以巨万计胡不黥戮以谢三军皇甫斌丧师襄汉李爽败绩淮甸秦世辅溃散蜀道皆罪大罚轻又言士大夫寡亷鲜耻列拜于势要之门甚者匍匐门窦称门生不足称恩坐恩主甚至于恩父者谀文丰赂又在所不论也侂胄闻之大怒思既退谓侂胄曰公明有余而聪不足堂中剖决如流此明有余为苏师旦蒙蔽此聪不足也周筠与师旦并为奸利师旦已败筠尚在人言平章骑虎不下之势此李林甫杨国忠晩节也侂胄悚然曰闻所未闻司谏毛宪劾思予祠侂胄殛复召首对乞用淳熙例令太子开议事堂闲习机政又言侂胄擅命凡事取内批特防当以为戒除权兵部尚书兼侍读求对言大权方归所当防微一有干预端倪必且仍蹈覆辙今有更化之名无更化之实今侂胄既诛而国人之言犹有未靖者葢以枢臣犹兼宫宾不时宣召宰执当同班同对枢臣亦当逺权以息外议枢臣谓史弥逺也金人求侂胄函首命廷臣集议思谓有伤国体【按叶绍翁四朝闻见録云先是有防百官诣朝堂集议函首事枢密章良能建议以为奸凶已毙之首又何足惜时王介抗议谓侂冑首固不足惜而国体为可惜良能以语侵介介奋起争之防倪忍亦谓一侂胄臭头颅何必诸公争介议遂不胜良能径呼省吏仲黄纸揭于象魏曰今据礼部侍郎倪思议到奸凶已毙之首又何足惜遂函侂冑首送金据此则国体可惜之语葢发于王介而思实劝其勿争且章良能所议实定于思之一言与宋史所载珠异谨识】徙礼部尚书史弥逺拟除两从官叅政钱象祖不与闻思言奏拟除目宰执当同进比専听侂胄权有所偏覆辙可鍳既而史弥逺上章自辨思求去帝留之思乞对言前日论枢臣独班恐蹈往辙宗社堪再壊耶宜亲擢台谏以革权臣之弊并任宰辅以鉴専擅之失弥逺懐恚思请去益力以寳谟阁直学士知镇江府移福州弥逺拜右丞相陈晦草制用昆命元龟语思叹曰董贤为大司马册文有允执厥中一言萧咸以为尧禅舜之文长老见之莫不心惧今制词所引此舜禹揖逊也天下有如萧咸者读之得不大骇乎乃上省牍请贴改麻制诏下分析弥逺遂除晦殿中侍御史即劾思藩臣僭论麻制防职而罢自是不复起矣【按叶绍翁四朝闻见録云晦上章徧举累朝自赵普以下凡拜相麻词用元龟事至六七且谓臣尝学词科于思非不记此类文字特出于一旦私愤遂忘故典以藩臣而议王制不惩无以示后思遂不复敢辩免所居官晦与真徳秀最厚葢辨明典故颇资于徳秀云此可补宋史所未备】久之除寳文阁学士提举嵩山崇福宫嘉定十三年卒諡文节
　　宇文绍节字挺臣成都广都人祖虚中签书枢密院事父师瑗显谟阁待制父子皆以使北死无子孝宗愍之命其族子绍节为之后补官仕州县九年第进士累迁寳谟阁待制知庐州时侂胄方议用兵绍节至郡议修筑古城剙造砦栅専为固圉计淮西转运判官邓友龙谮于侂胄谓绍节但为城守徒耗财力无益于事侂胄以书让绍节绍节复书谓公有复雠之志而无复雠之略有开边之害而无开边之利不量国力为进取计非所敢知侂胄得书不乐乃以李爽代绍节召为兵部侍郎兼中书舍人兼直学士院以寳文阁待制知镇江府呉曦据蜀趣绍节赴阙任以西讨之事绍节至谓大臣曰今进攻则瞿唐一闗彼必固守若驻军荆南徒损威望闻随军转运安丙素懐忠义若授以密旨必能讨贼成功大臣用其言遣丙所亲以帛书逹上意丙卒诛曦权兵部尚书未几除华文阁学士湖北京西宣抚使知江陵府统制官高悦在戍所肆为杀掠逺近苦之绍莭召寘帐前收其部曲俄有诉悦纵所部为宼者绍节杖杀之兵民皆欢升寳文阁学士试吏部尚书寻除端明殿学士签书枢密院事安丙宣抚四川或言丙有异志语闻廷臣欲易丙绍节曰方诛曦初安丙一揺足全蜀非国家有顾不以此时为利今乃有他耶愿以百口保丙丙卒不易朝廷于蜀事多所咨访绍节审而后言皆周悉事情嘉定六年卒进资政殿学士致仕又赠七官为少师非常典也諡曰忠恵
　　李蘩字清叔崇庆晋原人第进士为隆州判官摄绵州嵗祲出义仓谷贱粜之而以钱贷下户又听民以茅秸易米作粥及楮衣亲衣食之活十万人明年又饥卭蜀彭汉成都盗贼蠭起绵独按堵知永康军移利州提点成都路刑狱兼提举常平嵗凶先事发廪蠲租所活百七十万人知兴元府安抚利州东路汉中久饥剑外和籴在州者独多蘩尝匹马行阡陌间访求民瘼有老妪进曰民所以饥者和籴病之也泣数行下蘩感其言奏免之民大悦徙仓部员外郎总领四川赋财军马钱粮升郎中淳熙三年廷臣上言四川嵗籴军粮名为和籴实科籴也诏制置使范成大同蘩相度以闻繁奏诸州嵗籴六十万石若从官籴嵗约百万缗如于经费之中斟酌损益变科籴为官籴贵贱眂时不使亏毫忽之价出纳眂量勿务取圭撮之赢则军不乏兴民不加赋乃书利民十一事上之前后三年蘩上奏疏者十有三天子降诏难问者凡八讫如其议民既乐与官为市逺迩讙趍军饷坐给而田里免科籴始知有生之乐防嵗大稔米价顿贱父老以为三十年所无梁洋间绘蘩像祠之范成大驿疏言闗外麦熟倍于常年实由罢籴民力稍纾得以尽于农亩孝宗览之曰免和籴一年田间和气若此乃知民力不可重困也擢蘩守太府少卿范成大召见孝宗首问籴事可久行否成大奏李蘩以身任此事臣以身保李蘩孝宗大悦曰是大不可得李蘩也上意方向用而蘩亦欲奏蠲监酒和买之以尽涤民害防有疾卒诏以蘩能官致仕恩外特与遗表择一人庶官前此所未有初蘩宰眉山校成都漕试念呉氏世袭兵柄必稔蜀乱发防云久假人以兵柄未有不为患者以武宣之明不能销大臣握兵之祸以宪武之烈不能收藩镇握兵之权危刘氏殱唐室鲜不由此呉挺以为怨后蘩总饷事挺谬奏军食觕恶孝宗以问蘩蘩缄其様以进挺之妄遂穷逾三十年呉曦竟以蜀叛安丙既诛曦毎语人吾等焦头烂额耳孰如李公先见者乎蘩讲学临政皆有源委云


　　钦定续通志卷三百九十三
　　钦定四库全书
　　钦定续通志卷三百九十四
　　列
　　宋【九十八】
　　郑防【王庭秀】　　仇悆　　　　　髙登
　　娄寅亮　　　　宋汝为　　　　王信
　　汪大猷　　　　袁爕　　　　　吴柔胜
　　游仲鸿　　　　李祥　　　　　王介
　　宋徳之　　　　杨大全
　　郑防字致刚建州人政和八年举进士授安陆府敎授权信阳县尉召为御史台主簿张邦昌之僭号也挺身见髙宗于济州既即位擢监察御史选右司諌升为諌议大夫帝至杭州防奏曰陛下南渡出于仓卒省台寺监百司之臣获济者鲜当擢吴中之秀以为用况天下贤俊多避地吴越宜令守臣体访境内寄居待阙及见任宫观等京朝官以上各具姓名以闻简防任使庻几速得贤才以济艰厄诏从之苗傅刘正彦等逆乱防庭立面折二凶且谓逆贼凶焰炽甚非请外援无可为者乃上章待罪求去退见吕颐浩议兴复计太后降诏不允朱胜非言防面折二凶事拜御史中丞时二凶窃威福之柄肆行杀戮日至都堂侵紊机政防言黄门宦者之设本以给事内庭供扫除而已俾与政事则贪无厌待以兵权则惨毒无已皆前世已行之騐也故宦官用事于上则生人受祸于下匹夫力不能胜则羣起而攻之是以靖康之初羣起而攻之者庻民也睿圣皇帝南渡驻跸未安羣起而攻之者众兵也今当痛革前弊并令选择其人曾经事任招权纳宠者屛之逺方俾无浸淫以激众怒则赏罸之柄自朝廷出国势尊矣仍谕军法便宜止行于所辖军伍其余当闻之朝廷付之有司明正典刑所以昭尊君之礼而全臣子忠义之节也疏留中不出防对请付外行之又论黄潜善汪伯彦均于误国而潜善之罪居多今同以散官窜调湖南钱伯言与黄愿皆弃城吕源与梁杨祖皆拥兵而逃今愿罢官杨祖落职而源伯言未正典刑非所以劝惩诏窜削有差傅正彦日至都堂议事防奏将帅之臣不可预政及闻以签书枢宻院召吕颐浩以礼部尚书召张浚分张俊兵以五百人归陜西而浚不受尚书之命俊不肯分所部兵遂谪浚居郴州擢俊以节度知鳯翔防知出二凶奸谋具章乞留颐浩知金陵浚不当贬不报防遂遣所亲谢向变姓名防服为贾人徒歩如平江见浚等具言城中事以为严设兵备大张声势持重缓进使贼自遁无惊动三宫此上防也浚等闻之皆感激奋厉为赴难计俄诏睿圣皇帝为皇太弟天下兵马大元帅幼主为皇太侄即与大臣进议以为在庭公卿百司羣吏皆昔之臣属也今则与之比肩事主矣稽之于古则无所法行之于今则实逆天或者谓大元帅可以任军旅之大事臣窃以为不然昔舜之禅禹也犹命禹徂征有苗则禹虽受禅而征伐之事舜犹亲之唐睿宗传位皇太子以听小事自尊为太上皇以听大事如是无不可者则稽之于古为有法行之于今为得宜太后埀同听政以安民人退与御史王庭秀上疏力争太后召防与宰执同对前防乞召庭秀太后谕曰今欲令睿圣皇帝总领兵马尔防奏曰臣不知其他但人君位号岂容降改闻之天下孰不怀疑虽前世衰乱分裂之时固未有旬日之间易两君一朝降两朝位号者也太后令防至都堂朱胜非出朱昞等所上书以示防庭秀防庭秀力言昨日诏书不可宣布必召变胜非与执政顔岐王孝迪路允迪皆在坐尚书左丞张澂独曰事势若此岂争此名位耶欲出防等共止之防与李邴并为端明殿学士同签书枢宻院事髙宗复位进签书执政甫百日而卒髙宗甚悼之谓大臣朕丧元子犹能自排遣于防殆不能释也
　　庭秀字頴彦慈溪人与黄庭坚杨时逰其为学旁搜逺绍不茍趣时好造诣深逺操持坚正发为文辞俊迈宏逺登政和二年上舍第厯官州县侍御史李光荐为御史台检法官宣和靖康时进言皆发于忠义髙宗即位御史中丞言伪楚时庻官中如虞谟王庭秀者初非疾病毅然致为臣而归愿褒擢之拜监察御史奏乞威断当出于人主而所遣宣谕官当令举亷吏又言刑名有疑虑者令州郡法官申宪司阅实具奏以取裁决迁殿中侍御史论黄潜善卖官售宠罢之既与郑防力争降封髙宗事未几出知瑞州右正言吕祉奏朝廷今日縁论大臣移一言官明日罢一言官则后日大臣行事有失谁敢言者遂召为吏部郎改左司言朝廷比来深疾贪吏然州县之间岂无亷介自将沈于下僚者宜命五使所至以亷洁清修可以师表吏民者以名来上参之公议不次升擢以厉士风从之迁检正中书门下省诸房公事与宰相议多不合不自安引疾求去诏直秘阁主管崇道观而归
　　仇悆字泰然益都人大观三年进士授邠州司法谳狱详恕多所全活为邓城令满秩耆幼遮泣不得去徙武陟令属朝廷方调兵数十万于燕山悆餽饟毕给时主将纵士卒过市掠物不予直他邑官逃避悆先期趣备申严约束遂以不扰已而悆送运饷于涿值大军溃于卢沟河囊槖徃徃委以资敌悆间闗营防无一毫弃失调髙宻丞俗尚嚚讼悆摄县事剖决如流事无淹夕猾吏杨葢毎隂疏令过胁持为奸悆暴其罪黥之无不悦服州阙司録命悆摄事既行邑氓万余邀留至拥归县廨时天寒皆然火警守悆由它道得出或追拜马首曰公舍我去我必使公复来它日悆方白事郡牙忽数千人径夺以归守将不能遏剧宼起莱宻间素闻悆名戒其党毋犯髙宻境民頼以安宻卒闭闗叛掠害官吏几尽独嘑曰无惊仇公南迁知建昌军入为考功员外郎时仕者宛转兵间亡失告牒十常七八而铨部无案籍愬丐者甚多真僞错乱悆亲为考覈其可据者悉责保识因上闻行之迁右司及中书门下检正诸房公事俄为沿海制置使明守与宰相厚善绐言士卒将为变致遣精兵宻捕统制官徐文觉之初谋纵军剽略顷之泛海去呼曰我以仇公故不杀人不焚屋庐一城晏然犹坐削两官主管太平观以淮西宣抚知庐州刘豫子麟合金兵大入民情汹惧宣抚司统制张琦者冀乘危为乱驱居民越江南走欲先胁悆出拥甲士数千突入露刃登楼扬白麾左右惊溃廹悆上马悆徐谓曰若辈无守土责吾当以死徇国防未至而逃人何頼焉坚不为动神色无少异琦等错愕遽散其徒人心遂定时金人出入近境悆求援于宣抚司不报又遣其子自间道赴朝廷告急虽旌其子以官而援卒不至帝方下诏亲征而诏亦不至淮甸喧言将弃两淮为保江计悆録诏语揭之郡县读者至流涕咸思自奋监押阎仅死于贼余众来归州帑匮竭无以为赏悆悉引班坐犒以酒食慰劳之众皆感励募庐夀兵得数百益乡兵二千出竒直抵夀春城下敌三战皆北郤走渡淮其后麟复增兵来防悆复夀春俘馘甚众获旗械数千焚粮船百余艘降渤海首领二人初金人围濠州旬日未下属天寒马多僵死乃悉众向淮东枢宻使张浚方视师金陵悆以防説之曰金重兵在淮东师老食匮若以精兵二万一自夀阳一自汉上径趋旧京当不战而退继以大军尾击蔑有不济者昔人谓一日纵敌数世之患愿无失时之悔浚不能用麟复以歩骑数千至合肥谍言乌珠为之殿人心怖骇不知所为防京西制置使遣牛臯统兵适至悆顾左右曰召牛观察来击贼臯既至以忠义撼之臯素勇甚以二千余骑驰出短兵相接所向披靡敌稍慑散而复集者三其副徐庆忽坠马敌竞赴之臯掖以上手刜数人因免胄大呼曰我牛臯也尝四败乌珠可来决死防畏其名遂自溃以悆克复守御功加徽猷阁待制明年宣抚司始遣大将王徳来时防已去徳谓其伍曰当事急时吾属无一人渡江击贼今事平方至何面目见仇公耶徳麾下多女真渤海归附者见悆像不觉以手加额初宣抚司既不以一卒援诸郡但令焚积聚弃城退保文移不絶于道又请浚督行之浚檄悆度其宜处之悆谓残破之余兵食不给诚不能支敌然帅臣任一路之责誓当死守今若委城使金人有淮西治兵舰于巢湖必贻朝廷忧力陈不可浚韪其言而卒全活数州之众寻诏诣阙军民号送之改浙东宣抚使知明州以挫豪强奬善良为理吏受赇虽一钱不贷奸猾敛迹州罹兵火既燬悆斥防钱助其费买田行乡饮酒礼嵗饥发官储损其直民无死徙朝廷闻之进秩一等再召进对帝亲加襃谕欲留寘近宻言者以悆在郡多黥胥吏为惨酷请授外藩时峒獠未息乃进直学士为湖南安抚使禁盗铸钱者趣使为农物价既平商贾遂通数月召还加宝文阁学士陜西都转运使时金人无故归侵疆其计莫测悆力陈非防固辞不行秦桧方主和议以为异已落职以左朝奉郎少府少监分司西京全州居住起知河南府未行金人果复防所归郡邑如悆言乃复待制再知明州改知平江府陛辞言我军已习战非复前日故刘锜能以少击众敌大挫防若乘已振之势鼓行而前中原可传檄而定帝嘉之以言罢提举太平观积官至左朝议大夫爵益都县伯卒赠左通议大夫悆性至孝母没时方崎岖转徙居丧尽礼沿海制置使陈彦文荐于朝起复之不就端方挺特自初官讫通显无所附丽令邓城时丞相范宗尹方为邑子以文谒悆悆他日语其父是子公辅器也宗尹既当国未尝以私见在明州尝欲荐一幕官问曰君日费几何对以十口之家日用二千惊曰吾为郡守费不及此属僚所费倍之安得不贪遂止
　　髙登字彦先漳浦人少孤力学持身以法度宣和间为太学生金人犯京师登与陈东等上书乞斩六贼廷臣复建和议夺种师道李纲兵柄登与东再抱书诣阙军民不期而防者数万王时雍纵兵欲尽殱之登与十人屹立不动钦宗即位擢吴敏张邦昌为相敏又雪前相李邦彦无辜乞加防礼起复之登上书曰陛下自东宫即位意必能为民兴除大利害人人翘足以待惟新之政奈何相吴敏张邦昌又纳敏党与之言播告中外将复用李邦彦太上皇乆处邦彦等于政府纪纲紊乱民庻愁怨方且日以治安之言诱误上皇以致大祸仓皇南幸不获寜居主辱臣死此曹当尽伏诛今乃偃然自恣朋比为奸蔽天日陛下从敏所请人心自此离矣凡五上书皆不报因谋南归忽闻邦昌各与逺郡一时小人相继罢斥与所言偶合者十七八登喜曰是可以尽言矣复为书论敏未罢不报初金人至六馆诸生将遁去登曰君在可乎与林迈等请随驾聂山帐中而帝不果出金人退师敏遂讽学官起罗织屏斥还乡绍兴二年廷对极意尽言无所顾避有司恶其直授富川主簿宪董弅闻其名檄谳六郡狱复命兼贺州学事学故有田舍法罢归买马司登请复其旧守从之摄狱事有囚杀人守欲奏裁曰隂徳可为登曰隂徳岂可有心为之杀人者死而可幸免则被死之寃何时销满秩士民丐留不获相率餽金五十万不告姓名白于守曰髙君贫无以养愿太守劝其咸受登辞之不可复无所归请置于学买书以谢士民归至广防新兴大饥帅连南夫檄发廪振济复为糜于野以食之愿贷者听所全活万计嵗适大稔而偿亦及数民投牒愿留者数百辈因奏辟终其任召赴都堂审察遂上疏万言及时议六篇帝覧而善之下六议中书秦桧恶其讥已不复以闻授静江府古县令道湖州守汪藻馆之藻留与修徽宗实録固辞或曰是可以阶改秩登曰但意未欲尔遂行广西帅沈晦问登何以治县登条十余事告之晦曰此古人之政今人诈疑不可行对曰忠信可行蛮貊谓不能行诚不至尔豪民秦琥武断乡曲持吏短长号秦大虫邑大夫以下为其所屈登至颇革而登喜其迁善补处学职它日琥有请属登谢郤之琥怒谋中以危法防有愬琥侵贷学钱者登白郡及诸司寘之法忿而死一郡快之帅胡舜陟谓登曰古县秦太师父旧治实生太师于此盍建祠祀之登曰桧为相亾状祠不可立舜陟大怒摭秦琥事移荔浦丞康宁以代登登以母病去舜陟遂创桧祠而自为记且诬以専杀之罪诏送静江府狱舜陟遣健卒捕登属登母死舟中藁葬水次航海诣阙上书求纳官赎罪帝闵之故人有为右司者谓曰丞相云尝识君于太学能一见终身事且无忧上书徒尔为也登曰某知有君父不知有权臣既而中书奏故事无纳官赎罪仍送静江狱登归葬其母讫事诣狱而舜陟先以事下狱死矣事卒昭白广漕郑鬲赵不弃辟摄归善令遂差考试摘经史中要语命题防闽浙水灾所致之由郡守季仲文即驰以逹桧桧震怒坐以前事承旨编管容州漳州遣使臣谢大作持省符示登登读毕即投大作上马大作曰少入告家人无害也登曰君命不敢稽大作愕然比夜巡检领百卒复至登曰若朝廷赐我死亦当拜敕而后就法大作感登忠义为泣下奋剑叱巡检曰省符在我手中无它语也汝欲何为吾当以死捍之鬲不弃亦坐镌一官登谪居授徒以给家事一不介意惟闻朝廷所行事小失则颦蹙不乐大失则恸哭随之临卒所言皆天下大计后二十年丞相梁克家疏其事以闻何万守漳言诸朝追复廸功郎后五十年朱熹为守奏乞襃録赠承务郎登事其母至孝舟行至封康间阻风方念无以奉晨膳忽有白鱼跃于前其学以慎独为本云
　　娄寅亮字陟明永嘉人政和二年进士为上虞丞建炎四年髙宗至越寅亮上疏云先正有言太祖舍其子而立弟此天下之大公周王薨章圣取宗室育之宫中此天下之大虑也仁宗感悟其説诏英祖入继大统文子文孙宜君宜王遭罹变故不断如帯今有天下者独陛下一人而已属者椒寝未繁前星不耀孤立无助有识寒心天其或者深戒陛下追念祖宗公心长虑之所及乎崇宁以来谀臣进説独推濮王子孙以为近属余皆谓之同姓遂使昌陵之后寂寥无闻奔迸蓝缕仅同民庻恐祀豊于昵仰违天监太祖在天莫肯顾歆是以二圣未有囘銮之期金人未有悔祸之意中原未有息肩之日臣愚不识忌讳欲乞陛下于子行中遴选太祖诸孙有贤徳者视秩亲王俾牧九州以待皇嗣之生退处藩服并选宣祖太宗之裔材武可称之人升为南班以备环卫庻几上慰在天之灵下系人心之望帝读之感悟枢宻富直柔荐之绍兴元年召赴行在以其言宗社大计也既入见复申前疏之请望宣告大臣行之擢监察御史时相秦桧以其直柔所荐恶之讽言者论寅亮匿父丧不举下大理鞫问无实犹坐为族父冒占官户罢职送吏部由是坐废
　　宋汝为字师禹丰县人靖康元年金人犯京师阖门遇害汝为思报国家及父兄之雠建炎三年金人再至谒部使者陈边事遣对行在髙宗嘉纳特补修武郎假武功大夫开州刺史奉国书副京东运判杜时亮使金时刘豫节制东平丞相吕颐浩因致书豫汝为行次寿春遇完顔宗弼军不克与时亮防独驰入其壁将上国书宗弼盛怒劫而缚之欲加僇辱汝为一无惧色曰死固不辞然衔命出疆愿达书吐一辞死未晩宗弼顾汝为不屈遂解缚延之曰此山东忠义之士也命徃见豫汝为曰愿伏剑为南朝鬼岂忍背主不忠于所事力拒不行乃至京师濒死者数四豫僭号汝为持颐浩书与之开陈祸福勉以忠义使归朝廷豫悚而立曰使人使人使豫自新南归人谁直我独不见张邦昌之事乎业已至此夫复何言即拘留汝为然以汝为儒士乃授通直郎同知曹州以诱之固辞遂连结先陷于北者凌唐佐李亘李俦为心腹以机宻归报朝廷唐佐等所遣僧及卒为逻者所获汝为所遣王现邵邦光善达朝廷皆官之绍兴十三年汝为亡归作恢复方略献于朝且曰今和好虽定计必背盟不可遽弛时秦桧当国置不复问独礼部尚书苏符怜之为言于朝换宣敎郎添差通判处州髙宗忆其忠特转通直郎汝为遂上丞相书言用兵之道取胜在乎得势成功在乎投机女真乘袭取契丹之鋭一旦长驱直捣京阙升平既久人不知兵故彼得投其机而速发既而关右河朔豪杰士民避地转鬭将士戮力勇气万倍愿当一战加之金人兵老气衰思归益切是以去嵗顺昌孤垒力挫敌锋此国家乘胜进战之时也惜乎王师遽旋抚其机而不发遂未能成恢复之功今闻其力图大举转输淮北其设意岂小哉乌珠不死兵革不休虽欲各保边陲安可得也今当乘去嵗淮上得胜之势特降哀痛之诏声言亲征约诸帅某月日各到东京恊谋并力以攻获乌珠为急又言乌珠好勇再起兵端所恃者不过自能聚兵合势料王师以诸帅分军尔今计其歩骑不过十万王师云集其众数倍合势刻期并进戮力何忧乎不胜若以诸帅难相统属宜除川陜一路専当萨里罕权合诸帅为两节制公选大臣任观军容为宣慰之职徃来调和诸帅使之上下同心左右戮力则势既合不为敌所料矣不然分军出陈蔡直捣东都敌必首尾势分复以重兵急击然后以舟师自淮繇新河入钜野泽以歩兵自洛渡懐卫入太行山以袭其内舟师入钜野则齐鲁揺歩兵入太行则三晋应敌势虽欲合而不分亦难乎为计矣久之有告汝为于金人以蜡书言其机事者大索不获寻知南归桧将械送金人汝为变姓名为赵复徒歩入蜀汝为身长七尺踈眉秀目望之如神仙杨企道者遇之溪上企道曰必竒士也款留之见其议论英发洞贯古今靖康间离乱事厯言之企道惊遂定交假僧舍居之桧死汝为曰朝廷除此巨蠧中原恢复有日矣企道劝其理前事汝为慨然大息曰吾结髪读书奋身一出志在为国复雠收还土宇颇为诸公所知命缪数奇轧于权臣今老矣新进贵人无知我者汝为能知死期尝祭其先终日大恸将终神色不乱汝为俶傥尚气节博物洽闻饮酒至斗余未尝见其醉或歌或哭涕涙俱下其客蜀也史载之邵博宇文亮臣李焘相得甚欢赵沂王京鲁闗民先杨寀惠畴经纪其丧事三十二年其妻钱莫知汝为死诣登闻鼓院以状进诏索之不得隆兴二年其子南强以汝为之死哀愬于朝参知政事虞允文钱端礼以闻特官一子
　　王信字诚之处州丽水人既冠入太学登绍兴三十年进士第试中敎官授建康府学教授进所着唐太宗论赞及负薪论孝宗嘉叹特循两资授太学博士时须次者例徙外添差温州教授郡饥疫议遣官振救之父老愿得信任其事守不欲以烦信请益力信闻之欣然为行徧至病者家全活不可胜记差敕令所删定官法令有不合人情自相抵牾吏得以傅防出入者悉厘正之转对言敌情不可测和议不可恃今日要当先为自备之防以待可乘之机帝以为是又论太学正録掌规矩之员多博士掌训导之员少请以正録两员升为士从之论除官脞冗之弊乞精选监司而择籍名郡将代半嵗乃注人帝亲以其章授宰臣行权考功郎官蜀人张公迁初八年免铨至是改秩吏妄引言复令柅之信钩考其故吏怖服有三蜀士实碍式吏受赇为地工部尚书赵雄蜀人也以属信信特弗听已而转吏部阅审成牍嗟激不已以闻于帝他日帝谓尚书蔡沈曰考功得王信铨曹遂清武臣给告不书年齿磨转防荐肆为奸欺为擿最者数事告宰相付之大理狱事连三衙殿帅王友直鋭争之帝审知其非沮之曰考功所言公事也汝将何为狱具皆伏辜因请置籍以柅后患授军器少监仍兼考功郎官丁母忧吏愿无再为考功起知永州入奏事留为将作少监复考功郎官转军器少监兼右司郎官升员外郎四方有以疑狱来上者信反复披览常至夜分升左司员外郎转对论士大夫趋向之居官者逃一时之责而后之祸患有所不恤献言者求一时之合而行之可否有所不计集事者以趣办为能而不为根本之虑谋利者以羡余为事而不究源流之实持论尚刻薄而寝失祖宗忠厚之意革弊类烦碎而不明国家寛大之体愿酌古之道当时之宜示好恶于取舍之间使天下靡然知向又论朝廷有恤民之政而州县不能行恤民之实水旱州郡租赋或蠲放或倚阁住催然倚阁住催之名可以并縁为扰愿明与减放又论豫备三説收逃亡之卒选忠顺之官严训练之职又言屯田利害帝皆纳其説兼玉牒所检讨官提领户部酒库久之帝谕信曰知朕意否行用卿虑书生不长于财赋故以命卿果能副朕所委为中书门下检正诸房文字迁太常少卿兼权中书舍人兼礼部尚书使于金肄射都亭连中其的金人駴曰尚书得非黒王相公子孙邪谓王徳用也归言金人必衰之兆有四在我当备之防有二帝首肯之太史奏仲秋日月五星防于轸信言休咎之徴史防不同然五星聚者有之未闻七政共集也分野在楚愿思所以顺天而应之因条上七事又言陛下即位之初经营中原之志甚鋭然功之所以未立者正以所用之人不一其人不一故其论不一其论不一故其心不一愿豫求至当之论使归于一宦者甘昪既逐逺之矣属髙宗崩用治丧事人莫敢言昪俄提举徳夀宫信亟执奏举朝皆悚翰林学士洪迈适入帝语之曰王给事论甘昪事甚当朕特白太上皇后圣训以为今一宫之事异于向时非我老人所能任小黄门空多类不习事独昪可任责分吾忧渠今已归居室尚不能有岂敢蹈故态以是駮疏不欲行卿见王给事可道此意信闻之乃止信遇事刚果论奏不避权要繇此人多嫉之信亦力求去提举崇福宫诏求言信条十事以献其目曰法戒轻变令贵必行寛州郡以养民力修军政以待机防郡当分其缓急县当别其剧易严铜钱之禁广积聚之备处归附之人收逃亡之卒起知湖州信未渉州县据按剖析敏如流泉擢集英殿修撰知绍兴府浙东安抚使奏免逋官钱十四万绢七万匹緜十万五千两米二千万斛山隂境有湖四环皆田嵗苦潦信创启斗门导停潴注之海筑十一坝化滙浸为上腴民绘像以祠更其名曰王公湖筑渔浦隄禁民不举子买学田立义冢众职修理加焕章阁待制徙知鄂州改池州初信扶其父丧归自金陵草履徒行虽疾风甚雨弗避也由是得寒湿疾及闻孝宗遗诏悲伤过甚疾复作至是寖剧上章请老以通议大夫致仕有星陨于其居光如炬不及地数尺而散数日信卒遗训其子以忠孝公亷
　　汪大猷字仲嘉庆元府鄞县人绍兴七年以父恩补官授衢州江山县尉晓畅吏事登十五年进士第授婺州金华县丞争财者谕以长幼之礼悦服而退李椿年行经界法约束严甚檄大猷覆视龙游县大猷请不实者得自陈母遽加罪改建徳迁知昆山县差总领淮西江东钱粮干官改干办行在诸司粮料院参知政事钱端礼宣谕淮东辟干办公事充参议官迁大宗丞兼吏部郎官又兼户部左曹入对言总覈名实责任臣下因才而任毋违所长量能授官毋拘流品孝宗顾谓左右曰疏通详雅而善议论有用之才也除礼部员外郎丞相洪适荐兼吏部侍郎仍迁主管左选庄文太子初建东宫兼太子左谕徳侍讲两日一讲孟子多寓规戒太子尝出龙大渊禁中所进侍燕乐章谕宫僚同赋大猷曰郑卫之音近习为倡非讲读官所当预白于太子而止迁秘书少监修五礼防要兼权刑部侍郎又兼崇政殿説书又兼给事中孝宗清燕每访政事尝曰朕每厌宦官女子之言思与卿等款语欲知朝政阙失民情利病苟有所闻可极论之大猷遂陈耆长雇直总经制司并縁法意使里正兼催科之役厉民为甚又论亭户未尝煮盐居近场监贷钱射利隠寄田产害及编氓宜取一等以上充役又论赐田勲戚豪夺相先陵轹州县惟当赐金使自求之又论没入赀产止可行于彊盗赃吏至于仓库纲运之负陷者惟当即其业收租以偿既足则给还使复故业转对言捕酒之害及居官者不得铸铜为器帝嘉奬曰卿前后所言皆今日可行之事权刑部侍郎升侍讲言有司卒用新制弃旧法轻重舛牾无所遵承使舞文之吏时出以售其奸请明诏编纂书成上进帝大悦尚书周执羔韩元吉枢宻刘珙以强盗率不处死无所惩右司林栗谓太祖朝强盗赃满三贯死无首从不问杀伤景祐増五贯固从寛今设六项法非手刃人例奏裁黥配何所惩艾请从旧法赃满三贯者斩大猷曰此吾职也遂具奏曰彊盗乌可恕用旧法而痛惩之固可也天圣以来益用中典寖失禁奸之意今所议六项法犯者以法行之非此而但取财惟再犯者死可谓寛严适中若皆寘之死地未必能禁其为盗盗知必死将甘心于事主矣望稍开其生路遂从大猷议借吏部尚书为贺金国正旦使至旴得印榜云彊盗止用旧法罢六项法还朝自劾求去帝闻之复行六项法改权吏部侍郎兼权尚书以言去授敷文阁待制提举太平兴国宫起知泉州毘舍邪尝掠海濵居民嵗遣戍防之劳费不赀大猷作屋二百区遣将留屯久之戍兵以真腊大贾为毘舍邪犯境大猷曰毘舍邪面目黒如漆语言不通此岂毘舍邪耶遂遣之故事蕃商与人争鬬非伤折罪皆以牛赎大猷曰安有中国用岛夷俗者茍在吾境当用吾法三佛齐请铸铜瓦三万诏泉广二州守臣督造付之大猷奏法铜不下海中国方禁销铜奈何为其所役卒不与进敷文阁直学士留知泉州改知隆兴府江西安抚使以大暑讨永新禾山洞宼不利自劾降龙图阁待制落职南康军居住提举太平兴国宫复龙图阁待制提举上清太平宫复敷文阁待制升学士卒赠二官大猷与丞相史浩同里又同年进士未尝附丽以干进浩深叹羙之好周施叙宗族外族为兴仁録率乡人为义庄众皆欣劝
　　袁燮字和叔庆元府鄞县人生而端粹专静少长读东都党锢传慨然以名节自期入太学登进士第调江隂尉浙西大饥常平使罗防属任振恤燮命每保画一图田畴山水道路悉载之而以居民分布其间凡名数治业悉书之合保为都合都为乡合乡为县征发争讼追胥披图可立决以此为荒政首除沿海制属宁宗即位以太学正召时朱熹诸儒相次去国丞相赵汝愚罢燮亦以论去自是党禁兴矣嘉定初召主宗正簿枢宻院编修官累迁司封郎官因对言陛下即位之初委任贤相正士鳞集而窃威权者从旁睨之彭龟年逆知其必乱天下显言其奸龟年以罪去而权臣遂根据几危社稷陛下追思龟年葢尝临朝太息曰斯人犹在必大用之固已深知龟年之忠矣今正人端士不乏愿陛下常存此心天下何忧不治臣昨劝陛下勤于好问而圣训有曰问则明夫既知如是而明则当知反是而闇迁国子司业秘书少监进祭酒秘书监延见诸生廸以反躬切己忠信笃实是为道本兼崇正殿説书除礼部侍郎兼侍读时史弥逺主和燮争益力台论劾燮罢之以宝文阁待制提举鸿庆宫起知温州进直学士奉祠以卒燮初入太学陆九龄为学录同里沈焕杨简舒璘亦皆在学以道义相切磨后见九龄之弟九渊发明本心之指乃师事焉学者称之曰洁斋先生后諡正献子甫自有传
　　呉柔胜字胜之宣州人幼听其父讲伊洛书已知有持敬之学不妄言笑长游郡泮人皆惮其方严登淳熙八年进士第调都昌簿丞相赵汝愚知其贤差嘉兴府学教授将寘之馆阁防汝愚去御史汤硕劾柔胜尝救荒浙右擅放田租为汝愚收人心且主朱熹之学不可为师儒官自是闲居十余年嘉定初主管刑工部架阁文字迁国子正柔胜始以朱熹四书与诸生诵习讲义防问皆以是为先又于生徒中得潘时举吕乔年白于长擢为职事使以文行表率于是士知趋向伊洛之学晦而复明迁太学博士又迁司农寺丞出知随州时再议和好尤戒开边隙旁塞之民事与北界相涉不问法轻重皆杀之郡民梁臯有马为北人所盗追之急北人以矢拒臯臯与其徒亦发二矢北界以为言郡下七人于狱柔胜至立破械纵之具始末报北界而已收土豪孟宗政扈再兴帐下后宗政再兴皆为名将筑随州及枣阳城招四方亡命得千人立军曰忠勇廪以总所阙额营栅器械悉备除京西提刑领州如故改湖北运判兼知鄂州甫至值嵗歉即乞籴于湖州大讲荒政十五州被灾之民全活者不可胜计改知太平州除秘阁修撰主管亳州明道宫卒諡正肃二子渊潜俱登进士各有传
　　游仲鸿字子正果之南充人淳熙二年进士第初调犍为簿李昌图总蜀赋辟籴买官竒其才曰吾董饷积年惟得一士召入首荐之擢四川制置司干办公事见重于制置使赵汝愚叙州董蛮犯犍为境宪将合兵讨之仲鸿请行诘其衅端以州负马直也乃使人谕蛮曰归俘则还马直不然大兵至矣蛮聴命仲鸿受其降而归改秩知中江县总领杨辅檄置幕下时关外营田凡万四千顷亩仅输七升仲鸿建议请以兵之当汰者授之田存赤籍迟以数年汰者众耕者多则横敛一切之赋可次第以减辅然之大将呉挺沮而止赵汝愚移帅闽举仲鸿自代制置使京镗转运刘光祖亦交荐于朝绍兴四年赴召赵汝愚在枢宻谓仲鸿直谅多闻访以蜀中利病汝愚欲亲出经略西事仲鸿曰宥宻之地斡旋者易公独不闻吕申公经略西事当在朝廷之语乎汝愚悟而止差干办诸司粮料院光宗以疾久不朝重华宫仲鸿遗汝愚书陈宗社大计书有伊周霍光语汝愚读之骇立焚之不答又遗书曰大臣事君之道苟利社稷死生以之既不死曷不去汝愚又不答孝宗崩仲鸿泣谓汝愚曰今惟有率百官哭殿庭以请亲临宰相留正以病去仲鸿亟简汝愚曰禫日不决祸必起矣汝愚又不答后三日嘉王即位于重华宫汝愚既拜右丞相以仲鸿久游其门辟嫌不用初汝愚之定防也知阁韩侂胄颇有劳望节汝愚不与侂胄方居中用事恚甚汝愚迹已危方益自严重选人求见者例不许仲鸿劝以降意容接觊遏异论而汝愚以淮东西总赋积弊奏遣仲鸿覈实仲鸿曰丞相之势已孤不忧此而顾忧彼耶改监登闻鼓院以行防侍讲朱熹以论事去国仲鸿上疏曰陛下宅忧之时御批数出不由中书前日宰相留正之去去之不以礼諌官黄度之去去之不以正近臣朱熹之去复去之不以道自古未有舍宰相諌官讲官而能自为聪明者也愿亟还熹毋使小人得志以养成祸乱监察御史胡纮希侂胄意诬汝愚久蓄邪心尝语人以乘龙授鼎之夣又谓朝士中有推其宗以为裔出楚王元佐正统所在者指仲鸿也初欲直书仲鸿名同台张孝伯见之曰书其名则窜之矣凡阿附宰相本冀官爵此人沉埋六院且二年心迹可察卒不书其名庆元元年汝愚罢相仲鸿迁军器监主簿力丐外除知洋州朱熹闻其出曰信蜀士之多奇也越三年起知嘉定州擢利路转运判官数忤宣抚副使呉曦曦言仲鸿老病朝命易他部未几曦叛宣抚司幕官薛绂访仲鸿于果山仲鸿对之泣指案上一编书示绂曰开禧丁卯正月游某死谓家人曰曦逼吾死即填其日时宣抚大使程松已弃其师遁仲鸿以书劝成都帅杨辅讨贼辅不能用至是松至果仲鸿谓绂曰宣威肯留则吾以积奉二万缗犒兵防宣威之成都松不顾而去总赋刘崇之继至仲鸿遣其子佀徃见以告松者告之崇之复不聴未几曦诛参政李璧奏除利路提防刑狱寻乞休致予祠而归迁中奉大夫嘉定八年卒年七十八刘光祖表其隧道曰于乎庆元党人游公之墓绍定五年諡曰忠子佀淳祐五年为右丞相自有传
　　李祥字元徳常州无钖人隆兴元年进士为钱唐县主簿时姚宪尹临安俾摄録参逻者以巧发为能每事下有司必监视鍜链囚服乃已尝诬告一武臣子谤朝政鞫于狱祥不使逻者入门既而所告无实具以白尹尹惊曰上命无实乎祥曰即坐谴自甘宪具论如祥意帝骇曰朕几误矣卿吾争臣也遂赐宪出身为谏大夫祥调濠州録事参军安丰守臣冐占民田讼屡攻而不决监司委祥卒归之民累迁军器少监提举淮东常平茶盐淮西运判两淮鐡钱比不定祥疏乞官赐钱米销滥恶者废定城兴国汉阳监更铸绍兴新钱从之迁国子司业宗正少卿国子祭酒丞相赵汝愚以言去国祥上疏争之曰顷寿皇崩两宫隔絶中外汹汹留正弃印亡去国命如髪汝愚决防立陛下天下复安社稷之臣也奈何使精忠巨节怫欝黯闇何以示后世除直龙图阁湖南运副言者劾罢之于是太学诸生杨宏中周端朝等六人上书留之俱得罪主冲佑观再请老以直龙图阁致仕嘉泰元年八月卒諡肃简
　　王介字元石婺州金华人从朱熹吕祖谦游登绍熙元年进士第廷对陈时弊大略言近者罢拾遗补阙有逺諌之意小人唱为朋党有厌薄道学之名帝嘉其直擢居第三人签书昭庆军节度判官防公事除为国子録上疏言夀皇亲挈神器授之陛下孝敬岂可久阙乎又言妇事舅姑如事父母不可亏宫中之礼不报孝宗崩介又力请帝过宫执丧累疏激切人叹其忠宁宗即位介上疏言陛下即位未三月防免宰相迁易台諌悉出内批非治世事也崇宁大观间事出御批遂成北狩之祸杜衍为相常积内降十数封还今宰相不敢封纳台諌不敢弹奏此岂可久之道迁太学博士时韩侂胄居中潜弄威福之柄犹未肆也而文墨论议之士隂附之以希进于是始无所惮矣侂胄始疑介前封事诋已且其弟仰胄尝以旧职求自通介拒絶之侂胄怨益深添差通判绍兴府寻知邵武军防学禁起諌大夫姚愈劾介与袁燮皆伪学之党且附防前相汝愚主管台州崇道观久之差知广徳军侂胄之人苏师旦忿介不通谒目为伪党并及甲寅廷对之语以告侂胄有劝其自明者介曰吾髪已种种岂为防辈所使邪侂胄亦畏公议不敢发知饶州未赴召为秘书郎迁度支郎官师旦已建节介与同列谒政府遇之于庭客皆逾偕而揖介不顾于是殿中侍御史徐柟劾介资浅立异奉祠除都大坑冶侂胄诛朝廷更化介召还除侍左郎官兼右司太子舍人累迁国子祭酒防以不雨诏百官指陈阙失时宰相史弥逺以母丧起复介手疏厯论时政推本洪范僭恒若之证又言汉法天地降灾防免丞相乞令弥逺终丧择公正无私者置左右王吕蔡秦之覆辙可以为戒接送伴金国贺生辰使还奏故事两国通庙讳御名而本朝止通御名髙宗至光宗皆传名而不传讳绍熙初黄裳尝以为言而未及厘正愿正典礼以尊宗庙除秘书监陞太子右谕徳其在春宫笃意辅导每遇讲读因事规諌太子尝欲索馆中图画郤而弗与及张灯设乐则諌止之且乞选配故家以正始絶令旨以杜请谒宫僚分日上直以资见闻迁宗正少卿兼权中书舍人缴駮不避权贵张允济以閤职为州钤介谓此小事而用权臣例破祖宗制不可不封还词头丞相语介曰此中宫意介曰丞相而逄宫禁意向给舍而奉宰相风旨朝廷纪纲扫地矣居数日除起居舍人介奏宰相以私请不行而托威福于宫禁权且下移谁敢以忠告陛下者乞归老不许言本朝循唐入閤之制左右史不立前殿若御后殿则立朶殿下何所闻见而修起居注乎乞依欧阳修王存胡铨所请分立殿上吏部侍郎许奕以言事去国介奏曰陛下更化三年而言事官去者五人倪思传伯成既去其后蔡幼学邹应龙相继而出今许奕复蹈前辙此五臣者四为给事一为諌大夫两年之间尽聴其去或谓此皆宰相意自古未有大臣因给舍论事而去之者是大臣误陛下也将恐成孤立之势疏奏乞补外以右文殿修撰知嘉兴府嵗余升集英殿修撰知襄阳府京西安抚使徙知庆元府兼沿海制置使以疾奉祠嘉定六年卒年五十六端平三年郡守赵汝谈请于朝特赠中大夫宝章阁待制諡忠简子埜自有
　　宋徳之字正仲其先京兆人隋諌大夫逺谪彭山子孙散居于蜀遂为蜀州人徳之以应举擢庆元二年外省第一为山南东道掌书记召除国子正迁武学博士与诸生论八阵之象本乎八卦皆动物也奇正之变徃来相生而不穷知此然后可以致胜迁编修枢宻院时兵衅有萌防赤眚见太隂犯权星未浃日内北门鸱尾灾延及三省六部诏求言徳之奏离为火为日为甲胄坎为水为月为盗为隂伏故火失其性赤气见忧在甲兵水失其性太隂失度忧在隐伏因疏七事皆当今至切之患乃曰人火小变不足虑天象之变臣窃危之他日又曰今敌未动而轻变祖宗旧制命武臣帅边以自遗患晋叛将唐藩镇之祸基于此矣时呉曦在西陲皇甫斌在襄阳郭倪李爽在两淮徳之预以为虑除太常丞出知阆州防曦变托跌足以避伪事平始赴阆擢本路提防刑狱制帅安丙奏徳之傲视君命不俟代者之来径用观察使印领事诏降一官改潼川路转运判官湖南路提刑改湖北召为兵部郎官朝论有疑安丙意丞相史弥逺首以问徳之徳之对曰蜀无安丙朝廷无蜀矣人有大功实不敢以私嫌废公议忤时相意遂罢安丙深感徳之尝谓人曰丙不知正仲正仲知丙丙负正仲正仲不负丙请防于徳之不许论者益称徳之之贤起知眉州监特奏名试得疾而卒徳之大父耕性刚介一朝弃官去莫知所终从父亷语徳之曰吾昔至临安府有人言蜀有宋宣教者过浙江而去吾适越求之则入四明矣徳之渡浙江寻访至雪窦有蜀僧言闻诸耆老云山后有烂平山有三居士焉其一宋宣敎也徳之跻攀至烂平见丹灶置祠其上而归
　　杨大全字浑甫眉之青神人乾道八年进士调温江尉摄邑有政声绍熙三年召除监登闻鼓院五年光宗以疾久不克省重华宫廷臣多论諌者太学生汪安仁等二百余人上书而龚日章等百余人以投匦上书为缓必欲伏阙大全谓院以登闻名实明目达聪之地也今乃使人视为具文吾何顔以尸此职乃为书以谏力请过宫不报大全于是三上疏其略曰陛下自夏秋以来执政从官之死者皆不信卒之果然乎不然乎建康赵济死武兴呉挺死今尚不以为然则事有几微于朕兆者可諌陛下乎万一变起萧墙祸生肘腋陛下必将以为不信坐受其危亡矣外间传闻以为夀皇将幸越幸呉兴此爱陛下之深欲泯其迹也陛下当亟图所以解寿皇之忧疏入又不报宁宗即位迁宗正寺主簿庆元元年易太常寺主簿迁司农寺丞修髙宗实録充检讨官先是韩侂胄用事私台谏之选为已羽翼且欲得知名士借其望以压羣言一时之好进者恨不预此选也防御史虚位有力荐大全者属大全一徃见且曰公朝见除日夕下矣大全笑谢决不徃明日遂丐外时实録将上帝必推恩大全去不少待于是除知金州至姑苏以病卒
　　钦定续通志卷三百九十四
　　钦定四库全书
　　钦定续通志卷三百九十五
　　列
　　宋【九十九】
　　辛弃疾　　　何异　　　　刘宰
　　刘爚　　　　柴中行
　　辛弃疾字防安齐之歴城人少师蔡伯坚与党懐英同学号辛党始筮仕决以蓍懐英遇坎因留事金弃疾得离遂决意南归海陵殂中原豪杰并起耿京聚兵山东称天平节度使节制山东河北忠义军马弃疾为掌书记即劝京决防南向僧义端者喜谈兵弃疾间与之游及在京军中义端亦聚众千余説下之使隶京义端一夕窃印以逃京大怒欲杀弃疾弃疾曰匄我三日期不获就死未晩揣僧必以虚实奔告金帅急追获之义端曰我识君眞相乃青兕也力能杀人幸勿杀我弃疾斩其首归报京益壮之绍兴三十二年京令弃疾奉表归宋髙宗劳师建康召见嘉纳之授承务郎天平节度掌书记并以节使印告召京会张安国邵进已杀京降金弃疾还至海州与众谋曰我縁主帅来归朝不期事变何以复命乃约统制王世隆及忠义人马全福等径趋金营安国方与金将酣饮即众中缚之以归金将追之不及献俘行在斩安国于市仍授前官改差江隂佥判弃疾时年二十三乾道四年通判建康府六年孝宗召对延和殿时虞允文当国帝鋭意恢复弃疾因论南北形势及三国晋汉人才持论劲直不为迎合作九议并应问三篇美芹十论献于朝言逆顺之理消长之势技之长短地之要害甚备以讲和方定议不行迁司农寺主簿出知滁州州罹兵烬井邑凋残弃疾寛征薄赋招流散教民兵议屯田乃剏奠枕楼繁雄馆辟江东安抚司参议官留守叶衡雅重之衡入相力荐弃疾慷慨有大畧召见迁仓部郎官提防江西刑狱平剧盗頼文政有功加秘阁修撰调京西转运判官差知江陵府兼湖北安抚迁知隆兴府兼江西安抚以大理少卿召出为湖北转运副使改湖南寻知潭州兼湖南安抚盗连起湖湘弃疾悉讨平之疏曰比年李全赖文政陈子明李峒相继窃发皆能一呼啸聚千百杀掠吏民死且不顾至烦大兵翦灭良由田野之民郡以聚敛县以科率吏以乞取豪民以兼并盗贼以剽夺害之夫民为国本而贪吏廹使为盗今年剿除明年刬荡譬之木焉日刻月削不损则折望陛下申饬州县以惠养元元为意有违法贪冒者使诸司各扬其职无徒按举小吏以应故事又以湖南控带二广与溪峒蛮獠接连草窃间作岂惟风俗顽悍抑武备空虚所致乞依广东摧锋荆南神劲福建左翼例别剏一军以湖南飞虎为名止拨属二牙密院専听帅臣节制调度庶使夷獠知有军威望风慑服诏委以规画乃度马殷营垒故基起葢砦栅招步军二千人马军五百人傔人在外战马铁甲皆备先以缗钱五万于广西买马五百匹诏广西安抚司嵗带买三千匹时枢府沮挠之弃疾行愈力卒不能夺经度费钜万计弃疾善斡旋事皆立办议者以聚敛闻降御前金字牌俾日下住罢弃疾受而藏之出责监办者期一月飞虎营栅成违坐军制如期落成开陈本末绘图缴进帝遂释然时秋霖几月所司言造瓦不易问须瓦几何曰二十万弃疾令厢官自官舍神祠外应居民家取沟瓦二不二日皆具僚属叹伏军成雄镇一方为江上诸军之冠加右文殿修撰差知隆兴府兼江西安抚时江右大饥诏任责荒政始至榜通衢曰闭籴者配彊籴者斩次令尽出公家官钱银器召官吏儒生商贾市民各举有干实者量借钱物逮其责领运籴不取子钱期终月至城下发粜于是连樯而至其直自减民頼以济时信守谢源明乞米捄助幕属不从弃疾曰均为赤子皆王民也即以米舟十之三予信帝嘉之进一秩以言者落职久之主管冲佑观绍熈二年起福建提防刑狱召见迁大理少卿加集英殿修撰知福州兼福建安抚使弃疾为宪时常摄帅每叹曰福州前枕大海为贼之渊上四郡民顽犷易乱帅臣空竭急缓奈何至是务为镇静未期嵗积镪至五十万缗榜曰备安库谓闽中土狭民稠嵗俭则籴于广今幸连稔宗室及军人入仓请米出即粜之秋贾贱以备安钱籴二万石则有备无患矣又欲造万铠招强壮补军额严训练则盗贼可以无虞事未行台臣王蔺劾其用钱如泥沙杀人如草芥旦夕望端坐闽王殿遂丐祠归庆元元年落职四年复主管冲佑观久之起知绍兴府兼浙东安抚使宁宗召见言盐法加寳谟阁待制提举佑神观奉朝请寻差知镇江府进寳文阁待制又进龙图阁知江陵府令赴行在奏事试兵部侍郎辞免进枢宻都承防未受命而卒赐对衣金守龙图阁待制致仕特赠四官弃疾豪爽尚气节识防英俊所交多海内知名士尝防绍兴间诏书曰使此诏出于绍兴之前可以无事雠之大耻使此诏行于隆兴之后可以卒不世之大功帅长沙时士人或愬考试官滥取第十七名春秋卷弃疾察之信然索亚牓春秋卷两易之啓名则赵鼎也弃疾叹曰佐国元勲忠简一人胡为又一赵鼎掷之地次阅礼记卷弃疾曰观其议论必豪杰士也此不可失啓之乃赵方也尝谓人生在勤当以力田为先北方之人养生之具不求于人是以无甚富甚贫之家南方多末作以病农而兼并之患兴贫富斯不侔矣故以稼名轩为大理卿时同僚吴交如死无棺敛弃疾叹曰身为列卿而贫若此是亷介之士也既厚赙之复言于执政诏赐银绢弃疾尝同朱熹游武夷山赋九曲櫂歌熹书克己复礼夙兴夜寐题其二斋室熹殁伪学禁方严门生故旧至无送葬者弃疾为文往哭之曰所不朽者垂万世名孰谓公死凛凛犹生弃疾雅善长短句悲壮激烈绍定六年赠光禄大夫咸淳间史馆校勘谢枋得过弃疾墓旁僧舍有疾声大呼于堂上若鸣其不平自昏暮至三鼓不絶声枋得秉烛作文旦且祭之文成而声始息德祐初枋得请于朝加赠少师谥忠敏
　　何异字同叔抚州崇仁人绍兴二十四年进士调石城主簿知萍乡县丞相周必大参政留正以院辖拟异孝宗问有无列荐正等以萍乡政绩对乃迁国子监主簿迁丞转对所言帝喜之曰君臣一体初不在事形迹有所见闻于银台司缴奏擢监察御史异奏与丞相留正旧同官不敢供职御札不许引嫌遂拜命迁右正言时光宗愆于定省异入疏谏不报约台官聨名言奸人离间父子当明正典刑又不报匄外授湖南转运判官偶摄帅事辰蛮侵扰邵阳异募山丁捕首乱者蒲来矢以众来降寻为浙西提防刑狱累迁权礼部侍郎太常寺太庙芝草生韩侂胄率百官观焉异谓其色白虑生兵妖侂胄不悦又以刘光祖于异交宻言者遂以异在言路不弹丞相留正及受赵汝愚荐劾罢之久乃予祠起知防州兼本路安抚异以防民土狭食少同转运司籴米桩积立循环通济仓七月丙戍西北有星白芒坠地其声如雷异曰戌日酉时火土交会而妖星自东南冲西北化为天狗蜀其将有兵乎匄祠以寳谟阁待制提举太平兴国宫后四年呉曦果叛起知潭州乞闲予祠者再嘉定元年召为刑部侍郎五月不雨异上封事言近日号令或从中出而执政不得与闻其事台谏不得尽行其言陛下闵念饥民药病殡死遐荒僻峤安得实惠多方称提不如缩造楮弊阜通商米不如稍寛关市之征明年权工部尚书告老抗章言近臣求去类成虚文无以为风俗亷耻之劝以寳章阁直学士知泉州从所乞子祠进寳章阁学士转一官致仕卒年八十有一异髙自标致有诗名
　　刘宰字平国金坛人既冠入乡校卓然不苟于去就取舍绍熈元年举进士调江宁尉江宁巫风为盛宰下令保伍互相纠察往往改业为农嵗旱帅守命振荒邑境多所全活有持妖术号真武法穿云子寳华主者皆禁絶之书其坐右曰毋轻出文引毋轻事棰楚縁事出郊与吏卒同疏食水饮去官惟箧藏主簿赵师秀酬倡诗而已调真州司法诏仕者非伪学不读周惇颐程颐等书才得考试宰喟然曰平生所学者何卒弗与状授防兴令有杀人狱具谓祷于丛祠以杀一人刃忽三跃乃杀三人是神实杀我也为请之州毁其庙斩首以狥邻邑有租牛县境者租户于主有连姻因丧会窃券而逃他日主之子征其租则曰牛鬻久矣子累年讼于官无劵可质官又以异县置不问至是愬于宰宰曰牛失十载安得一旦复之乃召二匄者劳而语之故托以他事系狱鞫之匄者自诡盗牛以卖遣诣其所验视租戸曰吾牛因某氏所租匄者辞益力因出劵示之相持以来盗券者怃然为归牛与租富室亡金钗惟二仆妇在置之有司咸以为寃命各持一芦曰非盗钗者诘朝芦当自若果盗则长于今二寸明旦视之一自若一去其芦二寸矣讯之伏罪有姑愬妇不养者二召二妇并姑置一室或饷其妇而不及姑徐伺之一妇每以已馔馈姑姑犹呵之其一反之如是累日遂得其情韩侂胄方谋用兵宰适在京啓邓友龙薛叔似极言轻挑兵端为国深害迄如其言为浙东仓司干官职事修举亟引去黙观时变顿不乐仕寻告归监南岳庙屡辞辟召以直秘阁管仙都观拜改秩予祠之命辞秘阁不允端平元年升直寳谟阁祠如故且尽还磨勘嵗月未几迁太常丞郡守以朝命趋行不得已勉就道至呉门拜疏径归一时誉望收召畧尽所不能致者宰与崔与之耳帝侧席以问侍御史王遂且俾宣抚迁将作少监又以直敷文阁知宁国府皆不拜进直显谟阁主管玉局观帝犹冀宰一来也召奏事讫不为起寻卒乡人罢市走送袂相属者五十里宰刚大正直明敏仁恕施惠乡邦置义仓创义役三为粥以与饥者自冬徂夏日食凡万余人薪粟衣纩药饵棺衾之类靡谒不获某无田可耕某无庐可居某之子女长矣而未婚嫁皆汲汲经理桥有病涉路有险阻虽巨役必捐赀先倡而程其事宰生理素薄见义必为既竭其力借质贷以继之若定折麦钱额更县斗斛如制毁滛祠八十四所凡可以白于有司利于乡人者无不为也隐居三十年无嗜好惟书靡所不读虽博考训注多所自得云
　　刘爚字晦伯建阳人与弟韬仲受学于朱熹吕祖谦乾道八年举进士调山阳主簿爚正版籍吏不容奸调饶州録事通判黄奕将以事污爚而已自以赃抵罪去都大坑冶耿某闵遗骸暴露议用浮屠法之水火爚贻书曰使死者有知祸亦惨矣请择髙阜为丛冢以调连城令罢添给钱及纲运例钱免上供银钱及纲本二税甲叶钞盐军期米等钱大修学校乞行经界改知闽县治以清简庭无滞讼兴利去害知无不为差通判潭州未上丁父忧伪学禁兴爚从熹武夷山讲学读书怡然自适调赣州坑冶司主管文字差知德庆府大修学校奏便民五事又奏罢两县无名租钱纠集武勇民兵入奏言前者北伐之役执事者不度事势贻陛下忧今虽从和议愿益恐惧修省必开言路以广忠益必张公道以进人才必饬边备以防敌患提举广东常平令守臣嵗以一半易新春末支及冬复偿存其半以备缓急逋欠亭户钱十万转运司五万爚以公使公用二库赢钱补之奏义仓客丁钱小官奉给举留守令吏商各召入首论公道明则人心自一朝廷自尊虽危可安也公道废则人心自二朝廷自轻虽安易危也帝嘉奬迁尚左郎官请节内外冗费以收禇币转对言愿于经筵讲读大臣奏对反复问难以求义理之当否与政事之得失则圣学进而治道隆矣乞收拾人才及修明军政迁浙西提防刑狱廵按不避寒暑多所平反有杀人而匿权家者吏弗敢捕爚竟获之迁国子司业言于丞相史弥逺请以熹所著论语中庸大学孟子之説以备劝讲正君定国慰天下学士大夫之心奏言乞罢伪学之诏息邪説正人心宗社之福又请以熹白鹿洞规颁示太学取熹四书集注刋行之又言浙西根本之地宜诏长吏监司禁戢强暴抚柔善良务储积以备凶荒禁科敛以纾民力兼国史院编修官实録院检讨官接伴金使于盱眙军还言两淮之地藩蔽江南干戈盗贼之后宜加经理必于招集流散之中就为足食足兵之计臣观淮东其地平博膏腴有陂泽水泉之利而荒芜实多其民劲悍勇敢习边鄙战鬬之事而安集者少诚能经画郊野招集散亡约顷亩以授田使毋广占抛荒之患列沟洫以储水且备戎马驰突之虞为之具田器贷种粮相其险易聚为室庐使相保护聨以什伍教以击刺使相纠率或乡为一团里为一队建其长立其副平居则耕有警则守有余力则战帝嘉纳之进国子祭酒兼侍立修注官论贡举五弊兼权兵部侍郎改兼权刑部侍郎封建阳县开国男赐食邑权刑部侍郎兼国子祭酒兼太子左谕徳升同修国史实録院同修撰时廷臣争务容黙有论事稍切者众辄指以为异爚奏愿明诏大臣崇奬忠谠以作士气深戒谀佞以肃具僚乞择州县狱官冬雷帝恐惧爚奏遴选监司以考察贪吏为先访求民瘼有泽未下流令未便民者悉以实上变而通之则民心悦而天意解矣又请择沿边诸将兼工部侍郎奏乞使沿边之民各自什伍教阅于乡有急则相救援无事则耕稼自若军政隐然寓于田里之间此非止一时之利也请城沿边州郡罢遣贺正使试刑部侍郎兼职依旧赐对衣金带辞不允两请致仕不允奏絶金人嵗币建制置司于歴阳以援两淮夏旱应诏上封事曰言语方壅而导之使言人心方郁而疏之使通上既开不讳之门下必有尽言之士指陈政事之阙失明言朝廷之是非或者以为好名要誉而陛下聴之则苦言之药至言之实陛下弃之而不恤甘言之疾华言之腴陛下受之而不觉矣乞罢瑞庆圣节谢絶金使进封子爵权工部尚书赐衣带鞍马兼太子右庻子仍兼左谕徳每讲读至经史所陈声色嗜欲之戒辄恳切再三敷陈之卒赠光禄大夫官其后赐諡文简
　　柴中行字与之余干人绍熙元年进士授抚州军事推官权臣韩侂胄禁道学校文转运司移檄令自言非伪学中行奋笔曰自防读程颐书以收科第如以为伪不愿考校调江州学教授毋丧免广西转运司辟为干官帅将荐之使其客尝中行中行正色曰身为大帅而称人为恩主恩相心窃耻之毋污我摄昭州郡事蠲丁钱减苗斛赈饥羸转运司委中行代行部由桂林属邑歴柳象賔入邕管问民疾苦先行而后闻捐盐息以惠逺民嘉定初差主管尚书吏部架阁文字迁太学正升博士转对首论主威夺而国势轻次论士大夫寡亷隅乏骨鲠宜养天下刚毅果敢之气末论权臣用事包苴成风今旧习犹在宜举行先朝痛绳赃吏之法谓太学风化首童子科覆试胄子舍选有挟势者中行力言于长守法无秋毫私迁太常主簿转军噐监丞出知光州严保伍精阅习增辟屯田城濠营砦器械糗粮百尔具备治行为淮右最又条画极边次边缓急事宜上之朝廷大槩谓边兵宜如蛇势首尾相应敌或合兵大入则邻道援之分兵轻袭则邻郡援之援兵既多虽危不败又言淮防土豪丁壮往者用兵倾赀効力者朝廷吝赏失信宜亟加收拾亦可激昂得其死力迁西京转运使兼提防刑狱中行谓防阳乃自古必争之地修御尤宜周密时任边寄者政令烦苛日夜与民争利中行讽之不聴天方旱尽捐酒税斥征官黥务吏甘防随至官取盐钞赢过重课日增入中日寡钞日壅中行揭示通衢一钱不增商贾大集改直秘阁知襄阳兼京西帅仍领漕事江陵戎司移屯襄州兵政久弛中行白于朝考覈军实旧额二万二千人存者才半亟招补虗籍自是朝廷以节制之权归帅司重劾李珙不法以惩贪守明扈再兴有功以厉宿将迁江东转运司判官旋改湖南提防刑狱豪家习杀人或收养亡命横行江湖一绳以法华亭令贪虐法从交疏荐之中行笑曰此欲防吾按章也卒发其辜入为吏部郎官言好进好同好欺士大夫风俗三弊选曹法大坏吏縁为奸中行遇事持正不为势屈由是铨综平允擢宗正少卿上疏谓陛下初政则以刚德立治本更化则以刚徳除权奸顾乃垂拱仰成安于无为夫刚徳实人主之大权不可以久出而不收覆辙在前良可鍳也又曰朝廷用人外示涵洪而隂掩其迹内用牢笼而微见其机观聴虽美实无以大服天下之心臣下纳説非观望则希合非囘缓则畏避而面折廷诤之风未之多见此任事大臣之责也兼国史编修实録检讨孟春大雨震电雷雹交作边告急至呋地丧师淮甸震汹中行亟奏内外二失朝廷十忧大要言今日之事人主尽委天下以任一相一相尽以天下谋之三腹心而举朝之士相视以目噤不敢言甚至边庭申请久不即报脱有阙误咎当谁执调秘书监崇政殿説书极论往年以道学为伪学者欲加逺窜社絶言语使忠义士箝口结舌天下之气岂堪再沮坏如此耶又谓欲结人心莫若去贪吏欲去贪吏莫若清朝廷大臣法则小臣亷在髙位者以身率下则州县小吏何恃而敢为又论内治外患辨君子小人大畧谓执政侍从台谏给舍之选与三衙京尹之除皆朝廷大纲所在故其人必出人主之亲擢则权不下移今或私谒或请见或数月之前先定或举朝之人不识附防者进大臣为其説所误边境之臣实遁者掩以为诬真怯者誉以为勇金帛满前是非交乱以欺庙堂以欺陛下愿明诏大臣絶私意布公道进秘阁修撰知赣州治盗有方境内清肃匄祠得请以言罢理宗即位以右文殿修撰主管南鸿庆宫赐金带卒【按宋史此下有李孟传前李光末巳载孟附虽详畧不同究系一人两见此从删】




　　钦定续通志卷三百九十五
　　钦定四库全书
　　钦定续通志卷三百九十六
　　列传
　　宋【一百】
　　陈敏　　　　张诏　　　　毕再遇
　　安丙　　　　杨巨源　　　李好义
　　陈敏字元功赣之石城人父皓有才武建炎末以破赣贼李仁功补官至承信郎敏身长六尺余精骑射积官至忠靖郎以杨存中荐擢閤门只候时闽地多寇殿司兵往戍率不习水土至是始募三千兵置左翼军以敏为统制漳州驻劄敏按诸郡要害凡十有三处悉分兵扼之盗发辄获赣州齐述据城叛啸聚数万将弃城南寇敏闻之曰赣兵精劲善走崄若朝廷发兵未至万一奔冲江湖闽广骚动矣不俟命领所部驰七日径抵赣围其城逾月朝廷命李耕以诸路兵至破之累功授右武大夫封武功县男领兴州刺史召赴阙高宗见其状貌魁岸除破敌军统制寻以所部驻太平州绍兴三十一年海陵来攻成闵为荆湖路招讨使以敏军之升马司统制军于荆汉间敏说闵曰金人精骑悉在淮汴都必无守备若由陈蔡径大梁渍其腹心此救江淮之术也不聴从闵还驻广陵时金兵尚未渡淮敏又说闵邀其归师复不聴敏遂移疾归姑孰孝宗即位张浚宣抚江淮奏敏为神劲军统制浚视师改都督府武锋军都统制朝廷遣李显忠北伐浚欲以敏偕行敏曰盛夏兴师非时且金人重兵皆在大梁我客彼主胜负之势先形矣愿少缓浚不聴令敏屯盱眙显忠至符离果失律敏遂入泗州守之金人议和诏敏退守滁阳敏请于朝谓滁非受敌之所改戍高邮兼知军事与金人战射阳湖败之焚其舟追至沛城复败之乾道元年迁宣州观察使召除主管侍衞步军司公事居岁余敏抗章曰久任周庐无以效鹰犬况敌情多诈和不足恃今两淮无备臣乞以故部之兵再戍高邮仍请更筑其城乃落常阶除光州观察使分武锋为四军升敏为都统制兼知高邮军事仍赐筑城屯田之费敏至郡极筑高厚皆増旧制自宝应至高邮按其旧作石防十二所自是运河通泄无冲突患四年北界人侍旺叛于涟水军密款本朝称结约山东十二州豪杰起义以复中原帝以问敏敏曰旺欲假吾国威以行劫尔必不能成事愿勿聴适屯田统领官与旺交通旺败金有问言帝知非敏罪乃召敏为左骁衞上将军言事者议欲戍守清河口敏言金兵每出清河必遣人马先自上流潜渡今欲必守其地宜先修楚州城池葢楚州为南北襟喉彼此必争之地长淮二千余里河道通北方者五清汴涡颍蔡是也通南方以入江者惟楚州运河耳北人舟舰自五河而下将谋渡江非得楚州运河无缘自达昔周世宗自楚州北神堰凿老鹳河通战舰以入大江南唐遂失两淮之地由此言之楚州实为两朝司命愿朝廷留意及是再出守高邮乃诏与楚州守臣左祐同城楚州祐卒遂移守楚州北使过者观其雉堞坚新号银铸城以归正人二百家逃归降授忠州团练使罢为福建路总管累除武锋军都统制兼知楚州复光州观察使以疾卒特赠庆逺军承宣使
　　张诏字君卿成州人少张俊帐下积功守和州尝被旨介聘一日金人持所绘祐献二陵像至馆中皆北地服诏向之再拜孝宗闻而喜之由是骤用绍熙五年除兴州都统制兼知兴州代吴挺庆元二年赵彦逾帅蜀以关外去兴元逺缓急恐失事机复请分东西为二帅诏遂兼西路安抚司公事先是赵汝愚为从官时每奏吴氏世掌蜀兵非国家之利请以张诏代领武兴之军葢汝愚之意欲以吴曦为文臣帅以杜他日握兵之渐而未及行也汝愚既知枢密院力辞不拜白于光宗曰若武兴朝除帅则臣夕拜命帝许之乃以诏为成州练使兴州诸军都统制诏在兴州甚得士心六年卒郭杲代之
　　毕再遇字德卿兖州人父进建炎间从岳飞护衞八陵转战江淮间积阶至武义大夫再遇以恩补官隶侍行马司武艺絶人挽弓至二石七斗背挽一石八斗步射二石马射一石五斗孝宗召见大恱赐战袍金钱开禧二年下诏北伐【伏读通鉴辑览】
　　【御批宁宗时事与高宗异高宗南渡之初去靖康覆亡不逺且父兄俱留系金庭使能发愤自强雪国耻而还二帝用兵未尝无词且当时亦有韩岳诸将可资恢复之力也宁宗朝所谓老成宿将者为谁且当和议久成金羣臣咸请先举而金主坚守和约拒而不许乃无端称兵召衅曲直了然况誓书誓表口血未干忽欲借口复仇顿忘其为称臣称侄之国尚得谓之有名及援师直为壮以自解乎】以殿帅郭倪招抚山东京东遣再遇与统制陈孝庆取泗州再遇请选新刺敢死军为前锋倪以八十七人付之招抚司尅日进兵金人闻之闭塞城门为备再遇曰敌已知吾济师之日矣兵以奇胜当先一日出其不意孝庆从之再遇飨士卒激以忠义进兵薄泗州泗有东西两城再遇令陈戈旗舟楫于石下如欲攻西城者乃自以麾下兵从陡山径趋东城南角先登杀敌数百金人大溃守城者开北
　　门遁西城犹坚守再遇立大将旗呼曰大宋毕将军在此尔等可速降旋有淮平知县缒城而下乞降于是两城皆定郭倪来飨士出御宝刺史牙牌授再遇辞曰国家河南八十有一州今下泗两城即得一刺史继此何以赏之且招抚得朝廷几牙牌来固辞不受寻除环衞官倪调李汝翼郭倬取宿州复遣孝庆等继之命再遇以四百八十骑为先锋取徐州至虹遇郭李兵褁创旋问之则曰宿州城下大水我师不利统制田俊迈已为敌擒矣再遇督兵疾趋次灵壁遇孝庆驻兵于凤凰山将引还再遇曰宿州虽不捷然兵家胜负不常岂宜遽自挫吾奉招抚命取徐州假道于此宁死灵壁北门外不死南门外也防倪以书抵孝庆令班师再遇曰郭李军溃敌必追蹑吾当自御之金果以五千余骑分两道来再遇令敢死二十人守灵壁北门自领兵冲敌阵金人见其骑遂遁再遇手挥双刀絶水追击杀敌甚众甲裳尽赤逐北三十里金将有持双铁简跃马而前再遇以左刀格其简右刀斫其脇金将堕马死诸军发灵壁再遇独留未动度行军三十余里乃火灵壁诸将问夜不火火今日何也再遇曰夜则照见虚实昼则烟埃莫覩彼已败不敢迫诸军乃可安行无虞汝辈安知兵易进而难退邪还泗州以功第一自武节郎超授武功大夫除左骁衞将军于是邱崈代邓友龙为宣抚使檄倪还维扬寻弃泗州命再遇还盱眙遂知盱眙军改镇江中军统制兼守如故以凤凰山功授达州刺史其冬金人以骑步数万战船五百余艘渡淮泊楚州淮隂间宣抚司檄再遇援楚遣段政张贵代之再遇既去盱眙政等惊溃金人入盱眙再遇复定盱眙除镇江副都统制金兵七万在楚州城下三千守淮隂粮又载粮三千艘泊大清河再遇谍知之曰敌众十倍难以力胜可计破也乃遣统领许俊间道趋淮隂夜二鼔衔枚至敌营各携火潜入伏粮车间五十余所闻哨声举火敌惊扰奔逸擒其将二十三人金人复自黄狗滩渡淮涡口戍将望风遁濠滁相继失守又破安丰再遇谓诸将曰楚城坚兵多敌粮草已空所虑淮西耳六合最要害彼必并力攻之乃引兵赴六合寻命节制淮东军马金人至竹镇距六合二十五里再遇登城偃旗鼔伏兵南土门列弩手土城上敌方临濠众弩齐发宋师出战闻鼔声城上旂帜并举金人惊遁追击大败之金将以十万骑驻成家桥马鞍山进兵围城数重欲烧坝木决濠水再遇令劲弩射退之既而金帅合兵进攻益急城中矢尽再遇令人张青葢往来城上金人意其主兵官也争射之获矢二十余万赫舍哩引兵退已乃益増兵环城四面营帐亘三十里再遇令临门作乐以示闲暇而间出奇兵击之敌昼夜不得休乃引退再遇料其且复来乃自提兵夺城东野新桥出敌之背金人遂遁去追至滁大雨雪乃旋获骡马一千五百余鞍六百衣甲旗帜称是授忠州团练使三年除镇江都统制兼权山东京东招抚司事还至扬州除骁衞大将军金围楚州已三月列屯六十余里再遇遣将分道挠击军声大振楚围解兼知州淮东安抚使州有北军二千五百人再遇请分隶建康镇江军每队不过数人使不得为变更造轻甲长不过膝披不过肘兜鍪亦杀重为轻马甲易以皮车牌易以木而设转轴其下使一人之力可推可擎务便防不使重迟敢死一军本乌合亡命再遇能驾驭得其用陈世雄许俊等皆再遇所荐张健雄恃勇桀骜再遇状其罪于朝命以军法戮之诸将慑服嘉定元年除左骁衞上将军和好成累疏乞归田里赐诏不允除保康军承宣使寻令带职奏事提举佑神观六年提举太平兴国宫十年以武信军节度使致仕卒年七十赠太尉累赠太师諡忠毅再遇姿貌雄杰早以拳力闻属时寝兵无所自见一旦边事起诸将望风奔衂再遇威声始着遂为名将云
　　安丙字子文广安人淳熙间进士调大足县主簿秩满诣阙陈蜀利病十五事言皆剀切丁外艰服除辟利西安抚司干办公事调曲水丞吴挺为帅知其才邀致之改秩知新繁县丁内艰服除知小溪县通判隆庆府嘉泰三年郡大水丙白守张鼎发常平粟赈之寻又凿石徙溪自是无水患知大安军岁旱民艰食丙以家财即下流籴米数万石以赈事闻诏加一秩开禧二年边事方兴程松为四川宣抚使吴曦副之丙陈十可忧于松继而松开府汉中道三泉夜延丙议丙又为松言曦必误国松不省葢丙尝为其父客素知曦既而曦奏丙为随军转运司居河池时梁洋义士方袭取和尚原旋为金人所夺守将弃甲而走十一月金人攻湫池堡破天水繇西河入成州师溃曦置不问金人肆掠闗外四州如践虚邑曦已潜遣其客姚淮源交金人至是曦还兴州留丙鱼闗已而檄还武兴十二月金人持其诏及金印至置口曦密受之宣言使者欲得四州以和驰书讽松去曦受金诏称蜀王牓谕四川二年正月曦僭号建官称臣于金以其月为元年改兴州为兴德府以丙为中大夫丞相长史权行都省事先是从事郎钱巩之从曦在河池尝梦曦祷神祠以银杯为珓掷之神起立谓曦曰公何疑公何疑后政事已分付安子文矣曦未省神又曰安子文有才足能办此巩之觉心异其事具以语曦事既炽丙不得脱度徒死无盆阳与而隂图之遂与杨巨源李好义等谋诛曦语见巨源好义徐景望在利州逐土人擅财赋丙遣弟焕往约诸将相与拊定及景望伏诛军民无敢哗者于是传檄诸道按堵如故曦僭位凡四十一日三月陈曦所以反及矫制平贼便宜赏功状自劾待罪函曦首级违制法物与曦所受金人诏印及所匿庚牌附驿朝廷初闻变莫知所为韩侂冑与曦书亦谓嗣颁茅土之封亟召知镇江府宇文绍节问之绍节曰安丙非附逆者必能讨贼于是密降帛书曰安丙素推才具有志事功今闻曦谋不轨尔为所胁谅以凶焰方张恐重为蜀祸故权且从之尔岂一日忘君父者如能圗曦报国以明本心即当不次推赏虽二府之崇亦无所吝更宜审度机便务在成事以副委属之意帛书未至露布已闻上下动色交庆加丙端明殿学士中大夫知兴州安抚使兼四川宣抚副使诏奬谕恩数视执政如帛书防也【伏读通鉴辑览】
　　【御批安丙当曦谋逆受其丞相长史之命腼顔赴召其视杨震仲等之抗词死节抱愧已多及其既至兴州又以称疾卧家坐观成败使非杨臣源等倡义诛讨则丙且终为逆党矣迨巨源与好义定约报丙始出视事则其庸怯畏缩之状已可槩见乃事成之后丙遂掠有其功且至杀巨源以灭口用心更为忮刻宋人既不能追讨其从逆之罪而反尽以定蜀之功归之当时刑赏失当总由于主暗臣邪耳】时都统孙忠锐由凤州进攻大散闗不克统领强德等出竒道由松林堡破金砦四月克之忠锐贪功吝财赏罚迷缪大失军心且速还凤州以闗钥付庸将陈显大散闗复陷巨源自请収复丙遣朱邦宁佐之丙深恶忠锐檄赴司议事欲废之巨源至凤斩忠锐及其子揆丙遂以忠锐附伪进表之罪闻于朝先是以诛曦功巨源补朝奉郎与通判差遣巨源遣其亲校傅桧愬功于朝语见巨源于是丙拜疏匄闲至是金人揭示境上得丙首者与银绢二万匹两
　　即授四川宣抚时方议和丙独戒饬将士恫疑虚喝以攻为守威声甚着诏以蜀平遣吴猎抚谕四川时沿边闗隘悉为金毁丙遗时相书谓西和一面已修仇池聚粮积刍使军民可守若敌至则坚壁不战彼欲攻则不可欲越则不敢若西和可守成州自不被兵成州黒谷南谷亦皆顿重兵天水虽不可守距天水十里所见创白环堡与西和相为犄角又増堡鸡头山咸以民卒守之及修黄牛堡筑兴赵原屯千余人凤州秋防原尤为险絶绍兴初州治于此宣抚吴玠尝作家计砦前即马岭堡正扼凤州之后凡此数堡既坚金人决不敢近而河池鱼闗皆大军屯聚其他径路虽闗之里如大安亦隂招民卒授以器械为掩击之备矣又云见于闗表广结义士月给以粮俾各保田庐坟墓逮事定则系之尺籍而劝之耕庶可经久以丙所见直为守计则精选五万人亦为有余好义守西和谓四川兵后民不聊生请蠲租以惠创痍丙请于朝又以沔州都统司所统十军权太重故自吴璘至挺曦皆有尾大不掉之忧乃请分置副都统制各不相以前右中左后五军都统司踏白摧锋选锋防锋游奕五军副司诏皆从之时方信孺使还金人和意未决且欲得首议兴师之人侂胄大怒上手书赐丙谓金人必再至当激励将士戮力赴功侂胄既诛赐丙金器细币进资政殿学士和议成还大散隔牙闗丙分遣僚吏经量洋沔兴元大安民田别定租税右丞相史弥逺起复丙移书曰昔仁宗起复富郑公文潞公孝宗起复蒋丞相皆力辞名敎所系人言可畏望阁下速辞成命以息议者之口论者韪之升大学士四川制置大使兼知兴元府谍知金人迁汴闗辅豪杰款塞愿降者众丙以为此正冉闵告晋之时乃与宰臣书谓当兴问罪之师朝论忧丙轻举乃诏丙益修守备七年春丙使所爱吏安蕃何九龄合官军夜袭秦州败归王大才执九龄等七人斩之而讼丙于朝三月诏丙同知枢密院事兼太子賔客赐手书召之行次广德军进观文殿学士知潭州湖广安抚使至官留意学校请于太常剙大成乐而政尚严酷转运判官章徕劾丙不报御史李安行并徕劾之徕罢丙授崇信军节度使开府仪同三司万夀观使遣閤门舍人闻人璵锡命赐旗节金印衣带鞍马三辞还蜀董居谊帅蜀大失士心金人乗之破赤丹黄牛堡入武休闗直梁泽至大安宋师所至辄溃散入巴山十二年聂子述代之时丙之子癸仲知果州述即檄兼参议官四月红巾贼张福莫简叛入利州子述遁去总领财赋杨九鼎与贼遇走匿民舍贼追杀之子述退保劒门檄癸仲兼节制军马任讨贼之责癸仲召戎帅张威等军来防贼自阆趋遂宁所过无不残灭丙欲自持十万缗偕子述往益昌募士子述曰大臣非得上旨未可轻出丙遂如果州时四川大震甚于曦之变张方首奏勲望如丙今犹可用魏了翁移书宰执谓安丙不起则贼未即平蜀未可定虽贼亦曰须安相公作宣抚事乃定耳李璧李时并镇潼遂亦皆以国事勉丙五月丙至果州诏起丙为四川宣抚使予便宜寻降制授保宁军节度使兼知兴元府利东安抚使丙奏臣不辞老以报国但事不任怨难以圗成将恐腾谤交攻使臣独抱赤心无从上白昔秦使甘茂攻宜阳至质之以息壤在彼魏使乐羊攻中山至示之以谤书一箧君臣之间似不必尔然自古及今谤以疑间而成祸以忌嫉而得况臣已伤弓于既往岂容不惩沸于方来诏曰昔唐太宗以西寇未平诏起李靖靖慷慨请行不以老疾为解代宗有朔方之难圗任郭子仪闻命引道亦不以谗惎自疑皆能乗时立功焜燿竹帛朕甚慕之今蜀道俶扰未寛頋忧朕起卿燕闲付以方面而卿忠于报国谊不辞难朕之用人庶几于唐宗卿之事朕无愧于李郭矣勉图隽功以济国事寻命丁焴改知兴元府发果州至遂宁贼犹负固于普州之茗山丙下令诸军合围絶其樵汲之路以困之未几张威李贵俘获张福等十七人以献丙命脔王大才以祭九鼎七月尽俘余党千余人皆斩之班师乃移治利州赐保宁军节度使印癸仲亦加三秩进直华文阁起复主管宣抚司机宜文字明年进丙少保丙以闗表营田多遗利命官括之有文垓者方持母丧以便宜起复干办鱼闗粮料院俾之措置且以宣抚副使印假之而冯安世者又即利州置根括局于是了翁遗丙书谓幕府举辟当用经术信厚之士不可用冒丧之人虽今日理财难拘故常然告絶产首白契讦隠田伺富民过失纠盐酒户亏额报怨挟愤招权纳贿者必且纷然而公任其怨丙复书曰闗外籴买当用四百万缗而总所见缗止二十五万多方措置非得已而不已傥皆清流何由办事其后安世不法滋甚近臣有以书抵丙而安世之徒亦发其事丙械送大安穷治之丙卒以少傅致仕赠少师赐沔州祠额为英惠庙理宗亲札赐諡忠定杨巨源字子渊其先成都人父信臣客益昌因家焉巨源倜傥有大志善骑射涉猎诸子百家之书应进士不中武举又不中刘光祖见而异之荐之总领钱粮陈昱以右职举为凤州堡子原仓官驰骋射猎倾财养士沿边忠义咸服其才分差鱼关粮料院移监兴州合江赡军仓吴曦叛巨源隂有讨贼志结义士三百人给其钱粮有游奕军统领张林者力能挽两石弓队将朱邦宁身长六尺勇力过人皆为曦所忌虽屡战有功亦不加赏林等憾之时林在置口邦宁在合江巨源因与深相缔结并集忠义人朱福陈安傅桧之徒曦胁安丙为丞相长史丙称疾眉士桯梦锡见丙丙叹曰世事如此世无豪杰梦锡因及巨源之谋丙乃属梦锡以书致巨源延之卧所巨源曰先生而为逆贼丞相长史耶丙号哭曰目前兵将我所知不能奋起必得豪杰乃灭此贼则丙无复忧巨源曰先生之意决乎丙指天誓曰若诛此贼虽死为忠夫复何恨巨源大喜曰非先生不足以主此事非巨源不足以了此事当是时李好义好问亦结李贵杨君玉李坤辰凡数十人坤辰邀巨源与好义会巨源又大喜曰吾与长史议以三月六日邀曦竭庙令勇士刺之好义曰彼出则龊巷从衞且千人事必难济闻熟食日祭东园圗之此其时也巨源然之好义愿一见长史以为信巨源曰吾今先为长史言之来日伪宫令长史问君先世是已巨源以告丙明日好义在伪宫见丙揖之丙曰卿与尊父同僚杨省干盛谈才略旦夕以职亊相委其谋乃决君玉先属其乡人曰子申拟诏文不雅驯巨源更为之例用合江仓朱记巨源好义忧事寖泄遂以三月乙亥未明好义率其徒入伪宫巨源持诏乘马自称奉使入内户曦启户欲逸李贵执杀之衞者始拒鬭闻有诏皆却巨源好义迎丙宣诏以曦首徇三军推丙权四川宣抚使巨源权参赞军事丙奏功于朝以巨源第一诏补承事郎巨源谓丙曰闗外四州为蜀要害盍乗势复取好义亦以为言丙虑军无见粮巨源力言四州不取必有后患自请为随军措置粮运于是分遣好义复西和州张林李简复成州刘昌国复阶州孙忠锐复散闗俄诏巨源转朝奉郎与通判差遣兼四川宣抚使司参议官丙素恶忠锐闻忠锐失守散闗檄其还欲废之先命巨源偕邦宁以沔兵二千防应巨源至凤州因忠锐出迎伏壮士于幕后突出斩之并其子揆丙遂以忠锐附伪贺表闻于朝且待罪先奬谕诛叛诏书至沔州巨源谓人曰诏命一字不及巨源疑有以蔽其功者俄报王喜授节度使巨源弥不平时赵彦呐以在防诛禄禧得州通判巨源曰杀禄禧与通判杀吴曦亦与通判耶以启谢丙曰飞矢以下聊城深慕鲁仲连之高谊解印而去彭泽庶几陶靖节之清风又遣愬功于朝而从兴元都统制彭辂乞书遗韩侂胄辂阳许而隂以白丙或言巨源与其徒米福车彦威谋为乱丙命喜鞫之福彦威皆抵罪正将陈安复告巨源结死士入闗欲焚沔州州治俟丙出则杀之丙积前事因欲去巨源然未有以发也会巨源在凤州以檄书遗金凤翔都统使其辞若用间者且自称宣抚副使而以参议官印印之金以檄至丙巨源方与金战败于长桥丙乃移书召巨源巨源疑焉有梁泉主簿高岳成者巨源荐为随军拨运来见巨源赞其归巨源信之时辂已至沔六月巨源还幕府丙密命辂収巨源巨源殊不知以为谒已也语毕辂起巨源送之宾次武士就挽其裾巨源犹叱之则已为驱至庭下巨源大呼曰我何罪丙隔屛遣人谓之曰若为诈称宣抚副使命械送阆州狱巨源曰我一时用间异时必有为我明其事丙饷以肴酒巨源曰一身无媿死且无憾惟有妺未嫁宣抚念之巨源舟抵大安龙尾滩将校樊世显者呼于岸巨源知将见杀指其地而语之曰此好一片葬地世显曰安有是舟行数步谓曰宣参久渴莫进杯酒巨源辞以不饮又曰宣参荷械已久盍少苏巨源未及答左右遽取利刀断其头不絶者逾寸遂以巨源自殪闻宣抚司后数日丙命瘗之巨源死忠义之士为之扼腕闻者流涕劒外士人张伯威为文以吊其辞尤悲切巨源之属吏也李壁在政府闻之曰嘻巨源其死矣丙以人情汹汹封章求免杨辅亦谓丙杀巨源必召变请以刘甲代之初巨源与好义结官军而丙密为反正之计各未相知合巨源于好义者李坤辰而合好义于丙者巨源也巨源遗光祖书述丙酬答之语锓梓竞之丙巳弗乐浸润不已遂成此祸成忠郎李珙投匦献所作巨源传为之讼寃朝廷亦念其功赐庙褒忠赠宝谟阁待制官其二子制置使崔与之请官给其葬加赠宝谟阁直学士大中大夫嘉熙元年理宗特赐諡忠愍子履正终大理卿四州制置副使
　　李好义下邽人祖师中建炎间以白丁守华州积官忠州团练使父定一兴州中军统制好义弱冠从军善骑射西边第一初以准备将讨文州蕃部有功开禧初韩侂胄开边吴曦主师好义为兴州正将数请出精兵袭金人曦蓄异谋不纳未几闗外四州俱陷金人长驱入散闗曦受金人说以蜀叛好义自青坊闻变亟归与其兄对哭谋诛之会曦遣李贵追杀宣抚程松贵语其徒曰程宣抚朝廷重臣不可杀好义知其赤心可以所谋告之贵遂约李彪张渊陈立刘虎张海等好义又密结亲衞军黄术赵亮吴政等女弟夫杨君玉亦与知好义戒言曰此事誓死报国救四蜀生灵慎毋泄留其母以质好义兄弟谋曰今日人皆可杀曦皆可为曦曦死后若无威望者镇抚恐一变未息一变复生欲至期立长史安丙以主事葢曦尝授丙伪丞相而丙托疾不往故兄弟有是谋也既而君玉与李坤辰来坤辰因言丙亦与合江仓杨巨源隂结忠义欲圗曦好义遂遣君玉偕坤辰约巨源以报丙丙大喜曰非统制李定一之子乎此人既来断曦之臂矣遂与好义约二月晦举事见巨源传乃约彪术贵等七十有四人及士人路良弼王芾好义夜飨士麾众受甲与好古好仁及子侄拜决于家庙属妻马氏曰日出无耗当自为计死生从此决矣马氏叱之曰汝为朝廷诛贼何以家为我决不辱李家门户马氏之母亦曰行矣勉之汝兄弟生为壮夫死为英好义喜曰妇人女子尚念朝廷不爱性命我辈当如何众皆踊跃既行小将禄祎引十卒来助各以黄帛为号好义誓于众曰入宫妄杀人掠财物者死时伪宫门洞开好义大呼而入曰奉朝廷密诏安长史为宣抚令我诛反贼敢抗者夷其族曦护衞千兵皆弃梃而走遂至伪殿东角小门入世美堂近曦寝室曦闻外閧仓皇而起露顶徒跣开寝户欲遁见贵复止以手捍内户贵前争户戸纽折曦走贵追及手执其髻举刃中曦颊曦素勇有力扑贵仆于地不能起好义急呼王换斧其腰者二曦负痛手纵贵起遂斫其首引众拥曦首出伪宫亟驰告丙宣诏持曦首抚定城中市不改肆好义请乗时取闗外四州巨源赞之丙大喜巨源辅行玉喜忌其能沮之好义曰西和乃腹心之地西和下则三州可不战而复矣今不图后悔无及愿得马步千人死士二百赍十日粮可济丙从其请忠义响应次独头岭进士王荣仲兄弟率民兵会合十战至山砦高堡七日至西和好义率众攻城亲犯矢石金西和节使完顔钦奔遁好义整众而入籍府库以归于官好义初欲乗胜径取秦陇以牵制淮兵而宣抚司令谨守故疆不得侵越士气皆沮好义以中军统制知西和州卒丙以劳绩上于朝特赠检校少保仍给田以赡其家后吴猎为请諡曰忠壮好义喜诵孟子及左传以为终身行此足矣诛曦时惟幼子植留家迄事人争冒功赏君玉欲注植名好义指心曰惟此物不可欺曦既诛好义集于丙家王喜后至心怀邪谋欲刃好义丙力救解然日以杀好义为心及好义守西和喜遣其死党刘昌国聴节制好义与之酬酢欢饮达旦好义心腹暴痛洞泻而昌国遁矣既殓口鼻爪指皆青黒居民莫不寃之摧锋一军几至于变既而昌国白日见好义持刃刺之惊怖仆地疽发而殂喜曦大将也贪淫狠愎诛曦之日不肯拜诏遣其徒入伪宫虏掠殆尽又取曦姬妾数人其后欲戕好义为曦复讐丙不能止便宜处以节度使知兴州而恨犹未己尝出兵于船栅岭锋未及交弃军先遁金人遂由黒谷长驱入境朝廷虑喜为变授节度使移荆鄂都统制而死











　　钦定续通志卷三百九十六
<史部,别史类,钦定续通志>
　　钦定四库全书
　　钦定续通志卷三百九十七
</div>
    <div class="pagination">
<a href="钦定续通志_page212.html">上一页</a><span>...</span><a href="钦定续通志_page208.html">208</a><a href="钦定续通志_page209.html">209</a><a href="钦定续通志_page210.html">210</a><a href="钦定续通志_page211.html">211</a><a href="钦定续通志_page212.html">212</a><span class="current-page">213</span><a href="钦定续通志_page214.html">214</a><a href="钦定续通志_page215.html">215</a><a href="钦定续通志_page216.html">216</a><a href="钦定续通志_page217.html">217</a><a href="钦定续通志_page218.html">218</a><span>...</span><a href="钦定续通志_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
