<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 62 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 62 页/共 216 页</h1>
    <div class="content">○壬申。奉移孝庄文皇后梓宫于昭西陵芦殿。遣诚亲王允祉行祭奠礼　　

○癸酉。奉安孝庄文皇后梓宫于昭西陵宝床。陈册宝于石案、毕。恭闭元宫石门。行奠献礼。王以下、文武官员以上、及守陵大臣官员命妇。俱齐集举哀　　

○是日。以奉安礼成。遣官祭告孝陵、孝东陵、景陵　　

○科尔沁、和硕土谢图亲王阿拉卜昙、多罗郡王诺门额尔赫图。多罗郡王罗卜臧喇锡。翁牛特、多罗杜楞郡王和硕额驸苍津。喀尔喀、扎萨克多罗郡王汪扎尔、多罗贝勒、噶尔桑、扎鲁特、多罗贝勒阿谛沙、厄鲁特、多罗贝勒和硕额驸色卜腾旺布、阿霸垓、固山贝子德木楚克、巴林、固山贝子巴忒麻、厄鲁特、固山贝子茅海、科尔沁、和硕额驸策旺多尔济、和硕额驸达尔玛达都、喀尔喀、和硕额驸根扎卜多尔济、扎萨克镇国公屠巴、扎萨克辅国公策凌旺布、敖汉、多罗额驸扎木苏、科尔沁、固山额驸色楞纳木扎尔、固山额驸。班第、来朝　　

○甲戌。议政大臣刑部等衙门题奏、年羹尧反逆不道。欺罔贪残。罪迹昭彰。弹奏交至。案牍等邱山之积。罪恶踰溪壑之深。臣等谨将其罪案、列款陈之。其大逆之罪五。一、年羹尧与静一道人、邹鲁等。谋为不轨。一、将朱批谕旨。辄敢仿写进呈。一、见汪景祺西征随笔。不行参奏。一、家藏锁子甲。又私行多贮铅子。皆军需禁物。一、伪造图谶妖言。其欺罔之罪九。一、郃阳用兵。致死无辜良民八百余口。奉旨查问。始奏并无伤损一人。后又止奏出六人。一、纵容私人边鸿烈等、恣行骚扰。激变番民。不即参奏。一、捏参都统武格等、镇海堡失律。一、西安起身。私嘱咸宁令朱炯、买人保留。一、通同赵士河作弊。将刘以堂、假冒赵勋名字。赴武功县任。巧饰具奏。一、将幕宾张泰基父子、赵士河之弟赵淇、及伊兄年法尧、并高之傅等、共十八案。冒入军功。一、家人魏之耀、家产数十万金。年羹尧妄奏毫无受贿。一、西宁效力者、实止六十二员。册报一百零九员。一、将退役王治奇名字、冒入军功。令他人顶替。选授广德州州判。其僭越之罪十六。一、出门黄土填道。官员穿补服净街。一、验看武官。用绿头牌引见。一、会府龙牌前。设床正坐。一、用鹅黄小刀荷包。擅穿四＜衤义＞衣服。一、衣服俱用黄包袱。一、官员馈送。俱云恭进。一、伊子穿四团补服。一、凡与属员物件。令北向叩头谢恩。一、总督李维钧、巡抚范时捷、跪道迎接。受之不辞。一、令扎萨克郡王额驸阿宝下跪。一、行文督抚、书官书名。一、进京陛见。沿途垫道叠桥。铺面俱令关闭。一、坐落公馆。墙壁俱彩画四爪龙。一、辕门鼓厅。画四爪龙。吹手穿缎蟒袍。一、私造大将军令箭。又将颁发大将军令箭烧毁。一、赏赐动至千万。提督叩头谢恩。其狂悖之罪十三。一、两次恩诏到陕。并不宣读。亦不张挂。一、奏摺在内房启发。并不穿朝服大堂拜送。一、同城巡抚。不许放炮。一、勒娶蒙古贝勒七信之女为妾。一、以侍卫摆对。前引后随。又令坠镫。一、大将军印。不肯交出。一、妄称大将军所行之事。俱循照俗例而行。一、纵容家人魏之耀等。穿朝服补服。与司道提镇同坐。一、在仪徵地方。违旨逗遛。一、勒令川北总兵王永吉告老。一、与行止妄乱之沈竹、戴铎、结党怀欺。煽惑众听。一、袒庇私人马德仁、阻回石文焯参本。一、将本内朝乾夕惕。故写夕惕朝乾。其专擅之罪六。一、郃阳县建筑城堡。不行题请。擅发银两。一、将侍卫李峻等题请。委署守备。奉旨不准题补。又不即行调回。一、擅用私票一万二千张、作引十二万道行盐。一、将奉旨停捐雍正二年俸工。仍令照旧公捐。一、拏获私盐李乾胜、擅令销案。一、面嘱董玉祥、将患病守备何天宠、不令照例填注军政。嘱李维钧、勒令陆篆接受王允猷亏空。其贪黩之罪十八。一、题补官员。受谢仪四十余万两。一、勒索捐纳人员、额外银二十四万两。一、受赵之垣金珠等物、值银二十万两。一、取受乐户窦经荣银两。一、受宋师曾银一万两。并玉杯等物。一、遍置私人、私行盐茶。一、私占咸宁等十八处盐窝。一、取受葛继孔馈送古玩。一、受傅泽澐贿。明知亏空。不行查参。一、勒令四省效力人员。每员帮银四千两。一、受参革知府栾廷芳贿。欲带往陕省。一、将抢掠各番衣服等物。奄为已有。一、私征新抚各番雍正二年租粮。一、蒲州盘获私盐。计值一万两入已。一、差家人高四、贩买马匹。一、令家人颜泰、将马匹发兴安各镇。勒取重价。一、委典史朱尚文、贩买木植。一、令马起龙卖茶。得银九万九千余两。其侵蚀之罪十五。一、冒销四川军需一百六十余万两。又加派银五十六万两。一、冒销西宁军需四十七万两。一、运米四万石至军前。冒销脚价四十余万两。一、侵用康熙六十年起、至雍正三年、俸工银十四万九千余两。一、借名建筑布隆吉尔城垣。冒销钱粮。一、隐匿夔关历年税银八万八千两。又加派军需粮规五万余两。一、将拏获私茶、罚赎银四万余两入已。一、侵用河东盐政盈余捐修银五万六千余两。一、将现贮西安未运米一万石。捏称运至西宁。冒销脚价四万六千余两。一、将宁夏各卫所贮仓耗一万四千石。并不题报。并留宁拴养马匹工料银一万五千两入已。一、侵用城工余剩银一万六千余两。一、买贮咸长等八县米、浮销价银一万五千余两。一、抄没塔儿寺硼砂茜草等物。私自变价一万四千余两。一、侵用纪廷诏等、捐解银一万两。一、砍取桌子山木植。借称公用。存贮入已。其忌刻之罪六。一、现任职员。陵虐遣调。任用私人。夺缺委署。一、军前官兵支给口粮。不先咨明晋抚。欲致其迟误获罪。一、将绰奇会商军饷清字咨文。差赵成谎说非交代事件。欲致岳钟琪迟误军需。一、捏参程如丝贩卖私盐。杀伤多人。一、欲荐李维钧为巡抚。设计诱陷赵之垣。一、遏抑阿炳安等军功共六案。其残忍之罪四。一、出示访拏曹猪头。该县将冯猪头错解。并不覆实。即行枉杀。一、无故将笔帖式戴苏、锁拏监禁。一、急欲出缺。劾参金南瑛等七员庸劣病废。一、将台吉济克济扎卜等、不善于安辑。致伊等困苦失所。以上各款。供状昭著。谨按律内。凡谋反不分已未行、皆凌迟处死。又大不敬者斩。诈传诏旨者斩。大逆知情故纵隐藏者斩。官员交结紊乱朝政者斩。妻子为奴。财产入官。官吏人等、挟诈欺公。妄生异议。擅为更改。变乱成法者斩。造谶纬妖书妖言者斩。假与人官者斩。伪造茶盐引者斩。在外大小各衙门官、但有入递进呈实封公文至御前、而上司官令人于中途邀截取回者斩。侵盗钱粮入已数满三百两者斩。有一于此。法所不宥。而年羹尧所犯至九十二大罪。内外文武诸臣。合口齐声。耻同覆载。伏请皇上将年羹尧立正典刑。以申国法。其父、及兄弟子孙伯叔、伯叔父兄弟之子、年十六岁以上者。俱按律斩。十五岁以下、及母女妻妾姊妹、及子之妻妾、给付功臣之家为奴。正犯财产入官。仍将臣等审讯年羹尧恶迹。昭示中外。以为天下万世人臣反逆不道、欺罔贪残者戒。得旨、年羹尧不臣之心显然。但因丧心病狂。昏愦颠倒之所致。邹鲁乃无知小人。相与谋逆之情虽实。而事迹尚未昭著。朕念年羹尧青海之功。不忍加以极刑。著交步军统领阿齐图、令其自裁。年羹尧刚愎残逆之性。朕所夙知。其父兄之教。不但素不听从。而向来视其父兄、有如草芥。年遐龄、年希尧、皆属忠厚安分之人。著革职。宽免其罪。一应赏赉御笔衣服等物。俱著收回。年羹尧之子甚多。惟年富居心行事。与年羹尧相类。著立斩。其余十五岁以上之子。著发遣广西云贵极边烟瘴之地充军。年羹尧之妻。系宗室之女。著遣还母家去。年羹尧、及其子所有家赀。俱抄没入官。其现银百十万两。著发往西安。交与岳钟琪、图理琛、以补年羹尧川陕各项侵欺案件。其父兄族人皆免其抄没。年羹尧族中有现任候补文武官者。俱著革职。年羹尧嫡亲子孙。将来长至十五岁者。皆陆续照例发遣。永不许赦回。亦不许为官。有匿养年羹尧之子孙者。以党附叛逆例治罪。著内阁明白记载。邹鲁著改为立斩。其亲弟兄子侄。著佥妻发往黑龙江、给与披甲之人为奴。其余皆从宽免　　

○领侍卫内大臣公马尔赛、步军统领阿齐图、恭捧谕旨。谕年羹尧、尔亦系读书之人。历观史书所载。曾有悖逆不法、如尔之甚者乎。自古不法之臣有之。然当未曾败露之先。尚皆假饰勉强。伪守臣节。如尔之公行不法。全无忌惮。古来曾有其人乎。朕待尔之恩。如天高地厚。且待尔父兄、及尔子、并尔阖家之恩。俱不啻天高地厚。尔扪心自思。朕之恩尚忍负乎。授尔为川陕总督。又用尔为抚远大将军。将西陲之事。全畀于尔。事事推心置腹。文官自督抚以至州县。武官自提镇以至千把。俱听尔之分别用舍。朕意以尔实心为国。断不欺罔。故尽去嫌疑。一心任用。尔乃作威作福。植党营私。如此辜恩负德。于心忍为乎。即如青海之事。朕命尔于四月间备兵。尔故意迟延。又命于八月进兵。尔复羁留不往。及朕严加催督。然后进兵。孤军冒险。几至失机。又如阿喇衲所领之兵。尔令其由噶斯地方前进。以险恶必不可行之路。令其行走。岂非欲陷害阿喇衲乎。又如尔令富宁安、将骆驼三千余只。从巴尔库尔、送至布隆吉尔。为无用之需。岂非设计欲陷害富宁安乎。又如令岳钟琪之兵。调至西宁。其经由之路。尔指令舍近就远。故意使其纡道数千里。欲使蔡珽运粮不及。岂非欲巧陷蔡珽乎。此皆国家军务大事。而尔视为儿戏。藉此以快私忿。尚得谓之有人心者乎。又如尔所奏善后十三条。于不应造城之处。建议造城。于不应屯兵之处。建议屯兵。并无一件有益于地方之事。为国家筹画边机。如此草率错乱。是诚何心。如青海用兵以来。尔之残杀无辜。颠倒军政等事。朕尚皆未令入于廷臣议罪之条。即就廷臣所议。九十二条之内。尔应服极刑、及立斩者。共三十余条。朕览之不禁堕泪。朕统御万方。必赏罚公明。方足以治天下。若如尔之悖逆不臣至此。而朕枉法宽宥。则何以彰国家之宪典。服天下之人心乎。即尔苟活人世。自思负恩悖逆至此。尚可以对天地鬼神。靦颜与世人相见乎。今宽尔殊死之罪。令尔自裁。又赦尔父兄子孙伯叔等多人死罪。此皆朕委曲矜全莫大之恩。尔非草木。虽死亦当感涕也　　

○科尔沁、和硕达尔汉亲王和硕额驸罗卜藏滚布。和硕卓礼克图亲王阿尔坦格勒尔。喀尔喀、扎萨克厄尔得尼毕什勒尔图汗和硕亲王多罗额驸策旺扎布。扎萨克和硕亲王固伦额驸敦多卜多尔济。青海厄鲁特、和硕亲王戴青和硕齐察罕丹津。科尔沁、多罗扎萨克图郡王撒胡喇克。多罗冰图郡王伊锡班第。敖汉、多罗郡王垂穆品尔。蒿齐忒、多罗郡王雅穆聘尔。鄂尔多斯、多罗郡王喇锡班珠尔。喀尔喀、扎萨克副将军多罗郡王和硕额驸策凌。厄鲁特、多罗郡王车零旺布。青海厄鲁特、多罗郡王额尔得尼厄尔克托克托柰。扎鲁特、多罗贝勒毕鲁瓦、乌朱穆秦、多罗贝勒策卜登。阿禄科尔沁、多罗贝勒汪扎尔。科尔沁、多罗贝勒多尔济。巴林、固山贝子扎锡纳木塔尔。翁牛特、固山贝子鄂齐尔。阿霸垓、固山贝子策伶东洛卜。喀尔喀、固山贝子巴忒玛旺扎尔。土默特、固山贝子哈穆罕巴雅斯呼朗图。喀尔喀、扎萨克固山贝子策旺诺尔布。厄鲁特、扎萨克固山贝子多尔济色卜腾。扎鲁特、镇国公察罕伶华。翁牛特、镇国公索讷木。乌朱穆秦、镇国公彭苏克拉布坦。科尔沁、辅国公固山额驸拉锡。辅国公乌尔呼满尔。喀尔喀、辅国公通摩克。扎萨克辅国公根敦。和托辉特、扎萨克辅国公沙克扎。辉特、扎萨克辅国公巴济。喀尔喀、扎萨克一等台吉齐妄班珠尔。达尔济雅。根敦。巴朗。班珠尔多尔济等。来朝　　

○乙亥。命大学士马齐、为正使。礼部侍郎三泰、为副使。赍册宝。追赠敦肃皇贵妃谥号。致祭行礼。遣官祭告太庙、奉先殿　　

○免河南西华荥泽等四县、本年分秋灾额赋有差。兼赈祥符、睢州等十九州县饥民　　

○丙子。谕大学士等。康熙六十年。年羹尧奏请四川复设铺司。经部议准设立。每年支给工食银三万六千余两。及朕访闻。四川并未设立铺司。仍令塘兵传递文书。将铺司工食银。俱乾没入己。此系高其佩、四川按察司任内经手之事。尔等可即询问高其佩、令其据实。一一陈奏。不得丝毫隐瞒。若高其佩稍有徇隐。将来法敏、程如丝、查出回奏到日。定将高其佩、从重议处　　

○调正红旗汉军副都统满泰、为镶蓝旗满洲副都统。升直隶宣化总兵官许国桂、为正红旗汉军副都统　　

○刑部尚书励廷仪条奏。监禁罪犯。宜分别内外。以杜弊端。内监以居重囚。并紧要人犯。外监以居现审轻犯。并案内听审之人。其女监另作墙垣隔别。庶防范严肃。亦不致有串通口供之弊。从之　　

○免云南邓川、建水二州、本年分水灾额赋有差　　

○丁丑。调兵部右侍郎傅鼐、为盛京户部侍郎　　

○户部遵旨议覆、原任署江苏巡抚何天培疏奏、社仓事宜五款。一、社仓借贷散赈。宜豫造排门细册存案。凡不务农业、游手好闲之人。不许借给。一、正副社长外。再公举一身家殷实之人。总司其事。一、州县官不许干预出纳。如有抑勒那借。许社长据实呈告。一、所需纸张笔墨。须劝募乐输。或官拨罚项充用。不得科敛扰累。一、积谷既多。恐滋浥烂。应于夏秋之交。减价平粜。秋收后。照时价买补。均应如所请。从之　　

○戊寅。谕户部。湖广为产米之乡。谷石最宜多贮。将来运往别省。皆为近便。今查湖广通省存仓之谷。只数十万石。为数无多。今岁湖广收成丰稔。著即行文该省督抚。令其动支库银十余万两。遴委贤员。采买谷石。于省仓、及府州县应贮之处。加谨收贮。此时只宜陆续办理。不可因有官价、一时采买。致令谷价腾贵。设若民间谷价稍昂。即便停止。俟明年再行采买。江南、浙江、今岁俱获丰收。著各该抚。就近商酌。若亦可动项采买谷石。著即一面定数奏闻。一面采买　　

○移四川松茂道、驻茂州。从川陕总督岳钟琪请也　　

○己卯。工部议覆、河道总督齐苏勒疏言。山东曹县。地势平衍。难以引溜下趋。不宜开挖引河。应于险工上流。筑挑水坝一座。又于埽工之前。复加鱼鳞护埽。又芝麻庄、卫家楼后。旧有月堤。宜接筑隔堤二道。以资巩固。均应如所请。从之　　

○庚辰。谕吏部。教官专司课士。前恐捐纳出身之员。文艺未能精通。难以训课士子。故令改补佐贰等官。朕思此等改补之员。并非事故处分之比。其从前教职任内所历之俸。自应准其一并通算。不得将前俸开除。且此等改补人员甚多。其中岂无办事可用之才。尔部可将现在赴部改补人员内。识字能书履历者。传齐带来引见。此系朕爱惜人才至意。惟恐或有遗弃。特降谕旨。其优劣俱系朕亲定。若伊等以不肖之心自待。妄行请托。为人所愚。不但负朕深恩。自坏人品。日后发觉。且罹罪戾。尔部并传谕知之　　

○调齐齐哈尔副都统阿思海回京。以镶白旗蒙古副都统外三、为齐齐哈尔副都统　　

○升云南景蒙参将刘起元、为云南曲寻总兵官　　

○辛巳。升镶红旗参领黄廷桂、为直隶宣化总兵官　　

○铸给驻劄青海副都统达鼐、总理青海番子事务关防　　

○刑部等衙门议奏、妄作西征随笔之汪景祺、照大不敬律。拟斩立决。得旨、汪景祺、作诗讥讪圣祖仁皇帝。大逆不道。应当处以极刑。今大臣等、定拟立斩具奏。姑从其请。著将汪景祺立斩枭示。其妻子发遣黑龙江、给与穷披甲之人为奴。其期服之亲兄弟亲侄。俱著革职。发遣宁古塔。其五服以内之族人。现任及候选候补者。俱著查出。一一革职。令伊本籍地方官约束。不许出境　　

○免江南太平、旴＜日台＞、泗州三州县、本年分旱灾额赋有差　　

○壬午。谕巡视五城御史。今年天气寒冷。闻外间无屋居止之穷民。竟有受冻伤损者。朕心深为悯恻。朕思居民中。岂无恺悌好善之人。但因虑及稽查牵累。不敢轻易收留。此亦人情之常。尔等可留心照看。使寒夜不致露处。若有好义之人。容其栖息者。不必禁阻。至明春二月和暖。便可无虑。尔等巡城之职。固在禁民为非。亦当恤穷救困。嗣后傥有冻毙之人。经朕访闻。尔等不得辞其有责　　

○又谕。今年天气甚冷。京城多有穷民。广宁门、安定门外。向有养济院。此二处、著将变色米、赏给一百石。煮粥赈济。传谕仓场侍郎、将米样呈验。然后赏给　　

○以陕西安西总兵官孙继宗、署陕西甘州提督。调署陕西甘州提督宋可进、署陕西安西总兵官　　

○吏部题。二等伯穆尔泰、因病解退。销去恩诏所得六拖沙喇哈番。余一等阿思哈尼哈番。兼一拖沙喇哈番。以其子岐山袭替。从之　　

○旌表广东新会县烈女梁仁女梁氏。遇暴被劫。投水完贞。给银建坊。入祠致祭如例　　

○癸未。升广西浔州副将齐元辅、为广西左江总兵官　　

○署浙江巡抚福敏疏言、绍兴府海塘工程。原议皆用条石。后以条石不易购致。限期已迫。遂用条石托外。乱石填中。今恐日后坍塌。仍改用条石。请宽限期。督催改筑。得旨、海塘工程。关系民生、最为紧要。必须一劳永逸。若因条石一时难以购致。从前便当声明缘由。奏请展限。何得草率从事。著交与新任巡抚李卫、悉心查勘指示。更改修理。务期永远坚固。张楷在江南修理塘工。用木桩密钉。似为有益。可否仿行。并令李卫酌量　　

○改管理天津水师营副都统为都统　　

○甲申。上回宫　　

○调吏部左侍郎史贻直、为工部右侍郎。升大理寺卿兼顺天府府尹张令璜、为吏部左侍郎。仍兼顺天府府尹事　　

○礼部右侍郎景日昣、乞假回籍。允之。升詹事府詹事魏方泰、为礼部右侍郎。升长芦盐政大理寺卿莽鹄立、为兵部右侍郎。仍管长芦盐政。额外侍读学士明图、为内阁学士。兼礼部侍郎　　

○以翰林院侍讲王世琛、提督山东学政　　

○调镶黄旗汉军副都统岳兴阿、为镶白旗蒙古副都统正蓝旗汉军副都统顾俨、为镶黄旗汉军副都统。升广西左江总兵官梁永禧、为镶黄旗汉军副都统。以额外副都统智勇、为正蓝旗蒙古副都统。工部右侍郎马进泰、为正蓝旗汉军副都统。仍兼理工部侍郎事务　　

○升正红旗满洲副都统觉罗巴延德、为直隶天津水师营都统　　

○宗人府参奏、廉亲王允禩、因护军九十六、不遵伊之指使。立毙杖下。太监阎进、代伊隐瞒所行之事。重赐银两衣服。允禩擅专生杀之权。甚属悖乱。应将允禩革去亲王。严行禁锢。将所属佐领、撤入公中。得旨、允禩革去亲王禁锢并撤所属佐领之处。俱著宽免。九十六之宗族佐领、不可留于允禩属下。著撤入公中　　

○户部议覆、巡仓御史张坦麟条奏、北漕事宜三款。一、自通抵津、三百七十里。沿河旧设汛堆三十八处。窎远难以兼顾。请照旱汛五里之例。均匀安置。漕船到汛。催漕官弁、不亲身赴河。并坐视前船阻抵、不行申报者。照催儹不力例参处。应如所奏。其设汛之处。令直隶总督、天津总兵官酌议。一、漕船转卫遇浅。雇觅民船。彼此掯阻。濡滞实多。请令坐粮厅、于河西务、截留腾空民船。帮丁向厅领封贴船。照定数给价。查旗丁领封贴船。恐将商船滥行封捉。应令仓场转饬坐粮厅。令旗丁照时价出银雇剥。毋许彼此勒掯。一、沿途疏浅、约十三四处。坐粮厅二员、一在两坝料理起卸。一在河西务专司起剥。不能亲为布置。请以各汛之浅、交各汛官弁、督率该厅人役疏导。应销钱粮、仍令坐粮厅管理。应如所奏。今坐粮厅转行各汛官弁、先期疏浚。从之　　

○增设右卫汉军协领一员。从右卫将军吴礼布请也　　

○旌表湖北黄安县烈女、陈仔聘妻祝氏。守贞拒奸。自刎毕命。给银建坊、入祠致祭如例　　

○乙酉。谕兵部。朕君临万方。中外一体。有功必赏。有罪必惩。初无偏党之心。亦并不存依违之见。前以罗卜藏丹津、潜行悖逆。谋扰边陲。朕命将出师。用彰天讨。满洲绿旗汉土官兵。皆能奋勇争先。克成懋绩。论功行赏。恩所宜施。乃年羹尧以私昵人员、冒滥入册。以致绿旗官兵议叙、至今驳查未定。而土司功册、亦因之暂停。朕心深为悯念。夫土司非比内地。凡所遣调目兵。皆预定名数。按名随师。无从虚冒。其功绩等第、必当详确稽查。如四川属之瓦斯、杂谷二土司、部下目兵。与三寨包坐之头目所部番兵。皆屡年效力。战功尤多。小金川土司汤鹏、陕西土司鲁华龄、于攻取桌子山时。其目兵亦能戮力用命。似此边远番众。知效忠诚。则其寸功、必宜尽录。尔部查照领兵官所报各土司功册。除各土兵已给赏赐外。其官目应各加以职衔。仍予恩赏。阵亡带伤者。照依绿旗兵丁、一体优恤。务期均沾实惠。仍将此旨、下与该管督抚提镇、转饬各土司。自兹以往。尤宜益矢忠勤。各安驻牧。严束部落。不得滋事生非。和睦族邻。不可恣行仇杀。尺地莫非王土。率土莫非王臣。悉苗种类固多。皆系朕之赤子。或有强悍不平。各土司祗宜赴该管上司陈告。岂得任意戕杀。以背朕好生保赤之念各该土官、果能凛遵训诫。则世守职土。朕自加恩。若敢恃功骄肆。阳奉阴违。则国法具在。亦断不因今日之功赏、更从宽贷也　　

○丙戌。礼部左侍郎牛钮、缘事降调。升翰林院掌院学士兼理兵部侍郎阿克敦、为礼部左侍郎　　

○和硕怡亲王等陈奏、直隶水利营田事宜三款。一、白卫淀池等河情形、并绘图进呈。一、请于滦蓟文霸等处、各设营田。一、请拣选河员。得旨、直隶地方。向来旱涝无备。皆因水患未除。水利未兴所致。朕宵旰轸念。莫释于怀。特命怡亲王、及大学士朱轼、前往查勘。今据查明绘图陈奏。所议甚为明晰。且于一月之内。冲寒往返。而能历勘周详。区画悉当。以从来未有之工程。照此措置。似乎可收实效。具见为国计民生、尽心经画。甚属可嘉。著九卿速议具奏。至于工程应用人员。若交与九卿拣选。恐有掣肘。即令怡亲王及朱轼拣选请旨。其从前差往修城修堤之员。俱著于水利工程处、一同办理　　

○丁亥。谕大学士等。今岁直隶地方被水。小民乏食。朕轸念维殷。已截漕发粟。多方赈恤。但恐停赈之后。正值东作之时。农民谋食无策。著再加赈一月。如从前所发之米、不足赈粜。著署理总督蔡珽、确查奏请增发米石。以副朕爱养黎元之意　　

○戊子。孝庄文皇后忌辰。遣官祭昭西陵　　

○谕大学士等。积贮仓谷。关系民生。最为紧要。朕屡降谕旨。令该督抚严饬州县。及时买补昔年亏空之数。无如苟且迟延。奉行不力。即如原任直隶总督李维钧、曾奏称各属仓谷、已补足七八分。及今冬发仓赈济。亏空甚多。若非截留漕米、并发给通仓之米。穷民几至失所矣。昨据月选官陈克复修奏、亏空仓谷。请支动正项买补。一面严追本官还项。朕已交与九卿议行。今直省地方。俱著定限三年。将一应仓谷。务期买补完足不得颗粒亏欠。三年之后。朕必特差官员。前往盘查。如有缺项。定行重治其罪。傥有不能补足情由。著该督抚题奏。凡亏空钱粮。犹可勒限追完。无损国帑。若亏空仓谷。则一时旱涝无备。事关民瘼。是亏空仓谷之罪。较亏空钱粮为甚。自宜严加处分。并著内阁、九卿、确议定例具奏　　

○谕内阁。山东历城等四十三州县。德州等五卫所。今岁被水。收成歉薄。巡抚陈世倌、奏请将被灾之州县卫所。应徵漕粮。尽行缓徵。分作三年、带徵起运。经部议覆、以漕粮无本年全缓、分作三年带徵之例。应缓徵一半。于雍正四年秋成后、徵收起运等语。朕思被灾地方。有轻重不等。若被灾既重。即徵收漕米一半。闾阎亦觉艰难。著山东巡抚、于四十三州县五卫所之中。悉心详查。其被灾稍轻之处。仍照部议缓徵一半。被灾重者。准其全缓。务期分别确当。不得草率偏枯。傥轻重失实。日后发觉。定行重治其罪　　

</div>
    <div class="pagination">
<a href="清实录雍正朝实录_page61.html">上一页</a><span>...</span><a href="清实录雍正朝实录_page57.html">57</a><a href="清实录雍正朝实录_page58.html">58</a><a href="清实录雍正朝实录_page59.html">59</a><a href="清实录雍正朝实录_page60.html">60</a><a href="清实录雍正朝实录_page61.html">61</a><span class="current-page">62</span><a href="清实录雍正朝实录_page63.html">63</a><a href="清实录雍正朝实录_page64.html">64</a><a href="清实录雍正朝实录_page65.html">65</a><a href="清实录雍正朝实录_page66.html">66</a><a href="清实录雍正朝实录_page67.html">67</a><span>...</span><a href="清实录雍正朝实录_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
