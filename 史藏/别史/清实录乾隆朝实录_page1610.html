<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1610 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1610 页/共 1860 页
  </h1>
  <div class="content">
   □治罪。不能再为宽贷也。　　

○丙戌。谕、长班随住校尉人等。每人著赏一月钱粮。　　

○谕军机大臣等、据李世杰等奏、节逾处暑。黄河下游水势。比前盛长时。虽已消落二尺余寸。而上游仍见旺盛。上下工程。犹在在险要。所有存工旧料。均应留为抢护防备之用。实未能转拨。惟铜沛厅、工少料多。前已酌拨三十堆。运赴司家庄。其外河汛内料物。亦就近拨赴王家营烟墩漫工。以为裹头边埽之需。均已随时酌拨挤济。今堵筑漫工。每处用料、须六七百堆。及千余堆。非另行添办。不足济用。此系实在情形等语。河湖水势浩瀚。处处既需用料扎枕搂镶。而漫口既多。存工料物。止可为镶护裹头所用。且黄水依然旺盛。上游各工存料。尚应留为抢护。未能转拨。此亦无可奈何之事。不得不暂为等候。但该督等屡次所奏摺内。何不详悉声明。必俟朕降旨垂询。始行分晰具奏耶。此时新料渐已登场。该督等一俟购办齐全。即督率工员。将紧要处所。首先堵筑。其余亦以次办理。克期集事。至此次黄运两堤。漫口较多。李世杰病体尚未全愈。不能赴工督办。若非朕于春间豫先降旨。令书麟赴清口帮办河务。则止有李奉翰一人。断不能彼此兼顾也。现在该督等、务须同心协力。上紧督办。书麟亦不必心存畏怯。事事留心学习。方为妥善。又据袁鉴奏、查勘淮扬二府属、被水情形摺内称、此时山旴来源未断。下河兴化、泰州、等处。受淹之宽窄浅深。难以悬拟。统俟水势大定后。按照灾赈章程。届期确勘成灾轻重。分别给赈、等语。淮扬所属各州县。上年被旱成灾。今二麦甫收。田禾又复被水淹浸。朕南望灾民。实堪悯恻。著传谕李世杰、督同袁鉴、务须确勘成灾轻重。分别给赈。实力妥办。并严禁吏胥中饱侵渔。务俾灾民均沾实惠。毋致一夫失所。再阿桂于初三日。自渐起程。杭州至清口。计程一千余里。七八日可到。何以李世杰等、于初十日发摺时。阿桂尚未到彼。或系伊疮疾发动。不能遄行。或系渡江守风耽搁。甚为廑念。著传谕阿桂、遇便据实覆奏。至毓奇奏、未过漫口船。仅止四帮。现在督令昼夜起剥趱挽。两三日内。定可克期全竣、等语。今□山戊不□漕艘北上。较无闰之年。又已迟逾。恐误回空受兑。前已有旨。传谕该督等。酌量于天津北仓起卸。该督等务于沿途尽力趱催。迅速抵津起卸。俾早一日回空。多受一日之益。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。闰七月。丁亥。谕、据保泰、蒋赐棨奏、今年天气较凉。河冻必早。当以八月十五日为断。如其时三进重运。均过津关。即将官造剥船。分起全拨。令军船于杨村概行回空。设或其时江广等帮。尚未过关。即将在前之帮。先行截住全拨。其过津稍后之帮。酌于北仓截留等语。所奏甚为妥协。前因陈桂森等奏、今年头进帮船。较之无闰之年。转迟十余日。是以降旨。令毓奇等酌量。俟江西尾帮过津时。暂行起卸。存贮北仓。原为回空迅速。无误受兑起见。今据保泰等奏、如八月中旬。三进帮船。全过津关。即可将官造剥船。分起全行起剥抵通。如此、则更省北仓截留起卸之烦。而回空亦得及早抵次。于事自为有益。著该侍郎等、临时酌量。妥协办理。　　

○谕军机大臣等、据步军统领衙门奏、直隶沙河县生员董昌呈控、伊妹嫁与同县民人李钦为妻。因伊妹身死。看有被殴伤痕。仵作验系投井而死。呈控县府。不为究办。请交直隶总督督审讯一摺。著交刘峨、提集犯证。详加究讯。秉公定拟具奏。外省于控官之案。往往发交本管道府审办。最易回护。屡经降旨饬谕。引案、刘峨务委隔属明干道府。检验审讯。不可仍发原审府县。致蹈回护积习。　　

○戊子。两江总督李世杰、江南河道总督李奉翰、安徽巡抚书麟奏、桃源司家庄漫口。奉谕首先趱堵。臣等查该处对岸上游顾家庄。滩势兜湾。得吸川形势。拟挑引河一道。引黄河大溜北趋。俾司家庄一带河槽。去洪湖较远。不致内外通连。堵筑自易。谨绘图贴说呈览。得旨、早应如此。尚觉迟矣。应速办。　　

○闽浙总督雅德奏、浙江安吉营守备。系湖州协外标。分防安吉、孝丰、二县。安吉本州治。钤记、系安吉州守备字样。今改州为县。应改铸安吉营守备钤记。得旨允行。下部知之。　　

○己丑。谕、前因浙省仓库亏空。不能依限弥补。特派大臣前往查办。并于窦光鼐奏到考试摺内。批令就所闻见。据实具奏。此朕兼听并观之公心也。嗣据窦光鼐节次奏到浙省仓库亏缺。浮于报明之数。且将仙居县知县徐延翰、收禁生员马寘。及平阳县知县黄梅、丁忧演戏等款。一同入奏。维时朕以其不避嫌怨。逐款敷陈。曾于摺内批谕。褒其公正。迨阿桂等、查明该省亏缺。较之从前原报之数。有减无增。而黄梅丁忧演戏等款。俱系窦光鼐误听人言。其实并无其事。朕以窦光鼐。原系风闻入奏。即使不实。尚不欲遽加以罪。而窦光鼐仍复执辩不休。哓哓渎奏。且现当宾兴大典。多士守候录遗。窦光鼐辄置而不办。亲赴平阳等处。自行访查。意在必伸其说。而置分内之事于废弛。是以将伊交部议处。嗣据都察院会同吏部具奏。以该学政袒庇劣生。擅离职守。议以革职。朕以窦光鼐亲赴平阳等处访查。或果黄梅等实有情弊。则窦光鼐前奏、尚不为无据。是以将原摺暂留。今据伊龄阿奏、窦光鼐于未到平阳之先。潜差人赴平阳一带。招集生童。呈控地方事件。及行抵彼处。于明伦堂招集生监。询以黄梅在任款迹。生监等答以不知。窦光鼐即发怒咆哮。用言恐吓。并勒写亲供。锁拏该县书役。用刑逼喝等语。生监把持唆讼。学政方将约束之不暇。而窦光鼐招告于未到之先。逼吓于既到之后。咆哮发怒。纷纷若狂。实属大孤厥职。若生监等。因此挟制官长。颠倒是非。实足以长恶习而助刁风。而窦光鼐执意妄行。竟欲以生监等笔据为验。是其举动乖张瞀乱。朕亦不能为之曲庇矣。窦光鼐科分较深。学问亦佳。从前未经升用者。即因其性情偏执。遇事辄挟私见。是以迟迟耳。近念其学问尚优。历俸最久。仍用至侍郎。留学政之任。理宜安分守职。承受朕恩。乃于浙省一案。执辩不休。无故陷人于忤逆名节有亏之事。今复招集生监。逼令指实。而置目前录科之事不办。徒令合省生监。守候多时。几误场期。如此、若再姑容。则何以为旷职生事者戒。窦光鼐、著照部议革职。其吏部右侍郎员缺。著金士松调补。所遗兵部左侍郎员缺即著刘秉恬补授。其浙江学政著顾学潮、暂行署理。今年为更易学政之年。届期有旨另补。　　

○谕军机大臣等、据李世杰等奏、各厅旧料。每工俱有存贮。实无亏缺。袛缘漫口较多。在在需料。前已酌拨附近各工旧料。以为各处盘护裹头。并堵筑周家庄。及碧霞宫等处口门之用。堵筑黄河各漫口。需料尤多。不得不广为筹计等语。此亦无可奈何之事。但该督等屡次摺内。何未详米□心声明。前经降旨谕知矣。碧霞宫、系朕南巡时。经临拈香之处。昨经阿桂奏称、此时缺口。虽已堵闭。而该处地属低洼。积水无从宣洩。现办车戽。以冀速行涸出等语。是现在积水尚未全消。碧霞宫受淹已久。难保无坍塌损坏。著传谕该督等、即将碧霞宫庙宇、有无浸损之处。迅速据实覆奏。并绘图贴说呈览。再该处大小衙署。水过后、各官自行料理。尚可居住。此外居民房屋。何能经水淹浸至月余之久。坍塌必多。将来涸出后。该督等如何妥为料理。俾灾民得以安居。并慎防将来遇水大之处。并著酌筹覆奏。　　

○又谕、据毓奇等奏、江西重运漕船。前因周家庄漫口掣溜。陡遇浅搁。共搁伤船五十四只。除抢起乾米。装运赴通交纳外。其霉湿米九千八百五十四石。即就近在山阳、清河、一带。减价卖给灾民充食等语。所办甚是。此次江西帮船浅搁。该丁等戽救修艌。不无多费。其情形已属可悯。所有霉变米石。为数较多。若如该督等所奏、令于通帮余米内买补交纳。恐该丁等力有难支。至各帮食米有限。即令通盘易换。仍属不敷。运丁尚觉拮据。朕心有所不忍。著传谕毓奇等、悉心筹酌。或照前届每船酌量赏恤。或分别借给之处。即速酌定奏闻。候朕再降谕旨。至摺片称、尾帮或有不及抵通者。将应在杨村全数起剥回空若干。应在北仓截卸若干。另行具奏请旨、等语。前因本年重运较迟。恐回空受兑。或致迟误。已有旨谕令于尾后各帮过津时。酌量在北仓截卸。该督等。即遵照前旨。会商妥办。总期无误回空。俾得遄行抵次。仍著速奏来。寻奏、江西搁损丁船五十四只。恳恩每船赏银八两。以示优恤。再本年江西漕船十三帮。自挽进江口。即值河口淤浅。后又因漫口掣溜。阻滞月余。现沿河加纤赶趱。仍需起剥上坝。以速回空。费倍往昔。并恳恩每船借给银二十两。分作两年扣缴归款。得旨允行。下部知之。　　

○又谕、据明兴奏、历城县重犯越狱一案。审明禁卒兵役人等。分别治罪一摺。已批交该部议奏矣。此案越狱人犯。多至九名。节经降旨。令该抚严行躧缉。乃前据奏到、仅获张五一名。迄今又隔半月。尚有逸犯八名之多。何未据该抚将拏获之处。续行奏报。足见漫不留心。著再传谕明兴、派员上紧根缉。俾要犯速行就获。立正刑诛。毋使远扬漏网。　　

○庚寅。谕、本日据御史祝德麟条奏、江浙漕务水利地亩等事。又徐如澍奏、请将本年广额十五名。于北皿南皿中皿试卷内。一体分派二摺。朕披阅之下。俱系无关紧要。本年系乡试之期。近来御史奏事者颇多。并非留心建白。不过觊觎出差地步。即如祝德麟条奏、江浙漕务水利等事。不过寻常事件。早何不奏。必待此时条陈。甚至徐如澍竟不顾科场处分条例。辄行入告。其非希冀入帘而何。所有祝德麟条奏。虽为无关紧要之件。其是否可行之处。著交该部议奏。至徐如澍、明知科场条例处分。辄行陈奏。且于摺内声明籍隶贵州。并无兄弟亲戚应试等语。试思徐如澍籍隶贵州。即兄弟亲戚。岂无同乡故旧。及相识应试者。更属取巧。徐如澍著交部议处。嗣后科道等。凡遇乡会两试届期。前一月之内。系陈奏特□□□□尔□大员。申冤理枉。迫不及待者。准其入奏外。其有关科场事务。及寻常事件。一概不准届期违例具奏。以杜侥幸陋习。著为令。　　

○又谕、据李世杰等奏、本年黄运两河。漫口数处。一切修筑抚恤。及善后事宜。需费甚钜。请暂开捐例等语。纳赀授官。本非善政。如川运军粮之事。需用浩繁。偶一行之。旋即停止。而自停止以来。十有余年。亦从未有人再以开捐奏请者。方今帑藏充盈。足敷供亿。李世杰等、何必鳃鳃过计。为言利之请乎。朕思泉货本流通之物。与其聚财于上。毋宁藏富于民。朕即位初年。户部银库计不过三千余万两。今五十余年以来。仰蒙上苍嘉佑。年谷顺成。财赋充足。中间普免天下地丁钱粮三次。蠲免漕粮两次。又各少偏灾赈济。及新疆两金川军需所费。何啻亿万万。即去年江南等处赈费。亦至千余万。然现在户部库银。尚存七千余万。较之即位初年。已多一倍有余。朕寿已高。距归政之期。届指九年。若非因上年各省荒旱赈恤所需。用去帑银一千四百余万两。则尚欲于此数年内。设法施恩。以散帑项。至归政时库藏。较即位时。自必尚有盈余。又何必于此时转以要工费用。稍为靳惜乎。况现在科目出身人员。足敷任使。而川运军粮报捐之人。尚有未经铨用者。内外职官。额缺止有此数。若捐例一开。正途必至壅滞。有早□山戊不□登科。至皓首不得一登仕籍者。朕方为寒畯疎通进身之阶。每届数科后。即举行挑选一次。又岂肯令赀郎壅其仕路乎。在捐纳中。原未尝无人才可用。而杂流即因之并进。并搏得膴仕。一两年内。其所得廉俸。即可赢于所出之赀。在国家并无实际。适足以遂其垄断之私。于铨政官方。两无裨益。此奏断不可行。并将此通谕知之。　　

○又谕曰、富勒浑受朕深恩。简任封疆。擢用总督。历练亦久。资格较深。是以由闽浙调用两广。委以海疆繁剧之任。乃伊竟志得意满。纵容家人长随。关通婪索。营私舞弊。漫无觉察。形同木偶。已属知情故纵。又于兼署粤海关印务时。听从家人长随等怂恿。勒令书吏豫缴银一万九千余两。存贮私宅。希图侵蚀。及见家人赃私败露。始奏请归公。勒结存案。为掩饰推卸之计。其先侵后吐。罪无可宽。著依拟应斩监候。秋后处决。至雅德、于富勒浑家人招摇婪索。骩法营私各款。舒常远在隔省。尚有风闻。岂伊与富勒浑久在同城。转毫无见闻。经朕降旨密访。并不据实直陈。且反饰词保奏。其昧良徇隐。甘心面欺。情节甚为可恶。即应照故出人罪律。与富勒浑同拟斩候。亦属罪所应得。但念其仅止徇隐。尚无侵贪款迹。与富勒浑之真赃实犯者有间。雅德、著加恩免其治罪。从前阿桂等定议、将浙省清查亏空案内。留抵银十三万九千余两。著落富勒浑、雅德、福崧、名下。分赔归款。除雅德本分应赔之外。所有富勒浑家产。已经查抄。伊名下应赔银两。即著落雅德。全数代赔。以示惩儆。仍俟伊到京后。再行派差赎罪。以观后效。至福崧。在浙江巡抚任内。尚无别项劣迹。其咎在于不能实力督催。以致逾限不完。又复公堂设誓。有乖政体。前经加恩。令其署理山西巡抚。部议革任时。降旨俟富勒浑、雅德、定案后。一并另降谕旨。福崧、著从宽免其革任。仍注册。俟八年无过。方准开复。至殷士俊、李世荣。借主人名目。招摇滋事。阙罪维均。且李世荣、系富勒浑世仆。尤非长随可比。何以阿桂等、转将该犯定以绞候。实属宽纵。阿桂、曹文埴、舒常、伊龄阿、俱著交部察议。殷士俊、李世荣、俱著即处绞。　　

○辛卯。谕军机大臣等、据陈桂森奏、本年漕船尾后浙江、湖南、江西、等帮。现已陆续渡黄。抵直时、恐为期较迟。遵旨仍照去年。在北仓起卸存贮。一面即在北仓剥运等语。朕因仓场侍郎保泰等奏、南粮如于八月十五日。全数过津。即可将拨船起剥抵通。毋庸截留北仓。若其时江广等帮。尚不过关。即已到之帮。先行起剥。其续到帮船。再行酌量截留北仓。所奏似属可行。已明降谕旨。令该侍郎等。临时酌办。陈桂森、想尚未接奉前旨。著传谕毓奇等、仍照保泰等所奏办理。于八月中旬以前。三进帮船。如已全过津关。即可省北仓截卸之烦。而回空亦得迅速抵次。总期得早一日。即受一日之益。将此传谕毓奇、刘峨、并谕保泰、蒋赐棨、陈桂森、知之。　　

○又谕、据孙士毅等奏、询问藩司许祖京、臬司姚棻、将审问殷士俊等供词。呈送富勒浑阅看一节。该司等坚称、若实在曾经送过。则明知供词在富勒浑处。前次何敢供称令富勒浑交出作证。自取败露。况每进见。必与督粮道吴延瑞、南韶道德尔炳阿、同见。实未送过供词等语。孙士毅派委两司。审讯殷士俊、李世荣、招摇婪索各款。其时富勒浑尚未解任。藩臬皆其属员。将所讯供词送看。或富勒浑索看。不敢不与。皆属人情之常。并非紧要情节。于富勒浑罪之轻重无涉。富勒浑即阅看后。亦断不能于罪名私有增减。且前据孙士毅奏、富勒浑曾言将来致我离任。必使众官皆受拖累。此系富勒浑暴戾乖张。口出不逊之言。而伊一到浙省。即呈出口供底稿。是明系富勒浑乖戾性成。不顾体面。借呈送供词一节。陷害两司。欲行其一齐拖入之计。朕若穷加究诘。势必将藩臬两司。解任来京。令与富勒浑质对。岂不转堕其术中乎。成何事体。著传谕孙士毅、即谕知许祖京、姚棻、以此事无关紧要。即曾经呈送。亦非大咎。令伊等安心供职。不必心存畏惧。俟询问富勒浑后。再降谕旨。至许祖京、姚棻、既坚称未经呈送供词。则富勒浑呈出底稿。又从何得来。或系承审府县各官。及承行书吏。私行录供呈送。亦未可定。著将孙士毅原摺。钞寄舒常阅看。遵照此旨。向富勒浑严切根究。令其据实登答。迅速覆奏。毋任支饰。又据孙士毅等奏。粤东近来雨水略稀。虔申步祷。于闰七月初二三日得雨。入土计有四五寸等语。现在曾否续得雨泽。田禾有无妨碍。并著孙士毅等、丑速覆奏。以慰廑念。寻奏、自闰七月中旬以后。连得阵雨淋漓。高低田亩晚禾一律长发。得旨、览奏欣慰。　　

○又谕、据刘峨奏、据大名、元城。二县知县禀报。本月十四日夜。有贼人手执器械。拥入县署。砍死该县家人监夫刑书人等。并同时拥入道署。该道熊恩绂、出堂喊令家人把守库门。遇贼被杀。衙役家人火夫伤死者。共十六名。贼众旋即逃逸。当于厢房内搜出匿犯五名。草帽三十九顶。其余贼众。俱闻拏奔窜。杀死守门兵丁三名。逸出城门。现在尚无弋获。请将大名协副将舒通额、革职拏问。大名县知县吴之珩、元城县知县沉云尊、革职。留于地方协缉等语。大名元城二县衙署。同在府城。而道府副将。又同城驻劄。该处衙役兵丁必多。非山僻小县可比。乃贼犯等辄敢多人夤夜拥入县道衙署。杀死本道。并砍杀家人兵役多人。出城逃逸。实属罪大恶极。目无法纪。该署副将舒通额、近在同城。并不即时带领兵丁。堵御截拏。竟任其肆行无忌。结众奔逃并无一名擒获。则其畏功无能。已可概见。自应革职拏问。以示惩儆。至贼众等聚集多人。其平时必有纠约商谋情事。该县知县。既漫无觉察。而于厢房内拏获匿犯五名。草帽三十九顶。又不即时讯取供词。究出为首何人。党与何人。乃仅以一禀塞责。殊属糊涂。自应即予革职。俟刘峨前往查询确情。具奏办理。至大名一带。与豫东二省毗连。该犯等逃逸后。必越境奔窜。著传谕毕沅、明兴、迅速选派明干员弁。各于交界处所。严密堵截。如擒获一名。即先行讯供。一面奏闻。一面即于该处正法。毋庸解送直隶。以致辗转疏虞。此时刘峨、已率同臬司、游击、带兵前往。全保、亦由正定起身。前赴大名。著传谕该督等、务须上紧搜缉。先将现获之五人。讯究何处人氏。是否案内正犯。平日如何商同纠约。即从此根究躧缉。或熊恩绂。平日有殃民劣迹。以致如此。亦未可知。不可隐讳。况道县二署。同时皆有贼人进内。又欲劫囚抢库。同夥贼匪。自必众多。不可因其搜获草帽三十九顶。遂信为实数。以致贼众漏网。务俾愍不畏死之徒。悉就拏获。以正刑诛。不可令其远扬。致稽显戮也。将此由六百里各传谕知之。大名距省不远。想刘峨此时。自已早抵该处。仍将查明起衅情由。并续获要犯几名之处。迅速驰奏。　　

○壬辰。谕、据兰第锡等奏、现在节逾白露。黄河水势安澜。工程平稳等语。本年豫省河工。自七月中旬以后。屡次报长。各工在在险要。兰第锡、毕沅、督率员弁。分投抢护。江兰、亦常川在工查办。不辞劳瘁。各工得以一律平宁。现在节过白露。秋汛具报安澜。兰第锡、毕沅。江兰。俱著交部议叙。所有在工出力文武员弁。并著该督等查明。一并咨部。照例议叙。　　

○谕军机大臣等、据刘峨奏、据大名、元城、二县续禀、会同营员。督率兵役。拏获王国柱、王八。二名。同前获之许三等五名。严加究问。据称、向随八卦会。会首系山东单县人刘洪、现在单县监禁。头目系广平县段文经、元城县徐克展。伊等均入其会。于十四日齐集许三家内。夥同杀官抢库劫狱。再救单县刘洪等语。该犯等以邪教余孽。竟敢夥同杀官抢库劫狱。实属罪大恶极。据供欲救单县刘洪。此时或竟潜往彼处。滋事不法。亦未可定。著传谕明兴、迅速前往单县。监提刘洪、究问党与何人。伊弟二洪、现逃往何处。一面遴委员弁。分投缉拏究讯。一面即将刘洪带至省城。严行监禁。以便讯究。至刘峨现在自已驰抵大名。务将此案逸犯。迅速严拏务获。尽法惩治。毋使一名漏网。以致复留余孽。其大名、元城、两县知县。能督率兵役。拏获要犯。尚属能事。且大名县吴之珩、曾经受伤。著加恩均各暂行革职留任。令其戴罪自效。以资驾轻就熟。缉捕较为得力。俟此案完结。刘峨查明起衅缘由。具奏到日。再降谕旨。至该犯等供称。八卦会头目。系籍隶广平、元城、二县。此二犯现曾否就获。何未据奏及。熊恩绂在任。未能先事查拏。该督前称伊干练。今观其诸事废弛。竟有取死之道。现在新放大名道陈昌图、昨来热河召见。朕观其才具。系属书生。且甫经外用。恐于缉捕要犯。整顿地方。不能得力。已孙旨将龙舜琴、调补大名道。陈昌图、调补通永道。朱澜、仍令暂回清河道之任。该员即不能胜任。与总督藩臬同城。亦未必遂至贻误。俟将来事定后。再行更调。未为迟也。再釴鹿县越狱一案。现已拏获五犯。应速行定罪。尚有一犯未获。或即系此案匪犯。勾通滋事。先试其伎俩。亦未可定。著传谕刘峨、一体留心究问。至此案凶犯。人数众多。借烧香念经邪教为由。煽惑乡愚。竟敢纠众劫囚。抢库害官。若果系欲救刘洪。自当在单县劫牢。何乃舍近就远。转在大名滋事。或竟有豫谋叛逆起事等情。均未可定。刘峨至彼。当先就获犯严切审讯。明兴、亦当向刘洪严加根讯。不可任其狡饰。再此等凶犯。多系不逞之徒。刘峨至彼。讯得实供。即先行正法。多办数人。以儆凶逆。不可久留羁禁。或又致有抢劫脱逃之事。亦不可任其辗转扳引。多有拖累。以致人情不安。或生别事。更属不成事体。将此由六百里各传谕知之。　　

○又谕曰、刘峨奏、八卦会会首刘洪。系邪教刘省过次子。伊三子三洪。已赏给功臣为奴等语。三洪系赏给何人。著传谕留京王大臣。即行查明。拏交刑部监禁。毋致闻信脱逃。　　

○又谕、据李侍尧等□□□□尔□奏、怠玩废弛之利川县知县陈象渭、请旨革职一摺内称、该县民人李谷池妻周氏、自缢身死一案。系四十九年报县。验讯通详。其致缢情由。迄今两载。未据审详等语。特成额、在湖广总督任内。于地方命案事件。自应饬令速行审结。乃此案系四十九年详报。该督并未催查。一任该县迟延不结。不行□□□□尔□奏。其于公事废弛。已可概见。现在调云贵总督。地方事务较繁。尤宜加意整顿。事事认真。若复仍前怠忽。则是自取愆尤。殊负朕委任封圻之意。并将李谷池一案。从前何以不行□□□□尔□奏之处。据实覆奏。　　

○癸巳。礼部内务府遵旨会奏、查会典载、固伦公主冠服仪卫。视亲王福晋。和硕公主。视亲王世子福晋。再恭查钦定皇朝礼器图式。所载公主朝冠金约等制甚详。谨缮单进呈。请嗣后照礼器图制办。公主仪卫。会典载银顶轿、朱轮车、诸制。与亲王同。亦缮单进呈。请嗣后照会典制造。至护卫一项。查和敬固伦公主下嫁时。陪送人等十二户内、头等护卫二员。二等四员。三等四员。五六品典仪、各一员。和嘉和硕公主。陪送人等十户内、二等护卫二员。三等四员。六七品典仪、各一员。请嗣后各照例拣放。其办理家务长史一缺。例于内务府废员内简放。固伦公主长史。给三品衔。和硕公主长史。四品衔。谕曰、固伦公主分内。著定为三品翎顶长史一员。头等护卫一员。二等护卫二员。三等护卫二员。六品典仪二员。和硕公主分内。著定为四品翎顶长史一员。二等护卫二员。三等护卫二员。六七品典仪、各一员。不必拘定陪嫁人户。听从公主随便拣放。余依议。　　

○又谕、现在三公主府内官员护卫等。不必照新定之例。即行裁减。俟将来出缺时。毋庸再补。以符新例。　　

○又谕、户部议驳徵瑞奏请、长芦商人。应完正余引课。展限八年一摺。固属照例办理。但念该商等应完课项。为数较多。若同时并徵。未免竭蹶。所有长芦应完正余引课。原分三年带徵者。著加恩分作六年带徵。以纾商力。　　

○又谕、户部议覆、浒墅关徵收一年期满。短少盈余银二十九万四千七百七十余两。请令四德、照数赔补。并请将该监督交部议处一摺。固属照例办理。第念上年湖北安徽、等省。收成歉薄。而豫东二省。亦因被旱失收。商贩稀少。以致过关船只无几。税课短少。尚属有由。著加恩宽免银二十八万。其余银一万四千七百七十余两。著令赔补。并从宽免其义处。　　

○谕军机大臣等、前据步军统领衙门奏、传讯佛喜保、及伊家人广州、德儿、等供词。已钞寄舒常阅看。顺往该处查办。如舒常业抵济宁。查讯清楚。于发摺后。速来行在复命。若此时人证未齐。或舒常以押带富勒浑一案人犯。行走稍迟。现尚未到济宁。即毋庸绕道至彼。径至行在复命。再于此处查办。亦无不可。无须为此不关紧要之事。徒耽时日也。　　

○又谕、大名府邪教余孽段文经等。纠众杀官一案。已节次传谕该督等、上紧查拏审办矣。该处道县二署。同时皆有贼人进内。又欲劫囚抢库。同夥贼匪。自必众多。即以搜获草帽三十九顶而论。现在止获七名。尚有三十二名未获。刘峨此时。自已抵彼。曾否续获要犯几名。务须督率兵役。上紧搜捕。若躧缉稍迟。该犯等四散窜逸。改装潜匿。恐更难追捕也。现据明兴奏、得信后。已亲赴冠县交界处所。一体截拏。该督等务彼此咨会。设法搜缉。俾逸犯尽数拏获正法。毋使一名漏网。至该犯等所供头目段文经、徐克展、籍隶广平。元城。此二犯尤为案内首恶。居址姓名确凿。无难躧缉。现在获否。何以尚未据该督奏到。刘峨当先就现获各犯。严讯确情。迅速覆奏。不可任其支吾狡饰。　　

○甲午。谕曰、沈初现出学差。刘秉恬尚未来京。兵部汉侍郎乏人。所有沈初右侍郎事务。著汪承霈兼署。　　

○谕军机大臣等、据毓奇奏、江西漕船十三帮。计算到津时日已迟。但北仓廒座。不敷收贮。拟令在前之赣州等六帮。所装米三十二万余石。趱抵杨村。尽令新造拨船。拨连上坝交纳。其江西在后之安福等七帮。装米三十二万余石。即在北仓起卸等语。前据仓场侍郎保泰等奏、南粮如于八月十五日。全数过津。将拨船起剥抵通。毋庸截留北仓。若其时江广等帮。尚未过关。即将已到之帮。先行起剥抵通。其续到帮船。再行酌量截卸一摺。所奏事属可行。已明降谕旨矣。今毓奇所奏、普为酌筹调剂起见。著将原摺。钞寄保泰等阅看。令其会商妥办。总期粮艘迅速起卸回空。得早一日抵次受兑。即受一日之益。将此传谕保泰、蒋赐棨、并谕毓奇知之。　　

○乙未。谕曰、和珅著补授大学士。管理户部事务。福康安、著补授吏部尚书。协办大学士。仍留陕甘总督之任。其吏部尚书事务。仍著和珅兼管。户部尚书员缺。著福长安补授。兵部尚书庆桂出差之缺。著绰克托署理。行在兵部事务。仍著福长安带管。户部左侍郎。著诺穆亲转补。其右侍郎员缺。著松筠补授。松筠现在出差。钱法堂事务。仍著诺穆亲兼署。　　

○谕、本日据伊龄阿奏、窦光鼐在平阳城隍庙。多备刑具。传集该县书吏。追究原任知县黄梅款迹。生监平民人等。一概命坐。千百成群。纷纷嘈杂。及由平阳回省。携带多人。坐船由溪河昼夜行走。以致水手落河淹毙。抵省时。称黄梅款迹。不是丁忧演戏。乃另有呈控之案。哓哓执辩。并有不欲做官、不要性命之言、等语。此事之始。朕因窦光鼐为该省学政。适该省有亏空之案。因令就所见闻陈奏。此朕明目达聪。兼听并观之意耳。即使所言不实。亦祇系风闻入奏。断不以此遽加之罪也。今伊所称黄梅丁忧演戏等款。皆节外生枝。况业经阿桂等、审系窦光鼐误听虚诬。朕亦并未加之谴责。窦光鼐当知感激朕恩。安静供职。仍现届宾兴大典多士在省城守候录科。伊竟亲赴平阳。咆哮生事而置目前录科之事于不办。是以将伊革职。此窦光鼐自贻伊戚。其罪并不在乎言事不实也。兹复据伊龄阿奏、窦光鼐回省时。携带丁忧典史。及生监等多人。以为质证。且言不欲做官。不要性命等语。看来窦光鼐竟系病疯。是以举动颠狂若此。伊于黄梅丁忧演戏一节。始则误听人言。欲以忤逆不孝之事。污人名节。今赴平阳访查此事属虚。复言黄梅任内。另有别项款迹。以实其说。如此乖张瞀乱。不但有乖大臣之体。且恐煽惑人心。致启生监平民人等。讦告官长。效尤滋事之风。不可不严行惩儆。仅予革职。不足蔽辜。窦光鼐著拏交刑部治罪。　　

○谕军机大臣等、据刘峨奏。接据大名元城二县禀报、拏获匪犯徐克展之母徐李氏、据供有广平郝润成、去说。徐克展、同段文经、往山东单县通天寺集村吕栋家藏匿等语。匪犯等既藏在单县吕栋家。无难跟踪缉获。前已有旨。令明兴速往单县。监提刘洪究问。此时自已驰抵该处。因何尚未奏到。著传谕该抚、迅速亲往集村吕栋家。将要犯徐克展、段文经、及吕栋、一并严拏务获。并会首刘洪、各讯取确供速奏。再广平郝润成、往来通信。亦属此案要犯。此人曾否就获。何以刘峨摺内。并未据奏及。至大名、元城、两县。查拏要犯家属。究出潜逃纵迹。看来竟属能事。前已有旨。将伊二人从宽留任。刘峨到彼。当督令尽拏余党。以赎前愆。其二人中。谁为办事出。亦著奏明。至该犯等借焚香念咒邪教为由。煽惑乡愚。竟敢纠众杀官。劫囚抢库。其党与自必众多。该督等务彼此咨会。设法搜缉。严究夥党。将逸犯尽数拏获正法。毋使一名漏网。再刘二洪一犯。前据刘峨奏、业经在逃。本日据留京王大臣奏、审讯分给果昇阿家为奴之刘永庆、据供伊兄二洪、已经早故。想是遮饰之词。著刘峨、明兴、查明该犯是否病故属实。一并迅速覆奏。　　

○又谕、本日据江兰奏片内称。兰阳十四堡挑水坝头。溜势坐湾。渐已刷深。时有蛰陷。当即赶镶稳实等语。看来黄河水势长发。各工多有蛰陷之处。何以从前并未据兰第锡等奏过。现在节逾白露。河流顺轨。前已降旨。将该督等交部议叙。并将在工各员。一并查明。照例议叙矣。嗣后该督等、益当慎重修防。俾堤工永资稳固。至本年秋收分数。前已于摺内批示。令毕沅等。即行奏报。何日来尚未据奏到。著传谕毕沅等、即将本年通省秋成。约有几分及江兰所奏兰阳十四堡工程。是否坚实稳固之处。据实覆奏。以慰廑念。丙申。上御卷阿胜境。赐扈从王公大臣、蒙古王公台吉等食。至己亥皆如之。　　

○谕军机机大臣等、据福崧奏、晋省路当孔道。差务较繁。额设所夫。遇有不敷。即须随时添雇。以资应付。所有平乐等八州县节年以来。共长支过工食银一万零七十五两。请分为两股。在于滥行出借、及历任不行清理之各员名下。分赔一股。勒限一年完缴等语。此项银两。自系历任巡抚。不能及早清厘。以致滥支流抵况臬司有专管驿站之责。若第于各州县名下追赔。而巡抚臬司转得置身局外。未为允协。著将前面银两。分为十成。在于历任不行清理之巡抚名下。分赔三成。臬司分赔二成。其余五成。即著落各员名下分赔。仍勒限一年完缴。以清库项。　　

○又谕、据窦瑸奏、粤东惠州等府、早稻收成。通计八分有余。又据孙士毅奏、七月以前雨水未能沾足。民间望泽甚殷。现在斋洁祈祷等语。是粤东省城。目下正在祈雨。而该总兵尚称雨水调匀。未免意存文饰。但该总兵或因驻劄惠州。距省稍远。祗就该处情形。查报具奏。致与督臣所奏不同。尚属情理所有。惟窦瑸前于弁兵租卖火器火药与盗犯谭华瑞一案。漫无觉察。咎实难辞。已加恩降补开化镇总兵。当益加奋勉。整饬营伍。自赎前愆。若因降补总兵。更复因循玩愒。则是自取重戾。恐不能再邀宽宥也。　　

○丁酉。谕、据毓奇奏、浙江金衢所帮旗丁胡公安船、湖南头帮旗丁熊之都船二只。于迎溜上闸时。缘溜势汹涌。挣断头缆。抢救不及。登时倾覆。在船漕米。冲淌无存。共淹毙男女大小五名。所有应赔船只。请官为给造。其淌失米石。情愿同该粮道照数赔补等语。此次漕船上闸。实因黄运同时并涨溜势汹涌。以致倾覆。非长河行走、挽驾不慎者可比。所有应赔船只。著准其给料成造。冲淌米石。著加恩免其赔补。其淹毙人口。殊堪悯恻。著于例赏外。加倍赏恤。　　

○谕军机大臣等、据阿桂等会奏、查勘漫口水势情形。分别先后酌筹堵筑。并将收蓄事宜。豫行筹定一摺。诸凡皆妥。如所议行。已于摺内批示矣。阿桂现已起程来京。李世杰、李奉翰等、即应遵照议定章程。督率工员。分投赶办。按日计工。务期于九月内。将各漫口一律堵筑完竣。毋致旷日持久。所需工料银八十余万两。亦已照所请。饬部拨给。至前摺称、先行堵筑司家庄漫口。于对岸顾家庄滩上。抽挑引河。引溜北趋等语。此处引河工成后。能否引溜。并著该督等于挑完开放时。即行速奏。至阿桂等另摺奏称、黄运两河。卑矮堤工。应行加培高厚。及临湖浪掣石工。应行修补完整。约估需银三十四万余两一摺。修筑堤岸。原所以为河滨民生。永资捍卫。岂可惜费。但期实工实料。庶几帑不虚糜。该督等务勉力为之。毋使工员稍滋浮冒。又谕、据毕沅奏、续获伊阳县拒捕害官案内。在场助势之奸民秦兰等三名。供称、要犯秦国栋等、现逃往陕西雒南、湖北郧西、等语。前因秦国栋逃逸后。已降旨湖北、陕西、各督抚。上紧缉拏。今已阅半月。何尚未据该督等奏报等拏获。本日虽据永保奏、派委臬司王昶、前往查拏。亦祇系空言。并未弋获。今豫省讯出该犯逃至雒南、郧西等处。雒南、系商州所属。郧西、系郧阳府所属均与豫省毗连。著再传谕李侍尧。李封、选派员弁。分投前往。永保、再饬知王昶严密躧缉。务期迅速就获。毋任再行远扬。致稽显戮。　　

○又谕、据刘峨奏、于二十二日驰抵大名。据革职副将舒通额、差弁前赴肥乡。会同该县王步瀛、拏获素与段文经、徐克展等、来往人犯十名。又续获人犯五名。连前获七名。共已获二十二名。审讯大概情形。并搜获许三家所藏字纸咒语进呈一摺。该犯等邪教余孽。借焚香念咒为由。竟敢编造逆词。煽惑乡愚。公然纠众杀官。抢劫监库。看来竟有谋为不轨情事。实属罪大恶极。不可不彻底根究。翦灭根株。此时自又续获几名。为首之段文经、徐克展等、曾否就获。著传谕刘峨、即将已获各犯。审明正法后。余犯交与该道龙舜琴、上紧缉捕务获。即可起身前赴行在。毋庸在彼久住。转骇观听也。若尚不可离。即在彼严办。或竟往单县。同明兴速办。不必以遵旨来行在为急。至此案匪犯。籍隶大名元城者多。且为首之段文经、即系大名道衙门皂头。其往来纠约。必非一日。该道熊恩绂、夤夜被杀。固属猝不及防。而其在任时。不能先事访察。及早查拏。实有取死之道。再署副将舒通额、差弁跟缉。拏获匪犯多名。且贼匪滋事之夜。各贼听闻枪声。始行跑至西门。砍伤门军逃逸。被兵役追赶。枪伤数贼。是兵丁尚知奋勉捕贼。其被贼杀伤。由于众寡不敌。事起仓猝。非平日废弛怠玩者可比。著传谕刘峨、查明该署副将、于贼匪滋事时。如曾率兵擒捕。将来定罪时。即可稍为轻减。至该犯等纠众不法。据供欲救单县刘洪。况段文经在外歛银。托吕栋送入单县监内。转交刘洪。是该县监狱。竟毫无防范。匪犯得以肆行出入。已可概见。前经有旨。令明兴速往单县。监提刘洪究问。并查拏段文经、徐克展、吕栋等。此时自早已驰抵彼处。何尚未据该抚奏到。著传谕明兴、即将现获几犯。及讯问刘洪口供。迅速覆奏。此外未获要犯。著将刘峨奏到名单。钞寄阅看。各按姓名住址。令该抚躧缉务获。审明正法。毋使一名漏网。以净根株。又据刘峨奏到单内。未获逸犯张均德一犯。系肥乡县人。据称已赴河南汝阳县东西韩洞集村赵姓家藏匿等语。著传谕毕沅、迅速饬属严密查拏务获。审明取供具奏。　　

○戊戌。谕、据窦光鼐奏、亲赴平阳。查出黄梅以弥补亏空为名。计亩派捐。每田一亩、捐大钱五十文。又每户给官印田单一张。与徵收钱粮无异。又采买仓谷。并不给价。勒捐钱文。莅任八年。所侵吞部定谷价。与勒捐之钱。计赃不下二十余万。并据各生监缴出田单、印票、收帖。各检一纸呈览等语。前据伊龄阿奏、窦光鼐回省。携带生监多人。以为质证。举动颠狂。且恐煽惑人心。启讦抗告官之渐。是以降旨。将窦光鼐拏交刑部治罪。今观窦光鼐所奏。又似黄梅实有勒派侵渔之事。且有田单、印票、借票、收帖各纸。确凿可据。岂可以人废言。前因浙省勒限弥补亏空。恐该州县中有不肖之员。藉端勒派。扰累闾阎。屡降谕旨饬禁。今黄梅借弥补而勒捐。既勒捐仍不弥补。以小民之脂膏。肥其欲壑。婪索不下二十余万。似此贪官污吏。而不严加惩治。俾得网漏吞舟。不肖之徒。转相效尤。于吏治大有关系。若窦光鼐果有贿买招告。及刑逼取供各情节。一经质讯得实。其获戾更重。今观其呈出各纸。此事不为无因。又有原告吴荣烈、随伊到杭。愿与黄梅对质。若朕惟阿桂、曹文埴、伊龄阿之言是听。而置此疑案。不明白办理。不但不足以服窦光鼐之心。且浙省现值乡试。生监云集。众口藉藉。将何以服天下舆论。此事关系重大。不可不彻底根究。以服众惩贪。阿桂现已起程。在途接奉此旨。仍著回至浙江。秉公审办。此时窦光鼐、业已由浙赴解。阿桂于途次遇见。即将伊带回浙省。以便质对。此案若止派阿桂。伊受朕深恩为大学士。自不肯心存回护。但究系原审之人。著添派闵鹗元、会同审办。闵鹗元以科目出身。久任巡抚。办事认真。且籍隶浙江。见闻更为真切。自当秉公无所回护。该抚现在江宁监临乡试。著布政使长麟、驰驿前往。代办监临事宜。闵鹗元即回至苏州。等候阿桂经过时。一同驰往。务将窦光鼐摺内所奏黄梅勒派贪黩各款。逐一根究。其称黄梅母死缓报丁忧。借演戏以便催粮。似非人情所有。且此案内紧要关键。亦不止此。阿桂、闵鹗元。总须将黄梅勒捐派累。实在情形。审讯明确。且窦光鼐进呈田单印票、飞头谷领收帖、借票各件。俱系黄梅勒派勒借。及采买仓谷。不发价值。虚填收领。实在凭据。窦光鼐进呈者。不过每样各检一纸。其留浙省者甚多。以此观之。则伊龄阿不免为属员所欺矣。此事却有关系。伊龄阿尚可。朕与阿桂、可受其欺乎。必应审明。朕不回护。惟有大公至正而已。闵鹗元、亦应知此。阿桂等到彼。止须就此各项字帖。并吊齐控案。逐款根究。即无难水落石出。况票内一半钤有官印。及伊私用图记。断非捏饰。黄梅如果有此种种劣迹。即应审明定罪。以儆奸贪。不可颟顸完结。致滋物议也。将此通谕知之。　　

○谕军机大臣等、本日窦光鼐复有五百里驰奏之摺。朕犹谓其不过仍执前见。具摺陈辩。意存必实其说。及详阅摺内所奏、黄梅贪黩款迹。并将借票捐单呈览。看来竟系显有凭据。并非捏饰之言。其随摺进呈田单领票等字帖。始阅之。未能明晰。因令军机大臣。详加阅看。逐纸查对。并传询热河地方官。有无似此给用票单之事。当据逐一覆奏朕再加详阅。其催帖系催徵钱粮之用。或为无弊。即飞头印票、领纸收帖。摺内称、黄梅采买仓谷。并不给价。止将此项印票等纸。为设法收钱之具。或尚推窦光鼐招告所得。其间虚实未定。犹可抵赖。至向户民按亩派捐钱五十文。公然写给印票。又借部民吴荣烈等钱文。于借票上用贻谷堂图记。俱系证据凿凿者。若谓该户民等捏造字帖。希图讦告。止可捏造字迹。岂图记亦能捏造乎。即此二款。黄梅断无从抵赖。而窦光鼐今日之奏。不得谓之欲实其事。妄诬人矣。朕办理此案。于窦光鼐、并无丝毫爱憎。豫设成见于中。前因阿桂等、查审此案完竣。窦光鼐仍复执持己见。亲赴平阳访查。续据伊龄阿、两次□□□□尔□奏窦光鼐、抵彼处招告。传集生监人等。于明伦堂逼写亲供。千百成群。纷纷若狂。恐其煽惑人心。致启讦讼之风。是以将伊革职拏问。是政体国法。必当如此办理者。非朕之憎窦光鼐也。今据奏到黄梅赃款确谷。则是阿桂等前此在彼查审时。竟为地方官瞒过。然朕知阿桂必非有心为黄梅开脱。不但阿桂无此心。伊龄阿甫任巡抚。亦无所用其回护。想亦为地方官所朦蔽。即派往访查之司员海成。与黄梅素无交谙。亦不值代为掩饰。祇以地方事件。猝往查办。不能得其底里。而知府范思敬、为之诡词遮饰。海成即堕其术中。此等情节。朕无不洞悉原谅也。但此时既经窦光鼐按款陈奏。并将田单借领等纸呈览。而该处生监户民等呈出、未经进呈者。尚有二千余张。朕岂肯稍为回护。将就留此疑案。颟顸一事。而阿桂前往查审。又岂可回护原办。俾贪污败检之劣员。仍得幸逃法网乎。且窦光鼐性情坚执。而浙省士子。议论风生。若阿桂等稍存袒护。不将黄梅款迹。彻底查办。以服人心。仍复含糊结局。将来窦光鼐到刑部时。岂能箝其口而不言。而该处舆论藉藉。倘经御史复行□□□□尔□奏。朕将何以中止。阿桂等、亦不值为此劣员任咎也。著传谕阿桂、闵鹗元、会同前往浙省。将黄梅款迹。逐一根究。并将该处生监等。传集质对。无论各款俱实。固应将黄梅按律定拟。寘之典刑。即有一二款得实。亦应从重治罪。以为州县勒派殃民。亏缺仓库者戒。倘窦光鼐所奏竟属虚诬。诸借票捐单。皆窦光鼐所伪为。亦必得有实在虚诬逐款确证。使窦光鼐俯首心服。而该处舆论。亦再无异词。方为信谳。否则阿桂等惟当不设成见。平心确究。使黄梅在任八年。种种劣迹。彻底查出。明正其罪。方不失为公正而免后患也。此事之始。原非案内紧要情节。而此时则为重大之件。关系匪轻。且黄梅如果赃款属实。从前历任督抚。因循不办。及阿桂等前此审办时。又为地方官所欺。几至吞舟漏网。而窦光鼐执辩不挠。独能列款入奏。虽其举动乖张。固有应得之咎。而始终不肯附和。亦属人之所难。如果所奏不诬。朕尚欲加恩原宥。阿桂遇彼时。不妨即以此旨给其阅看。令伊心服也。阿桂系受恩深重之人。自不致稍有回护。闵鹗元素能办事。亦当深体朕怀。秉公查讯。朕因此事。思之再三。本日三次召见军机大臣。恐阿桂因从前未经查出稍存偏袒芥蒂之见。故特再为逐层谆切开导。阿桂等当知朕办事之苦心。总无成见也。将此由六百里传谕知之。仍即由六百里加紧回奏。朕计日以待也。　　

○又谕、据常青等奏、接奉谕旨。查审粤省海阳县拐骗幼孩。伤残肢体之陈同彪案内。夥犯闽县人陈古董、诱拐侯官县卞和尚致死一摺。内称、讯据卞和尚之毋卞官氏称、伊子卞和尚、三□山戊不□时。因患毒疮。烂去两脚左右手指。四十九年八月。被拐无踪。与粤省究出陈古董、将卞和尚用灰水泡浸。割下一手之供不符。而讯之陈古董。则供陈同彪带同行乞之残废幼孩。即系卞和尚。并不知有谢阿浅。供词互异。显系事涉两省。该犯等各自狡展。现已将陈古董、卞官氏、及应质犯证。委员押解赴粤质审等语。匪犯拐骗幼孩。毁伤肢体。与采生折割无异。情节最为可恶。乃以事涉两省。该犯陈古董供称、卡和尚即陈同彪所拐之谢阿浅。冀图影射。欲嫁祸与陈同彪。其情尤属狡黠。但谢阿浅、与卞和尚。究竟是一是二。孰真孰赝。必须彻底根究。方成信谳。现在闽省应质人犯。已据常青等全解赴粤。著传谕孙士毅、秉公严审。究出实情实据。定拟具奏。常青等摺。并著钞寄阅看。　　

○吏部议准、署河东河道总督兰第锡奏称、新设睢宁通判。前议建署于孔家集。以防宁陵汛要工。后因四十九年。睢州下汛二堡漫溢。该处筑坝圈堤。比孔家集更为紧要。请将该厅衙署。改建睢州下三堡驻防。从之。　　

○赈贷湖南武陵、龙阳、二县。续被水灾贫户。　　

○己亥。谕、据陈步瀛奏、查明安省被水各处。如定远等九州县。因夏间雨水过多。河湖并涨。民间田禾房舍。均被淹漫。秋收失望。其灵璧等四州县。亦因山水陡发。田庐多有淹浸。请旨分别赏恤等语。上年安省旱灾较重。该州县俱系积歉之区。今夏复因雨水过多。河湖并涨。兼之山水长发。以致民田庐舍。均被淹没。民力实属拮据。殊堪悯恻。所有定远、凤阳、怀远、凤台、寿州、五河、泗州、旴＜日台＞、天长等、九州县。被灾较重。奏请赏给一月口粮者。著加恩赏给两月口粮。其灵璧、滁州、来安、全椒、四州县。被灾较轻。小民亦不无失所。若仅借给一月口粮。尚恐民力维艰。著加恩赏给一月口粮。并交该抚督率陈步瀛、饬属妥办。俾灾黎均沾实惠。毋任胥吏从中侵渔滋扰。以示体恤。余著照该藩司所奏办理。该部即遵谕速行。　　

○谕军机大臣等、据刘峨奏、现又续获马廷选、李培元二名。均系前开未获单内有名之犯。又据差往单县缉犯之千总杨三泰禀称、已将吕栋拏获。吕栋家、查无段文经等踪迹。惟搜获元城县人李得禄、范县人张理、现解来直候讯。等语。本日又据毕沅奏、闻大名府有纠众杀官之案。即饬委臬司穆克登、驰赴彰卫一带。于大名交界地方。严拏逸犯、等语。此案段文经、徐克展、首先起意。纠合匪众。杀害道员。抢劫监库。本欲谋为不轨。恐同教之人。不肯同行。故以救单县刘洪、为煽惑同教之计。实属首恶罪魁。而段文经又系大名道署皂头。尤为可恶。必须将此二犯缉获。速正刑诛。方足以快人心而伸国法。现已将单县吕栋拏获。即可向此人根究段文经等切实下落。此时明兴、自已驰抵单县。而毕沅所委臬司穆克登、亦在彰卫一带。与大名境壤毗连。堵截查拏。著传谕刘峨、毕沅、明兴、务即督率所属。严拏首犯段文经、徐克展、及单内未获各犯。按名务获。审明正法。毋使一名漏网。以净根株。至豫省伊阳县拒捕害官一案。正犯秦国栋、何以至今尚未弋获。并著毕沅、饬属上紧躧缉。毋致远扬漏网。　　

○又谕、据刑部奏、候补道吉天申、呈控原任巡抚裴宗锡之子、候补主事裴正文、负欠代垫房价不清一案。细阅情节。裴正文此项房屋。既于乾隆四十五年。摊赔伊父巡抚任内盐课等项。查封变抵。何以此时仍自居住。若系裴正文租住。尚属情形之常。如系裴正文自行备价赎回。则当年查封时。显有不实不尽情弊。而吉天申代裴宗锡置买房屋。既短给价银二千余两。彼时裴宗锡现任巡抚。何以不向彼索取。直至十余年后。裴宗锡病故已久。始向伊子索讨。其中亦不无讹诈别情。此案人证卷宗。俱在山西原籍。著交福崧、秉公查办。此系从前之事。福崧系现任巡抚。无用其回护也。刑部原摺。并著钞寄阅看。
  </div>
  <div class="pagination">
   <a href="清实录乾隆朝实录_page1609.html">
    上一页
   </a>
   <span>
    ...
   </span>
   <a href="清实录乾隆朝实录_page1605.html">
    1605
   </a>
   <a href="清实录乾隆朝实录_page1606.html">
    1606
   </a>
   <a href="清实录乾隆朝实录_page1607.html">
    1607
   </a>
   <a href="清实录乾隆朝实录_page1608.html">
    1608
   </a>
   <a href="清实录乾隆朝实录_page1609.html">
    1609
   </a>
   <span class="current-page">
    1610
   </span>
   <a href="清实录乾隆朝实录_page1611.html">
    1611
   </a>
   <a href="清实录乾隆朝实录_page1612.html">
    1612
   </a>
   <a href="清实录乾隆朝实录_page1613.html">
    1613
   </a>
   <a href="清实录乾隆朝实录_page1614.html">
    1614
   </a>
   <a href="清实录乾隆朝实录_page1615.html">
    1615
   </a>
   <span>
    ...
   </span>
   <a href="清实录乾隆朝实录_page1611.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
