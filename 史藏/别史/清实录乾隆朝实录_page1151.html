<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1151 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1151 页/共 1860 页
  </h1>
  <div class="content">
   ○又议奏、嗣后旗民典当田房。契载年分。统以三五年。至十年为率。仍遵旧例。概不税契。十年后。听原业取赎。如原业力不能赎。听典主执业。或行转典。悉从其便。倘立定年限以后。仍有不遵定例。于典契内多载年分者。追交税银。照例治罪。从之　　

○丁巳。谕、朕弟和硕和亲王、秉性纯诚。持躬端恪。髫年共学。友爱实深。自备位亲藩。懋昭敬慎。方冀六旬同庆。棣萼言欢。昨以偶婴微疾。暂请给假调理。即遣御医胗视。尚意稍加摄治。即可就痊。比知病势加剧。亲临省视。见其形神委顿。殊切隐忧。面嘱其安心静养。以期痊可。遽闻薨逝。深为痛悼。即于次日亲临奠醊。著派皇八子、皇十二子、穿孝。赏内库银一万两治丧。并派諴亲王、皇六子、侍郎德成、副都御史志信、经理丧事。所有一切丧仪。及饰终典礼。各该衙门即行察例具奏　　

○又谕曰、太保大学士一等忠勇公。傅恒、才识超伦。公忠体国。德心孚契。襄赞深资。自早龄侍直禁近。即觇其器宇非常。洊膺委任。旋以金川建绩。锡爵酬庸。用是擢冠纶扉。综司庶务。荩诚匪懈。罕有其比。西师之役。独能与朕同志。赞成大勋。及崇爵再加。坚让不受。尤足嘉焉。昨岁进剿缅甸。傅恒坚决请行。朕亦以万里悬军。情难深悉。而廷臣中更无可当斯寄者。因授为经略。统率劲旅专征。傅恒自戛鸠济师以后。身先士卒。艰瘁倍经。用能收服猛拱。迨会师蛮暮。袭击新街。斩馘搴旗。贼皆溃窜。遂进攻老官屯。时傅恒业已身染沉疴。犹力疾督励兵众。昼夜兼攻。克期可下。逆酋畏惧。具书恳请解围。而朕亦因其地水土恶劣。军中多病。先期降旨彻兵。并遣医驰驿往视。春间傅恒于天津行在复命。见其形神顿异。隐虑难以就痊。犹冀其安居调理。以臻勿药。讵自五月以后。病势日益加剧。渐成不起。每朝夕遣使存问。赐以内膳美糜。俾佐颐养。复间数日亲临视疾。见其有增无减。轸念弥殷。今闻溘逝。深为震悼。所有衾襚之属。业经从优颁赐。似此鞠躬尽瘁。允宜入祀贤良祠。并赏给内帑银五千两治丧。并著户部侍郎英廉、经理其事。朕仍亲临奠醊。其应得恤典。著该部察例具奏　　

○又谕曰、福隆安现在穿孝。工部尚书事务。著温福署理。銮仪卫事务。著扎拉丰阿署理。步军统领事务。著英廉署理。造办处事务。著索诺木策凌署理　　

○豁免浙江仁和、余姚、二县。潮冲坍没坍荒田地地丁银、十四两有奇。米、十四石有奇。　　

○戊午。上临和亲王弘昼第、大学士公傅恒第、赐奠　　

○诣畅春园、问皇太后安　　

○幸圆明园　　

○谕曰、大学士公傅恒溘逝。昨已降旨、从优赐恤。复念伊锡封公爵。向俱循用民公分例。今办理一切丧葬仪节。著加恩照宗室镇国公之例行。以示优异　　

○又谕曰、原任浙江遂昌县训导王世芳。前以俸满引见。因其寿跻期颐。尚堪司铎。加赏六品顶带。嗣于南巡迎驾。复经颁赐扁额缎疋。以示优荣。今行年百有十二岁。仍复精神矍铄。视履康强。远赴京师称祝。庞眉鹤发。蹈舞班联。实为史册所罕觏。王世芳、著加恩赏给国子监司业职衔。并予在籍食俸。俾资颐养。副朕宠礼高年至意　　

○己未。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○户部奏请。通行八旗直省。将乾隆三十四年以前。已逾例限之积案。凡系追数零星者。勒令即行完缴。其追数较多者。统限三年办竣。如其中间有委无财产可追之案。亦即确查原籍任所。照例题豁。所有各省承追案件。应令先行造册咨部核对。统于办完之日。该督抚专摺奏报。倘托故支延。悬宕不结。将承追官严参。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十四


大清高宗法天隆运至诚先觉体元立极敷文奋武孝慈神圣纯皇帝实录卷之八百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。七月。庚申。上诣畅春园、问皇太后安　　

○军机大臣等议覆、福州将军弘晌奏称、福州八旗满兵。共一千五百六十五名。每名拴官马三匹。其二匹。各扣价银。于需马时售买外。其实拴马一千五百六十匹。请裁马一千。每旗酌留马七十。八旗共留马五百六十。以备巡察操演。所留拴之马。设立官圈。派妥员餧养。其兵丁实拴马。除扣彻餧养二项外。所余二马草豆银两。仍给予兵丁。俾资生计。每月扣银四钱。以备官圈餧马垫毙之用。其裁马一千。变价建造棚厩槽栅官兵房屋等项。余银存公备用等语。系属按照该处情形。通融。办理。应如所请。再查广州满兵。与福州一体驻防。情形无异。兵丁官马。应照此办理。从之　　

○又议准。弘晌奏称、福州驻防满兵二千名内。有步甲四百名。其缺出时。向以余丁挑取。现在闲散丁口。俱属年幼。请将所出步甲缺。暂停挑补。其粮饷。交地方官作为公项。俟幼丁长成时。再行如数挑补。其无依闲散丁口。请由彼处官房租银内动用。照养育孀妇孤子例。大口给银八钱。小口给银四式养赡。俟得步甲时。再行停止。从之　　

○辛酉。谕、据崔应阶奏、金门镇总兵杨元超。年近七旬。精神不能振作。未便姑容。请旨勒休等语。杨元超。著以原品休致。其所遗金门镇总兵员缺。著龚宣补授　　

○又谕、据彰宝奏、汉兴道甘广。前在迤东道任内。管理厂务。首先得受陋规银两。请将该员革职解审等语。甘广。著革职拏问。交该抚文绶、慎选妥员。沿途小心防范。押解赴滇。交与影宝、并案严审定拟具奏。　　

○又谕曰、迈拉逊等、查审陆宏、方国秀、控告刘永相、偷用寄放银两一案。省城银铺。与藩司吏胥。表里作奸。最为弊薮。今何彪年。承领藩库倾换钱粮银两。辄敢私行那用。虽经事后追还。其情罪甚为可恶。而原办之前任知府夸喀、知县郭玉、并不详报定拟。仅以口禀藩司。颟顸了事。均有应得之罪。郭玉、著革职。与已革道员夸喀、俱交刑部查审。至观音保、身任藩司。既知何彪年。侵那作弊。理应彻底根究。乃于兑收清款之后。遂置此事于不问。亦不据实具奏。藩司例得奏事。若此等关系钱粮要件。匿不上闻。则应行专摺入告者。更有何事。观音保、著革职。一并交部质讯。现任清苑县知县田澍、接追刘永相等欠项。虽系郭玉任内之事。但监追日久。任其延抗不还。又未将前后欠借缘由。逐一声明揭报。殊乖职守。田澍。亦著革职。至刘永升。系刘永相之兄。现充该县户书。刘永相若无所恃。何至应追之项。延搁经年。其为表里作奸。已无疑义。此等蠢胥恶习。不可不予以重惩。刘永升。著改为乌噜木齐。所有案内各犯。俱著交刑部核拟速奏。该督杨廷璋、布政使周元理。未能早为查出。均难辞咎。著交部严察议奏。其原告陆宏。方国秀。领出官银。寄放银号。系向来常有之事。且因其情急控告。始得究出银铺舞弊情形。乃竟拟以枷杖。致令两败俱伤。则将来遇有银号人等借端侵骗。势必顾畏吞声。不敢申诉。其何以扶弱锄奸。所拟殊属非是。朕办理庶狱。一秉至公。务期情罪允协。适视其人之自取。虽一杖之微。亦不肯使之稍有屈抑。将此通谕知之　　

○又谕曰、观音保。现已降旨革职。贵州布政使员缺。著三宝调补。胡文伯、前于扑捕蝗蝻一事。布政使范宜宾、欲自行前往。屡禀不准。亦不即自赴督办。及观望数日。见范宜宾竟自去查捕。始以奏明亲往。自图塞责。因令明白回奏。今据奏覆。复以办理审案迟延为辞。伊回任二十余日。有何要件耽延。似此玩视民瘼。岂能复胜巡抚之任。胡文伯。著即降补湖南布政使。其安徽巡抚员缺。著裴宗锡补授　　

○左都御史张若溎奏、乡会试派有御史稽察弊端。责任綦重。向例惟开列资浅御史二十员。分拟外场内场内帘。在一年半年之前。已可揣度。恐有请托情事。请嗣后除现有差使人员外。不论资俸深浅。通行开列。得旨、所奏是。依议行　　

○移湖北郧县江峪塘巡检、驻黄龙堡。铸给印信。从巡抚梁国治请也　　

○壬戌。谕曰、范宜宾奏、霍邱等州县。遗蝻甚众。该县李世瑛等、并不实力扑捕。均属膜视。请旨将李世瑛、钟鼎、杨先仪、交部严加议处等语。李世瑛。钟鼎、杨先仪、俱著革职拏问。胡文伯、范宜宾、及该管道府、著一并严加议处　　

○谕军机大臣等、昨因陆宏等、控告刘永相、偷用寄放银两一案。命侍郎迈拉逊等、前往直隶会审。究出银铺何彪年、承领藩库倾换银两。私行那用。虽经事后追还。而前任布政使观音保。仅据府县面禀完结。并不据实具奏。将书吏等舞弊缘由。彻底根究。已降旨将伊革职。交部质讯。因思各省布政使。为钱粮总汇。所属解银。均须倾造元宝上库。其僻小州县。无倾销银匠者。不得不经省城银铺之手。而此等图利小人。盘踞垄断。与藩司胥吏。朋比为奸。弊端种种。不可枚举。最为从来恶习。不可不严加惩创。各该布政使等、如果实心厘剔。设法稽查。遇有银铺书吏人等。潜相勾结。射利欺公情事。一经见闻。即行执法究处。宵小之徒。何至养成积蠹。竟尔肆行无忌。今直隶省何彪年之案。既已败露。恐各省似此者正复不少。著传谕各该布政使。务宜留心实力防范。痛加振刷。以绝弊源。其所属州县。解送钱粮。俱令随到。即赍批径投藩司衙门上兑。毋得仍前先交银号。或经藩司验有成色不足。必须倾销者。即选派员役。带同该州县来差。前赴银号。督看倾销。仍酌量银数多寡。立定限期。如数交兑。毋许任意久存银号。致启侵那诸弊。各督抚仍随时悉心体察。无得膜视取戾。如胥吏银号。有通同舞弊情事。藩司不即举发者。并将该藩司查参。勿稍徇隐。藩司原有奏摺之职。此等事件。何不可于年终奏闻。而徒奏雨水粮价。督抚已经奏闻之事。或漫条陈一二无关系事件以塞责耶。著于各省奏事之便。将此通行饬谕知之　　

○又谕、刑部议驳。李侍尧、审拟滥刑毙命之巡检王日新、拟流一本。所驳甚是。已依议行矣。王日新、身为巡检。乃得受窃贼张亚五番银。将无辜之甲长李殿瞻、拘拏到案。因其出言挺撞。辄喝令弓役、轮流行杖。复违例用枷。致李殿瞻杖疮溃烂身死。其贪酷不法。实与故勘平人致死者无异。乃该督将已故之张亚五。拟抵。而于受贿滥刑之巡检。仅照知情受嘱。拷讯致死例拟流。殊属轻纵。李侍尧、久任封疆。且曾为刑部堂官。非不谙律例者。不应错谬若此。著饬谕李侍尧。令其明白回奏　　

○吏部议覆、江西九江关监督伊龄阿奏称。九江添安丞倅。原系仿照赣关之例。该丞倅等、在赣关办事。因系道员管关。统属原自分别。今九江监督。虽非道员。而关政钱粮。事同一例。请敕议监督与亲填丞倅统率章程。行知遵守等语。查该省赣关。系道员管理。九江关监督。体制宜与道员相等。其派委稽查税务之府佐贰。与钦差监督相见。应照府厅见道员仪注遵行。并载入则例。从之　　

○以安徽按察使增福、为安徽布政使。山东督粮道海成。为安徽按察使　　

○癸亥。上诣畅春园、问皇太后安　　

○户部议覆、两江总督高晋等奏称、吉安引盐。现在设立公店。仅守一隅。销售未畅。不若水贩分运。多销官引。惟因从前水贩买盐。销售行止。得以自由。不免有趋贵避贱之弊。请酌量定议。责成埠商。自招殷实水贩。分地销售。行止由商、积习可除。又奏称、吉安所属皂口等五处。除从前原设卡巡。照旧设立。此外凡山僻小径、要隘处所。多拨兵役。协同巡缉。偷漏水贩。有犯必惩。其获犯兵役奖赏。员弁奏请议叙。倘兵役巡缉不周。有贿纵等弊。分别严究。该管官并即严参。均应如所请行。从之　　

○甲子。谕、顺天府属武清。东安。宝坻。宁河。永清。香河等六县。因闰五月内雨水稍多。河水泛溢。村庄禾稼。不无伤损。若待冬月给赈。为期尚远。所有武清等属、被灾旗民。自六分以上至十分者。不分极贫次贫。著于八月内、先行普赈一月。至冬初再行照例加赈。庶贫民得资口食接济。再直隶加赈。向例银米各半给发。现在所需米石。如有不敷。前曾降旨、将运通漕粮。截留二十万石。存贮天津。即著于此内酌量动拨。以济赈需。该督务须董率属员。实心妥协经理。无使胥役从中滋弊。副朕轸恤灾黎至意。该部遵谕速行　　

○又谕、此次巡幸木兰。著諴亲王、裕亲王、大学士刘统勋、协办大学士尚书官保、留京办事。其月选之文员内通判州县等官。武员内之八旗护军校、骁骑校、及外省送到之补放水手官、骁骑校、并年满千总等官弁。俱著王大臣照例验看。至外省督抚提镇等奏摺。于八月二十四日以前。俱著赍摺人前赴行在投递。惟进哨以后。仍照例交留京办事处。加封转交内阁。随本呈送。候朕批示发回。仍于留京办事处。交付赍摺人祇领。该部通行传谕知之　　

○又谕曰、熊岳副都统常岳病故。所遗员缺。著富僧额补授　　

○乙丑。上以和静固伦公主初定礼。御正大光明殿。赐喀尔喀亲王成衮扎布、额驸拉旺多尔济、及其近族王公、并大学士尚书等宴　　

○谕曰、周煌现出学差。其兵部侍郎员缺。著刘秉恬调补。刑部侍郎员缺。著余文仪补授　　

○浙江巡抚熊学鹏疏报。乾隆三十四年分、定海、分水、二县。开垦改垦田地、并涂田五十一顷八亩有奇。象山、太平、平阳、青田、四县。开垦田地山塘园、四十一顷七十五亩有奇。衢州开垦田地三十三亩有奇　　

○丙寅。上御勤政殿听政　　

○谕军机大臣等、据西宁奏、现在各处引盐畅销。请再领余引十万道。俾得源源配运一摺。已批该部知道。但其另摺奏称、六月间连日大雨。河水涨发。低处盐坨。间有淹损。虽该处所有现贮盐包。足敷本年及明春配运。而盐坨既经被水。盐包间有淹损。今议多添余引。于商力有无妨碍。不可不为体察熟筹。著传谕西宁。速将该处盐坨实在情形。是否足敷添配余引。商运不致拮据之处。据实详悉覆奏。寻奏、盐坨间有被水。而存盐尚多。核计足敷明春配运。本年添领余引。该商等多沾余利。实不有拮据之处。报闻　　

○又谕、据阿桂、彰宝、奉到令伊等明白回奏之旨。覆奏前来。其言愈不成事体。即如内称蛮暮木邦。人皆溃散。若由腊戍进击。路途遥远。难以接济。猛密所属地方。人畜田禾必多。得便攻掠剿杀。可以惩创贼匪等语。若谓腊戍路远。而猛密路亦不近。且所谓猛密所属地方。何处非猛密所属乎。即老官屯亦猛密所属也。至虎踞关、由马膊子旱塔。前赴猛密。设谓西路难行。由东路赴猛密。伊等摺中。又有那窝、罗罗、夯颜、等处。前往扑击。能飞渡此数处乎。或即欲攻掠此数处乎。至所称每兵裹带五日口粮。每兵百名。支给牲畜十只。并为十日口粮。亦属非是。扑击虽不必多带口粮。然亦无祇带十五日口粮之理。至调兵一节。伊等摺称、不必另带兵丁。仍在我土司近边地方。马匹口粮。亦不必纷纷办理等语。然则前此伊等、何以具奏。欲调各处兵丁。前后互相矛盾。看来阿桂等、从前奏前往猛密扑击之言。特以空言罔朕也。阿桂、彰宝。著传谕严行申饬。伊等惟宜尽心相机。以期有裨。不必多调兵丁　　

○命諴亲王允秘。管理镶黄旗满洲都统。调镶蓝旗满洲都统努三。为正白旗满洲都统。镶蓝旗蒙古都统色布腾巴勒珠尔、为镶蓝旗满洲都统。以署兵部尚书丰昇额、为镶蓝旗蒙古都统　　

○丁卯。上诣畅春园、问皇太后安　　

○吏部议奏、两江总督高晋等奏称、萧县知县谢宣境内。蝻孽萌生。不能实力扑捕。应请革职拏问。该管淮徐道姚立德。知府边廷抡、该抚萨载、总督高晋、均应议处。除该道姚立德、己奉旨改为革职留任外。应将知府边廷抡抡革职。巡抚萨载、总督高晋、均照例降三级调用。高晋系革职留任。又革任注册。无级可降。应革任。其不行查参之布政使。并令该抚查取职名。送部查议。得旨、高晋。著从宽免其革任。乃注册。萨载。著降三级从宽留任。至该管知府边廷抡。虽例应革职。但捕蝗不力。究系州县专责。革职拏问。罪无可辞。知府统辖所属。应行督察事件较多。与州县身亲民事者有间。其咎稍属可原。如本年处分直隶地方官一案。四路同知。并予从宽留任。边廷抡。职掌正与相等。若照议斥革。不足以示平允。边廷抡、著革职从宽留任。余依议　　

○戊辰。谕军机大臣等、刑部议驳、李侍尧审拟受贿纵私之把总吴定振一本。所驳甚是。已依议行矣。吴定振。身为把总。领兵出洋巡哨。见林亚揽、米船停泊。即带同兵丁莫裕扬等、持棍上船。以致莫裕扬。用棍打伤水手陈亚应身死。兵丁乃系听其指使之人。自应按律拟议。不得专坐莫裕扬以擅杀之罪。且吴定振。于查获私米之后。复敢索银卖放。并一任兵丁等夥同诈赃。殊干法纪。乃该督将莫裕扬。拟以绞抵。而于吴定振。仅以计赃拟流改遣。实属轻纵。李侍尧历任封疆。平时遇事。尚知认真。近日所办。看来渐不如前。伊年力壮盛。又曾任刑部堂官。非不谙律例者。此案定拟。因何舛谬若此。著传旨申饬。并令明白回奏。寻奏、查吴定振带兵巡哨。在葛洲洋、见有船湾泊。前往查问。船户林亚揽、因载有私米。恐被查出。水手陈亚应等、即开驾欲逃。并声言掷石抗拒。吴定振、见情状慌张。匪形显露。遂带兵莫裕扬等、持棍过船查验。莫裕扬、见陈亚应站立船头。辄用棍殴其手腕。跌□□盍船旁。吴定振、即时喝止。各兵遂不复动手。臣提犯质讯时。各供明确。是吴定振、当日实无主使喝令情事。至带兵持棍上船一节。汛弁巡洋。原准携带军械。过船查验。又其专责。今林亚揽之船。既已匪形显露。则吴定振之带兵持棍过船。实为查匪起见。与无端滋事者不同。似未便因此而即坐以主使之罪。转令擅打致死之莫裕扬。得以为从末减。今臣覆检原案。再四酌核。吴定振之罪。究在于查获私米后。不即移送文员审究。胆敢得钱卖放。此则其贪纵不法。计赃科罪。仅止拟流。臣以其情浮于罪。是以从重拟以改遣新疆。而莫裕扬将尚未拒捕之陈亚应、辄殴致毙。正与擅杀之例相符。是以将莫扬拟抵。此臣愚昧定谳始末。谨据实覆奏。得旨、这回奏情节。该部详议具奏　　

○调镶黄旗满洲副都统宗室弘旿、为镶白旗满洲副都统。以侍郎衔署内阁学士迈拉逊、为镶黄旗满洲副都统　　

○己巳。谕、据仓场侍郎实麟等参奏、禄米仓监督。因接收麦石。与直省委员、互相推诿一摺。所奏甚不明晰。此项运京平粜麦石。若该监督有意藉词勒掯。不即接收。该监督自难辞咎。若东省起运后。途中防护不谨。致有潮湿。其咎专在东省原解之员。或直隶接运后。续经沾湿。其咎又在直隶接办委员。乃实麟等、不辨是非曲直。将监督、及直隶委员。概请议处。而于东省解员。置之不问。亦不究其湿自何处。已属含糊。然此犹不足以尽其办理错谬之咎。该侍郎等、现在驻劄通州。麦石抵通。闻有湿润之处。即当就近前往验看。应令转运京仓与否。无难立辨。乃听其率行运京。及委员监督。彼此推延。实麟等、又不亲赴查验。致迟误十余日之久。试问伊等所办何事。而在署养高。竟置职守于不问耶。似此颟顸怠废。岂复能胜仓场侍郎之任。瓦尔达。著调补仓场侍郎。实麟、著调补盛京户部侍郎。仍革职留任。俟瓦尔达到通州。再赴盛京。欧阳瑾。著解任。交部严加议处。所遗员缺。著刘秉恬补授。此案监督推委延捱。及山东解员。直隶委员。如何致湿麦石。咎在保人之处。著尚书温福、即日前往查明具奏。再将贻误之员。一并交部严加议处　　

○谕军机大臣等、据熊学鹏奏、浙省委员巡检孔传望、主簿温颂、先后赴楚。采办铅觔。迄今二年。尚未运回。请敕下湖北、贵州、二省。据实速覆等语。铅觔关系配铸。委员等、一经到楚。自应上紧赶办。乃迟延日久。未能回浙。是否楚省转办黔铅贻误。抑系委员等托故逗遛。著传谕湖北贵州巡抚、作速查明。一面据实奏闻。一面仍自行知照浙省。毋致展转纡回。久稽时日。寻奏、黔省铅觔。因近年驮马稀少。先尽京运办解。致楚铅未能克期运贮汉口。本年五月。陆续运铅到局。兑交委员孔传望。温颂。均于七月起程回浙。报闻　　

○又谕、户部议覆、高晋等奏、清查江宁等府完欠各数。分年带徵一摺。已降旨加展年限。带徵清完。以示体恤矣。至户部议称、此次清理以后。不应再致拖延。第恐民间巧于腾那。完旧欠新。及地方官畏顾考成。移新补旧。种种弊窦。不可不防等语。所虑亦是。但仅令在外设法详查。仍恐有名无实。著传谕江宁。苏州。布政使。于所属按年应完之数。实力核查。并将新徵钱粮。已完若干。及有无移补掩饰之弊。逐一查明。开具清单。于年终汇奏一次。以重责成。并令该抚留心体察。将各属每年完欠情形。亦据实年终汇奏。倘漫不经心。日后复有积压拖欠侵那诸弊。惟具奏之该抚司是问。将此一并谕令知之
  </div>
  <div class="pagination">
   <a href="清实录乾隆朝实录_page1150.html">
    上一页
   </a>
   <span>
    ...
   </span>
   <a href="清实录乾隆朝实录_page1146.html">
    1146
   </a>
   <a href="清实录乾隆朝实录_page1147.html">
    1147
   </a>
   <a href="清实录乾隆朝实录_page1148.html">
    1148
   </a>
   <a href="清实录乾隆朝实录_page1149.html">
    1149
   </a>
   <a href="清实录乾隆朝实录_page1150.html">
    1150
   </a>
   <span class="current-page">
    1151
   </span>
   <a href="清实录乾隆朝实录_page1152.html">
    1152
   </a>
   <a href="清实录乾隆朝实录_page1153.html">
    1153
   </a>
   <a href="清实录乾隆朝实录_page1154.html">
    1154
   </a>
   <a href="清实录乾隆朝实录_page1155.html">
    1155
   </a>
   <a href="清实录乾隆朝实录_page1156.html">
    1156
   </a>
   <span>
    ...
   </span>
   <a href="清实录乾隆朝实录_page1152.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
