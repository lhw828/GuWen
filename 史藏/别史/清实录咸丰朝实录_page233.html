<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 233 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 233 页/共 502 页
  </h1>
  <div class="content">
   ○又谕、王懿德奏、浙江乐清县土匪滋事、县城失守一摺。浙江温州府乐清县土匪。聚众倡乱。将县城攻破。抢劫仓库。纵放狱囚。业经王懿德于福建省标官兵。酌调五百名。派员统带。前往剿办。何桂清谅已接到该镇道禀报。著即酌调浙省官兵。速赴乐清。会同剿捕。迅图克复。该县密迩府城。尤宜分投保护。毋稍疏虞。致令延蔓。乐清县城内文武各员。如何下落。并著该督抚、确查具奏。将此由五百里各谕令知之。　　

○以内阁学士廉兆纶、为工部右侍郎。兼管钱法堂事务。仍留江西学政任。未到任前。仍以左侍郎杜翰兼署。　　

○以服阕侍郎杜＜乔羽＞、署吏部左侍郎。　　

○命吏部左侍郎张祥河、提督顺天学政。　　

○以克复江西武甯县城。赏游击常海、副将衔。千总吴金鳌等、蓝翎。　　

○以克复江西建昌德安二县城。赏通判程迪昌等、蓝翎。余升擢有差。　　

○予江南阵亡都司姜魁元、守备李禄、梁成环、张喜、千总范玉秀、张福成、王大伦、杜永林、张毓桂、马建海、刘富贵、邱长福、王长泰、把总陈永禄、刘占鳌、王茂桂、刘元功、刘天保、李世滨、外委张其彪、赵祥、聂长清、王来凤、杨汝林、马喜、钱学魁、祭葬世职。　　

○乙酉。孝穆成皇后忌辰。遣官祭慕陵。上以参赞大臣科尔沁郡王僧格林沁等、红旗捷报。生捦逆首林＜氵凤＞详。诣寿康宫、问皇贵太妃安。贺喜。　　

○谕内阁、直隶地方。办理兵差。民间供亿繁多。实形拮据。朕不忍重劳民力。是以两年以来。未经祗谒山陵。而眷念松楸。时殷追慕。因思展谒大典。若久旷不行。朕心实有未安。兹于三月初三日。由京启銮。初六日祗谒西陵。礼成后。于初九日还宫。所有应行事宜。著各该衙门、照例敬谨豫备。　　

○又谕、本日据僧格林沁、西淩阿奏、克复连镇、生捦逆首、全股贼匪、埽数歼除一摺。览奏欣慰。此股逆匪。自上年窜踞东西连镇。并占踞附近村庄。节经僧格林沁等、督率各营将弁。痛加剿洗。自攻克西连镇后。该逆全数蚁聚东连镇。死守巢穴。僧格林沁等、令投诚义勇。分劄西连镇、及灶户陈庄。并将大炮运进。隔河轰击。逆首林＜氵凤＞详、薙去长发。意欲乘隙溃围逃窜。贼势万分穷蹙。十九日寅刻。西淩阿、瑞麟、经文岱、伊勒东阿、珠勒亨、达崇阿、督带马步队官兵。在北面进攻。庆祺、绵洵、穆腾阿、巴扬阿、在南面攻打。瑞昌、玉明、双成、萨炳阿、带兵在河西扼截。将士兵勇。无不踊跃用命。先将贼巢木城焚毁。火光烛天。毙贼无数。林＜氵凤＞详身受重伤。夥匪却退。我军攻破木城。兵刃相接。贼巢内屋宇墙垣。被火烧塌。压毙及投河死者。不计其数。奔逃余匪。歼殄罄尽。夺获大小炮十余尊。枪刀旗帜五百余件。林＜氵凤＞详、于地洞内污泥中潜藏。被我军摉获。并将伪总制、伪检点、伪将军等、一并生捦。实足以快人心而伸天讨。科尔沁郡王僧格林沁、经朕授为参赞大臣。督兵剿贼。叠著勋劳。此次攻克连镇。生捦首逆。调度有方。深堪嘉尚。著加恩封为博多勒噶台亲王。伊子乾清门二等侍卫布彦讷谟祜、著在御前行走。察哈尔都统西淩阿、襄赞军务。克奏厥功。著赏给伊精阿巴图鲁名号。并赏轻车都尉世职。现在畿辅地方。一律肃清。著僧格林沁等、即移得胜之师前往高唐。督办军务。迅速克复州城。尽歼丑类。以副朕望。　　

○又谕、载龄奏、发遣新疆官犯、捐请改发内地一摺。已革湖广总督程矞采、以带兵大员。毫无布置。以致贼匪连陷城池。革职后、派办粮台。又敢藉病告假。情节较重。是以将该革员发往新疆、充当苦差。前经张芾代奏、捐赀助饷。恳恩免其发遣。降旨不准。程矞采、著即行起解。所有伊子程福均、呈请捐赀改发内地之处。仍不准行。　　

○谕军机大臣等、高唐逆匪。数不盈千。胜保统领大军剿办。至今尚无把握。蕞尔孤城。不能克复。总由该大臣平日调度无方。以致各营兵勇。不能奋勉图功。连镇贼匪。十倍于高唐。僧格林沁、谋勇兼资。竟能悉数歼捦。无一漏网。胜保闻之。能无自愧。现在大兵。即日驰赴高唐。若必待僧格林沁到后。始图克复州城。尚复何颜对朕。著胜保督饬各路兵勇。迅即进攻。断不准再事耽延。傥仍前玩泄。不思奋勉。以赎前愆。朕惟有执法从事。断难再邀宽宥。将此由六百里加紧谕知胜保、并谕德勒克色楞、崇恩、知之。　　

○又谕、本日已寄谕僧格林沁、命其带兵驰往高唐。督办军务矣。该城余匪、本属无多。胜保自任钦差大臣以来。志骄气惰。将士未能用命。以致小丑数百。日久稽诛。被参各款甚多。朕以简任乏人。一时未即惩办。叠降谕旨。令其改过自省。仍然不知愧惧。迁延日久。殊堪痛恨。著僧格林沁、于到高唐后。将防剿事务。布置妥协。即传旨将胜保拏问。派员押解来京。一面访查胜保劣迹。并贻误事机各情节。详细奏闻。如革职不足蔽辜。应从重治罪之处。即著迅速密奏。胜保所带将弁、何人出力。兵勇、何营可用。详加访问。必能知其大略。该大臣仍当随时妥为驾驭。其有素不安分、扰害地方者。即著从严惩办。以肃军令。将此由六百里加紧密谕知之。　　

○又谕、陶恩培奏、贼扰汉镇汉阳、并省城防御情形一摺。前据杨霈奏、贼匪窜回汉口。该督退驻德安。当经谕催官文、由荆州派兵。与杨霈调集之兵勇。合力歼剿。并谕杨霈相机前进。陶恩培保护省垣。曾国藩等、拨兵援应。兹阅该抚所奏。李孟群、自下游带领炮船四十只。曾国藩、亦派炮船八十余只。均经接续赶到。武昌当可无虞。惟该逆于汉阳滨江筑垒。意图抗拒。非水陆各路。纠集兵力。迅速埽除。诚恐复成蔓延之势。杨霈既已挫师于前。若再株守德安。任令贼氛猖獗。更复何颜对朕。此时亟应重整。兵威。与官文、曾国藩等、派往各兵勇。协同兜剿。以赎前愆。陶恩培虽以坚守省城为要务。亦不能将宜昌陕甘各兵。徒为保卫武昌之计。置汉口汉阳于不顾。炮船虽到。而陆路尚须精兵协剿。曾国藩、塔齐布、围攻九江。若楚北贼党未除。后顾甚有可虑。著再于陆军内、酌派赴援。惟此股贼匪。据陶恩培奏、俱系江南老贼。而英桂前奏、则云曾国藩等水军。于上年□山戊不□底、在九江两次失利。战船兵勇。损伤甚多。以致该逆回窜黄梅广济等处。由蕲黄直达汉江。究系何路贼匪。九江近日接仗如何。朕心实深悬系。著曾国藩等、飞速奏闻。以慰殷念。楚北贼焰复然。于曾国藩等、剿贼机宜。大有关系。此时惟有会合各兵。迎贼攻剿。使曾国藩、塔齐布各军。无腹背受敌之患。方为妥善。四川陕西饷银。本日已谕令该督抚、赶紧筹解。到楚后著杨霈、陶恩培、分济军食。不得全数留于武昌。致各军有匮缺之虑。荆州援兵。并著杨霈等、飞催前往。将此由六百里加紧各谕令知之。　　

○又谕、陶恩培奏、贼踪回窜、请饬催兵饷一摺。前因杨霈赴皖进剿。需饷甚殷。当谕令四川筹拨银十万两。陕西筹拨银五万两。迅即解赴军营。现在贼匪、复行窜扰汉口。杨霈退守德安。陶恩培保护省城。集兵进剿。所需饷银。益形紧急。著乐斌、载龄、仍遵前旨。将指拨银两、照数迅速备齐。即日派委妥员、解赴武昌省城。并将起解日期。先行具奏。毋稍迟误。将此由六百里加紧各谕令知之。　　

○以防剿江西南安赣州逆匪出力。予知州杨豫成等、升叙有差。　　

○丙戌。谕内阁、曾国藩、塔齐布奏、水陆叠次获胜情形一摺。曾国藩等、水陆各军。自抵九江。屡经获胜。该城逆匪。犹敢负嵎死守。复于湖口设立水卡。与陆贼互相抵拒。著曾国藩等、严督诸军。奋力攻剿。务即尽歼丑类。克复城池。　　

○又谕、何桂清奏、匪徒滋事、县城失守、旋即收复一摺。浙江乐清县虹桥地方。匪徒瞿镇海、瞿镇山、纠党二千余人。鬨入县城滋事。当经该抚派拨兵勇。分路会剿。随将县城克复。捦斩要犯瞿镇海等四名。余匪歼毙无数。地方已就安靖。此次匪徒滋扰乐清县城。何桂清派兵剿办。旋即克复。所有该抚自请议处之处。著加恩宽免。在事出力官绅。准其酌保。温处道俞树风、于所属匪党滋事。并不即时亲往剿办。毫无布置。著该抚查明、据实严参。署知县康正基、及同城员弁下落。均著确查具奏。　　

○谕军机大臣等、僧格林沁等奏、连镇军务告蒇、选带马步兵勇、移营高唐会剿一摺。览奏与朕意适合。高唐贼匪。数不盈千。该大臣、现已选带精锐兵勇八千余名。谅已足敷剿办。现定于二十一日。移营高唐。办理更为迅速。可见该大臣、实心任事。筹画周详。必能乘此锐气。克复高唐。尽歼丑类。至官兵分起遣撤。均派统兵大员管带。自系为弹压兵丁起见。但该大臣前往高唐。军营中如需大员、管带兵勇。仍可酌量奏调。以资差遣。总兵萨炳阿、现带兵前赴扬州。著即饬该员、迅速前往。听候托明阿调遣。将此由六百里加紧谕知僧格林沁、并谕西淩阿知之。　　

○又谕、曾国藩等奏、水陆剿贼情形、并内河水师、三获胜仗各一摺。此次我军进剿梅家洲贼卡。未能攻入小池口复先胜后挫。是陆路尚未得手。而水师锐气过盛。由湖口驶至姑塘以上。长龙三板各船。与外江师船隔绝。虽四十里之内、贼＜舟宗＞肃清。但江舰板重。小船不能相辅。以致逆氛顿炽。两次被贼袭营。办理未为得手。曾国藩自出岳州以后。均能与塔齐布等、协力同心。埽除群丑。此时偶有小挫。尚与大局无损。曾国藩自请严议之处。著加恩宽免。惟此时百余轻捷之船。二千精健之卒。均在鄱湖内河。中阻贼卡。虽胡林翼、罗泽南二军。业经调回九江。亟应赶添民划。以便运掉轻灵。即萧捷三等、摉剿都昌之船。亦须设法冲出。俾内外会剿。力破湖口一关。攻剿方有把握。陈启迈前次派往协剿之布克慎、恩龄等兵勇。本为接应楚军。即恽光宸、吴锡光等、亦应内防腹地。外筹协剿。岂能坐听萧捷三等、悬军深入。不为援应之理。著陈启迈、严饬该带兵官。会合攻击。毋令稍有疏失。曾国藩、塔齐布、并须步步为营。层层相顾。不得任令兵勇、轻率偾事。不但外江与内河。声势必须联络。即陆军与水营。亦须互相依辅。免生他变。方为妥善。前据陶恩培奏、贼扰汉口汉阳。曾国藩已派李孟群等、带领炮船前往救援。未知近日楚北情形。究竟如何。并著随时奏闻。以慰悬系。将此由六百里加紧各谕令知之。　　

○命睿亲王仁寿、恭亲王奕总理行营事。　　

○以直隶连镇军营出力。赏三品台吉琅布林沁、二品顶带。花翎。护卫额尔德呢、绰克托、二品顶带。四品顶带图布德、五品顶带莫尔根特本、花翎。六品顶带雅哈赖、蓝翎。免已革漕运总督李湘棻遣戍。赏六品顶带。　　

○予江西阵亡都司史久立、把总刘盛槐、李子成、典史潘兆奎、祭葬世职。文生葛荣册、军功沈光云、赏恤有差。　　

○丁亥。孝圣宪皇后忌辰。遣官祭泰东陵。　　

○上诣寿康宫、问皇贵太妃安。　　

○谕军机大臣等、胜保奏、拟将投诚贼众。假扮连镇逆匪。诱贼出城。一鼓可以歼灭等语。僧格林沁于二十一日启程。约计日内即可驰抵高唐。连镇荡平之信。贼中当已闻知。所有令投诚义勇、诱贼出城之计。据胜保奏、已与僧格林沁严密函商。但此时情形较异。是否可行。谅僧格林沁已有定见。即著妥筹办理。兵不厌诈。原不妨用间出奇。惟仍须斟酌尽善。确有把握。方为计出万全也。原片著钞给阅看。将此由六百里加紧谕令知之。　　

○予山东高唐州阵亡卫守备定魁、祭葬世职。　　

○戊子。谕内阁、激扬大典。允宜核实。内外满汉诸臣。竭尽心力、认真办事者。固不乏人。尸禄保位、平庸躁妄者。正复不少。朕非故为优容。实望其或知悛改。大廷风气。疲玩实深。兹届三载考绩。故特宣朕意。以示百僚。吏部开单题请。朕依次详酌。工部尚书彭蕴章、吏部右侍郎穆荫、工部左侍郎杜翰、夙夜在公。辛勤倍著。均著交部议叙。礼部右侍郎李道生、人甚平庸。都察院左副都御史富兴阿、年力渐衰。性非安静。均著原品休致。余著照常供职。　　

○又谕、本年轮应查阅直隶、山西、陕西、甘肃、四川、五省营伍之期。直隶著即派桂良、山西著即派王庆云、陕西著即派载龄、甘肃著即派易棠、四川著即派黄宗汉、逐一查阅。认真简校。如查有训练不精。军实不齐。即将废弛之将弁、据实劾参。毋得视为具文。　　

○又谕、户部奏、遵议袁甲三奏、兵饷减数太多、请仍照原奏分别裁减一摺。该营兵丁。现当攻剿吃紧之际。若按旧章筹给口食。兵力未免拮据。著照袁甲三所请。本省兵、每月支盐菜米折银二两四钱九分。外省兵、每月支盐菜米折银二两七钱九分。以示体恤。　　

○谕军机大臣等、崇恩奏、土匪拒捕戕官、现派文武大员、带兵往捕一摺。山东金乡县匪徒陶三相等、在境内藏匿扰害。经代理济甯直隶州候补知县陈应元、于金乡县途次。就近带领役勇。前往查拏。被该匪等拒捕戕害。该抚已饬令道员达镛、并参将郝上庠等、各带兵勇。迅往剿办。谅不难克期蒇事。现在高唐攻贼。正当吃紧之际。崇恩自当先其所急。如达镛等带兵。足敷剿匪。即毋庸亲自前往。仍严饬带兵员弁。并邻近州县。一体兜拏。迅将首夥各匪。悉数歼除。毋使漏网。署金乡县知县许际清、现在如何下落。并此案有无起衅别故。著该抚一并查明具奏。将此由四百里谕令知之。　　

○兵部遵议陕西提督桂明、因在清水镇行营。被贼烧失饷银。仍造册报销。议以降二级调用。得旨。著加恩改为降四级留任。拔去花翎。　　

○以署吏部左侍郎杜＜乔羽＞、为礼部右侍郎。仍兼署吏部左侍郎。　　

○己丑。谕军机大臣等、胜保奏、军饷积欠。亟需补给。请饬直隶等省、筹解银两等语。现在高唐军务。不日即可蒇事。惟胜保所带吉林黑龙江马队官兵。直隶陕甘等省步队官兵。及各项练勇等、应领口粮。已积欠至数月之多。自应速筹补给。以资军饷。著桂良、崇恩、王庆云、英桂、易棠、载龄、于各该省无论何款项下。各筹银数万两。派委妥员。克日解赴高唐军营。该督抚等、务即速行筹解。无误要需。将此由四百里各谕令知之。　　

○又谕、吴振棫、蒋霨远奏、剿办黔西贼匪、州城解围。并蒋霨远奏、遵查被参情节各一摺。此次王成璐、白人鹏等、沿途进剿。叠获全胜。黔西南北两路股匪。势已穷蹙。近城一带、已无贼踪。剿办尚属得手。惟首逆杨＜氵凤＞、王三扎巴等、尚未就捦。大定平远交界处所。犹有余匪啸聚。亟应乘胜歼除。河北大小二关。虽已夺回。而鸭池沿河各隘。固当防其窜扰。亦须痛加剿洗。以靖边隅。蒋霨远所奏、桐梓匪徒起衅。及贼偪郡城。并赵万春等、回守乌江各情。尚无畏葸不前等事。赵万春、前已降旨革职。现在会同王成璐等、统领滇黔各兵。随后进剿。力解黔西之围。著蒋霨远、万福、严饬该革员、务将首夥各要犯。悉数捦获。毋使渠魁漏网。余匪脱逃。致酿后患。若再不知奋勉自效。即著蒋霨远等、从严参办。黔境现已渐就肃清。蒋霨远自请治罪之处。并著加恩宽免。该抚务当督率带兵文武。克期蒇事。以赎前愆。将此由六百里谕令知之。　　

○以剿杀黔西贼匪出力。赏参将申有谋、巴图鲁名号。道员王成璐、副将特克慎、参将庆连、守备刘攀桂、花翎。　　

○庚寅。谕内阁、胜保剿办高唐逆匪。日久无功。前经拔去花翎。并降旨革职。责令督率将弁。迅图克复。原冀其感奋立功。以赎前愆。乃数月以来。仍复迁延观望。以致数百余匪。日久稽诛。糜饷劳师。厥罪甚重。前经密谕僧格林沁、传旨将胜保拏问。著即解交刑部。按律治罪。现在僧格林沁、已驰抵高唐。著督饬各路兵勇。克日进攻。迅将此股余匪。悉数歼捦。毋留遗孽。德勒克色楞、在胜保军营。帮办军务。未能迅速蒇功。亦难辞咎。姑念总统全军。责在胜保。从宽暂免置议。仍著随同僧格林沁、帮办军务。以观后效。傥再不知奋勉。惟有执法惩治。决不宽贷。所有高唐军营、领兵大员。自德勒克色楞以下。均归僧格林沁节制。该大臣其申明纪律。速奏肤功。以慰朕望。　　

○又谕、现在连镇军务告蒇。所有凯撤归伍官兵。经过地方。著统兵大员、饬令带兵员弁。严加约束。毋得稍有滋扰。并著直隶总督、顺天府府尹、派委妥员。沿途查察。傥有办理不善。应付迟延。以致官兵过境、藉口滋扰者。即将该地方官、从严参办。　　

○又谕、骆秉章奏、官军剿贼获胜、并土匪滋扰、均经击退一摺。湖南南路。界连两广。贼党窜扰。土匪复乘机句结。攻扑常甯等处城垣。经各路兵勇。随时击斩。叠次获胜。著骆秉章、督饬带兵员弁。迅将甯远嘉禾两县土匪。埽数歼除。毋留余孽。　　

○谕军机大臣等、僧格林沁奏、遵旨密查胜保劣迹、并现筹攻剿情形一摺。高唐贼匪。负嵎固守。总因将骄兵惰。纪律不严。以致数百小丑。日久稽诛。现在该大臣统领得胜官兵。接办军务。逆匪必已闻风胆落。正可乘此声威。一鼓歼捦。至申明约束。整饬戎行。尤为行军要务。傥各营将弁、有不遵调度者。即著从严惩办。毋稍姑容。德勒克色楞、与胜保共办一事。日久无功。亦属咎有应得。现既宽其既往。仍命帮办军务。尤当知感知惧。力赎前愆。傥再不知奋勉。即著严参治罪。该大臣务即激励将士。力破贼巢。尽歼丑类。并严杜纷窜之路。无令逃逸。迅奏肤功。以慰廑念。胜保别项劣迹。仍著查明参奏。将此由六百里加紧谕知僧格林沁、并谕德勒克色楞、西淩阿、崇恩知之。　　

○引见京察三品以下京堂各官。得旨。太仆寺卿八十二、身弱有疾。内阁侍读学士德英、年力就衰。均著原品休致。余俱照旧供职。　　

○湖南巡抚骆秉章奏、永顺奸匪啸聚。攻扑府城。经官兵击退。首逆自尽。现筹摉剿。得旨。剿办情形。续行奏闻。　　

○朝鲜国王李昇、遣使奉表谢恩。并贺万寿、冬至、元旦、三大节。进贡方物。赏赉筵宴如例。　　

○以肃亲王华丰、为正蓝旗汉军都统。　　

○命头等侍卫都兴阿、在乾清门行走。　　

○以帮办直隶连镇军营出力。赏侍郎瑞麟、总兵官庆祺、巴图鲁名号。副都统绵洵、黄马褂。均加都统衔。扎赉特贝勒、拉木棍布扎布、郡王衔。三眼花翎。公、棍楚克淋沁、双眼花翎。在乾清门行走。　　

○以攻克连镇。生捦首逆。予宗人府理事官增庆、以副都统升用。副将史荣椿、以总兵官升用。赏总管珠尔格讷、格绷额、协领奎星保、奇淩阿、营总富泰、乌兰都、副都统衔。员外郎瑞禧、恩承、李祜、道员海瑛、总管德楞额、协领集尔哈布、花翎。余升擢有差。　　

○以剿办湖南蓝山临武宜章边界贼匪。并击退甯远嘉禾土匪出力。予游击李辅朝等、升擢有差。阵亡外委刘康道、把总唐荣光、李德试、郑占元、赵世逵、祭葬世职。文生滕高阁、谢廷玉、赏恤如例。　　

○辛卯。谕内阁、罗惇衍奏、近畿百姓。疲于供亿。请饬直隶总督、顺天府府尹、察看情形。将谒陵大典。暂缓举行一摺。前经降旨、于三月初三日。由京启銮。恭谒西陵。诚以两载以来。未经展谒。朕心依慕实深。用特择日举行。稍申诚悃。至畿辅地方。兵差络绎。民力未纾。无日不在朕廑念之中。上年被灾被扰地方。蠲缓钱粮。恩施叠沛。若藉口民力。而致谒陵大典。久旷不举。非独朕心不安。于政体亦有未协。罗惇衍所奏。著毋庸议。　　

○又谕、刑部奏、黑龙江办理在配逃犯杨六一案、与例不符等语。此等免死发遣盗犯。多系新疆改发。情节较重。又复在配脱逃。实属怙恶不悛。嗣后遇有发遣吉林黑龙江免死盗犯。在配脱逃。一经拏获。著该将军等、于审明后即行正法。毋庸候部核覆。以儆凶顽。
  </div>
  <div class="pagination">
   <a href="清实录咸丰朝实录_page232.html">
    上一页
   </a>
   <span>
    ...
   </span>
   <a href="清实录咸丰朝实录_page228.html">
    228
   </a>
   <a href="清实录咸丰朝实录_page229.html">
    229
   </a>
   <a href="清实录咸丰朝实录_page230.html">
    230
   </a>
   <a href="清实录咸丰朝实录_page231.html">
    231
   </a>
   <a href="清实录咸丰朝实录_page232.html">
    232
   </a>
   <span class="current-page">
    233
   </span>
   <a href="清实录咸丰朝实录_page234.html">
    234
   </a>
   <a href="清实录咸丰朝实录_page235.html">
    235
   </a>
   <a href="清实录咸丰朝实录_page236.html">
    236
   </a>
   <a href="清实录咸丰朝实录_page237.html">
    237
   </a>
   <a href="清实录咸丰朝实录_page238.html">
    238
   </a>
   <span>
    ...
   </span>
   <a href="清实录咸丰朝实录_page234.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
