<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 303 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 303 页/共 1860 页
  </h1>
  <div class="content">
   ○又谕军机大臣等、直隶河间、天津二府。连年荒歉。此时抚绥安插。经理赈务。最为紧要。闻得河间府知府徐景曾。天津府知府胡文伯。二人谨慎有余。而才干不足。恐不能办理此二府之事。广平府知府吴谷。顺德府知府玉麟。办事之才。似较二人为优。尔等可寄信与高斌。令其酌量。可否将四人调换。即速定议具奏。若徐景曾、胡文伯、能胜河间、天津之任。亦据实回奏。又昨夜得雨颇大。不知河间、天津、及别府如何。可一并速奏来。寻奏、知河间府徐景曾。为人似觉善软。居官不见谙练。但其端谨和平。可作属员表率。而清勤不怠。亦不致有贻误之事。知天津府胡文伯。气度局促。本非繁剧之才。但为人质朴。实心爱民。颇有悃愊无华之意。天津俗尚浮嚣。以此表率。似亦人地相宜。二府连年荒歉。现在赈务颇著勤劳。得雨之后。二员正可驾轻就熟。臣愚以为不必调换。容臣再加策励。以观后效。至广平吴谷。原熟于吏治。但居官过于苍老。若寻常则称职胜任。恐交办紧要之事。转未能实力担当。顺德玉麟。居官清勤。办事努力。现在整饬吏治。清查保甲。地方颇有起色。但其人风度平常。未能出众。臣愚以为似宜仍留顺德。俾得殚其所长。吴谷之贤否。臣自信不能知人。可否谕部调令引见。至各属得雨寸数。谨另摺进呈。得旨。所奏俱悉。吴谷亦无庸引见矣。　　

○又谕大学士等、朕览那苏图摺。内称闽省兵饷。搭放钱文一案。前经该省司道议详时。臣与周学健面同商酌。意见相同。批准照议办理。旋据周学健移送奏摺前来。与臣前议不符。揆之闽省情形。实属难行等语。朕详阅那苏图奏。于情事允合。著照所奏行。朕以大公之心。接待臣工。无纤毫之分别。况督抚同在一方。休戚相共。必同方合志。水乳交融。始于国事有益。无日不以此训勉臣工。而微察那苏图、周学健二人。共事以来。不无龃龉。业已谆谆告戒。至再至三矣。今观闽省搭放钱文一事。周学健、与那苏图、面议如此。而在朕前陈奏复如彼。是周学健猜疑未泯。畛域未化也。然那苏图不能使周学健、猜疑尽泯。畛域尽化。亦必平日诚意未孚。故尔捍格。当返躬自问。未必不有以启之也。朕前于闽省盐枭肆行一事。则申饬那苏图。今于兵饷搭钱一事。则申饬周学健。悉皆准以事之是非。理之曲直。不但无所偏徇。亦不肯稍为假借。二人皆受朕深恩之人。当仰体朕心。痛改旧习。矢和衷之谊。以副朕之切望。尔等可详悉传谕之。寻据那苏图奏谢、当返躬省咎。合意同心。共济公事。得旨。所奏尚得大臣体。又据周学健奏覆、臣与那苏图、平日办事。情意实无丝毫捍格。惟因督臣摺内。将三月初六日。司道议详经臣驳回之案。与四月初三日。司道详请搭放省城四月分饷钱、及拨运台湾钱文。经臣批准之案。一并牵叙。又未叙明臣摺奏在前。详议在后情节。以致上劳廑念。臣不但并未面议如此。陈奏复如彼。即督臣亦并未因此事辄生异议。臣与督臣。实无猜疑之未泯。畛域之未化也。得旨。人之性情。各有不同。少有龃龉。亦常有之事。朕尚不深怪汝。而此番摺奏。则巧而险矣。不谓汝亦出于此。大非朕平日所望于汝者。　　

○以恭修天、地、日、月、四坛工竣。议叙承办大臣三泰等。加级纪录有差。　　

○户部议覆、直隶总督高斌疏称、乾隆五年。派往阿尔台种地兵丁三百名。改为驻防。期满回营。其起程时所借一年饷银。共七千二百两。请宽限扣还。得旨。种地兵丁。应扣饷银。著宽期作十二季扣还。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十六


大清高宗法天隆运至诚先觉体元立极敷文奋武孝慈神圣纯皇帝实录卷之二百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。五月。癸巳。户部议覆、江南河道总督白钟山疏称、南河自乾隆元年以来。宿迁等县。陆续报垦地、四百五十四顷有奇。前因滨河淹涸靡定。兼之淮徐一带。连年灾歉。尚未报升。但已垦滩地。若再不勘定科则。适启豪强争夺。官吏侵渔。若即报升。则滩地较腹地课轻。纳税无多。而完粮则一。设遇水旱。势必一例报灾。议赈议蠲。徒滋纷扰。况坍涨无定。今岁报升。明年请蠲。亦非体制。且愚民无知。恐报升后遇坍。难于豁免。往往畏累。不欲承种者有之。莫若将此项滩地。酌定额租。另立一册。租银汇解河库。以为河工之用。歉则减免。坍则豁开。岁于抢修案内动用报销。查该河督所称此项淤出之地。是否系民间旧田水沈。近复涸出。抑系河滩新涨。请敕下督抚确勘。如系新涨之田。即照该河督所奏。妥议具题。从之。　　

○甲午。上诣畅春园、问皇太后安。　　

○谕、前因畿辅地方。自春徂夏。雨泽稀少。深恐大田不能布种。民食维艰。资藉外省米粮接济。是以谕令江南总督。豫备米麦。以待直隶之信。今京师于五月十六日。已得透雨。近畿大概相同。看来秋成尚属可望。尔等可寄信与江南督抚。所有豫备之米麦。可以减少其数。上下两江。各在十万石内外。若将来直隶不须此米。即留贮本省。以实仓储。亦甚有益。　　

○户部议覆、署两江总督尹继善等奏称、下江水利河工。善后急办工程。请于下江藩库。动拨地丁银十六万两。捐款银四万两。上江藩库捐款银二十万两。共四十万两。解赴河库道库。先行济用。其不敷银两。俟续收捐款内陆续解济。应如所请。从之。　　

○又议覆、江西布政使彭家屏疏称、江西省兵米。系按额兵每年十二个月支数编徵。原未编闰月。向例在七月开徵。未开徵前、应支月米。在上年存剩、并建旷米内动给。且尚不敷支放。倘遇闰在六月以前。则新粮既不能徵收接济。而支发又不便后时。若不豫筹。恐致临事周章。请以裁兵余米。折色改为本色。存仓备用。所请固是。但裁兵余米。准交折色。由来已久。今因兵米不敷。遽议改徵本色。是欲求便于兵。转致不便于民。应毋庸议。至裁兵余米折收银两。查每年除屯丁行月粮。并运通毛竹等项动用外。实存余银二万四五千两不等。此项原系裁兵所余。以之采买兵丁闰月不敷米石。事属可行。从之。　　

○直隶总督高斌奏、顺天府文安县地方。上年秋收歉薄。蒙恩借给口粮。共米三千石。现在尚不敷用。应量加二千石。再上年同被偏灾之固安。及未成灾之永清、东安、香河、保定、五县。亢旱日久。应一体借给口粮。保定、需米一千石。余四县、各需米二千石。一例秋后还仓。得旨允行。下部知之。　　

○又奏报、五月十六日。大雨竟夜。四野沾足。晚谷黍豆。俱可播种。得旨、览奏曷胜欣慰。所称晚禾尚可有望。不知百姓今皆趁种否。耔种备否。何不详悉奏闻。以慰朕怀。又今接赈已至五月。所办米麦。已敷用否。六月以后。当复作何料理。尚须别有拨济否耶。一一速行明白奏来。寻奏、得雨后各属呈报借给耔种者。络绎前来。臣即通行各属。无论灾地与否。各该印官赴四乡细查。凡有未种之地。必询明情由。或本人出外未归。或另有别故。务即代为料理。至五月又加普赈一月。所需米石。已经齐备。今得透雨。六月初领得一月赈米。至七月底即有新谷登场。更不须另为料理。尽可不需邻省拨济。得旨、览奏稍慰朕怀。　　

○乙未。上御勤政殿听政。　　

○户部议准、直隶总督高斌疏称、泰陵员役俸饷。并供应妃衙门、端亲王、怀亲王、三阿哥、园寝月饷。共银三千八百二十六两。例应先期拨给。但员役增减无定。难以豫计。请于乾隆八年地丁项内动拨题销。多则解还。不敷补给。从之。　　

○暂署西安将军右翼满洲副都统奇尔丹奏、凉州将军绰尔多来陕。口传谕旨。现据讷亲奏、河南营伍不堪。如此看来。别省营伍。岂必可观。可晓谕西安副都统官员等。将官兵等不时训练。若不认真。或经朕查出不整不熟之处。决不宽贷。臣伏思西安驻防满兵。世受教养。训练又臣等职守本务。惟有谨遵谕旨。实力奉行。得旨、不在乎空言一奏。惟在黾勉办理。　　

○以詹事叶一栋、为内阁学士兼礼部侍郎。　　

○以编修汪士锽、为四川乡试正考官。工部主事章大有、为副考官。修撰金甡、为广东乡试正考官。刑部员外郎李本樟、为副考官。编修吴嗣富、为广西乡试正考官。编修罗源汉、为副考官。检讨夏之蓉、为福建乡试正考官。翰林院侍读学士万承苍、为副考官。编修吴绂、为湖南乡试正考官。刑部主事周承勃、为副考官。　　

○引见京察一等吏部郎中富勒赫等三十二员。得旨。富勒赫、何浩、瓜兰泰、王应彩、增福、萨宁阿、额尔敏、达冲阿、伍铎、多泰、永贵、丽柱、书隆安、范廷楷、张之浚、蓝钦奎、黄登贤、名举、德绅、伍尔卿额、来熙、龄昌、佟保、高文潮、瑚世泰、顾珊、兆清、明善、今柱、满岱、俱准其一等。文成、伍起、著改为二等。　　

○丙申。谕军机大臣等、畿辅之地。从前少雨。难以布种。河间、天津、之民。谋食于外者甚多。即保定、顺天、亦有之。本身既巳他出。其地亩无人耕种。恐致荒弃。旧年高斌曾借麦种。与在籍居民。令其代为耕种。今应仿照此法。将无人耕种之地。著有司查出。给与耔种。劝令里邻代为耕种。俟本人回日。秋收之后。算还耔种工价。庶地土不致荒芜。于百姓之居者行者。俱有裨益。可寄信与高斌。速为办理。又本年春间有旨。流民不必资送回籍。以遂其资生之路。今既雨泽沾足。究不若归而谋食之为是。亦应树之风声。凡流民有愿回籍耕种者。著地方官即行善为资送。亦不必强民之所不欲也。并谕山东、河南、等省巡抚办理。　　

○吏部题、酌定部曹题补缺额。俾待升待选人员。不致壅滞。户部陕西、云南、山东、福建、四司。每司满郎中、员外郎、各一员。汉郎中、主事、各一员。江南、广东、广西、贵州、四司。每司满员外郎、主事、各一员。汉员外郎、一员。以上八司。共二十八员。礼部仪制司。汉郎中、员外郎、各一员。满员外郎、主事、各一员。祠祭司、满郎中、员外郎、主事、各一员。汉员外郎、一员。以上二司。共八员。兵部武选司。满郎中一员。员外郎、二员。主事、一员。汉郎中、员外郎、各一员。职方司、满郎中一员。员外郎、二员。主事、一员。汉员外郎、主事、各一员。以上二司。共十二员。工部营缮司、满郎中、员外郎、各二员。主事、一员。汉郎中、员外郎、各一员。都水司。满郎中、一员。员外郎、主事、各二员。汉郎中、员外郎、各一员。以上二司。共十四员。理藩院五司。除满洲堂主事二缺。蒙古主事三缺。仍照定例遇缺保题外。其余各司满洲郎中一员。蒙古郎中二员。满、蒙、员外郎各二员。满、蒙、主事各二员。共十一员。以上各部院派定额缺。如不敷办理。仍准该堂官于本部司员内。派委协办行走。具保题各缺。于截缺以前。行文来部查核。听该衙门带领引见补授。倘保题无人。仍归吏部铨选。从之。　　

○镶黄旗满洲都统博尔屯奏、头等侍卫、乌达禅。三等侍卫仲秋。呈称伊等原在黑龙江吉林居住。于康熙年间。奉旨移居京城。附于常云世管佐领内。并非常云原编佐领时所属之人。可否援例。改隶旗下人少之公中佐领。仰恳敕部议覆遵行。得旨。从前因伊等著有劳绩。故令移居京城。宜皆附于公中佐领。不宜附于世管佐领。此事无庸交部。乌达禅、仲秋、著即移于公中佐领。此外自尚有未经查出者。交与八旗都统。亦著查明。移于公中佐领。嗣后有似此关东带来之人。俱照此办理。　　

○戊戌。户部议准、升任广西巡抚杨锡绂疏称、前任明江理土督捕同知张允临。领银备贮谷一万石。贮土府旧署后楼。嗣因明江改为州治。将所贮谷归于宁明州知州经管。所有谷石。自不便仍贮明江。且土府旧署。已改为明江同知衙署。亦非可久贮之所。应于州署添建仓廒二座。计十间。估需银两。于乾隆八年地丁项内动支。从之。　　

○仓场侍郎觉罗吴拜等奏、漕船帮丁起欠。例不准买余米抵补。今到通凤阳等帮。起欠者甚多。缘去冬挑浚中河。展限停泊。宿迁河口等处。水势微弱。添纤加夫。一切用度繁费。且天津、河间、等处被灾。许各船在途粜卖。或致浮多。请今岁起欠之丁。放本帮暨别帮食米内买补。得旨、依议。今年照所请行。后不为例。　　

○驻藏副都统索拜奏、据兵部咨称、郡王颇罗鼐。欲令伊唐古忒兵丁。在哈济尔得卜特尔地方。安设卡座。是欲豫得准噶尔信息。以为保固之计。应如颇罗鼐所请。令索拜会同驻劄西宁副都统莽古赉。公同商酌。应于何处安置防范。并何时应设应彻之处。定议奏闻。臣随知会颇罗鼐。续据呈称、穆鲁乌苏河之前。有哈喇哈达地方。为哈济尔得卜特尔通衢。准噶尔来藏。必经此路。于此置设卡座。不时瞭望。可无疎虞。然必会同驻劄西宁大臣商议。簿书往返。动需时日。今岁将不及置设。准噶尔赋性狡猾。近由藏还巢。当亟防范。请遣我所信第巴巴克都。率兵十五名。于五月间前赴哈喇哈达。瞭望贼迹。侦探防范。俟十月雪降后。人不能行时。斟量调还。臣因设置卡座。为地方紧要之事。不及会商西宁副都统。即令颇罗鼐严谕所遣第巴巴克都。至哈喇哈达时。遣人赴哈济尔得卜特尔侦探。一有贼人消息。即时呈报。并移文驻劄西宁副都统。如彼地于哈喇哈达置设卡座。已为合宜。即无庸置议。倘或更有应置卡座接应之地。即行定议。奏闻请旨。奏入、报闻。　　

○旌表守正捐躯之河南洛阳县民韩福妻、韩氏。　　

○己亥。上诣畅春园、问皇太后安。　　

○奉皇太后御长春仙馆。　　

○护理广东巡抚布政使托庸奏、龙门协拨谷一万石。请令移驻龙门之廉防同知经管。至建仓工料银。除合浦、灵山、二县。拨运监谷五千石。动用原收仓费外。其廉州府并钦州。拨运五千石。既系买贮之项。应在火耗公用项内动支。下部议行。　　

○又奏、粤省各属孤贫。正额四千六百七十四名口。照江西省之例。日给银一分。遇闰加增。小建扣除。惟额外孤贫一项。在收养院支给口粮。通省除韶、嘉、二府州。并无额外孤贫外。广、南、等九府。连、罗、二州。共额外孤贫。二千九百一十四名口。应请照额内之例。日给银一分。岁给银三两六钱。共需银一万四百九十两四钱。自乾隆九年为始。在房税羡银内动支。下部议行。　　

○庚子。孝恭仁皇后忌辰。遣官祭景陵。　　

○上奉皇太后还畅春园。　　

○训督抚劝课州县。实行教养。谕为治以安民为本。安民以教养为本。二者相为表里而不可偏废。务求实效而不务虚名。乃克尽父母斯民之道。盖人君总其成于上。而分其任于督抚。督抚总其成于上。而分其任于州县。州县者、民之司命。而又与民最亲者也。身居此官。身履此地。耳闻目击。切近易知。非地远情疎。遥为揣度者可比。是则民生之休戚。民俗之醇疵。鸡犬桑麻之细。日用饮食之常。良奸之不一其类。勤惰之各异其情。必一一洞悉于中。而后可加之调剂。所谓知州必能知一州之事。知县必能知一县之事。顾名思义。循名责实。岂簿书钱谷。无误期会。遂谓可胜任而愉快耶。朕御极以来。孜孜图治。训饬大吏。广励群僚。至再至三。辞繁意复。无非欲措斯民以衽席之安。复斯民以降衷之性。而细察近日有司。究不免奉行故事。罕有能深体朕意。以行实政而收实效者。夫一州一县之事。既不周知洞见。则官之与民。益相隔而不能相亲。欲其视民之疾苦。如家人之困厄。视民之作伪。如子弟之慆淫。救焚拯溺。竭力殚心。不可得矣。州县所属地方。虽广狭不一。事务亦繁简不同。然一月之中。岂无斋戒停刑之日。亦有因公下乡之时。果能乘此余暇。不辞劳瘁。亲履田间。与父老子弟。欢然相接。如家人父子。言孝言慈。启其固有之良。化其惰窳之习。因而询问疾苦。讲求利益。度其原隰。相其流泉。审物土之宜。因闾阎之便。利所当兴者举之。害所当除者去之。则养教兼施。善政莫大乎是。至于身所不能遍及之处。则有约正值月人等。或给之廪饩。或加之奖诱。使之分布四乡。代为化导。亦可冀其分任耳目。以助官之不及。务使一州一邑之民。情联势合。如父子兄弟之相为扶掖。如头目手足之相为捍卫。一州一邑如此。他州他邑从而效之。一郡一省如此。他郡他省从而效之。始则艰苦。久则渐近自然。所谓日计不足。月计有余。古之循吏。独不可再见于今欤。是在为督抚者。实心以劝课属吏。为州县者。实心以爱育群黎。勉强力行。毋惮劳勚。政成于上。民悦于下。事有必至。理有固然。语曰、至诚而不动者。未之有也。为其事而无其功者。亦理所无也。用是再颁此旨。通行训诲。自督抚以至州县各官。皆当身体力行。以奏治效。毋徒视为具文焉。　　

○谕军机大臣等、从前畿辅缺雨。内地贫民。出口谋食者甚多。今直隶各处。已得透雨。秋田悉可布种。所有出口民人。不若归而谋食之为是。著高斌转饬热河等处官弁。通行晓谕。若有情愿回籍。而力量不能者。即行资送。其在外可以佣工度日。不愿回籍者。亦不必强。　　

○户部议覆、巡视南漕御史王兴吾条奏、内称各省粮船到淮。所有盘验将弁。应令营卫互用。并于签盘之日始行拈■分拨。则将弁难以作奸。旗丁无由打点。应如所请。著为定例。从之。　　

○以故奉恩将军克齐子鲁宾袭职。　　

○引见京察一等礼部郎中佟琦等、三十一员。得旨。佟琦、杨廷为、庆柱、永常、永昇、平治、达尔楚、清福、德魁、明伦、孟清、奇彻伯、伊泰、朱文灏、托恩多善、吴云从、温必联、敏昌、隆光、明福、何昺忠、定福、禄格、格图肯、福拉禅、佛伦、灏善、四十七、淑宝、伊禄顺、俱准其一等。海全、著改为二等。　　

○旌表守正捐躯之河南固始县民赵柱甫妻、于氏。守正被戕之广西宜山县民韦应海女、韦氏。　　

○辛丑。谕军机大臣等、从来耗费米麦。莫如躧麴一事。朕前已屡降谕旨严禁。近闻畿辅地方。私烧之弊。犹未尽绝。夫米麦为民食所关。而消耗于无用之地。殊为可惜。况今年直属。麦秋歉薄。尤当加意防维。可寄信与高斌。令其密饬所属。实力奉行。以敦本计。寻奏、现在加意防维。实力查禁。得旨、览实力为之。　　

○又谕、从来耗费米麦。莫如躧麴一事。朕前已降谕旨严禁。近闻豫省造麴之弊。犹未尽绝。夫麦为民食所关。而消耗于无益之地。殊为可惜。今岁该省麦收丰稔。尤当加意撙节。以裕盖藏。可寄信与巡抚硕色。令其密饬所属。实力奉行。再雅尔图为巡抚时。曾奏明于秋后。严禁躧麴。今硕色并未陈奏。可一并传谕硕色。务令留心办理。毋得疎忽。寻奏、归德、南阳、毗连江楚。麴贩奸徒。广为买麦。臣于四月内、已饬地方官晓谕商牙。凡外来正实商贩。买麦数十石者。听其流通。如数至二三百石者。令其请领原籍地方官印照。以杜躧麴影射之弊。现在麦价平减。此其验也。得旨、汝既云先已办理。何不早即奏闻。大约汝谨守自为之念多。急公担当之意少。可惜汝所阅历。都为免过自善之谋耳。甚非朕所取也。　　

○户部议准、贵州总督张广泗疏称、黔省钱价渐贵。实缘兵民交易便利。即乡僻苗猓。皆知用钱。请于每年额铸三十六卯外。加铸十卯。从之。　　

○礼部议准、江西布政使彭家屏奏称、今岁春夏二季。并上年冬捐纳监生。有愿应科举。而部照未到者。令该州县官。查明并无违碍等情。出具印结申文。给发本生。亲赍实收。赴藩司核实。转送学臣录科。从之。　　

○御史钱度奏、贡监考职。向例不论文字优劣。尽行录取。请敕下考试大臣。择文理优通者录取。宁少毋滥。永著为例。得旨允行。　　

○旌表守正被戕之广西临桂县民梁应朝妻、黎氏。　　

○壬寅。上诣畅春园、问皇太后安。　　

○大学士鄂尔泰等、会同九卿议覆、御史柴潮生、请于直隶兴修水利事。查北方地势平衍。原有河渠淀泊。水道可寻。如听其自旱自雨。自盈自涸。淫潦则巨浸为灾。炎烈则暵乾是患。有水无利。而独受其害。柴潮生所奏。诚非凿空无据之说。惟是欲兴水利。必使全省之地形水道。脉络贯通。以图经久。决非旦夕所能奏效。若如该御史所奏。遽遣大臣赍帑。前往开浚。即将现在之赈民。派令就工给值。无论待赈之民。缓不济急。实恐查勘仓猝。势难妥确周详。现今直隶河道工程。交督臣兼理。请敕下总督高斌。确查妥议。具题到日再议。得旨、依议。畿辅兴水利。乃地方第一要务。必简用得人。始能有益无弊。总督高斌。事件繁多。难以专心水利之事。协办大学士吏部尚书刘于义。曾任直隶总督。及布政使。于合省情形。素所练习。若与高斌悉心筹画经理。自可成利济之功。而收永远之效。此时著刘于义前往保定。会同高斌。详加计议。酌定规条。将来兴修之时。二人同心合力。督率办理。务期有成。以副朕望。又谕、协办大学士吏部尚书刘于义、前往保定。办理直隶水利事务。著乘驿前去。嗣后凡有往来查勘之处。俱著乘驿行走。　　

○癸卯。刑部议覆、巡察黑龙江员外郎伊禄顺条奏、遣犯在途患病。即著解役、与该驿笔帖式。呈报就近地方官。详验取结报部。一面留养医治。若取结后身故。相验有无伤痕。取结报部。若患病并未取结。在途病故者。将该驿笔帖式、并解官、兵役、俱照例议罪。如呈报而该地方官不行留养。以致身故。地方官照例议处。查此例遵行已久。惟未指明发遣黑龙江人犯耳。今自应照所请行。但关外驿站笔帖式。或不知定例。或地方辽阔。或因邮无余金。及医药为难。间有不留养者。应令该将军查明办理。至人犯中途病故。或州县窎远。或向未设有仵作。关取尚需时日。暴露溃变。相验为难。反失矜恤罪囚之意。应请嗣后除解至关外。在途患病。已经该驿移会就近地方官。验明留养。报部后身故者。止将病故缘由。报明遣所存案。免其相验报部外。若该犯并未报病。而猝然病故者。即令经由地方官。照例审讯关会。取具解役有无凌虐确供。并相验填图报部。仍将不留养之原解官役。及经由地方官。分别议处治罪。其实有不能留养。已经呈报该将军。及猝然病故者。免其处治。又称齐齐哈尔将军衙门。将秋审重犯。在木城北门外设监圈禁。只草房数间。外立木桩。甚不坚固。其现审人犯。分禁两处。碍难稽察。应如何奏。另行移造城内。将秋审、现审各犯。分别内外。一并监禁。从之。　　

○调工部左侍郎张廷瑑、为内阁学士。兼礼部侍郎。以正红旗汉军副都统赵宏恩、为工部右侍郎。
  </div>
  <div class="pagination">
   <a href="清实录乾隆朝实录_page302.html">
    上一页
   </a>
   <span>
    ...
   </span>
   <a href="清实录乾隆朝实录_page298.html">
    298
   </a>
   <a href="清实录乾隆朝实录_page299.html">
    299
   </a>
   <a href="清实录乾隆朝实录_page300.html">
    300
   </a>
   <a href="清实录乾隆朝实录_page301.html">
    301
   </a>
   <a href="清实录乾隆朝实录_page302.html">
    302
   </a>
   <span class="current-page">
    303
   </span>
   <a href="清实录乾隆朝实录_page304.html">
    304
   </a>
   <a href="清实录乾隆朝实录_page305.html">
    305
   </a>
   <a href="清实录乾隆朝实录_page306.html">
    306
   </a>
   <a href="清实录乾隆朝实录_page307.html">
    307
   </a>
   <a href="清实录乾隆朝实录_page308.html">
    308
   </a>
   <span>
    ...
   </span>
   <a href="清实录乾隆朝实录_page304.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
