<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 356 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 356 页/共 1860 页</h1>
    <div class="content">
○己未。上诣皇太后宫问安。　　

○大学士等议覆、两江总督尹继善等奏称、黄河南北两岸。旧时大堤。离河颇远。近因溜势偏趋。逼近堤根。请增筑高厚。豫防冲刷坐蛰。至月堤、本为保护险工而设。其迎溜顶冲处。须与大堤一律宽高。目今溜势。或上提。或下坐。旧筑月堤。不能适当冲溜。且较大堤卑矮。请分别应加高者加高。应接筑者接筑。况江南滨河地方。今年曾被水灾。虽蒙蠲赈兼施。明春青黄不接时。再兴此工。俾穷民佣工度日。实为一举两得。应如所请。并令该督等。委员分段详勘。酌量形势缓急。动项兴修。得旨、依议速行。　　

○庚申。谕、向来外省降调旗员。遇有本处驻防缺出。咨送应升人员引见时。将降调人员。一并咨送。列于应升人员之后。带领引见。如引见不用。至第三次引见时。将缘由声明具奏。但广东、福建、四川、甘肃等省。距京遥远。屡次咨送。未免长途拮据。嗣后广东、福建、四川、甘肃、等省降调人员。著于第二次引见时。该将军、都统、副都统等。即将该员降调缘由。并出具考语。声明具奏。不必至第三次。以省跋涉之劳。该部即遵谕行。　　

○又谕曰。副都统乌察喇。著交将军巴灵阿。如可补用该处协领城守尉。即行补用。如不可用。将伊以协领原品休致。　　

○辛酉。钦定朝会燕飨乐名。元旦中和乐。升座、元平。还宫、和平。冬至中和乐。升座、遂平、还宫、允平。万寿中和乐。升座、乾平。还宫、泰平。上元中和乐。升座、怡平。还宫、昇平。常朝中和乐。升座、隆平。还宫、显平。内庭行礼丹陛乐。雝平。诸王百官行礼丹陛乐。庆平。外藩行礼丹陛乐。治平。皇太后三大节中和乐。升座豫平。还宫、履平。丹陛乐、益平。皇后三大节中和乐。升座、淑平。还宫、顺平。丹陛乐、正平。　　

○谕曰。两淮盐政吉庆。因山、清、等八州县。食盐壅滞。屡次奏请通融酌销。以三分留运本地。以七分拨于纲盐口岸行销。户部照例议以不准。朕思通融拨销盐引。自于商人有益。苐其夹带影射之处。该盐政等、亟当寔力稽查。以清弊窦。著暂准其所请行销。俟一二年后。食盐疏通之日。该盐政奏闻。仍照定例办理。　　

○大学士等议奏、镶白旗满洲、暨正蓝旗满洲、镶白旗蒙古都统等各奏称、按月所收房租银。俱不敷各项公费应用。应请动用何款。抑或在本旗变卖官房价内动支等因。俱奉旨交臣等一并议奏。查各旗数年来。取租房屋。全行租出年分甚少。公费取用。虽有定额。但各旗多寡不一。即一旗内办理一事。亦有前后用数不等者。又有不应动用事件。而一旗竟行独支者。此皆各该都统。并不留心办理所致。臣等酌议、护军统领处、支领拉帐房车脚。系酌道路远近。用银多寡不一。此项所用甚多。嗣后不必动用房租。即在从前八旗交户部收贮卖房价银、三十九万四千一百三十六两零内动支。修房、即在各旗应得租内酌支。若现余银两不敷。可缓修者。俟续收租银再修。不能缓修者。该旗奏明。交工部估修。亦在部存房价内动支。余各项公用。应饬交八旗大臣。照臣等所议。应用毋得浮用。不应用概停。取租房、交该管官员。切实取租。该三旗所请应用公费。准在各该旗房价内动支。从之。　　

○壬戌。孝庄文皇后忌辰。遣官祭昭西陵。　　

○上诣皇太后宫问安。　　

○以少詹事雷鋐、为通政使司通政使。　　

○调河南布政使赵城来京。以京员用。以直隶按察使严瑞龙、为河南布政使。清河道王师、为直隶按察使。　　

○癸亥。谕、直省文武生员。三年岁考一次。若临场不到。即行黜革。其游学患病者。皆取结开报。限三月内补考。违限者、分别降黜。定例綦严。所以考优劣而示劝惩也。近闻各处士子。有任意迁延。屡次欠考者。江苏为尤甚。此风渐不可长。嗣后除无故临点不到。即行黜革外。凡系病假生员。其上届开报者。下届果系游学未归。患病未痊。该教官查验确实。再行详请展限。一俟病痊回籍。即送补考。如欠至三次以外、俱不准展限。竟行黜革。倘有扶同捏报。不行详请展限者。该学政严查。将教官参处。以专责成。　　

○是日起。上以岁暮、祫祭太庙。斋戒三日。　　

○甲子。谕军机大臣等、直隶总督那苏图、成效摺内。奏称宛平县富户。广放印子钱。重利盘剥。甚为民害。今止许取息三分。渐知禁制等语。现在步军统领衙门。访有宛平县居住民人侯有躬兄弟。放债剥民。竟有至加三利息者。重利如此。安得谓之渐知禁制。那苏图所奏成效。第一条内。即无实际。则其余款条。大抵皆属空言。讵朕令督抚覆奏成效之本意。尔等可寄信与伊。嗣后务须实力奉行。毋得仍事空言。以为粉饰。　　

○又谕曰。熊岳副都统鄂齐尔。不称职任。著留京以本旗护军参领补用。所遗员缺。著什勒们调补。什勒们员缺。著纳木占补授。所有办理青海夷情事务。著忠佛保、授为副都统职衔。前往办理。　　

○大学士张廷玉等奏、本月二十四日。三礼馆恭进仪礼、礼记、义疏。奉旨交臣等阅看。但查该馆奏内。据称三礼义疏。卷帙浩繁。开馆迄今。总裁屡易。前进周礼义疏。中有抵牾驳杂之处。尚须重加厘正。该馆既有此奏。则此仪礼、礼记、与周礼恐有异同。应请并发该馆。互加校正。校毕。遵旨详加阅看。以归画一。得旨、著张廷玉、高斌、会同该馆办理。　　

○乙丑。以岁暮祫祭。遣官祭太庙中殿、后殿。　　

○丙寅。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○遣官祭太岁之神。　　

○谕军机大臣等、粤关岸口。向系委派地方官员稽查。未能妥协。自改用旗人之后。积弊渐次剔除。今准泰管理关务。各口仍用旗人办理。但旗员甲兵。均非巡抚所辖。选派差弁。容有呼应不灵之处。可寄信将军锡特库等。令其于旗员内。慎重选派稽查。分别劝惩。仍不得干预榷政。　　

○丁卯。上诣皇太后宫问安。　　

○御保和殿。筵宴朝正外藩。左翼科尔沁亲王罗卜藏衮布。郡王阿旺藏布。敖汉贝勒罗卜藏。科尔沁额驸色布腾班珠尔。贝子喇锡。喀尔喀贝子喇布坦。辅国公策布登札布。乌喇特辅国公达尔吗奇立第。喀尔喀镇国公恭格喇布坦。科尔沁辅国公玛哈玛玉尔。辅国公喇锡色旺。喀尔沁辅国公札喇丰阿。科尔沁和硕额驸喇锡纳木札勒。右翼喀尔喀札萨克图汗巴勒达尔。郡王德木楚克。厄鲁特郡王色布腾旺布。喀尔喀贝勒拉旺多尔济。贝子多尔济旺舒克。贝子旺札勒。科尔沁贝子衔达尔玛达都。喀尔喀辅国公齐旺。厄鲁特镇国公古楚克。喀尔喀辅国公密什克。喀尔喀札萨克台吉乌穆布济。台吉旺多尔济。台吉里木丕勒多尔济等。及领侍卫内大臣、大学士等。召罗卜藏衮布。阿旺藏布。罗卜藏。色布腾班珠尔。喇锡。策布登札布。巴勒达尔。德木楚克。色布腾旺布。拉旺多尔济。达尔玛达都等。至御座前。赐酒成礼。　　

○是月。直隶古北口提督马尔拜奏、古北、石匣、密云、等处。自八月平粜迄今。市集米价。每仓石价银一两三四分不等。较之未开粜前颇减。应暂停平粜。俟来春青黄不接时。粮价昂贵。再行咨会督臣。将存剩米石、减粜接济。得旨、是。知道了。　　

○两江总督尹继善奏、查赈徐、凤、泗、等属。并分别资送被灾流民。得旨、古云救荒无善策。惟在实心办理耳。　　

○又奏、恭谢圣训。并蒙委臣以河工之事。戒不得推诿白钟山。亦不得为之隐饰。臣闻命感悚。自愧知识短浅。究未能熟谙河工。惟有殚竭心力。冀效涓埃。断不敢稍萌推诿之意。至河臣白钟山。历任河员。深悉冒销积弊。于稽核钱粮。未免过严。虽办公勤慎有余。而识见未能开拓。共事以来。亦经屡加规劝。苐相隔较远。即臣之心力。实愧多有未周。今惟当益砥公忠。事事确实办理。不敢一毫隐饰。以仰副委任责成之至意。得旨、览奏俱悉。　　

○又奏、历勘上下江河道情形。并询问该处耆老。将所以被水之由。及作何修治之法。已反覆讲求。其应修应浚工程。定有成局。惟因各处河道。支分派别。头绪繁多。其宽窄浅深。必须逐一测量。方可定议。目下河冰凝结。难施丈估。若一欲速。必至办理草率。已拣员分留各处。俟冰融、即覆勘绘图具禀。臣等再加确核。缕晰妥议。请旨遵行。得旨、知道了。欲速固不可。因循亦不可也。　　

○江苏巡抚陈大受奏、铜山县吕梁庄一带。秋间被灾最重。今复因冰凌阻塞。黄水陡长三四尺。淹及已涸麦地。漂没民房。所领赈粮。又成乌有。已查明被凌人户。不分极次贫民。俱补给一月口粮。俟水涸、再借给籽种补种。目下天气晴暖。积凌已消。河水渐落。民情宁怗。得旨、是应加意抚绥者。　　

○又奏、前奉谕旨。截留淮、徐、海、各属漕米。接济灾区。伏查淮属之安东。例不徵漕。阜宁系全灾并无熟田。清河、桃源、熟田。系瘠土、止徵折银。并无漕粮。除此四县外。所有山阳、盐城、铜山、沛县、萧县、砀山、邳州、宿迁、睢宁、海州、赣榆、沭阳、等十二州县熟田。并丰县应徵漕赠等米。约共六万数千石。俱遵旨截留。其海州、赣榆、二处漕粮。系徵折价。官为采买起运。时价高昂。每米一石。折徵常在一两以外。今奉截留。应画一定价。每石一两徵收。即作折赈之用。停其采买。至先奉截留之十万石。拟派秋成丰穰之府州等属截留。酌量拨运淮、徐、海、三属。贮仓备用。其淮、徐、海、带徵缓漕。饬缓至明冬带办。得旨、所奏俱悉。　　

○又奏、淮安府属之阜宁县。因陈家浦决口。黄水漫溢。被灾较他邑为重。先经委员查造饥口。正值水势日长。居民迁避高处。难于按庄问户。遂有刁猾之徒。及奸书蠹役。乘机捏冒混报。当即委员确查。从前捏冒各户。现有自行首缴者。有销毁不敢赴领者。其舞弊捏造之书役地保。俱经查出。提讯究处。统计删除捏冒大小口、三万二千有零。其余饥口。皆覆核确实。依期散赈。民情帖服。至陈家浦漫溢之地。水已断流。悉经种麦。其缺口止筑越堤。无应行另做之工。得旨、览奏俱悉。又批。此非小弊。应重处若辈以示警。且岂无失察之属员乎。何未奏及耶。　　

○又奏、接准四川巡抚纪山密寄一件。内开查有奸徒、在川省混贴伪示。文义不通。词语狂悖。且称河南等省。俱有称王称公者。驻劄招兵。示尾盖伪印一颗。不成篆文。似系道家符上之木印。现在密拏。尚无踪迹等语。臣查川省现有夏逆一案。此伪示或即其逆党所为。妄称各省有人。以为耸动煽惑之计。若一张扬穷究。正堕其术。因密谕各属。留心查察。勿得声张漏洩。亦不得藉镇静为名。致奸匪潜匿地方。转滋日后隐害。得旨、是。应如此办理。　　

○闽浙总督马尔泰等奏、台湾番薯藔溪浦民人。被凶番连次夥众焚杀。业经缉获数名。其逸犯现在严饬勒缉。得旨、此等究系地方官平时疎纵之故耳。即武职亦应查参以示警。　　

○福建巡抚周学健奏、省会乌龙江以南。闽县所属之南洲、尚干、串墩房、三村。面江负山。地居偏僻。为盗贼渊薮。南洲一村。尤为潜藏巢穴。其窝盗以薛能太为渠魁。三村皆听指挥。因密令中军参将李兆查办。访知各贼四出行窃。每于冬至前后。必回家歇息。随令督带弁兵。及熟识线路之人。驰往南村。各贼猝不及备。将薛能太擒获。并获案贼十九名。复至尚干、擒获贼首。并夥贼九名。其串墩房贼首。已先出外行窃。搜捕无获。仅获余贼四名。并访出乌龙江峡兠塘汛兵朱贵。素为薛能太、潜通消息。是以官役不能弋获。业经锁拏究办。其各犯拟以三等定罪。如审系积窝积贼。即照积匪猾贼例充发。次者问徒。再次者、或带小枷。或墩锁充警。不便复聚一处。并饬令搜捕夥党。不留余孽。得旨、此事办理甚属可嘉。知道了。　　

○湖广总督鄂弥达奏、蒙恩实授总督。恭摺奏谢。奉朱批以满招损、谦受益为戒。祗领圣训。惟有省愆戒满。虚心集益。期仰副鞭策驽顽之盛意。得旨、汝虽能为是言。然朕闻汝借巡查为名。使子拜客。收受馈遗。是诚下愚不移也。汝尚何颜对朕面欺乎。　　

○河东河道总督完颜伟奏、受任河东。三年以来。工程水势。频经危险。仰蒙圣谕周详。获免愆尤。自顾才识短浅。时虞陨越。现今老母七十八岁。祇臣一子。且自江南大水之后。时有惊悸之疾。恳恩赏一在京差使。俾得侍母回京。效力行走。得旨、一时不得其人。河东汝亦尚可黾勉支持。不必辞。若以为胜任而愉快。则实未见。慎之。　　

○川陕总督公庆复奏、前于十月十四日。会同川抚臣纪山、具奏三路官兵。连克瞻对一摺。荷蒙朱批。戒勿姑息了事。务成一劳永逸之计。伏查贼酋班滚。虽负固抗敌。但抗拒日久。其势亦蹙。现在乞降虽非实心。臣前经差弁。由其巢穴经过。查探情形。懈于守备。似因粮食、并铅药短少之故。我兵奋力前进。自能攻克。贼酋授首。余孽虽众。亦易擒制。惟在善后料理得宜。不敢姑息了事。以期一劳永逸。又奉朱批。以贼入箐者多。将来作何了局。查瞻对番人。虽称凶顽。然其始未必尽为夹坝。良顽亦当有别。伊等既为班滚所属。大兵压境。班滚敢于抗拒。势不得不荷戈相从。得计则咸各鸱张。失计则滚箐藏避。首逆一除。伊等自俱解体。然后于办理善后之际。查其向为夹坝而有案者。按律究拟。其余另设土目。责令稽查管束。似可化顽为良。不致有人众难制之虞。得旨、览奏俱悉。　　

○又奏、改剿瞻对之北路领兵官宋宗璋报称、自十一月十七日至十九日。复连克阿斯。夺取山梁碉座。剿杀贼番。大获全胜。复据中路总统袁士弼报称、十月十一日夜。复攻克底朱。占获要口大路一处。十二日、又遣官兵往攻碉楼。自寅至酉。连毙多贼。仍俟陆续再为轮攻。其南路领兵官马良柱。已于十月二十八日起营。进攻班滚巢穴。但先议南北两路夹攻。今北路既不由口□然多前进。复回灵达。而马良柱、前攻破之松多热赛、擦吗所、擦牙所、等处。又留兵防守。军势少分。难以轻入。在途缓行。等候新调德尔格兵五百名到日。再行前进。至班滚乞降。虽已擒献赃贼。呈缴盔甲。但终怀疑惧。尚未亲出投见。适准提臣李质粹札商。宜乘其畏惧乞命之时。暂准投诚。擒献夹坝。供出一名。再令擒献一名。供出十名。再令擒献十名。稍有支吾。即为攻击。庶夹坝可以尽得。意在以逸待劳。然未进兵之先。当以除夹坝为事。既进兵以后。班滚敢于屡为抗拒。则当先治其标。班滚一经授首。群贼自即解体。若令班滚身处其地。则群贼有所倚恃。更不能尽除。况仅令擒献赃贼。彼不难诡指数人以应。仍属草率了事。且班滚果系畏威乞降。总统先既许以不死。后又有德尔格土司作保。尚何不敢诣营叩求。明系藉词观望。协力进攻。彼或畏威而出。否则仍负固抗拒。以缓时日。岂可因此即懈。臣现派将弁到彼。酌看情形。知会南路。或俟岁底乘懈协攻。或另作何设法剿办。务期必克。以靖地方。如须臣亲往。俟差往将弁等、具禀到日。即一面具奏。一面起程。得旨、览奏俱悉。又批、甚好。昨为此事谕卿。今卿此奏。与朕不约而同。嘉是之外。无可批谕。卿其照前谕酌量为之。总之此番当期一劳永逸之谋。不可遗患日后也。　　

○又奏、三路官兵。自十一月二十日。至十二月初一日。复攻克阿斯、羊雀、并腊盖下寨、及下密卡伦、各情形。得旨、所奏亦不过小小抢获耳。贼未大破。安得谓之武功耶。其督令将士、奋勇前进。务擒班滚。明正典刑。以靖地方。　　

○两广总督策楞奏、安南夷匪莫康武等、初犹止窃踞夷境之文兰、驱驴、等处。兹据沿边禀报。夷境之处东处南。宣光、清化、安广、太原、等郡。俱为莫康武所有。以莫登庸子孙复讐为名。所到并不杀戮。凡拏获夷目。即令招安所管之民。追逐时、或稍近内地边隘。立置于法。条教文词。俱遵天朝法度。安南仅有处西处北。力渐不支等语。查安南连年以来。构兵不已。在内地、惟有严我边防。示以镇静。并严饬加谨防范。各隘亦酌量添兵。总期外匪内奸。不致一人潜出窜入。米谷等项、以及违禁货物。悉力稽查。得旨、所见是。知道了。　　

○云南总督兼管巡抚事张允随奏、普洱镇总兵崔善元。因疎纵橄榄坝要犯刁愠、刁先。经臣参奏。请旨革职。留普勒缉。伏查橄榄坝。袤延千里。接壤外域。自雍正五六等年及十年间。逆目刁正彦等倡乱。用兵讨平。经今十有余年。久获宁谧。今刁愠、刁先、二犯。乃刁正彦之子。先逃在外国南纳地方。甫回坝地。即派收各寨银两。招集旧日目民人等。代为具禀。求管地方。自应早图弋获。已令署普洱镇郑文焕、会同崔善元。及新任普洱府知府谷确。著令思茅土千总刁辅国等。前往相机擒拏。兹复接奉谕旨。崔善元革职仍留原任。勒限三年缉获。准其开复。如逾期不获。兵部奏闻请旨。臣当即钦遵。知会该镇崔善元。当感激圣恩高厚。务期早为弋获。勿令久居坝地滋事。得旨、览奏俱悉。崔善元如不能办此事。或复掩饰以酿患。则将来何以善其后。卿宜留心体察。　　

○贵州总督兼管巡抚事张广泗奏、前因古州镇总兵崔杰。疏纵弁兵。业经参奏。惟是古州一镇。系新辟苗疆。必需老成练达镇臣。调补弹压。查黔省各镇中。惟安笼镇臣宋爱。详慎周密。统率将备。尤极严明。且年力正壮。请调补古州镇。至古州镇臣崔杰。人虽软弱。而操守谨饬。年力未衰。可否即以之调补安笼镇。藉观后效。得旨、卿既如此奏。己有旨谕部矣。但宋爱为人。恐在好事喜功一边。卿可时常留心策励之。彼若能去此结习。固是一好镇材也。　　

○是年。旌表孝子、江宁等省管增等三十名。孝友、安徽钱云凤。善士、湖南江承燧。孝义、山西等省苏＜?艹陵＞等五名。孝妇、湖南张氏等二口。孝女、湖南贾氏。守节合例、宗室马岱妻伊尔根觉罗氏等六口。八旗满洲、白达色妻傅察氏等二百十八口。蒙古、六十妻齐拉克忒氏等四十一口。汉军、郎应觜妾宋氏等一百十二口。顺天等省、余天儒妻钱氏等一千七百七口。夫亡殉节、满洲花尚阿妻觉罗氏。直隶等省殷壮猷妻李氏等五十一口。烈女、山东等省辛靠山聘妻梁氏等六口。未婚守志、宗室瑙海聘妻那拉氏。广东等省黄存生聘妻洗氏等三十口。百岁寿民妇、奉天等省崔金彩等二十二名口。各给银建坊如例。　　

○一产三男、直隶等省姚良等十四家。　　

○会计天下民谷数。各省通共大小男妇、一万六千九百九十二万二千一百二十七名口。各省通共存仓米、谷、麦、三千五百五十八万六千六百十三石三斗一升有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五十五


大清高宗法天隆运至诚先觉体元立极敷文奋武孝慈神圣纯皇帝实录卷之二百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

</div>
    <div class="pagination">
<a href="清实录乾隆朝实录_page355.html">上一页</a><span>...</span><a href="清实录乾隆朝实录_page351.html">351</a><a href="清实录乾隆朝实录_page352.html">352</a><a href="清实录乾隆朝实录_page353.html">353</a><a href="清实录乾隆朝实录_page354.html">354</a><a href="清实录乾隆朝实录_page355.html">355</a><span class="current-page">356</span><a href="清实录乾隆朝实录_page357.html">357</a><a href="清实录乾隆朝实录_page358.html">358</a><a href="清实录乾隆朝实录_page359.html">359</a><a href="清实录乾隆朝实录_page360.html">360</a><a href="清实录乾隆朝实录_page361.html">361</a><span>...</span><a href="清实录乾隆朝实录_page357.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
