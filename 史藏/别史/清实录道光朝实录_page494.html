<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 494 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 494 页/共 848 页
  </h1>
  <div class="content">
   ○以枪毙湖南武冈州贼匪。赏千总张大宏花翎。以守备升补。予署守备赵昇泰即补。　　

○戊寅。谕内阁、苏勒芳阿等奏、派员操练兵丁情形一摺。广东驻防八旗官兵内。挑出备战兵二千二百名。经该将军等派委协领喀勒春等、专管操练各项技艺。并制造双手带刀一百把。即于擡炮一项兵丁内挑出一百名。令其演习。以为护炮之用。所见甚好。俱著照所议办理。国家训练兵丁。全在纪律精严。技艺娴熟。方足以收实用。伦忠于临阵事宜。未能谙练。苏勒芳阿办事向来认真。又久历戎行。此项练习兵丁。即著交该将军专司训练。务须按期操演。一律精能。俾得咸成劲旅。毋致有名无实。方为不负委任。　　

○谕军机大臣等、乌尔恭额奏称、浙江省各属民欠数内。有先经官为垫完之项。现奉恩旨豁免。不能再徵原垫各款。请核实查办等语。此项豁免道光十年以前民欠银米谷数。普蠲积逋。原期实惠及民。傥不能认真稽核。彻底清查。难保无吏蚀官亏、从中影射等弊。著该抚严饬所属。务将官垫民欠两项。逐加厘剔。据实划清。断不准稍有迁就牵混。致州县各官。藉此垫完之名。掩其亏空之实。以重仓库而杜欺隐。将此谕令知之。　　

○己卯。谕内阁、户部奏、请饬催各省延未起解报拨、及徵存属库银两等语。国家赋入。岁有常经。度支攸关。岂容任意延宕。是以上年曾经降旨饬催。自应遵照赶紧办理。兹据该部查明奏催各款银数。共八百七十余万两。现据各该省陆续起解入拨到部。截至本年三月底止。仅止报拨解部共银二百六十七万。内解部项下。已解到银一百六十二万余两。未解到银九十余万两。已逾半年之限。又解司及提拨项下。已报拨银三十九万余两。未报拨银一百九十四万余两。著各督抚盐政监督等严饬所属。迅速拨解报部。不准再有延缓。其实存司道等库应行入拨项下。祇报拨银六十四万余两。仍未报拨银三百二十八万余两。此项银两。系据各该司道报明实存在库。久应造入季册备拨。自上年奏催后。各该督抚等查明覆奏者。仅有一二。其余未经覆奏各省。著该督抚等务遵前降谕旨。迅速覆奏。并将应拨银数。造入季拨册内报拨。毋得仍前因循。致干咎戾。　　

○赏还故贝子奕纶贝勒。　　

○庚辰。上诣绮春园问皇太后安。　　

○以京畿得雨未透。遣惇亲王绵恺、惠郡王绵愉、定亲王奕绍、分诣天神坛。地祇坛。太岁坛。祈雨。　　

○以捐修山西榆社县城垣。永济、和顺、二县书院。予知县潘名魁等升叙有差。　　

○赏乙未科湖南乡试年老诸生萧学颜等四名副榜。　　

○缓徵山东长清、禹城、齐东、济阳、德、新城、恩、泰安、新泰、商河、滨、利津、沾化、乐陵、青城、蒲台、蒙阴、沂水、平原、临邑、章邱、惠民、二十二州县并德州卫被旱庄屯新旧额赋。　　

○辛巳。孝慎皇后三周年忌辰。遣官祭陵寝。　　

○谕内阁、御史许球奏、请除外省审断颟顸积习一摺。国家科条之设。原以除莠安良。如果听断公平。狱讼自然止息。若如该御史所奏、近年以来。外省咨结控案。审实平反。及审虚将原告照诬告办理者。十不得一。大半皆系调停了事。一案之中。重款则大率消弭。轻款则略与更张。既不审实。又不办诬。或称控出有因。或谓怀疑误控。至无可解说。则又以到案即行供明为词。曲为原减。皆因问官将实作虚。无以服原告之心而杜其口。惧其复控。故不敢援诬告加等之律以治其罪。每遇审虚之案。原告祇拟不应重杖罪。又不的决。所拟仅属虚名。藉以调停完案。甚至压搁控案。待其串和。然后讯供取结。两造均不重办。含糊了事。冤抑者无由昭雪。刁健者得肆诪张。似此颟顸积习。于吏治大有关系。著各直省督抚遇有上控案件。审实者屈必为伸。审虚者诬必加等。不得概以控出有因、怀疑误控等项俗套。颟顸了结。至近来京控案件。往往有原告窃取文书。中途逃走。或解省后取保。旋即匿不到案。此皆刁健之徒。希图拖累。著照例销案。又越诉本有专条。近来多不照办。如直隶山东等省。有本省上司并未呈控。即行来京越诉者。其冒上亡等之风。更不可长。嗣后无论咨奏控案。定案时由承审官查明。如系越诉者。分别所控虚实。按律惩治。仍随案声明。毋得遣漏。庶善良屈抑可伸。刁健伎俩难逞。政平讼理。吏治日有起色。经此次饬谕之后。如仍有以控出有因、怀疑误控、颟顸结案者。著刑部随案奏明驳饬。将此通谕知之。　　

○谕军机大臣等、有人奏、上年二月初二日。随带司员白让卿、阳金城回京。携带行李。例应由崇文门查验。除白让卿行李未经到门外。阳金城行李大车四辆。箱十七只。夹板一副。匣二件。包卷二十七件。输纳税银三十余两。有崇文门稽查行李簿可据。查向来审案司员回京。从无携带货物报税之事。即遇有土宜输税。亦属无多。乃阳金城连车重载。竟至输纳税银三十余两之多。如谓亲友附带。审案司员行踪莫定。众所习知。不至附其携带。且驰驿遄行。断无为人携带多箱之理。其为苞苴馈赂。似无可疑。至白让卿闻有大箱二只。由广东省城同和银号司事之石纶亭代为寄京。是其箱箧之多。不能尽带。已可概见。且石纶亭而外。尚难保无另有寄顿等语。石纶亭现在广东。著恩铭等亲提研审。所有白让卿托寄大箱二只。是否实有其事。并寄至何处交代。及此外有无托寄之处。阳金城回京。因何携带箱箧如许之多。即将该司员等前在广东、如何得受苞苴之处。详细审明。一面密加访查。据实参办。务期水落石出。毋稍颟顸。如稍有瞻顾。是汝二人甘作丧天良之事也。懔之。将此谕令知之。　　

○又谕、有人奏、广东现署香山县知县叶承基、行止卑污。声名狼籍。前在高要县任内。亏空五六万两之多。该员到香山县任后。纵容官亲家人二百余人。散居县城内外招摇。向旧充衙役朦捐监生曾经犯案拟徒之林昌绪即林居三、借住房屋。勾串交结。吸食鸦片。挟倡饮闹。并将林居三之屋改名寅宾馆。又添盖停云馆一所。极其宏敞。且招引倡妇大姑、二姑、亚清、亚满、咸水三妹进署。亲携亚清到省避债。该员之子叶老六、门丁张贵、吕德、把持公事。张贵等并为倡妇亚满、咸水三妹赎身。该县盗贼纵横。置之不理。任听书差勒索规银。以致盗风愈炽。现在亏空累累。不知其数。是以民间有霜降遭风。天下难容老叶。元宵遇雨。万民皆怨初春之联。种种劣迹。请饬查办等语。著恩铭、赵盛奎、严密访查。如果属实。著即从严参办。以儆官邪。毋得稍有不实不尽。将此谕令知之。　　

○又谕、有人奏、浙江湖州府孝丰县施姓尸棺被盗一案。事主施锦心系拔贡生。其子举人施元禧娶妻王氏。于道光十四年十一月间病故。停柩于堂屋右厢。房门关锁。该举人因请会试咨文赴省。至次年正月。开屋入视。忽见棺已撬开。失去衣饰等件。当经报明本县验勘通详。嗣于三月间。有婢女瑞春露有手帕二方。系属棺内之物。经该生施锦心将该婢盘问。始知有村人施四毛、起意约同素来求乞之周阿五、向该婢诱出钥匙。偕不识姓名二人。同至停棺处所。开棺夥窃等情。随将人赃并送。经该县孙天枢、差拏周阿五到案。供认不讳。旋即卸事。接任知县翟文锦、先后审获施四毛、施以高等、亦供认如前。并于万顺典内起出衣服四件。施以高家内起出开棺凿子一个。其首饰余赃。据贼匪施四毛等、历供窝在施步礼等家内。未经起获。讵有捕役郭荣、向该生索取盘费。该生不允。因此怀恨。捏称施步礼等并未窝赃。串贼翻异。该县意在拖延销案。该生屡次呈催。措词激烈。该县遂以先认后翻禀府审办。旋委乌程县周棨会审。自夏徂秋。延未讯结。乌程县病故。署县王鼎勋到任。与翟文锦同乡。一味回护。将原赃概置不问。反指真赃为棺外之物。县书徐起凤又从中教供。嘱婢女瑞春诬主。捏为拷逼妄扳。大合官意。遂纵各犯狡翻。前此供词。概行改换。不数日间。贼毙三人。该县至柩所覆勘。不察撬窃形迹。竟决为开棺是假。赃据系事主装点。遂拘入殓时木匠人等。加以刑拷。逼使供诬。该府淩泰封、听信该县等一面之词。遽将该生坐诬。盛气下堂。摘其顶带。痛加掌责。收禁刑求。十二月间。该生胞兄施全心、赴巡抚衙门控告。以该府等朦详在先。不为准理。再赴臬司衙门呈诉。始委员会同覆勘。嗣于本年二月内。经委员金华府通判方秉、勘得开棺属实。而该府等回护前详。忽又诬为该生自行撬开。竟欲锻炼成狱等语。此案施锦心控告后。既经前县孙天枢与该县翟文锦先后获贼。审供不讳。并起有真赃。自应将余赃上紧起出。迅速定案。乃该县任意拖延。致捕役庇窝捏报。县书从中教供。且于数日内猝毙贼匪三人。安知非该县暗中指使。明恃死无对证。藉为逼诬地步。该府任听该员等一面之词。将该生摘顶刑逼。虚实均应彻底根究。著恩铭、赵盛奎、于查办广东案后。即赴浙江提集此案人证卷宗。悉心研鞫。务期水落石出。以成信谳。毋得稍有不实不尽。将此谕令知之。　　

○又谕、据太常寺少卿许乃济奏、鸦片烟例禁愈严。流弊愈大。近年以来。夷商不敢公然易货。皆用银私售。每岁计耗内地银一千万余两之多。请变通办理。仍准其以货易货等语。著邓廷桢等会同妥议具奏。原摺钞给阅看。将此谕令邓廷桢、祁＜?土贡＞、并传谕文祥知之。　　

○壬午。谕内阁、御史王藻奏、请将沿海港汊村庄。设法编查履勘。以绝窝线而清盗源一摺。各省沿海地方文武员弁。平日认真稽查。盗匪与奸民不能暗相勾通。根株净绝。洋面自可肃清。如该御史所奏、沿海地方港汊村落。距海远近不等。盗船不敢入港。总由奸民为之窝线。代销赃物。添雇舵工水手。或稔知村内殷实之家。勾通入劫。盗去而人不敢过问。沿海一带。虽设有水师总巡分巡各名目。往来会哨。多属虚应故事。潜匿港口。仅令微末弁兵。代巡捏报。无怪海洋劫案。窃发时闻。不可不严加防范。惟各省近海处所。情形不同。应如何稽查周密。自当因地制宜。著直隶山东江苏浙江福建广东沿海各督抚妥议章程。据实具奏。　　

○又谕、昨据讷尔经额奏报、剿捕湖南武冈州滋事匪徒。已就肃清。惟首逆蓝正樽即蓝沅旷、尚未弋获。当降旨饬令该督等严饬所属摉拏务获。朕思奸宄之潜踪。总由于缉捕之弛懈。向使剿捕方施。趁其穷蹙。分路兜拏。何至任令兔脱。即如曾武为闽省巨盗。贻害地方。经朕屡次严饬该省督抚上紧摉拏。意在必获。果据该督等奏称先后拏获曾武等要犯。按律惩办。以靖闾阎。可见实力奉行。不难捦渠除莠。闽省洋面宽广。海屿迷茫。盗贼出没。尚易潜匿。若楚省则平地空旷。间有山洞林木。亦易于追蹑攀跻。何至数月之间。罪人未得。著讷尔经额、裕泰、即督饬该省文武员弁。设法购线。上紧躧缉。毋得迁延月日。致令久稽显戮。至该犯诡计秘藏。恐或潜逃他省。藉希溷迹。亦著江西湖北广东广西四川贵州各督抚不分畛域。一体严拏。不得任其远扬漏网。经朕饬谕之后。傥仍缉拏不力。竟致该犯日久未获。惟讷尔经额、裕泰、是问。恐不能当此重咎也。懔之。　　

○谕军机大臣等、昨因有人参奏、上年阳金城由广东回京。携带行李。连车重载。白让卿有大箱二只。托广东省城银号司事之石纶亭代为寄京。其箱箧之多。不能尽带。已可概见。其为苞苴馈赂。似属无疑。当降旨著恩铭等查访审讯。即密查崇文门收税号簿。上年二月初二日。阳金城行李进城。果系大车四辆。箱十七只。夹板一副。匣二件。包卷二十七件。输纳税银三十一两三钱七分。与原奏数目相符。毫无疑窦。阳金城系随带司员回京。何以箱箧如此之多。显有贪婪踪迹。著恩铭等切实研究。毋任狡赖。如该员再敢强词支饰。则是罪上加罪矣。阳金城已显有贪婪踪迹。则所参白让卿之事。断非无因。且其托银号寄箱。尤为巧诈。著恩铭等于石纶亭到案时。严加审讯。并此外有无寄顿。及该员等前在广东、如何得受苞苴之处。仍遵昨降谕旨。密加访查。如得有实据。即传旨将该员等革职。一面据实具奏。毋许稍有瞻顾。以副朕惩儆官邪之至意。将此谕令知之。　　

○旌表守正捐躯江苏山阳县民陶万顺妻韩氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百八十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十六年。丙申。五月。癸未朔。谕军机大臣等、据兴德等奏、霍罕伯克差额尔沁前来呈递禀帖。开导晓谕一摺。克什米尔巴达克山。并非霍罕所属。其人在此贸易多年。素称驯顺。长龄从前所给谕帖。祗准伊等设立呼岱达。约束伊等买卖人安静贸易。并无准向克什米尔巴达克山抽税之词。该伯克遣人前来呈递禀帖。欲求抽税。殊属可恶。兴德等反覆开导。严切晓谕。该额尔沁无词置辩。既已输服。照旧筵宴赏赉。并给该伯克谕帖。护送出卡。所办俱妥。惟霍罕犬羊性成。变诈叵测。经此次晓谕之后。傥或贪心不足。遣人再来递呈。惟有据理斥驳。兴德等总当督饬所属。勤加操演。务使兵力精锐。备豫不虞。仍不时巡察边卡。加意防范。并密谕喀什噶尔阿奇木伯克作霍尔敦、差派妥靠回子。出卡侦探。该夷使回去如何光景。据实具奏。将此各谕令知之。寻奏、密谕作霍尔敦派委七品伯克阿布都热希特、出卡侦探。旋据回称该夷使密尔杂阿玉普、妄造谣言。霍罕伯克并未听信。张格尔兄玉素普、已于六月间病故。又据叶尔羌卡外色哷库勒阿奇木伯克库尔察克禀称、有霍罕头目布古奇带领安集延布噜特数百人。前来滋扰。抢取牛羊。经该伯克率众抵御。杀贼二十余名。将牛羊夺回。报闻。　　

○改铸江苏金山县张堰司巡检印信。从巡抚林则徐请也。　　

○甲申。谕内阁、邓廷桢奏、请将降调总兵留省差遣一摺。广东高州镇总兵万荣、因将伊子更换籍贯。收入本标。部议降调。系属私罪。该督辄藉晓畅营伍为词。奏请留省差遣。实属冒昧。两广水陆各营。人材不乏。如果该督留心训练。足资差委。何必以获咎之员。违例奏留。邓廷桢著严行申饬。所请不准行。　　

○又谕、苏勒芳阿等奏参、协领亏空库项。畏罪逃匿。并现已自行投回各一摺。此案广州驻防掌理右司关防协领海明、亏短库项至一万七千六百余两之多。及闻知委员盘查。又复畏罪逃匿。实属目无法纪。现已自行投回。著先行革职销除旗档。交苏勒芳阿、邓廷桢、提同应质人等。悉心研鞫。确切究办。正白旗满洲佐领讷尔金、正红旗满洲佐领阿青阿、正红旗满洲防御广太、镶白旗满洲防御达淩阿、正红旗汉军防御朱元鉴、有无通同分盗情弊。俱著暂行解任。交苏勒芳阿、邓廷桢、逐加研讯。务得确情。分别定拟具奏。至苏勒芳阿、伦忠、自请严议之处。著俟定案时再降谕旨。该部知道。　　

○谕军机大臣等、本日据毓书奏、现在查办哈萨克伊扎噶土带领多户复入乌梁海情形一摺。哈萨克私越开齐。入乌梁海潜居。上年经富呢扬阿派员会同塔尔巴哈台委员、及乌梁海官兵、前往驱逐。伊扎噶土带领六百余户。藉词推诿。不肯搬移。复经富呢扬阿调取土尔扈特、乌梁海、二处官兵弹压催逐出境。兹据毓书奏称、伊扎噶土带领数百余户哈萨克。于本年三月二十二日夜间。复渡博尔济河。在乌尔图布拉克地方潜居。抗拒不移。伊扎噶土不过一梗顽哈萨克。即所带数百余户。人数无多。毓书惟当严切晓谕。驱逐出境。一面知会塔尔巴哈台、乌梁海、会同弹压。傥仍抗拒不遵。自当示之以威。但须体察情形。妥为办理。如控制失宜。或致激成事变。惟毓书是问。将此谕令知之。　　

○又谕、据内务府奏称、本年薓斤。应照例发交两淮等处变价。此项银两。支应各款。协济办公。历年俱有成案。断不容稍有短绌。查两淮变价薓斤。自嘉庆十二年起。每两递有加增。惟鹾务情形。今昔不同。自应量加体恤。著该督体察酌量。傥准其仍照嘉庆十二年以前交价。该商等是否能照数交纳。年清年款。不致延宕迟逾。有误例限。著陶澍即行查明。据实具奏。将此谕令知之。　　

○以贵州大定协副将赵浩、为广东南韶连镇总兵官。　　

○乙酉。孝诚仁皇后忌辰。遣官祭景陵。　　

○谕内阁、嵩溥奏、研讯控案。查出贿嘱各情。请暂行革审一摺。翁牛特旗镇国公桑噶巴拉、著暂行革去公爵。交嵩溥提同案内人证。彻底根究。该衙门知道。寻奏、贿嘱承审司员。系护卫济克默特起意。桑噶巴拉询不知情。所控扎萨克郡王二十八款。研审皆虚。惟系听从济克默特教诱。且被毕什勒图诈索不甘。可否开复公爵。交理藩院严加议处。翁牛特扎萨克郡王喇特纳济哩第、失察梅楞毕什勒图乘机诈取。应请一并交理藩院严加议处。已革护卫济克默特诱主犯法。请发往乌里雅苏台充当苦差。毕什勒图婪赃舞文。请革去梅楞。发往乌噜木齐充当苦差。下理藩院议。寻议、桑噶巴拉请革去公爵。毋庸开复。喇特纳济哩第应罚扎萨克俸四年。余均如所议。从之。　　

○丙戌。上诣绮春园问皇太后安。　　

○谕内阁、前据给事中常大淳奏参、河南睢州吏目孙联辉、声名狼籍。贪婪不法各款。当降旨交桂良查明参办。兹据该抚奏称、该州额徵活税。向俱饬委吏目代徵。相沿已久。并无落地税名目。其悬挂木牌。系为贸易人等便于投税起见。惟以现任吏目。辄与盐商霍均选交易往来。实属不知检束。孙联辉著即革职。该部知道。　　

○河南巡抚桂良覆奏、归德府捻匪陈方等逞凶扰害情形。并请嗣后严立科条。从重问拟。得旨、桂良奏、审明捻匪结夥讹抢。谋杀差役各确情。按例定拟一摺。著刑部速议具奏。至该省归德府属。嗣后遇有凶徒结夥持械之案。该抚请严定科条。照南阳等府州定例惩办。著该部核议具奏。寻奏、陈方抢夺妇女。起意谋杀捕役。例应斩决。传首犯事地方示众。以昭炯戒。再该抚奏称、归德府民情犷悍。请照南阳汝宁陈州光州棍徒例一体惩办。应如所请、嗣后归德府凶徒结夥三人以上。但有一人持械伤人。除实犯死罪外。其余不分首从。改发极边足四千里充军。如聚众至十人以上。执持器械。无论曾否伤人。应不分首从。改发云贵两广极边烟瘴充军。俟下届修例时。纂入例册。永远遵行。从之。　　

○以四川芦山县汉平襄侯姜维祠祈祷灵应。列入祀典。从总督鄂山请也。　　

○除甘肃平罗县水冲地三顷三十八亩有奇额赋。　　

○丁亥。上诣大高殿行礼。　　

○还宫。　　

○授一甲一名进士林鸿年、为翰林院修撰。二名何冠英、三名苏敬衡、为翰林院编修。　　

○命大学士阮元、协办大学士吏部尚书穆彰阿、教习庶吉士。　　

○以夏至祭地于方泽。自是日始。斋戒三日。　　

○戊子。谕内阁、本日引见新进士。内正白旗满洲进士庆廉一名。形同残废。步履甚艰。因思我朝录用旗员。首重骑射。八旗士子应试。必先试以骑射。合式者方准入场。此乃一定之例。不可废者也。庆廉既有残疾。岂能考试马步箭。适据御史永桐奏、请饬查核实等语。著兵部查明派出监射之王大臣。如何定为合式。准其会试之处。秉公据实具奏。并著监试王大臣及咨送考试之正白旗满洲都统等明白回奏。　　

○又谕、御史刘梦兰奏、州县经徵钱粮。请责成道府严饬随徵随解。以杜亏那一摺。各直省州县属库。向无封贮银款。其上下忙徵收钱粮。除存留俸工役食外。例应尽徵尽解。不准丝毫存贮。若如该御史所奏、近年外省参追银款。动至盈千累万。总由差务供应繁多。加以平日不知节省。那垫应用。该上司冀其弥补。不即举发。迨至万难弥缝。乃成参案。虽查封备抵。而所抄者在寓不过破旧衣服。在籍不过零星房产。其以官为家者。房产全无。祇取族邻甘结一纸了事等语。各省钱粮银款。国帑攸关。岂容州县官任意亏缺。与其惩之于既事之后。不若防之于未事之先。著各督抚转饬各该道府、于所属州县钱粮启徵以后。按限亲提串根红簿。查明已徵若干。内应存留若干。起运若干。先尽起运。后尽存留。催令陆续具批。随徵随解。不准丝毫存贮属库。其不作分数钱粮。州县无考成可顾。更当严催批解。该上司等尤应以俭率属。公事过境。务须严束家丁。毋任挑斥供应。更不得强荐幕友。轻派委员。及并非乐输、勒派摊捐等弊。至常平仓谷。出陈易新。粜价例应即行解司。俟买补日赴司请领。尤当遴委妥员。会同本管府州盘查结报。毋得通同徇隐。上司因公过境。仍当不时抽查。傥有前弊。严参惩办。庶仓储充裕。不至有名无实也。将此通谕知之。　　

○谕军机大臣等、前据讷尔经额奏、镇筸兵丁挟借滋事。派往查办之参将苏清阿、千总段芝兰、被贼凶砍多伤。本日据裕泰奏称、苏清阿已于四月初四日身死。殊堪骇异。苏清阿系武职大员。奉差在外。寓所自必严肃。何致有贼匪突入。将其砍伤。现据附近各属禀报、风闻苏清阿系被该处兵丁砍伤。显有因该参将查办认真。逞凶戕害情事。亟应严行惩治。以儆凶暴而靖边隅。著该督仍遵前旨。迅即查明该参将惨遭毒害。是否因访拏首犯。不肯迁就。并无激变情节。其受伤致死。系何部位。行凶要犯。的系何人。务即确切访查。一面据实具奏。一面严饬所属。将此次逞凶各犯。密速查拏。按律从严惩办。若任其逃匿。惟该督是问。不可视为泛常。懔之。将此谕令知之。　　

○以翰林院侍读学士德诚、为詹事府詹事。　　

○己丑。谕内阁、凯音布等奏、两淮交牧群息银。请饬催解一摺。两淮生息银两。系充察哈尔三旗牧群之用。刻不可缓。该处无款可筹。尤当按期解交。以符定限。乃屡经饬令清款。仍未按年解交。实属延玩。著陶澍迅将道光十四十五两年应解息银。照数迅速解交。其本年应解十七年之款。仍著于本年冬季解到。以资办公。不准再有延宕。　　

○引见新科进士。得旨、一甲三名林鸿年、何冠英、苏敬衡、业经授职外。张锡庚李汝峤、王发桂、彭以竺、翁祖烈、梁敬事、徐士谷、何绍基、徐文藻、赵楫、梁同新、李道生、刘淓、丁楚玉、孔庆鍸、杨能格、沈兆霖、路慎庄、胡林翼、庄俊元、吕佺孙、刘映丹、樊肇新、谢荣埭、徐之铭、宗室和淳、郭世亨、李本仁、蔡振武、方俊、徐瀛、毓检、江绍仪、王遹昭、翟松、杨天柱、苏学健、慧成梁瀚、俱著改为翰林院庶吉士。赵坦、周源绪、彭久余、温文禾、江健、林懋勋、朱德澄、庄缙度、夏子龄、高熊梦、黄玉阶、翁孝浚、路璋、冯志沂、伍浚祥、朱城、李清凤、黄绍芳、梅棠、孔继鑅、王启曾唐李杜、曹兴仁、黄孟鸿、祝祜、韦坦、张春育、孙瑞龄、朱为霖、宗室荣棻、周毓桂、承龄、韦杰生、斌桐、乔松年、俱著分部学习。熊浦云、徐荣、刘维禧、许师喜、罗洪赓、罗凤仪、李学殖、徐廉锷、詹景钟、吴步韩、陆以湉、王允灌、温鹏翀、蔡五辰、董用威、陈模、孙曰庠、严圻、谢云华、徐方杰、黄士箕、姚禄龄、陈守中、胡馨、朱文涟、潘政举、张舒翘、梁述孔、谢本嵩、罗源一、李藻、陈信民、许源、沈衍庆、许晖藻、刘澐、李延福、音德布、陈昂、陈宽、牟衍騋、周沐润、何名儒、韩象鼎、孙家良、黄鹏奋、杨廷冕、吴文藻、郭绍曾、张棣、石凤扬、郑凤鸣、余思诏、丁云章、余遂生、盛元、李光钺、史朴、卢昌辅、敖右贤、韦逢甲、陈汝钰、张兆熊、杨迺实、张树德、崔敬修、李毓馨、俞汝本、吴华淳、谢克一、朱懋勋、唐盛、张雨田、张枚、李铄、周潞、萧秀棠、俱著交吏部掣签分发各省。以知县即用。余著归班铨选。　　

○庚寅。夏至。祭地于方泽。上亲诣行礼。
  </div>
  <div class="pagination">
   <a href="清实录道光朝实录_page493.html">
    上一页
   </a>
   <span>
    ...
   </span>
   <a href="清实录道光朝实录_page489.html">
    489
   </a>
   <a href="清实录道光朝实录_page490.html">
    490
   </a>
   <a href="清实录道光朝实录_page491.html">
    491
   </a>
   <a href="清实录道光朝实录_page492.html">
    492
   </a>
   <a href="清实录道光朝实录_page493.html">
    493
   </a>
   <span class="current-page">
    494
   </span>
   <a href="清实录道光朝实录_page495.html">
    495
   </a>
   <a href="清实录道光朝实录_page496.html">
    496
   </a>
   <a href="清实录道光朝实录_page497.html">
    497
   </a>
   <a href="清实录道光朝实录_page498.html">
    498
   </a>
   <a href="清实录道光朝实录_page499.html">
    499
   </a>
   <span>
    ...
   </span>
   <a href="清实录道光朝实录_page495.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
