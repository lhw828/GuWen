<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 796 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 796 页/共 848 页
  </h1>
  <div class="content">
   ○以乌里雅苏台参赞大臣麟魁、为礼部右侍郎。　　

○命御前侍卫镶蓝旗护军统领珠勒亨、二等侍卫德冲额、驰往军营。随同定西将军布彦泰督兵剿办。　　

○命陕西按察使严良训、甘肃镇迪道明谊、办理粮台事务。　　

○乙丑。谕军机大臣等、喀什噶尔回匪滋事。昨已明降谕旨。授布彦泰为定西将军。奕山为参赞大臣。并指示机宜。所有关防二颗。本日由六百里颁发。该将军等即行祗领。迅速带兵前往剿办。无误事机。惟吉明所调阿克苏兵三百名。乌什兵三百名。土尔扈特兵一千五百名。皆距该城较远。各守地方。均关紧要。且各该城防兵。本属无多。分兵往援。是否能期得力。该将军等务须体察情形。或照数调拨。或另行更调。斟酌尽善。务使官兵布置得宜。以一当百。其应如何调遣之处。著一面举行。一面具奏。毋稍拘泥迟延。是为至要。将此由六百里谕令知之。　　

○又谕、本日据吉明等奏、回匪围困喀什噶尔城垣。现由伊犁等处。咨调官兵。速往应援等语。览奏均悉。回匪肆扰。胆敢围困城垣。该大臣等现已由伊犁等处。调兵救援。贼匪诡谲多端。傥有隙可乘。自当不失机会。分路兜剿。但不可中其奸计。若贼匪猖獗。众寡不敌。该大臣等、务须持以镇静。以待大兵。切不可轻举妄动。至吉明所调土尔扈特兵一千五百名。阿克苏乌什兵各三百名。是否能期得力。已饬布彦泰等察看情形。酌量分别办理矣。将此由六百里谕令知之。　　

○又谕、本日据开明阿等奏、七里河兵败。退回城内。已飞咨伊犁调兵救援。并请饬派大兵进剿等语。回匪肆扰。该将军参赞等接奉谕旨。自必迅速进剿。立殄□＜?麻骨＞。吉明等为中权扼要。亦必首尾接应。该大臣等惟当激励兵民。竭力固守。不可轻举妄动。俟救援一到。声势震慑。或可立解重围。至该大臣等自请先行交部严议治罪之处。著俟事竣后。再降谕旨。将此由六百里谕令知之。　　

○以礼部尚书保昌、兼署兵部尚书。工部左侍郎阿灵阿、署管理户部三库事。户部左侍郎柏葰、署教习庶吉士。　　

○以吏部尚书恩桂、管上驷院事。吏部右侍郎福济、管武英殿事。　　

○以御前头等侍卫希凌阿、署武备院卿。　　

○以镶黄旗蒙古副都统德顺、署镶蓝旗护军统领。　　

○以镶黄旗汉军都统春山、兼署镶蓝旗汉军都统。　　

○赏前任马兰镇总兵官善焘、副都统衔。为乌里雅苏台参赞大臣。　　

○以叶尔羌帮办大臣吉明、署参赞大臣。阿克苏办事大臣舒兴阿、署叶尔羌帮办大臣。　　

○丙寅。谕内阁、杨殿邦奏、请饬豫筹备拨章程等语。向来粮船挽入直隶境内。间用例设拨船接拨。本年水涸异常。拨船不敷。若在安陵一带。觅雇民船。又属不易。现在权宜之计。饬令山东各拨船、接拨前进。以期无误。傥嗣后沿河州县。恃有此举。于备拨穵浅一切要务。视为缓图。殊非慎重办公之道。著讷尔经额先事筹画。妥立章程。严饬沿河各州县谕以转瞬新漕届临务须实力备办。毋得援此次山东接拨之案。任意推诿。以速漕运而杜流弊。　　

○谕军机大臣等、李星沅奏、整顿洋面捕务等语。水师弁兵按月巡哨。近多视为具文。即或出洋巡捕。往往虚报邀功。或云击碎盗船几只。或云轰毙盗匪多名。且动以人船俱沉没无踪为词。海面迷漫。大抵望洋而叹。从何查验。该督嗣后总须严饬水陆各营将弁。不分海嵎海面。如有盗匪。立即分投合捕。四面兜拏。以绝根株。至该督所称海嵎窝顿须清。海岸接济须断。以及生捦盗犯。总以起获盗赃为凭。果能照此核实认真办理。何患海洋不靖。但不可徒托空言。铺张过盛。须于引古证今之中。渐有起敝救衰之效。朕实有厚望焉。勉之。将此谕令知之。　　

○又谕、昨据吉明等奏、贼匪围困喀什噶尔城垣已有旨谕令该大臣等、持以镇静。以待大兵。并明降谕旨。令吉明署叶尔羌参赞大臣。舒兴阿署帮办大臣矣。本日据吉明奏到、贼匪入卡滋扰喀什噶尔。派兵堵御情形一摺。又片奏、该城料理守具。拟探明路径。派兵前往夹击等语。览奏均悉。此摺乃系七月二十六日以前情事。现在军营局面。自有变更。难以悬揣。该大臣等惟当相机应援。不可顾此失彼。傥本城距敌甚近。不免为贼所窥伺。则惟有督饬将弁兵丁等严守要隘。竭力防堵。固保城池。毋稍疏失。至该城回民众多。恐有风鹤之警。尤宜加意安辑。毋失其心。是为至要。将此由四百里谕令知之。　　

○又谕、连日据布彦泰、吉明、开明阿等驰奏、贼匪围困喀什噶尔城垣。本日据扎拉芬泰奏、派兵前往应援并阿克苏调兵防堵一摺。又片奏、阿克苏卡内外安静等语。览奏均悉。喀什噶尔城垣被困。已命将调兵前往剿办。自可速就肃清。惟大兵兼程前进。有需时日。阿克苏为扼要咽喉地方。傥防守稍疏。所关匪浅。该大臣现已明白晓谕回子。令其安心度日。不可疑忌张皇。并调兵防堵。著即严饬该将弁兵丁等、于紧要处所。昼夜巡查。认真防堵。毋稍疏懈。该大臣务当固守藩篱。加意安抚回民。毋失其心。是为至要。将此由四百里谕令知之。　　

○两江总督李星沅奏、遵筹泖湖设防情形。得旨、总期缓急可恃。切忌妄作聪明。掉弄笔头。终无实济也。懔之勉之。又奏、所辖七镇各总兵决胜揆机。未能深信。得旨、各镇若不得人。卿亦劳而无益。必当随时甄核。如有可用者。何妨密奏。　　

○江苏巡抚陆建瀛奏、江海关徵收夷税。请分作两季报解。下部知之。　　

○拨陕西、甘肃、河东、两淮、山西库存银、共一百万两。解往甘肃粮台。以备军需。　　

○修筑湖北安陆府滨临襄河堤塍。从总督裕泰请也。　　

○贷江宁京口驻防修理官署兵房俸饷银。　　

○丁卯。上诣黑龙潭神祠拈香。　　

○谕内阁、庆锡奏、请将失察延烧树株之营弁。分别降补议处一摺。桃花寺行宫西南官山树株。因民人果金贵、燎稗失火。延烧多株。所有失察之桃花寺专汛蓟州营经制外委张毓和、著降为马兵。以示惩儆。代理蓟州营都司事千总王庆、亦有应得之咎。著交部照例议处。果金贵、著解交蓟州知州。先行管押。由讷尔经额遴员前往。研讯失火确情。将应得罪名。照例定拟具奏。寻奏、该犯实因燎稗遇风。失火延烧。虽讯无别情。非寻常疏忽可比。按律问拟杖徒。从之。　　

○谕军机大臣等、寄谕定西将军布彦泰等。现在回匪滋扰。屡寄谕旨。指示机宜。本日据萨迎阿等奏、已派兵交奕山督同由冰岭一带至阿克苏。俟各处兵有先到者。即带领前进等语。贼匪围城肆扰。非痛加剿办。不足示惩。该将军接奉前旨。自已调度齐备。著即带兵迅速前进。与奕山会合。商同督剿。务使一鼓歼捦。毋致延蔓。至附近各处。有应豫为准备之处。均著该将军等酌量情形。相机筹画。毋得临事掣肘。现在贼势如何。及如何分合剿办之处。随时奏闻。以慰朕念。将此由六百里谕令知之。　　

○又谕、前因回疆安集延贼匪出扰。被剿出卡。即有旨谕知萨迎阿等、傥遇匪徒煽动。必须派兵。即一面调派。一面奏闻。旋经布彦泰驰奏、贼匪围困喀什噶尔城垣。即明降谕旨。将布彦泰授为定西将军。奕山作为参赞大臣。带兵前往督剿。设立粮台。接应后路。并谕知吉明、开明阿、扎拉芬泰等、固守藩篱。以待大兵矣。本日据萨迎阿等奏、派兵前往应援一摺。又另片奏、派员带领土尔扈特、乌噜木齐官兵前往等语。所办甚好。正与朕前降谕旨一面派兵一面奏闻之意相合。该将军现已派兵分作三起启程。奕山督同由冰岭一带前进。自可迅抵该处。立殄□＜?麻骨＞。伊犁地方。事事均关紧要。该将军惟当镇静弹压。随时尽心筹画。遥为策应。务臻周密。是为至要。至乌噜木齐提督成玉、已带兵前往。其提督印务。即著惟勤就近兼署。将此由六百里各谕令知之。　　

○两江总督李星沅奏、江宁省城义仓。添建仓廒。请动用捐赈余息银。买谷以资储备。从之。　　

○以故奉国将军载铻子溥芳袭职。　　

○戊辰。上诣绮春园问皇太后安。　　

○遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、琦善等奏、请变通唐古特番目兵丁、操练技艺一摺。西藏设立番兵。前于道光二十一年间。将刀矛一项裁撤。现据该督等查明。该弁兵近来熟习刀矛。可期得力。著照所请、嗣后番兵三千名。准其以鸟枪刀矛各五成。分别挑选。其该管弁目。亦著照额选拔。施放炮位。即于鸟枪兵丁中。择人兼习。遇春秋操演。即照现习阵势。另呈该大臣阅看。所有旧设木弓竹箭一项。著即裁撤。　　

○谕军机大臣等、琦善等奏、据廓尔喀国王之子禀称、拣派噶箕等、呈进贡物。及该嗣王袭爵缘由一摺。又另片查开廓尔喀王、向蒙赏给宝石顶带成案。览奏均悉。廓尔喀国王之子。已遵伊父印书袭爵。现在拣派噶箕、呈进贡物。足见恭顺输忱。惟据称尚有面禀苦楚。求祈教导之事。难保别无妄渎。既据该督等颁给檄谕。俟该噶箕等到藏时。即当晓以大义。杜其妄念。如别无要求。著即宣示恩旨。赏给该嗣王宝石顶带。令其恪守藩服。断不可别生枝节。是为至要。又另摺奏、唐古特僧俗具禀、额鲁特弁兵。屡次不法。公恳带领番兵剿除。现在酌量办理等语。额鲁特屡次妄为。据朗噶等面禀。商谋抗拒者。不过十余人。此外多系惑于邪说。被胁勉从。尚无出巢焚掳逆迹。该督等惟当随时察看情形。设法晓谕。如党羽渐散。该奸匪等仍不投出。或带兵缉拏。或责令缚献。务须相机妥办。切勿激生事端。琦善现赴四川总督新任。所有此二案应行酌办之处。并著斌良等一面筹画。一面飞商琦善。总期意见相同。以绥藩封而靖边圉。将此由四百里各谕令知之。寻斌良等奏、查此次廓尔喀嗣王遣使纳贡。甚属恭谨。并无意外干求。奉旨俟该噶箕到藏时。晓以大义。兹该噶箕早已赴京。无从宣示。至赏给该嗣王宝石顶带一节。现在飞商琦善。总期意见相同。再行具奏。至唐古特僧俗具禀额鲁特不法。欲恳带领番兵剿除一案。前与琦善面商。额鲁特抗拒者不过十余人。既经晓谕。党羽已散。若操之太急。恐致激成事端。随将噶玛顿住等拟罪。先行奏结。其惑于邪说商谋抗拒之策垫仁侵等六犯。业据额鲁特固山达等拏获。按夷例定拟遣发。续经具奏结案。现在额鲁特已遵檄谕愿出马队。唐古特僧俗等各已悦服。愿照旧例按季给予粮饷。现在均极安静。报闻。　　

○调杭州将军奕兴、为盛京将军。盛京将军奕湘、为杭州将军。　　

○己巳。世宗宪皇帝忌辰。遣官祭泰陵。　　

○上诣安佑宫行礼。　　

○两江总督李星沅等奏、口□佛＜?口兰＞哂国夷目。由广东带领兵船二只。欲赴通商五口。查看贸易情形。旋于朝鲜境内遭风。即由彼带兵回粤。其到口兵丁。亦未上岸。当经犒给以示怀柔。报闻。　　

○以文报络绎。暂添乌沙克他尔、库木什阿哈玛、腰站两处。每站兵六名。马十匹。从喀喇沙尔办事大臣舒精阿请也。　　

○庚午。谕内阁、前派出承修悫惠皇贵妃园寝飨殿工程。著仍派倭什讷、会同张芾、敬谨修理。无庸另派。　　

○谕军机大臣等、吴文镕奏、拏获教犯会匪。提省审办一摺。所办好。江西南安赣州两府地方。界连湖南广东福建。每有匪徒习教拜会传徒等事。甚或纠众图劫。为害地方。更难保无另有不轨重情。必应严密捦拏。彻底根究。以期净绝根株。著该抚督同臬司、先将现获各犯。严行讯办。该犯楚潮泗等、供止吃斋敛钱。断难凭信。所供拜湖南人王成金为师习教。并谢词华等、结盟拜会。胆敢聚众。希图夺犯。尤属不法已极。务即飞咨湖南。一体饬属严拏。研究确情。核实惩办。至已获案人犯。必应多方详鞫。毋令任意狡饰。致有不实不尽。在逃各逸犯。著即通饬各属。并咨会邻封。毋分畛域。一体严密摉拏。务期悉数就获。不留余孽。是为至要。将此谕令知之。　　

○又谕、本日据吉明等奏、探报英吉沙尔、现有贼匪扑近城垣。两城文报阻塞。现催官兵驰往援应。又德全奏、阿克苏檄调官兵。派往接应。并酌留乌噜木齐征兵。又钟翔等奏、乌什派往喀什噶尔官兵。未能足数各一摺。并据吉明、德全等、各片奏调兵情形。及借拨经费各等语。览奏均悉。吉明等现已探悉贼匪扑近英吉沙尔城垣。致两城文报不通。且该处城小兵单。自应派兵速往救援。惟据该署参赞等片奏、前经奏请将应换回营官兵。暂留备调。计陆续到齐。共有四千五百余名。合之伊犁等处、咨调官兵五千数百名。统计已有一万余名。拟即飞咨布彦泰。毋庸再行调拨。并行知距关较近之甘州凉州肃州各营。豫为挑兵备调等语。兵贵精而不贵多。著布彦泰、奕山、悉心酌核。如所调足敷防剿。即毋庸多拨出关。以节糜费。至库车乌什两处。地本蕞尔。兵力尤单。恐有顾此失彼之虞。现据德全及钟翔等奏称、各派兵一二百名。驰赴应援。存城官兵无多。著该将军等于大兵云集之时。察看情形。正恐得力不在此一二百名。否则徒资蹂躏。自以撤回各归本城。严密防守为是。其前经调赴喀什噶尔之土尔扈特兵一千五百名。如果不能得力。亦即酌量撤回。现计各处官兵。将次到齐。趁此回匪散处。攻剿较易。且伊犁兵素称劲勇。分击合击。出奇制胜。不难一鼓作气。尽数歼除。该将军等务当督饬将弁。谋勇兼施。迅速奏功。俾免蔓延。是为至要。至德全片奏、仿照成案。由哈密先行借拨库贮二十八年经费银五千两。即将库车经费。改解哈密归款。著准其办理。将此由六百里各谕令知之。　　

○辛未。遣官祭贤良祠。　　

○谕内阁、给事中胡元博奏、仓务懈弛一摺。著仓场侍郎、按照摺内情形。查明据实参奏。北新仓如此废弛。各仓恐亦不免。著该侍郎派员稽查。其应如何严定章程之处。并著妥议具奏。寻奏、查北新仓监督耆龄、于值班时。因米车未到。暂回公寓。尚非旷误职守。惟仓门洞开。无人约束。究属疏漏。至稽查各仓。向来立有章程。日久怠生。不无疏漏。应请嗣后遇收放米石时。所用人夫。添给腰牌。于入仓时按名散放。出仓时照数缴还。令铺军带领。毋许擅离。以就约束。仍责令各该监督、在仓内妥为照料。不得乘间出仓。书吏花户人等。不准一时旷误。并随时派员稽查。或亲往查察。傥有怠惰偷安情事。立即从严参办。得旨、耆龄著交部议处。嗣后该侍郎等、务当派员随时稽查各仓。无稍疏懈。　　

○谕军机大臣等、舒伦保等奏、接准布彦泰飞咨。挑选弁兵。请旨派往一摺。据称西路回匪滋事。该处进兵较近。现准咨调。当即挑选官二十员。精壮兵丁五百名。应需器械马匹。均已豫办齐备。并据该将军等自称、均经屡次出师。愿图报效等语。所奏可嘉。现在攻剿回匪。已由伊犁等处、调兵一万余名。将来应否添调。著该将军等挑备齐全。候旨遵行。并著飞咨布彦泰、奕山知悉。将此谕令知之。　　

○拨山西司库银五十万两。解往甘肃。以备军需。　　

○壬申。谕内阁、兵部奏、台站接递紧要奏摺。迟误日时。请旨饬查等语。筹办军务之时。遇有紧要摺报。必须迅速驰递。兹据该部奏称、本月二十三日。接到喀喇沙尔办事大臣舒精阿五百里奏摺。并署叶尔羌参赞大臣吉明等六百里奏摺。核对传牌时刻。竟有迟至二日三日之久。未将阻滞声明结报。又传牌尾单破烂。未注时刻。均属玩误。著直隶山西甘肃陕西各督抚、及新疆经过各城大臣。按站查明。系何处迟误。指名参奏。以重邮政而肃军务。　　

○又谕、乔用迁奏、在籍道员被控各款。请暂行革职提审一摺。贵州在籍前任道员刘晸昌、因与小功服叔债务涉讼。辄肆辱骂。牵涉地方公事。希图挟制。并藉端挟嫌纠众。将人房屋打毁。种种滋事。如果属实。殊属不知安分。前任广东南韶连道刘晸昌、著即行革职。并将附和滋事之生监陈秉乾等、一并咨革。交该抚提同全案人证。研讯确情。秉公究办。　　

○谕军机大臣等、本日据布彦泰驰奏、筹饷解往关外备支。并停调口内援兵一摺。又据萨迎阿等奏、援兵分起起程。并请拨甘肃省库贮新疆备用银两各一摺。又片奏、伊犁不能再拨官兵。并阿克苏安设粮台。请调大臣会同办理。及派废员办理文案各等语。览奏均悉。此次回匪滋事。关外调留各兵。既已足敷防剿。关内之兵。著布彦泰、奕山、酌量停止调遣。布彦泰接奉颁发定西将军印信后。谅已星速驰赴肃州。探察贼势如何。如仍旧猖獗。即速出关进剿。无稍迟延。傥贼众已散。或仅止分窜各卡。肆行抢掠。并无他意。则关外之兵。尽足摉捕。该将军即著暂驻肃州。察看情形。居中策应。伊犁官兵及遣勇、现已分作五起。陆续起程。又飞咨乌噜木齐、于前调满汉官兵一千五百名外。再行挑派满汉官兵一千名。赶紧续进。奕山早已起程。由阿克苏直赴叶尔羌。著即迅速督兵进剿。趁势扑灭。道途遥远。若拘泥与布彦泰相商后。始行办理。岂不坐失事机耶。至伊犁官兵。不能多拨。所见甚是。著毋庸再拨。再萨迎阿等、筹拨甘省库贮新疆备用银一百万两。现经布彦泰奏称、原款所存无几。另筹别款。凑足二十万两。解往备拨。并飞咨陕西山西两省。各筹拨银五十万两。昨已有旨。将山西拨银五十万两。交杨以增存贮。以备不虞。至陕西省应拨之项。或已在所拨之内。或杨以增业经酌量带往。均俟确有准数。再行奏明。报部核算。该将军等于各款解到时。务须加意撙节。毋得稍有虚糜。傥贼众已散。即撤粮台。尤不得任听劣员任意铺张。滥行销算。至阿克苏安设粮台。必须妥员经理。著派海枚前往。会同该处官员办理。并准其派令已革驻藏大臣孟保等、前往阿克苏。随同襄办。其所请将已革知县刘光斗等、留伊犁办理文案。并将已革副指挥王莹等、由奕山带往行营帮办之处。均准其派办。将此由六百里各谕令知之。　　

○以甘肃安肃道云麟、为按察使。　　

○赏休致宁古塔副都统乌尔德善全俸。
  </div>
  <div class="pagination">
   <a href="清实录道光朝实录_page795.html">
    上一页
   </a>
   <span>
    ...
   </span>
   <a href="清实录道光朝实录_page791.html">
    791
   </a>
   <a href="清实录道光朝实录_page792.html">
    792
   </a>
   <a href="清实录道光朝实录_page793.html">
    793
   </a>
   <a href="清实录道光朝实录_page794.html">
    794
   </a>
   <a href="清实录道光朝实录_page795.html">
    795
   </a>
   <span class="current-page">
    796
   </span>
   <a href="清实录道光朝实录_page797.html">
    797
   </a>
   <a href="清实录道光朝实录_page798.html">
    798
   </a>
   <a href="清实录道光朝实录_page799.html">
    799
   </a>
   <a href="清实录道光朝实录_page800.html">
    800
   </a>
   <a href="清实录道光朝实录_page801.html">
    801
   </a>
   <span>
    ...
   </span>
   <a href="清实录道光朝实录_page797.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
