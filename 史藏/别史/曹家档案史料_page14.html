<!DOCTYPE html>
<html>
<head>
    <meta charset="UTF-8">
    <title>曹家档案史料 - 第 14 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>曹家档案史料 - 第 14 页/共 36 页</h1>
    <div class="content">康熙四十七年七月 
　　管理苏州织造．大理寺卿兼巡视两淮盐课监察御史臣李煦谨奏：恭请万岁万安。 
　　窃臣煦职守之重，不获趋赴行在扈驾随从，而犬马之诚，寸丹时深瞻恋，谨具摺恭请圣安。 
　　再，臣煦与前盐臣曹寅、盐法道臣李斯?，同捐银二万两赴江西、湖广二省买米；又商人江楚吉等于卖盐之银，每十两用一两买米，俱来江南平粜。特具摺奏闻。奉批：此法甚善，惟恐有一图利之意，即反为不美矣。 
　　伏读御批，仰见睿虑周详，爱民如子。而目下各处禁米出境，以故所买之米，尚末到来。俟运到江南，臣煦等惟凛遵训旨，平粜百姓，不敢求利，以仰体圣心也。 
　　扬州七月初八、初十、十一、十二连日狂风大雨，水势骤长，低田淹没。十三日以来，幸天气晴明，无复雨意，可望水退而田禾尚不至有害。理合并奏以闻。苏、扬六月晴雨册进呈，伏乞圣鉴。 

朱批：知道了。 

[宫中．李煦奏摺] 
八十四 曹寅奏谢授巡视两淮盐课恩摺 

康熙四十七年九月初一日 
　　江宁织造．通政使司通政使臣曹寅谨奏：恭请圣安。 
　　臣于八月廿五日接阅邸抄，伏蒙圣恩，复差臣巡视两淮盐课。闻命之下，不胜感悚，谨设香案，望阙叩头谢恩讫。窃念臣系包衣下贱，过蒙皇恩优渥，淮盐重寄，三任于兹。未能报答高厚于万一。惟有益加惕励，矢公矢慎，以仰副皇上简任之至意而已。谨先具摺恭谢天恩。 
　　近日江宁米价已贱，细米每石一两二三钱不等，粗米一两。江南全省太平无事，闾闫百姓，皆安生乐业，感颂皇仁。 
　　所有晴雨录，自七月十六日起，至八月三十日止，理合一并启奏。伏乞圣鉴。 

朱批：知道了。 

八十五 八贝勒等奏查报讯问曹寅李煦家人等取付款项情形摺 

康熙四十七年九月二十三日 
　　据讯问曹寅之家人黑子，回称：四十四年，由我主人曹寅那里，取银二万两，四十六年，取银二万两，皆交给灵普了。听说去南省时，取了银一万两，不知交给了谁。又，每月给戏子、工匠等银两，自四十四年三月起，至四十七年九月止，共银二千九百零四两，都交给他们本人了。由曹寅那里，取银共五万二千九百零四两。又讯问李煦之家人蒋德，回称：四十五年，由我主人李煦那里，取银二万两，交给灵普了。听说去南省时，取银一万两，不知交给了谁。又，每月给戏子、工匠等银两，自四十五年三月起，至四十七年九月止，共银二千八百五十六两，都交给他们本人了。由李煦那里，取银共三万二千八百五十六两。由两家总共取银八万五千七百六十两中，除给戏子、工匠之五千七百六十两，既皆照给本人，可以不查外，将交给灵普之八万两，讯问灵普，回称：曹寅、李煦送来之银两，我皆交给太监郑启、高三卞了。又问郑启，同称；我不知道，此银高三卞、邓桢知道。又问邓桢、高三卞，回称：各处用银四万两，记有账目。又交广储司收存二万两等语。再，去南省时所取之银二万两，既然曹寅、李煦之家人不知交付何处，请俟曹寅、李煦晋京时，问明交给何人，另行具奏。等因缮摺。 
　　康熙四十七年九月二十三日，八贝勒、内务府总管赫奕、暑内务府总管尚志杰、郎中海章具奏。 
　　奉旨：依议。钦此。 

[译自内务府满文奏销档] 
八十六 江宁织造曹寅奏闻悉十八阿哥薨逝及异常之变摺[注] 

康熙四十七年九月二十五日 
　　江宁织造．通政使司通政使臣曹寅谨奏：恭请圣安。 
　　臣于本月二十二日得邸报闻十八阿哥薨逝，续又闻异常之变，臣身系家奴，即宜星驰北赴，诚恐动骇耳目，反致不便。二十二日以来民间稍稍闻知，皆缎布两行脚力上下之故。将军总督严禁盗贼，目下江南太平无事，米价已贱。伏乞皇上少宽圣怀。臣寅不胜激切瞻仰之至。 

朱批：知道了。 
[注]：此摺内所称之“异常之变”，当系指康熙废其太子允（礻乃）一事。现将康熙实录内有关记载摘录以备参考。 
　　“康熙四十七年，戊子，九月，甲戌，朔。上驻跸鹫和洛。乙亥，谕扈从诸大臣等：自十八阿哥患病以来，朕冀其痊愈，昼夜疗治，今又变症，谅已无济。…是日上驻跸布尔哈苏台。……。丁丑，上召诸王大臣、侍卫、文武官员等齐集行宫前，命皇太子允（礻乃）跪。上垂涕谕日：朕承太祖、太宗、世祖弘业，四十八年于兹，兢兢业业，轸恤臣工，惠养百姓，惟以治安天下为务。今观允?不法祖德，不遵朕训，惟肆恶虐众，暴戾淫乱，难出诸口。朕包容二十年矣，乃其恶愈张。……若以此不孝不仁之人为君，其如祖业何！谕毕，上复痛哭仆地，诸大臣扶起。上又谕曰：太祖、大宗、世祖之缔造勤劳与朕治平之天下，断不可以付此人。俟回京昭告于天地宗庙，将允（礻乃）废斥。…。众皆叩首流涕，奏曰：皇上所见，至圣至明，谕旨所言皇太子诸事，一一皆确实，臣等实无异辞可以陈奏。” 
　　“皇子允（礻介）薨。” 
　　“己丑。上回宫，诣皇太后宫问安。先是拘执废皇太子允（礻乃）时，沿途皆直郡王允（礻是）看守，至是抵京，设毡帷居允（礻乃）于上驷院旁。” 

八十七 曹寅奏请圣安并江南虽知异常之变但无异说摺 

康熙四十七年十月初五日 
　　江宁织造．通政使司通政使臣曹寅谨奏：恭请圣安。 
　　本月初四日，臣家奴赍捧御批摺子回南称，九月廿一日，奏事存住口传上旨，臣闻谕之下，不胜痛苦垂涕。窃念臣自黄口无知，蒙皇上豢养至今，特拔专司重任，上至祖父，下至妻孥，虽肝脑涂地。莫可报答高厚于万一。今复荷谕旨，抚恤周详，至于如此之极，臣不知何以遭逢若斯，惟有率领全家妇子，北望泥首搏颡，以谢天恩。兹臣之仰恳者，皇上以天地神人之主，为万国九州之所仰望，日理万机，宵衣旰食，伏乞少宽圣怀，俯慰臣民之心。普天之下，虽昆虫草木，亦无不瞻切之至。 
　　近来江南百姓俱已闻知，闾巷安然，无异言说。合城文武官吏、兵民人等，惟恐过劳圣躬，拟于诏至之日，尚欲具公本上进。 
　　所有九月晴雨录，备写呈览，伏乞睿鉴。 

朱批：知道了。 

八十八 曹寅奏为恭请圣安并报地方情形摺 

康熙四十七年十二月初二日 
　　江宁织造．通政使司通政使臣曹寅谨奏：恭请圣安。 
　　江南百姓接阅邸抄，伏闻圣体违和，闾阎里巷，皆恭焚斗香，争建保安万寿经蘸，日夜祷祝，祈佑无疆，仰乞圣躬万安。上召天地之庥祥，下慰苍生之?望。普天之下，虽昆虫草木，无不激切顶礼之至。 
　　近日江南米价已平，百姓安生乐业，无异言说。臣系家权，蒙恩简任，不能奋飞远赴阙前，谨具摺奏请万安。 
　　所有地方情形，并江宁、扬州十一月晴雨录，理合一并奏闻，伏乞睿鉴。 

朱批：知道了。 

八十九 江宁织造曹寅奏为婿移居并报米价摺 

康熙四十八年二月初八日 
　　江宁织造．通政使司通政使臣曹寅谨奏：恭请圣安。 
　　臣家奴赍摺子回南，伏闻圣体全安，下慰亿万苍生之望，凡属臣民，无不欢忻舞蹈，庆祝无疆。 
　　再，梁九功传旨，伏蒙圣谕谆切，臣钦此钦遵。 
　　臣愚以为皇上左右侍卫，朝夕出入，住家恐其稍远，拟于东华门外置房移居臣婿，并置庄田奴仆，为永远之计。臣有一子，今年即令上京当差，送女同往，则臣男女之事毕矣。兴言及此，皆蒙主恩浩荡所至，不胜感仰涕零。但臣系奉差，不敢脱身，泥首阙下，惟有翘望天云，抚心激切，叩谢皇恩而已。 
　　目下江南、扬州各处雨水调匀，蔬麦大长，百姓俱安生乐业，惟米价新年稍贵，每石一两二三钱不等，将来春水积聚，各处客商船只运行，价或可平。谨将江宁、扬州正月晴雨录恭呈御览，伏乞睿鉴。 

朱批：知道了。江南米价，有人来必入奏摺奏闻。熊赐履近日如何？ 

九十 江宁织造曹寅奏办理五关铜斤八年限满摺 

康熙四十八年二月二十八日 
　　江宁织造．通政使司通政使臣曹寅谨奏：恭请圣安。 
　　窃臣系家奴，自幼荷蒙圣恩豢养，涓埃莫报。缘于康熙四十年启奏，情愿承办各关铜斤，为皇上节省，以效犬马之力。蒙圣恩赏办龙江、淮安、临清、赣关、南新五关铜斤，共一万一百担零。除按年照数办解交部无误外，每年节省银三万九千五百三十两，内除赣关少办一年，八年共交过节省银三十一万二千七十两。又自康熙四十五、六、七年奉旨，将各关铜斤银两改归藩库支用共交过节省脚费银八千四百七十两零，俱已解交内库讫。又蒙赏借本银三万三千三百三十三两零，亦经带交完库。 
　　臣前启奏原以八年为满，今已八年办完无误。窃念臣蒙皇恩浩荡，自应永远效力，但臣系庸材，钱粮重大，诚恐有误。除呈报内务府衙门查核外，理合具摺奏闻请旨，伏乞睿鉴。 

朱批：这说的是，照尔所请。 

九十一 江宁织造曹寅奏报米价及熊赐履行动并进诗稿摺 

康熙四十八年三月 
　　江宁织造．通政使司通政使臣曹寅谨奏：恭请圣安。 
　　本月十一日臣家奴赍捧御批摺子回南，奉旨：江南米价，有奏摺进来必入摺奏闻。熊赐履近日如何？钦此。 
　　臣探得苏州平常食米每石一两三四钱不等，江宁平常食米每石一两二三钱不等，总因江西、湖广禁粜，兼近日东北风多，客船不能下来之故。今地方督抚已经移文江、广开禁，往前天气大晴，西南风多，米船运行，新麦上场，米价可以无虑。又河南光州、固始等处，系两淮行盐之地，每年盐去米回。去年河道干旱，不能重运，所以扬州米贵。今年河路水好，目下由洪泽湖下来头船已到淮安，载米十万馀石，后仍有堆积三十馀万石。此米陆续一到，江苏价亦少可平矣。 
　　再，打听得熊赐履在家，不会远出。其同城各官有司往拜者，并不接见。近日与江宁一二秀才陈武循、张纯及鸡呜寺僧，看花做诗，有小桃园杂咏二十四首，此其刊刻流布在外者，谨呈御览。因其不与交游，不能知其底蕴。谨据所得实奏，伏乞睿鉴。 

朱批．知道了。并诗稿发回。 

九十二 曹寅奏请圣安恭祝万寿圣节摺 

康熙四十八年三月初四日 
　　江宁织造．通政使司通政使臣曹寅谨奏：恭请圣安。 
　　二月廿五日，臣李煦回南，臣即率领扬州合城文武官员，乡绅，商民人等，跪精圣安。闻李煦在京亲觐天颜，有喜骑射如常，臣等无不忭舞雀跃。目下恭逢万寿圣节，凡属官僚臣庶，以及商民人等，皆顶香奏乐庆祝无疆。 
　　江南太平无事。所有江宁、扬州二月晴雨录。恭呈御览，伏乞睿鉴。 

朱批：知道了。 

九十三 曹寅奏陈江西地方盗案摺 
</div>
    <div class="pagination">
<a href="曹家档案史料_page13.html">上一页</a><span>...</span><a href="曹家档案史料_page9.html">9</a><a href="曹家档案史料_page10.html">10</a><a href="曹家档案史料_page11.html">11</a><a href="曹家档案史料_page12.html">12</a><a href="曹家档案史料_page13.html">13</a><span class="current-page">14</span><a href="曹家档案史料_page15.html">15</a><a href="曹家档案史料_page16.html">16</a><a href="曹家档案史料_page17.html">17</a><a href="曹家档案史料_page18.html">18</a><a href="曹家档案史料_page19.html">19</a><span>...</span><a href="曹家档案史料_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
