<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 61 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 61 页/共 263 页</h1>
    <div class="content">　　○辛酉  车驾至  天寿山
　大明英宗睿皇帝实录卷之九十
　　正统七年三月壬戌朔  上祭  长陵  献陵  景陵  长献二陵祝词曰祁镇肆以眇躬嗣承大统仰惟  圣德裕我后昆□恩同天地兹涓吉旦祗谒  陵寝恭陈祭奠用伸追慕不胜感怆  景陵祝词曰祁镇肆以眇躬嗣承大统仰惟  圣灵早见遐弃鞠育  大恩昊天罔极垂裕国家允底清宁兹涓吉旦祗谒  陵庙恭陈祭奠用展孝思追慕  圣容不胜哀痛是日扈从等官陪祭天宇清明和风徐来旌旗晻霭鹳鹤回翔人咸以为  上之诚孝有以感  天心格  祖宗而致然也
　　○癸亥  车驾发天寿山
　　○甲子  车驾至京城文武百官军民耆老人等及四夷朝使咸出迎于都门外拜呼万岁  上入大内谒  奉先殿  太皇太后  皇太后出御奉奉天门朝见群臣
　　○乙丑国子监祭酒李时勉奏本监旧有祭器乐器祭服进士冠服既无库藏收贮兼无库役看守恐致疏失乞命顺天府于丁粮相应人户内佥点二名来监看守又本监已停会馔而鱼盐之属犹供本色有买办不敷难于散给乞命该部停止逐月依时价关钞以给诸生从之  丙寅晋府门副陆旺初因晋王薨榆社王幼稚谋以事陷承奉张泰而代之王不从旺輙挟制抗拒时乘醉詈王王及方山王不平各奏其恶法司论当绞从之
　　○丁卯贻郑王瞻埈书曰顷叔患风疾已二次遣医去视今闻叔疾增剧必医者药未进服左右侍奉未至以致迨今未愈叔宜善自保爱定心安意不可因小事辄生眩惑勉进药食蚤遂痊安用副予亲亲之望仍书谕王子祁锳曰尔为叔嫡长子今特命尔整治府中一切之事须同母妃谨事叔疾勿致勿致惊疑蚤晚劝进药食不可顷刻怠忽已升内官阮机为本府承奉正阮我为承奉副令辅导尔理事并钤束内官内使人等照管一切器用财物不许纤毫疏失敢有放肆不遵法度者即奏处治向有般去财物者俱令追究送府匿不发者亦即奏闻及敕长史司并仪卫司等官令其提督钱粮严切门禁不许侵费透漏凡府中大小事务皆令承奉司与长史司官公同计议启尔施行尔亦宜禀复母妃□确处置务在得宜
　　○戊辰云南总兵官都督同知沐昂等言臣等奉敕体覆广南府土官通判侬郎举及富州听袭知州沈政叛逆俱无实状盖郎举与政有隙互相妄奏兵部臣请治政等欺诳之罪  上曰彼夷人也宥之但移文示戒可也  己巳安南国使臣黎慎陛辞命赍敕并皮弁冠服金织罗袭衣等物归赐其国王黎麟敕曰朕祗奉  天命主宰下民薄海内外皆朝廷赤子咸欲使之安生乐业不失其性我  先皇帝体  天之心偃兵恤民与天下休息特命尔父权署国事以抚一方之众朕承  先志遂封尔安南国王俾继承尔父亦皆体  天爱民之仁也往年广东廉州府钦州民黄金广等为尔国人所诱昧其非妄称贴浪如昔二都地方旧属安南诡言惑尔父遂于本州丫葛村立卫置军凡胁从者二百八十一户侵轶疆境诱胁人民此必出尔下人所为非尔父子所知也夫二百八十一户于此非有损于彼非有益但信义之重  天不可欺敕至其即遣黄＜宀十见＞等二百八十一户仍令钦州管属其罪亦宥不问尔所立卫悉革如旧庶敬  天事大之道尔亦享福于无窘钦哉
　　○兵部奏狭西署都指挥佥事李谅坐赃罪发甘肃听总兵官调遣今遇赦例注行都司掌事  上曰谅既贪墨难任方面其革署职仍为指挥同知
　　○先是敕缘边总兵镇守官推举武臣智勇过人善抚士卒者奏闻擢用于是宁远伯任礼荐狭西行都司都指挥任启刘广胡麟魏荣甘州等卫指挥彭智张广哈剌苦出都督佥事杨洪荐万全都司都指挥赵玟蔚州卫正千户李远兴和守御正千户曹玉  上命兵部识之以备用
　　○云丘王美堣奏先晋定王寝园在平阳府今府城中有指挥李福故宅臣请徙居许之
　　○先是山东备倭署都督佥事李福奏即墨三营备倭官军距各卫所远者至一二百里其间道多沟渠遇夏水长不可渡恐误策应青登莱三府有渔舟方春而渔及夏则止乞令所司佥渔户舟以渡免其杂徭事下山东三司及巡按御史覆之以为渔舟有税课不可重役其沟渠浅者不必舟渡惟莱阳县南五龙河胶州东新河宜令有出官物造舟付守墩军操渡  上从之
　　○庚午代世孙仕＜土廛＞请修其社稷山川坛  上许之仍戒所司毋重劳民
　　○故占城国王占巴的赖孙述提昆朝贡归卒于途有司歛葬以闻遣官祭之  四川黎州安抚司遣把事魏徇西果化州遣房族赵聪等贡马赐彩叚绢钞有差
　　○都察院右都御史王文等奏河间长芦都转运盐使司同知桂安尝受赇枉法贵州道逮问罪绞依诏例发原籍为民今本司运使邓仑妄为陈言欲以安作未结正之例还职又言欲以颁布诏书条目录成书籍置  御前凡各衙门奏请事宜检阅诏条内有无该载然后裁决如此轾儇谬戾当置之法  上曰安既犯赃罪遇赦为民如何又要还职诏书曰出自朝廷如何又录成书籍邓仑党比赃官徇私妄奏论法难容今姑宥之尔都察院还移文使知省过
　　○辛未狭西提督税粮右参政年富奏蓝田县岁运稻米一千三百石于庆阳府转庆王府收用路远艰难又无官提督以致亏折数多宜每一石加耗五升运至庆阳连布囊交收具报长史司遣人运去庶粮无亏折人免追陪事下户部覆奏请移文镇守官会同长史司官计议至是称便以闻从之
　　○山西赵城县娲皇氏寝庙火
　　○国子监祭酒李时勉言五事一圣朝科贡之设皆欲得人以资任用未尝有轻重分也比由教官九年考满以举人有无多寡为黜陟遂重科举而轻岁贡凡遇开科各处必择邃于文学者应举至于岁贡第以次起送不复论其学之浅深及贡入监考其文义十无一二可取各衙门取拨历事多不谙书算又有貌陋老疾者虚费朝廷作餋乞今后岁贡生员务选资质端重通晓文义书筭者充贡其愚劣貌陋老疾者悉黜为民教官考满岁贡皆中科举虽不及数亦本等用科贡俱中者升用科贡俱不中者降用如此则科贡俱重而人才辈出一拨历监生永乐间俱以入监年月为先后厥后祭酒陈敬宗奏准以坐监年月论浅深而两监迩年仍以入监年月为先后以此丁忧省祭之徒在家延住七八年者有之十余年者有之诈称丁祖父母或继母嫡母忧有司朦胧保结比至入监即得取拨仿傚成风不可遽止乞今后惟依实坐监年月浅深以次取拨其丁忧省祭之类俱不作数如此庶勤怠有所劝惩虗诈无由仿傚一岁贡中式生员分拨南北二监肄业已有定例缘本监各衙门取拨办事历事数多监生不敷兼在监诸生多年老少谙书筭乞今后岁贡生员四十以下告愿读书者存留本监以备取拨一医学所以疗疾全生不为不重本监虽有官医二名每遇监生患病省令医治缘无官给药料多有艰难不能措办乞敕太医院量给药饵陆续送监收贮监生有病令医者对证修治一近年有俗儒假托怪异之事饰以无根之言如剪灯新话之类不惟市井轻浮之徒争相诵习至于经生儒士多舍正学不讲日夜记意以资谈论若不严禁恐邪说异端日新月盛惑乱人心实非细故乞敕礼部行文内外衙门及提调学校佥事御史并按察司官巡历去处凡遇此等书籍即令焚毁有印卖及藏习者问罪如律庶俾人知正道不为邪妄所惑诏下礼部议尚书胡濙等以其言多切理可行但欲取太医院药于本监治病原无旧例难从  上是其议  壬申占城国遣使臣逋沙怕佥等奉表朝贡赐宴并赐金织罗袭衣彩叚表里诸物有差  擢进士豊庆为兵科给事中刘炜为南京刑科给事中尚达工科给事中杨璇王尚文户部主事王宇南京户部主事章绘兵部主事罗瑛王俭刑部主事欧文整行人司左司副程璥顾＜日隺＞刘浣俱行人司行人
　　○工部言今造作方殷而匠之逃者三千余人屡徵弗至乞令所司专遣官追械赴京从之
　　○礼部奏旗手等卫指挥使高英等四川都指挥佥事俞询等十员相继卒命赐祭如例
　　○甲戌礼部尚书胡濙奏三月十五日殿试贡士请执事等官  上命少师兵部尚书兼华盖殿大学士杨士奇少保礼部尚书兼武英殿大学士杨溥吏部尚书郭琎户部尚书王佐刑部尚书魏源都察院右都御史王文兵部左侍郎邝野工部左侍郎王卺大理寺左少卿薛瑄通政司右通政李锡侍讲学士高榖马瑜侍讲曹鼐为读卷官
　　○乙亥韩恭王妃韩氏薨妃兵马指挥彬之女永乐十五年册封至是薨讣闻  上视辍朝一日遣中官赐祭命有司营葬
　　○设云南永平军民指挥使司以广南卫官军实之从总兵官都督同知沐昂等议也
　　○复云南曲靖卫定南堡是堡立于洪武中后革去至是是兵部尚书王骥等言平夷卫白水堡去曲靖辽远且田土荒芜宜复立定南堡拨军屯守从之
　　○锦衣卫指挥使徐恭同知刘源佥事刘勉王虹刘＜宀十见＞陈端各领金牌当驾直宿潜回私家失误宣召命给事中廷鞫之狱成  上宥其罪各住俸一月
　　○镇守狭西佥都御史王翱奏臣奉命会同三司官覆议以狭西未完秋粮及屯种子粒俱免十之五其十五应徵者亦俟秋成  上以民方匮乏正宜＜宀十见＞恤从之
　　○总督云南军务兵部尚书兼大理寺卿王骥等言云南遐荒蛮夷不时窃发今大军将还宜委都指挥胡志李昇等九人分守金齿蒙化等八处  上曰然仍敕沐昂严督之
　　○丙子  上御奉天殿策试举人姚夔等一百五十一人制曰朕惟国家建官共理天事以安生民必求真才实德用图成绩论者咸谓培餋贵有素选举贵有方考课贵严明今兹三者亦尝修举而百官有司未能尽得人何欤三代以上稽诸经可见若汉唐宋愿治之君皆知以求贤为务而得人之盛独称虞周何欤期于济济多士秉文之德九德咸事俊乂在官用臻雍熙泰和之治果何道以致之欤朕祗承  祖宗大统以安民为心惓惓于兹久矣诸生讲明治道出膺时用必有定论其直述以对无骋夸辞无摭陈言朕将采而行之
　　○裁省四川乌撒军民府通判推官知事检校各一员并革司狱司
　　○丁丑书谕靖江王佐敬曰比者王奏辅国将军赞俨告男佐忠同妻杨氏不孝之罪佐忠亦奏二弟及庶母导诱其父妄告朝廷特遣皇亲武定侯郭玹会王并各将军审实比玹奏云同王等会审佐忠兄弟初因分争家财赞俨年老酒后风狂听妾郭氏杏花并男佐孝佐茂唆教妄告其佐忠讦奏亦有不实揆之国典皆不可宥朕以宗室之故特屈法＜宀十见＞贷然王为一国之主坐视骨肉之间有父欲杀子弟欲杀兄不慈不悌不义之行而不能一言匡之安在其为主乎藉曰彼皆尊属言不见听则先具奏时当以实闻何不审是非辄与陈奏书至可释佐忠省令改过事父自今王于亲属中凡事须审察是非严戒饬之亦须委曲调护使其父子兄弟皆改过迁善各惇慈孝友爱之行庶几保全以副朝廷亲亲之恩如复不悛  祖宗之法具在朕不敢恕于此之时王亦不得无过矣今封都察院所劾奏本示王及赞俨父子其同观之复以书谕辅国将军赞俨曰凡人至亲莫如父子为子须孝为父须慈尔偏爱宠妾惑其邪言诬子不孝陷之死地不慈之极也□□土巾□狼尚有父子之恩不慈何以为父尔自今宜思前过而深戒之毋再偏听邪言待诸子须均一庶几以全大伦之道敕奉国将军佐忠曰尔因与弟分财不和不能顺父之志今已有书谕王令宥尔罪俾归改过盖汝溺于财利不能曲承父志致其怨恨罪一也尔又诬奏庶母外事罪二也古礼父母怒不悦挞之流血不敢疾怨起敬起孝盖天下无不是底父母五刑三千罪莫大于不孝尔自今宜深自克责以回父心用盖前愆庶几保全身家敕奉国将军佐孝佐茂曰比知尔兄佐忠初无不孝之心第为其母死未葬尔二人听母邪言擅分父财佐忠不得致有不平之言尔等与母逼令尔父自撞头破伤诬赖尔兄欲寘于死其不孝不悌不仁不义天地鬼神所不容宥尔母之罪亦同今姑皆曲宥使尔等改过自新如不悛改俱罪不轻贷
　　○升毛怜卫都督同知李撒满答失里为右都督仍掌卫事以其守职来朝故也
　　○命直隶松江府上海县县丞蒋文恺复任升正七品俸文恺九载考满赴部巡抚侍郎周忱为民奏留之故有是命
　　○戊寅  上亲阅举人所对策赐刘俨等一百五十一人进士及第出身有差
　　○总督云南军务兵部尚书兼大理寺卿王骥等奏得木邦宣慰罕盖法报遣陶孟刀垠送领兵攻麓川贼板罕贡章等寨破之追至孟蒙获其女奴七人象十三只而思任发父子过金沙江走孟广刀垠送驻兵麓川缅甸宣慰卜剌当亦起兵夹攻之叛寇窜身无地殄灭可待其胁从孟通芒市等处夷民俱来降已令指挥陈仪抚劳之  上曰木邦缅甸既愿自效其敕总兵官沐昂仍加激励俾图成功果能生絷贼首来献其麓川土地人民悉予之
　　○己卯宴进士于礼部会太师英国公张辅待宴
　　○灵丘王逊烇奏妾马氏已生一子岁时拜贺母妃止用常服似失观瞻乞赐封号冠服礼部言王正妃郭氏见存侍妾不当有封号等赐从之
　　○庚辰赐状元朝服冠带诸进士钞各五锭
　　○辛巳状元刘俨率诸进士上表谢恩
　　○湖广枝江守御千户所奏去岁十二月小东门城楼火毁军器四千有奇官民居五百余间事下工部请令湖广都司究治追偿从之
　　○巡按狭西监察御史李匡等奏臣奉敕详审疑狱办得肃府群牧千户所囚犯杨皂狗因窃盗为本所镇抚王进祖等乘势诈财入其强盗斩罪又赦后故禁流杖囚犯马海勒要财物缘本所僻在极边进祖等敢尔妄肆擅问不系所辖军民故入重罪淹禁诈财各处岂无此弊乞敕该部行令除本管有犯轻事听理苟系重情径解上司庶奸弊可除屈抑可免事下都察院言宜如匡等所奏从之
　　○壬午诏琉球国曰昔我  祖宗恭  天明命君主天下无间远尔一视同仁海外诸国咸建君长以统其众朕承大宝祗奉成宪用图永宁故琉球国中山王尚巴志爰自  先朝恭事朝廷勤修职贡始终如一既兹云亡宜有承继其世子尚忠敦厚恭慎克类前人上能事大下能保民今遣正使给事中余忭副使行人刘逊赍敕封尚忠为琉球国中山王以主国事尔大小头目人等其钦承朕命尽心辅翼惇行善道俾凡国人咸乐太平庶副朕仁覆苍生之意并敕尚忠曰尔遣长史梁求保奏尔父王尚巴志亡殁良深悼念特遣使命尔为琉球国中山王以主国事尔宜笃绍尔父之志益坚事上之诚敬守臣节恭修职贡善抚国人和睦邻境庶几永享太平之福仍赐忠并妃皮弁冠服金织罗袭衣及金织彩叚罗布等物  命监察御史吴瑜专理两淮盐课陛辞赐之敕曰两淮盐课旧有成法近为不才官吏及无藉小人作弊沮坏虽常遣官禁约提督其弊尚未尽革累岁课办阅其簿籍虽有虗数验其实积十无二三今特命尔专理之提督运司官吏人等煎办时常往来巡视遣人缉捕私贩之徒没其盐入官轻者量情处治重者械系赴京运司及各场官有罢软旷职者起送吏部贪酷徇私者连人具实来闻尔为朝廷耳目官朕所简任务须设法禁革严切关防亦宜戒约下人不得搜求生事俾盐课不亏人无犯法庶副朕委任之意
　　○命右佥都御史金濂代佥都御史卢睿参赞宁夏军务
　　○昏刻南方有星大如鸡弹色赤有光起东南南行至近浊
　　○癸未命故金吾左卫署都指挥佥事陈文子昹袭为指挥佥事羽林前卫指挥使吴刚子振金吾左卫指挥使张鉴子明永清左卫指挥佥事张俊兄弘府军后卫指挥佥事吕刚弟友羽林右卫指挥佥事傅能弟勇俱袭职府军右卫指挥佥事吴斌子登燕山右卫指挥佥事扈贵子英腾骧右卫指挥佥事刘义子安俱代职
　　○通政司右参议致仕权谨卒谨字仲常徐州人初为山东乐安知县清慎平恕民甚爱之升光禄寺署丞亲丧丢职庐墓三年寝苫枕块屡有异徵有司具实以闻  仁宗皇帝嘉之召拜文华殿大学士侍  皇太子于青宫随往南京从臣在道闻有献者多见郤谨献孔门贤圣图一卷独蒙嘉纳宣德初谨以老病乞归命以通政使司右参议致仕至是卒谨质实有操履家居足不入公府然文学非其所长云
　　○甲申复除山东道监察御史姚福于南京云南道以丁忧服阕故也
　　○乙酉襄王瞻墡奏原赐冕服皮弁服岁久损敝乞再颁赐从之
　　○擢第一甲进士刘俨为翰林院修撰吕原黄谏俱为编修
　　○旌表孝子顾晹节妇徐氏等十五人晹应天府江宁县人父殁庐墓有四芝生墓坠孙雄直隶通州左卫总旗父疾吁天祈以身代比殁庐墓三年俱旌其门曰孝行徐氏直隶长洲县民赵学逊妻夫殁抚侄为子季氏山东高密县民王三妻夫殁遗腹生男俱守节垂五十年廖氏江西泰和县杨相妻相由进士任刑部主事龚氏湖广湘阴县民鲁添惠妻杨氏浙江江海县民林启章妻陆氏直隶吴江县民王永年妻张氏长洲县民戴旭妻张氏华季谋妻钟氏太湖县民毕宗献妻吴氏山西大同县民王＜王巳＞妻俱年少丧夫育孤有成守节无玷旌其门曰贞节直隶江阴县军匠吴宗杰妻周氏宗善妻花氏宗道妻朱氏娣姒三人俱年二十余夫相继殁于役周等奉姑教子一志弗渝旌其门曰三节
　　○太仆寺奏寺署卑隘不称请俟建六部完以旧兵部为寺许之
　　○巡抚大同宣府右佥都御史罗亨信等奏奉敕汰万全都司山西行都司属卫冗官得四百八十七人皆幼弱老疾不能任事  上命幼弱者守城堡老疾者以子弟代之子弟幼与无者优餋之○丙戌四川石砫宣抚司舍人马恭云南阿迷州故官知州普显宗叔婆沙达广东新兴县猺首林树广等贡马及方物赐彩叚绢钞有差
　　○丁亥楚王季堄奏第四弟明年十五岁宜冠及受封  上曰礼三年丧君命不入其门今王母妃邓氏薨逝曾未踰月明年服尚未终求受封册可乎不允
　　○升云南道监察御史曹习古为山西按察司按察使以大臣会举也
　　○复广西都指挥佥事杜衡职衡先任万全都司坐罪谪戍广西至是以赦例复官
　　○南京都察院右副都御史朱与言以年老乞致仕吏部尚书郭琎等言其精神未哀仍堪任事从之
　　○命故南京锦衣卫指挥同知彭以盛子保袭职○宥镇守河州都指挥同知刘永罪先是番人入境贸易永遣千户赵礼挨究公事致其惊扰伤犯官军抢劫人马千户张瑀领军追捕获二人及其马牛瑀从其番俗听其归货赎还其人永具奏敕镇守狭西都督同知郑铭等体勘得实  上宥永等罪命都察院移文戒勿再犯
　　○革江西南昌府批验茶引所及袁州府萍乡县河泊所
　　○戊子以造观星台成遣工部右侍郎张琦祭司工之神
　　○升秦府审理正傅铨为左长史从王志＜土絜＞奏请也
　　○赐迤西来归人完卜失加纻丝袭衣布钞房屋器皿
　　○总督永平山海边储通政司右参议张隆奏请召商上米中盐事下户部定例淮浙盐每引粟米五斗长芦盐四斗五升山东四川盐三斗河东福建广东盐二斗五升从之○蓟州遵化县蝗命顺天府委官捕之
　　○己丑占城国使臣逋沙怕佥陛辞命赍敕并金织纻丝纱罗绒锦归赐其国王及妃
　　大明英宗睿皇帝实录卷之九十终
英宗睿皇帝实录卷之九十一
　　正统七年夏四月辛卯朔享  太庙
　　○遣中官祭司灶之神
　　○命狭西管粮官勘实各府卫军民年远借过官粮果逃故贫难不能偿者蠲免其食足之家令见任及经考满官并督秋成偿官或本色或折收银布绢考满官督完方许给由从镇守狭西右佥都御史王翱奏请也给事中杨信民奏通州直抵南京沿途委官收粮收钞住居日久不免役用军民起造房屋侵种民田乞俱如巡按监察御史例一年一替奏下户部议扬州等处收钞官宜如所奏其附近通州等处收粮并各马房监收草料官仍三年一替从之
　　○壬辰广四忠州官族黄琳凭祥县官族李青都康州官族冯清向武州头目唐玉等来朝贡马赐彩币等物有差
　　○升云南都司断事司断事王彦为澂江府知府从都察院右佥都御史丁璇荐也  上以河南山东并直隶凤阳真定等府去年蝗灾虑有遗种复生直隶命侍郎等官往督军卫有司山东河南遣人驰驿赍文令三司各委堂上官遍历所属设法掘燎毋遗民患
　　○癸巳封靖江王府故辅国将军赞伦第十女为洛清乡君配戴瑄命瑄为宗人府仪宾赐诰命冠服等件
　　○甲午命建  献陵  景陵宰牲亭
　　○敕镇守松潘都指挥佥事王杲高广曰王者一视同仁固无间华夷朝廷命将守边惟严兵备固封疆禁暴乱以安良善耳前命赵得赵谅同守松潘纵私营利枉害良善致变外夷已寘重典命尔二人代之近者粟谷等寨蛮夷劫粮杀官军若兵备严抚绥善岂有此失又闻尔等欲遣人入番能不侵扰启衅以若所为皆杀身之道与谅得何异敕至宜革心改过处以至公务使远人畏服疆场靖宁以副委任否则谅得之监不远国家之法不尔宥悔无及矣
　　○命山东兖州府曹县知县范希正江西袁州府分宜县县丞李忠浙江温州府乐清县主簿吴琼直隶宁国府南陵县典史杨意各复任希正等俱九载任满邑民保留巡按监察御史等官核实以闻故有是命
　　○免山西平阳府所属州县去年旱伤粮六十五万三千石有奇草一百三十万七千束有奇
　　○给万全都司东门等驿站马一百一十五疋
　　○徙福建武平县永平寨巡检司于丘留背寨以旧署地僻而新徙地冲要故也
　　○镇守狭西都督同知郑铭奏西安府所属州县去年秋冬及今春不雨巩昌平凉临洮凤翔庆阳延安等府今春亦不雨田苗枯槁人民乏食已分委布按二司官设法赈济谨具以闻
　　○巡按直隶监察御史程富奏京卫武学教谕黄墀言语妄诞动止轻浮及考试不称又抗拒不服宜罪之  上曰墀为人师范乃如此姑宥其罪仍罚俸一月明日墀亦以富擅凌辱教官等事奏  上曰墀已蒙宥罪乃摭拾御史不准令礼部记其过
　　○乙未武安侯郑能卒能庐州府合肥县人宣德十年袭父亨爵于五军营督操至是卒子宏嗣
　　○丙申夜有流星大如鸡弹色青白尾迹有光出七公北行至文昌后一小星随之
　　○丁酉  太皇太后圣节  上率亲王上寿免命妇朝贺赐文武百官宴
　　○琉球国中山王世子尚忠遣使臣达福期等进表贡马及方物赐宴并赐彩币等物有差
　　○戊戌  上始束发祭告  奉先殿○赐文武百官宴
　　○山西太原左卫卒张敬言顷者山西获贼官校之升多非实功有所司受赂阴与擒获者有私赂狱贼诬平民于官后乃擒获者有市他人所获为己擒获者夫赏当功则臣下劝罚当罪则奸邪息此属虽绐朝廷得官然众耳目不可涂也臣恐天下皆然宜令公廉御史究之削其冒升之职重置于法则奔竞之路塞公正之门开人人务立实功矣都察院议宜行敬言于天下从之
　　○日生背气一道色青赤夜月生五色云晕色鲜明
　　○己亥书复襄王瞻墡曰承喻欲制兖冕皮弁冠服今选新材皆足所用之度令人赍回从府中自制庶几适宜其玉圭旒珠玉佩金事件宜就元用者不必改为惟叔亮之○赐周府汝阳王有煽庶第二子名曰子垌庶第三子曰子壕庶第四子曰子坋镇平王有爌庶长子曰子堠庶第二子曰子垦
　　○庚子应城伯孙杰母苏氏卒遣官致祭命有司治丧葬
　　○工部奏长淮卫城自正统二年为淮水所决欲迁未果但令修筑今卫官又以工程浩大为言宜令俟农暇修筑仍戒其毋扰军毋缓事从之
　　○辛丑镇守狭西都督同知郑铭奏阿剌谷等簇负马一千七百余疋俱贫乏无徵况在赦例乞为蠲免从之
　　○湖广都司奏枝江守御千户所城自永乐初令荆州三卫及夷陵千户所协力修砌后以京师营造其役遂止然系边城不可隳废事下工部请仍令原该修卫所终其役从之○少师兼工部尚书吴中言臣寝疾经年蒙恩仍给俸禄赏赍骈蕃臣感恩无极奈病日益深徒妨贤路乞别铨选尚书以总部事
　　○  上曰中久效劳绩仍优以俸尚书员阙吏部其择人以闻
　　○壬寅镇守洮州都督佥事李达老疾以其子瓛代为洮州卫指挥使
　　○总督云南军务兵部尚书兼大理寺乡王骥等奏臣等遣云南临安卫指挥使万珹等捕反寇韦郎罗攻克其寨贼溃散获其妻孥族属数人郎罗窜安南安南国王黎麟遣兵擒之槛至珹营而毙余党四千余人悉从招抚复业
　　○癸卯赐秦府镇国将军志垤夫人柴氏诰命冠服等件
　　○建宗人府吏部户部兵部工部鸿胪寺钦天监大医院于大明门之东翰林院于长安左门之东初各衙门自永乐间皆因旧官舍为之散处无序至是  上以宫殿成命即其余工以序营建悉如南京之制其地有民居妨碍者悉徙之
　　○甲辰广西万承州官族许永迪结伦州官族冯坚等贵州金筑安抚司头目何先等来朝贡马赐彩币等物有差
　　○升辽东定辽右等卫指挥使范荣周能文广为都指挥佥事指挥佥事周瑛李芳管安署都指挥佥事缘边备御从总兵官都督佥事曹义推举也
　　○命故辽东都指挥同知邹溶子光袭为定辽后卫指挥同知狭西都指挥同知刘福子清代为西安后卫指挥同知辽东都指挥佥事刘斌子英代为宁远卫指挥使中都留守司都指挥佥事徐震子庆代为皇陵卫指挥使山东都指挥佥事高原子昇代为平山卫指挥佥事
　　○阳武侯薜诜妻夫人陈氏卒遣官赐祭命有司治丧葬
　　○裁省湖广汉阳府同知通判知事检校各一员从汉阳县主簿陶善奏其事简故也
</div>
    <div class="pagination">
<a href="明实录英宗实录_page60.html">上一页</a><span>...</span><a href="明实录英宗实录_page56.html">56</a><a href="明实录英宗实录_page57.html">57</a><a href="明实录英宗实录_page58.html">58</a><a href="明实录英宗实录_page59.html">59</a><a href="明实录英宗实录_page60.html">60</a><span class="current-page">61</span><a href="明实录英宗实录_page62.html">62</a><a href="明实录英宗实录_page63.html">63</a><a href="明实录英宗实录_page64.html">64</a><a href="明实录英宗实录_page65.html">65</a><a href="明实录英宗实录_page66.html">66</a><span>...</span><a href="明实录英宗实录_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
