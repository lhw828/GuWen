<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1062 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1062 页/共 1860 页
  </h1>
  <div class="content">
   ○庚寅。吏部议奏、山西巡抚彰宝奏请。将大同县知县宋乾金。升补忻州直隶州知州。查该员由直隶玉田县知县革职。捐复拣发山西。于乾隆二十四年。奏补兴县知县。旋调大同县。系捐复例应试俸之员。未据该抚题报。销去试俸字样。例当议驳。但试俸例。以三年为限。宋乾金业于乾隆二十四年补授知县。迄今久已逾期。该抚既题请升补知州。自与不能称职。未经题报实授者不同。若照例议驳。俟该省补报到日。再行准升。未免员缺久悬。请嗣后遇有捐复捐纳人员。题升到部。除试俸未满。照例议驳外。其已经逾期。而未曾题销试俸。非本员遗漏呈报。即该管上司遗漏具题。一面查取职名。分别议处。一面仍准升用。以省驳诘。宋乾金。请即照此办理。从之　　

○是月。钦差侍郎迈拉逊奏、清查河南南阳府属叶县仓库。见仓门有无数车辆。运谷进仓。传询该县。据供。因新建仓廒。拨谷还贮。及讯管仓书吏。均称。常平仓现存谷一万一千余石。实在亏短谷七十石。本官闻钦差在舞阳县盘查。因买补添还。查该县亏空仓谷七十石。并不早为买补。及闻盘查。始行买补。殊属巧为弥缝。请将该知县程钟岳。解任。交河南抚臣查审。得旨、览。又批。七十石岂得谓之亏空。皆因汝办理过甚。始有此事。若再任性。将无底止。已差舒赫德前往。汝应同彼办理。庶可挽回。朕令汝所查者。实在亏空有无。非令汝遇事生风。过当苛刻也。奈何。奈何　　

○直隶总督方观承奏、天津水师营兵。除移驻闽广凉州外。计出旗者六百九十二名。其中为民者三百五十八名。愿归绿营入伍者。三百三十四名。前议分派直隶督。提。及各镇标。俟有马战守兵缺出顶补。又水师营所驻新城地方。议以大沽营游击移驻。并于各标营。抽拨兵三百名。均经军机大臣议准。查大沽营。应移驻新城兵一百八名。其余应在各标营抽拨。不若就近将水师营出旗候补之兵。即令先补新城额设兵数。余兵。仍照原议于督、提、及各镇标营。俟有缺出。顶补。得旨嘉奖　　

○天津盐政高诚奏报、盘查山东运库钱粮。均无亏缺。得旨、知道了。地方年成光景。如何不奏　　

○两江总督高晋奏、遵旨密察江西抚臣吴绍诗。精力如何。有无贻误地方。查该抚居心醇正。现旧病全愈。办事更加奋勉。不致贻误。得旨、好。知道了。人材难得。如果不误事。朕岂乐于更用哉　　

○又奏、江西南昌镇总兵邱若龙、整顿营伍。实能留心。惟该镇与抚臣吴绍诗。系属同乡。往来甚亲。且闻彼此换帖。有愚兄愚弟之称。在文武和衷共济。固属美事。第外省奔竞成习。恐文员见抚镇交好。或向镇臣窥探意指。交结逢迎。是邱若龙于南昌镇任。颇为不宜。请将该镇与别省总兵对调。得旨、所奏甚是。徐即有旨　　

○江南河道总督李宏奏、本年清口东西坝。因湖水盛涨。将坝口先后拆宽七十二丈。自八月开工接筑。至九月二十八日。共筑城坝工五十六丈。留口门宽一十六丈。现在洪湖高堰志桩。存水四尺二寸。甚为合宜。再洪泽湖。上承淮水。发源于河南桐析县。渐注江南霍邱等县。向以上江寿州属之正阳关。为淮水上下关键。该处设立水志。专委正阳关巡检。于每年秋汛水发时。按日探报。俾下游先事豫防。本年大汛经临。有时上游报长数尺。而下游长水无多。有时上游久已报消。而下游仍然加长。水势消长。上下全不符合。臣现拟前往正阳关亲履查勘。得旨、知道了。又批。若系所报有不经心详查谎报之处。即应咨处易人　　

○安徽巡抚冯钤奏、常平仓额贮谷。遇有动用。例应随时买补。安徽一省。额贮仓谷。自乾隆二十六年后。节次灾赈动用。及蠲免民欠耔种口粮。共缺额谷六十一万八千零。除业经买补外。尚缺谷五十一万八千零。本年颍州府属。秋收丰稔。已拨司库银。分发各州县采买。查本年安省沿江地方。间成偏灾。未经被水各属。仍属丰收。现在含山县之运漕。桐城县之棕阳。舒城县之三河。各镇。米谷聚集。价值平减。未便因偶有成灾处所。致使仓额久缺。拘泥停买。得旨嘉奖　　

○山东巡抚李清时奏、东省应修城垣四十四处。业经奏准动帑兴修。查各处城基。原属坚固。止须刨槽添换砖石。不必那动旧址。现在最应严查者。一在底面高宽。不得偷减尺寸。一在烧砖不得杂用沙土。及烧未透熟。易致剥落。一在里皮中心灰土。不得减少。若不及时督办。俟告竣后始经查出。即将承办之员参处。而已成之工。不能复为拆造。断难经久。现饬各道府巡查。并多委试用知

县。分段监工。臣仍与藩司不时亲勘。得旨、好。实力为之。

大清高宗法天隆运至诚先觉体元立极敷文奋武孝慈神圣纯皇帝实录卷之七百九十七　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。十一月。辛卯朔。上诣南郊斋宫斋宿　　

○谕曰、四川提督岳钟璜、历膺阃寄。宣力有年。今闻溘逝。深为轸恻。所有应得恤典。该部察例具奏　　

○调江南提督马铭勋、为四川提督。浙江提督黄正纲、为江南提督。以浙江温州镇总兵段秀林、为浙江提督　　

○予故福建漳州镇总兵任澍、祭葬如例　　

○壬辰。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○调四川松潘镇总兵永昌、为浙江温州镇总兵。以四川维州协副将董天弼、为松潘镇总兵　　

○癸巳。上诣畅春园、问皇太后安　　

○幸圆明园　　

○蠲缓安徽桐城、怀宁、潜山、太湖、宿松、望江、南陵、贵池、青阳、铜陵、东流、当涂、芜湖、繁昌、无为、合肥、庐江、巢县、寿州、凤阳、怀远、灵璧、凤台、泗州、盱眙、五河、和州、含山、并安庆、建阳、庐州、凤阳、长淮、泗州等、三十四州县卫。本年被水灾民额赋　　

○旌表守正被戕之陕西洵阳县民陈允彩妻范氏　　

○甲午。遣官祭。先医之神　　

○乙未。上诣畅春园、问皇太后安　　

○还宫　　

○吏部议覆、江苏按察使吴坛奏称、外省卓异知县。皆系才品优长。素著循绩。遇有升迁。自当用称其材。例载知县应升缺。在京六部主事、大理寺评事、太常寺博吉、中书科中书、都察院、通政司、銮仪卫经历、兵马司指挥、京府通判、京县知县、等官。在外府同知、知州、盐运司运副、府通判、等官。皆系卓异、及俸满知县升用。但各缺皆有应办要事。惟都察院通政司銮仪卫各经历、及评事、博士、中书科中书、均系闲曹。以卓异贤员擢转。未免用违其长。请将应升班次。略加区别。查定例。外官推升班。每年二四六。十。各月应用卓异人员。八月。十二月。应用俸满人员。立法平允。既难更改。况都察院经历等官。各有专办事件以之升用。岂尽屈抑其材。但该按察使以卓异人员。皆系久膺民社散秩无由见长。意属爱惜人材。请嗣后遇卓异知县。升用都察院经历等官。于引见时。声明请旨。果系才具出众。即将现升缺扣除。交部另以同知知州等官选用。否仍以现升缺补用。从之　　

○丙申。刑部议覆、江苏按察使吴坛奏称、秋审定例。外省审录后。由刑部九卿会核。缮册进呈。按其情罪分别勾决。权衡至精。外省拘守律例。罔知变通。每年审录。经九卿改拟者。多至数十案。请于秋审事竣。将奉旨予勾免勾。及九卿改拟案件。汇册分别轻重。并于各案后。将刑部原定改拟说帖后尾叙入通行。各省遵办。查勾到时奉旨予勾免勾。非通阅案情。面领谕训。未能体会。至九乡改轻改重各案。在本省承办衙门。全案无难查核。其非本省案件。即将改拟及说帖后尾数语。通行该省。亦难灼见情形。查臣部有秋审条例一册。载向奉谕旨。及臣工条奏、于九卿上班时分送。请嗣后将此册。及节年改定条款。分类刷印通行各省问刑衙门遵守。有续奉谕旨。及条奏关秋谳者增入。从之　　

○以故奉恩将军尚福弟达喜、照例袭爵　　

○裁四川南部县西河口盐大使缺。为富村驿县丞。中江县盛家池盐大使缺。为胖子店巡检。从总督阿尔泰请也　　

○旌表守正捐躯之河南西平县民李先荣妻刘氏　　

○丁酉。谕、据永贵等奏称。三品顶带阿奇木伯克素勒坦和卓。自补授英吉沙尔阿奇木以来。招募无业回众。垦田耕作。且能约束小伯克头目。抚字穷苦回民。四品顶带伊什罕伯克托喀。于交办一切事件。均能黾勉等语。伊等感激朕恩。一切均知奋勉。素勒坦和卓。著赏给二品顶带。托喀。著赏给三品项带。以示奖励　　

○户部议覆、江西巡抚吴绍诗奏称、本年六月间、江湖涨溢。被淹成灾之南昌、新建、进贤、鄱阳、余干星子、建昌、德化、德安、瑞昌、湖口、彭泽、都昌、十三县应徵地丁钱粮、请将被灾十分者、免十分之七。九分者、免十分之六。八分者、免十分之四七分者、免十分之二六分者免十之一。蠲剩钱粮。分作二年三年带徵。极次贫户。分别加赈。又德化、湖口、彭泽、三县。南昌、九江、二卫。应徵芦课钱粮。亦请一例蠲缓。查江西省芦课钱粮。向例从无蠲缓。该抚所请。应无庸议。其所称南昌等十三县。应徵地丁钱粮。按被灾分数蠲缓。及加赈事宜。均应如所请。得旨、依议。其应徵芦课钱粮。该部以向来不在蠲缓之例。照例议驳。但念各该处本年被灾稍重。民力未免拮据。著加恩将德化、湖口、彭泽、南昌、九江、等县卫。应徵芦课。一体蠲缓。以示轸恤。该部遵谕速行　　

○予故喀尔喀转国公扎木禅、致祭如例　　

○旌表守正捐躯之山东曹县民张德妻邵氏　　

○戊戌。谕、月令有冬至麋角解之文。钦天监时宪书。久经沿袭登载。前以鹿与麋皆解角于夏。即疑礼经传习。不无承讹。尝著鹿角记为之辨论。而未究其所由。昨因时值长至。偶忆南苑内向有驯育之麈。俗名长尾鹿者。此时曾否解角。令御前侍卫五福。前往验视。则蜕角或双或只。正与节候相叶。并持新蜕之角呈览。自来疑义为之顿释。说文有训麈为麋属之语。名苑又称鹿大者曰麈。然三者实迥然不同。北人知之。而南人则弗能辨。是以展转滋舛。夫穷理格物。乃稽古所必资。已详为著说以识。并著将此交与钦天监。自后时宪书内。即行改麋为麈。俾示信四海。毋仍昔误　　

○停河员不避原籍例。谕曰。方观承题参子牙河通判张垚。怠玩误公。复扰累铺民一本。已降旨将该员革职。看来张垚。旷官滋事。虽咎由自取。然究其所以。实因本籍之人。得为本地河员。以致易滋弊端。则向来河工各官。准令原籍人员投效。立法未为尽善。在定例之意。虽为人地相习起见。殊不知各地方官。回避本省。何尝因籍贯远离。秘蒲资驾轻就熟之效。学养子而后嫁。已为自古所讥。且如河道总督。及河道等大员。隔省简用。于河务自能谙练。又何必独令属员就近服官。不为防微杜渐之计耶。嗣后所有河员不避原籍之例。永行停止。其现在河工本省人员、作何对调之处。著各该总河、酌量分别咨部、另行妥议具奏　　

○谕军机大臣等、前经降旨、令各省督抚、将拣发举人。详加甄别。其有实在难胜民社之任者。酌量改教给衔。俾得各沾恩泽。而于地方政务。亦不致滥竽贻误。嗣据陆续奏到。如山东、山西、四川、福建、广西、浙江、江苏、陕西、江西、湖南、湖北、南河、各督抚、俱经详行察看。分款甄别。办理固应如此。其直隶、安徽、河南、甘肃、等省。则概称尚堪留用。并无改教给衔之处。殊属非是。此项人员。业经拣选。年力自不至于衰迈。但其人才分高下。非到省体察。无由深悉。况各省分发至数十员之多。其中岂竟无一二不堪驱策之人。各该督抚。自应仰体朕调剂苦心。据实甄别。奏闻办理。乃一味藉口姑容。毫无别白。惟知取悦众人。及至用违其才。因事再加参劾。而官方既多旷废。人才复难保全。如此遇事模棱。并不实心奉公。岂朕委任封疆本意。方观承、冯钤、阿思哈、吴达善、俱著传旨申饬、并令再加体察。明白回奏、寻方观承奏、直隶分发举人。先后到省者七十员。咨送盐政以大使委用者六员。实计留省共六十四员。臣与两司公同察看。其中材质稍次者。虽难胜民牧之任。而年力精壮。均尚可效奔走。查知县才力不及。例应降补佐贰。直隶差务纷繁。在在需人查办。乾隆十五年定例。直隶拣发佐杂十八员。差遣委用。用完准再请发。臣以不胜民牧之员。似可照拣发佐贰。令其效力。现计六十四员内。节经定为降补佐贰者二十八员。是以并无改教给衔之处。得旨、知道了。既有此情。何不奏明。冯钤奏、安徽试用举人。实计二十八人。臣前同两司逐加甄别。才具堪以知县补用者二十人。其余八人。才具稍次。但差委办事。俱各奋勉。若用以州同州判等官。可期胜任。兹遵旨覆核。惟熊第、曹衍姬、喻宗溥、三员。才识终觉拘迂。请均以教职改用。下部知之。阿思哈奏、豫省试用举人。四十五员。前奉旨甄别。臣以人材优劣。须委以地方事务。始知梗概。其时委署甫及一半。尚无难资驱策之人。未经委署者。将来才识稍有未充。亦可借补佐贰。是以概留豫省。兹再加体察。除汤相傅、邬焜、各因亲老情愿回籍改教外。查有余克家、骆天衢、二员。颇不谙政务。应请改教。报闻。吴达善奏、现在甘省拣发举人。二十一员。臣再加覆核。惟周扬渭一人。才具平庸。应改教职。其余均堪补用。下部知之　　

○军机大臣等覆奏、御史兴德、朱嵇、参奏副都御史申甫、请托内阁中书程晋芳、家人匿收银信一事。遵旨询问申甫、兴德、朱嵇等、俱系各执一词。未能符合。但申甫与中书程晋芳、系属同乡。该中书亲戚寄信来京。脚子已经交讫。次日复称有银八十两。系属误交。其接收家人。又称并未收受。互相争闹。该中书已经呈送巡城御史。交发司坊审理。又复往恳坊官。而申甫即向御史面说。实属瞻徇。至此案司坊审断情形。申甫既称报都察院注销。而兴德等。又称尚未完结。司坊官将所争误送银两。断令家人脚子分赔。究竟曲在中书家人。或在脚子。自当根究明晰。不应以分赔了案。得旨、申甫于程晋芳家人匿收银信一案。如果因城坊各官。办理未协。理应据实摺奏。乃于饭厂向该御史面说。并于都察院署指斥坊官详断之非。安知不为程晋芳家人著赔银两起见。形迹之间。为公为私。难以分辨。转致该巡城御史等。得据以劾奏。咎无可辞。申甫著交部严加议处。至兴德。朱嵇。及该坊官。审理此案。并不分剖是非。仅令两造分股赔银。其调停了事之处。亦属非是。但业据陈奏。著从宽免其处分　　

○己亥。以云南腾越协副将哈国兴、为楚姚镇总兵　　

○庚子。谕、前据雅郎阿奏称、前任成都副都统等。挑取披甲拜唐阿。不挑成丁善射之人。惟计出缺人户。可得养赡。尽挑幼丁等语。朕即降旨询问富椿。据奏、挑补时万不得已。间或挑取出缺人家幼丁。并非遇缺即挑。复降旨令阿尔泰再行查明具奏。兹据阿尔泰奏称、查明富椿任内。挑披甲拜唐阿。共五百二名。内系出缺人家挑补者六十八名。其未成丁者十一名。托云任内。挑幼丁十三名。阿尔泰署任内。挑幼丁三名。看来前任副都统等。并非尽行挑补出缺人家幼丁。雅郎阿蒙朕加恩擢用。一切事务。自宜实心经理。乃敢妄行具奏。意存取巧。著传旨严行申饬　　

○谕军机大臣等、明瑞现在进剿缅匪。计此时可到木邦。至直抵阿瓦城。约在腊月中旬。即军务速竣。而办理善后事宜。转盼即届春初。尔时若遽议凯旋。途次或值瘴气渐生之时。殊于军行无益。阿瓦城。向为聚落之地。水土自与边界不同。朕意不若在彼暂驻。一切从长经理。待至来年秋爽。徐回内地。方为妥协。惟是现在裹带口粮。不过足支数月之用。已一面传谕鄂宁。令其将起程办理情形。并将来作何接济之处。一一据实筹画具奏。但思目今克期锐入。如需攻城打仗。自可因粮于敌。若一举扫平缅众。既入其城。则彼旧时窟穴。即我版图赤子又须加之体恤。缅酋懵驳。必有岁徵赋税。明瑞到彼抚定之后。自须酌立章程。即核其岁收所入。是否足供大兵驻劄供储。若大兵酌留在彼。是否足资弹压。如欲令永昌近边。源源接续。而道里相距辽远。或就阿瓦城附近土司等采办给军。而该处甫经惩创。物力不免稍艰。又须酌量宽裕发价。俾不致拮据滋累。以示恩威并济。此等处务宜先时通盘计议。成算在胸。以便次第行之。无不洞中窾要。将此寄知明瑞。一面留心规画。一面随进摺之便。详悉奏闻　　

○又谕、现在进剿缅匪。所有官兵经过各省。其一切储偫供亿。俱属动支公帑。丝毫不累民间。而长途护送车马人夫。或不无稍资民力。近阿思哈。舒赫德。前后摺奏、河南湖广等省。办理兵差。除按例正项支销外。所有未敷。酌令各州县公同协济。在小民感戴国恩。踊跃急公。固属分谊应为之事。而国家于此等子来恐后之民。亦宜量予加恩。著传谕各该督抚。亦该省办差之项。逐一核算。除动支官项外。其经过地方。及通省协济。约需民力若干。即速查明。将银数据实详晰覆奏。毋得稍有隐饰。候朕酌量加恩降旨。可将此传谕知之　　

○又谕、前据鄂宁奏、明瑞统兵进剿缅匪。所有行粮等项。俱已备带宽裕。现在存贮米石。甚属充余。可资接济等语。军行粮石。最关紧要。从前明瑞奏筹办进剿事宜摺内。曾称兵丁口粮。约须裹带两月。此时大兵冞入。约计将次木邦。至直抵阿瓦城。已在腊月中旬。即迅速奏功。转瞬将及春初。或值瘴气渐生。莫若在彼存驻。经画善后事宜。以侍秋来振旅凯旋。计议方为尽善。现在大军在途。或需打仗攻城。自可因粮于敌。但自永昌直达阿瓦城。道途既远。时日亦长。其沿路赍粮。如有未敷。作何源源接济之处。著传谕鄂宁。令其通盘计算。与明瑞彼此熟筹。详悉奏闻　　

○调江西南昌镇总兵邱若龙、为河南河北镇总兵。陕西兴汉镇总兵张兆璠、为南昌镇总兵。河北镇总兵马建学、为河南南阳镇总兵。南阳镇总兵吴士胜、为兴汉镇总兵　　

○旌表守正捐躯之广东仁化县民陈谦瑞妻杨氏
  </div>
  <div class="pagination">
   <a href="清实录乾隆朝实录_page1061.html">
    上一页
   </a>
   <span>
    ...
   </span>
   <a href="清实录乾隆朝实录_page1057.html">
    1057
   </a>
   <a href="清实录乾隆朝实录_page1058.html">
    1058
   </a>
   <a href="清实录乾隆朝实录_page1059.html">
    1059
   </a>
   <a href="清实录乾隆朝实录_page1060.html">
    1060
   </a>
   <a href="清实录乾隆朝实录_page1061.html">
    1061
   </a>
   <span class="current-page">
    1062
   </span>
   <a href="清实录乾隆朝实录_page1063.html">
    1063
   </a>
   <a href="清实录乾隆朝实录_page1064.html">
    1064
   </a>
   <a href="清实录乾隆朝实录_page1065.html">
    1065
   </a>
   <a href="清实录乾隆朝实录_page1066.html">
    1066
   </a>
   <a href="清实录乾隆朝实录_page1067.html">
    1067
   </a>
   <span>
    ...
   </span>
   <a href="清实录乾隆朝实录_page1063.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
