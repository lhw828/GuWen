<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 357 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 357 页/共 848 页
  </h1>
  <div class="content">
   ○戊戌。上御太和殿视朝。王公大臣文武升转各官、谢恩行礼如仪。　　

○谕军机大臣等、卓秉恬奏、请行抽税之法。据称王守仁、巡抚江西。疏通盐法。于赣州起立抽分盐厂。请仿其成法而试行之。就各省隘口盐所从入之地。设局抽税。于一税之后。给票放行。私盐皆属官盐。税课可补商课。应如何抽税、及一切章程。请饬两江总督等、悉心筹议。至盐产于场。似宜比较五谷。听其随时长落。不必官为定价。有引则交课。无引则交税等语。近来盐务疲敝。私枭充斥。该少卿所奏、系为整饬盐法起见。各该省是否可行。著陶澍、卢坤、程祖洛、邓廷桢、吴光悦、杨国桢、杨怿曾、悉心妥议具奏。卓秉恬摺著钞给阅看。将此各谕令知这。　　

○己亥。谕内阁、昨朕升殿。见左副都御史德厚、蒋祥墀、因到迟恖遽入班。该员等以职司纠仪之大臣。先已失仪迟误。本日又不具摺请罪。有意含混。实属胆大。德厚、蒋祥墀、俱著交部严加议处。左副都御史德兴、未经参奏。著交部察议。其纠仪之科道等、并不据实参劾。俱著查取职名。交部议处。　　

○又谕、军机大臣、会同吏部兵部议覆长龄等奏、请添设回疆官兵一摺。回疆地方辽廓。现办善后事宜。自应将官罅兵数。量为变通。悉臻妥协。为长治久安之计。所有参赞大臣。移驻叶尔羌。有总理八城统辖两镇之责。著兼提督衔。参赞大臣。业经移驻。其印房等处各官。亦著将喀什噶尔。叶尔羌、现设之章京笔帖式。互相移易。并著于叶尔羌添设经牧章京一员。专司牧事。喀什噶尔、叶尔羌、粮饷章京二缺著裁去。改设喀什噶尔粮饷同知一员。叶尔羌粮饷同知一员。添设巴尔楚克粮饷同知一员。再著于叶尔羌、喀什噶尔、英吉沙尔、巴尔楚克等处。各设巡检一员。同知管商民回子词讼户籍屯田。巡检管缉捕监狱税课。均作为边远差缺。由陕甘两省派往。其英吉沙尔分防巡检。归喀什噶尔粮饷同知兼辖。新添文职各员。由各该大臣专辖。参赞大臣统辖。至拜城距阿克苏较远。著添设分防拜城巡检一员。管理拜城赛哩木二处商民回子词讼。由陕甘选派。作为差缺。此次所设同知三员。巡检五员。俱著陕甘督抚。遴选操守廉洁办事勤能之员前往。该管大臣随时甄别。傥有不职之员。将滥行派往之各上司参处。至喀什噶尔等处。添设满汉防兵。俱著照该将军等所请办理。　　

○谕军机大臣等、直年据成格参奏、乌噜木齐都统衙门印房主事郭勒明阿、遇事把持。擅作威福。因该都统添派讷苏铿额等、协同办理军务。郭勒明阿、一切不能专主。心存忿怼。列款挟制。当降旨将郭勒明阿撤任。俟军务稍定。再行派员彻底查究。著玉麟于筹办善后事竣回伊犁时。就近往乌噜木齐。亲提此案人证卷宗。秉公严讯。务期水落石出。不得稍有含混。将此谕令知之。　　

○又谕、长龄等奏、请添回疆官兵。摺内称防所兵丁缺出。由余丁挑补者。仍为防兵。由民人募充者。即为眷兵等语。前因该将军等请行屯田之法。招民开垦。即于民人内挑兵。将防兵陆续抽撤。当经降旨。饬令查明回户中可以挑选兵丁。俾自卫身家。以攘外患。即可收以夷制夷之效。现在喀什噶尔、旧设新增满汉防兵共四千名。将来自应陆续抽撤。因思喀什噶尔回户较多。类皆以种地为业。前此逆夷入卡滋扰。该处回众被患尤重。今若于回户内挑选壮丁。勤加训练。准其食粮入伍。俾得保护身家。无虞外侮。即可将防兵随时撤回。以节糜费。著长龄等体察情形。如属可行。即妥议章程具奏。将此由五百里谕令知之。　　

○阿勒楚喀副都统福敬、因病解任。调正黄旗汉军副都统张仲敬、为阿勒楚喀副都统。以库伦办事大臣廉敬、为正黄旗汉军副都统。　　

○以通政使司副使宽明、为光禄寺卿。　　

○庚子、谕内阁、奕绍等议覆瑚松额等奏、宗室缘事连眷属押往盛京作为移居章程。据称从前移居本意。原因盛京风俗淳朴。使之渐染薰陶。皆归良善。近来宗室获咎。核其案情。随时移往。并非作为两歧。所有宗室营挑取族长学长。递升主事各缺。著遵照旧章。归于一体挑选。又获咎宗室。改为移居。其祖茔亲属。均在京都。未便因一身获咎。阻其祭埽婚嫁之事。嗣后宗室犯罪改为移居者。著仍遵移居旧章办理。该将军等所奏不准告假来京。著毋庸议。至所称定例。宗室中有案情较重原犯实发者。奉旨后立时发遣。即援照发遣之例。给予半分钱粮养赡。其案情稍轻不至实发者。固未便照实发给予半分钱粮。亦不得照寻常移居给予地租银米。奕绍等请仍照旧章给予银米地租等项。未免无所区别。著再妥议具奏。寻议、查例载移居宗室。每人按年支领地租银二十一两六钱。粟米二十二石。获咎移居之宗室。其案情稍轻尚不至实发者。除本身养赡银。仍准照旧支领外。请给予每年地租银七两二钱。粟米七石三斗三升三合三勺。其随往之子嗣。仍照寻常移居宗室例办理。以示区别。从之。　　

○稽查海运仓给事中周贻徽奏、已革花户把持仓务。请旨饬拏究办。得旨、王三、韩杰、俱交刑部审讯。此乖棍徒。听其潜迹京城。必致滋事。嗣后有似此已满已革人役。潜迹京城者。著步军统领等衙门、随地访拏治罪。　　

○壬寅。上诣皇太后宫问安。　　

○谕内阁、军机大臣、会同礼部都察院议奏、给事中王云锦条陈、请禁书肆小本一摺。此等不肖恶习。朕亦夙知。若祇出示严禁。令其自行销毁。仍属有名无实。著各直省督抚、顺天府、五城、步军统领、明查暗访。将书肆小本板片。概行销毁。该吏胥等、亦不得藉端讹索。其各直省学政、于岁科两试。及国子监录科。务各严行摉检。遇有不肖士子。带小本文策者。立予褫革。并严究书本买自何铺。将板片起出销毁。其贡院左右。除向有书铺仍准开设外。其临时开设者。概行斥逐。如有公然售卖小本文策者。枷责严办。并责令外巡绰官严密查察。有犯必惩。傥士子尚有不知检束。怀挟儌幸者。即著斥革究办。其恃众逞强不服约束者。枷号示众。治以应得之咎。傥摉检番役吏胥人等、有意栽害者。重治其罪。士子中式后。除策学援引经史。语句相同无庸议外。其四书经文有全篇剿袭旧文者。一经磨勘官签出。立即斥革。务期永绝此弊。以端士习。将此通谕知之。　　

○又谕、长龄等奏、核议各城酌改事宜一摺。著照所议。嗣后各城印房回务章京缺出。如果驻防笔帖式内。实有通晓清汉文体面能事者。准各该大臣援人地相需之例。出具考语。保奏升补。傥所保之员。犯有贪私劣迹。将原保大臣照例议处。如驻防无人可用。仍由六部司员内拣派。其各城粮饷章京。现将喀什噶尔叶尔羌两处。改为粮饷同知。尚有粮饷章京四缺。及叶尔羌复设经牧章京一缺。均由京拣派赏衔。起用废员。以符旧制。和阗粮务较简。著仍令换防都司兼管。无庸另设章京。又嗣后南路各城印房粮饷局委笔帖式。著照伊犁之例。定为五年报满。除五年内得有升阶者。仍照旧办理。其余各委笔帖式五年报满。由该管大臣确核。分别等第。如勤奋出色者。出具头等切实考语准留顶带。咨回原营。作为年满委笔帖式。以应升之骁骑校酌量补用。其照常当差者。出具二等考语。摘去顶带。饬回原营当差。其差使懒惰者。随时咨革惩办。至南路各城军台委笔帖式。额缺较多。未便一律酌留顶带。著照旧办理。又西四城现在酌添兵额。并兴办屯田。防兵听其徙眷。嗣后各城换防官兵。著于班满时。由该大臣各就该处差务繁简。准于旧班中。酌留得力官兵十分之三。以资熟手。先期咨照各原营。如数扣调。并随时咨部查核。其满洲营换防官兵。著与绿营一体办理。仍著叶尔羌参赞大臣等、悉心校核。如有老弱充数者。随时撤回。傥该管官弁徇隐不报。即著参办。又现例。大伯克回避本城。小伯克回避本庄。于回情殊有未便。嗣后三品阿奇木伯克九缺。及各大城阿奇木伊什罕伯克。仍令回避本处。自三品至五品伯克缺出。均由参赞拟定正陪。奏请补放。其各城庄六品以下伯克缺出。均毋庸回避本处。由该大臣拟定正陪。咨请参赞咨部补放。无庸送验。如有贿嘱赡徇等弊。严参惩办。至乌什近年回务日增。阿奇木职任繁重。著将该处五品阿奇木伯克一缺。改为四品阿奇木伯克。再添五品伊什罕伯克一员。六品噶杂内齐伯克一员。七品都管伯克。七品明伯克各一员。并现有之六品以下伯克七员。共十一员。均令随同阿奇木分理屯局台卡回庄诸务。俾专责成。其应添给。养廉钱文。著该大臣等筹议奏明办理。又各城需用硝磺。改归绿营煎熬。所有产磺处所。及归土煎硝之法。皆非弁兵所习。著仍照旧例。由阿奇木伯克采办交纳。饬令绿营弁兵。严查私采私煎。不准稍有偷漏隐匿。一经访获。从重治罪。该部知道。　　

○谕军机大臣等、本日据长龄等由五百里驰奏、各城大臣咨请酌改各事宜、分别条款一摺。已明降谕旨。依议办理矣。朕因该将军等久在西陲。夷回情形。素所熟悉。现在办理善后事宜。是以一切添官添兵之议。勉从所请。惟综阅该将军等奏议、不过添兵堵御。添官经理。皆寻常计画。何人不能。溯查乾隆年间。戡定西陲。庙谟神算。办理周妥。六十余年。久安长治。从未议及增兵。如果必须添兵以壮声威。当日诸臣。早经议及。何待今日。且从古以来。未见有竭内地之兵力。堵御四夷。而又能行之久远者。况回疆之极边。于居重驭轻之道。大相剌谬。俨然回疆添一省会。日后何能治理。必至内外俱困。将如之何哉。此时即照该将军等所议。竟能一劳永逸。将国家有常之经费。为外夷无益之张罗。实不值如此办理。傥仍不能安靖。徒劳罔功。尚复成何事体。若该将军等明示霍罕以大皇帝天恩浩荡。许该夷仍旧通商。其茶叶大黄。俱在所不禁。并免其货税。如玼明白宣谕。义正词严。霍罕即犬羊成性。亦当感激天恩。不至倔强犹昔。自可保其无事。其缚献贼目。送出民回一节。竟可置之不问。以示大方。至喀什噶尔添兵四千。亦似太多。终非经久之计。且恐不免有扰累民回之事。当堂天朝。转为霍罕牵制。岂不为外夷所轻视。现在叶尔羌既设参赞大臣。添兵五千。似已足壮国威。如果喀什噶尔换防总兵。可以不设。或酌留兵一千名。足以济事。更无虑扰累民回。较为妥善。著长龄等悉心远谋。熟筹妥议。据实覆奏。将此由六百里谕令知之。　　

○湖广总督卢坤等奏、设卡巡私。定例本属周详。惟在实力奉行。毋庸多设科条。得旨、何事又非如是耶。当今之弊。疲玩二字。实堪愤恨。若不大加振作。焉有起色。猛以济宽。勉之。　　

○以故四川建昌道属土千户姜起贤子复兴。袭职。　　

○修河南山东黄河两岸堤堰坝戗各工。从河道总督严烺请也。　　

○癸卯。上诣时应宫拈香。　　

○谕军机大臣等、寄谕四川总督鄂山、御史童宗颜奏称、四川富顺县知县祥善、于本年七月内。有该县枇杷场开杂粮店客民吴文贵、被人以奸拐控告拘案。该县不详究虚实。辄用大板满杖一百。跪炼一日。并无供词。该民人已奄奄待毙。及次日奸拐之正犯拏获。该县尚不即行释放。以致该民人受刑过重。在押身死。该民人妻母赶往看视。该县已令人掩埋等语。州县遇有承审案件。必须虚衷研鞫。明慎用刑。若不究虚实。一味刑求。致毙人命。殊属大干法纪。著该督查明。如该县实有滥刑致毙无辜情事。即行严参惩处。毋稍徇隐。将此谕令知之。寻奏、讯得富顺县知县祥善、因吴文贵犯奸。供词狡展。掌责二十。并非滥刑毙命。亦无先行掩埋。不传尸亲看视等情。应毋庸议。下部议。从之。　　

○以正白旗汉军都统奕绘、镶蓝旗蒙古副都统绵偲、镶白旗汉军都统松筠、为内大臣。　　

○以办灾妥协。予湖南知县卢尔秋、同知衔。　　

○免回疆阵亡陕西固原提标各营弁兵借支俸饷银。　　

○蠲缓湖南武陵、龙阳、沅江、安乡、华容、益阳、桃源、澧、八州县。及岳州卫被水庄屯新旧额赋有差。给武陵、龙阳、沅江、安乡、华容、五县灾民一月口粮。贷武陵、龙阳、二县民堤修费。　　

○甲辰。谕内阁、左副都御史德厚、蒋祥墀、以职司纠仪之大臣。先已失仪迟误。又不具摺请罪。有意含混。实属胆大。俱著照部议降二级调用。无庸查加级议抵。其不据实参劾之纠仪科道。觉罗明奎、孙善宝、续龄、周贻徽、祥安、隆勋、寅德、刘光三、阿成、徐法绩、景斌、邵正笏、富明、舒德、承光、恒谦、文达、奎秀、朱壬林、范承祖、徐培深、卞士云、韩大信、汪报原、公桂、吉尔敏、庆昌、伊克精额、那玛善、和丰、程焕采、吴清鹏、彭玉田、陈焯、瞿溶、冯赞勋、俱著降二级留任。未经参奏之左副都御史德兴、著降一级留任。均不准其抵销。　　

○旌表守正捐躯陕西蒲城县民王那庄妻王氏。　　

○贷杭州驻防兵丁修理住房饷银。　　

○展八旗兵丁应扣借支库银限期两月。　　

○蠲缓两淮丁溪、草堰、刘庄、伍祐、新兴、庙湾、富安、安丰、梁垛、东台、何垛、余西、板浦、中正、临兴、十五场被水场地新旧正杂额赋有差。赈丁溪、草堰、刘庄、伍祐、新兴、庙湾、六场灶户。　　

○乙巳。谕内阁、户部奏、前任张家口监督刑部郎中景福、于监督任内。所收零税钱文。未经奏明列入交款。奉旨著追。经户部节次咨催。未据该员呈缴。此项税钱、自应赶紧元交。何得屡催罔应。反藉词扣俸。意存悬宕。实属延玩。著正白旗满洲都统、严催该员。即将前项税钱三千九百六十千文。勒令完缴解部交纳。傥再迟延。即由该旗将该员奏请革职监追。以清官项。　　

○又谕、给事中寅德奏、请查拏私酒一摺。京城附近地方。贩运私酒。曾经明定章程查禁。兹据该给事中奏、附京之双桥、于家卫、羊坊、马房、看丹村、三间房等处地方。每有酒局截卸进京大车烧酒。叉运漏税。并有不服查拏之事。著直隶总督、顺天府、五城、一体查拏惩办。无得轻纵。　　

○又谕、御史达镛奏、请定武闱章程一摺。定例马射三靶。相距各三十步。俾士子得有引弦持满之候。若如该御史所奏。马射之靶。请各减六步。则三靶相离过近。三矢不及引发。且所称第一靶。请设于考棚前二十步。以便查看。独不思第二第三靶。转致辽远。更难查阅。又请于硬弓靶上。系以丝绳。直达弦上。必绳直弦弯。始为引满。其丝绳尺寸。须定例限。试思士子臂有长短。不能一律相同。何能拘定丝绳尺寸。又据称掇石时。用方石置于棚前。令士子掇起号石。置大石上。欲令士子将号石掇至大石上。又令何人将号石掇下。以待按名试掇。所奏各条。均属窒碍难行。著无庸议。至比试大刀。不可使背面花不全。及刀尖拂地。此种不合格者。原不准录取。亦无庸议。所称双单好字。应如何明定格式。及酌量人数。予以定额之处。著兵部议奏。其另片奏称、武场附近地方。近年多有银号布铺之人。扮作摆摊卖药等项。探听风声。随机撞骗。著责成监试御史。及步军统领衙门、顺天府、认真访查惩办。以杜弊端。　　

○又谕、恩铭等奏、查明科布多理藩院司员、擅用戮记、并无婪索情弊一摺。前据英惠参奏、科布多理藩院主事德升额、擅用戮记。饬行蒙古各爱曼事件。当降旨交英惠、恩铭、查明有无婪索情弊。定拟具奏。兹该大臣等、查明德升额、擅用戮记行文各爱曼。俱系应行之件。并无留难勒索情弊。惟于九年九月。奏准严禁之后。并不遵办。咎实难辞。德升额、著交部严加议处。再乌里雅苏台、科布多等处。额设官制。并无蒙古字识名目。凡应行蒙古文书。均由笔帖式缮写。科布多蒙古字识六名。自系私添。著即裁撤。以符定制。嗣后科布多行文。无论内外处所。俱著钤用参赞大臣印信。应行蒙古文书。俱令笔帖式缮写。其各衙门司员擅用戮记。暨挑选蒙古字识。著永远禁止。　　

○谕军机大臣等、据御史冯赞勋奏、湖南岳州府属之平江县托莲塅地方。有刑部候补员外郎周圭家中。被匪徒纠约饥民数百人。入室行劫衣箱财物。已报明地方官等语。著吴荣光查明、是否实有其事。如果该匪徒胆敢纠约饥民。乘机劫掠。自应查拏惩办。以靖闾阎。将此谕令知之。寻奏、周圭系周宗磊之子。查周宗磊家。于本年五月十九日具报被抢。业经先后拏获首夥抢犯余恩兆等二十八名。起出赃银衣物等件。分虽首从按律定拟。报闻　　

○贷甘肃皋兰、金、靖远、狄道、陇西、安定、会宁、通渭、岷、隆德、清水、秦安、礼、徽、崇信、灵台、镇原、十七州县。暨盐茶同知、沙泥州判所属歉收贫民口粮。　　

○丙午。谕军机大臣等、本日理藩院奏、鄂尔多斯四等台吉拉特那巴扎尔、翻控作父章楚布多尔济京控已结一案、已明降谕旨、交昇寅审讯矣。此案前据该将军审明、已革协理台吉章楚布多尔济、所控各款、尽属虚诬。分别定拟。复经理藩院请将章楚布尔济、改发察哈尔军台。充当左差完案。乃该台吉拉特那巴扎尔、复以奏办已结之念经诅咒、及通事教供等情。来京翻控。是否该台吉逞刁健讼。抑或实有冤抑之处。非提同案证。不足以折服其心。著昇寅破除情面。秉公审讯。不许稍有含混。将此谕令知之。寻绥远城将军彦德奏、鄂尔多斯四等台吉拉特那巴扎尔、续控各款。审属虚府。除因救父情切。冒昧具呈。一经质讯。即行悔罪。与始终诬执者有间。请革去台吉。交该旗严加管束。免其枷责。下部议。从之。　　

○蠲缓浙江仁和、钱塘、乌程、师安、德清、武康、长兴、安吉、海宁、富阳、嘉善、石门、桐乡、十三州县。暨嘉湖卫、被水村庄新旧额赋有差。赈仁和、钱塘、乌程、归安、德清、武康、六县。暨嘉湖卫、军民。　　

○缓徵浙江坐落江苏下砂头、下砂二三、青村、三场歉收荡田新旧额课。　　

○丁未。上诣皇太后宫问安。　　

○谕内阁、前因刑部审讯太监张进幅。买运鸦片烟土一案。颇有不实不尽。降旨交内务府大臣、再行严讯。经禧恩等讯出回子贝勒克克色布库、有同太监吸食鸦片烟情事。并究出同食之太监熊来幅、于鄹何进禄、杨幅、民人朱玉凤等五名。所有审讯此案不实不尽之刑部堂官、及刑部承审司员。著吏部查取职名。分别议处。　　

○又谕、此案克克色布库、身为回子贝勒。不知自爱。与太监交接。已属违禁。又同太监吸食鸦片烟。及太监张进幅告病外出。复敢容留在家居住。种种乖谬。实属卑鄙无耻。克克色布库、著交理藩院治罪。　　

○谕军机大臣等、吴邦庆奏、催趱回空尾帮。全出山东境日期。本年微山湖水势较大。八闸急溜奔注。江广船身笨重。经该署漕督等、督率备弁催趱。已于十月十九日。将回空湖南三尾帮。催出山东境界。惟时交小雪。气候已渐严寒。若中途冻阻。恐误归次。著吴邦庆严催江浙江广各帮。并移咨各省督抚。严饬委员迎提归次。毋稍迟误。将此谕令知之。　　

○又谕、前据长龄等奏、筹办回疆善后事宜。请饬部查明。各省绿营兵额。各按马步守兵。于每百名内暂裁二名。即将各省裁缺所节经费。由该部解交甘肃。搭运前往。每岁可得银三十余万两。兹据该部奏称、现按饷银计算。每岁祇得银十八万四千余两。其粮折马乾红白赏项。应俟各省覆齐。始能定有成数。然约计总不及三十余万两。与该将军等原奏数目不符等语。此项裁减兵额所节经费。现经该部查明、计银不及三十余万两。与该将军等原奏报数不符。事关裁减兵饷。必须详细确查。以凭核办。傥回疆现在一切办理。按照原奏三十余万两之数。从宽布置。将来不敷支拨。岂不徒费周章。著长龄等将现在该处添兵若干。设官若干。并俸饷等项、共需银若干。一并迅速详查。务须通盘筹计。一切经费。不得稍有浮滥。查明后即据实由六百里覆奏。毋得迟延。将此由六百里谕令知之。　　

○又谕、前据长龄等奏、筹办回疆善后事宜。请将各省绿营兵额。各按马步守兵。分别均匀。于每百名内暂裁二名。将裁缺所节经费。解交甘肃藩库。自道光十二年为始。归入回疆经费项下。搭运前往。以资支发。当交该部查明具奏。兹据奏、各直省地方。险易界宜。兵数多寡不一。且额兵有存城分汛之别。存城者以备差操。为数稍多。分汛者以专戍守。人数较少。自应由各省查明核办。著各该省督抚、各按全省兵数。以每百名暂裁二名核计。共裁马步守兵廑干名。于所属标营内。详察繁简多寡情形。遇有拔补开革事故所出之缺。应陆续分别扣除。及所裁饷银粮折马乾、并红白恤赏银两。应酌定裁减数目。一并迅速查明。各行据实覆奏。将此各谕令知之。　　

○戊申。上诣寿皇殿行礼。　　

○关帝庙拈香。　　

○谕内阁、御史姚庆元奏、六科满汉给事中站班纠仪、请由堂派一摺。嗣后凡遇御殿。所有站班纠仪之满汉给事中。著照各道御史例。无分掌协。一体由该堂官拣派。至满洲科道。有在亲丧二十七月之内者。著照例无庸派往。其午门坐班、及坛庙祭祀之处。亦著无庸到班。　　

○又谕、祁＜?土贡＞奏、知州误被揭参。请旨开复留住。广西全州知州会礼、承审州民黄七庆、戮伤降服胞兄黄怀庆身死一案。迟逾分限。实止九日。前因该臬司未经查明。误开该州逾限一月以上职名附参。部议革职。兹据该抚查明、奏请更正。会礼。著准其开复原官。仍留本任。该臬司佟景文、误将属员职名开揭。虽先已自行查出。详咨更正。究属疏忽。仍著交部议处。　　

○户部等部议准、陕甘总督杨遇春、盘查甘肃仓库。酌拟杜亏章程十条。一、省书盘踞。加重惩办。一、吏胥勒索。实力查拏。一、采买兵粮。责成道府。一、仓谷短绌。不准折价移交。一、摊销名目。永远禁止。一、流交无著各款。设法弥补。一、考棚垫修银两。不准作抵库项。一、应解司库各款。严密守提。一、司库扣存抵亏款目。不准冒领。一、有亏各员。停其升调。从之。　　

○开贵州桐梓县戴家沟河道。从巡抚嵩溥请也。　　

○蠲缓贵州桐梓县被水村庄额赋有差。
  </div>
  <div class="pagination">
   <a href="清实录道光朝实录_page356.html">
    上一页
   </a>
   <span>
    ...
   </span>
   <a href="清实录道光朝实录_page352.html">
    352
   </a>
   <a href="清实录道光朝实录_page353.html">
    353
   </a>
   <a href="清实录道光朝实录_page354.html">
    354
   </a>
   <a href="清实录道光朝实录_page355.html">
    355
   </a>
   <a href="清实录道光朝实录_page356.html">
    356
   </a>
   <span class="current-page">
    357
   </span>
   <a href="清实录道光朝实录_page358.html">
    358
   </a>
   <a href="清实录道光朝实录_page359.html">
    359
   </a>
   <a href="清实录道光朝实录_page360.html">
    360
   </a>
   <a href="清实录道光朝实录_page361.html">
    361
   </a>
   <a href="清实录道光朝实录_page362.html">
    362
   </a>
   <span>
    ...
   </span>
   <a href="清实录道光朝实录_page358.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
