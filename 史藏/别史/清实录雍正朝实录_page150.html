<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 150 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 150 页/共 216 页
  </h1>
  <div class="content">
   ○戊寅。工部议覆江南河道总督稽曾筠、会同巡抚尹继善疏言、江南黄运两河工程。关系运道民生。设官分职。必须因地制宜。随时通变。请将宿桃中河通判、改为宿迁运河通判。安清中河通判、改为桃源安清中河通判。其海防同知、应移驻童家营。改为分管山安南岸河务海防同知。江防同知、改为杨河江防同知并添设童家营巡检一员。把总一员。均应如所请。从之　　

○免直隶霸州、文安等七州县。未完民欠粮米二万一千六百石有奇　　

○己卯。免黑龙江墨尔根城等处官庄、雍正八年分、霜灾额赋有差　　

○庚戌。谕大学士等。原任都统觉罗佛伦于军台调回。补授陵寝散秩大臣。同伍格、总理事务　　

○以左春坊左庶子索柱、兼大理寺卿事　　

○吏部议覆江西巡抚谢旻疏言、江西吉安、广信二府属、皆有永丰一县。文移印信。不无混淆。请另改嘉名。以免滋弊。应如所请。从之。寻定广信府属永丰县曰广丰　　

○辛巳。上诣恩佑寺行礼　　

○壬午。谕大学士等。纪成斌闻贼人侵扰吐鲁番之信。即令樊廷等领兵四千。前往应援。此举甚属错谬。朕已降上□日、切申饬。至于从前采买吐鲁番粮石。本应给与运价。令其自送军营。乃计不出此。而遣官发驼。远行搬运。致启贼人偷盗之心。及至去冬逆夷猖獗之后。犹不将办粮之弁兵撤回。此则疎忽错误之甚者也。惟是朕以怙冒万方为心。若坐视吐鲁番之被寇侵陵。而不为之筹画保护。朕心又有所不忍。从前原曾降上□日与吐鲁番人众。若畏惧准噶尔。即移向近边之地居住。是以拖克拖麻穆忒带领之人、移驻近边者。皆享安宁之福。可再行晓谕回子等。伊等傥自揣力不能敌。不妨仍为移避之计。朕当从厚赏给盘费。并令地方官善为安插。使之得所。若此番晓谕之后。伊等仍复观望。则贼人再来侵扰之时。听伊等自为之计。我军不便护庇矣　　

○癸未。谕内阁。朕欲于在京官员内。拣选老成明白者数十员。命往陕西内地州县。办理宣谕化导之事。著大学士会同该教习、于庶吉士内拣选数员。各部堂官、在本部学习人员内拣选一二十员。国子监祭酒等、在选拔贡生内拣选二三十员。俱交送内阁、带领引见　　

○免四川省所属明正、冷边各土司。雍正八年分、地丁额赋有差　　

○旌表直隶东明县烈妇、胡允爵妻赵氏。强奸不从。自缢殒命。烈女、赵廷桂女赵氏。猝遇强暴。拒奸被刃。各给银建坊。入祠致祭如例　　

○甲申。广西左江总兵官齐元辅、缘事革职。调广西右江总兵官蔡成贵、为广西左江总兵官。升湖广长沙副将周宝、为广西右江总兵官　　

○大学士等议覆靖边大将军傅尔丹奏言、北路军营。遵上□日筑城。查科布多地方。按连布娄尔与库里野图相近。系进兵大道。请于此处筑城。应如所请。从之　　

○礼部议覆湖南学政习寯疏言、岳州府属之澧州。先经题准、另建考棚。湖西六属生童、就近赴考。另给岳西府学钤记。改驻澧州。今澧州改为直隶州。既不属岳州府管辖。请将岳西府学裁去。将该训导、仍归岳州府驻劄。其岳东府学、应仍改为岳州府学。又九溪、永定二卫、军户屯田。俱散在澧州等处。今二卫改为一县。应将该卫文武旧生。照依户口田粮。附近新县者、拨归新县。远在各属者、拨归各属。应如所请。从之　　

○乙酉。升都察院左都御史三泰、为礼部尚书　　

○工部议覆刑部尚书励廷仪疏言、天生五材。铁居其一。用以备军资而造器物。所系綦重。向例铁货不许私出外境。而废铁不在禁例。近闻射利之徒。专收废铁镕化。运至近边近海地方货卖。此风渐不可长。请嗣后有将废铁潜出边境、及海洋货卖者。照越贩硝磺之律科断。以除奸弊。应如所请。从之　　

○丁亥。谕大学士等。各省督抚、著于所属地方民人内。召募拣选人材壮健、技勇可观者百余人。咨送兵部奏闻。候朕拣派官员、训练教习。以备军旅之用。武生、武童、及乡勇民壮等。俱可入选。每人本籍。额外给与守粮一分。以养赡其家口。本人进京之时。著督抚动支公用银两。赏给路费　　

○以工部左侍郎孙嘉淦、充经筵讲官　　

○授辅国公裕寿女、为乡君。壻石履升、秩四品　　

○云贵广西总督鄂尔泰题。云南永北府北胜土知州高熙勋故。其孙高龙跃、承袭年幼。请以高龙跃母木氏协里。下部知之　　

○戊子。谕大学士等。都统伊礼布、著带领家选兵二千名。骁勇兵一百名。前往西路为副将军。若大将军岳钟琪、有统兵行走之处。著伊礼布带领满洲兵丁。一同前往。其分管家选兵护军校延岱等二十员。各赏银五百两　　

○大学士等遵上□日议奏。臣等谨将袭封一二三等公十员、并伊等先世。开列名单。恭拟美名。进呈钦定。拟撰诰命。给与始封袭封之员。其宗室外戚公。应照礼部原议。宗室、封为奉恩公。外戚、封为承恩公。一并给与诰命。得上□日、一等公图海、定为忠达公。一等公赖塔、为褒绩公。三等公恩格德尔、为奉义公。一等公鳌拜、为超武公。一等公图赖、为雄勇公。二等公图尔格、为果毅公。三等公费英东、为信勇公。三等公多尼库鲁克、为建烈公。三等公和硕图、为勇勤公。一等公杨古利、为英诚公　　

○己丑。谕大学士等。察哈尔地方居住之巴尔虎护军披甲人等内。著挑选一百名。巴尔虎侍卫岱噶尔、那木扎尔、鄂钦、敦柱克、亦著派出。此一百名兵丁。令侍卫岱噶尔、会同该总管、详加拣看。其马匹行粮、照例办理支给外。侍卫四员、各赏银五百两。兵丁一百名、各赏银一百两。令其收拾预备。俟京师兵丁。定有起程日期。即行文知会岱噶尔等、带领前往鄂尔多斯地方。等候副将军伊礼布领兵到时。著伊礼布一并管辖。带往巴尔库尔军营。若有行走之处。著于彼处所有归化城一千兵内、残弱者拨出百名。存留营内。将此一百名。入于归化城兵丁数内。令其防范盗窃马匹等事。俟成功之时。著侍卫岱噶尔、各带回本处　　

○升正蓝旗蒙古副都统青保、为正白旗护军统领。镶黄旗护军参领萨穆哈、为正蓝旗蒙古副都统　　

○庚寅。谕大学士等。何祥书、著赴北路军营。令大将军傅尔丹。酌量给与绿旗职衔。管理九千车骑兵。效力行走　　

○壬辰。升工部右侍郎鄂尔奇、为都察院左都御史。仍兼理工部侍郎事　　

○礼部议覆山西学政朱曙荪疏言、山西专设运司一学。自前任学政励宗万、将民童冒籍商学者。题请改归本籍之后。文武生员、及应试童生。为数无多。请将运学改为中学。于原额二十名之内、减去八名。取进文武童生各十二名。原额廪增各四十名。应减去一半。止留廪增各二十缺。应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百四



大清世宗敬天昌运建中表正文武英明宽仁信毅大孝至诚宪皇帝实录卷之一百五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。夏。四月。癸巳朔。享太庙。遣二十四阿哥允秘行礼　　

○河东总督田文镜、因病乞休。得上□日、田文镜、著暂行来京调理。伊常服按察使陈世倕方剂。亦著随其来京。河东总督之衔。原为田文镜而设。今仍以巡抚衔。著浙江布政使张元怀署理。该部将从前河南巡抚关防。查出送往。交与张元怀。其河东总督关防。仍留豫省。俟田文镜病痊回任之日。照旧管理　　

○以大理寺少卿孙国玺、署浙江布政使司布政使。鸿胪寺卿唐继祖、署河南按察使司按察使　　

○以故三等精奇尼哈番西灵阿子黑冷特、袭职　　

○免广西归顺土州、雍正八年分苗田银两有差　　

○甲午。以翰林院侍读杨炳、编修顾成天、俱署日讲起居注官　　

○调湖北巡抚魏廷珍来京。升广东布政使王士俊、为湖北巡抚。调湖南布政使杨永斌、为广东布政使司布政使。升湖南按察使张璨、为湖南布政使司布政使。直隶清河道胡瀛、为湖南按察使司按察使　　

○调白都纳副都统图尔赛来京。宁古塔副都统多索礼、为白都纳副都统。升三等侍卫巴尔岱、为宁古塔副都统　　

○乙未。谕内阁。朕因直隶州县之被水、不过近河村庄。其他高阜之处。收成丰稔。彼此可以相资。不致艰于谋食。是以未颁加赈之上□日。今闻畿南州县之中。有被水轻重之不同。其被水轻者。民间可以支持。而被水稍重者。即有日食不敷之虑。即如大名府属之长垣、东明、开州等处。皆地势洼下之区。失业之民。甚觉艰窘。恐其他州县、亦有与之相类者。今去麦熟之时、尚有月余。应筹接济之道。以资其耕作。若从京师遣官分查。必致稽迟时日。副都统赵弘济、系上年散赈之员。著驰驿前往保定。会同该督唐执玉、布政使王謩等。查阅上年散赈档案。将其中被水稍重、应行加赈之州县。一一确查明白。遴选贤员。星速分途前往。会同该地方官。或动仓谷。或动帑银。核实散赈。至麦熟之时停止。傥奉行不力。或有遗漏浮冒等弊。经朕访闻。定将大小官员、从重议处　　

○丙申。吏部议覆。兵部左侍郎杨汝谷条奏。旧例各项俸深人员。俱于双月推升。其知县应升之缺。在京则主事、中行评博。在外则同知、知州、通判。遇本月所出之缺。挨俸升用。但中行评博、其事甚简。而同知知州通判、则有地方之责。虽均属知县应升。而员缺各异。向来照品级考次第。先尽京缺。后升外缺。是以历俸最深者推升部寺诸员。而俸次在后者、转得府佐州牧。殊未妥协。嗣后请计本月出有几缺。即拟升几人。不论京缺外缺。将本月论俸拟升之人。吏部一体代为掣签补授。应如所请。从之　　

○戊戌。裁广东澄海县东垄河泊所大使缺。改设樟林镇巡检一员。从广东总督郝玉麟请也　　

○己亥。兵部议覆。广东总督郝玉麟条奏改设县治事宜。一、裁海丰县之甲子捷胜二所。改置一县。于东海滘地方。建立县治。设知县一员。典史一员。移海丰县训导为新县训导。改原驻东海滘千总、为新县城守营千总。一、海丰县属地方。有附近东海滘之坊廓、石帆、吉康等三都。并大安、陈牙、云落、磜峰、横陇、石陂、黄塘、赖僧、朋塘、上护、赤花、邝公、半迳、新田、螺溪、上下沙等十六屯。请拨归新县管理。一、旧设之东海滘巡检、应改为甲子巡检。移驻甲子城。与河田巡检、俱隶新县管辖。其汕尾巡检、改为新县黄沙坑巡检。一、海丰、长乐、兴宁、龙川、永安五县、与新县捕务。应归驻劄碣石之军民同知管理。一、请裁平海、大城、海安、大鹏、双鱼五所。改设平海所巡检一员。该所原管军屯丁粮。归并归善县管理。大城海安二所军屯粮米。归并饶平徐闻二县管理。并请添设新安阳江二县县丞各一员驻劄大鹏双鱼二所城。一、请裁阳江县太平驿、阳春县乐安驿、驿丞二缺。其驿务归各该县管理。于太平地方。添设巡检一员。以司捕务。均应如所请。从之。寻定东海滘新设县曰陆丰　　

○复设广西郁林州州判一员。添设郁林州抚康巡检、柳州府怀远县梅寨巡检各一员。从广西巡抚金鉷请也　　

○庚子。谕内阁。朕御极以来。继述皇考圣祖仁皇帝乂安区宇之圣心。旰食宵衣。朝乾夕惕。欲使薄海内外、休养生息。物阜民安。永戢兵戈。咸登衽席。以成荡平熙皞之治。是以宣猷敷治之间。宏纲庶务。凡有益于民生者。莫不兴举。不便于民生者。莫不屏除。若有几微措置失宜。即五内展转。寤寐难安。岂肯好大喜功。兴兵构难。使百姓有供应之劳。不遑宁处哉。惟是锄暴乃所以安民。抚内必兼乎攘外。此古今不易之至理。帝王治世之常经。凡尔百姓、粗通大义者。即莫不知之。不必待高远之识也。惟彼准噶尔一部落。原系元朝之臣仆。其始祖曰额森。额森之子托浑、渐至大员。因扰乱元之宗族。离间蒙古。惟恐获罪。遂背负元朝之恩。逃遁藏匿于西北边远之地。煽惑匪类。要结党与。自称准噶尔。当我朝定鼎之初。各处蒙古、倾心归顺。求为属国。独准噶尔一部落。违越于德化之外。至噶尔丹、策妄阿喇布坦二人。则尤狡狯凶顽之甚者。噶尔丹身为喇嘛。不守清规。不遵佛教。破戒还俗。娶青海鄂齐儿图车臣汗之女为妻。又潜往青海地方。贼害伊之妻父、而掳其人众。又复巧构衅隙。乘喀尔喀之不备。发兵猝击。以致喀尔喀人众溃散。纷纷投我天朝。蒙圣祖仁皇帝施恩抚恤。遣使前往噶尔丹处。谕令戢兵和好。多方开导。乃噶尔丹冥顽不灵。转借追袭喀尔喀之名。犯我边汛。彼时即行巢□刀灭、复有何难。我圣祖仁皇帝至仁如天。好生为德。特遣官员前往责问。是时噶尔丹惶愧恐惧。设誓撤兵。仍复潜住近边。暗图窥伺。且乘间抢掠蒙古牲畜。俾其不获安居。我圣祖仁皇帝始亲统六师。躬行天讨。噶尔丹逆天背理。自速灭亡。此噶尔丹之始末也。策妄阿喇布坦者、乃噶尔丹之侄也。彼时既平噶尔丹。即可锄绝根株。不留余孽。祗因我圣祖仁皇帝宽大仁慈。赦罪宥过。且念策妄阿喇布坦、素与伊叔不相和睦。情有可原。于是加以天高地厚之恩。将噶尔丹余剩部落赏伊收管。此时伊力弱势微。甚为恭顺。其后则离间伊妻之父子。诱其妻弟携带万余户、至伊住牧之地。因而强占入己。由是势力渐增。竟敢肆意妄行。窥伺青海。侵犯哈密。又潜兵入藏。杀害伊妻弟拉藏汗。毁坏寺庙。荼毒人民。我圣祖仁皇帝特遣大臣。前往询问。乃伊愍不畏死。阻兵抗命。因使臣率师甚少。兵力单弱。伊得肆其猖狂。此实天下臣民所共愤者。我圣祖仁皇帝仍赐包容。谕令两路官兵、姑缓前进以俟其悔罪输诚。若怙终不悛。则命将徂征。犁庭扫漠。此我皇考之本意也。朕即位以来。伊虽遣使求和。而诈伪作奸。仍复如故。且将我青海叛臣罗卜藏丹津、收留藏匿。朕屡次降上□日。谕以定界息兵。而伊狡饰支吾。巧幻百出。及策妄阿喇布坦身故。伊子噶尔丹策零继立。其妄乱之性。狂悖之行。更过于其父。其遣使陈奏之词甚属支离妄诞。即如前年西藏阿尔布巴等之戕害康济鼐。亦因与准噶尔地方相近。而逃匿之罗卜藏丹津、又系伊等姻戚。彼此相依。是以敢于悖逆朝命。而仗准噶尔以为狡兔之三窟也。似此世济其恶之人。以逞凶挟诈为心。以劫物伤人为事。不可以德感。不可以理喻。无赖无耻。怀逆藏奸。时时欲戕害臣服我朝之蒙古部落。以坏我屏垣。若当此可以经理之会。而瞻顾因循。避兴师动众之名。为耽逸偷安之计。将狡寇一日不灭。则蒙古一日不安。边境一日不宁。内地之民一日不得休息。而首先疲于奔命者。即三秦之黎庶也。即以上年之事论之。贼夷先遣使臣、伪称请和。及朕降上□日停兵、以待信息。而彼于深冬冰雪之时。倾其丑类。乘我不备。侵犯汛界。盗窃驼马。然则此等狡寇。固可置之度外、听其贻害于将来乎。从来穷兵黩武。为圣帝明王之所深戒。而以大加小。以强陵弱。又仁人君子之所不忍为者。况准噶尔弹丸之地。远在极北之区。得其地、不足以耕耘。得其民、不足以驱使。即使灭此朝食、亦不足以夸庙略而耀武功。此皆皇考与朕熟思审处。先后筹画数十年。而出于万不得已者也。惟是地方有军旅之事。厉兵秣马。诸务纷繁。虽不取办于民财。恐不免借资于民力。向蒙皇考轸念秦民劳勚。所以加恩而优恤之者。无待朕之缕述矣。朕御极之元年。即将陕甘二省康熙六十年以前、民屯卫所未完银米豆草等项。悉行蠲免。又将旧例应完之三厘三合。免其徵收。数年以来。西安所属额徵钱粮。或免四十万。或免八十万。甘肃所属钱粮。则连岁全行豁免。他如展纳课之定期。宽带徵之旧欠。开垦地亩。修筑河渠。悉动帑金。永为民利。此皆朕之加惠于秦民者。可约略举之也。即以西陲用兵之事言之。北路军需。交与怡贤亲王等办理。西路军需。交与大将军岳钟琪办理。皆定议于雍正四年者。王大臣等密奉指示。一丝一粟。皆用公帑制备。纤毫不取给于民间。是以经理数年。而内外臣民。并不知国家将有用兵之举。及至雍正七年。大军将发。飞刍挽粟。始有动用民力之时。朕皆敕令地方有司。照数给与脚价。严禁克扣短发侵蚀等弊。傥有不肖官员。借称军需。科派扰民者。著该管大臣、即行题参革职。先动帑金。传集百姓。如数给还。朕所以为百姓防患除弊者、亦极严切矣。上年该督抚先后奏称、民人中、有愿捐草束以供牧养者。绅衿士庶中、有愿捐车辆以资挽运者。朕皆奖以温谕。仍令照数给与价值。去冬贼夷猖獗之后。将来军饷、较前未免繁多。又特加添运价。一切军务。悉令有司宽裕办理。朕岂肯因戎事紧急。稍涉权宜。使闾阎骚扰于万一哉。意谓三秦众庶。必能谅朕不得已而用兵之苦心。悉朕不忍累民之至意矣。乃近来风闻陕西之民竟有怨朕而私相谤议者。总因十数年来。陕西居住之允禵、塞思黑、年羹尧、延信等。皆怀挟异志。包藏祸心。其胁从之党。实繁有徒。如塞思黑之令狐士仪、年羹尧之邹鲁、净一道人、延信之道姑王氏等。皆公然以反叛为众人之倡。则其他匪类之造作妖言、暗中煽动者。又不知其几矣。地方既有奸回之人。而又值军兴旁午。或有司自顾考成、间有奉行不善之处。是以愚民无知。惑于邪说。溺于私情。偶因用力于目前。遂忘受恩于平日。此亦事势之所不免者。夫秦风朴直。自古为然。朴则易被人欺。直则善言易入。祗以向来未有宣谕化导之人。而该省督抚以及有司。既有刑名钱谷之专责。又有徵兵筹饷之军需。簿书鞅掌。难于兼顾。是准噶尔之始末。边防关系之情形。皇考与朕奉天讨罪、除暴安民、万不得已之苦衷。并未家谕而户晓。但听佥邪小人。摇唇鼓舌。讪谤朝政。变乱是非。无怪乎草野之中、被其迷惑者不少也。今朕特颁此上□日。遣左都御史史贻直、待郎杭奕禄、署内务府总管郑禅宝、率领翰林院庶吉士、及六部学习人员、国子监肄业之选拔贡生等。前往陕甘二省。开导训谕。觉悟愚蒙。傥合省民人等。果能笃尊君亲上之义。消亢戾怨怼之情。将见和气致祥。必邀上天默佑。迅奏肤功。边塞永宁。烽烟屏息。不但尔等安居乐业。俯仰优游。即尔等世世子孙、共享昇平之乐矣。至于军需各项。悉动帑金、差员办理。不得扣克短少。贻累小民。所降谕上□日。至再至三。著钦差大臣悉心访察。傥有不遵谕上□日。即行题参。或所定官价、有不敷用之处。亦即据实奏闻。若兵马经过之地。有不遵纪律、骚扰民间者。小过即告知该管大臣惩治。大过即行参奏。不得姑容。务使兵民和洽。内外辑宁。以迓天庥。以副朕念　　

○辛丑。兵部议覆。广东总督郝玉麟疏言、粤东山海交错。民俗刁悍。其猺排黎峝等处。傥有殷实商民。需用鸟枪者。请照琼州定例。止令长一尺五寸。家置一杆。赴官报明凿字备用。所有从前私藏违式鸟枪。限六个月、悉令缴官。违者照私藏应禁军器律治罪。其命盗案内。有执用违式鸟枪、及未经凿字者。将失察之地方官议处。傥该管官希图隐讳。不行叙入。察出照讳盗例议处。应如所请。从之　　

○广东总督郝玉麟疏奏。琼州府海口港门东西炮台之前。壅沙一道。盘绕坚厚。延袤十余里。为海口增添护卫。兵民莫不庆忭。下部知之　　

○壬寅。户部议覆。署直隶总督唐执玉、会同河东总督田文镜疏言、东省邱县之五营村庄。地处极西。孤悬北直界内。请改归直隶广平县管辖。应如所请。从之
  </div>
  <div class="pagination">
   <a href="清实录雍正朝实录_page149.html">
    上一页
   </a>
   <span>
    ...
   </span>
   <a href="清实录雍正朝实录_page145.html">
    145
   </a>
   <a href="清实录雍正朝实录_page146.html">
    146
   </a>
   <a href="清实录雍正朝实录_page147.html">
    147
   </a>
   <a href="清实录雍正朝实录_page148.html">
    148
   </a>
   <a href="清实录雍正朝实录_page149.html">
    149
   </a>
   <span class="current-page">
    150
   </span>
   <a href="清实录雍正朝实录_page151.html">
    151
   </a>
   <a href="清实录雍正朝实录_page152.html">
    152
   </a>
   <a href="清实录雍正朝实录_page153.html">
    153
   </a>
   <a href="清实录雍正朝实录_page154.html">
    154
   </a>
   <a href="清实录雍正朝实录_page155.html">
    155
   </a>
   <span>
    ...
   </span>
   <a href="清实录雍正朝实录_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
