<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 141 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 141 页/共 152 页</h1>
    <div class="content">　　○升户科给事中田景贤户部主事陈琬为通政司右参议鸿胪寺鸣赞岳镇序班魏浩为本寺右寺丞
　　○湖广荆门州地震
　　○威武营操备都指挥使张雄以奸淫事露下刑部拟罪如律奏请赎杖毕送兵部发遣从之
　　○京城外有军民叶玘靳鸾等发人墓取髑髅及顶骨以为葛巴剌捥并数珠假以为西番所产乘时市利愚民竞趋之所发墓甚众至是缉事者闻于朝番僧尝买以进者皆遁去获玘等送刑部鞫治得其党俱坐罪如律  上曰律载发墓其罪皆死况此辈取人髑髅市于左道以邀厚利其视支角□羊之罪相去几何其即诛之锦衣卫仍严加缉捕
　　○己丑四川播州宣慰使司宣慰使杨爱遣白泥正长官杨玉等贵州宣慰使司宣慰使安贵荣遣舍人安沐等各来朝贡马及方物赐彩叚宝钞有差
　　○命降迤西降夷职广西桂林左卫安置指挥同知舍列克等为正千户指挥佥事牙的干等为副千户正千户皮儿迭力迷失为百户副千户哈丹等为所镇抚百户阿黑麻等俱冠带总旗时舍列克等来降兵部以为皆近关夷人且其敕年久真伪难辨故递降之
　　○庚寅命安远侯柳景佩征蛮将军印充总兵官镇守两广
　　○辛卯给侍卫将军官军围子手及皇城诸门守卫官军衣鞋  昏月犯鬼宿
　　○壬辰命钦真河卫故都指挥佥事哈答子特住代职忽石门卫拜指挥佥事苦女等九人各进一级
　　○都察院右副都御史杨浩卒浩字文渊山东济宁州人以举人选授河东盐运司判官用荐升顺德知府迁山西右参政丁内艰改河南连陟左右布政使擢都察院右副都御史巡抚榆林巡按山东御史张蕙以事逮其子浩闻具＜锍-釒＞申理且讦蕙下所司议以大臣溺爱顾私有失大体因令致仕家居凡五年至是卒赐葬祭如例浩初受职时将上道值隆福寺成  景皇帝刻日临幸抗＜锍-釒＞谏止由是声誉藉藉其当官处事气之所至惟所裁决用是疏戾违愎往往有之晚在河南颇为都御史杨璇所不与其所以擢居显位以其与尹旻有连云
　　○癸巳升太仆寺少卿雷泽为南京光禄寺卿尚宝司少卿翟瑛为南京太常寺卿南京鸿胪寺少卿周暠为南京鸿胪寺卿时南京光禄鸿胪二寺卿缺命吏部举堪任者吏部拟泽及太仆少卿王曰□永为光禄卿瑛与暠为鸿胪卿内批以瑛为太常卿
　　○夜月犯轩辕星左角
　　○甲午皇第十子生母曰端妃潘氏
　　○诏借苏常二府存留米十万石并淮扬二批验所卖盐银五万两及淮安钞关船料银四千余两起解狭西者俱存留淮安徐和等处赈济从都御史马文升请也  广西柳州府武宣县学生原明妻潘氏一产三男命有司给米钞如例
　　○乙未海西肥河等卫女直野人都督剌哈等各来朝贡马及貂皮赐宴并金织衣彩叚等物有差  以旱灾免常州府所属武进等五县秋粮十七万二千一百余石草十六万九千四百余包从户部尚书殷谦请也
　　○太监韦泰传奉  圣旨太监黎春侄黎茂升锦衣卫百户僧录司左觉义如庆理司事
　　○初镇守延绥太监韦敬之调宁夏也怨兵部尚书余子俊发其事因奏子俊怀奸擅权以私忿调副总兵周玺总兵周玉以私恩保举总兵岳嵩事下兵部左侍郎阮勤等具引成案言前事非由子俊  上以韦敬既奏发子俊出入边将兵部乃引旧事为之遮饰命再议以闻勤等不复敢言仍奏请遣官推按  上是之时工部侍郎杜谦给事中吴道宁御史邓庠往勘子俊事命并勘之
　　○丁酉命驸马都尉樊凯领将军宿卫
　　○命毛怜卫故都指挥佥事阿里子产察袭职指挥使得秃等十五人各进一级
　　○通政司右通政毛伦以父丧去任
　　○己亥立春顺天府官进春  上御奉天殿受之文武群臣行庆贺礼复诣文华殿庆贺皇太子赐群臣宴于午门
　　○太监覃昌传奉  圣旨升太常寺寺丞凌中为本寺卿鸿胪寺通事署正张志通本寺左寺丞通事张王□赞儒士王杰序班俱仍旧办事浙江杭州前卫指挥王溥仍旧把总运粮○实授南京四川道试监察御史曹玉为监察御史
　　○升山西按察司佥事边完为陕西副使
　　○以旱灾免苏州府卫秋粮子粒共十五万二千九百八十余石草四万八千七百七十余包从监察御史王琰请也
　　○以水灾免顺天府蓟州遵化等六州县并蓟州等六卫秋粮一万六千六百四十余石草十三万二千五十余束绵花二百十斤从监察御史吴哲请也
　　○以番僧班丹汪等三十五人为西天佛子国师禅师讲经觉义都纲等职
　　○命锦衣卫故指挥佥事李谦子溏世袭初谦父智为府军卫中所百户以  仁庙恭靖贤妃亲属升神策卫指挥佥事谦卒有旨李谦子溏既不系军功令袭百户优给至是溏祖母赵氏陈乞且言皇亲承袭俱不以军功故有是命
　　○庚子先是应天府以南直隶应试者太滥乞定额数礼部定以二千二百名至是南京礼部国子监并南直隶提学御史俱乞量增其数礼部拟以二千八百内监生人等俱令南京礼部会考入试  上命仍以二千二百为额应试该考者令南京都察院考定之
　　○监察御史杨纯朱钦以紏仪疏慢获罪  上命锦衣卫执于朝各杖二十释之
　　○辛丑礼部奏明年正旦节例赐百官宴  上令免宴赐以节钱钞
　　○加南京参赞机务兵部尚书王恕太子少保以九年秩满也
　　○停户部郎中许楫等二员俸各两月初陕西告饥  上命发漕运米四十万石往镇行抵陕州时陕西渐熟而河南复饥议者欲就河南卖银而往陕西籴米户部为上其事持论不一  上责其处置乖谬令自陈至是尚书殷谦而下俱服罪诏释谦等而罚其属吏云
　　○壬寅敕湔除在京文武官过名仍命法司移文于在外诸司
　　○户部议覆巡抚两广都御史宋旻所言广西水灾经画粮储事宜许于广西出榜募人输粟视其多寡各给散官如常例以备赈济议入从之
　　○以旱灾免山西平阳府并泽潞等州县秋粮九十五万三千二百五十余石草一百九十万六千五百余束从巡抚都御史叶淇请也
　　○太常寺奏牺牲所军士数少  上命以三十名增之
　　○旌表福建武平县民王宗安妻钟一娘并其子英妻钟妙贤为双节之门先是本县奏钟一娘年已八十有九妙贤守节亦三十八年俱乞旌表礼部覆奏一娘已老必待勘报恐即死不得生被恩典请不拘常例旌之妙贤则如例核实  上以姑妇一节可嘉命俱旌之
　　○癸卯晓月犯南斗魁第二星
　　○剌麻国师劄思巴宗柰奏乞度番僧礼部欲遵成化二年例以三千四百名数度之  上命礼部遣官督僧录司验其果系番人者给度毋容冒滥
　　○甲辰礼部奏外夷入贡朝参例应锦衣卫拨马骑坐必须奏请不无烦数乞著为例  上以此系旧制毋因惮烦遽更之
　　○诏巡抚南直隶都御史李嗣粜松江余米九万石以平米价时嗣上言应天等六府旱荒来年米价必贵故也
　　○乙巳以番僧坚锉星吉等五人为灌顶大国师国师○丙午太监覃昌传奉  圣旨升庄浪卫指挥使鲁麟为都指挥佥事是日又传奉  圣旨升太医院院判张伦为院使御医钱纯许观俱院判听选官万隆中书舍人御用监办事人匠刘俊等九人俱锦衣卫所镇抚
　　○丁未岁暮享  太庙  遣太常寺官祭五祀之神
　　○遣旗手卫官祭旗纛之神
　　○以明日正旦节遣驸马都尉周景杨伟分祭  长陵  献陵  景陵  裕陵蔡震祭  景皇帝陵寝遣内官祭  恭让章皇后陵寝
　　○是岁京通各仓场见粮一千九百二十二万四千七十余石豆一十九万九千四百四十余石草五百一万一百一十余束银四十九万五千四百二十余两钱二百二十五万三千四百余文
　　○是岁天下户九百二十万五千八百六十户口六千二百八十八万五千九百三十口田地四百八十八万一千一百二十一顷九亩有奇田赋米二千二百一十五万九千四百九十石有奇麦四百四十二万二千九十四石丝九万六千七百五斤绵一十万五千两绢二十八万八千四百四十九匹布六十四万三千七百一十匹绵花二十八万一千八百一十斤折色钞五十一万四千三百九十锭杂课钞二千八百三十六万二千八百九十锭米三万九千八百八十一石麦二千三百八十一石布七百三十八匹盐课盐三百七十七万九千六百七十八引米五千七百八十六石布三万三千五百六匹茶课茶五十三万九千一百八十斤有奇屯田子粒三百六十九万九千九百五十六石采纳银八万九千九百六十九两水银十七斤朱砂一十七斤一十四两漕运京师儧运粮三百七  万石各处运纳粮四百一十八万五千  百  十五石减免天下官田等项税粮一百八万五千九百石有奇
　　明宪宗纯皇帝实录二百七十三终
　宪宗纯皇帝实录卷之二百七十四
　　成化二十二年春正月戊申朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子  皇太后  皇后俱免命妇朝贺
　　○庚戌  宣宗章皇帝忌辰  奉先殿行祭礼遣驸马都尉周景祭景陵
　　○癸丑命辽东至甘肃沿边并腹里各布政司及郧阳等处巡抚抚治都御史俱免赴京议事是时四方灾伤盗起兼虏报不息又西南猺獞为患兵部以为言故皆止之也
　　○甲寅户部奏湖广都指挥佥事柴皞及武昌等三十卫所指挥千百户等官漕运违限俱令停俸  上曰去年河道阻滞违限两月以里者免停俸○巡抚陕西右副都御史郑时等广本等下有官字奏比据分巡按察司佥事李经言传闻虏贼拥众万余潜住花马池境外欲乘隙入寇固原等处夏池与榆林接壤虏不于此深入而入固原盖二城多重兵边墙高厚固原极临黄河无险可恃兼粮寡兵弱故也已驰报协守宁夏署都指挥
　　○刘文分守凉州都指挥同知李宽等率军赴援事下兵部言宜如经议但李宽近方被逮宜暂从宽宥令驰赴兰州等处就粮屯驻更敕大同游击将军董昇亦领所部游兵三千
　　○驻清水营以为固靖声援从之既而大同总兵官署都督同知王玺等奏大同三路俱有警报豊州等处烟大不绝而延绥反报虏警渐息盖虏乘河冰未泮取道东归势必至此战守之计重于他处乞留董昇游兵本处防御事复下兵部言宜移文两地镇守巡抚等官视虏果东行则昇等兵宜掣回余军俱还本镇如其河开不退仍如原调之策协守捍御无分彼此从之
　　○乙卯孟春享太庙
　　○遣内官祭司户之神
　　○运京库银十三万两于狭西及榆林以备边储
　　○丙辰以大祀  天地  上御奉天殿誓戒文武群臣致斋三日
　　○丁巳夜月犯五诸侯东第二星
　　○戊午以上元节赐文武群臣假十日
　　○己未大  祀  天地于南郊毕  上还宫谒  皇太后出御奉天殿文武群臣行庆成礼
　　○庚申以大祀庆成  上御奉天殿大宴文武群臣及四夷朝使
　　○辛酉夜望月食○壬戌南京守备成国公朱仪兵部尚书王恕等奏应天府及锦衣等卫屯种地方去年久旱至十月以后方得雨雪然已过期即今江北诸处流民四集南京米价愈增臣等议得南京常平仓见有粮五万六千余石及各处每年起运其数亦不下数百万石若暂行平粜预支亦可以平米价乞照先年事例先将常平见储并各卫仓粮共十万石减价粜卖俟各处起运到日临船兑支各卫官军俸粮三月仍于运到新米内每月拨一百五十石分送各处以济乞食之人麦熟而止奏上下所司知之
　　○甲子  英宗睿皇帝忌辰  奉先殿行祭礼遣驸马都尉王增祭  裕陵
　　○总督漕运巡抚凤阳等处都察院右都御史马文升至京辞免兵部尚书之命  上曰卿历练兵政有年特兹简任所辞不允
　　○户部奏比巡抚南直隶都御史李嗣以应天太平等六府并广德州各县去岁旱荒欲分粜南京见在仓粮赈济本部以为难行惟松江府存留粮数几三十万可粜得旨命别议以闻今查应天府及属县仓粮积有五十余万石镇江太平池州安庆四府亦各有积储况客□舟楫可通富民劝借可举比之庐凤诸处终易为力乞移文李嗣斟酌措置从之
　　○乙丑敕河南按察司佥事傅希说兼理凤阳等府赈济饥民先是巡抚都御史马文升以凤阳庐州二府泗州迤西一十六卫连年饥荒渐多盗贼奏举希说赈济抚恤候二麦收成仍旧管屯从之○以水旱灾免河南开封等府去年秋粮米一百二十五万二千余石潼关等卫及蒲州千户所子粒五万五千余石
　　○命故羽林卫带俸都指挥佥事赵仁子荣袭父原职为本卫指挥使
　　○监察御史刘翔巡视中城奏失火而＜锍-釒＞内人名有讹者以被责问请罪宥之仍停俸一月
　　○丙寅赐朝鲜国贺正旦陪臣李世佐等宴并金织衣彩叚等物有差
　　○录偏头关境内成化二十年杀贼功除右参将支玉功已赎罪外官军五百余人俱升赏有差
　　○丁卯改南京太仆寺少卿李温于太仆寺温在任已六年考满至京夤缘求进奏称臣本北人不习南土致成疾病乞留京寺事下吏部为覆奏许之○升广西右布政使贾奭为左布政使广东布政司右参议谢瑀为左参政
　　○免广东广西府州县官朝觐以巡抚都御史宋旻言盗贼未宁故也
　　○罗修理沙河桥先是二十一年顺天府尹谈伦以沙河石桥北通  天寿山陵寝及宣府大同等处边关奏准修理会有诏停止工部言此桥非比其余不急之务复准修理遂以闰四月兴工  上以其有妨农作责令工部回奏既宥其罪命待来春至是上请仍诏罢之
　　○月犯房宿
　　○戊辰升左春坊左庶子刘健为詹事府少詹事供职如故以九年秩满也  上命锦衣卫逮究番僧锁南班著儿并通事人等原赍敕书勘合班著儿者瞿昙寺灌顶大国师班卓儿藏卜之徒也先奉命赍敕书勘合付乌思藏阐教王伪为王印信番文复命故命逮究以闻
　　○己巳封徽王见沛庶长子祐台生母刘氏为夫人给与诰命故事五府庶子必十岁受封后始封生母为夫人例不给诰命冠服时祐台甫五岁未封王奏乞封其生母及赐诰命冠服礼部查例以请  上重违王奏特与封夫人诰命冠服已之
　　○升福建按察使刘城为广西右布政使工部郎中于政南京礼科给事中黄琏为布政司右参议政广东琏浙江
　　○以旱灾免直隶宁山卫去年秋粮子粒共九千八百余石
　　○甘肃左副总兵署都督同知鲁鉴奏往被调御虏于永昌等处臣遣都指挥祝启等分道并进斩首二级夺获被虏人畜三千余臣统所部踵后为援出境百里虏去始还顷镇守巡抚等官谓臣虏退方往有旨核臣推托逗遛之情敢具以请  上曰甘肃比有虏警鲁鉴姑令悉心遏杀逗遛之罪姑宥之停其俸两月
　　○庚午给秦府庶人公錥公金□替公鐆妻顾氏张氏刘氏米麦月三石志野子公钟公鏂公錥子诚□淲□(□□了)□及志填公鍫长女米麦月一石五斗
　　○以水灾免大宁营州右屯卫子粒一千八百余石
　　○礼部尚书周洪谟等奏请于是月二十八日遣官待宴朝贡外夷适遇斋戒具＜锍-釒＞乞改宴期且服罪  上以洪谟等职专典礼乃不谨若是法当究治姑宥之停俸一月仍命锦衣卫杖其承行官吏人二十
　　○辛未复除山西按察使王继于福建○给靖江王府故镇国中尉相霖母孟氏米岁三十石
　　○增给晋府庶人奇氵□聚奇洋奇湢米月六石绢布岁各六匹
　　○建州右卫指挥佥事宋升吉巴等来降奏乞于广宁随亲居住事下礼部援兵部旧议言各夷牵引归附固可俯顺若使阖族积聚难保无虞  上以夷情恳切特允之
　　○壬申升山西按察司副使石玉为按察使户部郎中雷升为河东陕西都转运盐使司运使
　　○癸酉海西佛提等卫野人女直都督打吉六等泰宁等卫都督等官脱脱孛罗等各遣头目来朝贡马及貂皮赐宴并衣服彩叚等物有差
　　○分守辽东锦义二城都指挥佥事李英备御都指挥郑雄先以贪功妄杀令英戴罪杀贼雄降等差操至是复坐虏入境不能备御巡按御史究英罪例应谪戍雄先尝失机已经问拟例不再论诏以英仍照前旨戴罪杀贼雄如所拟
　　○甲戌升刑部署郎中事员外郎柳应辰为四川按察司副使整饬松潘等处兵备监察御史熊翀为山西按察司副使复除江西按察司副使王锦于四川升湖广布政司右参议韩文为左参议
　　○巡抚甘肃右副都御史唐瑜等奏成化二十一年冬虏贼拥众入凉州庄浪镇番永昌境内杀掠人畜分守凉州都指挥刘晟庄浪左参将田广各率所部分道御之前后追获被虏牛羊几二千余永昌卫指挥梅泓军遇之于清河坝斩首一级而余众纵横遍野其势尚炽事下兵部言虏众如此晟等止能斩首一级且称追获牛羊几二千余则生灵财畜被其杀虏者不知其几宜加穷治但今方用人之际宜行巡按御史勘究杀虏之数并先逮失误巡守瞭望之人按问如律其总兵副参等官有罪奏闻裁处从之
　　○兵部覆议先巡抚凤阳等处都御史刘璋所奏淮扬庐凤四府徐滁和三州土地卑湿与江南等产马小弱每岁重价买纳多被验退折阅转售复破产追陪民困殊甚乞照江南事例每马纳价十两庶公私两便其所言良是自今淮扬滁和四处许令纳价庐凤并徐州水草便利之地宜仍令纳马从之
　　明宪宗纯皇帝实录卷之二百七十四
　明宪宗纯皇帝实录卷之二百七十五
　　成化二十二年二月丁丑朔释奠先师孔子遣少傅兼太子太傅吏部尚书谨身殿大学士万安行礼
　　○戊寅命国子监以是日于文庙行释菜礼释菜例用月朔以上丁释奠故改次日也
　　○祭  太社  太稷
　　○遣顺天府官祭先农之神
　　○漕运总兵官都督同知王信自陈老病乞准辞职  上曰卿练达老成特命总理漕运须尽心所事用副委托其勿固辞
</div>
    <div class="pagination">
<a href="明实录宪宗实录_page140.html">上一页</a><span>...</span><a href="明实录宪宗实录_page136.html">136</a><a href="明实录宪宗实录_page137.html">137</a><a href="明实录宪宗实录_page138.html">138</a><a href="明实录宪宗实录_page139.html">139</a><a href="明实录宪宗实录_page140.html">140</a><span class="current-page">141</span><a href="明实录宪宗实录_page142.html">142</a><a href="明实录宪宗实录_page143.html">143</a><a href="明实录宪宗实录_page144.html">144</a><a href="明实录宪宗实录_page145.html">145</a><a href="明实录宪宗实录_page146.html">146</a><span>...</span><a href="明实录宪宗实录_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
