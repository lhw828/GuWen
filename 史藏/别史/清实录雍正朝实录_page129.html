<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 129 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 129 页/共 216 页
  </h1>
  <div class="content">
   监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。十一月。辛未朔　　

○癸酉。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○谕满汉文武大臣今日冬至。祀天于圜丘天气晴明和蔼逈异平时朕御极以来时时默祷。凡遇坛庙祭祀典礼所关。皆求上天赐以晴和天气。而斋戒之日。朕必虔诚敬谨。以为昭格之本。不敢丝毫怠忽。乃数年之中。蒙上天鉴察朕心。每逢祭祀典礼或先期风雨。或过后阴寒。而本日行礼之时。必晴霁暄和。此万耳万目所观瞻。历历不爽者。天道至公。惟佑善人。一念善。天锡之福。一念不善。天降之灾。且天道至近时刻照临于前后左右。帝王有帝王之天。臣工有臣工之天。即匹夫匹妇、亦有匹夫匹妇之天。举首即是。动念即是。不以贵贱殊。亦无须臾离也。善恶之报。全视乎其人之自取。即如播种者。种稷生稷。种黍生黍。又如击器者。击金则为金声。击石则为石声。此一定之理。无可疑者。然其善恶之分又必视乎其心之公私所谓私者。不但徇情枉法、婪赃受贿、然后谓之私。有沽名邀誉之念。亦是私。有计较利害之念。亦是私。有迎合君上之念。亦是私。必将毁誉得失、全不计及。只一念顺理而行。以俟天命。此乃所谓诚也。然必敬而后能诚。古之圣贤。以主敬为本。惟其主敬。是以念兹在兹。不愧屋漏。无惭衾影。处处可以对天。则不善之念。何自而萌乎。既无不善之念。则是一身之中。方寸之内。有获福之基。无招祸之理。焉有不荷神明之默佑、而顺适畅遂者乎。尔诸臣试遵朕言而行。自然觉悟。自有效验也。总之为君为臣之道。只有敬天勤民二端。而用人行政、即在敬天勤民之内。尔等每当颁禄受赏之际。咸感激朕恩。不知朕之所以自奉。与逮及大小臣工者。皆百姓之脂膏也。君若臣共受百姓之奉养。而于教民养民之道。漠不关心。听其失所。清夜扪心。何以自安。尚云可以对天地而无惭乎。吾君臣当共勉之　　

○停止次日朝贺　　

○升浙江按察使方觐、为陕西西安布政使司布政使。调江南安徽按察使刘楠、为浙江按察使司按察使。升江南江苏粮道冯景夏、为安徽按察使司按察使。仍留粮道任。管理清查钱粮事务。以太仆寺少卿鲁国华、暂署江南安徽按察使司按察使　　

○甲戌。谕内阁。朕思治河之道。惟有使黄水畅流。无所壅滞。则永庆安澜。然欲黄水无所壅滞。必须保固高家堰堤工。使清水力能敌黄。且以助其畅流之势。则河工永远无虑。从前齐苏勒、虽将石工稍加帮修。而朕以为不若多费帑金、于堤工险要之所。及单薄之处。俱加修石工。务令坚固高厚。以为久远之计。前孔敏珣陛见时。朕以此谕之。伊亦深以为然。可见高堰堤工。乃必应加增修理者也。著发户部帑银一百万两。交与孔毓珣、尹继善、筹画相度。有应豫备物料之处。即于岁内采买。早为豫备。再著汪漋、对琳、张坦麟、吴昌祚、前往淮上。协同河臣等。悉心办理　　

○贵州巡抚张广泗、进呈黔省瑞谷。得上□日。朕从来不言祥瑞。是以从前降上□日。自雍正五年以后。各省所产嘉禾。俱停进献。今据贵州巡抚张广泗奏称、新辟苗疆。风雨应时。岁登大有。所产稻谷粟米之属。自一茎两穗、至十五六穗不等。稻谷每穗四五百粒、至七百粒之多。粟米每穗长至二尺有奇。特将瑞谷呈览。并绘图附进。朕览各种瑞谷。硕大坚好。逈异寻常。又据广西巡抚金鉷摺奏、粤西通省丰收。十分者十之九。九分者十之一。谷价每石自二钱以至三钱二三分。乃粤西未有之事。朕思古州等处苗蛮。界在黔粤之闲。自古未通声教。其种类互相讎杀。草菅人命。又常越境扰害邻近之居民。劫夺往来之商客。以致数省通衢。行旅阻滞。迂道然后得达。而内地犯法之匪类。又往往逃窜藏匿其中。此实地方之患。不得不为经理者。今总督鄂尔泰、筹画周至。调度有方。巡抚张广泗、敬谨奉行。殚心奋力。地方宁谧。和气致祥。感召天和。黔粤二省。岁登大稔。而黔省硗瘠之区。苗夷新辟之地。又蒙天赐瑞谷。显示嘉徵。以表封疆大臣之善绩。朕心实为庆幸。若归美于朕。朕不居也。著将张广泗所进瑞谷图。交与武英殿绘画刊刻。颁赐各省督抚。俾观览之。共知勉励　　

○议政王大臣等遵上□日议覆。噶斯地方。为准噶尔通青海西藏之要口。理应拨兵驻守。其办理军需。已奉上□日派张廷栋、葛森、鼐满岱、傅宁等。今酌定军营事宜。恭候钦定。一、派拨官兵。京城八旗、挑选兵二百名。派前锋参领、护军参领、前锋侍卫、副护军参领、护军校等。共二十四员管领。归化城、挑选兵三百名。派参领、佐领、护军校、骁骑校等。共十员管领。科尔沁等四十三旗、挑选兵一千名。派台吉、都统、副都统、参领、佐领、骁骑校等管领。青海等三十旗、挑选兵一千五百名。派台吉、官员等管领。其分别支给跟役口粮、马匹、器械、赏赉、粮饷等项。悉照北路大兵之例。一、官兵起程日期。京城八旗兵、明年正月起程。归化城兵、三月起程。科尔沁青海等旗兵、酌量明年青草发生时、沿途游牧前往。一、柴旦木至嘉峪关。中间应设台站。以便递送文书。一、噶斯地方狭小。可驻兵百名。余俱在柴旦木驻牧。柴旦木之西。为得布特里。应驻兵六百名。又西为察罕乌苏。应驻兵四百名。二处皆有水草牧放。更觉声援联络矣。从之　　

○兵部议覆。云贵广西总督鄂尔泰疏言、广西右江镇。向设左右二营。左营游击、守备、同总兵驻劄皈乐。右营游击、驻劄百色。右营守备、驻劄泗城府治。查皈乐形势低洼。微有烟瘴。兼非适中扼要之区。百色地方。人烟稠密。实黔滇之门户。请将右江镇总兵官、及左营游击弁兵等、移驻百色。留左营守备一员。把总一员。兵一百五十名。驻皈乐。右营守备、亦撤回百色。移右营游击、带千把总各一员。拨原防百色汛兵一百名。合泗城旧设兵二百七十八名。驻泗城府治。均应如所请。从之　　

○乙亥。升山西按察使葛森、为陕西甘肃布政使司布政使。办理噶斯军需。甘肃布政使孔毓璞、仍留原任。升巡察山西兵科给事中宋筠、为山西按察使司按察使　　

○丙子。谕内阁。前因北路军需。须用骆驼鞍屉。谕令山西地方制办。闻该省民人。凡有羊毛绳料之家。各出所有。赴官领价。工匠亦一时争先应募。共计二十余万件之物料工作。不劳而集于月余之内。此皆该省大吏、平日善于训导民人。其制办器物。雇募人工。又照数给与价值。而该省民人。又怀尊君亲上、急公趋事之心。是以备办军需。群情欢跃。克期告竣。甚属可嘉。巡抚石麟、布政使蒋泂、著交部议叙。凡委派办理之员。亦著议叙。再将该省辛亥年额徵地丁银、蠲免二十万两。于办理鞍屉之各州县。按亩均派。使小民共沾实惠。以示朕恩奖官民之至意　　

○怡亲王允祥、奏辞增加仪仗。得上□日。数年以来。朕于怡亲王有加恩议叙者。王多再三奏辞。情词恳切。朕勉从所请者有之。王忠诚敬慎。辅弼朕躬。为国家宣猷效效之处甚多。昨朕降上□日加恩于内外公勤任事之大臣数人。因念王之勋勤。较之诸臣为最。若不锡以奖功之典。朕心实有未安。是以增加仪仗一倍。以表观瞻。稍示朕嘉予贤王之意。在王领受。并非越等逾分之事。已颁谕上□日。不必固辞　　

○以兵部尚书路振扬、为銮仪卫銮仪使。升湖北巡抚署陕西肃州总兵官马会伯、为兵部尚书。仍办理军需、兼管肃州总兵印务　　

○升山东布政使费金吾、为湖北巡抚　　

○丁丑。议政王大臣等遵上□日议奏。京口、福州、广州三处、汉军将军标下。设有绿旗官弁。原以弹压地方。应援全省。今绿旗兵丁、仅供使令。从不差操。又据浙江总督李卫条奏、镇江重地。宜添兵防守。应请行令京口将军、于左右两营内、拨兵三百二十名。归入镇江城守营。分派巡防。其京口、福州、广州将军标下绿旗兵丁。俱令照额募补。不得私自役使。得上□日。当日各省设立汉军驻防。因人数不敷。是以添设绿旗兵丁。令该将军管辖。今汉军生齿日繁。驻防之余丁。日渐蕃衍。足供差操之用。嗣后将军标下绿旗兵缺出。即将汉军余丁顶补。仍食绿旗粮饷。但绿旗兵丁内。有祖父食粮年久者。其缺既令汉军顶补。则伊等子弟、不得食粮。未免衣食无资。著于本省督抚提镇标下、并同城附近营汛内。有开除名粮。即将此等之人充补　　

○户部议覆。翰林院编修吴应棻条奏。州县民壮。多寡不一。多者五十名。少者三十名。因各省司道府厅等官、每于州县壮丁内、派拨为随身健丁。以致冲繁之地。不敷差遣。嗣后请将冲要州县之民壮。停其派拨。其简僻之处。照旧派拨。应如所请。从之　　

○改江南漕标徐州营副将一员。守备二员。千总二员。把总四员。兼辖萧营守备一员。把总一员。兵一千名。宿迁营游击一员。守备一员。千总二员。把总四员。兵六百九十三名。归江南河标管辖。从署江南河道总督尹继善请也　　

○盛京刑部侍郎兼署奉天府府尹王朝恩疏报。辽阳海城等八州县、开垦雍正六年分田地二百五十顷有奇。下部知之　　

○戊寅。谕内阁。从来开国之初。必有从龙之佐。或辟疆拓土。茂建崇勋。或陷阵冲锋。捐躯殉节。至于承平之后。伐叛讨逆。其抒诚宣力之臣。壮猷忠节。并足以垂光竹帛。流誉无穷。为人上者。无不存笃念忠勋之心。于本身厚加赠恤。尤切望其子孙克绍前徽。永受优待功臣之泽。为之子孙者。自当谨守家风。努力奋志。砥砺廉隅。世世为国家有用之材。以继述先烈。即或贫窭不能自振。国家自必加以恩泽。周恤其身家。而不至于困苦无依也。乃功臣之后。往往有不肖子孙、自甘败类。或谋私结党。欺君误国。或贪赃坏法。亏空国帑。陷身刑辟。以致发遣远边。妻子入辛者库。在国家之法。虽宗室懿亲、亦不能曲为宽宥。岂能于忠节之子孙、别开宽假之路乎。此等之人。不念先人之心迹。以致深负国恩。非惟不忠。更兼不孝。其祖父有知。亦应深恶而痛绝之。且国家遇此等人。宽之以恩。则法有所不伸。置之于法。则情有所不忍。为君者、实处两难之地。其人之罪。尚可言乎。然伊等忍于负国。而并忘其先人。朕岂忍不念旧勋、而不推恩及其后裔。上年降上

□日、令各旗将功臣之子孙内。有犯法问罪。及亏空拖欠者。一一查出具奏。今年各该旗陆续查奏前来。朕详加披览。斟酌情罪。或其中勋节之后。嫡派止此一二人者。如施世骅等、共六十二员。名下应追未完银共五十四万六百九十五两。金五百两。米一千七百二十一石。此各项钱粮。俱系国家公帑。非朕所得私自用恩豁免者。著将内库银两。照数拨补。代为伊等完项。其或拟以充发监候。及妻子家属入辛者库等罪者。概行宽释。凡此邀恩宥贷之人。皆当扪心自愧。刻骨铭肌。并勉其子弟。迁善达辜。毋或仍蹈故辙。傥有过犯。岂能再邀幸免。凡属忠节之子孙、皆当以此为戒。共加奋勉。傥因此次格外之恩。或生玩法之念。是朕之加恩。不能劝人为善。转至导人为非矣。岂不重负朕念旧褒忠之至意乎。凡此宽宥人等、傥有贫乏不能自给者。准其于该都统处具呈。俟该都统奏闻。朕当另加恩恤、以存养之　　

○裁四川打箭炉、沈村二驿、驿丞各一员。其驿务、就近归并雅州府同知、及泸定桥巡检管理。从四川巡抚宪德请也　　

○己卯。谕内阁。管理阿尔泰台站内大臣克什图、宁夏将军席伯、俱系军前效力、劳绩茂著之人。著各赏给拜他喇布勒哈番世职　　

○户部等衙门议覆。原任湖南巡抚王国栋疏言、岳州府属之澧州、距府辽远。请升为直隶州。将安乡、石门、慈利三县、并将九溪、永定二卫、改为一县、俱归澧州管辖。其新设县治。请于永定卫原驻之裴家河地方建立衙署。应设知县、典史、教谕、训导各一员。县学取进童生十五名。九溪卫旧治。应设巡检一员。稽查奸匪。至二卫守备。俱请裁缺。均应如所请。从之。寻定新设县曰安福　　

○壬午。衍圣公孔传铎、奏请捐赀建立圣庙碑亭。得上□日。衍圣公孔传铎来京。朕本欲召见。面降谕上

□日。因伊步履艰难。不能进见。特命大学士传上□日慰问。颁赐食馔。以示眷怀。其应建碑亭二座。著钦差留保等、动支正项钱粮。鸠工兴造。孔传铎所请捐赀之

处。不必行　　

○癸未。圣祖仁皇帝忌辰遣官祭景陵　　

○甲申。调福建福州左翼副都统高峋回京。升广东惠州副将鄂鼐、为福建福州左翼副都统　　

○乙酉。谕内阁。原任都统马齐、昔年征巢□刀吴逆时。著有劳绩。伊子常赉、在外任居官。尚无贪赃款迹祗因与石礼哈、阿克敦官达等朋谋排挤杨文乾又在朕前奏事不实。以致罹于重谴。今朕念伊父之功将伊免罪释放。另有降上□日录用之处　　

○定满汉科道品级。六科给事中、俱为正五品。各道御史、满洲、例由员外郎升授、汉军、例由郎中升授、俱为正五品。汉御史、由内阁侍读、翰林院编修、检讨、各部郎中、员外郎补授者、为正五品。由主事、中行评博、行取知县补授者。为正六品　　

○赐朝鲜国陪臣李增等宴、赏赉如例　　

○丙戌。谕内阁。私贩硝黄。禁约甚严。闻湖广永顺之耶里等处。与川省连界地方。素产焰硝。土人以煎熬为业。外省小贩。多以布盐杂物、零星换易。运至梅树地方分发。而私贩者、即于此处雇船装载。分往各处发卖。以致附近之苗人。得以偷买。私制火药。此皆州县有司疎忽怠玩之故。著四川湖广该督抚等、转饬该地方官。严行查禁。傥有犯者。按律治罪。若地方官仍玩忽疎纵。著即题参议处　　

○命甘肃布政使孔毓璞、前往甘凉一带地方。就近办理军需　　

○调山东按察使公元来京。升山东盐法道唐绥祖、为山东按察使司按察使　　

○丁亥。谕内阁。前据靖边大将军傅尔丹摺奏。统领北路大兵出口。已到阿尔泰驻劄。所过沙碛地方。从来无水草之处。今岁青草畅茂。清泉涌溢。士马饱腾。且冬月天气、和暖晴明。众心无不欢忭。又口外料理台站之内大臣克什图来京。所奏相同。又据宁远大将军岳钟琪摺奏。统领西路大兵出口。已到巴尔库驻劄。所过沙碛地方。水草并无缺乏。道途坦适。天气晴和。军旅欢忭。以为神助等语。自两路大兵启行以来。边塞长途。深系朕念。仰蒙神明默佑。士马安宁。且于沙碛从无水草之区、显赐灵应。朕心实为感庆。应于北路西路、各建庙宇。虔诚展祀。以答神贶　　

○移湖北武昌守道、驻黄州府城。安陆府同知、驻沔阳州之黄蓬山。从湖广总督迈柱请也　　

○戊子。谕内阁。西路军需。前经宁远大将军岳钟琪、悉心经理。筹画周详。一一妥协。今岳钟琪领兵出口。乃地方巡抚大吏有司之专责。自应竭力遵照办理。而许容在任。凡事推诿马会伯。但以洁己为务。不肯担荷。查郎阿、武格、又系新任。诸凡未谙。上司属员。彼此猜疑推卸。明年乃进兵之期。关系最为紧要。伊等之身家性命。犹其小者耳。应命在京大臣前往、稽察督理。方于军务有益。著兵部尚书查弼纳、往陕总理稽查军需诸务。常德寿、常赉、俱著各给印信。并令乘驿往来。遇有分办之处。即分任其事。仍听查弼纳调度。凡关系军需事件。俱著查弼纳等、相机派委该督抚料理。其有应行续办者。即令地方官动支钱粮、办理奏闻。若地方官有侵欺扰民者。一面革职拏问。一面奏请审拟。其怠忽迟延者。自督抚以及文武员弁、俱著即行题参。如有指称军需名色。扰累民间之棍徒胥役。著即题请正法　　

○调户部右侍郎王廷扬、为工部左侍郎。工部左侍郎汪漋、为户部右侍郎。以太仆寺少卿阿山、署户部左侍郎事　　

○停止勾决直省秋审情实人犯。其有可矜者。酌议俱减等发落　　

○旌表直隶钜鹿县烈妇、史有邦妻谭氏。拒奸不辱。被刃殒命。给银建坊、入祠致祭如例　　

○己丑。以翰林院修撰彭启丰、编修吴应枚、俱充日讲起居注官　　

○户部议覆。原任户部侍郎王玑、条奏山西蒲州府属、分县、治河增兵事宜三款。一、临晋县之虞乡镇。请分设县治。增置知县、典史、巡检各一员。其临晋县。现设教谕、训导各一员。额取童生二十名。请将训导一员。拨管新县儒学事务。童生各分取十名。一、涞水一河。经临晋县之东界。猗氏县之西界。地处洼下。时有侵溢。请于东西两岸。各建水门木闸二座。以时启闭。一、蒲州府城内。请添设千总一员。兵一百六十七名。该府之永乐镇。添外委把总一员。兵十名。临晋县城内。添兵十名。该县之角杯村。添把总一员。兵二十名。其虞乡镇新设县治。添外委把总一员。兵十名。均应如所请。从之。寻定新设县曰虞乡　　

○以故杜尔伯特扎萨克固山贝子巴图子班珠尔、袭爵　　

○庚寅。升正蓝旗护军参领莫尔浑、为福陵总管　　

○刑部议覆。尚书德明条奏、律内向无窃盗诬良治罪之条。故凶恶之徒。肆行扳害。嗣后窃盗有将良民诈陷。或指称窝赃、妄行扳害者。应加等比依三犯窃盗、分别赃数多寡治罪。如地方官故行徇纵。照失察诬良例。诬扳致死者革职。未经致死者。降四级调用。再、强盗扳害良民。较之窃贼诬扳。被害尤甚。请嗣后除首盗杀人、及伤人夥盗、并行劫三次者。俱例应正法。无庸加等外。其未伤人之夥盗。有诬扳良民者。加等照夥盗伤人例、拟斩立决。均应如所请。从之　　

○裁直隶古北口监督。其税课、归密云县徵收。从户科给事中巴图请也
  </div>
  <div class="pagination">
   <a href="清实录雍正朝实录_page128.html">
    上一页
   </a>
   <span>
    ...
   </span>
   <a href="清实录雍正朝实录_page124.html">
    124
   </a>
   <a href="清实录雍正朝实录_page125.html">
    125
   </a>
   <a href="清实录雍正朝实录_page126.html">
    126
   </a>
   <a href="清实录雍正朝实录_page127.html">
    127
   </a>
   <a href="清实录雍正朝实录_page128.html">
    128
   </a>
   <span class="current-page">
    129
   </span>
   <a href="清实录雍正朝实录_page130.html">
    130
   </a>
   <a href="清实录雍正朝实录_page131.html">
    131
   </a>
   <a href="清实录雍正朝实录_page132.html">
    132
   </a>
   <a href="清实录雍正朝实录_page133.html">
    133
   </a>
   <a href="清实录雍正朝实录_page134.html">
    134
   </a>
   <span>
    ...
   </span>
   <a href="清实录雍正朝实录_page130.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
