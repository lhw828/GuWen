<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 51 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 51 页/共 505 页</h1>
    <div class="content">
○以江苏崇明团练出力。赏同知衔沈沼花翎。同知施在镕蓝翎。余加衔升叙有差。　　

○辛卯。谕内阁、京城堆拨巡守。理应严密。该官兵于城上直班。尤宜小心当差。以昭慎重。兹据察杭阿等奏称、佐领杨成汇旷班不到。实属任意怠忽。不成事体。仅予议处。不足蔽辜。杨成汇著即行革职。其旷班之马甲乌勒登额等十一名。均著责革。至参领善恒、云骑尉阿隆阿、恩骑尉瑞绪、旷班未到。均据报称有本旗监印差使。著各该旗查明。如系有心捏饰。即著据实奏参革职。　　

○谕议政王军机大臣等、御史华祝三奏、江西福建情形吃重。亟宜训练土兵。以资战守一摺。江北郡县。叠经官军收复。江南之师。进偪甯国芜湖等处。曾国藩指日督兵东下。为捣穴捦渠之计。该逆被剿情急。势必铤而走险。不扰江西。必窜福建。该御史所奏。不为无见。自应豫筹备御。杜贼匪旁窜之路。沈葆桢在江有年。熟悉地方情事。该省何县乡兵。最为得力。其绅士中有谋勇兼备者。即著该抚实力访求。激励而鼓舞之。令其招集勇敢乡民数千人。统归该抚训练。俾成劲旅。以备缓急之用。其漳泉等勇。现经庆端等调赴各处剿贼。如尚不敷分剿。著庆端、耆龄、徐宗干、会商妥办。认真挑选。并遴派该省知兵绅士。分别管带。束以纪律。协同官军。严密防守。毋令该匪乘间阑入闽疆。将此由六百里各谕令知之。　　

○又谕、左宗棠奏、现筹进剿情形一摺。逆贼麕聚浙东。图窜江闽。蓄志已久。衢郡为江闽门户。左宗棠自应亲往督剿。以扼要区。惟该抚所部本单。而贼计诡谲。堵此窜彼。殊形劳苦。甚为廑念。蒋益澧刘培元所部。已报四月初间起程。该抚即派员迎提。以厚兵力。现在鲍超进攻甯国。指日必可得手。败匪上窜。亦在意中。该抚前拟由严规杭。贼势浩大。难期得力。若俟蒋益澧等军分道并进。始无掣肘之虞。该抚于击退图窜衢城逆贼后。酌量情形。相机办理。断不可轻率前进。江西防兵无多。而沈葆桢尚能布置。惟闽省之兵。多不得力。该抚仍当与庆端、耆龄、会商战守机宜。庶免贼匪乘虚抄袭。查抄已革道员张景渠家产。甚属认真。所有该革员赀产。均著变价。提充该抚兵饷。其余零星物件。即著赏给营中出力兵弁。将此由六百里谕令知之。　　

○又谕、左宗棠一军。自入浙后。转战开遂江常之交。军声颇振。惟饷需积欠过多。现在刘培元、蒋益澧、所部一万三千余人。五六月内。均可陆续到浙。左宗棠调募各营。亦计日可到。兵勇增至万余。即使各省协饷。源源接济。尚恐兵增饷绌。若再迁延观望。漠不关心。设有哗溃之虞。关系非浅。著官文、严树森、劳崇光、庆端、徐宗干、毛鸿宾、自奉旨之日起。各将应解浙江协饷。按月如数委解左宗棠军营。一面咨报户部。以备查核。如有延误。即由户部查明。将各该藩司指名严参。以重兵食而速戎机。至薛焕前次奏称各省协浙饷银。由沪抵汇一节。当经谕令薛焕于抵汇饷银项外。先行设措接济左宗棠军营。何以数月之久。并无源源委解之事。此事系薛焕自行陈奏。奉旨允行。此时浙省军饷。如此艰难。岂容膜视。著薛焕恪遵前旨。迅将抵汇饷银。委解曾国藩大营。俾左宗棠得以就近迎提。毋许推诿。将此由六百里各谕令知之。　　

○又谕、耆龄奏、拔营赴闽。并筹雇红单船。协防福州海口一摺。据称酌调飞虎等营。并添募香山等县老勇共五千名。筹备饷银二十万两。现已措齐。于本月十五日。次第拔营前进。该抚俟各队拔齐。亦即起程。并因五虎门海口。防兵无多。雇募红单船十只。饬赴五虎海口等语。福建为江浙上游。逆贼时图窜犯。现在趋重温郡。闽省北路藩篱。颇形吃紧。耆龄所拟由建昌以至邵武。距贼尚远。总须进至闽浙交界。扼要驻扎。既可顾闽。兼可援浙。现在寿昌龙游之贼。上窜衢郡。左宗棠督军由常山进剿。惟望该抚及早赶到。与左宗棠之军。互为声援。断不可避贼而行。意存畏葸。粤勇虽打仗勇往。而屡次滋事。本日据御史华祝三奏请饬募闽省土兵。复谕该抚等斟酌办理。傥能经理得宜。合以庆端所募台勇。兵力已不为单。所有该抚此次所带粤勇五千名。或可量减。或于抵闽后分别遣散。以杜后患。即著据实具奏。经过地方。尤当加意约束。毋任滋扰。如访有扰累地方情事。必将该抚从严惩处。该抚于接奉谕旨后。迁延至今。尚无起程定期。实属迟误可恨。著传旨严行申饬。并著星夜兼程前进。毋得再有藉口。任意延缓。至闽省与江浙毗连。唇齿相依。必须通筹兼顾。方能扼贼南窜。沈葆桢籍隶福建。于地势军情。自能深悉。曾国藩前在江闽交界。办理防剿。左宗棠相距不远。该抚务当虚衷咨商。不分畛域。联络一气。庶贼分我合。无隙可乘。傥江浙肃清。该抚亦必一体施恩。若任逆匪阑入闽境。则军律具在。不能宽宥也。懔之慎之。将此由六百里谕令知之。　　

○前任大学士署都察院左都御史彭蕴章因病乞解职。允之。　　


大清穆宗继天开运受中居正保大定功圣智诚孝信敏恭宽毅皇帝实录卷之二十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。五月。壬辰。谕内阁、前因浙江绍兴等府县相继失陷。王履谦以帮办团练大员。苍黄出城。当降旨将该员革职拏问。交曾国藩查办。旋以该革员于绍兴失守后。航海赴闽。复降旨改交左宗棠拏问严讯。兹据左宗棠奏、讯明王履谦于甯绍吃紧时。已咨调盐运使庄焕文等助防绍郡。尚无不愿设防之举。惟临难出走。咎无可辞等语。王履谦以在籍帮办团练大员。虽无弃城先遁情事。惟事前既不能与地方文武。和衷布置。事后复苍黄远遁。即予立正典刑。亦属咎有应得。惟念该革员究系本籍绅士。办理团练之员。与地方官吏职司守土者。尚属有闲。王履谦著即照拟发往新疆。效力赎罪。以为贻误取巧者戒。　　

○谕议政王军机大臣等、庆端奏、大股逆匪。窜扑温郡瑞安。迫近闽疆。徐宗干奏、温属军情吃紧各一摺。浙江青田等处逆匪。由瓯江过渡。窜扑温郡。复纠集台衢各路逆党。分路抄袭。并图扰瑞安平阳二县。温州瑞安。均已被围。游击李朝安续募台勇到省。业经徐宗干派赴福甯。相机前进。并催令副将吴鸿源督全帮师船。由瑞平驰赴温州策应。著庆端赶紧催提。以资战守。仍饬温州瑞安城内文武。固守待援。毋稍疏懈。曾玉明前经饬赴台湾。剿办彰化贼匪。兹据该端奏赖得福阵亡。其部勇非曾玉明不能整集。即李朝安等之勇。亦须该员统率。方能得力。著即饬令带兵驰援温州。俟该郡情形稍松。再令赴台。洪毓琛于台湾地势民情。均称熟悉。本日已降旨将该员调补台湾道。徐宗干即责成该道实力剿办。曾玉明既未能赴台。应如何添兵策应。并著妥筹办理。福甯距省不远。设有疏虞。关系闽省全局。庆端已饬福甯镇抽调兵丁。驰赴福鼎。听候道员曾宪德调遣。著徐宗干就近调度。以顾根本。耆龄由粤赴闽。刻下应已赶到。昨谕于闽浙交界驻扎。著俟抵浦城后。与庆端筹商。或分军兼顾温处。总须视贼所向。力遏凶锋。不可稍存畏葸。致滋贻误。昨据左宗棠奏寿昌龙游之贼。复窜衢郡。该抚拟亲往督剿。自为力固江闽门户起见。惟温州十分吃重。该抚亦应妥筹兼顾。著即与庆端等会商调度。毋使稍有疏失。其蒋益澧、刘培元所部。已抵何处。仍即飞催前进。以厚兵力而资调遣。将此由六百里加紧各谕令知之。　　

○又谕、谭廷襄奏、刁生藉团聚众抗官。拨兵捕拏主谋要犯。饬提审办一摺。齐河武生陈麟波、听从革生戚德广等、倡议在大清河北岸。筑堤备捻。意在敛费入己。复纠众入城。求减钱粮。经该抚派委员弁。带勇前往弹压。陈麟波之兄陈麟仁等、胆敢率众开放枪炮。虽经官兵歼毙陈麟仁等。陈麟波逃赴临邑一带。该革生系著名首恶。务须严拏尽法处治。以儆效尤。著即责成候补知府曹丙辉等购线访拏。毋任漏网。另摺奏筹办各路军务实在情形等语。西路捻匪。由河南分股。窜入曹县东明地方。经卢朝安等兜剿。已将马贼歼尽。即飞饬各员弁实力围剿。毋任再行窜逸。邹县教匪。窥伺滕县。著即飞饬扎隆武等实力痛剿。德楞额一军。现在何处。闻该员近来颇不得力。如糜饷无功。即行咨会僧格林沁据实奏参。毋稍瞻徇。该抚既知身任封圻。责无旁贷。自当于各路军情。通盘筹画。实力整顿。务须境内肃清。不徒以空言粉饰。方为不负委任。将此由六百里谕令知之。　　

○又谕、托明阿等奏、贼匪东趋。渭南县城失守。潼关吃紧。并请催金国琛、何绍彩、两军赴陕各摺片。贼匪窜入渭南县境。团勇接仗失利。县城被陷。并将华州城池攻陷。现在该逆已窜至华岳庙。距潼关不及四十里。潼关为全陕咽喉。势居扼要。托明阿等现将河南撤回马队。截留该处。并将潼关以东防兵。调赴关门助守。著即饬令在防文武。固守待援。毋令贼匪窜踞。渭河以北各州县。已将渡船撤尽。沿河列戍民团。势颇联络。惟同州一带。回民现复聚众。乘机焚掠。汉民受害者。愤起纷争。现在外侮未靖。而汉回又复寻仇互杀。实系腹心巨患。著瑛棨、张芾、即饬现派之汉回官绅。速行驰往。晓谕解散。令其立功自赎。傥始终抗违。即督饬乡团。将起事焚掠之回匪。严拏惩办。以免贼匪句结。其安分良回。即著瑛棨等仍遵前旨。妥为联络。以资守御。潼关一带。距茅津渡不远。英桂现已前赴蒲州。著即饬令驻扎茅津渡文武。严密防堵。并将蒲绛以上。晋省境内。黄河东岸扼要处所。分布兵勇。联络乡团。合力防守。毋令贼匪偷渡。至三河口船只。已由陕省尽数提归北岸风陵渡停泊。该处系晋省蒲州所辖。英桂务当督饬该地方官。严密稽查。毋许船户私行放渡。傥漫不经心。致有疏虞。惟该抚是问。杨飞熊一军。现在尚无入关信息。实属疲玩。此时贼势日向东趋。难保不复窜豫境。郑元善务当迅饬杨飞熊督带援兵。由洛阳一带。驰赴潼关。迎头截击。保陕省之关隘。即以固豫境之藩篱。毋得再事迁延。致干严谴。至山阳股匪。屯聚万余。难保不北窜平原腹地。与华阴一股合并。孔广顺兵勇较单。现已将商南阎丕敏之兵。移扎蓝田县属之秦岭等处。著即相度机宜。严加布置。以杜北窜。署南阳镇总兵徐荣柱一军。现已前赴商南。著郑元善即迅饬进兵。驻扎商州之刘岭。与陕省兵勇夹击。毋稍迟缓。郧西一带。现据托明阿等报称、亦有贼匪滋扰。著官文饬令金国琛一军。驻扎郧西一带堵剿。其何绍彩一军。谅已起程。著即飞催迅荆子关入陕。绕出贼北由商州前进。两路夹击。使郧西之贼。不致并归山阳。并著多隆阿率同雷正绾督率所部。星速拔营入陕。驰赴潼关一带。迎头截击。其蒲同一带。地势紧要。已催成明管带京兵。迅速起程。前往驻扎。南山商雒山阳镇安等处。兵力甚单。前据沈兆霖奏、调派甘肃官兵一千五百名。交马德昭带领赴陕。著即飞饬该提督由汉中一带。驰往商雒等处。视贼所向。相机截击。毋许稍涉延缓。致误事机。至汉南贼匪。现由牟家坝窜至青石关。距川省通江甚近。此股败匪。为数无多。即著瑛棨等饬令地方文武。会同川省所派楚军。就地歼除。毋令复窜川境。将此由六百晨加紧各谕令知之。　　

○福建巡抚徐宗干奏、军务未平。请将本年恩科乡试。展至十月举行。从之。　　

○以吏部尚书朱凤标兼署都察院左都御史。　　

○以记名道江忠浚署安徽布政使。　　

○擢浙江补用知府刘典为按察使。　　

○予浙江绍兴殉难署知府廖宗元祭葬世职加等。建专祠。　　

○予浙江温州阵亡游击赖得福等祭葬世职加等。　　

○予福建彰化伤亡道员孔昭慈祭葬世职加等。　　

○予陕西渭南阵亡知县曹士鹤祭葬世职加等。建专祠。妻万氏殉节。旌恤附祀。都司屠大元、县丞陈茂经、守备崔生成、千总袁学福等、均祭葬世职加等。　　

○旌表守正捐躯甘肃通魏县民魏报功妻李氏。湖北广济县民方登选妻饶氏。　　

○缓徵河南杞、洧川、淮甯、沈邱、安阳、汤阴、内黄、汲、新乡、获嘉、淇、辉、延津、浚、滑、封邱、考城、原武、修武、武陟、阳武、巩、南阳、镇平、唐、泌阳、桐柏、舞阳、叶、二十九县被扰村庄新旧额赋有差。　　

○癸巳。谕内阁、常清、景廉奏、领队大臣与佐领等官互相禀讦。请一并解任严讯一摺。据称巴燕岱领队大臣巴哈善、以佐领三音珠等、于元旦应赴万寿宫行礼时。报病规避。笔帖式西勒坦、并不先期请派随班行礼人员。擅用空白行文。又三音珠于应行加租之旗地呈交、不肯领种等词。呈请惩办。嗣据三音珠等供称、因病请假在先。西勒坦供、因该领队大臣居住惠远城私宅。点派不及。是以将随班叩贺各员名。照旧送册。三音珠亦无抗违加租情事。兹据该佐领等官、供出巴哈善遇事挟嫌。苛派差徭。侵吞库项。纳贿行私各节。案关上司属员。互相讦告。虚实均应彻底根究。巴哈善、三音珠、均著先行解任。交常清、明绪、秉公严讯确情。按律定拟具奏。毋稍徇隐。寻明绪奏、巴哈善一案。因伊犁军兴。未能提讯。现在巴哈善已在伊犁病故。案内人证尚多。拟俟军务稍靖。再行审讯。报闻。　　

○谕议政王军机大臣等、昨日徐宗干奏、贼扑温郡瑞安。偪近闽疆一摺。业经寄谕耆龄、并庆端、徐宗干、迅速筹办矣。庆端办事颟顸。信任私人。营私罔利。政务废弛。叠经被人参奏。寄谕耆龄。徐宗干查办。并谕将庆端所信用之前任浙江盐运使庄焕文、道员章琮、钟峻、司徒绪、秦金鉴、知府陈谦恩、李鼐等各劣迹。该抚等不拘何人先到。即确切详查。严行参奏。现在徐宗干已抵闽省。庆端及各该运使道府被参情节。均极重大。著该抚懔遵前旨。迅即查明据实具奏。毋庸等候耆龄到闽。致稽时日。徐宗干仰邀特＜??闲＞。畀以封圻重寄。闽省官场恶习。亟须大加整顿。该抚向来尚能实心任事。谅不至以瞻徇情面。稍涉欺饰。致负委任也。将此由五百里谕令知之。　　

○甲午。遣官祭关帝庙。　　

○谕内阁、李鸿章奏、外国将士。会同常胜军攻克南桥贼垒。法国提督阵亡。恳请赏恤一摺。四月十八日。英国提督何伯、法国提督卜罗德、统带兵众。协同候补副将华尔、进剿浦东南桥镇。该逆恃三道土城。更番施放枪炮。子密如雨。法国提督卜罗德勇往直前。扑近城濠。挥军冒烟冲入。贼众惊溃。当将南桥镇贼垒攻克。正在督战闲。卜罗德中枪阵亡。因思该提督远涉重洋。协同中国兵将剿贼。竟以奋不顾身。临阵捐躯。洵属无忝使命。勇烈可嘉。披览之余。殊深悼惜。著李鸿章遵旨派委道府大员。前往赐祭一坛。并著赏给库存貂皮百张。彩绒四端。交议政王转给卜罗德家属祗领。用彰优异而慰忠魂。　　

○谕议政王军机大臣等、传谕实录馆总裁官。所有自道光三十年正月十五日以后。至咸丰十一年七月十六日止。凡有交涉外国事件。著照皇祖宣宗成皇帝实录之例。另为一书。该总裁等敬谨纂辑。毋稍漏略。　　

○又谕、有人奏、叛练受抚。包藏祸心。亟宜先事密谋。以除巨患一摺。苗沛霖狡狯性成。反正之说。本不可恃。现因捦献狗逆。不能不因胜保所请。将计就计。姑示羁縻。苗沛霖攻陷寿城。偪令地方官杀害绅练孙家泰徐立壮等。并将黄鸣铎拘禁淩虐。其余种种不法情事。罪不容诛。曾国藩等前有俟克复庐州。再图苗练之奏。李续宜到皖后。立论亦专意主剿。现在皖省兵力。是否足敷剿洗。苗练党与。是否易于解散。若从南路进兵。当用何术杜其北窜。在李续宜身任皖抚。于此事谅必胸有成竹。著会商曾国藩、即将现在筹办情形。星速驰奏。傥虑胜保一意主抚。于剿苗一事。难免掣肘。不妨据实直陈。即将胜保撤回。亦无不可。此事关系全局。于李续宜尤属责无旁贷。朝廷并不克期旦夕。责以成功。该抚务当密审机宜。确有把握。著即详陈办法。毋有所隐。原摺著钞给阅看。将此由六百里各谕令知之。　　

○又谕、谭廷襄奏、官军克复费县南泉围寨。乘胜进攻水寨等匪。另片奏、知府林士琦与苏克金、卢朝安等。围攻沙果寺贼寨。匪首董执信等情愿投诚。现在侍卫益谦带兵过河。各军已将会合。尽可悉数歼除。已饬该道府等赶紧办理。其盘龙山幅首岳相林等。亦有求抚之说。邹县教匪。在凤凰山内修理围卡。人众已将逾万。亟应赶紧剿除等语。捻首董执信等经官军剿败。穷蹙投诚。其心实不可恃。现经苏克金带赴僧格林沁大营。即著僧格林沁认真办理。其匪首等罪无可宥。断不可仍令漏网。其余胁从。并著该大臣分别核办。至幅首岳相林、先经僧格林沁令扎隆武等议抚。现在该匪已回水套。著僧格林沁、谭廷襄、仍饬各军及该地方文武。速筹进剿。不可为该匪求抚之说所误。僧格林沁自三月十九日攻剿王双楼获胜之后。未接该大臣军情奏报。实深驰系。前于四月二十八日。据胜保奏生捦狗逆一摺。经寄谕僧格林沁、将该逆迎提处死。现在是否已经办理。亦尚未据覆奏。著一并迅速奏闻。以慰廑念。将此由六百晨各谕令知之。　　

○又谕、据郑元善奏、督军抵汝。相机先取董寨。再捣平舆老巢。并雒南股匪。由卢氏等县回窜各摺片。逆首陈大＜?氵喜＞盘踞平舆。其党与不下百十股。各占一寨。遥为声援。自汝郡以达正确信罗。贼圩林立。虽此中甘心附贼者固多。而被胁勉从者。亦不乏人。自应攻其心腹。以散胁从。即著郑元善督同藩司张曜、迅速进攻董寨。则平舆之势既孤。不难次第攻克。惟沈项一路。豫省兵勇。不敷分剿。亦系实情。前据胜保奏称、遵派马队八百名。步勇二千名。驰赴周家口扼剿。即著该大臣迅饬前往。由郑元善就近调度。并著郑元善派员迎提。以资攻剿。至正阳一路。与楚北毗连。该省小林店三里城等处防兵。距豫境贼寨。皆在数十里或百里之内。与其株守之待贼。何如移营前进。以剿为防。官文等素顾大局。即著酌量情形。抽拨劲旅数千名。于道员梁作楫等内。酌派一员统带。取道信罗。越境会剿。傥豫境南路廓清。仍由官文等撤回调遣。郑元善毋得久留。以致楚防空虚。雒南股匪。既由卢氏等处窜至郾城抢渡。向东南五沟营一带奔窜。图回颍郡。势必取道陈郡。著胜保派兵由周家口一带截击。此股逆匪。西窜陕省。胜保、郑元善、既不能扼堵于前。若再任其回窜。不行拦截。其玩误之咎。更属难逭。现在华阴贼匪。回攻潼关。意在饱掠回窜。郑元善虑其扰及晋疆。亦属意中所有。该抚已饬杨飞熊兼程入关。而豫省别无可调之兵。亦系实情。胜保现在太和。自攻克邢圩后。尚未别筹进兵。即著移缓就急。将前调豫省兵勇。迅速饬回河南。交郑元善统带调度。杨飞熊到陕后。如贼已出关。即著郑元善饬令扼防渡口。以保晋疆。多隆阿等军。仍著官文催令前进。并遵前旨酌派一军。由蒲州进扼。以期迎头拦截。毋稍迟误。将此由六百里各谕令知之。　　

○又谕、谭廷襄奏、粮台需饷孔亟。恳催各省欠饷一摺。据称僧格林沁大营兵饷。直隶河南每月应拨银三万两。山西每月应拨银二万两。各该省均解不足数。直隶欠银三十六万两。又另案指拨银十七万两。河南欠银三十九万两。又指拨清查银五万两。山西欠解银二十二万二千两。又指拨河东加票银四万两。请旨饬催迅解等语。僧格林沁一军。现在驻扎豫境。即拟进捣贼巢。兵勇口粮。待用甚切。若不进筹拨解。枵腹荷戈。军心必至涣散。所关非细。著文煜、郑元善、英桂、严饬各该藩司。迅将前项银两。照数筹拨。赶紧委解。以济兵食。毋得再有延迟。致干重咎。将此由六百里各谕令知之。　　

○以山东攻克南泉围寨。赏游击范正坦、同知奎芳等花翎。典史龚继武等蓝翎。余升叙有差。　　

○予河南范寨阵亡守备许得胜祭葬世职加等。　　

○乙未。谕内阁、曾国藩、彭玉麟奏、克复太平芜湖两城。并克金柱关东梁山各要隘一摺。逆匪窜踞金陵。以芜湖为屏障。以东西梁山为锁钥。尤以金柱关为关键。经彭玉麟与曾国荃定计水陆并攻。曾国荃率马步十五营。近偪金柱关下。彭玉麟派李朝斌等、从上下游奋攻环击。曾国荃复率各营。疾抵太平府北门。挥军掩袭。斩卡突进。该逆骇走。闭关不及。相率狂奔。我军拥进北门。遂将府城克复。彭玉麟分水师为三队。以二队分扼江＜?氵义＞要隘。以一队分攻金柱关。以大炮火箭连环轰击。贼于烈焰中冲突而出。我军跃上堤埂。短兵击刺。积骸满渠。即时攻克金柱关。并将三＜?氵义＞河上驷渡数十垒。一律平毁。并据谍报分拨之黄翼升等军。往袭东梁山。亦已一战而下。移军进次芜湖。曾贞干自率所部。循江而进。适与黄翼升等水师会合。万炮同轰。群贼内乱。弃垒溃奔。立将芜湖克复。并攻克烈山石垒二座。办理甚为得手。所有尤为出力之福建提督王明山、著交部从优议叙。记名提督李成谋、著赏穿黄马褂。总兵李朝斌、黄翼升、成发翔、均著交军机处记名。遇有提督缺出。请旨＜??闲＞放。　　

○谕议政王军机大臣等、寄谕钦差大臣曾国藩。前奉两宫皇太后懿旨。访问民闲疾苦。以慰视民如伤之念。嗣有人呈称、上海已革副将冯日坤纵兵通贼。署提督曾秉忠所带长龙船。在黄浦一带。扰害行旅。且该署提督于上年纵容兵勇。有抢掠英国货船等事。将军都兴阿捏报胜仗。总兵詹启纶掳杀难民。以为大捷。督带水师之总兵黄彬设卡网利。其部下郭定猷、李新明、与贼酬酢往来。道员查文经将粮台银二十五万两侵蚀。常镇道高长绅办理税务。悉委家人。不可复问。管带水师之赖镇海、鞠耀乾、周希濂、在焦山与英国领事费姓相见。被其斥骂。惟运司乔松年、署丹徒县知县田祚、尚属良吏。提督冯子材、总兵詹启纶、李德麟、尚能打仗。江南士民。急盼曾国藩抵境。以解倒悬各等语。江南水陆各军。原为剿贼而设。该省沦陷已久。仅存上海及江北一隅。军火粮饷。无一不取资饼民力。若如呈内所称。小民何由得离水火。军务何由得有起色。我两宫皇太后耳□者此情形。寝食俱废。虽所言未必尽实。恐亦不尽无因。水师通贼。早有所闻。前曾谕令该大臣实力整顿。曾秉忠在沪滋扰。亦经该大臣具奏。现在百废待举。积习过深。非重赏峻法。不足以挽颓风。李鸿章虽已抵沪。尚未暇实力整顿。现又叠催赴镇。即著该大臣密咨该署抚。令其将呈内各款。留心访察。如冯日坤、郭定猷、李新明、果有通贼情事。该大臣即行一面传旨正法。一面奏闻。曾秉忠、黄彬、有滋扰网利劣款。亦当严行参办。查文经侵蚀饷银。至二十五万两之多。岂可令其逍遥事外。必当按律查抄惩办。荆溪县知县田涛、镇江府知府金以诚、委员黄文涵、贪劣各款。亦应详细查明。道员高长绅如果贪庸畏葸。何可稍事姑容。田祚等如属循吏。不妨破格保奏。至已革知县冯树勋、前谕该大臣提讯。即著从严审办。总之江南军务吏治。废弛已极。非有不测之恩威。不足以振聋发聩。该大臣仗钺专征。责无旁贷。务当仰体我两宫皇太后忧民之心。实力整顿。其余闻见所不及者。亦当访察查办。现在大兵已抵金陵。庶不至为劣弁贪员所误。至江甯将军都兴阿前在湖北军营。尚称得力。运司乔松年为人近于巧滑。呈内所称。是否属实。该大臣总当秉公断论。不必因有旨饬查。稍涉迁就。冯子材等是否可用。即著体察奏闻。至该大臣前保赴营习练之主事周腾虎。其人长于持论。而心术不端。闻经该大臣保奏后。在沪颇近招摇。该主事与通贼之藩司林福祥交好。因为画策。代作奏稿。冀图消弭。并有欲为林福祥求作江苏巡抚之信。颠倒是非。胆大妄为。该大臣素具知人之鉴。谅因军中使诈使贪。冀收指臂之效。第恐马谡言过其实。终至偾事。纵能时加防范。该大臣素负重望。不值因该主事而为人指摘。著即饬令回籍。将此由六百里密谕知之。　　

○又谕、寄谕钦差大臣曾国藩。昨因有人奏、苗沛霖包藏祸心。宜先事密谋。以除巨患等语。业经密谕该大臣暨李续宜密审机宜。将办法详细速奏。兹据曾国藩奏、遵旨密覆袁甲三、李续宜、胜保各节。与昨日寄询之谕旨。适相吻合。该大臣虑事周详。持论平允。现在袁甲三既不能得力。俟其具疏乞退。即当允其所请。其李世忠一军。仍须该大臣妥为驾驭。戢其骄盈。散其党恶。分给以粮饷。而收回国家之利权。苗沛霖系李续宜部民。该抚才既足以绥皖疆。力又足以制苗党。自应令其专办安徽军务。以一事权。至胜保夸诈虚憍。习与性成。所以不即撤回者。因李续宜现在六安。尚球前赴颍寿一带。恐苗党先发北犯。不能不藉以羁縻。实朝廷不得已之苦心也。朝廷倚任疆臣将帅。惟恐不尽其长。岂肯稍掣其肘。所请撤去胜保。令其毋庸兼顾皖省各节。其事无不可行。该大臣惟当迅催李续宜。一面速赴颍寿。一面遵照昨日密寄谕旨。将驰抵颍寿后。如何布置一切机宜。切速覆奏。不准稍涉延缓。将此由六百里密谕知之。　　

○又谕、曾国藩、彭玉麟奏、克复太平芜湖两城。金柱关东梁山各要隘各摺片。该逆窜踞金陵。凭恃险要。经曾国藩调度各军。叠将名城要隘。次第攻克。现在九洑洲亦将得手。指日可进偪金陵。惟该逆既失其所恃。难保不穷极思窜。江南军务。日有起色。而江北都兴阿等防兵。究形单薄。万一该逆铤而走险。亦不可不虑。宜如何添兵布置。以防逆匪北窜。该大臣亦须妥筹兼顾。将此由六百里谕令知之。　　

○又谕、李鸿章奏、中外官兵。攻克南桥柘林奉贤各城。及缕陈近日各路军情等摺。南桥为浦东咽喉。柘林奉贤两城。皆沿海要地。此次官军会同英法各兵。奋勇攻克。其在事尤为出力员弁。著准由该署抚汇案请奖。逆首李秀城等纠党十余万。分扑嘉定青浦两城。势极危急。虽经英法两国全军往剿。能否得手。殊未可定。该署抚总常督饬将。严密防剿。不得专恃外援。现在楚军东下。即日进规九洑洲。为合围金陵之计。贼势穷蹙。必将铤而走险。叠谕李鸿章赴镇。以期与江北各军。联络一气。著即恪遵前旨。即日前往镇江。整顿一切。至沪上兵勇。应如何设法裁汰整顿之处。仍著李鸿章妥筹兼顾。并拣派得力大员。赴沪管带。以资得力。将此由六百里谕令知之。　　

○又谕、薛焕、李鸿章奏、遵查浙省通贼大员。先将访获踪迹。缕晰密陈一摺。据称前浙江藩司藩司林福祥、杭州织造恒起、署杭嘉湖道刘齐昂等三人。于正月闲抵沪。已革总兵米兴朝、副将张威邦、亦续到上海。嗣因杭州被难绅民来沪。均指称该员等形迹可疑。林福祥、恒起、遂搭坐轮船。声言先到九江。即赴安庆投到。刘齐昂亦坐轮船赴汉口。投其兄任所措赀。再赴曾国藩军营听候查办。米兴朝与江苏候补县丞曾绍勋素识。搭伴同往南昌。张威邦由吴淞口搭船前赴江北。据云与冯子材同乡素识。欲往投依。又都兴阿部下带兵之廖姓、并粮台委员李小峰、均系旧识。亦必前往称贷。若不能久留。欲赴李世忠处投效各等语。前据薛焕奏杭州士民。佥称林福祥降贼为伪官。恒起及刘齐昂、米兴朝、均在招贤馆。张威邦亦在贼中。该藩司等皆系朝廷大员。如果有通贼情事。审明后自应悉行正法。岂可任其展转兔脱。日久稽诛。薛焕等于此等重大要犯。办理殊属疏忽。林福祥、恒起、计已早抵九江。是否尚在江省。著曾国藩、沈葆桢、密派干员。迅速查拏。刘齐昂之兄刘齐衔、现升陕西粮道。该道员曾否起程赴任。刘齐昂是否随同赴陕。著官文、严树森、就近严密访查。毋令逃逸。米兴朝既与曾绍勋同赴江西省城。即著沈葆桢密饬稽查保甲委员。挨户查察。不难弋获。除冯子材另行谕令访查。该大臣等不必行文知照外。著都兴阿密查带兵之廖姓、及粮台委员李小峰、系属何名。即传该员等面询。张威邦曾否来扬。现在藏匿何处。现经薛焕密派知府汪有勋跟踪寻访。并咨行该将军等会拏。即著都兴阿严密查办。毋稍宽纵。张威邦既有赴李世忠投效之说。著袁甲三传谕李世忠、如张威邦已到该营。即将该员拏问。以上五员。该督抚将军等于拏获后。均著随时解赴曾国藩军营。严行审讯。如通贼属实。即一面奏闻。一面正法。不准稍有瞻徇。将此由六百里各密谕知之。　　

○又谕、寄谕督办镇江军务冯子材。有人奏、张威邦现赴镇江等语。张威邦前在浙江剿贼迟误。实有应得之咎。惟其人尚属可用。该副将与冯子材同乡素识。赴镇称贷。事所必有。著即派员押赴曾国藩军营。听候查办。傥尚能效力行闲亦由曾国藩酌量办理。该提督不得隐匿护庇。致干咎戾。将此由六百里谕令知之。　　

○又谕、庆端奏、击退温州瑞安窜匪。现催水陆各军合剿一摺。据称逆匪分窜温州郡城。以大股围扑瑞安。当饬总兵秦如虎等驰往温州。会同水陆各军迎击。该逆却退。其围扑瑞安之贼。亦经张启煊督同知县黄宗贵集团援应。该逆解围而去。现催游击李朝安等分道进剿等语。温州瑞安之贼。虽经击退。究未大受惩创。匪踪飘忽靡常。难保不复图窜扑。现在兵勇云集。著庆端等督饬水陆各军。视贼所向。实力遏剿。切不可有名无实。致逆匪阑入闽疆。至所称在籍道员苏镜蓉召团剿贼。克复仙居台州等城。惟未据该道员禀报。其击退窜扑温州瑞安之贼。详细情形。并著左宗棠确切查明。迅速具奏。将此由五百里谕令知之。　　

○以克复安徽太平、芜湖、府县两城。赏副将陈东友、赖荣光、参将阳利见、巴图鲁名号。余加衔升叙有差。　　

○以江苏太仓御贼不力。革参将李恒嵩职。脸戴罪效力。予宝山守城参将姜德等升叙。阵亡把总鲍承泰祭葬世职。　　

○丙申。谕内阁、吏部奏、军营调遣人员。与奏定章程不符。仍请饬回本任一摺。浙江嘉兴府知府边葆諴。前经郑元善奏、请饬交河南军营差委。当经降旨允准。兹据吏部奏称、河南浙江。均系军务省分。而浙江尤为吃紧。该员系实任人员。前在李嘉端军营襄办文案。亦非冲锋冒镝之员。该抚藉词奏请调遣。核与奏定章程不符。边葆諴著不准在河南军营差遣。仍速赴浙江嘉兴府知府本任。以杜取巧。　　

○又谕、前因给事中卞宝第奏、户部钞票一案。前后办理两歧。当经谕令爱仁、万青藜、再行详查具奏。兹据爱仁等奏、遵将全案详加覆核。其一切卷宗。各项条款。均属相符。并无歧误。惟台斐音等与富绩等从前各执一词。实因未经眼同核算。以致事涉两歧。现据各该员所递公同画押之册。查明台裴音、王正谊等册内。称该原委司员富绩等、于从前办理详细情形。未能深知。并非架空诬陷。又富绩、彭祖贤等册内。称五宇一案。惟商人商夥等、系户部奏请查封。此外纷纷株连。皆非户部办理。其中一切情形。无从知悉。现经眼同覆核。台斐音等分晰登答。所有准销准抵之处。均经逐款声叙。是台斐音等尚非蒙混办稿。富绩等亦无牵混情弊。两造均无不合等语。此案既据爱仁等逐加查覆。始涉两歧。终归一是。其台斐音、王正谊、荣溥、吴廷溥、李守愚、李寿蓉等、办理疏忽之处。著仍遵前旨开复原官。仍交部分别议处。办理奏销之彭祖贤等各员。前经户部保奏所得奖叙。均著免其撤销。　　

○又谕、御史朱潮奏、请开畿辅水利。以裕民食一摺。国家建都燕京。□山戊不□漕东南粮米数百万石。劳费不赀。允宜妥筹北省水利。以裕民食而省转输。直隶通省地方。西北倚山。东南滨海。凡山泉汇注。及海潮涌灌之区。均可开河筑坝。引水溉田。俾成沃壤。康熙年闲。天津镇总兵蓝理、曾于天津地方开渠筑坝。引灌稻田。著有成效。雍正年闲曾于直隶设水利四局。经怡贤亲王及原任大学士朱轼办理。□山戊不□收稻米三十余万石。明效在前。彰彰可睹。地方大吏。果能如蓝理等之留心经济。力求足民裕国之谋。即南省漕粮。偶有梗阻。亦何虑仓储缺乏耶。该御史所奏。实系方今要务。兼可为储备京仓久远之谋。著直隶总督、顺天府府尹、速将所辖境内山泉河渠淀湖共若干所。并可开渠引水地方若干处。切实查明。绘图贴说详细具奏。至办理一切事宜。及该御史所称凿井造车。并以田地之垦治与否。定府县考绩之殿最。及劝绅富捐助经费。给予奖励之处。并著文煜、万青藜、石赞清、一并妥议章程覆奏。毋得以事涉难行。稍形推诿。　　

○又谕、文煜奏、缉捕出力各员。开单恳请奖励一摺。近年直隶各州县。骑马贼匪充斥。经文煜委令候补知县李秉衡等。会同地方文武。实力访拏。先后缉获积惯马贼徐明远等四十余名正法。并于青县褚村。叠次拏获窝匪。及积惯骑马贼刘城群等十二名。东路州县。渐就平静。缉捕尚属认真。直隶州用候补知县李秉衡、著赏加运同衔。候补知县何庚生、著赏加同知衔。候补州判王翊宸、候补县丞刘汝南、观祜、均著俟补缺后以知县用。候补从九品松龄、著俟补缺后以府经历县丞用。署交河县知县朱绍谷、署定兴县知县钱莹、均著交部从优议叙。知县用交河县主簿王敷政、著赏加五品衔。候选知府朱金城、著交部从优议叙。候选训导李光昭、著赏加六品衔。候补参将岳克清阿、著赏换花翎。以示奖励。地方官吏。摉捕盗匪。原属职分应为之事。此次文煜所保各员。特以直隶密迩京畿。捕务尤宜整顿。是以酌加奖叙。俾资观感。嗣后文煜仍当饬令该委员及各该地方官、随时实力摉拏。毋任奸宄潜藏。以清畿辅。傥有缉捕不力之员。即著据实严参。加等惩办。以示朝廷赏罚协中至意。　　

</div>
    <div class="pagination">
<a href="清实录同治朝实录_page50.html">上一页</a><span>...</span><a href="清实录同治朝实录_page46.html">46</a><a href="清实录同治朝实录_page47.html">47</a><a href="清实录同治朝实录_page48.html">48</a><a href="清实录同治朝实录_page49.html">49</a><a href="清实录同治朝实录_page50.html">50</a><span class="current-page">51</span><a href="清实录同治朝实录_page52.html">52</a><a href="清实录同治朝实录_page53.html">53</a><a href="清实录同治朝实录_page54.html">54</a><a href="清实录同治朝实录_page55.html">55</a><a href="清实录同治朝实录_page56.html">56</a><span>...</span><a href="清实录同治朝实录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
