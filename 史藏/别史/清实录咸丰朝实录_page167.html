<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 167 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 167 页/共 502 页</h1>
    <div class="content">
○癸卯。上诣寿康宫、问皇贵太妃安。　　

○御懋勤殿。句到陕甘江西情实罪犯。停决陕甘斩犯八人。绞犯二人。江西斩犯十一人。余三十三人予句。　　

○朱谕恭亲王奕等、本年冬至南郊大祀。朕亲诣行礼。惟因骽疾致累。恐升降失仪。不足以昭诚敬。况朕思两边配案三献。往返行走。亦稍觉繁。朕意欲酌量改减。以严对越。著恭亲王等商量妥协。于明日见面时、当面再奏。　　

○谕内阁、朕素闻天津地方。民心强固。物力丰饶。所练乡勇人等。类皆骁健整齐。足资御贼。是以叠降谕旨。令长芦盐政文谦等、妥为激劝。使之保卫乡闾。九月二十八日。逆匪由青县突窜天津。彼时大兵尚未到齐。经文谦等分督防守官兵。迎头截剿。该处练勇。复随同天津县知县谢子澄、直前迎杀。擒斩甚多。即雁户排枪。亦足佐官兵枪炮之不逮。该练勇等、忠义勇敢。洵属可嘉。使各属地方。尽能如此戮力同心。不特自保身家。并可上为朝廷出力。何虑逆氛不靖。城守不坚。文谦、特克慎、张起鹓、钱炘和、谢子澄、平日抚驭得宜。亦可概见。著胜保传旨嘉奖。此时贼踞静海独流。尚在天津境内。谅该练勇同仇志切。必不稍存畛域之心。现在大军四面合围。穷寇不难立殄。而侦探向导。尤以本地乡勇为得宜。著胜保即传旨晓谕。明定赏格。如该练勇人等、有能随营带队。力破贼巢者。即破格保奏。优加赏赉。上次天津出力各勇目姓名劳绩。朕已稔闻。傥能始终奋勉。克期灭贼。该大臣等、自能仰体朕心。有劳必录。正无虑功绩不能上达也。　　

○又谕、袁甲三奏、续剿捻匪、三次获胜一摺。安徽颍亳捻匪。叠经官兵痛加剿洗。窜踞雉河集一带。复经袁甲三、督饬该地方文武。协力进功。委员徐晓峰、游击朱连泰等、督带兵勇。由花沟集、直扑匪巢。生捦捻首捻夥马在陇等、七十一人。其最恶捻首孙重伦、亦经兵勇捦获。另股潜窜临湖铺。又经委员徐毓宝、李萼馨等、会同该处团练。生捦捻首宫步云、并韩李子等、四十六名。其马家柳林老捻头马九、马老虎等、欲图聚众劫犯。经守备戴世熙、并游击李成虎等、督带练勇、格杀无数。当即生捦捻首捻夥马九等四十七名。并另获积年捻首陈建中一名。另派候补千总连丕甲、乡勇刘伦等、追拏捻首纪黑升等三名。乡勇王贤曾等、追获捻首庞富等四名。所有各处藏匿零匪。叠经官兵摉剿。团练查拏。及亲属缚献。讯明正法者。统计五百三十余名。历次接仗。共杀捻匪千余人。捻头二百余人。袁甲三督办有方。实属不负委任。仍著严饬在事文武官绅练勇。始终勿懈。务将各股捻匪。一律歼除净尽。以靖地方。　　

○谕军机大臣等、有人奏、天津练勇数千。类皆膂力趫捷。气质强悍。上月贼犯天津。知县谢子澄、率领御贼。该练勇相率尽力。叠挫贼锋。又称该县长于抚驭。是以练勇乐为效力等语。前因勇目刘积德、帮同官军杀贼。先后谕知胜保、并盐政文谦、查明保奏。旋据文谦等奏、以该处练勇人数众多。须查明出力等差。分别保奏。昨又据胜保奏、乡勇冯玉德、能入贼垒。探听虚实。是天津练勇。均知同仇敌忾。奋勇可嘉。本日已明降谕旨、优予奖劝矣。现在胜保军营中、天津练勇。是否随同打仗。此等骁捷壮勇。如能驾驭得宜。加以激励。必可助官军之不足。著该大臣、与文谦、悉心商酌。相机调拨。或归文谦统带。或即令谢子澄带领。来营助剿。第未知兵勇合在一处。有无牵掣情形。必须妥为布置。善用其长。以收实效。若官兵分劄营盘。已敷剿办。或该练勇守城得力。而于调拨独流静海。转恐迁地弗良。即著据实具奏。勿稍拘泥。将此由六百里谕知胜保、并传谕文谦知之。　　

○又谕、前因湖北贼匪滋扰。谕令舒兴阿、将所带兵官。由信阳前赴楚省。督同臬司唐树义、迅将阳逻一带逆匪。合力兜捦。本日据吴文镕奏、贼已下窜。武汉江面。并无贼船。舒兴阿所带陆路之兵。可毋庸来楚等语。现在贼匪盘踞皖省。非厚集兵力。不足以资剿办。已叠次谕令江忠源、星速赴任。皖省情形。实属吃紧。舒兴阿著毋庸赴楚。即日带兵。由豫迅往安徽。与江忠源会合进剿。将安庆郡城、及集贤关、桐城等处贼匪。迅速剿除。以期肃清江北。原片著钞给阅看。将此由六百里谕令知之。　　

○又谕、据袁甲三奏、剿匪连次获胜、并保举出力员弁兵勇各一摺。怀远县属捻匪张茂等、现复聚众扑城。该给事中尚未能移营前进。著即饬令游击钱朝举、守备戴世熙等、带兵前往。会同该县。并力攻击。并即饬附近各州县。一体拨派兵勇援剿。毋任句结为患。另片奏、北路空虚情形。著照所请、即饬刑部主事朱麟祺、在籍道员赵畇、趱程驰赴舒城一带。督率练勇。会合地方文武。办理防剿事宜。务令桐城及早克复。以保庐郡。将此由六百里谕令知之。　　

○湖广总督吴文镕等奏陈、已革同知劳光泰、偾事情节。得旨。俟查拏劳光泰到案时。据实讯明严惩。上次批崇纶摺。已指示分明。总以实字还朕。不必谆谆徒劳训谕也。又奏、张亮基卸署督篆日期。批。朕闻该抚于交卸日。乘夜渡江。不辞而行。有无其事。著据实奏来。不准回护。　　

○调刑部左侍郎罗惇衍、为户部左侍郎。兼管三库事。仍兼署吏部右侍郎。礼部左侍郎李维翰、为刑部左侍郎。仍兼署礼部左侍郎。户部右侍郎何桂清、为礼部左侍郎。仍留江苏学政任。以太仆寺卿王茂荫、为户部右侍郎。兼管钱法堂事务。都察院左副都御史李菡、署兵部右侍郎。　　

○伯都讷副都统倭克精额、因病解任。以黑龙江协领穆特布、为伯都讷副都统。　　

○以安徽阜亳一带剿匪出力。赏县丞李萼馨等、蓝翎。余升叙有差。　　

○予湖北巴河阵亡六品军功何保元、祭葬世职。　　

○甲辰。谕内阁、昨将王茂荫、简放户部右侍郎。本日据该侍郎奏称、现因办理保甲事宜。户部事繁。势难兼及等语。王茂荫系户部司员出身。于该部事务较为熟悉。是以特旨超擢。该侍郎惟当勉图报称。以副委任。毋得畏难辞让。徒涉虚文。其现在所办保甲事宜。仍著与宋晋等、兼筹妥办。　　

○又谕、兵部奏、驿递迟延、请饬查办、并开单呈览一摺。现当军务吃紧之际。文报往来。最关紧要。据该部查奏、本年九十月间。接到河南等省奏摺传牌。核计迟缓至五六日者。竟至八件之多。其由部外发文报。恐延阁者亦复不少。前经降旨、谕令各省严查参办。尚敢仍前积习。实属玩忽。著直隶、河南、湖北、山东、江苏、安徽、浙江、福建、各督抚。按照此次单开。并前次奏请饬查。及由部咨查各案。一并查取职名。交部议处。仍著各省督抚、严饬驿站地方。遇有紧要文报。务须按限递送。毋得再有迟缓。傥有藉词绕道。任意稽延者。即著从严参办。将此通谕知之。　　

○谕军机大臣等、向荣奏、迎剿高淳贼匪获胜。并遵派和春驰往徐州等语。高淳贼匪。虽经痛剿。而大帮船只。尚在芜湖黄池一带。正不能不防其窥伺苏常。复来滋扰。该大臣现已严饬德安、邓绍良等、加意堵截。仍须设法追击。将该匪船尽数焚剿。万不可再令他窜。至金陵城中贼情。及现在如何筹攻。未据声叙。该大臣拥兵城下。半载有余。坐使该逆分扰邻疆。往来自便。是诚何心。昨据袁甲三奏、八九月间。金陵贼匪。驱城中妇女。裹以贼巾。衣以贼衣。使之守城。近复于城头布满吠犬。藉作疑兵。可见存城之贼无多。兹据孙铭恩奏、十月十九日。有贼营女船七十余号。自金陵上窜安庆。声称系伪益王家属。该逆溃围之意。已属显然。朕闻向荣营中。自大炮铸成后。逆匪业已胆落。金陵百姓。有义约布告上江两县、约定数万人。订期并力攻城之议。该大臣何以不因民义愤。用助兵威。急图收复。傥再因循日久。饷竭兵疲。该大臣计将何出。所称与苏布通阿筹商事宜。何时见诸施行。即如镇江军务。派余万清前往接办。该革员如何较胜诸将。该大臣有无把握。亦未据详细具奏。著向荣一面密筹克复金陵。于该逆思窜各路。节节堵截。务将元恶大憝。设计歼捦。其密通内应情事。尤须慎重迅速。不可稍有洩漏。转为奸术所误。一面克期攻剿镇城。务当水陆各军。同时并举。俾该逆内外不能兼顾。庶可得手。现在许乃钊、剿办上海土匪。大获胜仗。如即就肃清。可将黄浦江面拖罾夹板等船。迅即调赴上游。并著许乃钊移军镇江。先筹攻克。以孤金陵贼势。仍饬余万清统带各军。赶早布置。建功赎罪。不得藉口船炮未齐。株守以待。傥仍迁延贻误。不能幸邀宽典也。至大营军饷。著该大臣知照怡良、许乃钊、于苏省额徵正杂各款。并盐关各课。与捐输银两内。无论何款。先行就近接济。毋得静候部拨款项。致误事机。将此由六百里加紧谕令知之。　　

○又谕、怡良、许乃钊奏、江南大营军饷、无可筹拨一摺。该省自贼踞三城以后。所有地丁、漕粮、盐课、关税、均因逆氛未靖。徵解不前。此外如劝谕捐输。亦属缓不济急。现在江南大营粮台。兵饷不敷。万一饷竭兵溃。所关甚钜。著叶名琛、柏贵、即于广东藩关各款内。移缓就急。设法接济。即行遴委妥员。克日解赴江南大营应用。并饬令沿途小心防护。毋稍疏失。并知照经过地方官。断不准藉词截留。致误江省急需。将此由六百里加紧谕令知之。　　

○又谕、庆锡奏、蓟州紧要、请饬桂良拨兵驻劄一摺。前有旨、谕令该总兵、将蓟州西南一带。随时侦探。酌量筹办。原为马兰镇距蓟州不远。庆锡就近筹防。尚能兼顾。并谕僧格林沁、胜保、令其体察情形。严防贼匪窜逸。该大臣等、统筹全局。谅已妥为布置。本日据庆锡奏称、蓟州兵力较单。请饬桂良拨兵四五百名、来蓟驻劄等语。惟查桂良前奏、省城仅有吉林兵五百余名。无可分调。仅将善禄所带陕甘兵内、抽拨一百名。赴易州等处驻守。是该督附近镇属各营内。无可酌拨。自系实在情形。著庆锡仍遵前旨。相机筹办。不可但以拨兵防守一奏了事。为诿卸地步也。将此谕令知之。　　

○以湖南绥靖镇总兵官和春、为江南提督。陕西西安城守营副将锡纶、为湖南绥靖镇总兵官。　　

○山西大同镇总兵官恒安、缘事革职。以四川马边协副将孔广顺、为山西大同镇总兵官。　　

○以山西赵城县防剿出力。赏同知薛珊、花翎。革霍州疏防土匪知州朱谨度职。　　

○以克复江苏嘉定青浦县城。赏同知刘存厚、花翎。巴图鲁名号。参将秦如虎、巴图鲁名号。守备葛同华等、花翎。知州段洪恩等、蓝翎。余升叙有差。　　

○以攻剿江南高淳窜匪出力。总兵官德安、下部优叙。　　

○以江南浮山剿匪出力。予已革参将嵩瑞等、升用有差。　　

○以直隶临洺关接仗失机。革守备秦应龙职。　　

○补铸江南盐巡道、苏松太道、江海关监督关防。青浦、上海、南汇、三县知县印信。从总督怡良请也。　　

○赈山西太谷县、被水灾民一月口粮。并蠲缓额赋有差。　　

○乙巳。上御懋勤殿。句到河南情实罪犯。停决斩犯十二人。绞犯一人。余三十二人予句。　　

○谕军机大臣等、载垣等奏、会审已革候选知州冯玉衡、供出伊堂弟冯仲儒、冒名为匪各情、请饬查拏、解京究办等语。此案冯玉衡、于大功堂弟冯仲儒、冒伊监生伯衡原名。带领东勇。在梧州抢夺铺户。复与波山艇匪。直闯盐关。虽未据供明冯仲儒曾否竖旗抗拒。惟当粤匪滋事之时。事属已行。即与谋逆无异。冯仲儒现已潜回原籍。与其父冯谋、同在广东省城小北门芳草街地方居住。亟应查拏究办。以期水落石出。著叶名琛、柏贵、迅将冯仲儒、严拏到案。研讯确供。并将要证休致守备钟扬威、举人钟汝麒、传案质讯。取供先行报部。仍将冒名冯伯衡之冯仲儒、押解来京质讯。以凭究办。将此由五百里谕令知之。　　

○调都察院左副都御史实录馆总裁官周祖培、为副总裁官。以左都御史朱凤标、为总裁官。刑部左侍郎李维翰、为副总裁官。　　

○以安徽巢县剿贼失利。总兵官玉山、知州李登洲、参将富惠、知县黄元吉、辛本栴、下部议处。革知县邵启元、典史李祖尧、外委陶金扬职。　　

○以托病规避军务。革山西知县赵伯川职。并逮问。　　

○予安徽阵亡外委杨德标、祭葬世职。　　

○丙午。谕内阁、逆贼窜踞江南三城。九阅月矣。逞其凶狡。荼毒生灵。天地不容。神人共愤。朕不惜重兵钜帑。救民水火之中。而统兵大臣。剿办迁延。致令元恶稽诛。坚城未复。朕念及三城百姓。遭罹惨劫。辄恨将帅无能。而每闻该士民等、忠愤同仇。人思自奋。又未尝不幸民心之大可用也。本年四月以来。叠据各路奏报。如金陵之四十八社。扬州之虹桥绅董。皆能同心戮力。协助官兵。即东坝绅士。盘获伪官。击毁贼船。六合等处练勇。毙贼至数千之多。滁凤徐宿之间。乡民杀贼自卫者。比比皆是。可见敌忾御侮。忠义自在人心。特恐统兵大臣。激励无方。或临事不为援应。或论功不能核实。以致义愤之民。渐生疑虑。功久无成。在该士民等、享国家二百余年昇平之福。感奋出于至诚。当此逆氛肆扰。乡里摧残。公义私讐。无不铭心刻骨。逆贼奸诡残忍。惟以裹胁为能。尔士民等、既偪近贼踪。难保不为所窘迫。不从则受其屠戮。从之则自外生成。利害权衡。定能熟计。近闻三城贼匪。势已穷蹙。且粮食不给。专以掳掠为事。克复之机。时不可失。又闻金陵百姓。有义约布告上江两县、约定数万人。并力攻城。以义愤之民。剿穷蹙之贼。揆之天道人心。断无不克之理。功成受赏。朕将拭目俟之。著通谕江南江北士民。如果能设法破贼克城。歼捦逆首。倡义之人。朕必优予爵赏。其余亦破格施恩。并将该士民等、应完钱漕免徵三年。因一人之功。推及一乡。因一乡之功。推及一邑。谅尔士民亦当同深感奋也。至带兵大臣。师久无功。朕已屡加谴责。所以不即治罪者。尚冀其自知愧奋。力赎前愆。若敢任听将弁。牵制义民。使不得成此大功。或功成之后。冒窃邀恩。一经访闻。法不稍贷。如能兵民合力。同破贼巢。埽穴捦渠。互相策应。不特免其迁延之罪。仍可同膺懋赏之荣。其滨江一带城乡村堡。强弱不同。人心则一。傥士民等、力能杀贼破船。夺其辎重。除优加奖励外。仍以所得充赏。不准兵弁攘功。其人少力微。仅能自卫者。能将粮食等物。收藏严密。断贼接济。事平之后。亦以功论。至逆贼船只。皆自掳掠而来。如船户水手。能乘间烧毁贼船。捦杀逆匪。自拔来归者。亦准报官论赏。总之兵以卫民。民以助兵。心贵相联。功不相掩。军营将弁。及各属士民等。务须合力同心。尽歼丑类。用副朕为民除害之至意。此旨、著该督抚等、刊刻誊黄。遍行晓谕。咸使闻知。　　

○又谕、王懿德奏、官兵克复厦门一摺。福建厦门。自本年四月被匪占踞。王懿德驰赴泉州。督同剿办。节经施得高、李廷钰、督率护金门镇总兵孙鼎鳌、副将吕大升、暨候选知府王朝纶等、设法据险进攻。分路夹击。于十月十一日。克复全岛。前因匪徒占踞厦门同安。我兵未能兼顾。以致仙游等处。日肆鸱张。经此次大兵进剿。克复坚城。办理尚合机宜。其三都、石码、海澄等处余匪。著王懿德、督饬带兵各员。乘此声威。迅速剿办。并将仙游等处匪徒。一律肃清。毋再延缓。逆贼黄德美、黄位、是否被捦。仍著确查具奏。并著查明系何人首先入城。及在事出力文武员弁。分别保奏。候朕施恩。毋许冒滥。　　

○又谕、刘裕鉁奏、舒城失守一摺。览奏实深愤恨。据称十月三十日丑刻。据舒城防剿之总兵恒兴、来至庐郡。告称舒城已于二十九日申刻被匪攻破。贼已行至舒城所属之桃村等语。恒兴以专阃大员。前困桐城失守。业经降旨革职。并查明如有退缩逃避等情。即一面奏闻。一面正法。今既在舒城防剿。何以遽行折回。况舒城于二十九日申刻失守。恒兴于三十日丑刻。已至庐郡。距失守不过数时。显系奔命逃回。似此遇贼退缩。畏葸无能之员。尚何足惜。恒兴著即行正法。以肃军令。　　

○谕军机大臣等、蒋霨远奏、瓮安县榔匪滋事、拒杀差役、现饬臬司查办一摺。据称瓮安县地方。有刘瞎□等、纠众齐榔。沿村勒派。不从者任意拷打。焚烧房屋。并建莲经庙、为议事之所。民间词讼。不准到官。勒令出钱了事。经该抚委员查拏。该匪胆敢持械抗拒。将差役杀死。经黎平府知府胡林翼等、督兵前进。格毙杨三三等多名。现在商贾不通。文报阻塞等情。该匪等聚众立庙。陵虐无辜。已属暋不畏法。迨官兵查拏。辄敢拒杀差役。若不严拏惩办。何以肃法纪而儆刁顽。著蒋霨远、责成臬司孔庆鍸、及知府胡林翼等、迅速查拏。尽绝根株。毋任一名漏网。并著设法解散胁从。勿令与苗匪句结。别生事端。将此由五百里谕令知之。　　

○又谕、前因皖省情形吃紧。当令舒兴阿、毋庸赴楚。即日驰往安徽。会同江忠源、剿办安庆等处贼匪。本日据刘裕鉁奏称、舒城于上月二十九日失守、庐州危急等语。现在江忠源已抵皖省。由六安驰赴舒城。惟该抚所带兵仅二千名。不敷剿办。著舒兴阿遵照前旨。督兵飞速前进。会同江忠源合力进攻。保卫庐郡。并设法克复舒城、桐城、安庆等处。以期肃清江北。遏贼分窜。万勿迟延。致干重咎。将此由六百里加紧谕令知之。　　

○又谕、刘裕鉁奏、舒城失守、庐州危急一摺。前因桐城失陷。谕令江忠源等、合力进攻。兹逆匪复窜舒城。偪近庐州。情形更为紧要。袁甲三剿办颍亳一带土匪。势难兼顾。江忠源已抵皖省。由六安赶赴舒城。著即督率兵勇。克期攻剿。速殄贼氛。该抚忠勇素著。屡立战功。朕所倚畀。现在初莅皖任。适值逆匪肆扰。防剿紧急。所带兵仅二千名。不知前募楚勇。能否赶到。又闻该抚力疾前进。朕心殊深系念。军务一切。总须酌度缓急。相机筹办。刘裕鉁招集团练。设法防堵。务当激励固守。保卫庐郡。各处要隘。仍须布置周密。吕贤基在舒城办理团练。尚无下落。实深悬系。著即查明具奏。徐广缙、前经英桂奏留归德防剿土匪。须俟豫境渐就肃清。方能赴皖。将此由六百里加紧谕知江忠源、并传谕刘裕鉁知之。　　

○署安徽巡抚刘裕鉁、奏报舒城失守情形。得旨。吕贤基尚无下落。实深悬系。该侍郎素怀忠义。必能大节无亏。恒兴又像逃回者。吕贤基已亡。恒兴岂能使活。　　

○齐齐哈尔副都统特尔清额、因病解任。以围厂总管那敷德、为齐齐哈尔副都统。　　

○赏护军参领文元、副都统衔。为伊犁领队大臣。　　

○以直隶天津防剿出力。赏长芦盐政文谦、布政使衔。天津道张起鹓、按察使衔。总兵官特克慎、知府钱炘和、知县谢子澄、花翎。守备张振熊等、蓝翎。余升擢有差。　　

○予广东剿贼阵亡守备钟庆瑞、祭葬世职。　　

○丁未。谕内阁、都察院奏、遵查具题议处司员例案一摺。嗣后凡自行查出检举案件。应将所得处分宽免者。无论堂司各官。均著于具题时。将应否免议之处。声明请旨。　　

○又谕、全庆、朱嶟奏、请暂留道员、帮办团练城工一摺。通永道海瑛、现回本任。前署道金肇洛、著准其暂留通州。帮办团练城工。以资熟手。该侍郎等、现在清厘通济库款。著派户部左侍郎罗惇衍、随带司员二人。前往通州。会同全庆、朱嶟、督同金肇洛、办理清查。详细核算。勿稍含混。　　

○谕军机大臣等、据胜保奏、现在筹办攻剿各摺片。该逆负嵎死守。已逾一月。若不赶紧设法剿灭。恐贼穷必窜。师老则疲。又成余烬复燃之势。该大臣膺兹重寄。必应密筹全局。迅奏肤功。以纾朕念。现在东南一带。尚觉空虚。据称贼匪欲由东路奔窜。虽已严饬西淩阿、善禄、加意防范。仍恐兵力不敷。前谕胜保催提之张集馨、郝光甲、所带各兵。是否迎提到营。并著随时相机布置。断不可今贼他窜。德勒克色楞、本系帮办胜保军务。现已谕知僧格林沁、迅饬该贝子赴营。协同攻剿。另片奏、请增给马乾银两等语。即照所请。现在军营马乾。准斯札行粮台。每马一匹。日给马乾银一钱。以示体恤。将此由六百里谕令知之。　　

○又谕、前据僧格林沁奏、德勒克色楞、未能带兵至胜保军营协剿等语。现在胜保军营。带兵需人。德勒克色楞、系特旨派令帮办胜保军务。著僧格林沁、即日饬令该贝子、迅速前赴梁王庄大营。其所带蒙古马队各兵。著仍留僧格林沁军营。以备防堵。德勒克色楞、务须与胜保、悉心妥筹布置。将独流静海两处逆匪。迅即殄灭。无令他窜。将此由六百里谕知僧格林沁、并谕德勒克色楞知之。　　

○又谕、琦善奏、连日设计督攻情形、并金陵逆匪、欲援扬州各摺片。已详晰批示。限于八九日内攻破扬城。谅该大臣必当懔遵谕旨。迅速筹攻。摺内所陈明攻暗扰各法。均系军营中应办之事。何必如此铺张。诧为秘计。著琦善等、即遵批谕。依限克复城池。使逆党势孤望绝。则续来之逆匪。闻风胆落。易于歼捦。另片奏、续提泰州等处存漕接济兵粮。即著照议办理。兵饷如此支绌。而带兵大臣、犹不赶紧筹画。攻克扬城。坐视贼匪他窜。该大臣等、尚有何颜对朕耶。将此由六百里加紧谕令知之。　　

○钦差大臣琦善等奏、连日设计督攻扬州情形。得旨。琦善在军营。日久无功。若再不将扬州克复。尽歼丑类。何颜对朕。何颜对天下之人。此时铺张过甚。迨贼窜后。何以自解。即使尽属实在情形。亦不必如此铺张。朕总以能否收功为定断。著琦善等、于批摺到日。限于八九日内。务须攻破扬城。殄灭无遗。不准再令蔓延。又滋他患。又奏、扬城被围穷困。闻金陵逆匪欲来援应。批。观此情形。更不可不急攻扬州。尤可虑者。尹逆岂肯坐以待毙。思窜无疑。设南路援应贼至。犹不可顾此失彼。朕日夜盼捷音之速至也。　　
</div>
    <div class="pagination">
<a href="清实录咸丰朝实录_page166.html">上一页</a><span>...</span><a href="清实录咸丰朝实录_page162.html">162</a><a href="清实录咸丰朝实录_page163.html">163</a><a href="清实录咸丰朝实录_page164.html">164</a><a href="清实录咸丰朝实录_page165.html">165</a><a href="清实录咸丰朝实录_page166.html">166</a><span class="current-page">167</span><a href="清实录咸丰朝实录_page168.html">168</a><a href="清实录咸丰朝实录_page169.html">169</a><a href="清实录咸丰朝实录_page170.html">170</a><a href="清实录咸丰朝实录_page171.html">171</a><a href="清实录咸丰朝实录_page172.html">172</a><span>...</span><a href="清实录咸丰朝实录_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
