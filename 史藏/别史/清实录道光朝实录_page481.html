<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 481 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 481 页/共 848 页</h1>
    <div class="content">
○命贝勒奕絪、在乾清门行走。　　

○乌什帮办大臣业布铿额、因病解任。赏伊犁协领法福礼、副都统衔。为乌什帮办大臣。　　

○以阿克苏屯田丰收。予员弁议叙。赏兵丁一月盐菜银。　　

○抚恤琉球国遭风难夷如例。　　

○乙巳。上临端顺固伦公主殡所酹酒。　　

○谕内阁、本年十二月十一日。孝穆皇后孝慎皇后梓宫奉安地宫。所有应行迁奠及大飨等礼。著派载铨承祭。恭捧册宝。著派恩铭、文庆、禧恩、敬徵。宣读祭文。即著该处读祝官敬谨宣读。其随入地宫。即著恭理王大臣惇亲王绵恺、恩铭、何淩汉、禧恩、文庆、裕诚、敬徵、敬视奉安。毋庸另行添派。　　

○谕军机大臣等、周之琦奏、知县等员。被人编造歌词。请旨革审一摺。此案新城县知县席伊炳、详革职员黄简思等与生员孔广翴夥讹禁米出境。前经该抚将席伊炳奏参撤任审办。兹据奏、该员等被人编造歌词。查核黄简思所呈歌词。专为阻米之事编造。其余所指各款。均关地方各官贪纵虐民。非寻常匿名揭帖可比。必应彻底严究。著周之琦提集应讯人证。细心研鞫。秉公审办。如席伊炳等被指各款属实。即应照例治罪。傥被污蔑。此风断不可长。揭帖系黄简思呈出。原与呈控无异。应向究出编造之人。严行惩办。如实不能指出。即将黄简思照诬告律坐罪。断不可徇庇姑容。任其狡展。将此谕令知之。　　

○又谕、本日据都察院奏、四川峨边厅民人徐帼林等、控称四川峨边厅凶夷屡肆焚抢。官兵每以赏赐息事。本年四月间。该处官兵凯撤后。闰六月二十一日以后。该夷复出巢滋事。焚抢团包山麻柳坝大板房等处。杀掠一百余人。并将修理营房之木匠掳去。又嘉眉雅三属州县。派令津贴夫价。接运军米。自十三年以后。峨眉县五次。每粮一两。派完银十三两五钱等语。本年四月间。据鄂山奏、峨边厅属雅扎等十三支夷。全境肃清。该夷家属。投诚乞命。已据马腾龙察看真诚。传具木刻。永不滋事。何以凯撤未逾两月。该夷匪复敢出巢焚抢。肆行杀掠。若如该民人等所控。已被焚掳者。流离失所。未被焚抢者。添派粮银。是该省办理此案。总未妥善。且数月以来。并未一字奏及。殊不可解。著宝兴、鄂山、余步云、即将该民人所控各情。是否属实。如何办理之处。确切查明。据实明白覆奏。毋许稍有含混隐饰。将此各谕令知之。　　

○以回疆军营出力。予守备索文、以都司升补。并赏缎匹。　　

○以江西捐建义仓。置田贮谷。予候选员外郎李宗泌等选补加衔有差。　　

○赏山东等省乡试年老诸生曹宗湘等四十一名举人副榜有差。　　

○缓徵江西玉山、余干、二县被旱被水歉区额赋。　　

○展缓陕西西安、同州、乾、三府州被雨歉区应徵道仓夏粮。　　

○丙午。旌表守正捐躯直隶天津县民刘俊妻柴氏。陕西商州民南三盈聘妻张氏。　　

○拨大青山后马厂地租银二万两。发商生息。协济绥远城官兵红白赏项。从将军彦德等请也。　　

○拨湖南永州府库银二千两、交锦田所江蓝同知收贮。一千两、交杨家铺永桂通判收贮。以备猺疆要需。从巡抚吴荣光请也。　　

○丁未。谕内阁、工部硝磺库管库郎中福谦、候补主事武兴绪、于行取硝磺。并未将库贮数目。核实呈明。著先行交部议处。仍著该部堂官派委妥员。详细盘查。有无亏短。据实具奏。毋庸会同现在管库司员。寻奏、自道光七年盘查后。现较册存数目。短硝一万九千斤零。磺二万八千斤零。得旨、书吏孙怀清等、著交刑部审讯。郎中福谦、主事武兴绪、著听候传讯。　　

○谕军机大臣等、奕经等奏、金州等城旗丁。私赴吉林双城堡地方耕作。请明定稽核章程一摺。吉林双城堡地方。开垦屯田。于嘉庆年间奏准、由盛京挑拨旗丁。前往耕作。其由金州等处派拨前往者。历经该将军等筹议章程。遇有该屯正丁退故等缺。即以续往现在之帮丁顶补。并取具该丁三代户口册档。入籍收管。奏明办理有案兹据该将军等查明近年金州等处旗丁。有由本籍私往充丁帮作者。奏请明定章程。约束稽查。以免该丁等户籍牵混。自为核实起见。著照所奏办理。惟念双城堡地方。向经移驻京旗闲散。兹各该城丁口。私往耕作。有无占碍移驻京旗地步。不可不计及久远。以期行之无弊。并著该将军等查明具奏。将此谕令知之。寻奏、金州旗丁充作帮丁。与移驻京旗闲散。不相占碍。报闻。　　

○兵部奏、本年八月分。应用汉军参将。侍卫处现无保送人员。此缺应如何补用。例无明文。亦无办过成案。请扣归别项人员铨补。并纂入则例。从之。　　

○以伊犁屯田丰收。予总兵官锡霖等议叙。赏兵丁一月盐菜银。　　

○戊申。谕内阁、琦善奏、请宽免失察邪教各员弁处分等语。此案失察李如陵等习教各员弁。或协同邻省拏获。或奉文即行拏解。办理妥速。功过尚足相抵。所有应得处分。著加恩概予宽免。　　

○己酉。以捐修贵州贞丰州文庙书院等工。予知州袁敏升等、议叙有差。　　

○庚戌。上诣寿康宫前殿行礼。后殿问皇太后安。　　

○谕内阁、嗣后钦差大臣查办事件。其随带司员。不准以现任大员子弟派往。　　

○谕军机大臣等、前据都察院奏、广东东莞县命妇卢尹氏、遣抱具控伊子已革刑部郎中卢应翔被参革职解审一案。上年钦差尚书昇寅等供奏两歧。随带司员。挟嫌插害等情。当降旨交邓廷桢审讯。并谕令逐加体访。务得确情。近有人奏查核案内。疑窦多端。请密饬逐层确讯。毋稍瞻徇等语。此案已革郎中卢应翔、尚未奏提到案。并未讯供。何以遽照众供确凿问拟。吴毓钧系现任直隶州。何以充当巡捕。有无跟进至省。复跟送出省。如何窥探串嘱。是否该上司差委。不难据实确查。卢应翔之弟卢应运、于道光十年六月内身故。呈缴贡照。自有案据可查。昇寅等原奏内称卢应运等纠殴酒馆。系十三年事。各供内并无其名。奏摺凭何叙入。卢应翔以教唆被参革职。系凭叶利氏口供。而本年叶利氏首呈。又称卢尹氏诬控伊受贿妄供伊子教唆。与上年具供之叶利氏。先后判若两人。叶利氏供内。既称卢应翔荐罗姓作呈。则罗姓为此案要证。何以并不提质。而奏摺内指称卢应翔教唆上控。荐罗姓作呈。叶利氏即找在逃之罗姓。代作呈词。是罗姓并未查拏到案。叶利氏之夫。于十三年六月在押身故。据卢尹氏呈称伊子于是年四月领咨赴京。无从教唆。何不将卢应翔起程到部日期。确查定案。李兆泰供卢应翔于八年正月。致书李鸿宾。将伊等拏办。李鸿宾身任总督。岂能凭一私函。拏办多人。既已讯诬。何故容隐。李兆泰等、又何以甘心迟至数年。并不告发。种种疑窦。供奏不免歧异。情节亦属支离。若非彻底根究。不足以成信谳。著邓廷桢、祁＜?土贡＞、提集案证。悉心研鞫。秉公审办。邓廷桢甫经到任。祁＜?土贡＞交审在先。案未奏结。均无所用其回护。如系卢尹氏饰词强辩。则应将卢应翔加等治罪。傥系吴毓钧希图消弭参款。捏构疑狱。即应据实平反。总须破除情面。确切讯究。并严饬承审官员。毋许将要证任意拖毙。致无质对。其前经派审各官。不准复派。不得以案关钦差大员。意存瞻顾。尤不得以案内牵涉之员。或系同年同乡世好。有意瞻徇。傥沿外省积习。因系甫经查办之案。翻异前奏。事属难办。遂致颟顸迁就。草率了结。含混入奏。不实不尽。将来别经发觉。惟该督抚是问。懔之慎之。将此谕令知之。　　

○缓徵甘肃皋兰、河、狄道、渭源、金、陇西、宁远、安定、会宁、平凉、静宁、固原、永昌、平番、宁夏、宁朔、灵、中卫、平罗、碾伯、秦、泾、崇信、灵台、镇原、二十五州县并盐茶同知、沙泥州判、东乐县丞、所属歉区新旧钱粮草束。　　

○辛亥。礼部议准、江西巡抚周之琦疏报、采访永宁县贞节妇女文刘氏等一百七十七口。请建总坊旌表。从之。　　

○癸丑。谕内阁、前据多尔济喇布坦等奏、请将喀尔喀从前成熟续经抛荒地亩。照旧垦复一摺。当降旨交该衙门议奏。经理藩院议、请饬令该大臣等详查。妥定章程。咨报该衙门。再行核办。兹据理藩院奏、将该处招民垦复情形。据咨复核。酌定章程。请准照旧垦复。以裕民食等语。蒙古地方辽阔。以骑射游牧为本务。向例不准口内居住旗民。在蒙古地方开垦。其种地贸易民人。前经各该旗呈报驱逐。历经办理有案。此项地亩。若仍令招民垦种。行之日久。难保不多开私垦。有碍游牧。致妨蒙古生计。转非核实体恤之意。所请照旧垦复之处。著不准行。　　

○礼部议准、湖南巡抚吴荣光疏报、采访桂阳县贞节妇女朱胡氏等四百三口。请建总坊旌表。从之。　　

○甲寅。孝慎皇后殡宫月祭。遣官行礼。　　

○谕内阁、兵部奏参总兵父子同营。有意朦混一摺。调任广东高州镇总兵万荣、前在四川建昌镇任内。将伊子万嵩龄更换四川籍贯。收入本标。历拔外委。殊属有心朦蔽。著交部严加议处。寻议上。得旨、万荣著照部议降四级调用。其子万嵩龄、著即斥革。所有从前收标历任考拔之该管官。及未经查出之将军提督。著四川总督查取职名。送部核议。该督未能详查出咨。著交吏部照例议处。　　

○又谕、前据给事中觉罗明奎等奏、笔帖式出缺日期。呈报不符。当降旨交该旗都统查明具奏。兹据镶白旗满洲都统奏称、兵科笔帖式西淩阿、系九月十五日病故。伊子胜保因患伤寒。痛父情切。误称十六日出缺。交笔帖式台斐英阿呈报。查明尚无弊窦。惟呈报日期。前后不符。究属错误。西淩阿之子领催胜保、著俟服阕后交该旗责惩。　　

○命热河总管倭楞额、副总管荣桂、覆勘挑穵旱河工程。　　

○礼部议准、山东巡抚钟祥疏报、采访蓬莱县贞节妇女白赵氏等三百六十二口。请建总坊旌表从之。　　

○旌表守正被戕云南阿迷州民王应女王氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之二百七十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。十二月。乙卯朔。谕内阁、奇明保等奏、请将任意疏纵验讯失实之刑司协领等官。解任质审一摺。此案黑龙江永远锁禁之宗室图克坦在外滋事。被马三伏等挟嫌殴毙。实属目无法纪。马三伏、富明阿、朱志兴、木克登布、哈当阿、及案内干连之广修、于四、张自信等均著交哈丰阿严讯确情。分别定拟。该处刑司协领拉尔桑阿等。既看管弛懈于前。复错验漏供于后。难保无交往贿托情弊。协领拉尔桑阿、佐领木通阿、防御瑚逊布、骁骑校富兴阿、均著解任归案研审。务期水落石出。以成信谳。无稍宽纵。寻奏、富明阿与马三伏等设赌。屡被图克坦欺侮。富明阿忿恨。邀同马三伏等、将图克坦殴伤殒命。富明阿依律拟绞监候。马三伏、木克登布、朱志兴、哈当阿、拟发近边充军。协领拉尔桑阿、请革职枷号三个月。佐领木通阿、防御瑚逊布、骁骑校富兴阿、请交部议处。下部议。从之。　　

○礼部奏明年元旦应行礼仪。得旨、是。照例行礼。奉皇太后懿旨。停止筵宴。其在外福晋命妇进内行礼之处。并著停止。　　

○山西巡抚申启贤奏、设法稽查积案。事事务求核实。不敢忘当年为学之初心。得旨欲挽疲缓之积习。非力求振作不可。虽不能急见功效。持之以久。必有日计不足月计有余之验。勉之勿懈。罔恤其他。昔日朕至上书房。曾有勤乎学莫负初心之句。题九洲清晏。则有勿为诱化固初心之句。与卿之不敢忘初心同一意也。我君臣其共勉之。　　

○以二品顶带内务府大臣敬徵、为镶红旗满洲副都统。　　

○杭州副都统伊星阿、因病解任。调广州汉军副都统左廷桐、为杭州副都统。山海关副都统孟魁、为广州汉军副都统。以镶红旗满洲副都统常德、为山海关副都统。　　

○以失察属员营务废弛。命广东南韶连镇总兵官萨龄阿来京。寻降调。调福建漳州镇总兵官恒安、为南韶连镇总兵官。以湖南长沙协副将黄其汉、为漳州镇总兵官。　　

○以缉获邻省匪徒陈方等。山东知府王澐等、下部议叙。　　

○户部议准、浙江巡抚乌尔恭额疏报。奉化县开垦荡田十四顷十亩有奇。照例升科。从之。　　

○丙辰。上诣皇太后宫问安。　　

○谕内阁、前据文孚等奏、会同审明土默特贝子旗台吉那逊巴图等、列款呈控该扎萨克贝子德勒克色楞一案。当降旨交部议奏。此案贝子德勒克色楞、于打围时乘坐椅轿。该处有何打围之处。亦从无乘坐椅轿打围之理。其饰词遮掩已属显然。复于途次任听色巴拉将乌尔库木济之女。接至庙内。并于旺金保分产之案不能妥办。又将扣布特阿勒坦都布齐、拣派扎兰兼管印务。致招物议。经理藩院议将该扎萨克贝子德勒克色楞、照不应重律杖八十私罪降三级调用上。蒙古官员无级可降。折罚扎萨克俸二年。尚觉过轻。德勒克色楞、著退出御前。在乾清门行走。仍罚扎萨克俸五年。不准抵销。以示薄惩。　　

○谕军机大臣等、前据桂良奏、升任湖南澧州知州王元凤门丁陈二一犯系由该抚密饬截留并非王元凤禀留等语。本日令军机大臣传王元凤讯问据供九月二十一日。在河南见京钞。知李万忠等控案。牵涉该员。恐门丁陈二在外作弊。二十二日。晤祥符县李令。托其代回巡抚。将陈二委员解楚。次早李令来寓云。巡抚适接钦差来文。令其将陈二带去等语。陈二一犯。是否该抚密饬截留。抑实系王元凤先行告知祥符县李令之处。著该抚确切查明。据实具奏。将此谕令知之。寻奏、陈二一犯。经祥符县于王元凤自河南北上后。赶至北关外截留。王元凤并无托该县禀明解楚之语。得旨、王元凤前次所供情节不实。著交部议处。　　

</div>
    <div class="pagination">
<a href="清实录道光朝实录_page480.html">上一页</a><span>...</span><a href="清实录道光朝实录_page476.html">476</a><a href="清实录道光朝实录_page477.html">477</a><a href="清实录道光朝实录_page478.html">478</a><a href="清实录道光朝实录_page479.html">479</a><a href="清实录道光朝实录_page480.html">480</a><span class="current-page">481</span><a href="清实录道光朝实录_page482.html">482</a><a href="清实录道光朝实录_page483.html">483</a><a href="清实录道光朝实录_page484.html">484</a><a href="清实录道光朝实录_page485.html">485</a><a href="清实录道光朝实录_page486.html">486</a><span>...</span><a href="清实录道光朝实录_page482.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
