<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 247 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 247 页/共 505 页
  </h1>
  <div class="content">
   ○以江西长甯击退窜匪出力。赏参将洪良辉巴图鲁名号。彭成书等花翎。千总张春和等蓝翎。余加衔升叙有差。　　

○予湖北各属阵亡殉难官弁把总李芝发等暨绅民妇女四千九百四十员名口分别旌恤如例。　　

○甲戌。上奉慈安皇太后慈禧皇太后幸潄芳斋。侍午膳。　　

○谕军机大臣等、吴棠奏、严防捻匪东窜情形一摺。张总愚股匪。窜至山东曹县。旋窜定陶及郓城交界地方。该逆复欲句合赖牛等股。由泰安曲阜。折窜清江徐州。并探闻贼至嘉祥金乡。偪近江境。捻逆行踪飘忽。难保不乘虚东犯。清江及邳宿运河南北两岸。在在需防。该漕督已饬姚广武等各率所部。分布清江及邳宿等处。并饬徐海道张树声修整民圩。派兵分驻徐州。并防堵湖团王团。布置尚属周密。即著吴棠严饬在防员弁兵勇。实力筹防。毋稍疏懈。至里下河完善之区。尤关紧要。该漕督已就现有兵力。严密防范。并著俟刘秉璋督勇移扎宿迁之后。与之熟商妥办。以固疆圉。将此由五百里谕令知之。　　

○又谕、张凯嵩奏、官军续获胜仗。进攻山泽贼巢。并豫筹办理边郡土匪情形各一摺。山泽附近各村。险隘林立。经张凯嵩督饬各军。分路进剿。叠破贼垒。直偪腹心。合围之势已成。即著严檄在事文武。乘此声威。奋勇进攻。捦渠埽穴。迅速蒇事。不得稍有疏懈。南太镇泗各郡。伏莽遍地。该抚拟俟山泽土匪剿平后。即＜??闲＞精卒万人。分道疾驱。相机剿办。先将巨股歼除。设法解散余党。以盗攻盗。深合机宜。即著照所筹各节。实心办理。以期肃清通省。奠安闾阎。至各该处牧令。尤当慎选贤能。以与吾民培养元气。庶戡定地方。不至复萌祸乱。是为至要。将此由五百里谕令知之。　　

○又谕、张凯嵩奏、粤西粮饷不继。江西省计共部拨银四十三万两。叠次咨催。未准拨解等语。广西兵民俱困。必赖邻省协济。现在该省军务未竣。防剿尚形吃紧。若不速筹解济。何以作士气而励戎行。著刘坤一饬司将部拨历年地丁银。先行措解若干两。以应急需。下余之款。仍著源源拨解。毋再拖延。将此由五百里谕令知之。　　

○又谕、本日据李鸿章将丁日昌拟陈办理潮州交涉洋务事宜。据情转奏。开单呈览一摺。据称潮郡绅民。不愿洋人入城。一在惜虚声。一在惧实祸。洋人必欲汲汲入城者。一恐他处效尤。一苦他国嘲笑。并虑入城之后。难于长久相安。所陈应办事宜三条。如立威宜留余地。劝谕宜通民志。绅士宜才德并用等语。立谕俱切中机要。著李鸿章即饬丁日昌赶紧驰回粤东本籍。听候瑞麟调遣。毋稍稽延。粤省督臣。既据丁日昌声称未便径赴潮郡。先亵威重。致事后转多窒碍。著瑞麟即行先赴嘉应驻扎。传谕潮郡得力绅士。赴辕开导。并择仕潮素得民心之大员。会同绅士。亲往抚慰劝谕。俾潮郡绅民自行转圜。使洋人入城之举。出于绅民。而非由于大吏之迫胁。庶日久可以相安抚事。前任广东藩司李福泰、潮阳令冒澄、素得该郡民心。李福泰著暂留粤东。与冒澄均由瑞麟酌量派往潮郡。曲行晓谕绅民。并将该郡政令之不便于民者。先行裁革。以顺民情。绅民中有才德可用取信于民者。该署督即行酌量收用。以冀因势利导。总期事在必成。顾全大局。不可畏难中止。丁日昌所称洋人入城之后。恐其以利饵诱愚民。当徐图防范一节。识虑甚远。著瑞麟于该员到辕后。饬令将防范事宜豫行筹画。毋稍疏忽。原摺并单各一件。均著钞给瑞麟阅看。将此由五百里各密谕知之。　　

○以江苏清河创建新城。予知县龙寅绶等加衔升叙有差。　　

○以广西武宣剿平土匪。赏守备曹福禄花翎。余升叙有差。　　

○乙亥。谕军机大臣等、吴昌寿奏、赖牛股匪。窜至中牟郑州一带。调派各军进剿一摺。另片奏、贼向朱仙镇窜驶等语。赖牛等逆。自皖境阜阳。全数折回。由西华通许陈留尉氏一带。窜至朱仙镇。折窜中牟。经官军奋力击退。贼向西北逸去。盘踞郑州白沙一带。现复由中牟回驶。马贼扰至省城南堤以外。大队疾趋。向朱仙镇一带窜扰。此股贼匪。行踪飘忽。势甚狓猖。省城现存队伍。不敷分剿。甚属可虞。著吴昌寿将城守事。宜严密布置。饬令马德昭等军。相机追击。一面迅催宋庆、蒋希夷、安住、保英等军。赶紧由东路折回。探明贼踪。绕前迎剿。贼窜朱仙镇。难保不东趋曹济。与张总愚合股。曾国藩务当分拨各军。与豫军截击。毋令得遂其合并之计。致成燎原。直隶大名边境。与开封接壤。尤须防其窥伺黄河。希图北渡。著刘长佑添派兵勇。与在防将士。实力堵遏。毋稍疏懈。阎敬铭会商曾国藩。将黄运两河要隘。力筹防守。毋得稍有疏虞。山西泽潞等处。本有防兵。王容吉仍当先事图维。豫为戒备。不得以贼踪向远。稍涉疏虞。前据乔松年奏、贼匪回窜豫境。已饬张得胜、程文炳等军。会合刘铭传追击。即著曾国藩檄令刘铭传等、确探贼踪。迅速追剿。尽殄贼氛。李鹤年如已到豫。即著懔遵前旨。妥筹防剿。用副委任。将此由六百里谕知曾国藩、刘长佑、阎敬铭、李鹤年、吴昌寿、并传谕王榕吉知之。　　

○以湖北荆州团练出力。予同知吴久安等加衔升叙有差。　　

○追予陕西阵亡游击邹朝元于四川崇庆州原籍建立专祠。子守备步云。同知玉玺、知县玉鼎县丞玉梁、府经历玉宝祭葬世职加等。一并附祀。　　

○旌表守正捐躯直隶任邱县民妇郭刘氏。　　

○丙子。谕内阁、林鸿年奏、已革参将在逃未获。请饬严拏等语。云南镇雄州城失守案内要犯。除袁学海等三名业经正法外。其在逃之已革署参将张兆绶、无论逃往何处。著各省督抚饬属认真一体严拏务获。就地正法。以肃军纪。　　

○谕军机大臣等、有人奏、天津关向在三河县设有分口。近闻三河县税局。又在宝坻新集镇等处设立分局。遇有船运车运。无论未税已税及应税不应税之物。概行讹索。请旨饬查等语。各关徵税。均有定额。似此营私舞弊。任意滥徵。大为闾阎之害。亟应严行惩办。著万青藜、卞宝第、确切查明。按律严惩。秉公究办。毋稍宽纵。原片著钞给阅看。将此谕令知之。寻奏、遵查新集镇分局收税。历年已久。均系按照税则。并无讹索等事。惟东路七县。共分局二十一处。不免多扰。应请饬部核减。从之。　　

○又谕、伯彦讷谟祜奏、续获各股首从。开单呈览。德英奏、截剿回窜逆匪。夺获炮位等件各摺。贼众经官军击败后。四散奔逃。改装隐匿。伯彦讷谟祜派令兵弁。分路缉拏。续获多名。军前正法。办理尚为认真。现在边外地方。虽可粗安。诚恐山径丛杂。余孽潜滋。著该亲王仍即督饬文武员弁。会同地方官悉心摉捕。以期一劳永逸。俟地方一律肃清。应如何分别撤兵归伍之处。与文祥等妥商办理。德英摺内所称毙匪多名。并夺获大炮一尊。据贼供系抢自奉省皇陵。又夺获绣龙黄黑色铁甲各一副、箭二枝等语。奉省失去此项炮位等件。从前未据奏报。著德英即将炮位铁甲解送奉天查验。是否系安放陵寝之件。著文祥、福兴、详查具奏。未获各匪。仍著富明阿、德英、严饬兵练。实力摉剿。毋留余孽。将此由五百里各谕令知之。寻文祥等奏。据三陵总管呈称、向无安放大炮及铁甲箭枝等件。应俟吉林解交奉省查明核办。报闻。　　

○又谕、前据刘长佑奏、捻匪偪近河干。吴昌寿奏赖牛等逆。窜至中牟郑州一带。叠经寄谕曾国藩等妥筹办理。兹据御史贾铎奏、就河南情形。敬陈四策一摺。所称严守汴省东西要路以防其北犯。扼守淮河以杜其南窜。东西两路夹击以遏其锋。多张告示以散其党。于现在办理情形。大致尚不相左。捻踪飘忽。此剿彼窜。势所必然。曾国藩现驻济甯。杜贼北趋。淮军紧蹑其后。贼势纷扰豫境。该大臣将来应否移扎郑许之处。著斟酌妥筹。毋致顾此失彼。其请令阎敬铭等分驻曹考等处。李鹤年、乔松年、分驻淮河南岸。刘铭传等军。由归陈向西进剿。鲍超会豫军由南汝向东进剿。虽不为无见。惟军情旦夕变迁。著该大臣通盘筹画。如尚可行。即分咨直东皖豫湖北各督抚妥筹办理。至解散胁从一节。本属行军要著。惟在该大臣督饬将弁。于贼中自拔来归者。予以矜全。毋妄杀戮。以释其疑畏。自可迅图蒇事。原摺著钞给阅看。将此谕令知之。　　

○吏部议准广东道御史刘庆奏、请将西北两城正指挥及吏目。援照副指挥之例。改为繁缺。其东南两城及中城正指挥吏目。均与副指挥一律作为简缺。应如所奏办理。从之。　　

○戊寅。谕内阁、翰林院检讨董文涣奏、吏治废弛。请饬内外臣工讲求律例以资整顿一摺。律例有关政治。庶司百职。平日均应加意讲求。精思熟习。乃近来内外臣工。于律例漫不经心。以致劣募奸胥。得以把持蒙蔽。吏治废弛。率由于此。著各部堂官于学习人员奏留时。考以本部则例。条对详明者。方准奏留。如不能谙习。或咨回吏部。或再留学习三年。由该堂官随时酌定。其外省试用人员。亦著各该督抚于期满时。考以大清律例。察其能否熟习。分别繁简补用。其不晓律意文理荒谬者。即著严加甄劾。毋稍徇隐。经此次严谕之后。内外大臣。务须通饬所属各员。平日讲明律例。于公事详细剖决。毋得假手胥吏幕友。任意颠倒。以除积弊而整纪纲。将此通谕知之。　　

○又谕、董文涣奏、京师五城地面。穷民结群。白昼抢夺。平民商贾。均受其累。并有假装厮仆。撞骗财物。请饬妥为弹压安置等语。著五城御史顺天府会议章程。如查有无赖之徒。肆行抢夺。即著从严惩办。其老弱困苦者。迫于饥寒。情殊可悯。著于栖流所养济院等处。酌加经费。妥为抚恤。用副朝廷除莠安良至意。　　

○谕军机大臣等、户部奏、遵议指拨山东等处欠解吉林饷银。并由盛京先行酌垫一摺。山东等省节年欠解东三省俸饷。屡经该部奏咨严催。仅据山西解过银二万两。其余均未报解。实属任意延缓。现在吉林防剿吃紧。需饷甚殷。若不迅筹拨解。必至贻误大局。兹据该部议于积欠俸饷数内。山东地丁项下。先提银七万两。直隶旗租项下。先提银四万两。长芦盐课项下。先提银四万两。河南清查追补项下。先提银三万两。山西耗羡项下。先提银二万两。共提银二十万两。此皆各该省历年积欠。并非现时增拨之款。自应赶紧筹解。著刘长佑、阎敬铭、李鹤年、吴昌寿、王榕吉、督饬藩运各司。按照所拨数目。限于一月内措齐。解交盛京户部。转解吉林将军交纳。如有藉词延宕。逾限不解。一经户部指名奏参。定即从严惩处。其余历年欠解东三省各项银两。亦即设法筹款。陆续起解。毋再延缓。惟应解各省。距吉林较远。诚恐缓不济急。著文祥、福兴、都兴阿、额勒和布、仍遵本月初六日谕旨。或由库存俸饷银内。或由上年部拨剿匪军饷内。先行酌量垫拨银十数万两。知照吉林将军派员领取。俾资接济。俟前项银两解到时。即行拨还归款。至吉林每年俸饷。向以应徵地丁租税等项列抵。虽因贼匪窜扰。岂得遽谓毫无徵收。著富明阿、德英、认真查核。于应徵各项。妥筹经理。藉供支放。毋得任听属员隐匿欺蒙。如有前项情弊。即著严参惩办。又上年户部奏拨吉林剿匪军饷案内。指拨山东地丁银五万两。迄今仅据报解银一万五千两。尚欠银三万五千两。著阎敬铭迅速备齐。委员解往。以应要需。不得再有迟误。本日据富明阿奏、现带官兵五百余员名起程。应需制造军火器械等项。请饬户部筹拨现银一万两等语。此项银两。即著文祥、福兴、额勒和布、于垫拨吉林款项内。先行动拨银一万两。派员解赴黑龙江将军衙门。以备制造之用。仍于各省解到吉林饷银内划抵归款。将此由五百里谕知文祥、福兴、都兴阿、额勒和布、富明阿、德英、刘长佑、阎敬铭、李鹤年、吴昌寿、并传谕王榕吉知之。　　

○又谕富明阿奏、遵旨前赴吉林起程日期。及调员差委各摺片。富明阿现已行抵黑龙江省。酌带官兵西丹鄂伦春五百余员名。克日赴吉。即著迅速前进。将各股余匪认真摉剿。尽绝根株。肃清疆圉。此次派出牲丁应交贡貂。著自出征日起。暂行停纳。俟凯撤后再令呈交。以纾丁力。三等侍卫吉淩、那斯浑、著准其带赴军营。以资得力。已革副都统吉拉明阿、已革三等侍卫吉勒图善、已革佐领特尔清阿、及发遣废员绍恒、均著照富明阿所请。自备资斧。随营效力。傥仍不知奋勉。即著严参治罪。将此由五百里谕令知之。　　

○吉林将军富明阿奏、请调已革副管常兴随营差遣。允之。　　

○命刑部尚书绵森、吏部左侍郎毛昶熙、驰往易州查办事件。　　

○以玩视人命。东城副指挥白文超下部严议。　　

○赏福建补行甲子得乡试年老诸生邱必鹏等十二人举人副榜有差。　　

○己卯。谕军机大臣等、刘长佑奏、捻逆叠扑河干。被兵击退。并北路边防。仍须兼顾。麒庆奏、奉省余匪回窜清河门一带滋扰。防剿情形各一摺。张总愚股匪。盘踞郓钜。并由寿张县南岸叠扑黄河。均经直隶防兵击退。惟奉省红黄蓝三旗马贼二千余名。窜扰清河门等处。热河官兵。未能得手。贼已扰及朝阳县东界烧锅地等处。刘长佑现拟将直字中军两营。仍留北路。并派英良、会同黄仁遗、带领马步兵勇数百名。驰赴关外。著即觇贼所向。会同热河防军。实力剿捕。一面饬令各关隘将士。严行扼守。毋令贼踪乘隙窜入。刘长佑俟抵大名。布置河防周妥后。察看情形。如果南路捻势稍松。北路边防吃紧。即著折回省城。居中调度。相机策应。现据麒庆奏称、马贼由清河边门。窜至热河大板地方。协领德玉、穆济楞、与贼接仗。因天黑未能获胜。退至孟古勒津驻扎。现在添派协领瑞兴等带兵数百名。驰往朝阳。著麒庆严檄在事员弁。奋力迎击。并饬蒙古防兵一体会剿。务将该匪就地殄除。不得任贼纵横。漫无布置。贼匪本系败残之余一入热河边境。官兵即不能制。其平素训练之不得力。已可概见。协领德玉等、有无畏避退缩情事。麒庆当切实查明办理。不可姑容讳饬。致隳军律。近来奉天马贼。俱在省城东南北三面肆扰。叠经官军击败。殄除已十之八九。西路一带。久无贼踪。此次红黄蓝三旗大股贼匪。究由何路突窜清河边门。扰及朝阳。著伯颜讷谟祜、文祥等、查明核奏。热河地广兵单。恐贼势又成燎原。著伯彦讷谟祜迅即分拨所部蒙古兵丁。折回西面。追至热河。会同该处兵勇剿洗。文祥、福兴、都兴阿、酌拨奉省官兵。一面驰赴热河剿贼。一面扼守锦郡义州边境。严防回窜。以期肃清边界。殄灭余氛。毋稍延缓。将此由六百里各谕令知之。　　

○又谕、刘长佑奏、捻逆叠次窜扑河干。均经官军击退一摺。此股捻逆。自入东境后。屡思窜渡黄河。现经直隶防军击退。郓城寿张已无贼踪。该逆现在窜向何处。曾国藩、阎敬铭、务当督饬各军。探贼所向。实力迎剿。总以绕出贼前。偪令南趋。俾李昭庆等军得以两面兜剿。庶不至著著落后。任贼扰及完善。刘长佑现已前赴大名。即著详察各路情形。何处应增炮船。何处应添兵勇。妥筹布置。务臻调密。其赖牛等逆。既欲东趋。势将滋蔓。刘长佑仍当懔遵前旨。督率在防将士严密筹防。遇贼即击。毋得稍涉疏懈。捻匪窜朱仙镇后。现在情形若何。并著吴昌寿随时驰奏。仍将防剿事宜及调兵回援各节。妥速筹办。毋失事机。李鹤年已否抵任。并著恪遵叠次谕旨。妥筹防剿。以副委任。将此由六百里各谕令知之。　　

大清穆宗继天开运受中居正保大定功圣智诚孝信敏恭宽毅皇帝实录卷之一百七十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。三月。庚辰。谕内阁、刘郇膏奏、甄别正佐各员。请分别降补革职勒休一摺。江苏候补道陈庆溥、习气轻浮。难资表率。知府陈荣、身体软弱。难膺方面。均著以同知通判分别降补。候补知州查应骅、举动轻躁。尚欠历练。通判白菡、习气较重。办事粗疏。知县叶祖恒、志气昬庸。难膺民社。惟该三员年力尚强。或堪造就。均著以府经历县丞降补。归部铨选。试用同知田涛、习气太重。趋避尤工。候补直隶州知州同周闲、貌似有才。居心贪诈。试用知州叶清臣、居心卑鄙。办事颟顸。试用知县林国桢、嗜好太重。不知检束。升用知县沈国珩、性情浮躁。不堪造就。均著革职。勒令回籍。试用同知李嘉福。举动躁妄。难期胜任。补用知县沈赓良、才具平庸。不知振作。汪应源、身弱多疾。难耐烦劳。均著以原品休致。大挑知县畅和会、才具平常。惟系举人出身。文理尚优。著以教职改补。华亭县县丞白诰卿、性耽安逸。差使懒惰。苏州府知事姚光裕、重用书差。声名平常。补用县丞朱涟、行止有亏。试用从九品汤敦叙、任性妄为。均著革职。主簿李庆澜、性耽安逸。巡检汪燿、工于营求。均著以原品休致。　　

○又谕、穆图善奏、请将玩视营规。滥刑肆虐之营员。分别惩儆等语。已革二等侍卫讷依楞阿、前因带队不恤官兵。藐视统将。经都兴阿奏参。当降旨革职留营。乃该员不知愧奋。怙恶不悛。辄与副都统衔即补协领骁骑校博尔托善、在营与兵丁聚赌。又因事将委笔帖式马勒西布重杖。几至毙命。诬兵为盗。滥用酷刑。致成废疾。实属玩视军律。讷依楞阿业经革职。著即勒令回旗。永不叙用。博尔托善与讷依楞阿通同赌博。又因失去银两。妄责兵丁。亦属藐法任性。著即行革职。留营效力。以示薄惩。　　

○谕军机大臣等、穆图善奏、核陈马化漋投诚。并甯郡回众续缴军械马匹。现在安插归业各摺。马化漋复到营求抚。穆图善察其人尚诚实。著准其投诚。责令前赴各路。开导回民。立功自赎。如有顽梗不法。仍当力加剿办。不得稍涉迁就。致贻后患。甯夏纳家牐王家疃庄杨和堡等处回民。一闻朝廷宣谕。尽缴军械马匹炮位等语。听候安插。尚知大义。著穆图善督饬敦奇祥阿等、周历各庄查验。令各归各业。及时耕种。不得藉端扰累。其认修渠工。饬令认真办理。以期经久。将此由六百里令知之。　　

○山东巡抚阎敬铭奏、军务吃紧。请将上年大计再缓举行。从之。　　

○以詹事府少詹事铭安为詹事。　　

○予安徽颍上合门殉难训导王福永祭葬世职加等。建专祠。眷属人等旌恤附祀。教谕黄坤元、把总李步阶、祭葬世职加等。　　

○予安徽寿州等处阵亡殉难训导孙法祖等绅民妇女六千四百五十五员名口分别旌恤。并立祠建坊如例。　　

○辛巳。上奉慈安皇太后慈禧皇太后幸漱芳斋。侍午膳。　　

○以甘肃甯夏防守满城出力。赏协领阿芳阿等花翎。佐领玛鲁堪等蓝翎。余加衔升叙有差。　　

○予甘肃盐池梁被戕防御吉丰额等祭葬世职。　　

○壬午。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫。王以下文武大臣、蒙古王、贝勒、贝子等、行庆贺礼。众官于午门外行礼。　　

○奉兹安皇太后慈禧皇太后幸漱芳斋。侍午膳。　　

○赐内廷王大臣、贝勒等食。　　

○癸未。谕军机大臣等、本日据杨岳斌驰奏、省城兵变。大概情形一摺。览奏曷胜焦急。甘肃省城。因粮饷缺乏。督标兵丁。竟于本月初三日五鼓。拥众至督署及军需局肆行抢劫。将督署幕友及留省委员。概行杀害。该督留省亲兵百余人。均行被戕。所存炸炮洋枪火药并标营库械。悉为抢尽。连日紧闭城门肆杀。官民被伤甚多。城上皆为叛兵安置炮位。并句结回逆赴省。盘踞北关黄河对岸之庙滩。此时贼氛猖獗。占踞兰州。势必全省震动。杨岳斌亟应督兵。星夜兼程驰回省垣。速将兰城克复。以期力顾大局。镇定人心。此外各路兵勇。何处可以檄调。即著酌量情形。先行拨往助剿。以厚兵力。杨岳斌于省垣重地。并不小心防范。以致标兵谋变毫无见闻。咎无可辞。著先行交部议处。傥再漫无布置。不将省城速行克复。自问当得何罪。林之望及省城文武各官下落。著杨岳斌迅即查明具奏。平凉固原军务情形。现在若何。该督作何布置。并著随时具奏。泾防各营。军心已定。杨岳斌自当分拨诸军。前往该二城相机剿抚。毋令东路回匪闻风响应。与省垣叛兵句结。致成燎原之势。仍一面设法疏通陕西粮运。分济甘省各营军食。毋稍大意。庆阳查办粮台事务。即著该督专交赵长龄办理。所有庆阳留防事宜。仍著杨岳斌分派将士。严饬防守。本日复据林之望奏称、副将罗宏裕办理不善。激变营兵一摺。罗宏裕分拨各营粮米。有无勇多兵少偏袒激变情事。即著杨岳斌确实查明。秉公严参惩办。不可稍涉偏徇。以平军心。林之望此摺。即系本月初三日所发。所陈营兵。仅称因械斗杀伤数人。督署门尚未启。旋即解散。与杨岳斌所奏情节。迥不相符。其所称饬令各营照旧分守城门。严防外贼窥城等语。是否省城各门。已为叛兵占踞。该藩司有无为叛兵所胁饰词具奏情事。杨岳斌即行查明核奏。傥该叛兵偪胁藩司。饬词奏事。难免不伪用印文。分向各路军营并各郡县逞其诡计。该督务当檄饬各该文武。严密防察。并著于回抵省城时。设法将被胁滋事营兵。先行招抚解散。以孤贼势。务当随机应变。谋勇兼施。不可稍执成见。林之望原摺。著钞给阅看。将此由六百里谕令知之。
  </div>
  <div class="pagination">
   <a href="清实录同治朝实录_page246.html">
    上一页
   </a>
   <span>
    ...
   </span>
   <a href="清实录同治朝实录_page242.html">
    242
   </a>
   <a href="清实录同治朝实录_page243.html">
    243
   </a>
   <a href="清实录同治朝实录_page244.html">
    244
   </a>
   <a href="清实录同治朝实录_page245.html">
    245
   </a>
   <a href="清实录同治朝实录_page246.html">
    246
   </a>
   <span class="current-page">
    247
   </span>
   <a href="清实录同治朝实录_page248.html">
    248
   </a>
   <a href="清实录同治朝实录_page249.html">
    249
   </a>
   <a href="清实录同治朝实录_page250.html">
    250
   </a>
   <a href="清实录同治朝实录_page251.html">
    251
   </a>
   <a href="清实录同治朝实录_page252.html">
    252
   </a>
   <span>
    ...
   </span>
   <a href="清实录同治朝实录_page248.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
