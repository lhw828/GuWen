<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1656 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1656 页/共 1860 页</h1>
    <div class="content">
○庚寅。谕、刑部奏、山西省太平县祁闰月子、强奸雇主贾伯衡继母贾梁氏未成一案。该抚原拟。将祁闰月子、照强奸未成例。加等发黑龙江为奴。未为允协。请改依雇工奸家长妻女、强者斩立决一摺。已依议将祁闰月子即行处斩矣。强奸家长妻女。定例应行斩决。原以名分攸关。何得拘已成未成之例。此案祁闰月子、既受雇与贾伯衡家佣工。素有名分。胆敢图奸雇主贾伯衡继母。并用刀恐吓。逞淫犯分。不法已极。自应立寘重典。乃明兴仅将该犯问拟发遣。殊属轻纵。而明禄系由刑部司员出身。非不谙律例者可比尤不应错误至此。明兴、明禄、俱著传旨严行申饬。仍著将因何错拟之处。各行明白回奏。寻明兴奏、前据明禄审拟祁闰月子一案。仅拟发近边充军。经臣驳饬另拟。旋据详覆。以雇工强奸主母未成。并无作何治罪明文。因辑注内、载有强奸家长妻女未成。应比照亲属强奸未成拟军之语。仍请照情重军流例。加等改发黑龙江为奴。臣未能详究律例。斟酌重轻。遂据司招问拟咨部。应请旨严加议处。又明禄奏、并恳交部严议。均报闻。　　

○调镶黄旗蒙古副都统富昌、为密云副都统。镶蓝旗汉军副都统海宁、为镶黄旗蒙古副都统。　　

○辛卯。谕、据和珅等奏、此次巡幸天津。沿途各省督抚、盐政、织造等、呈进缎皮张荷包帽纬等项。除沿途颁赏随围王大臣、并直隶办差大臣官员人等外。其赏用余剩物件。请留备赏需之用等语。向来巡幸。各省督抚等、俱各呈进土物。以备赏需。今阅和珅等所开清单。此次赏用余剩物件。留存甚多。尽足备一二次巡幸颁赏之用。五十五年春。朕瞻礼岱宗。展谒阙里。沿途应颁赏赐。即以此次余剩物件。带往颁给。尚属宽余。该督抚等、若再备路贡呈进。不但徒滋糜费。且久经存贮。亦属无用。所有五十五年东巡。各该督抚等、著遵旨毋庸呈进路贡。并交奏事处。不准接收。　　

○吏部议准、江南河道总督李奉翰疏称、前准部咨、原设六塘水利同知。改为邳北同知。移驻邳州。原设邳睢同知。改为睢南同知。应请换给分管邳睢北岸河务同知、分管睢灵南岸河务同知关防。均照旧定为河工要缺。在外拣选。其原设邳睢同知岁支俸廉役食等项。俱归睢南厅支领。至新设邳北同知、应将裁汰六塘同知原设俸薪。照数拨给。又各厅旧有岁给经费银二千两。均因工段较多。费用难减。应令照旧支领。从之。　　

○调正白旗汉军副都统台费英阿、为镶蓝旗蒙古副都统。以署正红旗汉军副都统徐绩、为正白旗汉军副都统。　　

○壬辰。谕、户部议驳、两淮盐政全德、请将丁未纲未行纲引。提出六十万道。分年带运带徵一摺。固属照例办理。但念该处纲引。积压过多。有占新纲运行地步。若照例徵纳。商力不无拮据。著加恩照该盐政所奏。准将淮南丁未纲未行纲引内。提出六十万道。分作五年带运。所有正杂钱粮。亦准其分作五年带徵。以疏积压而纾商力。　　

○谕军机大臣等、据毕沅覆奏各属得雨情形一摺。内称、大河以南。归德、南阳等四府州属。得雨已为周渥。开封府、及陕、汝、二州。虽未透足。亦足以资接济。惟河北各属。得雨之处。不过寸余。若再经旬不获优沾。恐麦收不无减薄等语。看来豫省大河以南各府州。得有雨泽。虽未能一律深透。尚足以资播种。至河北各属。待泽甚殷。朕心甚为廑念。近日曾否续得甘膏。二麦有无妨碍。著该抚即行据实具奏。又据另片奏称、豫省通州天津粮船。因卫河浅阻。尚未前抵临清。已饬令雇备船只。多多分运。并委彰德府知府李舟、驰往催趱等语。该省河北各属。现在雨泽短缺。彰德即系河北地方。该府正应在彼。率属虔诚祈祷。并察看情形。如有应办之事即行办理方是。今毕沅转派令李舟、驰往馆陶一带。催趱漕船。可谓不权轻重。著该抚即另行派员接替。至豫省漕船运载麦豆现在京通各仓。存贮正多。并不藉该省运到接济。即微有洒带。亦属无几。其漕船抵通。原非急务。不妨随在搀帮行走。或竟俟南粮运竣。再行跟帮前进。况该省派运船只。系通州天津二帮漕船。纵使抵通稍迟。亦不必虑及回空阻滞。有误归次受兑之期。即在江广帮船之后行走。亦无妨碍。将来大雨时行。岂尚虑卫河浅阻。且漕船迟滞。不在此时。毕沅本应豫为设法办理。乃既未能先事豫筹。而转以卫河水浅为词。实不免意存推诿。已明降谕旨。将该抚交部议处。今因漕船行走迟缓。又派李舟前往催趱。转使缺雨地方。遇有应办之事。乏人经理。岂不先其所缓而后其所急耶。　　

○礼部议覆、安徽布政使陈步瀛奏称、定例江南乡试。如有安徽籍贯人员。现任江宁司道、及首府首县者。其子弟亲族。不准入场。至籍隶江苏人员。现任安徽司道以上等官者。未经议及。查江南场务。系江宁、安徽、两藩司轮办。同考官十八员。安省州县居半。设以本省上司之子弟亲戚。为属员呈荐。难免物议。请嗣后将此等人员子弟亲戚。概不准应江南乡试。又安徽省知府直隶州内。有籍隶江苏之人。如所属开送帘员。其子弟亲戚。亦应令其回避。均应如所请。惟是原籍安徽之现任江宁府州者。事同一例。均宜一体回避。以免两歧。再查陕甘乡试。与江宁安徽无异。其司道以上等官子弟亲族。亦应仿照办理。至现任陕甘之知府直隶州内、籍隶两省人员甚少。且内外帘官。亦无须多人。应令监临巡抚、查明籍隶两省者。即毋庸调取该府州所属之州县入帘。从之。　　

○两江总督书麟、江南河道总督李奉翰奏、外河厅清口顺黄坝上下黄河南岸。原存木龙五架。自上年睢州十三堡、黄水漫溢后。各架木龙。均乾搁河滩。缆扣松朽。迨黄水复趋故道。木龙外俱有沙淤。挑溜未能得力。应将从前头二两架木龙。移上六十丈。扎第一架。离下九十丈。扎第二架。均照原长三十丈。又离下九十丈。扎第三架。又下八十丈。扎第四架。均改长四十丈。再将第五架。改扎五十丈。现饬该厅将、将淤沙木植。尽力起出。并酌添木料。赶紧督办。报闻。　　

○是月。直隶总督刘峨奏、上年宣化等属。被旱成灾。粮价较昂。现在官为减粜。若仅照歉收例、每石减银一钱。仍形拮据。请将宣化等七州县、并张家口、独石口、及灾邑毗连之延庆、赤城、龙门等三州县。一体查明市价。如在一两六钱以上者。每石减一钱五分。一两八九钱以上者。每石减二钱。并令零星粜卖。以济灾黎。得旨、自应如此。该部知道。　　

○两广总督孙士毅、广东巡抚图萨布奏、赴台剿匪之粤东满汉兵丁。共一万三千五百名。现在分起内渡。军械稍有损坏。即须补给。除鸟枪一项。已准闽浙督臣知会。现敷拨用。此外排刀腰刀等项。必须另制。查从前收缴民间鸟枪。尚有未经改铸。又各命盗案内凶器。均系熟铁。不须煅炼费工。较为铦利。已饬通省各衙门、逐一查缴。照数改造。并饬知粤西一体照办。得旨、诸凡妥协。知道了。　　

○又孙士毅奏、臣自驻劄潮州。以军务奏报。改由江西之筠门岭一路行走。较广州更近。奏准添设腰站。今台匪荡平。军台现无紧要文报。应请照旧裁彻。报闻。　　

○乌噜木齐都统尚安奏、迪化旧城西南门外。陡因雪水融化。冲塌民房五百余间。臣亲往查勘。除饬令地方官弁。分头疏消。其被冲贫民。例应分别垛没无存者。每间赏银一两。浸泡倾圯者。每间赏银五钱。但口外素无蓄积。民力拮据。已于镇迪道库贮房税项下。照每屋一间、均赏银一两。并令及早修盖。报闻。又奏、乌噜木齐所属迪化、昌吉、阜康、绥来宜禾、奇台等六州县、济木萨、呼图壁、两处。节年徵收粮、及前捐监存贮粮、共计八十八万八千余石。每年供支。新粮敷应有余。仓贮陈积。恐致霉变。但一时全行粜易。秋后买补较难。请分三年出粜。将每年春季所粜银、即令该州县、秋后买还。倘有延宕。照亏空例参处。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。夏。四月。癸巳朔。享太庙。遣和郡王绵偱恭代行礼。　　

○谕、据巡漕御史和琳奏督催漕船一摺。内称、德正首帮。于三月二十三日。行过德州浮桥。其余四帮。俱在沿河停泊。询据该管粮道等称、因有搭运历年缓漕米石。雇募民船。有需时日。又卫河水势浅涩。必须节节起剥。是以耽延。并查询河南漕船。尚有七帮未入东境。现饬该州卫各员尽力挑挖。各处雇船起剥。亦可不致甚误。将来德正帮船过完。即令在后漕船插帮前进。不必拘泥成例、跟接行走。并请令河南山东巡抚。查明该管粮道。交部议处等语。所办甚好。前据刘峨奏、豫省漕船行走迟滞。业经降旨。令东省漕船越次先行。其豫省漕船。即随在插帮行走。或竟俟南粮过竣。再行跟帮前进亦无妨碍。今该御史所奏。适与前降谕旨相合。甚为得当。自应如此办理。前因豫省漕船阻滞。系因卫河水浅所致。与山东无涉。是以祇将毕沅、刘峨、交部分别议处。今阅和琳所奏情形。东省帮船。既有带徵采买米石为数较多。长麟自应及早筹画。并将卫河浅涩处所。上紧捞挖。毓奇亦应多雇拨船。豫备起拨。庶不致临事周章。乃均未先事豫筹。以致浅阻迟误。是毓奇、长麟、均难辞咎。著一并交部议处。其未能及早筹办之该管粮道。并著河南山东巡抚。据实查明。交部议处。所有管河各员。亦著查取职名送部。一并分别议处。　　

○谕军机大臣等、据孙士毅奏称、查办会匪一案。初次饶平、海阳等县盘获之许阿协、尤扬等犯讯据供系闽省民人。勾引入会。但将手指作势。可免沿途抢夺等语。此等奸徒。若不及早搜拏。尽法惩治。则日聚日多。不知儆畏。必致日后又复滋生事端。现在逆匪荡平兵威丕振正应趁此时竭力查拏。务净根株。亦不虑人心惊疑。庶可期奸徒敛迹。地方永臻宁谧。著交李侍尧、孙士毅、督饬所属。迅速实力严拏。勿留余孽。至孙士毅所奏、各口岸盘获闽省形迹可疑船只二十余起。此内保无逆犯夥党。即实系偷越海洋者。亦应按律治罪。并著孙士毅、严查究办。勿致疎纵。　　

○甲午。谕曰、孙士毅奏、据南澳、碣石、海门各营汛及饶平、惠来等县禀报。台湾凯旋官兵内渡。由闽省厦门蚶江海门收口。因风漂泊到境者。计粤东乍浦两处驻防。及福建官兵。已有八九起。即饬令地方官料理。分别出境归伍等语。前因各省兵丁。派往台湾剿捕逆匪远渡重洋。究为涉险。曾降旨令将湖广、贵州、广西、四川四省兵丁。于内渡时。每名各赏给银二两。又留驻台湾之广东兵一千名。亦经一体赏给。至广东、浙江、及福建本省兵丁。因其邻近海疆。渡洋素所经习。是以未经另行加恩。今孙士毅所奏、凯旋官兵。多有漂入粤境。此项兵丁由闽省内渡。因遇风漂入他省境界。即素习海洋。究属遭险。亦堪怜悯。所有台湾内渡漂入粤境官兵。著孙士毅查明。无论何省官兵。如前降谕旨内未经赏给者。即著每名赏给银二两。如已离粤境。各回原籍。即著孙士毅、行知各该督抚。按名赏给。嗣后如有凯旋官兵。因风漂入他省。查明未经得赏者。俱照此赏给。以示朕格外轸恤之意。　　

○刑部议奏、遵旨更定反狱劫狱越狱等罪例。一纠众行劫狱囚。及罪囚由监内结夥反狱等案。如有持械拒杀官弁者。不论原犯罪名轻重。将首从各犯。均照谋反大逆律凌迟处死子十六岁以上者。拟斩立决。未及岁者。同妻妾、俱给功臣家为奴。其下手帮拒有伤之犯拟斩枭示。随同余犯。拟斩立决。若拒伤官弁、及杀死役卒者。为首、并豫谋助殴之夥犯俱拟斩决枭示。止伤役卒者。为首、并帮殴有伤之夥犯俱拟斩决。随同助势者。虽未伤人亦拟斩候。秋审入于情实。若劫狱、反狱、并未伤人将起意首犯。拟斩立决。为从、拟斩监后。秋审亦入情实。一、罪囚在狱、纠夥三人以上。潜行脱逃者。除斩绞立决、应即正法外。其原犯斩绞监候人犯。无论首夥。俱改为立决。原犯军流、律应加等者。俱改为拟绞监候。秋审时为首、入于情实。为从入于缓决。原犯徒罪、律应加等者。为首、改拟绞监候。秋审入于缓决。为从、发给伊犁兵丁为奴。原犯杖笞、律应加等者。为首、发给伊犁兵丁为奴。为从、实发烟瘴充军。若仅止一二人乘间脱逃。并无豫谋纠夥情事。除斩绞立决、仍即正法外。原犯斩绞监候。应入情实者。无论首从。俱改为立决。应入缓决者。俱改入情实。原犯军流、律应加等者。为首、改拟绞监候。入于缓决。为从、发给伊犁兵丁为奴。原犯徒罪、律应加等者。为首、发给伊犁兵丁为奴。为从、实发烟瘴充军。原犯杖笞律应加等者。为首、实发烟瘴充军为从、改拟满流。再嗣后各省遇有劫狱反狱等案。审明实系首恶。情罪重大。决不待时者。该督抚一面具奏。一面将该犯即行正法。其余为从、及越狱人犯。按律定拟。统俟部覆后。再行处决。得旨、是依议。　　

○以西安驻防协领和星额、为广州副都统。　　

○乙未。上还宫。　　

○是日起。上以常雩祀天于圜丘斋戒三日。　　

○丙申。宗人府进呈新修玉牒。上诣乾清宫东暖阁恭阅行礼。送皇史宬尊藏。赐总裁以下等官、银缎有差。　　

○谕、朕此次驻跸热河。巡幸木兰。著怡亲王、质郡王大学士公阿桂、大学士嵇璜、留京办事。所有吏兵二部应行引见官员。文职知县以上。武职守备以上。于未启銮进木兰之前。著该部每月派堂官一员。轮流带赴热河引见。其文员内佐杂等官。武员内八旗护军校、骁骑校、及外省送到之补放水手骁骑校、并年满千总等官弁。仍著王大臣照例验放。至八月以后。月选州县等官。照新例俟回銮后。归于九月分一并引见。其各省督抚提镇等奏摺。著赍摺人前赴行在投递。进哨后。著兵部派员驻劄哨门。接递各省奏摺。封送行在。候朕批示发回。仍于哨门交付赍摺人祗领。该部即通谕知之。　　

○谕军机大臣等、据和琳等奏、德正帮船。行入直隶吴桥县玉泉庄地方。复行浅阻。专差驰入直境确探。实因水小浅涩。直境未尝捞挖。帮船不能前进等语。前据刘峨奏豫省漕船在卫河浅阻。行走迟缓。因所经直隶地方不过大名、元城两县是刘峨之过较毕沅尚轻。是以祇将该督交部察议。今山东德正帮船。甫入直隶境。即至浅阻。可见直省竟未挑挖。前船不能行走。后船必至顶阻。且水缓沙停。设东省已挑之河道。又因此淤垫。尚复成何事体。天津镇总兵、及该管道员等。所司何事。刘峨亦并未及早督饬。豫筹妥办。殊属玩延。俱著传旨严行申饬。并著该督接奉此旨。即驰赴吴桥地方。亲率所属。上紧捞挖。务俾漕船通行无阻。其不豫行督催挖浅之该管镇道府县等。有应查参者。亦即据实参奏。　　

○丁酉。上诣南郊斋宫斋宿。　　

○谕军机大臣等、据明兴奏、接奉谕旨、查拏察哈尔骑都尉罗卜藏喇布坦一摺其摺首辄用缉拏逃官字样。由驿递奏。殊属过当察哈尔系游牧地方。此等旗员。或因穷苦无奈。或被索债急迫。潜避不出。该督抚等接奉谕旨后。祇须饬属留心查访。何必张大其词。况并未经拏获。不过以一奏塞责。仍属毫无实际。明兴、著传旨申饬。此事昨据刘峨覆奏。现在遵旨一体严缉。但外省积习。于缉捕事件。往往托诸空言。何尝实力躧缉。著传谕刘峨。惟当督饬所属。随时留心察访。务得罗卜藏喇布坦下落。不得如明兴之徒事铺张也。将此各传谕知之。　　

○戊戌。常雩。祀天于圜丘。上亲诣行礼。　　

○幸圆明园。　　

○大学士九卿议覆、御史施朝干奏申严学政考取拔贡事宜。除禁止本省绅士入幕阅卷。及乡宦故旧往来援引等弊。均系定例。仍通饬各该学政实力奉行外。查提调教职。向因承办试务。随时进见。易于滋弊。应如所奏。嗣后遇有应禀事宜。俱令公同当堂面议。不准一人私谒。违者听学政参处。仍令各该督抚随时稽察。如阳奉阴违者。将该学政参处。从之。　　

○己亥。谕、据大学士九卿等议覆、御史施朝干条奏申严学政考取拔贡事宜一摺。已依议行矣。至摺内称、令各该督抚随时稽察。如阳奉阴违。即将该学政参处等语。学政按考各属地方。俱系督抚所辖。如果该学政有考试不公贿卖生童等事。各督抚耳目甚近。自无难访查得实。前经降旨通谕各督抚。令将学政中之贪污者。据实指参。但外省习气。往往存官官相护之见。督抚等即明知学政声名狼籍。仍不肯据实参奏。若非瞻顾情面。扶同徇隐。必系各督抚等。在任别有贪劣款迹。恐被学政讦发其私。遂尔意存顾忌。不敢列入弹章。二者必居一于此。方今纲纪肃清。督抚等俱受朕厚恩。简畀封圻重任。自应洁己奉公。以为直省官员表率。何至尚有败检营私之处。虑人指摘。惟是督抚中公正自持者。固不乏人。或竟有操守平常。转被学政挟持其短。遂不得不联为一气。互相弥缝。或惟知瞻徇私情。罔顾公义。于各省吏治学校。甚有关系。嗣后各督抚惟当益励廉隅。正己率属。设遇学政有贪污实迹。即应指名纠参。若仍遇事徇隐。缄默不言。或别经发觉。除将该学政按例治罪外。必将该督抚一例从重问拟。决不姑贷。并令督抚于年终。将学政等有无劣迹。陈奏一次。若至别处发觉。则此不举之督抚。当得何罪。著自审。非朕不教也。将此再行通谕知之。　　

○又谕曰、李侍尧等奏拏获海洋盗犯萧梅等五名、审明正法一摺。已批交该部矣。前因台湾逆匪。滋事不法。奸民等辄敢乘机纠夥。在洋面行劫。不可不严加惩创。曾降旨、将沿海省分洋面行劫盗案人犯。无论首从。俱按律正法。俟剿捕事竣。再照旧办理。后又将情有可原之犯。其事在降旨以前者。从宽改为斩监候。俟满三年后。再行发遣。今闽省海洋劫盗之案。不一而足。民风奸悍。非一时所能悛改。现在大功虽已告竣。除其余沿海各省。仍照旧声请外。所有福建省海洋盗案。未便遽照旧例办理。如有拏获洋盗。仍照新例。无论首从。俱按律正法。俟两三年之后。如果盗风渐戢。再行奏明照旧例声请。以示惩儆而靖海疆。　　

○庚子。谕、直隶顺德、广平大名、三府属。近年屡因偏灾。收成歉薄。所有应徵地丁等项银两。节经降旨缓徵、以纾民力。今春雨泽又缺少。二麦恐致歉收。现在正届开徵之期。若将该府属钱粮。新旧并徵。民力不无拮据。著再加恩。将顺德、广平、大名三府属。历年因灾缓徵带徵地丁。及借出各项未完银两。缓至秋成后、分年带徵。俾闾阎生计宽裕。以副朕轸念民依。有加无已至意。该部即遵谕行。　　

○又谕、据长麟奏、本年东省历城等五十四州县。雨泽愆期。麦收失望。请将新旧钱粮。缓至本年秋后徵收、以纾民力等语。该省历城等州县。雨泽稀少。农田播种二麦。难望有收。今岁布植较广。徒糜工本。民力不无拮据。著照所请。济南府属之历城、新城、淄川、长山、长清、禹城、德州、平原、临邑、德平、齐河、章邱、邹平、齐东、陵县、济阳、泰安府属之东平、东阿、肥城、平阴、武定府属之惠民、青城、利津、滨州、蒲台、阳信、海丰、沾化、乐陵、商河、东昌府属之堂邑、茌平、馆陶、冠县、恩县、聊城、博平、清平、莘县、高唐、曹州府属之范县、观城、朝城、兖州府属之阳谷、寿张、青州府属之乐安、博兴、临淄、临朐、高苑、临清州、暨所属之夏津、武城、邱县、五十四州县。及坐落卫所、新旧钱粮。著加恩一并缓至本年秋成后徵收。其旧欠内原系分年带徵者。仍按所分年限办理。以副朕廑念民依至意。该部即遵谕行。　　

○谕军机大臣曰、孙永清奏报雨水粮价情形一摺。内称桂林省城。仲春以来。得雨优渥。高下田亩。俱已乘时翻犁播种。二麦渐次结实。并据平乐等十一府州属。禀报雨水二麦情形。均与省城大概相同。及阅该抚开报粮价。又称桂林、梧州、南宁、太平四府属。较上月稍增。转瞬即属青黄不接。当酌量借粜仓谷等语。所奏殊未明晰。粤西桂林等处。既据该抚奏称雨水调匀。大田业经播种。二麦俱已结实。是该省春膏极为沾足。麦田可卜丰收。何以复有粮价稍增之处。况粤西向来年岁多属丰稔。从无报灾之案。广东尚藉其资粜。乃该抚上年即奏请采买楚米、以资接济。自因该省民仓不能充裕。是以借资邻省。但粤西收成素非歉薄。或系该处奸商囤积居奇。以致民间粮食昂贵。否则农民游惰者多。不能尽力□□犬亩。此皆地方大吏应行整饬之事。著传谕孙士毅、孙永清、确切查明粤西桂林等属。因何粮价较上月稍增。是否商贩囤积。抑系该省近年来农政渐弛所致。即行据实具奏。毋得稍有回护。寻奏、粤西上年收成止有七分。积贮本少。现在东省籴运者多。正值青黄不接。米价稍增。实由于此。至奸商囤积。游惰抛荒。均系地方要务。惟有认真查办。不敢稍涉回护。得旨、以实为之。　　

○又谕、九江凤阳两关。虽系巡道兼管。向来皆由朕特放。与盐政关差无异。督抚等即不应擅行派委。况江西粮盐二道。近在同城。尽可兼署臬篆。海绍系内务府人员。从前本未经外任。刑名又非所习。何裕城何必专委该道署理臬司。而又派员为之护理关篆。徒多此一番交代。于地方税务、两无裨益。若果其才具堪胜陈臬。朕自已早行简用。不待该抚保奏。岂何裕城因海绍系管关之员。欲令署理臬司。希图结纳。殊不可解。即此可见该抚不晓事体。何裕城、著传旨申饬。仍著即将海绍彻回本任。其臬司印篆。另委道员接署。至庐凤道、与九江道。同系管关之员。将来安省遇有臬司缺出。该督抚亦不得委令署理。　　

○辛丑。谕、京师于三月二十日得雨后。至今半月有余。未经续得透雨。现在大田播种之际朕心望泽甚殷。因思清理庶狱。或可感召甘膏。著刑部堂官、查明徒罪以下各案犯。情节较轻者。分别减等发落。其因事牵涉、拘系候质者亦速行讯明省释。至寻常案件。并著即行完结。毋得稽延留滞。该部即遵谕行。　　

○谕军机大臣等、上年豫省麦收丰稔。归德、陈州各府属麦价。每石止需七八百文不等。东省迤南各府。二麦亦属丰收。各该处民户。自必尚有盖藏。现在豫省河北、及东省泰安以北州县。虽盼泽甚殷。而大河迤南、暨兖沂登莱各府属。据该抚等奏、业经得有透雨。二麦仍可有收。是各该处不但麦价不致昂贵。并当有赢余出粜。兹缺雨各属粮价既昂。在小民自不能亲赴别属籴食。其丰收州县殷实之户。亦未必肯将多余麦石。自行运往粜卖接济。若酌动官项。派员于粮贱之处采买运至缺雨之处。减价平粜。以本省之有余。济本省之不足。岂不两有裨益。毕沅、长麟、亦思及此乎。何以未曾奏及。著传谕该抚等。即速遵照妥办。并将如何酌办。可得若干石即敷接济。及现在曾否得雨情形。迅速覆奏。以慰廑注。　　

○又谕、据毓奇奏筹济卫河水势一摺。所奏具见留心。上年刘秉恬奏、请将江广新造拨船三百只。留于山东等处安设。以备起剥。当经询问长麟。据奏、德州一带。间段古浅。临时可以雇用民船。请将拨船仍归直隶安设等语。江广拨船。东省或无须三百只之多。若酌留一百只。则今年水浅。即可应用起剥。漕船何至迟阻。而卫河水弱。毕沅于本省漕船。又未豫为筹备。是此事之误。皆在长麟、毕沅二人。现据毓奇奏、将南旺马踏诸湖。畅放北注。以汶水之有余。济卫河之不足。所想甚中目前之急务。著传谕兰第锡、长麟、作速照办。以期运河水势增益。并酌量情形。分筑草坝截蓄。务俾迅速前进。至毓奇现在签盘南粮。不能分身亲赴德州一带。管干珍三次巡漕。于催趱事宜。颇为熟谙。已派令由驿即日起程。所有山东河南各帮船。著专交管干珍、会同和琳等。在彼实力筹催。其未入东省船只。仍著毓奇、督饬跟帮前进。毋使稍有阻压。　　

○吏部议覆、湖广总督舒常等奏、请将甄别大挑举人列入一等次等之员。通融兼补专简缺。查大挑举人。自应照原定等第补用。除专简之员。不得补一字缺。一字之员。不得补两字缺外。请嗣后遇有一字缺出。俟一字之员用完。方准将两字之员补用。专简缺出。俟专简之员用完。方准将两字一字之员。统较到省先后。挨次补用。同日到省。按照科分。同科同日到省。按照中式名次。从之。　　

○仓场侍郎苏凌阿、刘秉恬、巡漕御史宝岱奏、准吴省钦咨会。各闸拨船载米袋口。改令向内。臣等亲为试验。搬运需时。并通盘筹画。事属难行。请照旧办理。得旨、此事前据吴省钦等具奏。朕以其为防毙起见。随降旨依议。今据苏凌阿等亲为试验。并通盘筹画。若将袋口向内安放。搬运较迟。自系实在情形。吴省钦系读书之人。一时未能筹计及此。故有前奏。既经查明有难行之处。著即仍照旧日章程办理。朕于一切庶务。办理惟期其是。从不稍存成见也。　　

○以齐齐哈尔协领巴哩木达、为齐齐哈尔副都统。　　

○壬寅。谕、昨因直隶顺德、广平大名三府属。近年以来。收成歉薄。现在又复缺雨。业经降旨。将节年因灾缓徵带徵地丁、各项未完银两。缓至秋成后分年带徵。以纾民力矣。第念该三府属。屡遇偏灾。现届开徵之期。雨泽尚未能沾足。麦收难期丰稔。虽旧欠业予缓徵。而输纳新粮。民力仍不无拮据。著再加恩。将本年应徵地丁钱粮。一并缓至秋成后徵收。至河南省彰德、怀庆、卫辉三府。本年春雨亦未能沾透。现虽据毕沅奏、河北彰德等三府属。于三月二十八九日。又得雨一次。内怀庆府属所得雨泽。较之卫辉、彰德二属。沾被稍优。但亦不过二三四寸。尚不如京城前月得雨之沾足。恐仍不足以资播种。所有该三府属应徵新旧钱粮。俱著缓至秋收后。分别徵收。俾闾阎生计益臻宽裕。以副朕轸念民依。有加无已之至意。该部即遵谕行。　　

○又谕据尚安奏、发遣乌噜木齐、巴里坤、古城等处给满洲兵丁为奴之厄鲁特、土尔扈特。布噜特、回子等犯。请改发烟瘴地方等语。所奏尚是。乌噜木齐等处。即系蒙古地方。去伊犁回子各城、及土尔扈特游牧处。均不甚远。厄鲁特、土尔扈特、布噜特、回子等犯罪。若发往该处满兵为奴。不特易于逃逸。亦且无以示儆。著照所请。解交陕甘总督。拟定地方。改发烟瘴。嗣后均照此办理。　　

○癸卯。上幸静宜园驻跸。至丁未皆如之。　　

</div>
    <div class="pagination">
<a href="清实录乾隆朝实录_page1655.html">上一页</a><span>...</span><a href="清实录乾隆朝实录_page1651.html">1651</a><a href="清实录乾隆朝实录_page1652.html">1652</a><a href="清实录乾隆朝实录_page1653.html">1653</a><a href="清实录乾隆朝实录_page1654.html">1654</a><a href="清实录乾隆朝实录_page1655.html">1655</a><span class="current-page">1656</span><a href="清实录乾隆朝实录_page1657.html">1657</a><a href="清实录乾隆朝实录_page1658.html">1658</a><a href="清实录乾隆朝实录_page1659.html">1659</a><a href="清实录乾隆朝实录_page1660.html">1660</a><a href="清实录乾隆朝实录_page1661.html">1661</a><span>...</span><a href="清实录乾隆朝实录_page1657.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
