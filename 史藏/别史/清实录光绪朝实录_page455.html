<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 455 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 455 页/共 1316 页</h1>
    <div class="content">○己巳。以记名总兵周瑞龙为湖南镇筸镇总兵官。现月　　

○庚午。甘肃新疆巡抚刘锦棠奏、新疆铜斤不敷鼓铸。暂难规复旧制。报闻。摺包　　

○予故记名提督陈柏贵、照军营病故例议恤。摺包　　

○辛未。上御紫光阁黄幄。阅视侍卫步射。记注　　

○谕军机大臣等、前因郑州河决。叠谕成孚等。将漫口迅筹堵合。并准曾国荃等奏、请修守旧工。别筹分洩复谕张曜趁此黄流骤减。赶紧疏通海口。挑穵河身。以防后患。本日据侍郎徐郙奏、通筹黄河全局一摺。所陈办法。有业经特旨饬办。及该督等已奏请施行者。此外各条。是否有可采取即著曾国荃等、悉心酌核。各就该处地势情形。妥速筹商。据实覆奏。至所称工程银两。层层克扣。为向来河工积弊。实属不成事体。并著成孚、倪文蔚、懔遵前旨督饬在工人员。核实经理。不准稍有浮冒。如查有前项情弊。定即从严惩办。原摺均著钞给阅看。现在黄河决口漫溢。经过地方及下游洪湖运河等处。新旧牐坝各工情形著曾国荃、卢士杰、成孚、崧骏、陈彝、倪文蔚、各绘图贴说迅即进呈。将此由四百里各谕令知之。现月　　

○吏部奏、各省明保人员。应否带领引见。得旨、此项保举人员。如有因差来京者。即由该部随时带领引见毋庸调取。摺包　　

○理藩院奏、遵议哷徵呼图克图。请赏还原颁印信。得旨、著加恩赏还印信。准其进贡。并开复管事喇嘛札萨克喇嘛衔名。摺

包

　　

○壬申。谕军机大臣等、李鸿章奏、永定河漫口。骤难堵合绘图进呈一摺。该处南七工漫口。既据确切查勘。现在若就原口堵筑。及就南堤外改道。均属工艰费钜。骤难办理。所奏自系实在情形。惟此时虽展缓兴工。而浊流散漫民居被淹。将来泥沙淤积。驯至两淀难容。势必旁溢为患。与铜瓦厢之决口不塞。年久贻害。大小虽殊。情事则一。岂可仅顾目前。不为远虑。著李鸿章将此事熟思审处。或仍归故道。或别立堤防。务求一经久妥善之策。奏明办理。至此次被水村庄不少。殊堪悯恻。并著饬属查明。筹款抚恤。以纾民困。将此谕令知之。现月　　

○直隶总督李鸿章奏、东明境黄河南堤续出险工抢护平稳。请另拨经费。下部知之。摺包　　

○勾到陕西四川福建情实罪犯。停决陕西绞犯一人。四川斩绞犯九人。福建斩犯一人。余五十三人予勾。现月　　

○癸酉。河南巡抚倪文蔚奏、查勘各属被水地方。抚辑灾黎。筹办工赈各情形。得旨、即著严饬印委各员。将赈抚事宜。尽心经理。以期灾黎咸沾实惠。如有始勤终怠之员。立即据实撤参。至召募壮丁。以工代赈。所筹尚妥。著依议行。摺包　　

○驻藏。办事大臣文硕奏、请自本年孟冬正朔为始。颁来岁时宪书、修造吉方立成书、于藏属各衙门。从之。摺包　　

○予军营病故道员王达材、参将詹明珠、议恤。摺包　　

○勾到湖广河南江苏安徽浙江江西情实罪犯。停决湖广斩绞犯四人。余七十三人予勾现月　　

○甲戌。谕内阁、溥荣著赏给二等侍卫。惠云、增林、德启、万福、著赏给三等侍卫。富淩、普顺、多魁、秀徵、黄桂、著赏给四等侍卫。均著在大门上行走。明发　　

○户部奏、筹备河工赈需用款六条。一、裁撤各省防营长夫。一、暂停各省购买外洋军械船只等项、及炮台工程。一、京员兵丁米折银两。分别停止变通。一、酌调附近豫省防军。协同工作。一、令各省盐商捐输请奖。一、令当商汇号。分别承交银两。得旨、裁撤长夫。暨盐商捐输。当商汇号交银三条。著照所请行。余毋庸议现筹各款。均非现银。恐停工待饷。贻误要需。仍著该部于附近河南各省应行解部的款。先行指明划拨。以期迅速应用。俟所筹积有成数。再行分别归款随手　　

○云南巡抚谭钧培奏、建水通海两县雹灾情形。得旨、即著饬属查明。妥为抚恤。毋任失所。摺包　　

○以擒匪出力。予敖汉王旗台吉等奖叙。摺包　　

○勾到直隶热河山东山西情实罪犯。停决直隶斩绞犯五人。热河绞犯一人。山东斩绞犯四人。山西斩绞犯二人。余五十八人予勾。现月　　

○乙亥。谕军机大臣等、河南郑州决口。亟须于明年春汛之前。赶紧堵合。节经严谕成孚、倪文蔚、破除积习。认真办理。本日据倪文蔚奏、添募灾民。挑穵引河。与成孚分驻河干。督饬修筑各节。所筹尚属切实。已依议行矣。而成孚摺内。则有俟溜势稍定。相机兴工等语。河工积习。往往迟延粉饰。以致糜帑误工。殊堪痛恨。除已严切责成该河督迅速赶办外。著薛允升就近驰赴工次。将漫决处所。并该工现办情形。暨在工各员。能否得力。该河督有无因循推诿情事。一一确切查明。据实覆奏。毋稍徇隐。所有交查案件。即著恩承督率司员讯办。将此由五百里谕令知之。寻奏、据河臣咨称郑州决口。续塌至五百五十丈。现东西两坝。均已镶护竣工。核与踏勘查问各情形均属相符。其原奏所称挑穵引河。应俟溜势稍定兴工。系照旧章办理。与抚臣请另开引河。截然两事。至另开引河。因灾民尚未募足。未能兴作。并非该督别有意见在工各员。求其别抒伟略。实难其选。若夫料齐备。责令如法修筑。未尝不足以供驱策。报闻摺包　　

○又谕、成孚奏、漫口水势绵弱。亟待款料兴办。倪文蔚奏、塞决疏淤。亟宜并举各一摺。倪文蔚所称添募灾民。挑穵引河。并与成孚分驻河干。督饬修办。暨严定赏罚各节。所筹尚属认真。均著照所请行。该处工需。前已由部提银二百万两。并准源源接济。自无停工待款之虞。现在虽届霜清。水势渐减。转瞬春汛涨发。若不及时抢筑。后患何堪设想。成孚身任河督。责无旁贷。何得以办理棘手。藉词延宕。如必俟溜势稍定。始行相机筹办。试问此项工程。尚有可成之日耶。傥再不知振作。亟图补救。必当重治其罪。著即会同倪文蔚、严督工员。趁此河流绵弱之时。迅筹堵合。务于来春大汛以前。将大工一律告竣。不得任听河员进占迟缓之词。贻误大局。所需料物。迅饬各属赶紧运解。如有迟误浮冒等弊立即从严参办。余均照所议办理。将此由五百里各谕令知之。现月　　

○福建台湾巡抚刘铭传奏、威利轮船因风触礁情形。报闻。摺

包　　

○以玩愒河工。革道员董克绍薛福年职。仍留工差遣。摺包　　

○予因公溺毙参将姜汉春。暨军营病故台湾总兵萧辉绪等优恤。摺包　　

○丁丑。科布多参赞大臣沙克都林札布等奏、塔尔巴哈台溃勇就抚情事。报闻。摺包　　

○戊寅。谕内阁、河南郑州黄河决口前经谕令薛允升就近驰赴工次。确查具奏。著添派李鸿藻即行驰驿前往该省。会同薛允升、将现在大工一切情形。详细查明迅速覆奏。随带司员。若一并驰驿寻李鸿藻等奏遵旨查看郑工现办情形。博采众议。惟有酌增脚价。严饬各州县催趱。宽买民料。冀广招来并飞咨直隶山东赶办协济之料。以期无误要工。报闻。摺包　　

○户部奏、本年各省应解部款。请并解河南河工备用。从之。摺包　　

○以詹事府詹事李端棻为内阁学士兼礼部侍郎衔。起居　　

○己卯。谕内阁、卞宝第奏、特参劣迹昭著之道员一摺。湖南试用道萧允文。委办承造剥船。并不常川往厂监工。购买木料。与钱商欧阳藻夥同诳骗。具领运费银两。并未发交船厂。且有钻营差缺。造言生事等情。实属贪鄙谬妄。萧允文著即行革职。勒令将所领运费银五千两。如数缴清。并著卞宝第等、饬查剥船工料。如有偷减情弊。再行从严参办。现月　　

○谕军机大臣等、有人奏、正阳门外近郊一带。有著名匪徒。绰号小军师洪诚即洪焕章等。作奸犯科。抢夺窃盗。无恶不作。请饬拏办等语。著步军统领衙门、顺天府、五城御史、一体按名访拏。务获惩办。原摺均著钞给阅看。将此各谕令知之。现月　　

○出使英法义比国大臣刘瑞芬奏、在伦敦互换缅约。并派员赍呈。报闻。摺包　　

○准头品顶戴前云南布政使宋延春重与鹿鸣筵燕。赏太子少保衔。　　

○以湖南安乡县土匪平定。予总兵陈海鹏、知县李宗莲、都司申大发、议叙。开复已革知县施鉴槃原官。现月　　

○赏给朝阳门外三厂粟米各四百石。现月　　

○辛巳。孝慈高皇后忌辰。遣官祭福陵。典例　　

○谕军机大臣等、自铜瓦厢决口。河流北徙。叠经臣工条陈。挽归南行故道。上年谕令曾国荃等公同集议。定一妥善办法。迄今尚未会奏。现在郑州决口。夺溜南趋。一月以来。纷纷建议。翁同和、潘祖荫奏称、今之决口。由贾鲁河入淮。直注洪泽湖北高南下。断不能入黄河故道山东之患。仍不能弭。是以故道为必不可复。御史赵增荣摺。则称仍复山东故道。应在牡蛎口建筑长堤。逼水攻沙。庶海口不浚自辟。是亦以南流为不可行。阎敬铭奏称、曾国荃等现已开穵成子河碎石河引黄水出杨庄故道。应再将虞城至徐州五六百里旧河身。一律挑浚其说以复故道为主。御史刘恩溥摺。大意略同。黄流或南或北。关系均极重大。若必挽归南行故道。曾国荃等前已筹议至再。深恐事艰工钜。糜帑无成。若仍听其北流。近年积淤日高。将来害及畿辅。其患亦不可不防。著李鸿藻于查办决口之便。黄水现在情形。究竟宜南宜北会同众说。权其利害轻重。详晰具奏。翁同和、潘祖荫摺一件。阎敬铭、刘恩溥、赵增荣、摺各一件。均著钞给阅看。将此谕令知之。现月　　

○又谕、有人奏、河臣误工殃民。请旨查办一摺。据称本年八月初闲。黄河堤岸冲刷。险形已见。成孚、并未亲履河干。十一日工次已报大险。该督尚藉词避忌。在途迁延河夫灾民。将幕友李姓支解投河。不敢弹压。奏报捏饰。讳决为漫。讳四五百丈为三四十丈。且谓居民迁徙。并未损伤一人。请饬查办治罪等语。著李鸿藻、薛允升、按照所参各款。确切查明。据实具奏。不得稍涉徇隐。原摺均著钞给阅看。将此谕知李鸿藻、并由四百里谕令薛允升知之。现月　　

○总理各国事务衙门奏、续议葡约二条。一、未经定界以前。照依现时情形。彼此均不得有增减改变之事。一、未经中国允准。葡人不得将澳门让与他国。从之。摺包　　

○以记名总兵闪殿魁为甘肃凉州镇总兵官。现月　　

○予军营病故总兵蒋东才优恤。摺包、上以孟冬享太庙。自是日始、斋戒三日。起居　　

○壬午。先是给事中方汝绍、御史周天霖、李士琨、先后奏请开办河工新捐。下部议。至是议上。除归部收之免保举、免考试、加级、纪录捐复、补滥银两、捐输赎罪、并京外收捐翎枝等项。仍照旧办理外。所有虚衔封典贡监等项。照例银减五成。实官双月三班。分发指省。并分缺先分缺闲本班尽先各花样。照例银减四成。另立郑工新例遇缺先花样一项。照例银减二成。从之。摺包　　

○以部察院左都御史祁世长署礼部尚书。　　

○癸未。孝敬宪皇后忌辰。遣官祭泰陵。　　

○谕军机大臣等、本日据都察院奏、总兵罗辅臣、呈请急堵铜瓦厢决口。就郑州以下。杨庄以上河身。开通引水。使由云梯关入海。又据御史刘纶襄奏、黄水亟宜规复南河故道。以纾国帑各一摺。著李鸿藻归入阎敬铭等摺。一并妥筹具奏。原摺呈均著钞给阅看。将此谕令知之。现月　　

○安徽巡抚陈彝奏、查明皖北水灾。并豫筹冬防情形。得旨、所有皖北被灾户口。著即妥筹抚恤。毋任失所。并督饬文武各员。将冬防事宜。认真筹办。以靖地方。摺包　　

○命河东河道总督成孚开缺。仍留工效力。以前河南巡抚李鹤年署河东河道总督。现月　　

○以剿匪出力。予云南知州殷如珠优叙。摺包　　

</div>
    <div class="pagination">
<a href="清实录光绪朝实录_page454.html">上一页</a><span>...</span><a href="清实录光绪朝实录_page450.html">450</a><a href="清实录光绪朝实录_page451.html">451</a><a href="清实录光绪朝实录_page452.html">452</a><a href="清实录光绪朝实录_page453.html">453</a><a href="清实录光绪朝实录_page454.html">454</a><span class="current-page">455</span><a href="清实录光绪朝实录_page456.html">456</a><a href="清实录光绪朝实录_page457.html">457</a><a href="清实录光绪朝实录_page458.html">458</a><a href="清实录光绪朝实录_page459.html">459</a><a href="清实录光绪朝实录_page460.html">460</a><span>...</span><a href="清实录光绪朝实录_page456.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
