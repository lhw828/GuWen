<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 368 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 368 页/共 1860 页
  </h1>
  <div class="content">
   ○甲午。太常寺奏请、此次致祭地坛。是否诣斋宫斋宿。得旨、今岁夏至、致祭地坛。斋宫树木。渐次成阴。扈从人等、已有憩息之所。况逢时雨之后。天气清凉。朕仍照原议。前往坛内斋宫住宿。　　

○太常寺卿赫瞻奏、臣署库房。存贮祭器。向祗责成库兵、库吏、看守。未昭慎重。请照工部节慎库之例。添派旗官二员。兵二十名。分班值宿。得旨允行。下部知之。　　

○户部议覆、护理江西巡抚布政使彭家屏奏称、调任江西按察使翁藻条奏、江省争控坟山。令地方官、察勘段落四至。验契绘图立案。以杜复控翻告。查江省习俗。偏信风水。争端构衅。讼狱繁兴。请嗣后州县办理争控坟山案件。亲履察勘。确讯保邻。详验契券。秉公剖断完结。将事由节录。并取具两造允服甘结。申报该管道府存案。以杜翻案讦讼。倘查勘不明。剖断不平。照例参处。应如所议。从之。　　

○乙未。谕军机大臣等、据总督策楞奏称、原任融怀营参将马国柱、年未衰颓。送部引见。请赏发来粤。以原官酌量题补等语。今该部带领引见。朕看马国柱、实系年老。不堪任用。策楞竟为彼所欺瞒矣。尔等可传谕知之。　　

○是月。直隶总督那苏图、奏报各属得雨。粮价骤为平减。得旨、览奏俱悉。秋成尚早。不可于此时即为满足之言也。　　

○又奏、保定郡城。复得透雨。河间、天津、向南一带。未得透雨之区。亦各报得雨一二寸不等。得旨、览奏河间、天津、究属待泽。不可因他处沾足。而置此二处于度外也。　　

○又奏、河间、天津、二府所属各州县。均已续报得雨。连次沾濡。均可插种秋禾。惟盐山、庆云、二县。尚未报到。得旨、览奏俱悉。盐山、庆云、及天、河、二府。若尚有缺雨成灾景象者。卿此番查察。应留心妥办。　　

○又奏、庆云地方。及宣化所属。加赈闰月口粮。分给完竣。盐、庆、二邑。兴修宣惠、马颊、二河水利工程。均于前月分段动工。并报前赴天津庆云盐山日期。得旨、便道至河间一查更佳。　　

○又奏报、直省各属节次得雨。均已沾足。惟天津府属之庆云、盐山、河间府属之宁津、三处。得雨仅寸余。又大名府所属地方。得雨甚微。不成分寸。正定府属之藁城县。南乡七村庄。雨带冰雹。所种棉花嫩苗。不无伤损。委员勘明。酌借耔种。劝令乘雨布种谷黍。得旨、览奏俱悉。天、河、所属州县。连年歉收。朕所廑念。卿其善为体恤妥办。毋以他处现经得雨。而置此二处于膜外也。　　

○直隶宣化镇总兵李如柏奏报、各属同日得雨。均已沾足。得旨、欣慰览之。民情米价。作何光景。何不详奏以慰朕耶。　　

○署漕运总督左都御史刘统勋奏报、经过地方得雨情形。得旨、即京师亦于二十八等日。得雨沾足。诚可谓天恩浩荡。朕甚欣慰。逈非汝临去时光景矣。　　

○安徽布政使陈德荣、奏报到任日期。得旨、览。诸事但求自善自守、以苟延时日。总不如实心办政务、以求朕知鉴之为得计也。汝颇中此病。今调此任。宜痛改前习。　　

○江西巡抚塞楞额、奏报任邱途次得雨情形。得旨、京师则四野沾足。朕忧大释。汝应同此喜也。　　

○护理江西巡抚布政使彭家屏奏、学政按试各郡。每有积猾棍徒。随棚撞骗。在学臣关防内署。无从觉察。应责成各府提调。实力查禁。但提调官、失察棍徒随棚撞骗。向未定有处分。无所顾畏。应请酌定。得旨、交塞楞额、听其议奏。　　

○福建巡抚周学健、密奏闽省知府直隶州各员优劣。得旨、如此留心甄别知府。吏治自然整顿。且据汝所论、合之其人。实觉允当无偏见。此更朕所喜也。　　

○又奏、闽安海口。商渔船只。出入络绎。透漏米粮。不特为省会民食漏卮。且非慎重海防之道。今酌定章程。实力查办。务使永除积弊。一、出口船只。分定地方。切实查验。一、查验各口。轮派文武监察。以杜贿放。一、南台江面。派员巡查。船户牙行。连环取保。以绝私买。一、船户食米。与闽安口外村民食米。定数给照。以杜影射。一、水道小港。与陆路捷径。令该地文武。一体堵截。以防透越。得旨、有治人。无治法。尚在实力行之。　　

○福州将军兼管闽海关事务新柱、奏报乾隆十年分、收过正税银、二十六万六千五百七十两零。比乾隆八九两年、俱有增溢。得旨、所奏殊未清。既云多余。不知多几何耶。朕非必欲知其多余之数。但汝办事之人、反事不清楚明白。即行奏闻。甚不可也。　　

○又奏、各属雨水粮价情形。得旨、览奏俱悉。若有旱象。地方官所办妥协与否。据实奏闻。　　

○福建建宁镇总兵萧瑔、奏陈整顿营伍规条。得旨、惟在实力行之。不在空言之无补。看汝颇有听信幕宾、舞文粉饰之意。戒之。　　

○湖广提督王无党奏、操练兵丁。并教习钢义长棍。于攻取苗寨。可收实效。得旨、士卒自应教练。亦惟用之得其法耳。　　

○又奏、燂洗炮位。派拨要汛。并捐造缠丝神枪。加意教演。请敕各省一体照办。得旨、惟在实力行之。不在空言也。　　

○湖北巡抚开泰奏、湖北一省。为四达之区。向多外省流丐。及本省游民。结伴乞食。往往恃其夥众。肆行无状。更有一种流棍。托迹佣工。往来乡僻。动輙逞凶拚命。现据应山县、拏获二十余名。除批饬讯究。并通饬各属。实力查办。得旨、此等、视之虽似小事。然亦足为闾阎之累。所宜时刻留心稽察。　　

○又奏、各属赈务告竣。复借给耔种口粮。减粜仓谷。以资接济。并查荆州卫、及枝江、潜江、天门等县。查办饥口时。有书吏希图需索之弊。饬令该道等、分别惩办。得旨、好。知道了。　　

○又奏、湖北为水路通津。凡云贵州广江浙等处船只。往来如织。长江风涛不测。兼多急溜险滩。患生呼吸。不独商民货载。易有疎虞。即官运料物。亦间有沉失之案。本省水摸。入水不能久耐。闻闽省沿海水摸。惯习水性。波底游行。取携甚便。若选募十数人来楚。补充江汉两县水手。风土渐熟。听其入籍。于公私船、均有裨益。得旨、甚妥之举。知道了。　　

○湖广宜昌镇总兵陈纶奏、臣原籍宜昌孙家溪。臣祖世良、遭明季之乱。率臣父所学、奔逃散失。臣父幸为同姓抚养。侨居武昌。因而隶籍江夏。兹臣补授宜昌镇总兵。公事之暇。访之故老。于孙家溪之龙潭坪荆莽中。得臣先世茔墓。得展诚敬。实皆圣恩高厚、锡类深仁之所赐。得旨、此亦汝孝念精诚所感。知道了。　　

○河南巡抚硕色奏、查明南阳府属之裕州、叶县、汝州直隶州、并所属之鲁山县。二麦被雹。分亩借给耔种。并确查无力农民户口。借给仓谷。以资接济。得旨、雹灾不为大害。酌量抚恤可也。　　

○山东巡抚喀尔吉善奏、四月初七八等日。济南等府所属。均报得雨。惟济、武、东、三府属少雨之数州县。虽各得雨。尚未沾足。得旨、览奏雨泽分数。尚欠沾足。目下不无望雨之意耶。　　

○又奏、四月十六日。近省各州县、均得透雨。得旨、览奏欣慰。但不知德州一带如何耳。速查奏以慰朕念。　　

○又奏、临清、德州、一带。四月初七八等日。得雨二三寸不等。十九日。德州、齐河、长山等处。复经得雨。虽未能一律深透。当望雨正殷之际。二麦实属有济。其德州以南各州县、沿河地亩。多种棉花。出土较迟。目下正在吐茁。尚未忧旱。又直、东、游惰贫民。拾麦觅食。习俗相沿。现饬各属。妥酌安插料理。得旨、览奏德州一带情形。颇有讳饰之意。以朕所闻。此处望雨颇殷。若五月内得透雨尚可。若复迟时日。恐成旱象。一切政务、绸缪之计。汝其留心。　　

○又议奏、东省豫备麦十万余石。接济直隶借粜。此内或有多余。即运送至京。应俟麦收后。总视各属收成分数。酌筹妥办。得旨、览奏俱悉。今京师仰赖天恩。已得透雨。此不过为存仓之用耳。非亟务之需矣。　　

○山东兖州镇总兵官王朝辅、奏报协同漕臣。催趱重运。尾帮全数、已过临清甎板二闸日期。得旨、览。近来雨水。何无一言奏及耶。　　

○山西巡抚阿里衮奏、交城、阳城、平定、盂县、平陆等州县。勘有铜铅矿所。饬属招商试采。俟有成效。再将开采鼓铸事宜。列款具题。得旨、开矿固属便民之举。而滋扰则不可。一切留心。毋致生事可耳。　　

○又奏、各属均得透雨。禾苗畅茂。尚有屯留等二十五州县。四月以来。未报得雨。得旨、览奏欣慰。其四月内未报得雨之数州县。近来光景若何。不致成灾否。　　

○陕西巡抚陈宏谋奏、陕省为豳岐旧地。蚕桑之事。自昔为盛。日久渐替。查西、同、凤、汉、邠、乾、等府州。皆可养蚕。近令地方官身先倡率。广植桑株。雇人养蚕。并于省城制机。觅匠织缣。此次呈进之缣。即系省城所织。民间知种桑养蚕。均可获利。今年务蚕桑者。更多于上年。计通省增种桑树。已及数十万株。从此渐加推广。陕省蚕桑之利。可以复兴。其山东放养山蚕之法。现已令各属导民试养。得旨、兴农桑、乃为政之要务。毋始勤而终怠。毋空言而行违。勉之。　　

○又奏、陕省民情。大概质直。而任气逞刁。目无官长。亦多有之。查西安府之盩厔县南山。出产木植。每当三四月间、水发。木方出口。有黑峪、黄峪、地方。木客人等。在彼雇人运木。人烟辏集。知县彭绍琚、前往巡查弹压。有工人倨坐不起。反与衙役争嚷。知县加以薄责。乃有同夥任快、苏三等。纠众殴差。抢犯辱官。殊为不法。此等近山地方。素多凶悍。必须严加惩创。以儆刁风。现饬臬司提审按拟。又长安县生员郝浚等。因生员周大化、欠粮应比。不戴顶帽。不称生员。致知县按欠责打。郝浚等传帖约众。齐集府堂理论。士习攸关。亦难姑息。随即提审。将为首之郝浚等斥革。分别责惩完结。盖所宜作养者。在读书立品之秀士。而不在抗粮多事之劣衿也。得旨、此见甚是。尚恐汝过纵耳。　　

○甘肃巡抚黄廷桂奏、河东各州县。入夏得雨透足。河西各州县。积雪融化入渠。水势盈满。足资灌溉。惟兰州府属之皋兰、金县、靖远、狄道、巩昌府属之会宁、凉州府属之平番、一带山田。雨未深透。并镇番县风沙屡作。现在望雨。得旨既有望雨之州县。则恐致遂成旱象。甘省路远。若必待奏报。济民之事。何可迟时。一切政务。为未雨之绸缪。留心办理可也。　　

○甘肃布政使阿思哈奏、鼓励兵心。尤贵衣食充裕。查从前未定养廉公费时。凡千把员弁。往往有多食数名兵粮者。即马步兵、亦有倍食名粮者。在营中兵额。不过每百名多空数名。而将备之赏赉有资。兵丁之穷乏无虑。应请敕下管兵大员。从长计议。如有兵困情形。作何调剂。据实陈请。得旨、待朕缓酌之。　　

○又奏、礼重讳名。查清书还音。祗系一字。甘省所辖之真宁、镇原、两县。印文清篆。竟与世宗宪皇帝圣讳同字。其镇番县印。系属新颁。已经改正。又查陕省之镇安。河南之镇平。山西之天镇。江南之镇江。浙江之镇海。广东之镇平。广西之镇安。云南之镇沅。贵州之镇远等府县。各印信均应一律改铸颁换。以昭诚敬。得旨、礼记不曾熟读。　　

○大学士川陕总督公庆复等奏、督率汉土官兵。连克脉陇冈、曲工山梁、上谷细等处贼寨。扑毁险要碉楼。前后一百五十余座。并据上甲纳曲个等十余寨头人。畏威投诚。各将子弟献出作质。并缴马匹枪刀等物。又据逆酋班滚之异母弟俄木丁、并北路灵达已投喇嘛甲尔温布、并上瞻对应袭肯朱头人骚达邦、俱愿出力。暗为向导。臣已密差游击王世泰、罗于朝、督令土守备汪结等。由北路茹色一带。暗约渡江。并派甘西之兵。夹攻口□然多后路。仍移咨提臣李质粹、督催官兵。进攻纳洪多沟口。务期必克。以取全胜。得旨、览奏俱悉。虽兵威稍振。尚当督催迅速成功。以慰朕念。至贼番之敢于抗我师颜者。皆恃碉楼。此番既经费力攻克。则后此不宜复听其建造。于善后案中。卿其留心妥议。　　

○又奏、官兵攻克纳洪多沟口。由茹色会合渡江。已破如郎大寨。逆酋班滚、携家逃遁。飞饬各路镇将。并各土司。分布要隘。严密擒捕。钦差大臣班第等、即于是日到营。招抚遗番。乞降甚众。得旨、览奏曷胜欣慰。但班滚未获。究未可谓成全功。卿其督令务获正犯。慎防假冒之弊。其一切善后事宜。卿其详酌。悉心妥议具奏。　　

○又议覆、布政使李如兰奏称、川省西南一带土司。每因细事。同类残杀。虽各土司野性不驯。实系汉奸主文播弄。请嗣后如杂谷等土司、需用主文。令禀明管辖州县。于考职典吏内。选择诚实者。具结遣往。倘该土司仍前不法。查系主文唆使。与土司一并严办。如六年内毫无过误。给与议叙即用等语。查典吏贤否不一。在本管州县。尚须稽查约束。若纵入蛮寨。或恃有职衔。欺压土民。或熟识衙门。勾通滋事。且主文、原系该土司延请帮助之人。非差遣化导可比。以有职人员。为土司效用议叙。亦于铨法有碍。所奏应毋庸议。臣庆复、前在云南时。曾刊木榜。示谕土司。凡所延主文。及在署办事书识。将姓名开送管辖衙门。遇有更换。随时申报。如敢簸弄土司。滋扰地方者。立即严挐。照书役无文作弊例、从重治罪。其有能秉公安静者。酌量奖励。川陕事同一体。请照此办理。得旨、著照所议行。　　

○四川巡抚纪山奏、新都、江油、两县。奸民吴守忠、彭章、邹泮生、赵道人等。借施药为名。降神念咒。聚众演习邪术。谋为不轨。当即获首夥要犯。并起出符咒器械桃枝药葫芦等件。讯供定拟。得旨、此等事、惟应办理迅速。早正典刑。不可稽迟。至夥党不可漏网。而又不致株连无辜、为尤要也。汝其勉之。　　

○广东巡抚准泰奏、粤省广州、高州、等处。雨水沾足。田禾茂盛。早稻可望丰收。惟南雄、韶州、潮州、一带。闰三月河水骤涨。间有被淹田亩。业已涸出。不误农时。其冲损民房。已给银修葺。又城垣堤岸。亦多冲损倾圯之处。现在估报修理。所有被水地方。俱经确查抚恤。并酌行平粜。民人均各安业。得旨、览奏实堪欣慰。其被淹之处。虽属偏灾。亦应量为抚恤。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十五



大清高宗法天隆运至诚先觉体元立极敷文奋武孝慈神圣纯皇帝实录卷之二百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。五月。丙申朔。谕、畿辅地方。自闰三月四月以来。屡次获有甘霖。四野沾足。惟是盐山、庆云、宁津、三县。虽亦各得雨泽。究未深透。盐山、庆云、原属上年灾重之地。彼地贫民。先经借给耔种口粮。料此时想已告匮。著按照大口小口。再借口粮一个月。以资接济。其宁津一邑。上年虽非灾歉。而目今雨泽稍愆。著按亩借给耔种粟米四升。以资耕作。再此三邑。民间米粮。未免短少。市籴艰难。著于粜三之外。多拨仓粮。每石大为减价。城乡设厂粜卖。俾闾阎不至乏食。该部遵谕速行。　　

○大学士等议覆、协办大学士吏部尚书高斌奏称、黄河自入江南。两堤夹束。溜势逼紧。一经兜折。堤根受险。全赖埽坝防护。固不可玩工惜费。亦不可无故生工糜帑。乃近有无故生工。美其名曰包滩下埽。水未近堤。于堤外河滩、接筑撑堤。迎水作坝台。下埽引溜。甚至有挺出河心。其撑堤、有接长四五十丈者。其下顺埽。有拖长至二三百丈者。此端一开。将来两堤在在生工。迄无底止。臣已切嘱河臣顾琮、于已经下埽做工者。毋庸废易。其尚未下埽做工者。当细察情形。详慎妥办。不得仍前任意生工。及做不如式。应如所奏。敕下河臣。悉心经画。庶抢护悉合机宜。埽坝皆归实用。从之。
  </div>
  <div class="pagination">
   <a href="清实录乾隆朝实录_page367.html">
    上一页
   </a>
   <span>
    ...
   </span>
   <a href="清实录乾隆朝实录_page363.html">
    363
   </a>
   <a href="清实录乾隆朝实录_page364.html">
    364
   </a>
   <a href="清实录乾隆朝实录_page365.html">
    365
   </a>
   <a href="清实录乾隆朝实录_page366.html">
    366
   </a>
   <a href="清实录乾隆朝实录_page367.html">
    367
   </a>
   <span class="current-page">
    368
   </span>
   <a href="清实录乾隆朝实录_page369.html">
    369
   </a>
   <a href="清实录乾隆朝实录_page370.html">
    370
   </a>
   <a href="清实录乾隆朝实录_page371.html">
    371
   </a>
   <a href="清实录乾隆朝实录_page372.html">
    372
   </a>
   <a href="清实录乾隆朝实录_page373.html">
    373
   </a>
   <span>
    ...
   </span>
   <a href="清实录乾隆朝实录_page369.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
