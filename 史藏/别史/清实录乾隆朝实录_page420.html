<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 420 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 420 页/共 1860 页</h1>
    <div class="content">○又谕、朕从前因班第、努三、进兵瞻对。宣力效劳。厥有成绩。是以将伊等、及所带侍卫官员拜唐阿等。一并交部议叙。朕又施恩。令班第在御前行走。今据张广泗奏称、班滚现在如郎地方。并未被火烧毙等语。班第、努三、虽系协同庆复办事之人。未深悉地方形势。与庆复、李质粹、专令带兵者不同。然伊等在彼并不详察。亦从而谓班滚烧毙。率行具奏。殊属冒昧。此事既经显露。伊等议叙所加之级。及随往侍卫官员拜唐阿等议叙之处。均一并注销。班第、努三、俱不必在御前行走。著在乾清门行走。　　

○庚辰。定郊坛大祀。省视神位上香。及省视牲器礼。谕、朕惟致敬郊坛。宜崇典制。乃者朕于大祀前期一日。恭诣坛位。躬亲省视。展洁告虔。良云周备。惟是神主向藏皇穹宇、皇祇室、皇乾殿。考之唐开元礼。先期升主陈设。省视复收。朕思因省视而陈设神主。有违神道静穆之义。未协寅恭严事之忱。应于躬省皇穹宇、皇祇室、皇乾殿、上香行礼。分献官诣配殿行礼。肃将悃忱。以伸对越。但事属创举。著大学士会同该部。详悉定议。并躬诣坛位后亲视笾豆之处。一并具仪以闻。寻议、皇上驾诣南郊。于昭亨门外降辇。入外壝南左门。诣皇穹宇。于上帝、列圣前、上香。行九拜礼。两庑从位。遣官上香行礼。次诣圜丘、视坛位。诣神库、视笾豆。并遣官视牲。毕。入斋宫。北郊。于方泽北门外降辇。入外壝北右门。诣皇祇室。于皇地祇、列圣前、上香行礼。并省视。俱如前仪。南郊祈谷。于外壝南门右降辇。入祈年左门。诣皇乾殿上香。次诣祈年殿、视坛位。及笾豆。并同大祀仪。从之。　　

○谕、闻得满洲大臣内。乘轿者甚多。各部院大臣乘轿。乃系向来体制。至武职大臣等、操演官兵。教习马步骑射。非文职大臣可比。伊等位分既尊。自应遵照旧制骑马。以为所管辖人等表率。若自求安逸。则官兵技艺。安望精熟。再闻年少宗室公等。平日亦皆乘轿。伊等不过间日上朝。自应练习骑马。似此希图安逸。亦属非是。此关系我满洲旧习。著力行禁止。　　

○军机大臣等议覆、甘肃巡抚黄廷桂奏、新渠、宝丰、二废县。近年陆续垦复。已有二千余户。计口万余。请改城为堡。令民移居。应如所奏。改为新渠、宝丰、二堡。除原设文武衙署、及庙宇仓廒等官基。仍留备用外。余准作民基。仍循旧制。二堡各以坍废鼓楼为界。楼南令回民居住。楼北令汉民居住。其分别回汉、丈给地基之处。亦应照所奏。每间出资三钱。地方官给印照管业。所收地资。即留为本处修补城池等项之用。所有改设之县丞衙署。准即于宝丰堡内建造。从之。　　

○又奏、陕西学政胡中藻奏请、分设陕甘二省学政一摺。奉旨令臣等询问庆复据称、陕、甘、二省辽阔。学臣未免跋涉。多费时日。但该省预考生童无几。阅卷省便。是以向来督学、止系一人。岁科两试。均无贻误等语。胡中藻所奏毋庸议。从之。　　

○命协办大学士吏部尚书来保、为大学士。以吏部左侍郎宗室德沛、为吏部尚书。　　

○辛巳。孝庄文皇后忌辰。遣官祭昭西陵。　　

○上诣皇太后宫问安。　　

○谕、理藩院以安插青州之厄鲁特内。有逃走旋经拏获博罗特等五人。请旨正法。著派侍卫赛音图、理藩院郎中善泰、即速驰驿前往青州。会同该将军询问伊等逃走情由。传集在彼投诚之厄鲁特。及官兵等。一同观看。将博罗特等五人。即行正法。　　

○谕军机大臣等、据理藩院奏称、安插青州之厄鲁特博罗特等、约齐逃走。经官兵追赶。将五人拏获。已降旨即行正法。以昭国宪。伊等逃时。将军额尔图、尚未丁忧。似此逆贼。理应一面严缉。一面奏闻。拏获时、即问明缘由正法。乃博罗特等、于九月二十七日逃走。而副都统三达色、迟延许久。始行俱报。又惟以钱粮咨请。观此、可知伊等全不晓事。将军、副都统、俱系驻防地方大员。乃不知事之轻重。至于此极。办理草率。实属不合。额尔图、三达色、俱著传旨严行申饬。并传谕各省驻防将军大臣。各处俱有安插此等厄鲁特回人。令其密行防范。毋稍疎懈。然并非于无事时。欲其过严。现在投诚人等。俱属安静。若因此一事。稍露形迹。伊等知觉。反生疑惧。致滋事端。亦有不便。该将军等、务宜用心妥协办理。其未经拏获之厄鲁特达什哈。乃去岁投来、安插内地。居住一年有余。通晓内地言语、地方情形。仍若将内地道路。沿途询知。逃回准噶尔地方。甚有关系。著开明达什哈年貌。交与两路将军大臣、传谕各处卡伦。严行查缉。并行文直隶、山西、陕西、甘肃、四川、河南等处督抚。令其留心加紧查拏。断勿使之兔脱。以致逃回巢穴。俟于何处拏获时。即速奏闻。　　

○是日起、上以岁暮祫祭太庙。斋戒三日。　　

○壬午。谕军机大臣等、瞻对用兵之案。庆复、李质粹、以班滚焚毙。告捷彻兵。而班滚现据如郎。肆行滋事。朕原谕以俟大金川事竣之后。再行查办。乃张广泗办理失于欲速。未合机宜。使事情彰者。矢在弦上。不得不发。因命将庆复、革职待罪。李质粹、交军机大臣会同该部严讯。按律定拟。但思此案内。庆复、李质粹、身为总统大员。贻误军机。情罪固重。其在事捏报之宋宗璋、马良柱、及将备人等。牵涉甚多。伊等既知此案情罪败露。未必不心怀疑惧。于现在军情无益。著传谕张广泗、令其酌量情形。如宋宗璋等、在事日久。熟悉情形。现在领兵攻剿。尚能实力奋往。可望成功。著仍留军前。将伊等从前捏报欺罔。应行从重治罪之处。该督明白晓谕。许其戴罪图功。以观后效。令伊等心中豁然无疑。专一进剿。奋勇克捷。以赎前愆。若伊等并无实在出力。而军前效用有人。如发往之任举等、可以代伊之任。即将伊等参革。并案内紧要人犯。一并拏解来京。归案审结治罪。其余情罪稍轻者。仍著明白宣谕。令其效力赎罪。军务几宜。未便遥断。著张广泗、详悉筹酌。妥协办理具奏。　　

○又谕、各省湖河滩地。经大学士等、于乾隆九年。议令各该督抚、委员详勘。除已经报垦之地亩外。其余蓄水之处。划明界限。不许再行开垦。其从前已垦地亩。亦令查明分别办理。交部通行在案。各督抚等接到。自应遵照查办。将该省有无此项地亩。及有此项地亩。作何分别办理之处。分晰奏明。乃及今数载。惟直隶、福建、二省奏到。其余现有湖河滩地之各省分。俱未见其奏报。殊属迟延。著传谕询问。于伊等奏事之便寄去。　　

○军机大臣等议覆、川陕总督张广泗奏称、金川善后事宜。经军机大臣遵旨定议。归入西藏管辖。但西藏终属外藩。以塞内土司。归其管束。形势实有未便。莫若以治藏之法治之。番蛮最信喇嘛。请俟金川平定。设立大寺院一二所。并将伊地界所有喇嘛寺。亦略为修葺。于京城大喇嘛内。选择一人。带徒众数人。前来住持。大喇嘛所居之处。酌留副参一员。带兵千名。或数百名护卫。徒众所居之处。酌留千把一员。带兵百名。或数十名护卫。所需兵丁、于川省额兵内。轮年换班。其大金川土地。招人佃种。所收租粮。供各寺香火。余充兵食。再选司官一员。本省丞倅一员。随同大喇嘛居住。田赋讼狱。听其经理。至金川战碉。应全行拆毁等语。查西藏皆我幅员。久沐怀柔。不得外西藏而内金川。即番俗素信喇嘛。该督欲设立寺院。令喇嘛居住但必果能服众。始于蛮方有益。且自京城派往。不如即在藏内选择。其应如何钤束之处。该督亦未筹及。办理尚未尽善。再金川并无水田。所收青稞。仅供番蛮糊口。岂有余粮、以资香火兵食。应令该督再为详审。至喇嘛、如果能使群番听其教令。自应如所议。设立兵弁护卫。如不能钤束。仍当另议兵防。至拆毁战碉。系遵旨办理之事。应如所请。得旨、依议速行。　　

○又议覆、山东布政使赫赫奏请、捐职武生、有愿入武闱者。准其一体考试。查捐职贡监。例得入闱。武职虽无明文。而事同一例。应如所请从之。　　

○直隶总督暂管河道总督那苏图等议覆、前任漕运总督顾琮奏称、北河所筑草坝。应加高二三尺。束水济运。应如所请、于戊辰年建筑。坝座较本年所建。量加高厚。筑成后、如有蛰陷。随时加镶。报闻。　　

○癸未。以岁暮祫祭。遣官祭太庙中殿、后殿。　　

○谕军机大臣等、喀尔吉善参奏常安贪婪一案。经大学士高斌、会同巡抚顾琮、审以周宣猷等钻营行贿七款、属虚。应毋庸议。惟纵容家人李十、勒索多赃。常安应照例革职等语。此时督抚、岂有家人敢于勒索。多至千有余金。而伊主全不知情之理。高斌等、并未将此情节。细加研问。严鞫常安。若果系家人勒索。确有证据。毫无疑义。则常安止于失察。不至革职。今坐以明系知情纵容。遽请议革。亦不足以服常安之心。且果如所奏情节。毫无疑义。则喀尔吉善所参过甚。污人名节。即应将喀尔吉善查参。而奏内亦未议及。且喀尔吉善原参该抚赃私狼籍。今乃以家人需索。从轻归结。又何以服喀尔吉善之心。在高斌自非有意瞻徇常安。而伊素性长厚。顾琮亦立意从宽。伊两人意将该抚议革。事亦两平。如谚所云和事老人者。况督抚同属封疆大吏。非寻常参劾属员可比。理无两是。则伊等势不容并立。常安无过。则喀尔吉善有过。若如此含糊归结。则将来督抚参劾之案。如何办理。朕以至公治天下。当使曲直是非。判然别白。岂肯似此模棱两可。如伊等之和事老人乎。今此案、若另派大臣前往审理。则于朕差大学士高斌颜面攸关。亦国体所系。仍著高斌、再行彻底研审。据实具奏。然高斌若再不能彻底审明此事。则亦祇得另差大臣前往。若彼时审出。则又似庆复班滚之案。朕所批云、何以了局之事矣。岂不可惜。此处宜令高斌知之。高斌曾奏腊底回京。今查审唐绥祖之案。尚未奏到。著即寄谕前往、令仍赴浙省。会同顾琮查审。此旨并高斌等原奏。俱谕令喀尔吉善阅看。　　

○甲申。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○遣官祭太岁之神。　　

○诣皇太后宫问安。　　

○谕军机大臣等、大金川逆酋不法。现命张广泗声罪致讨。据奏明春二三月间。可以克期取胜。前此瞻对跳梁。劳师动众。几及岁余。此二役俱属军旅重务。必令天下共见共闻者。夫国之大事。惟祀与戎。古者命将出师。罪人既得。则执馘献俘。我朝向曾举行。今此次大金川莎罗奔。负固拒命。恃其战碉之险。久抗王师。前此班滚狡计兔脱。俱系凶逆渠魁。应生擒正法。以申军律。可传谕张广泗、若于交锋之际。炮矢所加。已经授首。不及生擒。亦只得如此办理。如能擒执逆酋。著拏解京师献俘。明正典刑。如此则中外皆知班滚现已就擒。可释前疑。而庆复、李质粹、亦益自知罪矣。著张广泗留心遵照办理。　　

○又谕、大学士高斌、会同巡抚顾琮、查审常安婪赃一案。以纵容家人勒索、定议革职。意欲含糊两可。从轻了结。总未能确得实情。朕已降旨、令其再行彻底研究。今查奏唐绥祖之案。审系全虚。则常安挟仇反噬。已见一班。使常安心中实无抱歉之处。而唐绥祖诬罔送款。何难据实奏办。否则静候查审。虚实自明。乃将唐绥祖捏款纠参。本内又系擡写年月。看此情形。则常安心迹显然。益足见高斌等办理前案之未能允协矣。督抚布政、乃通省大吏。为封疆表率。今以纳贿婪赃各重款。露章传播。人所共知。若不明晰是非。从重究拟。何以正官方而肃吏治。高斌于此情节。竟未能见及。况大学士有进贤退不肖之责。非顾琮可比。尤当使曲直分明。方足令人心折服。今似颟顸办理。如朕前谕所云和事老人者。其如天下公论何。高斌等著传谕申饬。令其体悉前后谕旨。将此案并常安原案。再行研究。务得实情。分晰定拟。倘仍复含糊了事。朕必另派大臣审理。务将实情审出。前旨俱已明晰。庆复所办班滚之案。即前车之鉴也。可谕高斌等知之。　　

○又谕、据阿里衮奏、胶州营兵丁、因欲借存营还谷银两。该副将清泰不允。兵丁鸣钟聚集吵嚷。众乡绅攒银、借给各兵。始各安怗。其中为首之兵。现在密饬查拏等语。奸徒借端聚众。于地方最有关系。况兵丁著伍食粮。非平民可比。乃因挪借聚集吵嚷。殊属不法。此风尤不可长。断不得稍为宽纵。著该抚务将为首之人。逐一严查究审。按律定拟。不得以一二人塞责。使奸徒漏网。其情罪可恶者。或立毙杖下。令众兵共知警惧。以申国宪。以严军律。至地方乡绅攒银接济。虽属旧例相沿。究非政体。且使兵丁得借端滋事。此番业经攒凑给发。只可如此办理。嗣后必应严行禁止。可传谕该抚、令其实力稽察。该地方官、毋任其阳奉阴违。以长兵骄恶习。将来如果该营兵、有必资接济情形。著该抚留心体察。酌量妥办。　　

○乙酉。上诣皇太后宫问安。　　

○御保和殿。筵宴朝正外藩。左翼、科尔沁、达尔汉和硕亲王罗卜藏衮布。贝子品级和硕额驸达尔玛达都。鄂尔多斯、多罗郡王扎穆扬。一等台吉衮布拉什。敖汉、多罗贝勒罗卜藏。扎鲁特、多罗贝勒索诺穆。喀尔喀、多罗贝勒噶尔桑。一等台吉额木格尔、齐巴克扎布。阿霸哈那尔、固山贝子班朱尔。郭尔罗斯、镇国公多尔济。喀喇沁、辅国公敏珠尔拉布坦、查拉丰阿。茂明安、一等台吉根敦扎穆苏。右翼、喀尔喀、车臣汗达玛林。和硕超勇亲王固伦额驸策凌。多罗贝勒旺扎勒。固山贝子沙克都尔扎布。镇国公旺舒克。一等台吉策当敦多布、旺扎勒。鄂罗特、多罗郡王色布腾旺布。茂明安、多罗贝勒玉穆冲。鄂尔多斯、固山贝子那穆扎勒多尔济。科尔沁、辅国公色布腾班朱尔、玛哈玛朱尔。乌拉特、镇国公索诺穆扎穆萨尔。青海、辅国公达什扎布。一等台吉萨拉。郭尔罗斯、固山额驸苏玛第。及领侍卫内大臣、大学士等。召科尔沁亲王罗卜藏衮布、贝子品级达尔玛达都、辅国公色布腾班朱尔、玛哈玛朱尔、喀尔喀车臣汗达玛林、亲王策凌、贝勒旺扎勒、贝子沙克都尔扎布、鄂尔多斯郡王扎穆扬、鄂罗特郡王色布腾旺布、敖汉贝勒罗卜藏、扎鲁特贝勒索诺穆、阿霸哈那尔贝子班朱尔、喀喇沁辅国公敏朱尔拉布坦。至御座前。赐酒成礼。　　

○皇七子永琮薨。　　

○谕王大臣等、皇七子永琮。毓粹中宫。性成夙慧。甫及两周。岐嶷表异。圣母皇太后因其出自正嫡。聪颖殊常。钟爱最笃。朕亦深望教养成立。可属承祧。今不意以出痘薨逝。深为轸悼。建储之意。虽朕衷默定。而未似端慧皇太子之书旨封贮。又尚在襁褓。非其兄可比。且中宫所出。于古亦无遭殇追赠。概称储贰之礼。但念皇后名门淑质。在皇考时。虽未得久承孝养。而十余年来。侍奉皇太后。承欢致孝。备极恭顺。作配朕躬。恭俭宽仁。可称贤后。乃诞育佳儿。再遭夭折。殊难为怀。皇七子丧仪。应视皇子从优。著该衙门遵旨办理。送入朱华山园寝。复念朕即位以来。敬天勤民。心殷继述。未敢稍有得罪天地祖宗。而嫡嗣再殇。推求其故。得非本朝自世祖章皇帝以至朕躬。皆未有以元后正嫡。绍承大统者。岂心有所不愿。亦遭遇使然耳。似此竟成家法。乃朕立意私庆。必欲以嫡子承统。行先人所未曾行之事。邀先人所不能获之福。此乃朕过耶。此朕悲悼之余。寻思所及。一并谕王大臣等知之。　　

○是月。直隶总督那苏图奏、保定郡城。于十二月十四日。得雪六寸。今冬各属农民。种麦颇多。滋培有益。得旨、京师亦得沾被矣。所云六寸。未免过实。然三四寸则实有之。而且同云密布。瑞叶纷霏。允足欣慰也。　　

○又奏、永平府属抚宁县城西。旧有洋河一道。自古城口至子房庄。旧筑堤岸。久被山水冲刷。渐侵城市。亟应加筑堤坝。据绅民等呈请、愿出工资修防。应令该管道府。躬亲相度。将编荆贮石。加桩拦筑。如式办理。得旨、览奏俱悉。　　

○又奏、臣前奏东巡事宜内、直隶预备营马。加给草料。管押兵丁。加给口粮一条。未经王大臣等议准。但调拨各营马匹。远近不同。必先期赴德州伺候。及更换回营。均需时日。请每匹预借一季乾银。兵每名预借饷银二两。均分四季扣还。得旨、著照所请行。　　

○署江苏巡抚安宁奏、江省漕粮。前后奉旨截留八十万石。查苏松各属。现在赈粜需用既多。而粮额亦较重于淮扬等郡。应将江安粮道所属之江、淮、扬、徐、海、通、六府州。截留二十五万石。苏松粮道所属之苏、松、常、镇、太、五府州。截留五十五万石。各先尽灾地派截。次及成熟州县。仍按各属需用赈粜之多寡。及仓储之盈虚。通融拨协。得旨、知道了。　　

○调任安徽巡抚潘思榘奏、查安省之宿州、灵璧、虹县、临淮、怀远、泗州、五河等七州县被灾地方。土瘠民贫。生计艰难。即使屡丰。元气未能骤复。新粮旧赋并输。不免拮据。请将乾隆五年以前、未完带徵地漕等银、五万八千四百一十七两零。并随正耗羡。一体豁免。得旨、所奏是。何不早奏。至今始留去后之思乎。　　

○又奏、据潜山营游击彭肇槐申禀、天塘汛把总、查出有该营递送望江县、包封公文一角。封面字迹不堪。验系假造。文内词语荒唐。关防条记。汉文系护封图书砌成。满文糢糊。验不成字。又太湖汛、查出该营递送太湖、宿松、二县。包封公文四角。亦系假造。逐塘挨查。皆从潜邑之虎头铺交递。随提讯该铺兵。供称、是日出外。邻居饭铺收存公文五角。云系挑卖灯草之人所交。其人素不认识。系本地语音等语。当饬该营县、上紧严缉。务期必获。以戢刁风。得旨、应严查务获。重处示警。仍将缉获之处奏闻。　　

○调任湖北巡抚陈宏谋奏、湖北词讼较多。地方官能于民间告案。细心审断。早为归结。虽有刁健。无从施其伎俩。臣清理积案。经今一年。各属稍知上紧办案。咨题事件。渐能限内完结。至通省额徵地丁钱粮。乾隆十年以前。并无积欠。惟十年、十一年、潜江等八州县卫。有未完一万九千两零。乃因被水缓徵带徵之项。现在按限带完。且有透完分限者。本年通省钱粮。岁底约计已完十分之七。来年奏销之前。可以全完。再本标兵丁。老弱渐次裁汰。详慎挑选。饬将备各官、加意训练。臣亦不时简阅。至湖北用钱。向来大小兼用。杂以砂壳小钱。钱价亦昂。自今年开炉鼓铸。悉铸大钱。搭放兵饷。兼设官局。发兑钱文。官制大钱。渐得流通。将来小钱砂钱。可以渐少。得旨、览奏俱悉。今命汝复为陕抚。督臣远在川省。一切官方民瘼。汝其加意勉为之。至湖北现有应办者。告之督臣、及新抚可也。　　

○湖北布政使严瑞龙、以降级从宽留任。具摺谢恩。得旨、自守无过。实汝之长。但一切认真急公之处。则从未见也。如是而得幸保功名。以了一生者。亦未多见也。汝其慎之。勿自诩得计也。　　

○山西巡抚准泰奏、本月十四日。太原省城。瑞雪盈郊遍野。并据各属陆续禀报得雪。惟永济等十数州县。冬月前得雪甚微。今亦止一二寸。尚在望泽。而麦根土膏滋润。民情已为安慰。得旨、览奏稍慰。既有望泽之处。何为夸大之言。恐汝又存粉饰之见矣。一切应留意也。　　

○川陕总督张广泗奏、署泰宁协副将张兴。驻守马邦山梁。于扎果山梁、粮运要道。并不设兵防御。致被贼番阻截。经臣发兵援应。将贼众击退。已保无虞。又张兴劄营之右山梁。游击陈礼驻守。自恃地势陡窄。设卡坚固。贼番用石炮法。安设木架。以机发石伤人。该游击并不先用枪炮击毁。以致机石齐发。我兵不能抵御。退至山麓劄住。贼番于山梁河口。坚砌石卡。堆集擂石守御。粮运水道。俱被阻塞。臣随差署参将王世泰、前往援救。于曾达对河两岸夹攻。遥呼张兴奋力击贼。讵张兴、陈礼、闭营不出。先与逆贼头人讲和。并出重赀。分散众番。许送官兵过河。致被贼人引至右山梁沟底。俱被杀害。如此昏愦庸懦之将。不能早为觉察。臣罪奚辞。请将臣敕部严加议处。至川中将士、怯懦至此。臣何敢轻言进兵。惟遵旨加调官兵。以为一举扫除之计。得旨、懦将偾事。岂卿所能逆料。然军行之际。赏罚宜明。卿自行检举。亦是。但此时交部。必至外人尽知。益生议论。于事机无益。故且不发。俟成功之后。交部并议。未晚也。　　

○又奏、请加调陕西固原提标兵二千名。即令该标中军参将任举。前往调派统领。西宁镇兵一千名。令大通协副将高雄统领。河州镇兵一千名。令候补参将王恺统领。甘州提标兵五百名。肃州镇兵五百名。凉州镇兵五百名。俱令金塔协副将刘顺统领。延绥镇兵七百五十名。宁夏镇兵七百五十名。俱令潼关协副将铁景祐统领。其应派将备千把等员。俱嘱各提镇酌派。云南兵二千名。令镇雄营参将龙有印统领。贵州兵一千名。令清江协副将唐开中统领。共计派调兵一万名。已咨移各该省督抚、办理起程。约明春三月间。可齐抵军营。其时所铸所请之炮。亦正齐集。凭仗天威兵力。自能克期荡平。得旨、该部知道。　　

○又奏报、咱地土司阿旺劳丁。蛮名丹津罗尔布。有异母弟阿望七立。素不相睦。于十月十二日半夜。夥众劫杀其兄。夺去印信号纸。现在差员往查。相机办理。得旨、川省近来。何多事耶。朕甚追咎前年班滚之案。用非其人。以致酿成外夷轻视之端。卿当益策经猷。计出万全。为一劳永逸之计。勉之。　　

○贵州巡抚孙绍武奏、督臣张允随。任督抚已二十年。老成练达。至于苗疆情形。文武贤否。远在滇省。原未能真知灼见。即如屯堡之设。错杂苗寨中。可杜苗人窥伺。更足济营汛单弱。未可轻议裁并。至古州镇臣宋爱、明白干练。才守兼优。古州同知刘樵、在黔年久。谙悉夷情。近年以来。员弁尽易生手。而督臣以苗疆屯务。系臣从前奉委查办。恐有回护。且见臣论及营伍。似觉侵督臣之权。迨督臣前进都匀等处。巡查已周。方知臣言非妄。并称屯堡极周密妥协。至苗疆营汛。当年因地建设。惟期扼要。间有水土不甚相宜。基址不甚平坦。地势使然。原不能一律。乃苗疆文武。因少不便。辄思图安避险。各逞臆说。混禀督臣。臣知决不可行。辩论颇切。督臣因臣争之甚力。前议亦竟中止。得旨、所言新疆情形、颇是。至称督臣怀疑之处。则是汝过用心耳。督臣并未言及汝与彼不和也。总以国家公事为先。则私心自化。责人不如责己。勉之。　　

○贵州布政使恒文奏、黔省多产铅矿。而矿厂转运铜铅。余利甚多。前督臣张广泗任内。向系上下通融。私相授受。并未奏明充公。迨闻爱必达授贵州藩司之信。始将铜铅各厂余息。奏充开河修城之用。惟是黔省正供无多。公费有限。张广泗、凡遇各项公用。不惜重费。多系捐赀给发。其实所用。即此项之余息也。张广泗在黔多年。一切苗疆吏治民生。料理整顿。日有起色。诚如圣谕、张广泗在黔。过少功多。已在圣明洞鉴中矣。得旨、此系至公之论。目今既定章程。则前此之事。可不必论矣。　　

○是年。旌表孝子。江苏等省、孙夔等十九名。孝妇。程氏等四口。孝义。李升凤等二名。守节合例。八旗满洲、五黑儿等妻索佳氏等一百二十九口。蒙古、保住等妻赵氏等十八口。汉军、蒋士俊等妻王氏等三十二口。奉天等省驻防、苏英额等妻那扎氏等九十四口。顺天等省、曹河等妻周氏等二千一百零六口。夫亡殉节。直隶等省魏克俭等妻王氏等三十一口。未婚守志。江苏等省、朱鋐等聘妻王氏等五十六口。百岁寿民、妇、山东等省王广业等十四名口。各给银建坊如例。　　

○一产三男、直隶等省周自起等九家。　　

○会计天下民谷数。各省通共大小男、妇、一万七千一百八十九万六千七百七十三名口。各省通共存仓米、谷、三千二百七十三万八千四百一十石四斗九升三合三勺　　

大清高宗法天隆运至诚先觉体元立极敷文奋武孝慈神圣纯皇帝实录卷之三百五


	大清高宗法天隆运至诚先觉体元立极敷文奋武孝慈神圣纯皇帝实录卷之三百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉
</div>
    <div class="pagination">
<a href="清实录乾隆朝实录_page419.html">上一页</a><span>...</span><a href="清实录乾隆朝实录_page415.html">415</a><a href="清实录乾隆朝实录_page416.html">416</a><a href="清实录乾隆朝实录_page417.html">417</a><a href="清实录乾隆朝实录_page418.html">418</a><a href="清实录乾隆朝实录_page419.html">419</a><span class="current-page">420</span><a href="清实录乾隆朝实录_page421.html">421</a><a href="清实录乾隆朝实录_page422.html">422</a><a href="清实录乾隆朝实录_page423.html">423</a><a href="清实录乾隆朝实录_page424.html">424</a><a href="清实录乾隆朝实录_page425.html">425</a><span>...</span><a href="清实录乾隆朝实录_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
