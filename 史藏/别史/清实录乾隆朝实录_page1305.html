<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1305 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1305 页/共 1860 页</h1>
    <div class="content">
○谕曰、朱圭、现准来京陛见。俟到京后。另降谕旨。其山西布政使员缺。著黄检补授。农起、前因湖南臬司任内、审详全淑士命案。率转错误。部议降调。其处分本属因公。此案经抚臣饬驳后。农起因接署藩篆。未及更正免议。今观其材具。尚属可用。所有山西按察使员缺。即著农起补授。仍将降级之案。带于新任。　　

○兵部议准、山东布政使国泰奏、东省逆匪滋扰后。现在严查余党。陆路易稽。水道难周。请添设巡船三十只。从之。　　

○四川总督富勒浑奏、查沙坝、现在安设粮台。小沙坝系在沙坝、萨拉、适中之地。均关紧要。至三松坪、为沙坝上站粮台并应添兵防范。现抽兵二百四十名。于小沙坝、安设一百名。沙坝、一百名。三松坪、四十名。臬司李世杰、复拨民壮六十名、协守三松坪。臣等仍督率巡防严堵。得旨嘉奖。　　

○庚戌。上御勤政殿听政。　　

○谕、前总管内务府衙门奏、商人义和泰、呈请展限交银一案。因其事尚属可行。已依议矣。是日召见金简、询系何人收呈。奏称不知何人接收。数日后召见迈拉逊、询及此事奏系六阿哥收呈。交衙门公办。又数日、复询之英廉、则称忘系何人所收各等语。衙门中同办一事。岂有不知呈所从来及遗忘何人收呈之理。不过迈拉逊、据实覆奏。而英廉、金简、不免含糊隐讳耳。盖英廉、金简、在内廷年久心灵晓事。明知阿哥不应收呈。恐言之与阿哥有碍。故不肯明言、殊属非是。英廉、金简俱著交部严加议处。皇子派令办事。如无过失大臣等必不能造言诬陷。设有其人。断难逃朕洞鉴。亦无从逞其伎俩。若行事稍有不合又岂大臣等所能瞻顾隐瞒。至六阿哥派管内务府事。收呈本非其所应为。恐相沿日久。跟随阿哥人众或有潜行藉端需索之事。究与阿哥声名有损。不可不防其渐。并将此通谕知之。　　

○蠲免直隶霸州、保定、文安、大成、宁河、河间、献县、阜城、肃宁、交河、景州、东光、天津、青县、静海、沧州、南皮、盐山、庆云、天津府同知冀州、武邑、衡水、武强、安平等二十五州厅县。乾隆三十九年旱灾额赋。　　

○辛亥。上奉皇太后幸万方安和侍膳。奉皇太后还畅春园。　　

○壬子。上诣畅春园、问皇太后安。　　

○定边右副将军广州将军明亮奏、本月十六日。由基木斯丹当噶、下压东南。因连日大雪。暂停进兵。于二十一日。派奎林等、分路进发。我兵奋勇争先。贼人歼毙逃散甚众。各处山腿寨落焚烧一空。至敖成、现在甲索带兵下压。将俄坡木克什一带碉卡占据。海兰察等、复带兵赴西路协剿从此可以迅捣勒乌围。谕军机大臣曰、明亮等奏、攻克基木斯丹当噶山腿贼碉。所办甚好。奎林等攻碉出力。均属可嘉统俟攻得勒乌围。一并交部优叙。现在阿桂等、统兵自木思工噶克下压。计日可得噶尔丹寺。明亮进至临河。自必于勒乌围对面。搭桥过河。两路会合夹攻。勒乌围自可克期攻克。伫听捷音。　　

○癸丑。令懿皇贵妃行百日祭礼。上命皇十五子颙琰奠酒。　　

○谕、黔省兵丁。节次调赴川省、征剿金川。在营打仗攻碉。最为得力。屡经酌加奖赏。今大功计日可成。伊等家属在黔。虽有月粮、足资养赡。朕今轸其劳绩。宜昭逾格优施。著加恩将贵州各营前后调赴川省兵丁家属。各赏给半月钱粮。以嘉勤事而示体恤该部遵谕速行。谕军机大臣等。贵州调赴川省之兵。在军营最为得力。是以明降恩旨。格外优赏。但迩年调拨黔兵。为数稍多。该省地系苗疆。恐营中存兵较少。不足以资弹压甚有关系。今图思德、现在云南署理督篆。于黔省诸事难以兼顾。韦谦恒、又系书生。虽于地方事务尚能认真办理。而军务素所未娴。窦瑸现署提督苗疆重任。乃其专责。不可不加意经理苗民久遵王化。渐习驯良。果能驾驭得宜。自皆宁怗。至各处附近苗疆防守兵丁。俱应选补足额。且择勇锐娴习者拨往。仍宜随时训练。并查各营有缺额应挑者。即行募选补足并当严饬兵役。勿至苗峒、稍有需索滋扰。违者尽法惩治。则苗众自各相安。仍以此次加赏赴川兵丁眷属钱粮之事。晓谕在营各兵。俾知效力行间。勉著劳绩者。不但本身受赏。兼且优恤其家。使各兵倍知观感鼓舞。该提督办理此事。尤宜不动声色。勿稍露整饬防闲之迹。将此由六百里传谕窦瑸、并韦谦恒知之仍各将作何办理缘由。即行覆奏。　　

○甲寅。谕、据阿桂等奏、官兵攻克下巴木通碉栅将勒吉尔博一道山梁、上下碉卡扫清。及乘胜占夺得式梯官寨。并分兵攻克荣噶尔博山梁碉卡。焚抢噶郎噶勒赤尔等处寨落。共计攻克大碉一百数十处。木城数十座。寨落二百余处。寨房一千数百间。杀贼三四百名生擒贼十名。夺获炮四位。及牛羊鸟枪等物。现在连拏木栅。用炮轰摧。自可即日扫巢等语阿桂等督率将士。奋勇进攻所至克捷。甚属可嘉。所有将军、参赞、及领队大臣等、统俟攻得勒乌围时。一并交部优叙。其在事出力之将领弁兵等、即著阿桂查明。分别等第。咨部议叙　　

○又谕、据杨景素奏东省剿平逆匪案内、所有阵亡兵丁、蒙恩恤赏者共六十八名。除子弟现已成丁准其入伍食粮外、尚有五十三名家属现皆养赡无资。恳恩酌筹优恤等语。此次兵丁。究系奋勇效命。其眷属或老幼无依。难以自图存活情亦可悯著加恩于建旷项下、酌给守饷半分。以示矜恤。余亦照所请行。　　

○四川总督富勒浑奏、查我兵攻获木思工噶克等处。均须建竖木城。挖掘深濠。急需兵力自无暇复令炊爨。随饬知粮员。买办烧饼一万余。复拨运灰面一万余觔。分发各铺户。令赶做面饼。运交军营。如遇官兵打仗时。即将此分给。可省兵丁另自炊爨。兵行益速。再查日旁、宜喜、一带山梁。全行攻得。所有作固顶山梁官兵。业经彻赴前敌。而随营粮站道远。难于运米。今将格鲁克古一站。移设前敌适中之地。以便分运。现在我兵乘胜长驱。一经攻获勒乌围。即须添站现于附近军营各站。先备夫三千名。并采办台马数十匹。以备添设新站。至宜喜一路官兵。既进至河岸。不日两军会合。其粮运台站。自应就近并路运供。得旨嘉奖。　　

○乙卯。上诣畅春园、问皇太后安。　　

○谕曰、汪镛传胪不到。固有应得处分。但究系新进。且实因坠马尚非有心迟误。著从宽免其罚俸。　　

○谕军机大臣曰、高晋等奏、高堰山旴一带临河砖石堤工并力补修俱四月二十五、六、七、八、等日。一律告竣其排桩越坝。此时应暂留外护。俟灰石牢固。然后起拆。所办甚是。至所称洪湖水势。若长至九尺以上。每遇风浪。搏激堪虞。水过堤顶。人夫不能站立。风浪过后。石上眉土多致汕掣。堤面浪拍之水。不无停积。现饬道厅、营汛、加谨防守。上下查勘。随时修补疏消。不使稍有残缺等语。高堰堤工。原以防抵洪湖。为淮扬一带保障。所系綦重。若湖水过长。即虞撞击汕掣。则此一线危堤。尤关险要。高晋等、虽严饬左工员弁防查。遇有被汕之工。立即修补。亦不过补苴罅漏之计。未能一劳永逸。且恐工员等修补之段。仍属有名无实。设遇湖波增涨。堤堰难以抵当不可不先事周防。期无疎误。如所称夏家桥一带、五滚坝之内。从前湖水长至八尺五寸、及九尺以外。各坝任其次第过水。减洩分势等语。是该处湖水。原不容长至九尺。但据称从前如此。近日是否仍照前办理。他处是否与此相同。未能明晰。或可酌定减洩水志。勿使长至九尺自不至因风汕堤。抑或洪湖蓄水、不宜过弱。九尺以上。尚系应存之志。又不便轻议过减。莫若将高堰堤工。加高尺余。则虽遇夏秋盛涨不虞水长冲刷。自可永资巩固。朕爱民念切。时廑如伤。凡有保卫闾阎之事。从不稍为靳费。此项堤工。加高培筑。果于濒水居民有益。即用至数十万。或百余万。亦所不惜。况现在征剿促浸。大功指日告成。无须复拨军需。于筹办湖堤之事。尤易为力著传谕高晋、吴嗣爵、即速将洪湖高堰情形。会同悉心筹度。通盘计画。如何方为尽善、永无后患之处。据实覆奏。该督等固不可游移迁就。亦不得畏事因循。若此时不实心酌筹。将来稍有疎虞。惟高晋吴嗣爵是问。恐不能当其罪也。如果应加筑堤工。即一面先行具奏。一面勘估奏闻候朕降旨拨帑。寻奏、洪湖来源甚大夏秋水发水势大小不一历年来水小在一丈以内。水大则长至一丈四五尺。势难豫定水志。查旧有仁义礼智信五坝。近年并俱封土。其仁义礼三坝旧制原以宣洩八尺五寸、及九尺以上有余之水。今请止将智信二坝封土。如遇盛涨。酌量放开其仁义礼三坝。无庸封土俾洪湖有余之水。听其以渐分洩。至高堰大堤。本属宽厚。土性坚凝。如再加高恐遭风浪撞击。似可无庸议加惟有将各引河、疏浚深通。并将清口东西坝、刨挖到底。俾湖水源源畅出。力足抵黄。设遇盛涨。清口宣洩不及。则有仁义礼三坝。听其过水。以资宣洩。得旨览所奏情形略慰。亦不必更张多费矣。　　

○旌表守正捐躯之河南修武县民牛世有妻郭氏。　　

○丙辰。谕向来旗丁余米。准在通州变卖以资日用现在各省粮艘。陆续抵通。若旗丁于兑足正供之外。尚有多余米石。情愿出售者。仍著加恩、准其在通粜卖。在旗丁等、既所乐从。而地方粮石益充。于市价民食。均为有益。该部即遵谕行。　　

○谕军机大臣等、据海成奏、接准裴宗锡咨文。业将王作梁等拏获。并称此案要犯。未便长途递解。致有疎虞。现将各犯监禁严究等语。所见甚是。该抚发摺时。尚未接奉前旨。而办理适合。是裴宗锡之不晓事体。相形之下。宁不有愧乎。所有海成原摺。著钞寄裴宗锡阅看至王作梁、讯明实系疯病但所造逆书。语多悖妄。自应按律正法。其所供安省各姓名。系该犯妄想诬扳。本无干涉且安省如店户金懋明、一接逆书。即不敢开封。据实呈首。是该省民风。尚属安分守法。所有王作梁供招之人。均无庸拘讯。以免拖累至王作梁、因疯经伊母锁锢其编造逆词。伊兄王才宗自不知情。竟可毋庸问及其单开裘木□遣建等十六人。尤属毫无干涉。更不应稍有株连。海成照单查拏。尚不免稍过。如已拘提到案。即著省释。其未获者亦不必再办。止须将王作梁一犯办理。即可完案。将此一并谕令裴宗锡、海成知之。　　

○督理粮饷山西巡抚鄂宝、河南布政使颜希深奏、从前大兵分路进剿。军粮分路运供。北路自楸砥、分运至宜喜。远至三十九站。加以新安之得楞、基木斯丹当噶、二站。共四十一站。今北路兵已攻克得楞一带。获地甚广。若将北路军粮。改由西路之博楞古。止须设六站。即可直抵基木斯丹当噶新营每站用夫六百名。共三千六百名。其博楞古内。即可就西路现有之台站并运。其自达思满起、至得楞三十站。均可裁彻现已一面飞饬楸砥站员。将北路军粮概停。一面饬将达思满、至马鸣桥、一十二站内、军粮等项。尽数裁彻其自孟固、至博楞古、共一十八站。既两路合运军粮军火较多原设夫数。不敷。请每站加夫五百名。共加夫九千名。连前新设站夫。一万二千六百名。除裁去之站。合计省夫五千四百名。至北路卓克釆等站之月米。即改运梭洛柏古交收。程站既近。脚价亦省。报闻　　

○予故科尔沁亲王固伦额驸色布腾巴勒珠尔、祭葬如例。谥曰毅。　　

○丁巳。谕、前以促浸贼番、党助逆竖。抗拒王师。均属罪大恶极。曾屡谕将军、参赞、若我军业已乘胜冞入。贼番穷蹙难支出而乞命。虽投降亦不可轻宥。今阿桂、明亮、两路官兵。计日可以合力会剿。迅扫勒乌围。兼可直捣噶喇依。鼠党狐群。自必立就骈戮。但为数究不免稍多。朕仰体上天好生之心。有所不忍。且此辈番人。势穷食乏。尚为其酋舍命固守。亦颇足取。是用网开一面。施法外之仁。著将军等、于进兵时、豫行宣谕贼众。如有能畏罪出降者仍从宽免死。倘或怙终不悛。于扫荡贼巢时。玉石俱焚难以复逭。并将此通谕知之。　　

○又谕、近日京师粮价。较上年四五月稍增。自因昨秋天津河间、一带地方歉收所致。现届青黄不接之时。宜使市籴价平俾闾阎不虞谷贵。查照向例。于京仓内、量拨米石。分给五城。设厂平粜。以裨民食。所有办理章程。著该部详悉妥议具奏。　　

○定边右副将军广州将军明亮、参赞大臣副都统舒常奏、本月二十三日。派令奎林等、带兵分为左右两翼攻破沿河贼碉。副将图钦保又带兵攻克茹寨。纵火焚烧沿河各寨。贼番死者甚众。麦田十余里。尽为我得。至甲索碉卡三十余座。均经敖成、逐渐攻克该处守兵不敷。臣等在大营抽拨四百余名。前往协守。不日即可蒇事。谕曰、明亮等奏、茹寨以前一带平坝寨落全行攻克官兵现已截出临河等语明亮等董率劲旅、所向克捷。甚属可嘉。总兵敖成、副将图钦保尤为奋勇出力。敖成、前已赏给巴图鲁号著俟攻得勒乌围时。同将军、参赞、领队大臣等、一并交部优叙。图钦保、著交将军等记名。遇有军营总兵缺出。即行奏补其在事出力之将领弁兵等著明亮查明。分别等第。交部议叙。　　

○升任江西布政使署巡抚李瀚疏报、乾隆三十六年。新建、万载、新淦、吉水、泰和、新城、永新、鄱阳、建昌、会昌、兴安等十一县。开垦老荒、及额外新生田地、十五顷一亩有奇。　　

○戊午。谕、向来满洲人员。简放绿营将佐者。遇有应得恤荫。其子弟照绿营例、应以营员补用。上年经侍郎阿扬阿条奏以此等人员。若概以营员补用恐少年易染习气。弓马转致生疎请由部带领引见。分别旗营两用。业经八旗大臣会议准行。今思此内经引见、朕定以绿营录用者。究属年幼未经谙练。骤放外省既于营务未谙。一时不能得缺在家守候。仍不免闲旷。莫若令伊等在京营等处、学习当差。以资造就其应如何酌定章程之处。著军机大臣、会同该部、详悉妥议具奏。寻议八旗应荫绿营都司、守备、及千把总等官。其引见内用者、请照例以旗员对品补用。外用者请发交巡捕营学习。三年期满该管大臣详加考验。如人材弓马、堪列一等者。留于该营遇缺即补。二等咨送兵部。发往直隶督标补用三等由该营带领引见。恭候钦定至都司一项。巡捕营无应补之缺。如有外用都司者仍请发交巡捕营学习。年满留于巡捕营、以守备借补再过三年。如果技艺出众即以游击题补。其平庸者、亦由该营带领引见候旨。至学习各员。请照例、赏给马甲钱粮一分以资差操。从之　　

○谕军机大臣曰、徐绩奏河南、彰德、卫辉、怀庆汝州、五府州所属雨势稍微。现饬该守令、设坛虔诚祈祷。一得甘霖即当星驰具奏等语。是豫省河北一带现在缺雨该处与直隶接壤。情形谅亦相同何以周元理、未经奏及著传谕该督、将各处现在有无望泽及曾否得雨之处。即速据实覆奏。寻奏、查通省入夏以来。惟四月二十四日、得有透雨永平宣化、热河、更为优渥余俱未透。现在各处望雨。麦收大局已定。秋稼亦已种齐。若得甘霖普被。自必畅遂现在虔祷雨泽。日来云气连阴伫有甘霖大霈。报闻　　

○又谕、现在阿桂、明亮、两路屡次克捷。计日合兵进剿自可迅扫勒乌围。即乘胜攻围噶喇依、谅逆酋等不能久为支拒。但贼番狡诈百出恐其势当穷蹙。别施鬼蜮伎俩或假装逆酋兄弟。诣军门捏称投降暗藏叵测。将军等不察虚实。轻率出营相见。设或误堕术中所关匪细。此时务期扫穴擒渠。所有逆酋兄弟。及济恶之头人虽降亦断不可恕。但彼既称来降即可诱而擒之。以蒇斯役。惟当慎之又慎勿稍大意。所谓受降如受敌也。　　

○四川总督富勒浑奏、西路粮运、向由凯歌坪、直达密拉噶拉木、作为半站。大兵现攻获木思工噶克、勒吉尔博、得式梯等处。其格鲁克古一站。请裁。移设木思工噶克山梁丫口。其北路饷道。由密拉噶拉木、至得式梯、为一站。由得式梯、至色仰木扎拉、为站半。其北路达思满各站。均裁。原派卓克采月米。即改运梭洛柏古等处。西路米。由梭洛柏古、直运萨尔赤。得旨嘉奖。　　

○命修撰张书勋、编修徐天柱、尚书房行走。　　

○授一甲一名进士吴锡龄、为翰林院修撰。一甲二名汪镛、一甲三名沈清藻、为翰林院编修。　　

○陕甘总督勒尔谨疏报、巴里坤属奇台地方。招徕民人三百户。认垦地九千亩。　　

○旌表守正捐躯之山东潍县民李向妻王氏。　　

○己未。遣官祭关帝庙。　　

○谕、今年春雨应时。远近沾被。惟入夏后。京畿雨泽稍稀。虽得雨亦未能透足。现在节逾芒种。大田望泽甚殷。自宜虔诚祈祷。以迓甘霖。著该部即速察例。敬谨举行。　　

○又谕、今日据护浙江温州镇印务副将弓斯发、奏到巡洋会哨情形等摺。俱经展阅批发矣。该员以副将护理总兵。于例不应具摺。朕非倦于披览。但体制所关不可不示以界限。致启越分之嫌嗣后各省总兵缺出。有奉特旨、令副将署理者。即与实放人员无异、原可照例奏事。若由督抚奏署及派委护理者、止可于接印时、循例题本。不得擅陈奏牍。如遇巡阅营伍情形。事有必须陈奏者俱著禀详该管总督、及兼提督之巡抚、转行入告。将此通谕知之。　　

○蠲缓山东王家冈、官台、二场灶地。乾隆三十九年水灾额赋。　　

○庚申。上诣畅春园、问皇太后安　　

○还宫　　

○内阁翰林院带领新进士引见。得旨新科进士一甲三名吴锡龄、汪镛、沈清藻、已经授职。王春煦、戴心亨、翟槐、张慎和、严福、徐如澍、王念孙、曾廷橒、于鼎、戴联奎、陈崇本、陈文枢、许烺、李廷敬、章宗瀛、梁上国、何循、罗修源、戴均元徐立纲、王晋、吴锡麒、毛凤仪、卢遂、周琼、曹锡龄、陈墉、周宗岐、汪如藻范来宗谷际歧、王允中、孙玉庭、饶庆捷、五泰德昌、戴震瑞保、程光琠、何思钧、俱著改为翰林院庶吉士方林、恽燮胡世垲、胡文铨、李蘧陈笔锋、沈丙觉罗长麟、俱著分部学习赵钧彤、申允恭、俱著以知县即用。余俱著归班铨选。　　

○辛酉上御太和殿视朝文武升转各官谢恩　　

○幸圆明园。　　

○谕、前曾命仿朱子通鉴纲目体例纂为明纪纲目刊行已久兹披阅叶向高集见论福藩田土疏所叙当日旨意之养瞻地土原给四万顷卿等屡奏地土难以凑处王亦具辞。今减去二万顷云云。则福王当日所得之田。仅二万顷今纲目载福王常洵之国条云赐庄田四万顷中州腴土不足取山东湖广田益之。与向高言不合。又所载青海朵颜等人名对音沿用鄙字与今所定同文韵统音字及改正辽金元国语解未为画一是张廷玉等、原办纲目惟务书法谨严而未暇考核精当。尚不足以昭传信著交军机大臣、即交方略馆、将原书改纂以次进呈。候朕亲阅鉴定。其原书著查缴　　

○大学士伯两广总督李侍尧奏、查安南国、与广西之南宁、太平镇安等府、土司地方毗连。乾隆九年、前督臣马尔泰、奏请开放由村隘口。以通商旅。自此内地人民。得以出入货贩惟是愚民趋利如骛。往往滋生事端。若不立法防闲。内地匪徒。频往外藩滋事。请嗣后给照出入。止许殷实良民、挟有赀本者。由平而水口、两关验照放出。其由村一隘。照旧封禁。至小贩及挑夫人等、仍禁止出关。得旨、是依议。谕军机大臣曰、李侍尧请定安南边禁一摺。所奏尚是。已批示依议矣。外夷边界。本不应容内地人民擅出。此等奸徒、越境潜往每每滋生事端。已往者固难以追求。未然者、当严为申禁。至属国动辄用兵剿捕。虽属奸民自取于理究属非宜。而编氓牟利异域。久假不归。亦觉非体。前此由村隘口给票听民出入一事原系马尔泰办理之误。至今三十余年。日积日多。致内外界限不清。奸良相混。甚有关系。今李侍尧、请将由村一隘。仍行封禁。其单身小贩、挑擡脚夫、停止给照验放之处。固属去其太甚。而于殷实良民、挟有赀本者。尚准其给照出入。意在使民通商。但此等挟赀殷实之人。必有同行夥伴。难保其中无夹带偷越者且既云贸易。自必有去有来。亦当如海口洋船。往返皆行稽核。若仅验照放出。而不言如何定限验回。仍恐有去无还。逗留外地。其弊尚未能尽除。又闻粤东西、与交趾接壤之处。除正口关隘外。其余并未设有藩篱。出入无从拦阻果尔、亦未妥协此等私越边界之众。大都无业游民该督所云、如果安分谋生内地尽堪营趁。自属正理皆由历任督抚、不以边地情形为重。遂尔日就因循。李侍尧堪以任事之人。其经画必能周到。著传谕该督将如何设法禁防之处。确实妥办但其事弛懈日久。今整饬伊始。若稍涉张皇纷扰。恐愚民易致惊疑。惟当不动声色善为措置施之以渐。而要之以久。于事方有实济　　

○定西将军尚书阿桂、定边右副将军尚书公丰昇额奏、荣噶尔博之第八九峰下。即系勒乌围。中隔噶尔丹寺、及噶朗噶两处。形陡地险。若于第三条山腿连拏木栅而下。一到河边。则噶朗噶、及噶尔丹寺、不攻自破。遂于二十九日一面督兵砍木植、接拏木栅。一面分兵击贼。歼毙甚多。我兵连拏木栅十七座。已至山腿中间。焚烧余剩碉寨十余座。复派伍岱等。带兵由噶尔丹寺上面、分路攻噶朗噶。官兵所至。腾跃而登进至噶尔丹寺。初二日复接拏木栅九座。至沿河平坝。痛剿贼众一两日内、即可扫净噶尔丹寺噶朗噶二处。从此攻克荣噶尔博第八九峰。顺下直逼勒乌围贼巢矣。谕军机大臣曰、阿桂等奏、官兵接拏木栅直趋河沿。截断噶朗噶、噶尔丹寺以期迅捣贼巢。所办甚好。官兵屡次克捷。勇气倍增。攻剿自非难事惟是贼人势处穷蹙。正如困兽之斗。以攫噬自卫其死。此时功逮垂成。诸宜谨慎。遇有贼寨枪石密施之处。均勿冒险轻进。然亦不可过于持重。致涉因循。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十二

大清高宗法天隆运至诚先觉体元立极敷文奋武孝慈神圣纯皇帝实录卷之九百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　
</div>
    <div class="pagination">
<a href="清实录乾隆朝实录_page1304.html">上一页</a><span>...</span><a href="清实录乾隆朝实录_page1300.html">1300</a><a href="清实录乾隆朝实录_page1301.html">1301</a><a href="清实录乾隆朝实录_page1302.html">1302</a><a href="清实录乾隆朝实录_page1303.html">1303</a><a href="清实录乾隆朝实录_page1304.html">1304</a><span class="current-page">1305</span><a href="清实录乾隆朝实录_page1306.html">1306</a><a href="清实录乾隆朝实录_page1307.html">1307</a><a href="清实录乾隆朝实录_page1308.html">1308</a><a href="清实录乾隆朝实录_page1309.html">1309</a><a href="清实录乾隆朝实录_page1310.html">1310</a><span>...</span><a href="清实录乾隆朝实录_page1306.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
