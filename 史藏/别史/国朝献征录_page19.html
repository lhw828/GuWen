<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 19 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 19 页/共 245 页
  </h1>
  <div class="content">
   彰武伯杨信传 
　　丰润伯曹公义墓志铭（刘定之） 
　　怀柔伯施聚传 
　　东宁伯赠东宁侯谥襄敏焦公礼神道碑（李贤） 
　　大羌伯赠大羌侯谥武勇毛公忠传（邓廷瓒） 
　　新建伯文成王公守仁传（王世贞） 
　　新建伯王文成公传 

　　○诚意伯刘公基行状（黄伯生） 

　　黄伯生 
　　公讳基字伯温世处州青田人年十四入郡庠从师受春秋经人未尝见其执经读诵而默识无遗习举业文有奇气决疑义皆出人意表凡天文兵法诸书过目洞识其要讲性理于复初郑先生闻濂洛心法即得其旨归先生大器之乃谓公父曰吾将以天道无不报于善人此子必高公之门矣后应进士举授江西高安县丞揭文安公曼硕见公谓人曰此魏征之流而特过之将来济时器也公在燕京时间阅书肆有天文书一帙因阅之翊日即背诵如流其人大惊欲以书授公公曰巳在吾胸中矣无事于书也之官以廉节著名发奸擿伏不避强御政严而有惠爱小民自以得慈父而豪右数欲陷之时上下咸知其廉平卒莫能害也新昌州有人命狱府委公覆检案核得其故杀状初检官得罢职罪其家众倚蒙古根脚欲害公以复雠江西行省大臣素知公遂辟职官椽史以谠直闻后与幕官议事不合遂投劾去隐居力学至是而道益明后江浙儒学副提举行省考试官顷之建言监察御史失职事台宪所沮遂移文决去尝游西湖有异云起西北光映湖水中时鲁道原宇文公谅诸同游者皆以庆云将分韵赋诗公独纵饮不顾乃大言曰此天子气也应在金陵后十年有王者起其下我当辅之时杭城犹全盛诸老大骇以狂且曰欲累我族灭乎悉去之公独呼门人沈与京置酒亭上放歌极醉而罢时无能知者惟西蜀赵天泽器公才器以诸葛孔明之流方谷珍反海上省宪复举公浙东元帅府都事公即与元帅纳邻哈喇谋筑庆元等城贼不敢犯及帖里帖木耳左丞招谕方寇复辟公行省都事议收复公建议招捕以方氏首乱掠平民杀官吏是兄弟宜捕而斩之余党胁从诖误宜从招安议方氏兄弟闻之惧请重赂公公悉却不受执前议益坚帖里帖木耳左丞使其兄省都镇抚以公所议请于朝方氏乃悉其贿使人浮海至燕京省院台俱纳之准招安授谷珍以官乃驳公所议以伤朝廷好生之仁且擅作威福罢帖里帖木耳左丞辈羁管公于绍兴是后方氏遂横莫能制山穴皆从乱如归公在绍兴放浪山水以诗文自娱时与好事者游云门诸山皆有记行省复以都事起公招安山寇吴成七等使自募义兵贼拒命不服者辄擒诛之畧定其地复以行枢密院经历与行院判石末宜孙守处州安集本郡后授行省郎中经畧使李谷凤廵抚江南诸道采守臣功绩奏于朝时执政者皆右方氏遂置公军功不录乃弃官归田里时从义者俱畏方氏残虐遂从公居青田山中乃着郁离子客或说公曰今天下扰扰以公才畧据栝仓并金华明越可折简而定方氏将浮海避公矣因画江守之此勾践业也舍此不欲悠悠安之乎公笑曰吾平生忿方谷珍张士诚辈所今用子计与彼何殊耶且天命将有归子姑待之会　上下金华定栝苍公乃大置酒指干象谓所亲曰此天命也岂人力能之耶客闻之遂去公决计趋金陵众疑未决母夫人富氏曰自古衰乱之世不辅主讵能获万全计哉众乃定或请以兵从公曰天下之事在吾与所辅者尔奚以众乃悉以众付其弟升俾家人叶性朱佑等参掌之且曰善守境土毋方氏所得也勿忧我适总制官孙炎以　上命遣来聘公遂由间道诣金陵陈时务一十八欵　上从之会陈氏入寇献计者或谋以城降或以钟山有王气欲奔据之或欲决死一战不胜而走未晚也公独张月不言　上召公入内公奋曰先斩主降议及奔钟山者乃可破贼尔　上曰先生计将安出公曰如臣之计莫若倾府库开至诚以固士心且天道后举者胜宜伏兵伺隙击之取威制敌以成王业者在此时也　上遂用公策乘东风发伏击之斩获凡若干万　上以克敌之赏赏公公悉辞不受中书省设御座将奉小明王以正月朔旦行庆贺礼公大怒骂曰彼牧竖尔奉之何遂不拜适　上召公公遂陈天命所在　上大感悟乃定征伐之计遂攻皖城自昏达旦不拔公以宜径拔江州　上悉军西上陈氏率其属走湖广江州平　上使都督冯胜将兵攻某城命公授方畧公书纸授之使夜半出兵云至某所见某方青云起即伏兵顷有黑云起者是贼伏也慎勿妄动日中后黑云渐薄回与青云接者此贼归也即衔枚蹑其后击之可尽擒也众初莫肯信至夜半诣所指地果有青云起如公言众以神莫敢违竟拔城擒贼而还王汉以饶信降　上命公抚之陈氏洪都守将胡均美使其子约降请禁止若干事　上初有难色公自后踢所坐胡床　上意悟许之均美遂以城降初公闻母富氏丧悲恸欲即归　上以书慰留之期以成功公不得巳遂从征伐至是辞归　上遣礼官伴送累使吊祭　恩礼甚厚时苗军反金华栝仓杀守将胡大海耿某孙炎等衢州或谋翻城应之守将夏毅惧无所措会公至即迎入城一夕定之公即发书金处属县谕以固守所部遂同邵平章诸军克复处城擒苗帅贺某李某处州平公至家营葬事时语所亲以　上必当有天下之状于是乡里及邻附郡县翕然心服方氏虽据温台明三郡其士大夫皆仰公如景星庆云其小民亦未尝不怀公旧德也方氏素畏公名时遣人致书奉礼公不敢受使人白于　上上因令公与通问公因宣　国家威德方氏遂纳土入贡　上时使人以书访军国事公条答悉合机宜某年月日公赴京道经建德今严州也适张氏入寇时曹国公守建德欲奋击之公乃使勿击曰不出三日贼当自走追而击之此成擒也比三日黎明公登城望之曰贼走矣众见其壁垒旗帜皆如故且闻严鼓声疑莫敢动公趣使疾进兵至则皆空垒击鼓者乃所掠老弱耳遂竆追贼□□至东阳悉擒之以还公遂至京时陈友谅据湖广张士诚据浙西皆未下众以苏湖地肥饶欲先取之公曰张士诚自守虏耳陈友谅居上流目名号不正宜先伐之陈氏既灭取张氏如囊中物耳会陈氏复攻洪都　上遂伐陈氏因大战于彭蠡湖胜负未决公密言于　上移军湖口期以金木相化日决胜　上皆从之陈氏遂平　上还京定计取张士诚因定中原拓土西北公密谋居多　上时或至公所屏人语移时乃去虽至亲密莫知其由以公太史令一日公见日中有黑子奏曰东南当失一大将时参军胡琛伐福建果败没他日公见　上上方欲刑人公曰何　上语公以所梦公曰是众字头上有血以土傅之得土得众之象应在得梦时三日当有报至　上遂留所欲刑之人待之三日后海宁以城降果如公言捷至　上大喜悉以所留人俾公纵之某人月日荧惑守心羣臣皆震惧公密奏　上宜罪巳以回天意次日　上临朝即以公语谕羣臣众心始安后大旱　上命公验滞狱凡平反出若干人天应时雨　上大喜公因奏请宜立法定制　上从之张士诚平后张曰永欲乱政乃使人上书称颂功德劝　上宜及时乐　上以示公公曰是欲赵高也　上颔之曰永色动知公得其情也乃使齐翼岩等伺察公阴事欲陷之未及发而曰永先受诛及司天台灾翼岩因书言之于　上其事多公平日密闻于　上或　上使之者翼岩未之知也书奏　上切责翼岩斩之遂治党与尽得其与曰永通谋状　上适以事责丞相李善长宪使凌悦因弹之公　上言李公旧勋且能辑和诸将　上曰是数欲害汝汝乃之地耶汝之忠勋足以任此公叩头曰是如易柱必须得大木然后可若束小木之将速颠覆以天下之广宜求大才胜彼者如臣驽钝尤不可尔　上怒遂解洪武元年正月　上登大宝于南郊公密奏立军卫法外人无知者拜御史台中丞适中丞章公溢奏定处州七县税粮比宋制悉加五合　上特命青田县粮止作五合起科余准所拟且曰使刘伯温乡里子孙世世美谈也或言有杀运三十年公慨然曰使我任其责者扫除弊俗一二年后宽政可复也　上幸凤阳使公居守公志在澄清天下乃言于　上曰宋元以来宽纵日久当使纪纲振肃而后惠政可施也乃命宪司紏察诸道弹劾无所避公案劾中书省都事李彬侮法等事罪当死丞相李善长素爱彬乃请缓其事公不听遣官赉奏诣行在　上从公议处彬死刑公承　旨即斩之由是与李公大忤比　上回京李公愬之公乃求退　上命归乡里公奏曰凤阳虽帝乡然非置都之地王保保虽可取然未易轻也愿　圣明留意焉遂辞归后定西失利王保保竟走沙漠　上手诏叙公勋伐且召公赴京师同盟勋册公至京师　上赉赐甚厚追赠公祖父爵皆永嘉郡公累欲进公爵公曰　陛下乃天授臣何敢贪天之功　圣恩深厚荣显先人足矣遂固辞不敢当　上知其至诚不强也　上欲相杨宪公与宪素厚以不可　上怪之公曰宪有相才无相器夫宰相者持心如水以义理权衡而已无与焉者也今宪不然能无败乎　上曰汪广洋何如公曰此褊浅观其人可知曰胡惟庸何如公曰此小犊将偾辕而破犂矣　上曰吾之相无逾于先生公曰臣非不自知但臣疾恶大深又不耐繁剧之且孤　大恩天下何患无才愿　明主悉心求之如目前诸人臣诚未见其可也三年七月授弘文馆学士十一月进封诚意伯四年正月赐归老乡里二月至家遣长子琏捧表诣阙谢　恩某年某月复遣琏进贺平西蜀表颂　上仍以文答之八月　上使克期以手书□天象事公悉条答其大意以霜雪之后必有阳春今　国威巳立自宜少济以宽书奏　上悉以付史馆其书藁并巳前奏请诸藁公皆焚之莫得其详也初公言于　上瓯栝间有隙地曰谈洋及抵福建界曰三魁元未顽民负贩私盐因挟方寇以致乱累年民受其害遗俗犹未革宜设廵检司守之　上从之及设司顽民以其地系私产且属温州界抗拒不服适茗洋逃军周广三反温处旧吏持府县事匿不以闻公令长子琏赴京奏其事径诣　上前而不先白中书省时胡惟庸左丞掌省事因挟旧忿欲构陷公乃使刑部尚书吴云訹老吏讦公乃谋以公欲求谈洋墓地民弗与则建立司之策以逐其家庶几可动　上听遂成案以奏赖　上素知公置不问省部又欲逮公长子狱　上时巳敕琏归及奏　上曰既归矣免之公入朝惟引咎自责而巳先是杨宪败后汪广洋丞相未几而贬广东乃相惟庸公乃大戚尝谓人曰使吾言不验苍生之福也言而验者其如苍生何遂忧愤而旧疾愈增洪武八年正月胡丞相以医来视疾饮其药二服有物积腹中如卷石公遂白于　上上亦未之省也自是疾遂笃三月　上以公久不出遣使问之知其不能起也特　御制文一通遣使驰驿送公还乡里居家一月而薨公生于至大辛亥六月十五日薨于洪武乙卯四月十六日享年六十五岁公之子琏仲璟以是年六月某日葬公于其乡夏山之原礼也遗文郁离子十卷覆瓿集二十四卷写情集四卷长子琏又集所遗文藁五卷名曰犂眉公集娶富氏封永嘉郡夫人继室陈氏章氏子男二人长琏由考功监丞任江西参政卒于官次仲璟皆陈氏出也孙男三人廌虒貊公未薨前数日以天文书授琏使伺服阕进且戒之曰勿令后人习也复命次子仲璟曰胡惟庸必败我欲奉遗表无益也日后　上必思我待有问当密我奏其畧以修德省刑祈天永命且政宽猛如循环耳诸形胜要害之地宜与京师声势连络幸　圣主留意公平生刚毅慨慷有大节每论天下安危则义形于色然与人交游开心见诚坦然无间阻至于义所不直无少假借虽亲之者以此而忌之者亦以此惟　上察其至诚任以心膂公亦以不世之遇知无不言每遇急难勇气奋发计划立就外人莫能测其□累赞　上成大功　上尝临朝称之公辄逡巡□敢当居家惟饮酒弈棋未尝自言其功每天象有□变则累日不乐公以天下苍生休戚忧喜者即此可知矣　上天威严重惟公抗言直议不以利害怵于中　上亦甚礼公常称老先生而不名又曰吾子房也廷臣或有过失得谴者公密救解而免其人或知而诣公谢者则拒不纳其人不知亦未尝人言也其居乡里守礼义尚节俭多阴德不以富贵骄人公初与同郡叶公景渊胡公仲渊章公三益金华宋公景濂同出处有通家之好至于居官任政则各行其志俱以功名显于世而公与宋公又以文章□□代首称云伯生辱在同郡预诸生列与公子琏仲璟相知最深今公薨而琏没仲璟与琏之子廌请□公□事因辑昔所闻大畧行状至于　皇上知□之明倚□之重公之遭遇感激以天下公议辅人□□说纶綍之文考成效之绩可见矣其筹策帷幄□□能尽详者亦不敢强质也 

　　升庵集 

　　△升庵集 

　　□□□蜀新都人与同邑杜圭明春秋齐名弃官薄游江南无贵贱皆倒屣迎之最善栝苍刘公伯温一日行省大臣论江左人物天泽首以伯温对众愕然疑且窃笑之赵公退而赠刘公文曰萧何拔韩信玄德师孔明非信任之笃则泜水之奇八阵之妙何由照耀后世其文载于翊运录中方刘公之未遇也授之以卜法者曾义山而深奇预识者赵公也赵有吴江月下泛舟诗云余霞敛遥岑微霭生近浦江行得良夜月出鸣柔橹茫茫天欲流历历星可数水萤明乍灭沙禽或翔舞此意谁与同三高渺千古 

　　○兴安伯徐祥世家（归有光） 

　　归有光 
　　兴安伯徐祥兴国大冶人初陈氏万户至王辛丑江州附隶傅友德军与从征黄梅东胜数有功洪武八年由西安护卫马军小旗除金吾左卫百户从征松花江黑山乃儿不花塔滩里升副千户庚辰燕兵起祥首议帅师夺九门克居庸关升燕山左护卫指挥佥事寻改左卫指挥佥事援兵怀来破雄县按兵月样追败大军于漠州复败之于定出刘家口破大宁败齐尚书军于郑村坝升指挥同知寻升北平指挥佥事破广昌辛巳克蔚州攻大同大战于白沟攻济南升指挥同知壬午败长围军于雄县败大军于夹河大战藁城复败之攻顺德至彰德破保定西水寨败援军癸未破东阿东平汶上至凤阳夺河南桥小河坝凤凰山与大军战于齐眉山败漕军于灵壁复败大军于营寨取泗州旴日台渡江入金川门是岁冬封功臣　皇帝制曰昔我　皇考太祖高皇帝峻德广运格于皇天光天之下用集大命亦有熊罴之士不二心之臣庸作股肱心膂左右弼成悉视功载懋之官赏列爵崇报万世有辞　皇考升遐建文即位自绝于天改更成宪屡造大愆图任侧□虔刘宗亲祸延于朕朕不获巳以尔有众底天之罚咨尔都指挥使徐祥事朕藩邸首获奸凶内夺九门外攻居庸追战漠州定应援永平走辽东兵从下大宁捷于坝上白沟大战遂取沧州威深□河□城西水小河灵壁每有功能克堪用武辅成大勋畴咨于众惟良显哉是用授尔奉天翊运宣力武臣特进荣禄大夫柱国兴安伯食禄一千石子孙世世承袭乃与尔誓除逆谋不宥其余若犯二死尔免二死子免一死以报尔功于戏位不期骄禄不期侈其益逊乃志弘乃量以持乃禄位朕无忘尔功尔亦无忘朕训常以暇逸思其艰难常以富贵思其贫贱钦哉惟克永世永乐二年兴安伯祥卒孙亨嗣十一年亨从驾北征至红山嘴败瓦刺于苍山隹峡二十年至渠列儿河天城等地二十一年至阴山二十二年至半边山西路奉驾南还宣德二年与黔国公征交趾失利正统九年征兀良哈三卫出界岭口河北川败贼师多卤获赐诰券进封兴安侯兴安侯常守关中侯弟恺居京师一日　天子集诸武臣及子弟驰骑命悬本爵牙牌夺得公者与公夺得侯者与侯恺直驰丰城侯夺其牌丰城初不觉既而请于侯侯顾恺解还之人多其不竞天顺四年兴安武襄侯卒子贤嗣兴安伯贤卒子盛嗣盛卒从弟良嗣良祖母故小妻也良父既生而其祖继娶定襄伯女及是郭氏之孙与良争袭朝议以郭氏初尝适人法不得正嫡良竟得袭良年五十犹日于大中桥受雇人汲水比都督府求兴安伯嗣乃谢其邻而去良佥南京中军都督府事奏请给其祖父母诰命尚书杨一清议以私亲不宜干大宗不许嘉靖癸巳良卒子勋嗣乙未勋卒先是贤以跛足免朝参革去半俸刘瑾时革去折色二百石才得食禄三百石折色五百石迄良之世不能复也祥季子麟金吾卫指挥同知洪武末胡骑临城内外震恐麟挺身出闭午门亦以功世官南京赞曰予至南京尝馆于兴安伯家兴安有两铁券及读铁榜板榜累朝诰命呜呼盛矣是时兴安伯良巳殁门第萧然所谓世禄之家葢名存而实矣　天子方隆继绝之义国初元勋以废起者四五家当此时兴安伯勋赍千金入京以求嗣至质宅于人吾不知其何以也 

　　○襄城伯李公隆墓志铭（王直） 

　　王直 
　　正统十二年十月廿五日襄城伯李公薨于位年五十五公讳隆字彦平其先和州人祖旺生有奇材　太祖皇帝龙兴之日常从征伐立战功累官至燕山左卫副千户父浚又以军功累至都指挥同知从　太宗皇帝靖难功多授奉天翊卫宣力武臣特进荣禄大夫柱国襄城伯食禄一千石又以其爵封三代祖考妣及配皆夫人公其长子也年十五袭爵虽甚少而负英伟之资雄杰之才　上深器重之永乐庚寅以来每六师北伐辄命公领兵从其应机发策出奇取胜虽老于行阵者亦多让其能　上益奇之以可大用丙申　车驾留北京顾南京根本地择可任留守者莫如公遂命焉甲辰　仁宗皇帝即位重北边守备暂辍公南京命总兵镇山海凡东北边关皆节制葢隐若一长城虏之震慑未几复还公南京洪熙乙巳　宣宗皇帝即位眷念公甚厚而倚赖益隆有白金文绮之赐公祗敬将事夙夜尽心葢未尝有间　今上在东宫时知公忠勤宣德乙卯　嗣大位又赐公白金文绮而眷注尤笃正统庚申　上念禁卫重兵及诸司将士更番来京以备征调者虽有大臣总之而才智明决如公者不可不在其位乃命丰城侯代公还之副公在南京十八年荷　列圣知遇以股肱心膂褒嘉宠待之意具见所赐敕前后几二百道自古大臣得君之深而始终无间亦少有如公者公行不违道而持之以诚小大之务必尽其公威行惠施近悦远怀是以其人虽有贵贱愚良宽鄙细粗不同皆敬爱公如父母召还之日莫不愿留而不可皆曰公去矣吾何恃自都城至江上泣而送者相属于路公得人如此是岂以伪哉公之在朝虽总理军政然谦巳下贤务循大体不苟异同尝有诏举将校之可任者公必慎择以进使必当其用有司点民丁隶府军皆公与兵部再阅不中者例有罚公曰彼出自田里非素习然方壮顾教练何如教练有法则怯可勇勇可使精兵由是鲜有罚者丙寅命率师巡边赐之钞币及宝刀一公曰军事贵严宝刀之赐意其在此吾岂敢不力然公威令素着及临边申饬守备内外整肃讫还不戮一人　上阅武近　公等各严兵以待戎阵整肃号令明审坐作进退皆中度　上喜各赐金织蟒龙纻丝二有副公受赐惕然不自宁葢思所以修其职　朝廷或有政刑疑未决命文武大臣廷辩之公在其中侃侃正言犂然当于人心士大夫益重之以非独将帅才也闲居手不释卷古圣贤之言行皆服行不忘禄赐之外不妄取一钱尝刻汉疏广及唐卢坦之言以贻世训诸子曰吾袭父爵四十年幽远之情固多末达所行之事宁免过差然兢兢惕励悔往修来不敢欺公贪墨以负　朝廷付托之重尔等其力勉之 

　　○故应城伯追封翼城侯孙公岩神道碑铭（杨荣） 

　　杨荣 
　　公讳岩字某世家凤阳之于皇里曾大父某大父某父重四三世皆务本力穑周贫恤患乡以善人长者称母周氏有懿德公生元至正己卯十一月十有一日幼时有术者异其状谓其亲曰是儿不凡宜善视之既长性豪爽膂力绝人轻财好义族里爱重元季兵兴仗剑归　太祖高皇帝于淮甸在军中以骁勇闻乙未从渡江克采石定金陵收两浙自是南取江广北定中原咸与有功擢金吾左卫百户调守凤阳巳而升武德将军燕山中护卫正千户洪武庚申从　太宗皇帝之国于燕公诚直不欺甚见亲信藩国之事多委任焉乙亥公引年致政而以子亨代己卯　太宗举义靖难以公宿将知兵特起守通州是岁南兵大至城围数周起土山临城攻西门毁楼堞公率众极力捍御城赖以完未几两军合战公操戈身先士卒大呼陷阵士气争奋追奔逐北斩馘不可胜纪得馈运船三百余艘赀粮无筭以功升明威将军指挥佥事仍镇通州辛巳兵复至攻城益急公励将士登城力战矢石交下敌乃退走论功升都指挥佥事壬午春南帅平安督辽东兵十余万逼城公语将佐曰彼众我寡若城守不出自示弱也不若及其始至而击之彼必败乃率敢死士数百犯其锋而城上亦合势大呼安众大溃自是畏公无敢复来攻者是岁夏六月　太宗入正大位以通城屏蔽冀方使六师南进而无北顾之忧者皆公之功于是进封奉天翊卫宣力武臣特进荣禄大夫柱国应城伯岁食禄千石给诰券子孙世继自曾祖考而下勋号阶爵皆如公封曾祖妣而下悉如夫人永乐戊戌六月二十日以疾卒于正寝亨年八十讣闻　太宗悼念不巳命有司给棺敛治坟茔累遣官致祭赠翼城侯谥威武岁十月葬通州东冯家村之原配刘氏封夫人先公卒子男六曰亨曰忠曰旺曰喜曰泰曰荣亨由都指挥佥事袭公爵 

　　○平江伯追封平江侯谥恭襄陈公瑄神道碑铭（杨士奇） 

　　杨士奇 
　　太宗皇帝初自北藩靖内难至江上都督陈公瑄具舟迎济内难平　上正大统录功赐公奉天翊卫推诚宣力武臣特进荣禄大夫柱国封平江伯赐诰券陈氏家合肥公字彦纯自少颖敏不凡好善恶恶内笃孝行洪武中侍父官成都习兵畧精骑射以武臣子选侍大将尝从出郊遥望孤鴈杂鹅羣命众从者射不中最后命公发一矢毙之有鸱翔于上命公射应弦而坠自是屡试皆奇中众大服而公不自能　朝廷命总兵者作蜀府宫城遣将伐材于山所行失律且材不中度又所经瘴地士多死总戎察公可用遂命之公善抚绥明号令取善道七百里以入先期而还士不病所得材皆适用总戎者嘉之又命董缮作具有条理遂从征南番岩州中亭及散毛镇南咸建劳绩代父职成都右卫指挥同知父坐旧累谪戍辽阳公伏阙奏请代行特诏父子并免复职卫卒数辈饕诐狙诈挟制上下众患公次第悉去之善类以安从征越□讨建昌酋长月鲁帖木儿踰梁山平天星寨破宁番诸蛮驻西河口谕降夷人数千从总帅复征盐井平三山寨及小伯夷进攻卜木瓦寨据要害立堡以断贼路官军分三队进公居中巳而左右两队弗支奔还公所统仅百余人冒险先登贼数千围公公下马率众且射且斫贼疲稍却公亦伤足褁创进战自巳至酉贼败走公全所统而还复从征余寇贾哈刺时寇众数万据险以拒官军分三道公军后进由番西涉打中河得间道乃出奇兵作浮梁渡河既渡撤梁以固士志遂压寇境寇凭险迎敌一日十三战夺其险明日复力战凡七合寇大败遂入其垒简锐卒出哨令望见前军旌旗即举炮俾知巳败寇仍遣五百军断寇走路寇竆出降械送贾哈京师抚辑其余众公及麾下加被升赉从蜀献王巡边招抚边夷兼理茶马之政边人悦戴灌口都江堰坏民苦水患公修其堤防督工作坚久计矜恤无告出赀置义田二百于成都积所入租凡贫不能衣食不能婚嫁及死不能敛葬者皆给之会云南兵征百夷以功升四川行都司都指挥同知遂进右军都督府都督佥事　太宗皇帝知公才可任时北京军储不充命公岁董运百万石道海给之公措□井井剏建百万仓于直沽尹儿湾城天津卫籍兵万人戍守公善任使均劳逸秋毫无取于下凡漕途姧弊扫涤一清漕舟所经海岛夷人畏惮官军悉闭匿公下令俾出市而遣官监临平其直军无敢哗人两便之舟还值倭寇刼沙门岛公率众追至朝鲜境上焚寇舟殆尽寇以杀溺死者甚众奉　命率舟师于闽海备倭寇者二海溢坍没堤岸起扬之海门历通泰北至盐城凡八百里奉　命以四十万卒修之航海至者茫洋莫知所停泊往往胶浅公于太仓相可泊处以二十万卒筑高丘二十丈延十里表识众便之称宝山事闻　上亲制文树碑焉既建北京罢海漕浚济宁临清河通南北往来仍属公董饷运公建议造浅艖二千艘初岁运二百万石之有方后增至五百万石国用以足若疏清江浦引水由管家湖入鸭陈口达淮以免淮河风涛之患就管家湖筑堤十里以便引舟浚仪瓜洲二坝潮港之堙凿吕梁徐州二洪巨石以平水势筑沛县刁阳湖济宁南望湖长堤开泰州白塔河通大江筑高邮湖堤堤内凿渠四十里以通州南北造梁以便陆行自准至临清相水势高下建闸四十有七以时启闭皆舟楫通行永远之利于淮滨作常盈仓四十区以贮江南输税于徐州临清通州皆建仓以备转输虑漕舟昧河深浅自淮底通州滨河置舍五百六十八所舍置卒俾导舟可行处缘河堤錖井树木以便夏月行者凡于事虑之周而之果　仁宗皇帝初临御下诏求言公首言七事大槩谓南京国之根本宜久远巩固之计选将益兵以严守备长民长兵皆宜择贤能然后政举而下不失所贤能在推举推举在核实乞选朝臣之公正者分巡天下考察百司政事得失进廉能黜贪鄙则官得人而治可兴今府州县学教官多不得人乞令风宪考察罢黜别选今中外军伍多缺葢由所管头目私役扰害不胜致其迯逸乞敕都府兵部都司严切禁约就行清理老疾者令户丁代迯逸者责限追捕户绝者验实除豁伍籍又边防之要在兵食足近岁如开平等处城不足兵兵不足食所守何由完固乞选武臣之有方畧者授以精兵足其衣食给之坚利器械俾日教习如有沃壤令兼务耕守今漕运惟江西湖广浙江及苏松诸郡去北京甚远漕河又有洪闸浅冻之阻往复踰年杂费数倍正粮上逋公租下妨农务乞自今令运于近便淮安徐州等处收贮别令官军运至北京则民力可苏农务不妨各处官军每岁漕运毕财力殚乏到家又修理坏船运来岁粮劳勤可悯其所管头目又加别役以重困之乞行禁约今后漕运军士不得再有别役马船快船惟二三百料者可于漕河所载不过五六十石每船巳有额设水夫今又于缘河拘集军民听候其至接逓听候日久衣食艰难有至行丐者乞自今罢之　上览奏嘉叹命有司咸即施行赐敕奖谕有老成忠爱之诚之褒加之重赉赐诰追封其三代皆平江伯皆夫人命子孙世袭　宣宗皇帝临御命公镇守淮安兼督漕运公至察宿弊之民厉者悉革之豪猾奸宄皆敛避境内以宁时巳婴疾而勤旦莫靡有滞事疾间入　朝深被嘉劳赐宴赉还至淮安无几疾复作　上闻特敕劳问时子仪在侍卫令挟医驰驿往侍竟薨宣德癸丑十月十一日也春秋六十有九讣闻　上悼叹辍视朝一日追封平江侯谥恭襄赐祭命工部营葬公人闿爽英毅弘度伟畧稠人广会谭论亹亹伦辈推服公余披阅载籍考知往古成败治乱之故喜近逢掖士时相讲议善交际能推利义所至以济人心多所建置人用德之不忘家有乐善堂恒举邹孟氏仁义忠信乐善不倦之语以勉子孙配某氏封夫人子男五佐袭平江伯后公数岁卒次俨次仪今勋卫好文事精武畧次伦次侃 

　　○平江伯陈锐传（陈镐） 

　　陈镐 
　　陈锐字志坚别号云谷庄敏公豫之子也母夫人谭氏娠十有三月而生肤体硕大方在孩幼言动简重及长勤问学善诗文天顺甲申袭爵明年成化乙酉奉使江西归寻奉命三千营坐司管操继管红盔将军直宿带刀侍卫及坐团营奋武营管操眷遇日隆庚寅简命挂征蛮将军印总制两广军务赐金蟒彩四表里白金五十两宴东阁门至广处置有方军民受惠夷虏咸服壬辰敕移镇淮阳挂漕运印充总兵官节制湖广江西等都司直隶各卫所官军漕事筹划简便多可后来法尝条陈便宜二十余事皆见允纳己亥夏日本国使臣进贡还于济宁沛县等处鬻买男女数十携归过淮公察知之乃命通事谕其使臣曰尔外夷鬻我人归国法所禁当偿尔值以人还我使臣始不从惴以利害遂不敢匿乃给舟遣还其父母复请出榜禁约又于淮河霸改石闸修造移风清江福兴四闸包砌塘岸疏通泉源辛丑仍于济宁分水龙王庙自南距北可十里各置一闸以节蓄水利壬寅淮郡疫疠大行死者相枕公乃召富人募得银数千两贮之有司命医分投胗视给药每口日给米一升以资糜粥如是者两月余全活以□计总漕事十四年河道之修筑转漕之利弊政事之得失前后建疏百有余章乙巳改管南京中府事丁未夏奉敕修理　皇陵弘治戊申奉诏总神机营军马掌左军都督府事己酉转总五军营训练调习皆有条法号令严明恩威兼济官军畏服是年礼部灾奉命督造癸丑河决张秋甲寅六月奉敕往治之加太子太保乙卯回京加太保兼太子太傅岁增禄米二百石及白金彩之赐丙辰命公子熊勋卫侍卫殿廷是年三月皇太子加冠持命持节行三加礼燕劳及赐金币倍于常七月复有玉带蟒衣之赐丁巳夏公以病恳辞兵柄　上慰而留之者再乃视事戊午春三月皇太子出阁公侍读经筵加太傅兼太子太傅七月领诰有器资宏伟才识优长早习诗礼博通韬畧之语庚申四月北虏犯大同宣府势甚猖獗　上简命公挂靖虏将军印充总兵官出师剿杀七月奉命还京公平生慷慨正大有经济才以忠义许国以古名将自期及解印家居杜门却帚者数年辛酉年卒归葬金陵 

　　○太子太保平江伯赠少保谥武靖万峯陈公□志铭（余继登） 

　　余继登 
　　万峯陈公卒之明年其子彻征暨长孙启嗣以太原守徐君维楫所状来请铭状称陈氏之先系出有虞自胡公封陈以国姓陈公子入齐遂雄山东六朝时有入金陵者复金陵人后从金陵迁濡须坞又卜葬神龙乡大蜀山之阳故又合肥人始祖瑄以功封奉天翊卫宣力武臣特进荣禄大夫柱国平江伯卒赠平江侯谥恭襄五传至太保兼太子太傅赠太傅谥武襄公圭即公父也娶张夫人而生公公生而英迈不羣自武襄镇□即随侍行间习兵事及地里险易声望蔚起嘉靖乙卯袭祖爵丙辰佥书后军都督府事戊午管禁兵侍直庚申充总兵官镇守两广时逆贼张琏伪称号所至攻城屠邑杀掠甚惨三省绎骚公会提督张都御史泉调发汉达兵及诸土目十余万约江西南赣福建三巡抚兵掎角躬擐甲冑亲抵贼巢前后擒斩琏等一万四千三百八十名级获贼属一千九百夺回被掳男妇八百八十招降一万五千余人得伪飞龙传国之宝一器械马牛甚众露布岁凡十二上　肃皇帝嘉之赐白金文绮晋太子太保荫一子锦衣百户公用兵务在明号令严法纪使人不敢犯有土兵强市人物者即战以狥土酋凛凛至斩其兵以谢过乃巳贼既平议者谓近贼之民阳顺阴逆不除之无以善后公力持不可议乃寝所全活凡数万人是时倭势张甚诸将遇者往往不战而溃公先所擒斩倭至七百七十余名颗倭畏之比兵行度岭倭有前据岭者众谓此残寇也胜之不武不胜且损威公曰吾提大兵荡巨寇顾避小丑不击耶麾其兵进距岭一舍北令诸军蓐食接战倭侦知宵遁去隆庆庚午佥左军都督府事旋提督神机营时营制新定公请置协理立备兵所区画甚悉未几复充总兵官提督漕运镇守淮安万历甲戌掌前军都督府事方公之镇粤讨贼也深入山箐瘴疠所中遂患痹疾每举发至废朝谒因请假调理又十年以疾终于正寝是戊戌八月二十七日也距生嘉靖壬辰三月二十四日得年六十有七计闻　天子辍朝治丧葬予祭十五坛赠少保谥武靖葢备与也公性孝每公退必先诣张太夫人问起居始就私室几赐予及岁禄租入悉以归太夫人室无私藏待诸弟妹亲族恩义笃至俟公举火者至数百人元配崔夫人驸马都尉京山□□□继□□□太□□吏目英女□十四人 

　　○广宁伯追封广宁侯谥忠武刘公荣神道碑铭（杨荣） 

　　杨荣 
　　□我　□宗文皇帝举义靖难一时英杰智勇之臣乘运奋兴竭忠宣力共成大功者故广宁伯刘公其一焉公在行伍中姿貌丰伟智识过人　上察知之屡有委任以功授密云卫百户未半岁复以功四迁至指挥佥事庚辰春从克蔚州攻大同大战白沟河升指挥同知是冬与骁将朱荣等统逻兵哨滑口筹算恊机功最诸将辛巳春加授都指挥佥事是后　□益知公材勇可专任用特命领兵制敌恭□沱河之□浮桥馆陶曹州之擒败戍卒平□之交战永平之解围与夫怀家庄之俘获辽东铁骑前后所获功居多再迁都指挥使内难既平　上正大统第功行赏中军都督府都督佥事优赐白金文绮永乐改元升都督同知戊子升右都督庚寅春扈从　大驾北征至静虏镇公先入贼阵败阿鲁台军升左都督甲午复扈从至□林公□前锋追奔虏酋马哈木王沙漠之肃清是固　太宗谟烈之盛而亦公効力所致也寻敕公镇守辽东备倭寇至即相地形势请于□线岛西北之望海埚筑城堡立烟墩一日暸者言东南海岛夜举火光公计寇将至亟遣马步军赴埚上小堡备之翌日倭船三十余艘泊马雄岛寇相属登岸径奔埚上公亲督诸将大兵堡外山下预遣一裨将领马队要其归路一裨将领步队与之逆战公举炮大发寇大败奔入樱桃园空堡中合军围之自辰至酉擒戮无遗生获百余人斩首千余级事闻赐玺书褒谕征公至京面慰劳之公对曰受任御寇分所当此皆奉行　陛下成算及诸将士効力所致臣不敢当其功　上嘉其谦抑既而封公奉天翊卫宣力武臣特进荣禄大夫柱国广宁伯食禄千二百石子孙世世承袭仍遣赴镇公疏将士有功者升赉有差先是倭寇出没海上焚民居掠财货杀虏生口北自辽东山东南抵闽浙海滨州郡无岁不被其害官军猝不能制往往有坐失机罪死者至是寇害屏息傍海千余里兵民安生乐业以至于今受封之明年是永乐庚子四月辛酉薨于镇享年六十有一 

　　○武进伯朱公荣神道碑铭（罗亨信） 

　　罗亨信 
　　洪熙元年乙巳秋七月三十日征虏前将军总兵官武进伯朱公以疾卒于辽东之镇所讣闻追赠公奉天靖难宣力武臣特进荣禄大夫柱国武进侯谥忠靖公讳荣字仲华姓朱氏世兖之沂州大家元季扰攘田庐荡尽承平奉二亲来归艰难营养不失其欢公赋性刚毅体貌丰伟少负奇气年未二十膂力绝人初同父侨寓表伯叶氏家叶间戏曰男子非士则农商以自立胡托迹于人而不思所以振厉公曰人亦发奋有时大丈夫又安知他日不都督乎闻者甚壮其志无何朝廷下令四方举年少杰特之士以备任使郡以公应诏而起擢府军卫骠骑舍人实洪武九年丙辰也武艺日修常备宿卫寻授卒长领骑五十人时滇南诸夷初附跳梁未辑岁辛酉命大将酉平侯帅师往平之公从征大理金齿百夷建昌乌撒乌蒙诸郡壬戍复征积有劳効授世袭百户戊辰征金山一迷河哈喇哈之地明年己巳升大宁前卫左所副千户创建城池抚绥士卒己卯秋会　太宗文皇帝举兵靖内难十月驾临大宁公审知天命巳有所归遂率所部诣军门谒见大被赏赉即升□卫指挥佥事扈跸回至郑村坝遇敌大战又命九门进都指挥佥事继取广昌庚辰攻蔚州大同战白沟济南皆胜升都指挥同知又克沧州东□辛巳夹河藁城两大战皆捷进都指挥使壬午克东平汶上肥河敌皆披靡既而收兵复战公率精骑□险大破之复攻小河灵壁泗州渡淮克旴日台下扬州招抚镇江敷宣德意人皆按堵夏六月渡江入京　上登宝位大赦改元论功行赏授公左军都督府都督佥事参贰元僚□新政化永乐四年交趾黎季婺肆不静毒痛生灵　上命征夷□军英国公帅师往讨其罪公翼赞元戎大建勋绩□年渠□既俘超升右都督明年余孽负固构乱公复征遂平西东两都列其地郡邑置守令抚循其民设二司以镇焉师还受赏八年春北鄙残虏□掠我边人弗宁　上亲率六师以剿之公随征至玄冥河追逐虏酋本雅失理至红山口静虏镇胡寇大集逆战公鼓勇取胜寇命奔遁迁左都督十二年复征于和林苍峡冲入贼阵大破椎刺之众师还是年冬命往大同镇守晋操军马守御边疆狄人闻风远遁西北以宁十五□□□十六年命镇辽东严斥堠谨烽火东徼晏然二十年复征北虏公由东路两与寇遇奋勇破敌俘获人马牛羊而还二十一年七月进封奉天翊卫宣力武臣特进荣禄大夫柱国武进伯食禄一千二百石子孙世世承袭颁赐诰命铁券褒封三代眷遇日隆屡掌府事政通人和中外交誉之二十二年□征北虏回还仍镇辽东洪熙元年　仁宗昭皇帝嗣位简任老成分莅边镇谓公惇实有古将才是年春遣使持征虏前将军印绶授公充总兵官镇御其地思惟付之重整戎伍抚士卒期罄丹衷以毋负委任讵意夏六月忽疽发背驰奏京师遣医往治弗効竟卒凡将校士卒莫不悲泣如丧所亲距所生己亥六月九日享年六十有七 

　　○奉天翊卫推□守正文臣特进光禄大夫柱国兵部尚书靖速伯追封靖远侯谥忠毅王公骥神道碑□（李贤） 

　　李贤 
　　本朝之制文臣□□封爵邑惟有武功者不在令自洪武以□葢百年于□矣文臣有武功而封爵邑者□□人□靖远伯王公是巳呜呼休哉公讳骥字尚□□□太原先世有宦游云中者因家宣宁高祖而上多显仕曾祖守道祖思宗仕元高阳令有惠政父成适元季兵乱因徙家束鹿嬮程氏生公公自幼警敏年十三入邑庠诸生即有远大志未几父母相继以殁公哀毁尽礼能自树立遂领乡荐登永乐丙戌进士第授兵科给事中寻出使山西见徐沟民困奏免盐池亏课二十余万时应天府缺丞务急且冗委公署之□办复署行在都察院事持正不挠升山西按察司副使洪熙改元　仁庙素知公才　召顺天府尹畿甸大治特　赐诰以褒之　宣庙即位之明年升行在兵部右侍郎时虑南京根本重地定定州畿内要冲　秦蜀二王府护卫兵多两遣公分调屯驻公皆处之得宜宣德乙卯进兵部尚书先是虏酋阿台朵儿只伯之军猖獗塞下今　皇上即位之明年特遣公往视师许以便宜行事公至见沿边城堡不坚将无纪律叹曰边防如此宜乎寇至翊日大集官兵问曰往年出兵遇虏于鱼儿海首先退缩者谁咸曰都指挥安敬即命左右引出斩之一军之股栗又誓于众曰自今遇敌有不前者罪亦如之号令一新兵威大振既而虏酋把秃孛罗入寇庄浪公即遣都指挥魏荣授以方畧率兵剿之遂擒其部落以还虏始知惧遁走公阅甘凉军冗曰兵贵精强乃退其三之一八月还京　上慰劳者久之虏闻公还复入寇　上复敕公往公至遣大将蒋贵率精骑数千出境且戒曰遇敌不捷无复相见也再遣偏将赵安率兵继之公与太监鲁安都督任礼分兵殿遂擒阿台俘杀丑类几尽边境底宁捷闻　上遣人赍金币劳公加兼大理寺卿明年还京先是云南麓州宣尉使思任发叛累征不利辛酉春复以蒋贵率诸道兵往讨之仍命公总督军务　赐以明铠雕弓蟒龙绯袍以壮其行公至闻贼在大候州即遣都指挥马让授成算以往斩首数百级余贼遁去是岁冬分道并进会于上江以夹攻之因风纵火□获无算贼首父子仅以身免遂荡平其巢寨捷□□敕奖劳　召公北还时蛮贼韦郎罗造衅于维摩州公遣指挥万成先声率土兵讨之贼溃散郎罗逃之安南复傅檄谕之边人遂斩其首来献广南富州土官侬郎举沈政雠杀十余年公宣谕　朝廷恩威两雠顿释至京　上亲宴于奉天门文武官僚以次陪宴士林荣之论功封公推诚宣力武臣特进荣禄大夫柱国靖远伯食禄一千二百石特　赐诰券追封三代曾祖考皆如其爵妣皆伯夫人未几思任发窜入缅甸谋复叛　上召公曰劳卿再一行耳公复总诸军至金齿遣人促缅甸送思任发至军前缅人佯语不遣公曰缅人党贼不可不加兵乃至腾冲分五营公与蒋贵及都督沐昂分督以进木邦宣慰使统兵万余驻于蛮江浒观我军容公责以忠义赏以牛酒遂感悦而退缅人拥众大至公密令贵率兵匝江而下焚其舟数百艘大战一昼夜贼溃遁去捷闻　上召公班师慰劳益厚加禄三百石壬戌秋北虏近边　上复命公出廵仍许便宜行事乃自宁夏抵□□□寨堡烽堠悉增修之仍授边将以破贼及练士方□事竣还京麓川遗孽思机发思卜发复据孟养以叛□辰春　上复命公总诸军率兵往讨之至金沙江贼于西岸立栅以拒公伐竹梁麾兵悉渡一鼓破之贼又于鬼哭山颠立栅公与偏将亲冒矢石往拔之二孽死于乱兵南服遂宁景泰初都督宫聚征湖贵苗贼失利乃以公佩平蛮将军印代总其兵遂大破苗贼获其酋伪称刬平王苗虫富槛送京师余寨悉平振旅而还复增禄一百石子孙世袭寻委公总督守备南京壬申秋以衰老乞闲还京天顺改元　皇上复位思用旧人召公慰论良久赉以白金文绮顾公精力尚徤复拜兵部尚书再阅月兵政渐有次第而公固辞不可强矣　上亦念公重违其请令朝朔望复　赐诰加号奉天翊卫推诚守正文臣特进光禄大夫礼遇甚厚天顺四年五月十一日以疾薨于正寝公天资通敏遇事敢正色立朝欲以身殉天下每陈国家利害生民休戚辞气恳切孜孜不巳襟怀开爽好贤乐善人有寸美必极口称道见人材沈滞必拔起任用始终成就之未尝有德色与人交不立崖岸循循和易虽位兼将相望重累朝曾无一毫骄矜之意见于颜面体貌清臞风仪俊整尤善谈论见者之双然当大事屹若砥柱之在中流功名事业视前古无愧矣疾亟家人皆惶惧公□□□以死归何至是邪且对故人大理卿□永□□□阔神思如常客甫出门公就席而□享□八十有□　上闻讣哀悼辍视朝一日祭葬赙仪□从典礼□封靖远侯谥忠毅士大夫莫不茹泣相吊公娶张氏累封伯夫人生子二曰玉瑢俱早卒侧室刘氏生□二曰珰嗣公曰爵珩勋卫卜以是年七月吉日归葬于束鹿祖茔之右 

　　○南和伯进封侯谥忠襄方公瑛神道碑（李贤） 

　　李贤 
　　公讳瑛字某姓方氏世居滁之全椒曾祖铭□□□骁将也官至留守卫太平门百户祖信继□□功□济阳卫千户父政永乐中从　文皇帝□□累□□左军都督府都督□知洪熙宣德间屡佩将军印总兵镇守交址开平大同正统初进右都督征麓川领兵深入援绝而死追封威远伯谥忠毅母陈氏□□氏俱封夫人公以荫授金吾右卫指挥使论父死事功升都指挥同知麓川贼首思任发自忠毅没□益肆猖獗辛酉春　上命定西伯蒋贵率师讨□□公故将子尝从其父领支兵杀贼有胆气且熟其乡道俾与贵同事公以此贼实所不共载天者自誓必剿灭以复父仇师抵其境提兵先登一鼓而破之遂平其地进都指挥使人皆叹羡以方氏有子矣壬戌复从靖远伯王骥征贡章沙坝河岭诸蛮克之进后军都督府都督佥事丁卯春朝廷以公男略兼人命充参将将兵镇守云南时贼子思机发复据孟养以叛公自将精兵击走之获其妻子象马而还己巳□师宗州罗罗贼首黑救番来等逆公悉捕擒之还京进都督同知赏赉有加景泰初贵州东苗作乱□平越兴隆诸卫复命公将兵与兵部侍郎侯土进往解之遂生絷渠魁斩首无算进充右副总兵廷议以苗贼叛服不常必得名将以镇之遂进公右都督总兵镇守贵州明年征香炉山诸寨悉平之复进左都督癸酉冬合四川兵剿灭草塘叛寇斩首七千余级甲戊春大臣有言公之将畧堪掌禁兵者乃召公还俾分总五军营且论其后平贼之功进封奉天翊卫宣力武臣特进荣禄大夫柱国南和伯食禄一千石子孙世袭给赐诰券追封三代皆伯伯夫人明年专总神机营未几铜鼓伍开诸苗复叛佥谓非公不能靖乃命公佩平蛮将军印总兵讨之公至贼境奖励诸军指授方畧克平四百余寨诛擒八千余众余贼屏迹遂留镇湖广贵州威德并行苗蛮闻风纳款者甚众天顺改元进封南和侯明年东苗酋长于把猪僭称伪号据险患分兵进剿直捣其巢穴破六百余寨斩首一万余级俘获八千余人械送干把猪至京斩之又明年出剿都匀等处克平二百余寨擒斩三千余人恶党殆尽余皆窜大内地悉平议者谓自前平苗之功未有盛于公者朝廷方将论功行赏而公一疾逝矣讣闻　上深哀悼辍视朝一日谥曰忠襄享年四十有五配刘氏封伯夫人子男二长曰毅次曰某公天资英迈才识通敏凡古兵法虽皆精晓而行师制敌不祖故常运用之妙□出人意是以所向克捷尝疏练兵法及图诸阵势以献　上深嘉赏之其待裨将以诚抚士卒以恩接士大夫谦恭而有礼是以上下无不得其欢心者回视古之良将何多让哉 

　　○南宁伯赠南宁侯谥庄毅毛公胜神道碑（李贤） 

　　李贤 
　　将臣子孙能继前人之烈而益振之以大其功至于都显爵受重寄者必其才畧之过人乃克能之若南宁伯毛公其一焉公讳胜字用钦其先幽蓟人曾祖教化在元有功封畿宁王伯父蛮子官至太尉祖父伯卜花中书右丞相父安泰国朝授昭勇将军指挥使皆用公贵追封南宁伯妣皆伯夫人公天资刚毅风神俊伟有胆气善骑射于凡兵书悉通大义宣德辛亥以父荫升都指挥使正统辛酉从征麓川入其境贼酋力招汉大兵于路公将游兵觇之射其象马应手而仆遂败其众督船济江直抵其巢穴走其贼首思任发破寨而还以功升左军都督府都督佥事明年奉敕充右参将复征麓川公益思自效勇气当百平其寨栅而絷其党与前后无算还进都督同知己巳秋大同有警公适以干当遇寇于道生致数人以归寻复委公廵视边城屡败贼众朝廷嘉其功进左都督往紫荆关倒马诸关追杀虏寇累有金帛之赉是岁冬奉敕充左副总兵往征湖广贵州苗贼凡下百余十寨贼皆败散景泰初重安江苗寇复叛总戎者有难色公慨然当之即日以兵压其境既与□遇公独发一矢中其酋而毙余贼惊溃由是香炉山诸寨苗贼皆望风警服生擒伪王韦同烈记哥等械送京师斩之西南夷之患遂息壬申夏朝廷委公镇守云南金齿腾冲诸处论功封奉天翊卫宣力武臣特进荣禄大夫柱国南宁伯食禄一千石子孙世袭赐以诰券追封三代公在镇号令虽严而御军抚夷率以仁恕酋长闻风归向无梗化者明年春将兵诣金沙江械贼子思机发送京师又明年冬余寇刀放辈复叛势甚猖獗公率精兵突至腾冲贼不暇谋遂生絷刀放革余众悉窜大事闻奖劳有加葢倚赖方而公巳遘疾不起矣实天顺庚辰八月十四日也享年五十有八 

　　○宣城伯赠宣城侯谥庄勇卫公颖墓志铭 

　　昔在英宗收揽天下材武之士自公侯伯逮于行陈兼收博采罔有遗者正统之末远迩云集宣城卫公实自山东勤王茂树勋绩历事累朝进封伯爵南北效用以老谢事寿考令终回视曩时诸杰挺然若后凋之松栢而今亦巳矣兹不重可惜哉公讳颖字源正世松江华亭人祖讳炳当元季以乡兵归高皇帝从征伐长行队考讳青代役授蓟州卫百户从文皇帝靖难累官山东都指挥佥事平妖贼百余辈上谓其有古名将风英宗即位进左军都督府都督佥事有子十一人公行居次母周夫人独异公曰是当兴吾家公兄颐巳嗣济南卫指挥使卒无子公□代之葢正统戊午也己未上京师太保成国朱公□其貌选领山东漕兵又改领京营番上兵甲子朱公又试其骑射谋畧荐之朝擢山东都司署都指挥佥事己巳之变应诏入卫尚书于公谦以公名荐实授佥事进都指挥同知武清侯石亨又荐之擢后军都督府署印都督佥事领右哨兵时廷臣有异议者公从守议请募死调诸藩兵以壮根本是冬虏酋也先入寇公帅兵邀击于黄花镇白羊口又分守西直门连战累日又承敕副石亨总京营诸兵以功□□佥事虏既退进都督同知赐蟒衣玉带又与都御史俞士悦稽兵籍收散卒造器械景泰壬申帅兵出驻宣府癸酉召还复督诸营兵天顺丁丑英宗复辟进左都督掌前军都督府事兼领禁卫日给酒馔赐宝刀白粲诸物与兵部会阅禁兵冬录迎銮功封奉天翊卫宣力武臣特进荣禄大夫柱国宣城伯食禄千一百石赐诰券追封三代戊寅佩平羌将军印镇守甘肃戊寅抵河西虏大至议者谓不宜轻动公奋曰不夺贼气城何能守鼓行而前连十二战破走之会廷臣议封爵有所厘正上以公方膺边寄特仍其旧辛巳公破诸番于凉州都督毛忠在虏围公冒矢石往救全师而返甲申西宁番把沙作乱公帅众深入擒斩俘获共千七百余人马牛羊二万有奇器械甚众又请立儒学建庙置田教人医药皆旧所未有者西人至今德之不哀宪宗即祚召公还成化乙酉命掌左府事调前府丙戌录河西功加岁禄百石赐世袭伯爵佩征虏前将军印镇辽东女直毛怜犯塞公据险设大追还其所掠若干上降敕奖谕己丑公以疾请召还京第□辰命视后府事寻命守备凤阳丁□调掌南京后府□□□京营兵兼督习水战连上疏请老辛丑复召□奉朝请后十有七年弘治戍守正月二十八日卒于□寝寿八十八赠宣城侯谥□□公广颡丰□□欬加洪锺言论英发意气直遂□沈实有谋折节下物曲遵矩度老益更事敛不世用虽达官贵人不复延接坐飨富贵以终天年然深居燕坐□四方警报则抵掌扼腕若有马大波之志者葢其性然也 

　　○彰武伯杨信传 

　　彰武伯杨信字文实昌平侯洪之从子洪击虏于兴州一虏出阵前耀武信趋马生擒之每战必先士卒初授镇抚升副千户进指挥佥事正统己巳升都指挥佥事守柴沟堡是岁虏大举犯京师信率兵入□升都指挥同知景泰改元守怀来升都督佥事历左右参将恊守宣府甲戌充总兵天顺初升都督同知总兵镇守延绥辛巳移镇守大同己酉进伯爵复征延绥虏既遁召还总督三千营虏复据河套患佩平虏将军印总制诸路兵虏平复守大同成化十三年十二月卒讣闻赐祭葬如例赠彰武侯谥威毅子瑾嗣信骁勇善骑射在边近四十年镇以安静人乐效用所向成功亦可谓一时名将 

　　○丰润伯曹公义墓志铭（刘定之） 

　　刘定之 
　　国家开基创业之初能奋其智勇以际云龙风虎之会取功伐官禄吾闻之矣至于太平既久武节罕用然而世冑者尚能因时之任使以赴机会树绩勋增光祖祢垂休胤嗣自非其材武敻异等伦畴克哉若丰润伯曹公吾所仅见者也公讳义字敬方先世居扬州仪曾祖花一祖勇燕山左卫副千户父胜指挥佥事皆以公贵赠奉天翊卫宣力武臣特进荣禄大夫丰润伯曾祖母黄氏祖母王氏皆赠伯夫人母谢氏封伯太夫人公弱冠袭父职扈跸征虏至会州时　太宗方欲肃清沙漠将士非遴选不得从宣德初擢都指挥佥事江西梅花洞贼施州卫刺惹洞蛮凭险窃发公往捕抚咸底靖谧擢中府都督佥事　今上登极充辽东副总兵击虏于宁远至白云山取其辎重玺书赐征虏前将军印正总兵与成国公朱勇会兵两汊口袭虏公功尤多升都督同知虏犯义州戡之于羊膓河升右都督正统己巳与虏战辽河摧其前锋旋师至广平山东川洲虏复踵至回骑击破之升左都督景泰初追虏至梨皮峪鹰湖东与众将胡原分左右翼夹击几歼焉巡视边戍至仙灵寺虏穿塞桓深入与副将焦礼等设大以待薄暮虏至奋击大破之最其前后大小战无虑数十所俘斩虏众七百五十余人杂畜三千余头匹夺还所掠中国人畜几至八千他器械辎重无算于是虏畏□威名不复敢盗东北边矣屡赐白金彩币　上复大位之初进公爵丰润伯勋号奉天翊卫宣力武臣阶特进荣禄大夫柱国禄一千三百石推恩三代子孙世袭赐铁券未几以公年益高不欲使居极边召还人见慰劳甚至　赐羊酒居京师奉朝请久之以疾卒时天顺庚辰正月二十二日也享年七十有一 

　　○怀柔伯施聚传 

　　施聚北通州人父忠立功洪武永乐间升金吾右卫指挥使出塞征胡战殁聚嗣官累有战功正统九年以都指挥征兀良哈功最升督府佥事参将辽东进总兵都督　英宗北狩聚恸哭即日引兵西裨将争进牛酒聚曰　王上安在忍受此数日抵京师天顺元年以御胡功封怀柔伯食禄千一百石明年以守边久与世券聚智勇朴直与士卒同甘苦在辽东训练有法增缮障塞兴修儒教虏人畏服卒赠侯谥威靖子荣嗣伯卒子鉴嗣伯坐法谪贵州立功赦复伯不得任军政卒子瓒嗣伯卒无子弟瑾嗣伯卒子焘乞嗣伯吏部以聚无他奇功幸封伯而孙鉴复犯法蒙　恩宥相传数世在典滥请　上裁定诏予焘嗣伯卒子嵩嗣伯卒子光祖嗣伯 

　　○东宁伯赠东宁侯谥襄敏焦公礼神道碑（李贤） 

　　李贤 
　　公□礼字尚节山后人曾祖克赤祖苦马父捌思台俱以公贵赠东宁伯曾祖妣伯颜秃祖妣苦翠妣伯氏俱赠伯夫人公天资雄伟饶智畧善骑射累功至通州卫指挥佥事永乐初屡从　太宗皇帝北征战功居多宣德初以辽东密迩诸夷命公往守适与虏遇公当阵生致贼酋忽失捌余皆溃散升指挥使辛卯边将以公才堪御众荐升都指挥佥事壬辰以征哨功进都指挥同知威名大振正统辛酉用都督曹义荐升都指挥使壬戍海西虏寇边公率兵御之获士马甚众癸亥朝廷嘉公之能遣敕命守宁远乙丑以公多边功进左军都督府事仍守宁远丁卯公率兵袭败虏于境外以奇功升都督同知复有白金彩币之赉己巳复袭败虏如丁卯获马牛军器无算敕升右都督充左副总兵白金彩币之赉甚厚景泰甲戌公复率兵对虏生致渠魁一人获牛马尤众进左都督天顺改元　英宗皇帝念公久于边遣敕封奉天翊卫宣力武臣特进荣禄大夫柱国东宁伯食禄一千二百石子孙世袭赐诰券明年召至京师慰劳之陛辞降敕谕奖赐蟒龙衣并甲冑诸物公至镇感　上知遇益竭力边事未几以疾卒天顺癸未正月十四日也距生洪武壬戌五月五日享年八十有二 

　　○大羌伯赠大羌侯谥武勇毛公忠传（邓廷瓒） 

　　邓廷瓒 
　　公讳忠字允诚姓毛氏先世蜀人曾祖始徒雍之武威祖讳刺国初率众归附遂隶籍兰州洪武丙辰殁于王事考讳宝以雄勇选充总里永乐癸巳收捕沙州叛寇老的罕加伍长甲午众集随驾北征授昭信校尉永昌卫百户并赠右军都督佥事祖妣都氏妣皆氏并赠夫人公少膂力绝人善骑射年二十代父领兵进征宁夏至贺兰山后擒番王也先士于并部众马驼以归永乐甲辰复从北狩至半壁山荷赉与回卫甘州操备宣德庚戌九月征曲先叛寇散即思追至恰思擒斩锁南朵儿只等升武毅将军永昌副千户癸丑八月征亦不刺山擒伪少师昝卜至伯忽伪知院乞察歹升武节将军正千户甲寅七月修御永昌考来口征哨哈喇脱欢山遇敌擒逵贼首完者帖木儿等升宣武将军本卫指挥佥事乙卯八月策应镇番等处九月凉州破阿台贼兵于三岔河擒伪千户土升十一月黑山擒赐朵儿别台升指挥同知赏赉有加正统丁巳升甘州右卫操备戊午二月达贼朵儿只伯拥众寇边公从平虏大总兵蒋公征□追至兀鲁乃遇敌当先交锋以七骑破阵奇功升昭毅将军陕西行都司都指挥佥事有银碗文绮之赐诰追封祖考如其官壬戌九月哨廵沙州缮修城堡边民赖之甲子四月巡迤北天苍毛目等处乙丑正月朝廷念公勋绩赐敕奖谕加升都指挥同知仍旧操备丙寅　月哈密使臣朝贡归过赤斤沙州罕东遇达贼被掠朝廷以公素边夷信服命出罕东追抚公至大集渠魁谕以恩威虏即罗拜悔罪尽还其所掠时闻沙州都督喃哥偕弟却领占潜通瓦刺将谋内寇其弟锁南奔巳密受封祁王逸去因令公觇之廉得其实遂擒番僧加失领并征兵虏檄三纸械送京师复领兵往沙州收捕喃哥等千二百人招降赤斤达保帖木儿男妇四百余口事闻升都指挥使且有白金文绮之赐戊辰三月奉敕征进罕东等处至失刺哈界夜集虏营生缚伪祁王锁南奔并部下二百余人招降沙州等处土达七十余人升右军都督府佥事寻被诰命追赠祖考如其官乙巳七月哨接参将刘震军马至半截墩遇敌夺获被虏人畜甚众敕充右参将镇守甘肃景泰庚午二月领兵缮修高台城堡坚完有备人甚赖之公一日令男佺赴京奏事蒙持授佺百户令赍敕回谕父子务在同心恊力尽忠报国时　英庙出狩虏廷公前所获奸僧加失领因得不死遂投虏也先以师事之适朝廷遣礼部侍郎李实通好计至则奸僧加失领欲图复仇中公以奇祸因设问告李实实遂以其言归报公将获罪而甘之内外守臣及其边人俱公讼朝廷亦知其伪置之不问适福建贼起命公驰往恊守公居闽七年天顺改元　英庙复辟即日召公于闽升都督同知赐白金三十两纻丝二表里慰劳有加时公以勤劳膺疾　上遣太监赐羊酒药物及日遣御医胗视公疾愈入谢　上思甘凉西北重镇欲得老成练达武臣乃命公恊同总兵西宁侯未诚镇守迨行前一日召至文华殿玉音下询防边之策公应对咸称旨　上嘉叹良久从容谕之曰卿国老成旧在西陲民情土俗谙练有素此行当□布朝廷威德加意抚辑人民俾知感恩报国遇有调发必得其用毋致乖违有负委任之重谕毕　上亲授公以王带明日陛辞复赐白金五十两金织蟒龙袍寻召至文华殿面谕丁宁赐重宝一锭葢　上在虏廷时极悉奸僧之间而益信公之忠诚故恩遇之隆如此九月领兵昌宁等处截杀镇番等处堤□□应凉州哨至板□寇闻公威名皆遁去明年戊寅　上遣使就镇赐明甲凤翅盔绣春刀以壮军容仍降敕奖谕是年佺病卒公令次男儆奏辞原授百户有旨毛忠在边効劳还着男毛儆做百户公受恩感激愈深每征伐罄竭心膂务图成功五月末昌黄成儿西石门六月山丹红寺儿甜水湖七月花寨寺沟凡三战皆大捷擒斩贼众并夺获人畜军器不可胜纪己卯五月升右军左都督仍旧镇守公尝护送都指挥马云奉使撒马儿罕及程俊使土鲁番撒马儿罕使回又护送之公威望素着中外畏服所过畧无梗阻辛巳正月虏酋孛来拥众寇庄浪公与总兵宣城侯卫颖分兵追击之擒斩贼众夺获战马军器人畜贼势少却随领骑士三千于凉州十二里铺墩安塘众方集适贼骑数万突至公严督将士并力拒敌自黎明至次日晡时士皆殊死战凡百余合贼应弦坠马者不计其算贼众稍却虏酋复立阵前大言以惑我军重围愈固公单骑往见责其不臣之罪目背皆裂援兵且俱至贼遂解去全师而还八月虏寇永昌公屡截杀或夜刼营垒以挠之斩获首级战马军器并夺回男妇三百余牛羊驴骡以万计癸未冬总兵卫公与公计曰把沙吧哇等族昝咂马吉思冬沙思我思哥儿阿儿加仓等番夷久住庄浪凉州永昌阻截抢刼杀害官军不举兵剿除深地方患遂合奏刻日分兵攻之公分巴哇大族阿儿加仓小族至期拒者戮之降者抚之不旬日功成惟庄浪军马进攻昝咂马吉思冬沙等族不下公又移兵攻之尽灭党与各族良善番官酋长公与总兵抚之安堵如故捷奏进公爵大羌伯食禄一千石恊守如故成化戊子八月陕西固原州土达满四叛聚万余据石城炮架山流贼邻近震惊关陕其山七峰陡峻前此官军追剿每失至是公奉敕以行遂率甘凉兵马与总督项公会行自十月初九日发哨期以军至放炮掣军举烟次日至石城门会议适遇贼迎敌时甘州军马在后遂以骑二百余人冲阵至炮架山截山夺险敌后哨至贼巳大败礧石滚木至以车轮磨石俱尽公与孙铠督我军乘胜直捣七峰闻山上老稚皆号泣奔走功垂成忽昏雾起他哨误先举烟掣军贼遂乘风尽抽余党以死决战公顾孙铠曰势急矣我受□爵厚禄职在灭贼势不与贼俱生铠亦顾众曰我□我祖在上宁与贼同死遂首骑与祖破阵以进孤□相持自巳至酉阵凡十余合射矢皆尽拾贼矢射□尽公遂中流矢铠前翼救仍奋马杀十余贼贼执□断其指裂其额曰尔复能射否海亦赴救死之是月十一日也夜半风起折旗拔帐营中士卒皆闻甲马声幕下卒王宽梦公曰我必将满四马上活活擒来既觉惊愕御史邓公本端隔帐闻之即起焚香祝曰公果有灵能助我擒贼当具奏立庙祀公未几满贼就擒大诛忠义所感天固有以相之耶讣闻　上震悼辍视朝一日且曰毛忠奋勇杀贼忠义可嘉其与葬祭给麻布一百疋斋粮一百石造茔域明器锡以铁券赠奉天翊卫宣力武臣特进荣禄大夫柱国□□侯谥武勇食禄一千石子孙世袭伯爵公体貌□□器量宏豁故人望而畏之即而爱之性仁孝事□都督公尽色养母皆□□丧事继母都尤孝谨能□□士大夫习古兵法料敌制胜虽古□将不能过□居不喜游畋不嗜货利存心一以忠义主其训子孙亦如之尝赐五伦书谓子孙曰忠义尽在是矣汝等奉诵之母忽待士卒务察其饥寒劳苦仕恐有□人不得所故士卒乐之用尝征甜水湖阵中一□马被箭而仆公以所从马乘之其招来达军新□者幼丁无倚悉派殷富军家给其月粮冬布之半养之其半贮候长成婚娶之费凡士卒疾必与汤药公至自省问如巳子其爱护军士皆类此军旅所至市不易肆农不辍耕晏然不知有兵故丧还之日关中馈运道途行旅之人虽非甘凉部属而平日威信所感动者莫不挥泪相吊至有迎衬而奠望门而哭者自公卿以及偏裨将士吊奠赙祭相属于路越数月不绝凡荷朝廷暨亲王赐祭无不嘉其忠义之节生荣死哀可谓至矣是岁十一月二十八日奉葬甘州城南公生洪武甲戍六月二十一日薨以成化戊子十月十一日享年七十有五配氏封夫人子男四长佺锦衣百户赠大羌伯次昙事释氏次俊甘州右卫百户又次儆甘州左卫指挥孙男九曰锐今袭大羌伯钢鉴金戊铠镔钊铎□铎甘州左卫百户孙女□弘治乙卯七月朝廷赐名其坊曰忠义以表厥宅里丁巳七月钦命所司于甘州择地建祠赐额曰武勇以春秋祭之公名著华夷功施社稷侯封庙食金书铁券辉映当时流传百世葢廪有生气□宇宙间大丈夫也锐袭爵弘治元年命挂乎蛮将军印充总兵官镇守湖广寻改命总镇两广信赏必罚威行惠施功高不居诗书礼乐念念不置葢有古却縠之风得非乃祖积功懋德及庭训之所致欤
  </div>
  <div class="pagination">
   <a href="国朝献征录_page18.html">
    上一页
   </a>
   <span>
    ...
   </span>
   <a href="国朝献征录_page14.html">
    14
   </a>
   <a href="国朝献征录_page15.html">
    15
   </a>
   <a href="国朝献征录_page16.html">
    16
   </a>
   <a href="国朝献征录_page17.html">
    17
   </a>
   <a href="国朝献征录_page18.html">
    18
   </a>
   <span class="current-page">
    19
   </span>
   <a href="国朝献征录_page20.html">
    20
   </a>
   <a href="国朝献征录_page21.html">
    21
   </a>
   <a href="国朝献征录_page22.html">
    22
   </a>
   <a href="国朝献征录_page23.html">
    23
   </a>
   <a href="国朝献征录_page24.html">
    24
   </a>
   <span>
    ...
   </span>
   <a href="国朝献征录_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
