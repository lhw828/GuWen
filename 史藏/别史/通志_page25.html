<!DOCTYPE html>
<html>
 <head>
  <meta charset="utf-8"/>
  <title>
   通志 - 第 25 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 25 页/共 155 页
  </h1>
  <div class="content">
   通志卷十二
&lt;史部,别史类,通志&gt;
　　钦定四库全书
　　通志卷十三
　　宋　右　廸　功　郎　郑　樵　渔　仲　撰
　　梁纪第十三
　　武帝　简文帝　元帝　敬帝
　　髙祖武皇帝讳衍字叔逹小字练儿南兰陵中都里人姓萧氏与齐同承淮隂令整整生皇髙祖鎋位济隂太守鎋生皇曾祖副子位州治中从事副子生皇祖道赐位南台治书侍御史道赐生皇考讳顺之字文纬于齐髙帝为始族弟皇考外甚清和而内懐英气与齐髙帝少而欵狎尝共登金牛山路侧有枯骨纵横齐髙帝谓皇考曰周文王以来几年当复有掩此枯骨者乎言之懔然动色皇考由此知齐髙帝有大志常相随逐齐髙帝每外讨皇考常为军副及北讨薛索儿夜遣人入营提刀径至齐髙帝卧榻皇考手刃之频为齐髙帝镇军司马长史时宋帝昬虐齐髙帝谋出外皇考以为一旦奔亡则危几不测不如因人之欲行伊霍之事齐髙帝深然之歴黄门郎安西长史吴郡内史所歴皆著名吴郡张绪常称文武兼资有徳有行吾敬萧顺之袁粲之据石头黄回与之通谋皇考闻难作率家兵据朱雀桥回觇人还告曰朱雀桥南一长者英威毅然坐胡牀南向囘曰萧顺之也遂不敢出时防皇考石头几不据矣及齐髙帝创造皇业推锋决胜莫不垂拱仰成焉齐建元末齐髙帝从容谓皇考曰当令阿玉解扬州相授玉豫章王嶷小名也齐武帝在东宫皇考尝问讯及退齐武帝指皇考谓嶷曰非此翁吾徒无以致今日及即位深相忌惮故不署台辅以参豫佐命封临湘县侯歴位侍中衞尉太子詹事领鎭军将军丹阳尹赠镇北将军諡曰懿帝以宋孝武大明元年嵗次甲辰生于秣陵县同夏里三桥宅初皇妣张氏尝梦抱日已而有娠遂产帝帝生而有异光状貎殊特日角龙顔重岳虎顾舌文八字顶有浮光身映日无影两骻骈骨顶上隆起有文在右手曰武帝为儿时能蹈空而行及长博学多通好筹略有文武材略所居室中常若云气人或遇者体輙肃然初为衞军王俭东閤祭酒俭一见深相器异请为戸曹属谓庐江何宪曰此萧郎三十内当作侍中出此则贵不可言竟陵王子良开西邸招文学帝与沈约谢眺王融萧琛范云任昉陆倕等并游焉号曰八友融俊爽识鉴过人尤敬异帝每谓所亲曰宰制天下必在此人累迁随王鎭西谘议参军行经牛渚逢风入泊龙渎有一老人谓帝曰君龙行虎歩贵不可言天下方乱安之者其在君乎问其名氏忽然不见寻以皇考艰去职归建业及齐武帝不豫竟陵王子良以帝及兄懿王融刘绘王思逺顾暠之范云等为帐内军主融欲因帝晏驾立子良帝曰夫立非常之事必有非常之人融才非负图视其败也范云曰忧国家者惟有王中书帝曰忧国欲为周召欲为竖刁邪懿曰直哉史鱼何其水彊也初皇考之薨不得志事见齐鱼复侯传至是郁林失徳齐明帝作辅将为废立计帝欲助齐明帝倾齐武帝之嗣以雪心耻齐明帝亦知之每与帝谋时齐明帝将追随王恐不从又以王敬则在会稽恐为变以问帝帝曰随王虽有美名其实庸劣既无智谋之士爪牙惟仗司马垣歴生武陵太守卞白龙耳此并唯利是与若防以显职无不载驰随王止湏折简耳敬则志安江东穷其富贵宜选美女以娱其心齐明帝曰亦吾意也即徴歴生为太子左衞率白龙游击将军并至续召随王至都赐自尽豫州刺史崔慧景既齐武帝旧臣不自安齐明帝忧之乃起帝镇夀阳外云备魏实防慧景师次长瀬慧景惧罪白服来迎帝抚而宥之将军房伯玉徐元庆并曰慧景反迹既彰实是见贼我曹武将譬如鞲上鹰将军一言见命便即制之帝笑曰此如掌中婴儿杀之不武于是曲意和释之慧景遂安
　　隆昌元年拜中书侍郎迁黄门侍郎
　　建武二年魏将王肃刘昶攻司州刺史萧诞甚急齐明帝遣左衞将军王广之赴救帝为偏帅广之行次尉斗洲有人长八尺余容貎衣冠皓然皆白缘江呼曰萧王大贵帝既屡有徴祥心益自负时去诞百里众军以魏军盛莫敢前帝欲大振威略谓诸将曰今屯下梁之城塞凿岘之险守雉脚之路据贤首之山以通西闗以临贼垒三方犄角出其不备破贼必矣广之等不从后遣徐元庆进据贤首山魏絶其粮道众惧莫敢援之惟帝独奋请先进于是广之益帝精甲衔枚夜行失道望见如持两炬者随之果得道径上贤首山广之军因得前魏军来胁帝坚壁不进时王肃自攻城一鼓而退刘昶有疑心帝因与书间成其隙一旦有风从西北起阵云随之来当肃营寻而风囘云转还向西北帝曰此所谓归气魏师遁矣令军中曰望麾而进聼鼓而动肃乃倾壁十万阵于水北帝扬麾鼓噪响振山谷敢死之士执短兵先登长防翼之城中见援至因出军攻魏栅魏军表里受敌因大崩肃昶单马走斩获千计流血绛野得肃昶巾箱中魏帝曰闻萧衍善用兵勿与争锋待吾至若能禽此人则江东吾有也以功封建阳县男寻为司州刺史有沙门自称僧恽谓帝曰君项有伏龙非人臣也复求莫知所之帝在州甚有威名尝有人饷马帝不受饷者宻以马系斋柱而去帝出见马答书殷勤缚之马首令人驱出城外马遂自还帝还都为太子中庻子领四厢直出镇石头齐明性猜忌帝避时嫌解遣部曲常乗折角小牛车齐明每称帝清俭朂励朝臣四年魏孝文帝自率大众逼雍州刺史曹武度沔守樊城武旧齐武帝腹心齐明帝忌之欲使后弟刘暄为雍州暄不愿出外因江祏得留齐明帝拟帝雍州受宻防出顿声为军事发遣又命五兵尚书崔慧景征南将军陈显逹相续援襄阳慧景与帝进次邓城魏孝文帅十余万骑奄至慧景引退帝止之不从于是大败帝帅众拒战独得全军及魏军退以帝为辅国将军监雍州事先是雍州相传樊城有王气至是謡言更甚及齐明帝崩遗诏以帝为都督雍州刺史时扬州刺史始安王遥光尚书令徐孝嗣右仆射江祏右将军萧坦之侍中江祀衞尉刘暄更直内省分日帖世所谓六贵又有御刀茹法珍梅虫儿丰勇之等八人号为八要及舍人王咺之等四十余人皆口擅王言权行国宪帝谓张防曰政出多门乱其阶矣当今避祸唯有此地勤行仁义可坐作西伯但诸弟在都恐离时患湏与益州图之耳时上长兄懿罢益州还仍行郢州事乃使防诣郢陈计于懿语在懿传言既不从防还帝乃召弟伟及憺是嵗至襄阳乃潜造器械多伐竹木沈于檀溪宻为舟装之备时帝所住斋常有气五色囘转状若蟠龙季秋出九日台忽暴风起烟尘四合帝所居独白日清朗其上紫云腾起形如繖盖望者莫不异焉寻而大臣相次屠戮
　　永元二年冬懿又被害信至帝宻召长史王茂中兵吕僧珍别驾栁庆逺功曹史吉士赡等谋之既定以十一月乙巳召僚佐集于听事告以举兵是日建牙出檀溪竹木装舸舰旬日大办百姓愿从者得铁马五千匹甲士三万人初南康王寳融为荆州刺史长史萧頴胄行府州事至是东昬遣辅国将军刘山阳就頴胄兵袭襄阳帝知其谋遣参军王天虎庞庆国诣江陵徧与州府书声云山阳西上幷袭荆雍天虎既发帝谓参军张防曰今日天虎坐收天下矣荆州得天虎至必囘遑无计若不见同取之如拾地芥耳断三峡据巴蜀分兵定湘州便全有上流以此威声临九断彭蠡檄江南风之靡草不足比也政小引日月耳江陵本惮襄阳人加唇亡齿寒必不孤立宁得不闇见同邪挟荆雍之兵扫定东夏韩白重出不能为计况以无算之昬主役御刀应之徒哉及山阳至巴陵帝复令天虎赍书与颖胄兄弟去后帝谓张防曰用兵之道攻心为上攻城次之心战为上兵战次之今日是也近遣天虎往州府人皆有书今叚止有两封与行事兄弟云一二天虎口具彼间人问天虎而无所説必谓行事与天虎具隠其情则行事进退无以自明必入吾谋内是驰两空函定一州矣山阳至江安闻之果迟疑不上颖胄大惧参军席阐文栁忱谓颖胄曰萧雍州蓄飬士马非复一日必不可制就能制之嵗寒必不为朝廷所容今若杀山阳与雍州立天子以令诸侯则霸业成矣山阳既不信我如斩天虎则彼疑可释至而图之蔑不济矣颖胄从之诘旦乃谓天虎曰天下之事县之在卿今就卿借头以诈山阳昔樊于期亦以头借荆轲于是斩之送首山阳山阳信之驰入城将逾阈县门发折其车辕投车而走中兵参军陈秀拔防逐之斩于门外传首于帝仍以南康王尊号之议来告且曰时有未利当须来年二月遽便进兵恐非庙算帝答曰今坐甲十万粮用自竭若顿兵十旬必生悔吝且太白出西方杖义而动天时人谋有何不利昔武王伐纣行逆太嵗复湏待年月乎竟陵太守曹景宗遣杜思冲劝帝迎南康王都襄阳时正尊号帝不从王茂又私于张防曰今以南康置人手中彼挟天子以令诸侯节下前去为人所使此岂嵗寒之计防言之于帝曰若前途大事不捷故自兰艾同焚若功业克建谁敢不从岂是碌碌受人处分哉乃于沔南立新野郡以集新附
　　中兴元年二月南康王为相国以帝为征东将军戊申帝发襄阳自冬积霰至是开霁士卒咸悦帝遂留弟伟守襄阳城谓曰当置心于襄阳人腹中推诚信之勿有疑也天下一家乃当相见遂移檄建业阐扬威武及至竟陵命长史王茂与太守曹景宗为前军中兵参军张法安守竟陵城茂景宗帅众济岸进顿九里其日郢州刺史张冲迎战茂等大破之荆州遣冠军将军邓元起军主王世兴田安等会大军于夏口帝筑汉口城以守鲁山命水军主张惠绍朱思逺等游遏中江絶郢鲁二城信使时张冲死其众推军主薛元嗣及冲长史程茂为主三月乙巳南康王即帝位于江陵遥废东昬为涪陵王以帝为尚书左仆射加征东将军都督征讨诸军事假黄钺西台又遣冠军将军萧頴逹领兵来会四月帝出沔命王茂萧颖逹等逼郢城五月己酉帝移屯汉南是日有紫云如盖防于垒幕甲寅东昬遣宁朔将军吴子阳光子衿等十三军救郢州进据巴口七月帝命王茂帅军主曹仲宗康绚武会超等潜师袭加湖将逼子阳水涸不通舰子衿喜其夜流星坠其城四更中无雨而水暴长众军乗流齐进鼓噪攻之俄而大溃子阳等窜走众尽溺于江王茂虏其余而旋郢鲁二城相视夺气先是东昬遣冠军将军陈伯之镇江州为子阳等声援帝谓诸将曰夫征讨未必湏实力所聼威声耳今加湖之败谁不詟服陈虎牙即伯之之子狼狈奔归彼闲人情理当凶惧我谓九江可传檄定也因命捜所获俘囚得伯之幢主苏隆之厚加赏赐使致命焉戊午鲁山城主孙乐祖降己未夜郢城有数百毛人逾堞且泣因投黄鹄矶盖城之精也及旦城主程茂薛元嗣遣参军朱晓求降帝谓曰城中自可不识天命何意恒骂晓曰明公未之思耳桀犬何尝不吠尧初郢城之闭将佐文武男女口十余万人疾疫流肿死者十七八及城开帝并加隠防其死者命给棺槥东昬闻郢城没乃为城守计简二尚方二冶囚徒以配军其不可活者于朱雀门内日斩百余人尚书令王亮苦谏不从陈伯之遣苏隆之反命求未便进军帝曰伯之此言意懐首防可及其犹豫逼之乃命邓元起即日沿流而下八月天子遣兼黄门郎苏回劳军帝登舟命诸军进路留上庸太守韦叡守郢城行州事邓元起将至寻阳陈伯之犹惧乃收兵退保湖口留其子虎牙守盆城及帝至乃束甲请罪九月天子诏帝平定东夏以便宜从事前军之次芜湖南豫州刺史申胄弃姑熟走至是大军进据之自发雍州帝所乗舰恒有两龙导引左右莫不见者缘道奉迎百姓皆如挟纩仍遣曹景宗萧颖逹领马歩进顿江宁东昬遣征虏将军李居士迎战景宗击走之于是王茂邓元起吕僧珍进据赤鼻逻曹景宗陈伯之为游兵是日新亭城主江道林率兵出战众军擒之于阵大军次新林建康士庻倾都而至道欵者或以血为书命王茂进据越城曹景宗据皂荚桥邓元起据道士墩陈伯之据篱门道林余众退屯航南诸军廹之因复散走退保朱雀航冯淮自固时李居士犹据新亭垒请东昬烧南崖邑屋以开战塲自大航以西新亭以北荡然矣十月东昬石头军主朱僧勇率水军二千人来降东昬又遣征虏将军王珍国率军主胡虎牙等列阵于航南大路悉配精甲利器尚十余万人阍人王伥子持白虎幡督诸军又开航背水以絶归路王茂曹景宗等犄角奔之珍国之众一时土崩众军退至宣阳门李居士以新亭垒徐元瑜以东府城降石头白下诸军并宵溃壬午帝镇石头命众军围六门东昬悉焚门内驱逼营署官府并入城有众二十万青州刺史桓和绐东昬出战因降先是俗语谓宻相欺变者为和欺于是虫儿法珍等曰今日败于桓和可谓和欺矣帝命诸军筑长围初众军既逼东昬遣军主左僧庆镇京口常僧景镇广陵李叔献屯歩及申胄自姑熟奔归又使屯破墩以为东北声援至是帝遣晓谕并降帝乃遣弟辅国将军秀镇京口辅国将军恢屯破墩从弟宁武将军景镇广陵吴郡太守蔡寅弃郡赴降十二月丙寅兼衞尉张稷北徐州刺史王珍国斩东昬其夜以黄油裹首送军帝命吕僧珍张弥勒兵封府库及图籍帝乃入收东昬嬖妾潘妃诛之及凶党王坦之以下四十八人属吏以宫女二千人分赉将士宣徳皇后令追废涪陵王为东昬侯授帝中书监大司马录尚书骠骑大将军都督州刺史封建安郡公食邑万戸给班剑四十人黄钺侍中征讨诸军事并如故依晋武陵王遵承制故事百僚致敬己卯帝入屯阅武堂下令大赦丙戌入镇殿内是日鳯皇集建业又下令凡昬制谬赋滛刑滥役外可详检前源悉皆除荡其主守散失诸所损耗精立科条咸从原例丁亥遣豫州刺史李元履以兵五千慰劳东方十二郡二年正月辛卯下令通检尚书众曹东昬时诸诤讼失理及主者淹停不时施行者精加讯辩依事议奏其义师临阵致命疾病死亡者并加敛収恤遗孤甲午天子遣兼侍中席阐文兼黄门侍郎乐法才慰劳都下追赠皇祖散骑常侍左光禄大夫皇考侍中丞相乙未下令朱雀之捷逆徒送死者特许家人殡葬若无亲属或有贫苦二县长尉即为埋掩建康城内不逹天命自取沦灭亦同此科又下令减损浮费自非奉粢盛修绂冕习礼乐之容缮甲兵之备此外一皆禁絶御府中署量宜罢省命外详为条格戊戌宣徳皇后临朝入居内殿拜帝大司马解承制百僚致敬如前丁亥诏进帝都督中外诸军事剑履上殿入朝不趋赞拜不名加前后部羽葆鼓吹置左右长史司马从事中郎掾属各四人幷依旧辟士余并如故甲寅齐帝进帝位相国总百揆以豫州之梁郡歴阳南徐州之义兴扬州之淮南宣城吴吴兴会稽新安东阳十郡封帝为梁公偹九锡之礼加逺游冠绿綟绶位在诸侯王上梁国置丞相以下防书襃赞功徳帝固辞府僚劝进不已于是始受相国梁公之命命焚东昬滛奢异服六十二种于都街齐帝追赠梁公夫人为梁国妃乙丑南豫州队主陈文兴于宣武城内凿井得玉镂骐驎金镂玉璧水精环各二又凤凰见建康县桐下里宣徳皇后称美符瑞归于相国府丙寅诏梁国依旧选诸要职悉依天朝之制帝上表以前代选官皆立选簿请自今选曹精加隐括依旧立簿使冠履无爽名实不违庻人识涯涘造请自息且闻中间立格甲族以二十登仕后门以过立试吏岂所以奬风流希向后进此实巨蠧尤宜刋革诏依表施行丙戌诏进梁公爵为王以豫州之南谯庐江江州之寻阳郢州之武昌西阳南徐州之南琅邪南东海晋陵扬州之临海永嘉十郡益梁国并前为二十郡其相国扬州牧骠骑大将军如故帝固辞有诏断表相国左长史王莹等率百僚敦请三月癸巳受梁王之命下令赦国内殊死以下鳏寡孤独不能自存者赐谷五斛府州所统亦同蠲荡丙午齐帝命帝冕十有二旒建天子旌旗出警入跸乗金根车驾六马备五时副车置旄头云防乐舞八佾设钟虡宫县王妃王子王女爵命之号一依旧仪丙辰齐帝下诏禅位即安姑熟四月辛酉宣徳皇后令曰西诏至帝宪章前代敬禅神器于梁明可临轩遣使恭授玺绂未亡人便归于别宫壬戌策书禅位于梁遣兼太保中书监兼尚书令王亮兼太尉中书令王志奉皇帝玺绂受终之礼一依唐虞故事帝抗表陈让表不获通于是齐百官豫章王元琳等八百一十九人及梁台侍中范云等一百一十七人并上表劝进帝让不受是日太史令蒋道秀陈天文符防六十四条事并明着羣臣重表固请乃从之
　　天监元年夏四月丙寅皇帝即位于南郊设坛柴燎告天礼毕备法驾还建康宫临太极前殿大赦改元赐民爵二级文武位二等鳏寡孤独不能自存者人谷五斛逋布口钱宿责勿复收其犯乡论清议赃汚滛盗一皆荡涤洗除前注与之更始封齐帝为巴陵王全食一郡载天子旌旗乗五时副车行齐正朔郊祀天地礼乐制度皆用齐典以齐宣徳皇后为齐文帝妃齐帝后王氏为巴陵王妃齐代王侯封爵悉皆降省其効着艰难者别有后命惟宋汝隂王不在除例刼贼余口没在台府者悉皆蠲放诸流徙之家并聼还本以兼尚书令王亮为尚书令兼尚书右仆射沈约为尚书仆射封皇弟中防军宏为临川王南徐州刺史秀为安成王雍州刺史伟为建安王右卫将军恢为鄱阳王荆州刺史憺为始兴王自郡王以下列爵为县六等皇弟皇子封郡王二千戸王之庻子为县侯五百戸谓之诸侯功臣爵邑无定科鳯凰集南兰陵丁夘诏凡后宫乐府西解暴室诸如此例被幽逼者一皆放遣若衰老不能存者官给廪食戊辰遗巴陵王钱二百万绢布各千疋绵二千觔车骑将军髙丽王髙云进号车骑大将军镇东大将军百济王余太进号征东大将军镇东大将军倭王武进号征东将军己巳巴陵王殂于姑熟追諡为齐和帝终礼一依故事庚午诏分遣内侍廵省四方观政聼謡访贤举滞其有田野不开狱讼无章忘公徇私侵渔是务者悉随事以闻若懐寳迷邦蕴竒待价蓄响藏真不求闻逹各依名腾奏罔或遗隐又诏曰金作赎刑有闻自昔入缣以免施于中叶永言叔季偷薄成风婴愆入罪厥涂匪一死者不可复生刑者无因自反由此而望滋实庸可致乎可依周汉旧典有罪入赎外详为条格以时闻奏辛未诏以谢□公萧寳义为巴陵王以奉齐祀复南兰陵武进县依前代之科徴新除相国军谘祭酒谢朏为侍中左光禄大夫开府仪同三司改南东海为兰陵郡土断南徐州诸侨郡县癸酉诏于公车府谤木肺石傍各置一函若肉食莫言山阿欲有横议投谤木函若从我江汉功在简防犀兕徒龙蛇方县次身才髙妙摈压莫通懐傅吕之术抱屈贾之叹其理有皦然受困包匦夫大政侵小豪门陵贱百姓已穷九重莫逹若欲自申并可投肺石函甲戌诏断逺近上庆礼闰月丁酉以行宕昌王梁弥邕为安西将军河凉二州刺史正封宕昌王壬寅诏以宪纲日弛渐以为俗令端右以风闻奏事依元熙旧制有司奏追尊皇考为文皇帝庙号太祖皇妣张氏为献皇后陵曰建陵郗氏为徳皇后陵曰修陵五月乙亥夜盗入南北掖烧神虎门总章观害衞尉卿张防戊子江州刺史陈伯之举兵反以领军将军王茂为征南将军江州刺史率众讨之六月庚戌封北秦州刺史杨绍为武都王是月陈伯之奔魏江州平前益州刺史刘季连据成都反秋七月丁巳朔日有食之八月戊戌置建康三官癸卯鸾鸟见乐游苑乙巳平北将军西凉州刺史象舒彭进号安西将军封邓至王丁未命中书监王莹等八人参定律令诏尚书郎依昔奏事交州献能歌鹦鹉诏不纳林邑干陁利国各遣使朝贡冬十一月己未立小庙甲子立皇子统为皇太子赐天下为父后者爵一级十二月大雪深三尺是嵗大旱米斗五千人多饿死
　　二年春正月乙卯以尚书仆射沈约为左仆射吏部尚书范云为右仆射辛酉祀南郊降死罪以下囚庚辰以仇池公杨灵珍为北梁州刺史封仇池王夏四月癸卯尚书删定郎蔡法度上梁律二十卷令三十卷科四十卷五月尚书右仆射范云卒乙巳益州刺史邓元起尅成都曲赦益州六月丁亥以新除左光禄大夫谢朏为司徒尚书令甲午以中书监王莹为尚书右仆射是夏多疠疫秋七月扶南龟兹中天竺一国各遣使朝贡冬十月皇子纲生降都下死罪以下囚十一月乙卯雷电大雨晦
　　三年春正月癸丑以尚书右仆射王莹为左仆射太子詹事柳惔为右仆射二月魏尅梁州三月陨霜杀草夏五月丁巳以扶南王防陈如阇耶防摩为安南将军六月丙子诏分遣使廵察州部视民寃酷癸未大赦秋七月甲子立皇子综为豫章王八月魏克司州九月壬子以河南王世子伏连夀为镇西将军西秦河二州刺史封河南王北天竺国遣使朝贡冬十一月甲子诏除赎罪科是嵗魏正始元年
　　四年春正月癸卯诏自今九流常选年未三十不通一经不得解褐若有才同甘顔勿限年次置五经博士各一人有司奏吴令唐佣铸盘龙火炉翔鳯砚盖诏禁锢终身丙午省鳯凰衔书伎戊申诏往代多命宫人侍宫观禋郊之礼非所以仰防苍昊自合停止辛亥祀南郊大赦二月初置胄子律士壬午遣衞尉卿杨公则率宿卫兵塞洛口壬辰交州刺史李予据州反长史李畟讨平之曲赦交州是月立建兴苑于秣陵建兴里夏四月丁巳以行宕昌王梁弥博为安西将军河凉二州刺史正封宕昌王六月庚戌立孔子庙冬十月使中军将军扬州刺史临川王宏都督北讨诸军事侵魏以兴师费用王公以下各上国租及田谷以助军资是嵗大穰米斛三十
　　五年春正月丁卯朔诏凡诸郡国旧族邦内无在朝位者选官搜括使郡有一人乙亥起前司徒谢朏为中书监司徒甲申立皇子纲为晋安王三月丙寅朔日有食之夏四月甲寅初立诏狱诏建康县置三官与廷尉三官分掌狱事号建康为南狱廷尉为北狱五月置集雅馆以招逺学秋七月乙丑邓至国遣使朝贡八月辛酉作东宫九月临川王宏军至洛口大溃所亡万计宏单骑而归冬十一月甲子都下地震生白毛乙丑以师出淹时大赦魏人乗胜攻钟离十二月癸卯司徒谢朏薨六年春三月庚申陨霜杀草是月有三象入建邺夏四月壬辰置左右骁骑左右游击将军官癸巳曹景宗韦叡等破魏师于邵阳洲斩获万计己酉以江州刺史王茂为尚书右仆射丁巳以扬州刺史临川王宏为骠骑大将军开府仪同三司以右光禄大夫沈约为尚书左仆射五月乙巳置中衞中权将军改骁骑为云骑游击为游骑秋八月戊子赦戊戌都下大水九月乙亥改阅武堂为徳阳堂聼讼堂为仪贤堂冬闰十月乙丑以开府临川王宏为司徒以行太子太傅尚书左仆射沈约为尚书令以行太子少傅吏部尚书袁昻为兼尚书右仆射甲申以左光禄大夫夏侯详为左仆射十二月丙辰左仆射夏侯详卒
　　七年春正月戊子以元树为恒朔二州都督封魏郡王戊戌诏作神龙仁虎阙于端门大司马门外二月乙卯新作国门于越城南乙丑增置镇衞将军以下为十品以法日数凡二十四班以法气序不登十品别有八班以象八风又置施外国将军二十四班合一百九号庚午诏于州郡县置州望郡宗乡豪各一人专掌捜荐乙亥以车骑大将军髙丽王髙云为镇东大将军开府仪同三司夏四月乙卯以皇太子纳妃放赦大罪以下颁赐朝臣及近侍各有差五月都下大水戊子诏兰陵县修建二陵周回五里内居人赐复终身己亥诏复置宗正太仆大匠鸿胪又增太府大舟仍先为十二卿及置朱衣直閤将军官十月辛酉改陵监为令秋八月丁巳皇子绎生赦大辟以下未结正者九月壬辰置童子奉车郎癸巳立皇子绩为南康王冬十月丙寅以吴兴太守张稷为尚书左仆射丙子诏大举北侵丁丑魏县瓠镇主白皂生豫州刺史胡逊以城内属是嵗魏永平元年
　　八年春正月辛巳祀南郊大赦壬辰魏鎭东参军成景儁以宿豫城内属夏四月戊申以司徒临川王宏为司空州刺史以车骑将军领太子詹事王茂即本号开府仪同三司秋七月癸巳巴陵王萧寳义薨冬十一月壬寅立皇子续为庐陵王
　　九年春正月乙亥以左光禄大夫王莹为尚书令庚寅新作縁淮塘三月己丑幸国子学亲临讲肄赐祭酒以下各有差乙未诏皇太子及王侯之子年在从师者皆入学夏四月丁巳选尚书五都令史革用士流六月癸丑盗杀宣城太守朱僧勇闰六月己丑宣城盗转宼吴兴太守蔡撙讨平之冬十二月癸未幸国子学防试胄子赐训授之司各有差是嵗于阗林邑国并遗使朝贡十年春正月辛丑祀南郊大赦戊子荆州言驺虞见三月盗杀东莞琅邪二郡太守刘晰以朐山引魏徐州刺史卢昶夏六月以国子祭酒张充为尚书右仆射冬十二月山车见临城县振逺将军马仙琕大破魏军斩馘十余万复朐山城是嵗初作宫城门三重楼及开二道宕昌国遣使朝贡婆利国贡金席
　　十一年春正月壬辰诏自今捕讁之家及罪应质作若年有老少可停将送加鎭南将军江州刺史建安王伟开府仪同三司司空州刺史临川王宏进位太尉以骠骑将军王茂为司空二月戊辰新昌济阳二郡野蚕成茧三月丁巳为旱故曲赦扬徐二州庚申髙丽国遣使朝贡夏四月百济扶南林邑等国各遣使朝贡秋九月宕昌国遣使朝贡冬十月乙未以吴郡太守袁昻为兼尚书右仆射己丑降太尉州刺史临川王宏为骠骑将军开府同三司之仪癸丑齐宣徳太妃王氏薨是嵗魏延昌元年
　　十二年春正月辛卯祀南郊赦大辟罪以下辛酉兼尚书右仆射袁昻即正丙寅诏明下逺近若委骸不葬或衣衾莫致量给棺具收敛辛巳新作太极殿改为十三间以从闰数闰三月乙丑特进中军将军沈约卒夏四月都下大水六月癸巳新作太庙增基九尺秋九月加州刺史临川王宏位司空以司空王茂为骠骑将军开府同三司之仪位江州刺史冬十月丁亥诏曰明堂地居卑湿可量就埤起以尽诚敬
　　十三年春二月庚辰朔震于西南天如裂丁亥耕籍田大赦赐孝悌力田爵一级夏六月都下讹言有枨枨取人肝肺及血以饴天狗百姓大惧二旬而止秋七月乙亥立皇子纶为邵陵王绎为湘东王纪为武陵王是嵗林邑扶南于阗国各遣使朝贡作浮山堰
　　十四年春正月乙巳朔皇太子冠大赦赐为父后者爵一级王公以下班赉各有差停逺近上庆礼辛亥祀南郊诏班下逺近博采英异又前以墨刑用代重辟者除其条丙寅汝隂王刘允薨丁巳魏宣武帝殂夏四月丁丑骠骑将军开府同三司之仪江州刺史王茂薨冬十月浮山堰壊是嵗蠕蠕狼牙修国各遣使来朝贡十五年春三月戊辰朔日有蚀之既夏四月髙丽国遣使朝贡六月庚子以尚书令王莹为左光禄大夫开府仪同三司尚书右仆射袁昻为左仆射吏部尚书王暕为右仆射八月蠕蠕河南国各遣使朝贡九月辛巳左光禄大夫开府仪同三司王莹薨壬辰大赦冬十一月交州刺史李畟斩反者阮宗孝传首建邺曲赦交州是嵗魏孝明帝熙平元年
　　十六年春正月辛未祀南郊诏凡贫家勿收今年三调无田业者所在量宜赋给及优蠲产子之家恤理寃狱幷振孤老鳏寡不能自存者二月辛亥耕籍田赦罪人三月丙子勅太医不得以生类为药公家织宫纹锦饰并断仙人鸟兽之形以为防衣裁翦有乖仁恕于是祈告天地宗庙以去杀之理欲被之含识郊庙牲牷皆代以麫其山川诸祀则否时以宗庙去牲则为不复血食虽公卿异议朝野喧嚣竟不从冬十月宗庙荐羞始用蔬果是嵗河南扶南婆利等国各遣使朝贡
　　十七年春二月癸巳雍州刺史安成王秀薨甲辰大赦三月丙申改封建安王伟为南平王夏六月乙酉中军将军中书监临川王宏以本号行司徒秋八月壬寅诏兵驺奴婢男年六十六女年六十免为编戸闰八月于陁利国遣使朝贡冬十月乙亥以行司徒临川王宏即正十一月辛亥以南平王伟为左光禄大夫开府仪同三司是嵗魏神龟元年
　　十八年春正月甲申以鎭军将军鄱阳王恢为征西将军荆州刺史以荆州刺史始兴王憺为中抚军将军并开府仪同三司以尚书左仆射袁昻为尚书令以右仆射王暕为左仆射以太子詹事徐勉为右仆射辛卯祀南郊孝悌力田赐爵一级夏四月丁巳帝于无碍殿受佛戒赦罪人秋七月于阗扶南国各遣使朝贡
　　普通元年春正月乙亥朔大赦改元丙子日有蚀之己卯以司徒临川王宏为大尉州刺史以紫金光禄大夫王份为尚书左仆射庚子扶南髙丽等国并遣使朝贡二月癸丑以髙丽王嗣子安为宁东将军髙丽王三月滑国遣使朝贡夏四月河南国遣使朝贡秋七月己卯江淮海并溢九月乙亥有星晨见东方光烂如火是嵗魏正光元年
　　二年春正月辛巳祀南郊诏置孤独园以恤孤防戊子大赦二月辛巳祀明堂三月庚寅大雪平地三尺夏四月乙卯改作南北郊丙辰诏曰平秩东作义不在南前代因袭有乖礼制可于震方具兹千亩于是徙籍田于东郊外十五里五月癸卯琬琰殿火延烧后宫屋三千间闰月丁巳诏自今可停贺瑞六月丁卯义州刺史文僧明以州归魏秋七月丁酉假大匠卿裴邃节督众军侵魏甲寅魏荆州刺史桓叔兴帅众降八月丁亥始平郡石鼓村地自开成井方六尺六寸深三十二丈冬十一月百济新罗国各遣使朝贡十二月戊辰以鎭东大将军百济王余隆为宁东大将军
　　三年春正月庚子以吴郡太守王暕为尚书左仆射庚戌都下地震三月乙卯巴陵王萧屏薨夏四月丁卯汝隂王刘端薨五月壬辰朔日有食之既癸巳大赦诏公卿百僚各上封事连率郡国举贤良方正直言之士秋八月甲子婆利白题国各遣使朝贡冬十一月甲申开府仪同三司始兴王憺薨
　　四年春正月辛卯祀南郊大赦辛亥祀明堂二月丁亥耕籍田孝悌力田赐爵一级豫耕之司克日劳酒冬十月庚午以中衞将军袁昻为尚书令即本号开府仪同三司十一月癸未朔日有蚀之甲辰尚书左仆射王暕卒十二月戊午用给事中王子云议始铸铁钱狼牙修国遣使朝贡
　　五年夏六月乙酉龙鬬于曲阿王陂因西行至建陵城所经树木倒折开数十丈庚子以员外散骑常侍元树为平北将军北青兖二州刺史率众侵魏
　　六年春正月辛亥祀南郊大赦庚申魏徐州刺史元法僧以彭城来降自去嵗以来北侵诸军所在克获甲戌以元法僧为司空封始安郡王二月辛巳改封法僧为宋王三月丙午赐新附人长复除诖误罪失一无所问夏五月乙酉修宿豫堰又修曹公堰于济隂壬子遣中防军夏侯亶督夀阳诸军侵魏六月庚辰豫章王综奔魏魏复据彭城秋七月壬戌大赦冬十二月壬辰都下地震是嵗魏孝昌元年
　　七年春正月辛丑朔赦死罪以下夏四月乙酉太尉临川王宏薨南州津改置校尉增加奉秩诏在位羣臣各举所知凡是清吏咸使荐闻秋九月己酉荆州刺史鄱阳王恢薨冬十一月庚辰丁贵嫔薨大赦是嵗河南髙丽林邑滑国并遣使朝贡
　　大通元年春正月乙丑以尚书右仆射徐勉为尚书左仆射诏百官奉禄自今可长给见钱辛未祀南郊诏流亡者听复宅业蠲役五年尤贫家勿收今年三调孝悌力田赐爵一级是月司州刺史夏侯防进军三闗所至皆尅初帝创同泰寺至是开大通门以对寺之南门取反语以协同防自是晨夕讲义多由此门三月辛未幸寺舍身甲戌还宫大赦改元大通以符寺及门名夏五月丙寅成景儁克魏临潼竹邑冬十月庚戌魏东豫州刺史元庆和以涡阳内属甲寅曲赦东豫州十一月丁卯以中防军萧藻为都督侵魏镇于涡阳是嵗林邑师子髙丽等国各遣使朝贡
　　二年春正月乙酉蠕蠕国遣使朝贡二月筑寒山堰癸丑魏孝明皇帝崩夏四月戊戌魏尔朱荣推奉孝庄帝庚子荣杀防主及太后胡氏辛丑魏郢州刺史元显逹以义阳降封显逹为乐平王是时魏大乱其北海王颢临淮王彧汝南王悦并来奔北青州刺史元儁南荆州刺史李志皆以地降冬十月丁亥以魏北海王颢主魏遣东宫直閤将军陈庆之衞送还北魏豫州刺史邓献以地降是嵗魏武泰元年寻改为建义又改曰永安中大通元年春正月辛酉祀南郊大赦赐孝悌力田爵一级辛巳祀明堂夏四月癸巳陈庆之攻防魏梁城进屠考城禽魏济隂王晖业五月癸酉进克虎牢魏孝庄帝出居河北乙亥元颢入京师僭号建武六月壬午以永兴公主疾笃故大赦公主志也是月都下疫甚帝于重云殿为百姓设救苦斋以身为祷闰月护军将军南康王绩薨己卯魏将尔朱荣攻杀元颢京师反正秋九月辛巳朱雀航华表灾癸巳幸同泰寺设四部无遮大会上释御服披法衣行清净大舍以便省为房素牀瓦器乗小车私人执役甲午升讲堂法坐为四部大众开湼槃经题癸卯羣臣以钱一亿万奉赎皇帝菩萨大舍僧众黙许乙巳百辟诣寺东门奏表请还临宸极三请乃许帝三答书前后并称顿首冬十月己酉又设四部无遮大防道俗三万余人会毕帝御金辂还宫御太极殿大赦改元十一月戊子魏巴州刺史严始忻以城降是嵗盘盘蠕蠕国并遣使朝贡
　　二年夏四月癸丑幸同泰寺设平等会庚申大雨雹六月丁巳遣魏汝南王悦还北主魏庚申以魏尚书左仆射元遵为司州牧随悦北侵是月林邑扶南国遣使朝贡秋八月庚戌幸徳阳堂祖魏主元悦山贼冦会稽郡县九月壬午假超武将军湛海珍节以讨之是嵗魏庄帝杀其权臣尔朱荣其党奉魏长广王晔为主而杀孝庄帝年号建明
　　三年春正月辛巳祀南郊大赦丙申以魏尚书仆射郑元防为征北大将军二月辛丑祀明堂夏四月己巳皇太子统薨六月癸丑立昭明太子子华容公欢为豫章郡王枝江公誉为河东郡王曲江公詧为岳阳郡王是月丹丹国遣使朝贡秋七月乙亥立晋安王纲为皇太子大赦赐为父后者及出处忠孝文武清勤并爵一级庚寅诏宗室有服属者并赐汤沐食乡亭侯各随逺近以为差次壬辰以吏部尚书何敬容为尚书右仆射九月狼牙修国遣使朝贡是秋吴兴生野稻饥者頼焉冬十月己酉上幸同泰寺升法坐为四部众説湼槃经迄于乙卯前乐山县侯萧正则有罪流徙至是招诱亡命欲防广州在所讨平之十一月乙未上幸同泰寺升法坐为四部众説般若经迄于十二月辛丑是嵗魏尔朱兆又废其主晔而奉节闵皇帝改建明二年为普泰元年又魏勃海王髙欢举兵信都别奉勃海太守朗为主改普泰元年为中兴
　　四年春正月丙寅以开府仪同三司南平王伟为大司马以司空宋王元法僧为太尉尚书令以开府仪同三司袁昻为司空立临川靖惠王宏子正徳为临贺郡王庚午立嫡皇孙大器为宣城郡王位列诸侯上癸未魏南兖州刺史刘世明以城降二月壬寅以太尉元法僧还北主魏以侍中元景隆为徐州刺史封彭城郡王通直常侍元景宗为青州刺史封平昌郡王随法僧北侵庚戌新除州刺史邵陵王纶有罪免为庻人三月庚午侍中领国子博士萧子显表置制防孝经助教一人生十人专通帝所释孝经义夏四月盘盘国遣使朝贡秋七月甲辰星陨如雨九月乙巳加司空袁昻为尚书令冬十一月髙丽国遣使朝贡十二月丙子魏彭城王尔朱仲逺来奔以为定洛将军封河南王北侵随所克土使自封建庚辰以太尉元法僧为郢州刺史骠骑大将军开府同三司之仪是嵗魏相勃海王髙欢平尔朱氏废节闵皇帝及自所奉勃海故王朗而奉平阳王修是为孝武皇帝改中兴二年为太昌寻又改为永熙元年
　　五年春正月辛卯祀南郊大赦赐孝悌力田爵一级先是一日丙夜南郊令解涤之等到郊所履行忽闻异香三随风至及将行事奏乐迎神毕有神光圆满坛上朱紫黄白杂色食顷乃灭戊申都下地震己酉长星见辛亥祀明堂二月癸未幸同泰寺设四部大会升法坐发金字般若经题讫于己丑三月丙辰大司马南平王伟薨夏五月戊子都下大水御道通船六月己卯魏建义城主兰保杀东徐州刺史崔祥以下邳降冬十月庚申以尚书右仆射王敬容为左仆射以吏部尚书谢举为右仆射是嵗河南波斯盘盘等国并遣使朝贡
　　六年春二月癸亥耕籍田大赦赐孝悌力田爵一级三月己亥以行河南王可防振为西秦河二州刺史正封河南王甲辰百济国遣使朝贡夏四月丁卯荧惑在南斗秋七月甲辰林邑国遣使朝贡冬十月丁卯以信武将军元庆和为鎭北将军封魏王率众北侵闰十二月丙午西南有雷声二是嵗魏孝武帝廹于其相髙欢出居闗中欢又别奉清河王世子善见为主是为孝静帝改永熙三年为天平元年魏于是始分为两孝武既至闗中又与丞相宇文泰不平未几遇鸩而崩
　　大同元年春正月戊申朔大赦改元二月辛巳祀明堂丁亥耕籍田辛丑髙丽丹丹国并遣使朝贡三月丙寅幸同泰寺设无遮大会辛未滑国遣使朝贡夏四月庚子波斯国遣使朝贡壬戌幸同泰寺铸十方银像幷设无碍会秋七月辛卯扶南国遣使朝贡冬十月雨黄尘如雪十一月壬戌北梁州刺史兰钦攻汉中魏梁州刺史元罗降癸亥复梁州是嵗西魏文皇帝大统元年二年春二月乙亥耕籍田三月庚申诏求谠言及令文武在位举士戊寅帝幸同泰寺设平等法会夏四月乙未以开府同三司之仪元法僧为太尉五月癸卯以魏梁州刺史元罗为青冀二州刺史封东郡王六月丁亥诏郊明堂陵庙等令改视散骑侍郎秋九月辛亥幸同泰寺设四部无碍法会冬十月乙亥诏大举北侵壬午幸同泰寺设无碍大会十一月雨黄尘如雪揽之盈掬己亥诏北侵众军班师辛亥都下地震生白毛长二尺十二月壬申与东魏通和
　　三年春正月辛丑祀南郊大赦赐孝悌力田爵一级是夜朱雀门灾壬寅雨灰黄色二月丁亥耕籍田癸巳以护军将军萧藻为尚书左仆射三月戊戌立昭明太子子为武昌郡王譼为义阳郡王夏五月癸未幸同泰寺铸十方金铜像设无碍法会六月青州朐山陨霜秋七月青州雪害苗稼癸卯东魏人来聘己酉义阳王譼薨八月辛卯幸阿育王寺设无碍法喜食大赦九月使兼散骑常侍张臯聘于东魏闰九月甲子侍中太尉元法僧薨冬月丙辰都下地震是嵗饥
　　四年春二月己亥耕籍田三月河南蠕蠕国并遣使朝贡夏五月甲戌东魏人来聘六月辛丑日有蚀之秋七月癸亥诏以东冶徒李齐家降象牙如来真形大赦戊辰使兼散骑常侍刘孝仪聘于东魏八月甲辰诏南兖等十二州既经饥馑曲赦逋租宿责勿收今年三调九月阅武于乐游苑
　　五年春三月乙卯以护军将军庐陵王续为骠骑将军安右将军尚书左仆射萧藻为中卫将军并开府仪同三司中权将军丹阳尹何敬容以本号为尚书令吏部尚书张缵为尚书左仆射丁巳御史中丞参礼仪事贺琛奏今南北二郊及籍田往还并宜御辇不复乘路三郊请用素辇籍田往还乘常辇皆以侍中陪侍停大将军及太仆诏付尚书博议施行改素辇名大同辇郊祀宗庙乘佩辇辛未祀南郊诏孝悌力田及州闾乡党称为善人者各赐爵一级秋八月乙酉扶南国献生犀冬十一月乙亥东魏人来聘十二月使兼散骑常侍柳豹聘于东魏是嵗都下讹言天子取人肝以饴天狗大小相警日晚便闭门持杖数月乃止
　　六年春正月庚戌朔曲赦司豫徐兖四州二月己亥耕籍田夏四月癸未诏晋宋齐三代诸陵有职司者勤加守护五月乙卯河南王遣使朝献马及方物求释迦像并经论十四条勅付像并制防湼槃般若金光明讲疏一百三卷秋七月丁亥东魏人来聘遣散骑常侍陆晏子报聘八月戊午大赦辛未盘盘国遣使朝贡九月戊戌司空袁昻薨冬十一月己卯曲赦都下十二月壬子江州刺史豫章王欢薨
　　七年春正月辛巳祀南郊大赦辛丑祀明堂二月乙巳以行宕昌王梁弥泰为平西将军河梁二州刺史正封宕昌王辛亥耕籍田乙卯都下地震夏四月戊申东魏人来聘遣兼散骑常侍明少遐报聘冬十一月丙子诏停所在使役女丁十二月壬寅东魏人来聘遣兼散骑常侍袁狎报聘丙辰于宫城西立士林馆延集学者是嵗宕昌蠕蠕髙丽百济滑国各遣使朝贡百济求湼槃等经疏及医工画师毛诗博士并许之交州人李贲攻刺史萧谘
　　八年春正月安成郡人刘敬躬挟左道以反二月戊戌江州刺史湘东王绎遣中兵曹子郢讨禽之送于都斩之建康市三月于江州新蔡高塘立颂平屯垦作蛮田九年春闰正月丙申地震生毛三月以太子詹事谢举为尚书仆射夏四月林邑王破徳州攻李贲贲将范修又破林邑王于九徳败走之冬十一月益州刺史武陵王纪进号征西将军开府仪同三司
　　十年春正月李贲窃号于交趾年号天徳三月甲午幸兰陵庚子谒建陵有紫云防陵上食顷乃散帝望陵流涕所霑草皆变色陵傍有枯泉至是而流水香洁辛丑哭于修陵壬寅于皇基寺设法会诏赐兰陵老少位一阶并加颁赉所经县邑无出今年租赋因赋还旧乡诗癸卯诏园陵职司恭事勤劳并赐位一阶并加赐赉己酉幸京口城北固楼因改名北顾庚申幸囘賔亭宴帝乡故老及所经近县奉迎候者少长数千人各赉钱二千夏四月乙卯至自兰陵诏鳏寡孤独尤贫者赡恤各有差五月广州人卢子略反刺史新渝侯映讨平之诏曲赦广州秋九月己丑赦冬十一月大雪平地三尺十一年春正月震华林园光严殿重云阁帝自贬拜谢上天累刻乃止夏四月东魏人来聘冬十月己未诏复开赎罪典
　　中大同元年春正月丁未曲阿县建陵隧口石辟邪起舞有大蛇鬭隧中其一被伤奔走青虫食陵树叶略尽癸酉交州刺史杨防克交阯嘉宁城李贲窜入屈獠洞交州平三月乙巳大赦庚戌幸同泰寺讲金字三慧经仍施身夏四月丙戌皇太子以下奉赎仍于同泰寺解设法会大赦改元是夜同泰寺灾六月辛巳竟天有声如风水相薄秋七月甲子诏自今有犯罪者非大逆父母祖父母勿坐丙寅诏曰朝四暮三众狙皆喜名实未亏而喜怒为用顷闻外间多用九陌钱陌减则物贵陌足则物贱非物有贵贱是心有顚倒至于远方日更滋甚自今可通用足陌钱八月丁丑东扬州刺史武昌王薨甲午渴槃陁国遣使献方物冬十一月癸酉汝隂王刘哲薨
　　太清元年春正月己亥朔日有蚀之壬寅荆州刺史庐陵王续薨辛酉祀南郊大赦甲子祀明堂是日东魏相勃海王髙欢薨二月己卯白虹贯日庚辰东魏司徒侯景求以河南十三州内属壬午以景为大将军封河南王大行台承制如邓禹故事丁亥耕籍田三月庚子幸同泰寺设无遮大会上释法服服法衣行清净大舍名曰羯磨以五明殿为房设素木牀葛帐土瓦器乘小舆私人执役乘舆法服一皆屏除甲辰遣司州刺史羊鸦仁率青冀二州刺史桓和仁州刺史湛海珍等应接侯景兵未至而东魏遣兵攻景景又割地求救于西魏方解围乙巳帝陞光严殿讲堂坐师子讲金字三慧经舍身夏四月庚寅羣臣以钱一亿万奉赎皇帝菩萨僧众黙许戊寅百辟诣鳯庄门奉表三请三答顿首并如中大通元年故事丁亥服衮冕御辇还宫幸太极殿如即位礼大赦改元是月神马出皇太子献寳马颂六月戊辰以前雍州刺史鄱阳王范为征北将军总督汉北征讨诸军事秋七月庚申羊鸦仁入县瓠城八月乙丑诸军北征以南豫州刺史萧渊明为大都督赦缘边初附诸州戊子以大将军侯景录行台尚书事九月癸卯王游苑成舆驾幸苑冬十一月东魏将慕容绍宗大败萧渊明于寒山渊明被俘执绍宗进围潼州十二月戊辰命太子舍人元贞还北为东魏主
　　二年春正月癸巳朔两月相承如钩见于西方戊戌诏在位各举所知己亥东魏克涡阳辛丑以尚书仆射谢举为尚书令以守吏部尚书王克为尚书仆射甲辰东魏克殷豫二州三月甲辰抚军将军髙丽王髙延卒以其子成为宁东将军髙丽王乐浪公己未屈獠洞斩李贲传首建邺夏四月丙子诏在朝及州郡各举士五月辛丑以新除中书令邵陵王纶为安南将军开府仪同三司辛亥曲赦交爱徳三州六月天裂于西北长十丈濶二丈光出如电其声如雷秋七月使兼散骑常侍谢班聘于东魏结和八月戊戌侯景举兵反甲辰使开府仪同三司邵陵王纶都督众军讨景曲赦南豫州九月戊辰地震江右尤甚壊屋杀人地生白毛长二尺益州市有飞蠭万羣螫人死冬十月侯景袭谯州进攻防歴阳戊申以临贺王正徳为平北将军都督诸军屯丹阳郡己酉景自横江济采石辛亥至建邺临贺王正徳率众附贼十一月戊午朔设坛刑白马祀蚩尤于太极殿前己未景立萧正徳为天子于南阙前辛酉贼攻陷东府城庚辰邵陵王纶帅武州刺史萧弄璋前谯州刺史赵伯起等入援乙酉进军湖头与贼战贼败绩丙戌安北将军鄱阳王范遣世子嗣雄信将军裴之髙等率众入援次张公洲十二月戊申天西北裂有光如火尚书令谢举卒丙辰司州刺史柳仲礼前衡州刺史韦粲髙州刺史李迁仕前司州刺史羊鸦仁等率军入援三年春正月丁巳大都督柳仲礼率众军分据南岸贼济军于青塘袭破韦粲营粲拒战而死庚申白虹贯日三重邵陵王纶临城公大连等率兵集南岸戊辰有流星长三十丈堕武库李迁仕及天门太守樊文皎进军青溪东为贼所破文皎死之壬午荧惑守心二月侯景遣使求和皇太子固请帝乃许之盟于西华门下景既运东城米归于石头亦不解围啓求遣诸军退乃解丁未皇太子又命南兖州刺史南康王会理前青冀二州刺史湘潭侯退率江北之众顿于兰亭苑甲子以开府仪同三司丹阳尹邵陵王纶为司空以合州刺史鄱阳王范为征北大将军开府仪同三司以司州刺史柳仲礼为侍中尚书仆射时景奸计既成乃表陈帝失复举兵向阙三月城内以景违盟设坛告天地神只戊午前司州刺史羊鸦仁等进军东府北与贼战大败时四方征镇入援者三十余万皆莫有鬭志自相抄夺而已丁卯贼攻陷宫城纵兵大掠己巳贼矫诏遣石城公大款解外援军庚午侯景自为都督中外诸军事大丞相录尚书事辛未援军各退散丙子荧惑守心夏四月己丑都下地震丙申又震己酉帝以所求不供忧愤寝疾是月青冀二州刺史明少遐东徐州刺史湛海珍北青州刺史王奉伯各举州附于东魏五月丙辰帝崩于净居殿时年八十六辛亥迁大行皇帝梓宫于太极前殿十二月乙卯葬于修陵追尊为武皇帝庙号髙祖帝生知纯孝六嵗献皇太后崩水浆不入口三日哭泣有过成人内外亲党咸加钦异及丁文皇帝忧时为齐随王谘议随府在荆镇髣髴奉问便投劾星驰不复寝食倍道就路愤风惊浪不暂停止帝形容本壮及至都销毁骨立亲表士友不复识焉望宅奉讳气絶久之每哭輙欧血数升服内不服常米惟资大麦日止二溢拜埽山陵涕泪所洒松草皆为变色及居帝位即于钟山造大爱敬寺青溪边造智度寺又于台内立至敬等殿又立七庙堂月中再过设净馔每至展拜涕泗滂沱哀动左右少而笃学能事毕究虽万机多务犹卷不缀手然烛继明常至戊夜撰通史六百卷金海三十卷制防孝经义周易讲疏及六十四卦二系文言序卦等义乐社义毛诗春秋答问尚书大义中庸讲疏孔子正言老子讲疏凡二百余卷并正先儒之迷开古圣之防王侯朝臣皆奉表质疑帝皆为解释修饰国学增学生员立五馆置五经博士天监初何佟之贺玚严植之明山賔等覆述制防并撰吉凶賔军嘉五礼凡一千余卷帝称制断疑焉大同中于台西立士林馆领军朱异太府卿贺琛舍人孔子袪等递互讲述皇太子宣城王亦于东宫宣猷堂及扬州廨开讲于是四方郡国趍学向风云集于京师矣帝爰自在田及登寳位躬制赞序诏诰铭诔箴颂牋奏诸文又百二十卷六艺备闲棊登逸品隂阳纬卜筮占决草隶尺牍骑射莫不精妙晚乃溺信佛道日止一食膳无鲜腴惟豆羮粝饭而已或遇事繁拥日傥移中便口以过制湼槃大品净名三慧诸经义记数百卷临览余闲即于重云殿及同泰寺讲説名僧硕学四部聼众常万余人身衣布衣木绵皂帐一冠三载一被二年自五十外便断房室后宫职司贵妃以下六宫袆褕三翟之外皆衣不曳地傍无锦绮不饮酒不聼音声非宗庙祭祀大会飨宴及诸法事未尝作乐勤于政务孜孜无怠每冬月四更竟即勅把烛看事执笔触寒手为皴裂然仁爱不断亲亲及所爱愆犯多有纵舍故政刑防紊每决死罪常有哀矜涕泣然后可奏性方正虽居小殿暗室恒理衣冠而坐暑月未尝褰袒虽见内竪小臣亦如遇大賔也歴观古昔帝王仁圣恭俭矜庄艺能博学罕有及焉初齐髙帝梦屐而登殿顾见明武二帝后一人手张天地图而不识问之答曰顺子及崔慧景之逼台城宣武王入援至越城梦乘马飞半天而坠帝所驭马化为赤龙腾虚独上时台内有宿衞士为觋常见太极殿有六龙各守一柱末忽失其二后见在宣武王宅时宣武为益州觋乃往蜀奉事及宣武在郢此觋还都乃见六龙俱在帝所寝斋遂去郢之雍中途遇疾且死谓同侣曰萧雍州必作天子具以前事语之推此而言盖天命也虽在幽逼斋戒不废及疾不能进膳盥潄如初皇太子日中再朝每问安否涕泗交面贼臣侍者莫不掩泣疾乆口苦索蜜不得再曰荷荷遂崩贼秘之太子问起居不得见恸于閤下始天监中沙门释寳志为诗曰昔年三十八今年八十三四中复有四城北火酣酣帝使周舍封记之及中大同元年同泰寺灾帝啓封见舍手迹为之流涕帝生于甲辰三十八克建邺之年也遇灾嵗实丙寅八十三矣四月十四日而火火起之始自浮屠第三层三者帝之昆季次也帝恶之召太史令虞履筮之遇巛履曰无害其繇云西南得朋东北丧朋安贞吉文言云东北丧朋乃终有庆帝曰斯魔鬼也酉应见卯金来克木卯为隂贼鬼而帯贼非魔何也孰为致之酉为口舌当乎说位说言乎兑故知善言之口宜前为法事于是人人赞善莫不从风或刺血洒地或刺血书经穿心然灯坐禅不食及太清元年帝舍身光严重云殿游仙化生皆震动三日乃止当时谓之祥瑞识者以非动而动在洪范为祅以比石虎之败殿壁画人颈皆缩入头之类时海中浮鹄山去余姚岸可千余里上有女人年三百嵗有女官道士四五百人年并出百但在山学道遣使献红席帝方舍身时其使适至云此草常有红鸟居其下故以为名观其图状则鸾鸟也时有男子不知何许人于大众中自割身肉以饲饥鸟血流徧体而顔色不变又沙门智泉者用铁钩挂体以燃千灯一日一夜端坐不动开讲之日有三足鸟集于殿之东戸又自戸适于西南县楣三飞三集又有白雀一见于重云阁前连理树复有五色云浮于华林园昆明池上其为徴应不一而足帝既酷事浮屠末年流溺滋甚境内化之因以成俗遂至于丧亡而不可救云
　　臣谨按侯景陷城之夕武帝不知永安侯萧确排闼入啓曰城已陷矣帝曰犹可一战否对曰人心崩溃不可复战武帝叹曰自我得之自我失之不累后人亦复何恨自古未有身取天下而身失之也又按姚思亷云武帝御歴握图功成治定征赋所及之州文轨旁通之地南亘万里西拒五千三四十年之间统内殷富礼兴乐作斯为盛矣晋宋以降或未有焉及乎耄年委事羣幸朱异之徒作福作威挟朋植党政以贿成服冕乘轩由其掌握是以朝纲混杂黜陟无章易曰开国承家小人勿用此之谓也
　　武帝天监十八年普通七年大通二年中大通六年大同十一年中大同元年太清三年即位四十八年
　　太宗简文皇帝讳纲字世赞小字六通武帝第三子昭明太子母弟也天监二年十月丁未生于显阳殿五年封晋安王八年为云麾将军领石头戌军事量置佐史普通四年累迁都督雍州刺史中大通三年被徴入朝未至而昭明太子谓左右曰我梦与晋安王对奕据道我以班剑授之王还当有此加乎四月昭明太子薨五月丙申立晋安王为皇太子七月乙亥临轩防拜于时以修缮东宫令权居东府四年九月移还东宫太清三年台城陷太子坐永福省见侯景神色自若了无惧容五月丙辰帝崩辛巳太子即皇帝位大赦癸未追尊穆贵嫔为皇太后追尊妃王氏为简皇后六月丙戌以南康王会理为司空丁亥立宣城王大器为皇太子壬辰立当阳公大心为寻阳郡王石城公大款为江夏郡王宁国公大临为南海郡王临城公大连为南郡王西丰公大春为安陆郡王新淦公大成为山阳郡王临湘公大封为宜都郡王髙唐公大庄为新兴郡王秋七月甲寅广州刺史元景仲谋应侯景西江督防陈霸先攻之景仲自杀霸先迎定州刺史萧勃为刺史庚午以司空南康王会理为兼尚书令是月九江大饥人相食者十四五八月癸卯征东大将军开府仪同三司南徐州刺史萧藻薨丙午侯景矫诏仪同三司位比王公自今悉不加将军以为定准冬十月丁未地震是月百济国遣使朝贡见城寺荒芜哭于阙下
　　大寳元年春正月辛亥朔大赦改元丁巳天雨黄沙己未西魏克安陆执司州刺史柳仲礼尽有汉东地丙寅月昼见于东方癸酉前江都令祖皓起义兵于广陵二月癸未侯景攻下广陵皓见害乙巳以尚书仆射王克为左仆射丙午侯景逼帝幸西州夏五月丙辰东魏静帝逊位于齐庚午开府仪同三司鄱阳王范薨自春迄夏大旱人相食都下尤甚六月庚子前司州刺史羊鸦仁自尚书省出奔江陵秋七月戊辰贼行台任约防江州刺史寻阳王大心以州降之八月甲午湘东王绎遣领军将军王僧辩逼郢州邵陵王纶弃郢州走九月乙亥侯景自进位相国封二十郡为汉王冬十月乙未景又逼帝幸西州曲宴自加宇宙大将军都督六合诸军事立皇子大钧为西阳郡王大威为武宁郡王大球为建安郡王大昕为义安郡王大贽为绥建郡王大圜为乐梁郡王壬寅侯景害司空南康王会理十一月任约进据西阳分兵冦齐昌执衡阳王献送都下害之湘东王绎遣前宁州刺史徐文盛拒约南郡王前中兵参军张彪起义于会稽若邪山攻破浙东诸县
　　二年春二月邵陵王纶走至安陆董城为魏所攻见杀三月庚戌魏文帝崩夏闰四月侯景围巴陵六月乙巳解围宵遁秋七月景还至建邺八月戊午景遣伪衞尉卿彭儁厢公王僧贵入殿废帝为晋安王害皇太子大器寻阳王大心西阳王大钧武阳王大威建安王大球义安王大昕及寻阳王诸子二十余人矫为帝诏以为次当支庶宜归正嫡禅位于豫章王栋使吕季略送诏令帝写之帝书至先皇念神器之重思社稷之固越升非次遂主震方呜咽不能自止贼众皆为掩泣乃幽帝于永福省栋即位改元天正使害南海王大临于吴郡南郡王大连于姑熟安陆王大春于会稽新兴王大庄于京口冬十月壬寅帝崩于永福省时年四十九贼伪諡曰明皇帝庙称髙宗明年三月己丑王僧辩平侯景率百官奉梓宫陞朝堂元帝追崇为简文皇帝庙号太宗四月乙丑葬庄陵帝防而聪睿六嵗便能属文武帝弗之信于前靣试帝揽笔立成文武帝叹曰常以东阿为虚今则信矣及长器宇寛宏未尝见喜愠色尊严若神方颐丰下须鬓如画垂发委地双眉翠色项毛左旋连钱入背手执玉如意不相分辨盼睐则目光烛人读书十行俱下辞藻艳发博综羣言善谈元理自十一便能亲庶务歴试蕃政所在称美性恭孝居穆贵嫔忧哀毁骨立所坐席霑湿尽烂在襄阳拜表侵魏遣长史柳建司马董当门壮武将军杜懐寳振逺将军曹义宗等进军克南阳新野等郡拓地千余里及居监抚多所宥文案簿领纎豪必察纳文学之士赏接无倦尝于元圃述武帝所制五经讲疏聼者倾朝野雅好赋诗其自序云七嵗有诗癖长而不倦然帝文伤于轻靡时号宫体所着昭明太子传五卷诸王传三十卷礼大义二十卷长春义记一百卷法寳连璧三百卷谢客文泾渭三卷玉简五十卷光明符十二卷易林十七卷灶经二卷沐浴经三卷马槊谱一卷棊品五卷弹棊谱一卷新增白泽图五巻如意方十卷文集一百巻并行于世初即位制年号将曰文明以外制彊臣取周易内文明而外柔顺之义恐贼觉乃改为大寳虽在蒙尘尚引诸儒论道説义披寻坟史未尝暂释及见南康王会理诛知不久指所居殿谓舍人殷不害曰厐涓死此下又曰吾昨梦吞土试思之不害曰晋重耳馈块卒反晋国陛下所梦将符是乎帝曰傥幽明有征冀斯言不妄初景纳帝女溧阳公主公主有美色景惑之妨于政事王伟每以为言景以告主主出恶言伟知之惧见防乃谋废帝而后间主因劝行杀以絶众心帝既废伟乃与彭儁王修纂进觞于帝曰丞相以陛下幽忧既久使臣上寿帝笑曰已禅帝位何得言陛下此寿酒将不尽此乎于是儁等并赍酒肴曲项琵琶与帝极饮帝知将见杀乃尽酣谓曰不图为乐一至于斯既醉而寝伟乃出儁进土囊王修纂坐上乃崩竟恊于梦伟撤戸扉为棺迁殡于城北酒库中帝自幽絷之后贼乃撤内外侍衞使突骑围守墙垣悉有枳棘无复纸乃书壁及版彰为文自序云有梁贞士兰陵萧世赞立身行道终始若一风雨若晦鸡鸣不已弗欺暗室岂况三光数至于此命也如何又为文数百篇崩后王伟观之恶其辞切即使刮去有随伟入者诵其连珠三首诗四篇絶句五篇文并凄怆云
　　简文帝大寳二年
　　世祖孝元皇帝讳绎字世诚小字七符武帝第七子也初武帝梦眇目僧执香炉称托生王宫既而帝母在采女次侍始褰戸幔有风回裾武帝意感幸之采女梦月堕懐中遂孕天监十年八月丁巳生帝举室中非常香有紫胞之异武帝竒之因赐采女姓阮进为修容十三年封湘东王太清元年累迁为鎭西将军都督荆州刺史三年三月侯景陷建邺四月世子方等至自建邺知台城不守帝命栅江陵城周回七十里鎭西长史王冲等拜牋请为太尉都督中外诸军事承制主盟帝不许曰吾于天下不贱宁俟都督之名帝子之尊何借上台之位议者可斩投笔流涕冲等重请不从又请为司空以主诸侯亦不聼乃开鎭西府辟天下士是月帝征兵于湘州刺史河东王誉誉拒命寻上甲侯韶自建邺至宣三月十五日密诏授帝位假黄钺大都督中外诸军事司徒承制于是立行台于南郡而置官司焉七月遣世子方等讨河东王誉军败死之又遣鎭兵将军鲍泉讨誉九月乙卯雍州刺史岳阳王詧举兵冦江陵其将杜崱兄弟来降詧遁走鲍泉攻湘州未克又遣左衞将军王僧辩代将及简文帝即位改元为大寳元年帝以简文制于贼臣卒不遵用正月使少子方晷质于魏魏不受质而结为兄弟四月尅湘州斩誉湘州平雍州刺史岳阳王詧自称梁王称藩于魏魏遣兵助伐襄阳先是邵陵王纶书已言凶事秘之以待湘州之捷是月壬寅始命陈莹报武帝崩问帝哭于正寝六月江夏王大款山阳王大成宜都王大封自信安来奔九月辛酉以前郢州刺史南平王恪为中衞将军尚书令开府仪同三司改封大款为临川郡王大成为桂阳郡王大封为汝南郡王十一月甲子南平王恪等奉牋进位相国总百揆帝不从二年三月侯景悉兵西上闰四月景遣其将朱子仙任约袭郢州执刺史方诸庚戌领军王僧辩屯师巴陵五月癸未帝遣将胡僧祐陆法和援巴陵六月僧祐等击破景将任约军禽约景解围宵遁以王僧辩为征东将军开府仪同三司尚书令帅众追景所至皆防进围郢州获贼将朱子仙等九月盘盘国献驯象十月辛丑朔紫云如盖临江陵城是月简文帝崩开府仪同三司王僧辩等奉表劝进帝奉讳大临三日百官缟素答表不许司空南平王恪率宗室领军将军胡僧祐率羣僚江州别驾张佚率吏人并奉牋劝进帝固让十一月乙亥僧辩又奉表劝进又不从时巨冦尚存帝未欲即位而四方表劝前后相属乃下令断表
　　承圣元年二月王僧辩众军发自寻阳帝驰檄四方赐获景及逆者封万戸开国公绢布五万匹三月僧辩等平景传首江陵戊子以贼平告明堂太社己丑僧辩等又表劝进帝尚未从辛卯宣武将军朱买臣奉帝密防害豫章王栋及其二弟桥樛四月乙巳益州刺史新除假黄钺太尉武陵王纪僭位于蜀年号天正帝遣司空萧泰祠部尚书乐子云拜谒茔陵修复社庙丁巳下令解严五月庚午司空南平王恪及宗室王侯大都督王僧辩等复拜表上尊号帝犹固让甲申以开府仪同三司江州刺史王僧辩为司徒乙酉斩贼左仆射王伟尚书吕季略少府卿周石珍舍人严亶于江陵市乃下令赦境内齐将潘乐辛术等攻秦郡王僧辩遣将杜崱帅众拒之以陈霸先为征北大将军开府仪同三司徐州刺史齐人贺平侯景八月武陵王纪率巴蜀之众东下遣防军将军陆法和屯巴峡以拒之九月甲戌司空南平王恪薨十月乙未前梁州刺史萧循自魏至江陵以为平北将军开府仪同三司戊申执湘州刺史王琳于殿内庚戌琳长史陆纳及其将潘乌累等举兵反攻陷湘州是月四方征镇王公卿士复劝进表三上乃许之冬十一月丙子皇帝即位于江陵改太清六年为承圣元年逋租宿责并许宥孝子顺孙悉皆赐爵长徒鎻士特加原宥禁锢夺劳一皆旷荡是日帝不升正殿公卿陪列而已时有两日俱见己卯立王子方矩为皇太子改名元良立皇子方智为晋安郡王方略为始安郡王追所生阮修容为文宣太后改谥忠壮世子为武烈世子封其子庄为永嘉王是月陆纳遣将军潘乌累等破衡州刺史丁道贵于渌口道贵走零陵十二月陆纳分兵龚巴陵湘州刺史萧循击走之天门山获野人出山三日而死星陨吴郡淮南有野象数百壊人室庐宣城郡猛虎暴食人是嵗魏废帝元年
　　二年春正月乙丑诏王僧辩讨陆纳戊寅以吏部尚书王襃为尚书仆射己卯江夏宫南门籥牡飞三月庚寅有两龙见湘州西江夏五月甲申魏大将尉迟迥进兵逼巴西潼州刺史杨干进以城纳迥己丑武陵王纪军至西陵六月乙卯王僧辩平湘州秋七月武陵王纪众大溃见杀八月戊戌尉迟迥平蜀九月齐遣郭元建及将邢景逺歩大汗萨东方老帅众顿合肥冬十一月辛酉僧辩留鎭姑熟豫州刺史侯瑱据东闗垒征吴兴太守裴之横帅众继之戊戌以尚书仆射王襃为左仆射湘东太守张绾为右仆射十二月宿豫土人东方光据城归北齐江西州郡皆起兵应之
　　三年春正月魏帝为相安定公所废而立齐王廓是为恭帝元年二月主衣库见黑蛇长丈许数十小蛇随之举头高丈余南望俄失所在帝又与宫人幸元洲苑复见大蛇盘屈于前羣小蛇绕之并黑色帝恶之宫人曰此非怪也恐是钱龙帝勅所司即日取数千万钱镇于蛇处以厌之因设法会赦囚徒振穷乏退居栖心省又有蛇从屋坠落帝防上忽然便大又龙光殿上所御肩舆复见小蛇萦屈舆中以头驾夹膝前金龙头上见人走去逐之不及城濠中龙腾出焕烂五色竦跃入云六七小龙相随飞去羣鱼腾跃坠死于陆道龙腾处为窟若数百斛圌旧大城上常有紫气至是稍复消歇甲辰以司徒王僧辩为太尉车骑大将军戊申以护军将军郢州刺史陆法和为司徒夏四月癸酉以征北大将军开府仪同三司陈霸先为司空六月癸未有黑气如龙见于殿内秋九月辛卯帝于龙光殿述老子义先是魏使宇文仁恕来聘齐使又至江陵帝接仁恕有阙魏相安定公憾焉乙巳使柱国万纽于谨来攻冬十月丙寅魏军至襄阳梁王萧詧率众会之丁卯停讲内外戒严舆驾出行城栅大风防木丙子续讲百寮戎服以聼诏徴王僧辩十一月甲申幸津阳门讲武置南北两城主帝亲观阅风总集部分未交旗帜飘乱帝趋驾而回无复次序风雨随息众窃惊焉乙酉以领军胡僧祐为都督城东城北诸军事右仆射张绾为副左仆射王襃都督城西城南诸军事直殿省元景亮为副丁亥魏军至栅下丙申徴广州刺史王琳入援丁酉大风城内火烧居人数千家以为失在妇人斩首尸之是日帝犹赋诗无废以胡僧祐为开府仪同三司庚子信州刺史徐世谱晋安王司马任约军次马头岸是夜有流星坠城中帝援蓍筮之卦成取龟式验之因抵于地曰吾若死此下岂非命乎因裂帛为书催僧辩曰吾忍死待公可以至矣戊申胡僧祐朱买臣等出战买臣败绩辛亥魏军大攻帝出枇杷门亲临阵督战僧祐中流矢薨军败反者斩西门守卒以纳魏军帝见执如梁王萧詧营甚见诘辱他日乃见魏仆射长孙俭谲俭云埋金千斤于城内欲以相赠俭乃将帝入城帝因述詧相辱状谓俭曰向聊相谲欲言耳岂有天子自埋金乎俭乃留帝于主衣库十二月丙辰徐世谱任约退戌巴陵辛未魏人戕帝明年四月梁王方智承制追尊为元皇帝庙号世祖帝聪悟俊朗天才英发出言为论音响若钟年五六嵗武帝尝问所读书对曰能诵曲礼武帝使诵之即诵上篇左右莫不惊叹初生患眼医疗必增武帝自下意疗之遂盲一目乃忆先梦弥加愍爱及长好学博极羣书武帝问曰孙防在江东于时年几答曰十七武帝曰正是汝年帝性不好声色颇慕髙名为荆州刺史起州学宣尼庙尝置儒林参军一人劝学从事二人生三十人加禀饩帝工书善画自图宣尼像为之赞而书之时人谓之三絶与裴子野刘显萧子云张缵及当时才秀为布衣交常自比诸葛亮桓温惟缵许焉性好矫饰多猜忌于名无所假人微有胜己者必加毁害帝姑义兴昭长公主子王铨兄弟八九人有盛名帝妬害其美遂改宠姬王氏兄王珩名琳以同其父名忌刘之遴学使人鸩之如此者甚众虽骨肉亦徧被其祸始居文宣太后忧依丁兰作木母及武帝崩秘丧逾年乃发凶问方刻檀为像置于百福殿内事之甚谨朝夕进蔬食动静必啓闻迹其虚矫如此性爱书籍既患目多不自执巻置读书左右番次上直昼夜为常略无休己虽睡卷犹不释五人各伺一更恒致逹晓常眠熟大鼾左右有睡读失次第或偷卷度纸帝必惊觉更令追读加以槚楚虽戎略殷凑机务繁多军书羽檄文章诏诰防毫便就殆不停手常曰我韬于文士愧于武夫论者以为得言始在寻阳梦人曰天下将乱王必维之又背生黑子巫媪见曰此大贵不可言初武帝贺革为帝府谘议使讲三礼革西上意甚不悦过别御史中丞江革江革告之曰吾尝梦主上徧见诸子至湘东王脱防授之此人后必当璧卿其行乎革颔之及太清之祸遂膺归运自侯景之难州郡大半入魏自巴陵以下至建康率以长江为限荆州界北尽武宁西拒硖口自岭以南复为萧勃所据文轨所同千里而近人戸着籍不盈三万中兴之盛尽于是矣武陵之平议者欲因其舟舰迁都建邺宗懔黄罗汉皆楚人不愿移帝及胡僧祐亦俱未欲动仆射王褒左戸尚书周正骤言即楚非便宗懔及御史大夫刘懿以为建邺王气已尽且渚宫洲已满百于是乃留寻而嵗星在井荧惑守心帝观之慨然而谓朝臣文武曰吾观亥象将恐有贼但吉凶在我运数由天避之何益及魏军逼阍人朱买臣按剑进曰惟有斩宗懔黄罗汉可以谢天下帝曰曩实吾意宗黄何罪及魏军烧栅买臣谢答仁劝帝乘暗溃围出就任约帝素不便驰马曰事必无成徒增辱耳答仁又求自扶帝以问仆射王褒褒曰答仁侯景之党岂是可信成彼之勲不如降也乃聚图书十余万卷尽烧之答仁又请守子城收兵可得五千人帝然之即授城内大都督以帝鼓吹给之配以公主既而又召王褒谋之荅仁请入不得呕血而去遂使皇太子王褒出质请降有顷黄门郎裴政犯门而出帝乘白马素衣出东门抽劔击阖曰萧世诚一至此乎魏师至凡二十八日徴兵四方未至而城见尅帝在幽逼求酒饮之制诗四絶其一曰南风且莫唱西陵最可悲今日还蒿里终非封禅时其二曰人世逢百六天道异贞恒何言异蝼蚁一旦损鹍鹏其三曰松风侵晚哀霜雰当夜来寂寥千载后谁畏轩辕台其四曰夜长无嵗月安知秋与春原陵五树杏空得动耕人梁王詧遣尚书傅凖监行刑帝谓之曰卿幸为我宣行凖捧诗流泪不能禁进土囊而殒之梁王詧使以布把纒尸敛以蒲席束以白茅以车一乘于津阳门外愍懐太子元良及始安王方略等皆见害徐世谱任约自马头走巴陵约后降于齐将军裴畿畿弟机并被害谢答仁三人相抱俱见屠汝南王大封尚书左仆射王褒以下并为俘以归长安乃选百姓男女数万口分为奴婢小弱者皆杀之帝于伎术无所不该尝不得南信筮之遇剥之艮曰南信已至今当遣左右季心往防果如所説賔客咸惊其妙凡所占决皆然初从刘景受相术因讯以年答曰未至五十当有小厄禳之可免帝自勉曰茍有期会禳之何益及是四十七年特多禁忌墙壁崩倒屋宇倾頽年月不便终不脩改庭草芜没令鞭去之其慎防如此着孝徳传忠臣传各三十卷丹阳尹传十卷注汉书一百十五卷周易讲疏十卷内典传要百卷连山三十卷词林三卷玉韬金楼子补阙子各十卷老子讲疏四卷懐旧传二卷古今全徳志荆南地记贡职图古今同姓名录一卷筮经十二卷式赞三卷文集五十卷初承圣二年三月有二龙自南郡城西升天百姓聚观五采分明江陵父老窃相泣曰昔年龙出建康淮西天下大乱今复有焉祸至无日矣帝闻而恶之逾年而遘祸又江陵先有九十九洲古老相承云洲满百当出天子桓元之为荆州刺史内懐簒逆之心乃遣凿破一洲以应百数随而崩散竟无所成宋文帝为宜都王在藩一洲自立俄而文帝簒统后遇元凶之祸此洲还没太清末枝江杨子阁浦复生一洲羣公上疏称庆明年而帝即位承圣末其洲与大岸相通惟九十九云
　　元帝承圣三年
　　敬皇帝讳方智字慧相小字法贞元帝第九子也太清三年封兴梁侯承圣元年封晋安郡王二年出为江州刺史三年十一月魏尅江陵太尉王僧辩司空陈霸先定议以帝为梁王太宰承制四年二月癸丑于江州奉迎至建邺入居朝堂以太尉王僧辩为中书监录尚书骠骑大将军都督中外诸军事加司空陈霸先班劔二十人以湘州刺史萧循为太尉广州刺史萧勃为司徒三月齐遣其上党王高涣送贞阳侯萧渊明来主梁嗣至东闗遣吴兴太守裴之横拒之与战败绩死之四月司徒陆法和以郢州附齐遣江州刺史侯瑱讨之七月辛丑僧辩纳贞阳侯萧渊明自采石济江甲辰入建邺丙午即伪位年号天成以帝为皇太子司空陈霸先袭杀王僧辩出渊明而奉帝焉
　　绍泰元年秋九月丙午皇帝即位冬十月己巳大赦改元以贞阳侯萧渊明为司徒封建安郡公壬子加司空陈霸先尚书令都督中外诸军事震州刺史杜龛举兵攻信武将军陈蒨于长城义兴太守韦载应之癸丑以太尉萧循为太保以司徒萧渊明为太傅司徒萧勃为太尉以鎭南将军王琳为车骑将军开府仪同三司戊午尊所生夏贵妃为皇太后立妃王氏为皇后辛未司空陈霸先东讨韦载降之丙子南豫州刺史任约谯秦二州刺史徐嗣徽举兵据石头反十一月庚辰齐安州刺史翟子崇楚州刺史柳逹摩率众赴任约入石头十二月庚戌任约徐嗣徽等至采石迎齐援丙辰遣猛烈将军侯安都于江宁邀击败之约嗣徽等奔江西庚申翟子崇等降并放还北
　　太平元年春正月戊寅大赦追赠諡简文帝诸子封故永安侯确子后为邵陵王奉携王后癸未震州刺史杜龛降诏赐死赦吴兴郡己亥以太保宜丰侯萧循袭封鄱阳王东州刺史张彪围临海太守王懐振于剡岩二月庚戌遣周文育陈蒨袭会稽讨彪彪败走以中衞将军临川王大欵即本号开府仪同三司丙辰若邪村人斩张彪传首建邺赦东扬州甲子以东土经杜龛张彪之乱遣大使廵省是月齐人来聘使侍中王廓报聘二月壬午班下远近并杂用今古钱戌戌齐将萧轨出栅口向梁山陈霸先大败之夏四月壬申侯安都轻兵袭齐行台司马恭于瑟阳大破之五月癸未太傅建安公萧渊明薨庚寅齐军水歩入丹阳县内外纂严六月壬子齐军至元武湖西北乙卯陈霸先大破齐军戊午大赦辛酉解严秋七月丙子司空陈霸先进位司徒丁亥以开府仪同三司侯瑱为司空八月己酉太保鄱阳王循薨九月壬寅大赦改元司徒陈霸先进位丞相录尚书事改封义兴郡公加中权将军王冲开府仪同三司以吏部尚书王通为尚书右仆射冬十月乙亥魏相安定公薨十一月起云龙神武门十二月壬申进太尉萧勃为太保甲午封前夀昌令刘叡为汝隂王前鎭西法曹行参军萧沇为巴陵王奉宋齐二代后庚子魏恭帝逊位于周
　　二年春正月壬寅诏求鲁郡孔氏族为奉圣侯并缮庙堂供备祀典又诏诸州各置中正旧放举选不得輙求单状序官皆须中正押上然后量授其选中正每求耆徳该悉以他官领之以开府仪同三司王琳为司空以尚书右仆射王通为左仆射二月庚午遣领军将军徐度入东闗大保广州刺史萧勃举兵反诏平西将军周文育平南将军侯安都等南讨戊子徐度至合肥烧齐船舻三千艘癸巳周文育军于己山获萧勃伪帅欧阳頠三月甲寅徳州刺史陈法武前衡州刺史谭述于始兴攻杀萧勃夏四月癸酉曲赦江广衡三州并督内为贼所拘逼者己卯铸四柱钱一当二十齐遣使通和壬辰改四柱钱一当十丙申复用细钱五月乙巳平西将军周文育进号镇南将军平南将军侯安都进号镇北将军并开府仪同三司戊辰余孝顷遣使诣丞相府求降秋八月加丞相陈霸先殊礼九月周冢宰宇文防弑闵帝丞相陈霸先改授相国封陈国公冬十月戊辰进陈国公爵为王辛未帝逊位于陈陈受命奉帝为江隂王薨于外邸时年十六追諡敬皇帝
　　敬帝绍泰元年太平元年即位二年
　　右梁四主五十六年为陈所灭













　　通志卷十三
&lt;史部,别史类,通志&gt;
　　钦定四库全书
　　通志卷十四
　　宋　右　廸　功　郎　郑　樵　渔　仲　撰
　　陈纪第十四
　　武帝　文帝　废帝　宣帝　后主
  </div>
  <div class="pagination">
   <a href="通志_page24.html">
    上一页
   </a>
   <span>
    ...
   </span>
   <a href="通志_page20.html">
    20
   </a>
   <a href="通志_page21.html">
    21
   </a>
   <a href="通志_page22.html">
    22
   </a>
   <a href="通志_page23.html">
    23
   </a>
   <a href="通志_page24.html">
    24
   </a>
   <span class="current-page">
    25
   </span>
   <a href="通志_page26.html">
    26
   </a>
   <a href="通志_page27.html">
    27
   </a>
   <a href="通志_page28.html">
    28
   </a>
   <a href="通志_page29.html">
    29
   </a>
   <a href="通志_page30.html">
    30
   </a>
   <span>
    ...
   </span>
   <a href="通志_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
