<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1588 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1588 页/共 1860 页</h1>
    <div class="content">
○又奏、自京起程。经过直隶等属。惟大名一府。秋收歉薄。东省德州至郯城。得雨稍迟。补种未齐。近日普得透雨。惟江北淮、徐、等处。现届种麦。望雨甚亟。得旨、地方官求雨否。何总未见奏及。想萨载等一错百错。竟至诸事茫然矣。当令其安心勤事为要。　　

○又奏、清口旧有东西二坝。蓄清抵黄。为全河关键。节经改于惠济祠前建筑。但距清黄交汇处。尚有五百余丈之远。应再移下三百丈。于福神庵前建设。遇黄水过大。即将口门收窄。如清水过大。迤下兜水霸。相机拆展。该坝亦一体展拓。俾资畅洩。并将东坝做长。以攩黄水回溜。西坝收短。使清水直出抵黄。批。此法极是。又奏。东西坝口门。水深溜激。所留不能过窄。嗣后按高堰志桩。如湖水消落四尺。将口门酌留二十丈。湖水三尺。留口门十二丈。湖水二尺。留口门八尺。批、早应如是。今年伊等若如此办。岂有黄水大灌之事。但朕未思及此。乃朕之过耳。不知萨载等愧否乎。　　

○又奏、拟于湖水出路筑坝拦蓄。以冀清水日旺。但将太平河、裴家场、通湖引河、集夫赶挖。并于通湖河尾起。至汇黄一路。抽挑子沟。俾易于刷沙。俟重运到时。再行启放。批、此法是。若一泻无余。又恐明春难以为继。蓄其力而发之。甚好。　　

○两江总督萨载等奏、秋田被旱。现在查勘妥办。得旨、督率属员。详妥为之。俾受实惠。尔等所奏已迟。再不妥办。太无良心矣。慎之。　　

○漕运总督毓奇等奏、漕船回空全过津关。得旨、欣慰览之。事在人为。不期今年回空。尚早于去年。若非朕屡次督催。设法办理。尔等断不能及此。　　

○江苏巡抚闵鹗元奏、江宁、苏州、等府属。频得雨泽。得旨、秋末有喜雨之奏。足见夏旱。尔等未详奏也。不以为慰。以为愧。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十九


大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。冬。十月。丁丑朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆五十一年时宪书。　　

○谕、库抡现在无事。勒保驻彼亦久。勒保、松筠、俱著回京。仍在军机章京上行走。所有库抡事务。即著副都统佛住驻彼。会同蕴端多尔济、妥协办理。　　

○谕军机大臣等、前以本年大河、淮安等帮。有遭风沉溺之事。据阿桂奏称、漕船过于高大。棹挽维艰。似应酌量改小等语。朕以其所言或与漕运有益。因降旨令萨载、毓奇、会同有漕省分各督抚。悉心筹画。或可将船身酌量改小。以期行走便利。嗣据该督等。酌减尺寸。会同具奏。并经大学士九卿等议覆准行。今又据嵇璜面奏。萨载等所定尺寸。据现在出运漕艘船身。不过收小一丈上下。其宽深亦祇改减一二尺。是大小不甚相悬。恐属无益。且重运北上。总藉河水浮送。若运河水足。历来粮运船只。并未濡迟贻误。若运河水浅。即再行收小。恐亦难以行驶。不若仍旧。于漕米货物。均有裨益等语。所奏亦属近理。且船身收小。旗丁等例带土宜。或至不敷装载。自断无将漕米减去。转载货物之理。而漕船所带货物。俱民间日用所需。若令其减带。则京师百物。不无腾贵。殊非便民恤丁之道。前此萨载等、于议改漕船时。曾奏请令该旗丁。于例外加带土宜七十余石。试思船既收小。其例带土宜。尚恐不敷装载。又安能于例外。再行加带。益可见萨载等前奏之非是。已降旨申饬。况河水设遇短浅。无论现改船式。减去尺寸无多。难以行走。即使再行收小。亦断不能小于民船。岂能行走迅速耶。著传谕阿桂等、再行详晰会商妥议。与其更张烦扰。自不若仍旧。毋庸改造之为便也。阿桂等当乘此未经改作之时。即行妥速定议。据实覆奏。寻奏、现在改减各船丈尺。足敷装载土宜。并有空余。以备洒带米石。应照原议。江浙漕船长八丈。深六尺。吃水以三尺四寸为度。江广漕船。长九丈五尺。深六尺九寸。吃水以三尺九寸为度。立定限制。旗丁不致私增尺寸。及例外多带货物。遇水浅可无阻滞。得旨、是。不必屡经改议矣。　　

○戊寅。上御乾清门听政。　　

○谕曰、国史馆总裁嵇璜、现兼三通馆总裁。伊年老。精力恐不能兼顾。所有三通馆总裁。著王杰充补。　　

○又谕曰、当保、现在病故。直隶按察使。刑名案件繁多。员缺紧要。副都统英善、系刑部司员出身。律案自所谙习。即著以副都统衔、补授直隶按察使。　　

○谕军机大臣曰、江兰奏、查浚淮源一摺。据称淮渎庙东里外。有砌石基址。试挖至三尺许。有三大泉涌出。查一统志、称淮水伏流数里。涌起三泉。浚为井。与现在查出之源相合等语。该处刨出三泉。既与一统志所载相合。则所称淮水伏流。源泉自必有本。前于图内。用朱笔圈出处所。当是源泉之处。江兰查勘时。自未必亲至其地。已降旨询问。并将原图。发交阅看。著再传谕江兰、即赴该处。勘明淮水伏流三泉。其发源究在何处。如有壅塞。应行疎浚之处。即当迅速办理。至禹庙、亦已谕令毕沅、派员查看。如应行修葺。即著遵照前旨。勘估兴修。以昭妥侑。将此传谕毕沅、并谕江兰知之。　　

○己卯。谕、据永多□□□□尔□奏、管理晶河粮务笔帖式职衔五明安、擅自行文。欲将运贩伊犁盐觔路票。改在晶河换给。任情乖张。罔知法纪。请将五明安革去职衔。充当苦差等语。五明安、前在奉天知县任内得罪。发往乌噜木齐效力赎罪。并不勤慎供职。稍赎前愆。乃擅用印文。欲将运盐路票。改在晶河换给。此不过欲因换票。借端需索耳。该都统所奏。尚未明晰。五明安、竟著革去职衔。发往伊犁充当苦差。以示惩儆。　　

○又谕、据钱沣奏、查出绥宁学应贡廪生陈四书、从前因乘醉入小功服弟陈盛士之妻蓝氏厨房。与蓝氏交谈。被蓝氏夫胞兄陈英贤责骂。致蓝氏自缢身死。报县审无别情。经学臣李汪度、发学戒饬完结。又平江学廪生王昇平、因该县民人徐文达、欠伊银两。该生勒将山地作抵。写立卖契。包利作价。继又捏控案外多人。致被牵累。学臣姚颐、将该生戒饬扣贡等语。王昇平因索债勒契。捏控失实。其事尚在可轻可重之间。至陈四书乘醉入有服弟妻蓝氏厨房交谈致酿人命。虽讯无别情。亦应即予斥革。乃该学政仅将该生发学戒饬完结。殊属宽纵。李汪度、著交部议处。至所奏嗣后廪生犯事。应核其情罪轻重。分别斥革戒饬。并将现行扣贡定例。酌为变通之处。系为学校劝惩起见。著交该部议奏。寻议、嗣后廪生。除本身过犯。照例斥革外。若因人波累。情节本轻。既经戒饬后。于挨贡时。仍准其一体考充。从之。　　

○庚辰。赈恤湖南巴陵、临湘、华容、武陵、桃源、龙阳、安福、岳州等八州县卫。并坐落巴陵、临湘、华容、三县之湖北武左、黄州等、二卫屯田。本年旱灾贫民。蠲缓额赋有差。　　

○辛巳。上御太和殿视朝。文武升转各官谢恩。　　

○军机大臣等议覆、著江西巡抚舒常奏称、本年江西省。截卸江南漕粮十八万石。前经议准、定价交江西采买。附新漕搭运。查江西漕船。装载米石较多。吃水太重。恐运河行走迟滞。请将应运米。分二年搭运赴通。应如所请。从之。　　

○又议覆、绥远城将军积福奏称、绥远城额设满洲官学五处。各选教习四员。教训养育闲散兵丁。现在子弟日多。不甚有益。且止学清文。于考取笔帖式。及书写汉字文移。俱不得人。请将五学裁汰。于将军衙门内。设立繙译官学五处。每学额设教习二员。学生三十名。即以原设五学公费支给。应如所请。从之。　　

○予故和硕裕亲王广禄、祭葬如例。谥曰端。　　

○予故江宁将军万福、祭葬如例。谥庄靖。　　

○予故山西巡抚农起、祭葬如例。　　

○壬午。上御懋勤殿。勾到湖广情实罪犯。停决斩犯七人。绞犯十二人。余五十八人、予勾。　　

○谕、本日勾到湖北省情实人犯内。经刑部由缓决改入情实者五起。朕详加披阅。如魏全道、因细故争骂。叔侄持械谋殴人命。又沈钦禄、因赎地不允。逞凶叠殴。均系一死一伤。又聂在阳、理曲逞凶。殴毙兄妻。又贾则仕。因被窃衣物。致毙无辜。均属罪无可逭。至魏大忠、逞凶叠殴雇工致死。复烧房捏诬。图脱己罪。尤出情理之外。而列入缓决。何以昭情法之平。吴垣曾任刑部司员。刑名自所谙练。乃于此等重犯。并不悉心定拟。概来末减。实属疎纵。吴垣、著交部议处。　　

○又谕曰。毕沅奏。闽省监生陈世元、赴豫教种审薯。因感受风寒。抵省后旋即病故等语。前因闽省番薯。既可充食。又可耐旱。特令富勒浑等。采□□奇河南栽种。陈世元因熟悉树艺之法。情愿赴豫教种。年老远涉。颇属急公。今患病身故。殊堪悯惜。陈世元、著加恩赏给国子监学正职衔。俾该生得邀身后之荣。并著毕沅妥为照料。交伊子护送回籍。其子服满。愿来引见。亦听。　　

○谕军机大臣等、本年直隶大名、广平、顺德、三府属各州县。雨泽愆期。农民布种较迟。又江苏淮、徐、海、等府州属州县。并淮安等各卫。因雨泽愆期。秋成歉薄。现虽得有透雨。究属稍迟。恐明年春麦。不能一律赶种。又安徽亳州等州县。春夏雨少。二麦歉收。又浙西杭、嘉、湖、三府属。高阜远水之区。得雨稍迟。禾苗未能畅发。又山东兖、曹、济宁等、府州属。旱久成灾。麦收歉薄。又山西忻、代、陕西朝邑等、州县。因河水涨发。田亩村庄被淹。又河南祥符等县。及卫辉等府属。麦苗被旱。又湖北江夏等州县。并武昌等卫所。因今夏晴日较多。夏收无望。湖南巴陵等县卫。得雨较迟。中晚二稻。不能一律成熟。虽经节次降旨。分别蠲赈。令该督抚实力抚恤。毋致失所。第念各该处被灾地方。于明春青黄不接之时。民食恐不无拮据。是否应需展赈蠲缓。并此见勘不成灾地亩。应否量予加恩。分别酌借口粮耔种之处。著传谕各该督抚。体察情形。查明据实覆奏。候朕于新正酌量再降谕旨。将此由四百里各谕令知之。　　

○浙江巡抚福崧疎报、常山、安吉、孝丰、瑞安等、四县。开垦额外塘田地八顷五十二亩有奇。　　

○癸未。谕。前因御史刘绍锦、条奏各省保题卓异佐杂人员。毋庸送部引见一摺。经部议覆准。并请嗣后各省奏请拣发佐杂人员。由钦派大臣拣选。照数发往。亦毋庸带领引见。已依议行矣。今思各省佐杂人员。职分本微。若令其赴京引见。往返盘费。未免竭蹷。且该员等升补正印时。仍须送部引见。则现在停其赴京。正所以体恤微员。至各省奏请拣发人员。向例钦派大臣。拣选带领引见。候朕钦定发往。今将此项佐杂人员。亦一体停止引见。在钦派大臣。俱系深受朕恩之人。自不致稍涉徇私。任意拣选。然行之日久。不能保其必无。而外间议论。将谓朕倦于庶务。故将此等人员。一概毋庸引见。殊失朕惟日孜孜之意。朕御宇五十年。综理万几。久而不懈。今虽年逾古稀。精神如旧。岂因数丞倅微员。而即倦于察看耶。所有各省保题卓异佐杂人员。应照部议。毋庸引见。以省其盘费外。其各省奏请左京拣发佐杂微员。由钦派大臣拣选者。仍著照旧带领引见发往。　　

○又谕、据福康安奏、甘肃皋兰、金县、伏羌、安定、会宁、平凉、静宁、隆德、盐茶、秦安、平番、庄浪等十二厅、州、县、县丞地方。间被雹水偏灾。请将银粮草束蠲免等语。甘省地瘠民贫。上年逆回滋扰。业经降旨。将通省额赋。概免徵输。以纾民力。其皋兰等十二厅州县。复间有雹水偏灾之处。著再加恩。将皋兰、金县、伏羌、安定、会宁、平凉、静宁、隆德、盐茶、秦安、平番、庄浪等十二厅、州、县、县丞地方。所有应徵正耗银二千七百一十两六钱七分。粮一千一百八十二石七斗七升。草二千三百四十二束。概行蠲免。以示朕轸念边黎。有加无己之至意。该部即遵谕行。　　

○谕军机大臣等、据鄂宝等奏、奉天所属地方。本年秋收丰稔。一切市粮价值。较前均有减落。现在查禁奸商收买囤积等语。奉天收成丰稔。米谷豆麦各项粮价。较前更减。小民当此屡丰之后。其视米粮。不甚爱惜。必致烧锅酿酒。与其粒米狼戾。自不若转输邻省。以资接济。方为有益。况稻米价贱。亦非奉天日用所需。至本年直隶、山东、被旱之区。秋收歉薄。均需米粮接济。奉天海运。可达山东登州。及直隶天津。舟行最为便捷。现在直隶、山东、各该省。一切抚恤平粜米石。多多益善。除动用本省仓谷。及截留漕粮之外。尚需接济米石若干。其奉天所属地方。核计民间日用。约有余粮若干。可以应籴。著传谕鄂宝、奇臣、刘峨、明兴、务将各该省情形。通盘筹画。妥议会商。俾粮石可资挹注。以裕民食而节糜费。彼此均有裨益。至直隶、山东、各省商贩。亦必有由天津登州。赴奉天贸易者。并著查明妥为照应。并须晓谕奉天居民。毋得居奇。方为妥协。并现在直隶、山东、商民。有无前往奉天贸易粮石之处。著刘峨、明兴、查明据实覆奏。寻奏、现查天津航海商船。领照赴奉旨。八百余只。其运回粮石。不下数十万石。俱经运赴直隶之大名、广平。河南之临漳、以及山东德州、东昌、临清、济宁、一带粜卖。报闻。　　

○署河东河道总督兰第锡、河南巡抚毕沅奏、豫省黄河大堤。经汛涨停淤。应早筹办。现饬藩司河道等。丈量估计各要工。共需银三十八万三千六百七十两零。查滨河一带积歉之区。贫民藉资力作。兼可以工代赈。请即于今冬明春。动帑办理。得旨。依议速行。　　

○甲申。上御懋勤殿。勾到浙江、江西、情实罪犯。停决浙江绞犯六人。江西斩犯三人。绞犯六人。余二十六人、予勾。　　

○谕、前因西洋人吧口□地哩口□央等、私入内地传教。经湖广省查拏。究出直隶、山东、山西、陕西、四川等省。俱有私自传教之犯。业据各该省陆续解到。交刑部审拟。定为永远监禁。第思此等人犯。不过意在传教。尚无别项不法情事。如呈明地方官。料理进京者。原属无罪。因该犯等、并不报明地方官。私在各处潜藏。转相传引。如鬼蜮伎俩。必致煽惑滋事。自不得不严加惩治。虽坐以应得之罪。朕仍悯其无知。仅予圈禁。今念该犯等、究系外夷。未谙国法。若令其永禁囹圄。情殊可悯。所有吧口□地哩口□央等十二犯。俱著加恩释放。如有愿留京城者。即准其赴堂安分居住。如情愿回洋者。著该部派司员押送回粤。以示矜恤远人。法外施恩至意。　　

○谕军机大臣曰、阿桂查奏、清口浅搁漕船一摺。已批交该部议奏矣。至摺内称清口两岸。淤住船只。现已推活挽拽南下。其张福口天然引河淤船。前已于河尾筑坝。止可明春启坝时拉出。其应运米石。已咨明漕臣。通融搭解等语。此项淤阻漕船。明□山戊不□运通之米石。虽已通融搭解。但该处业经筑坝。淤船须至明春启坝时拉出。是本年已不能回空归次。于明□山戊不□新漕。何以受兑。或系明□山戊不□不出运之船乎。著传谕阿桂、即将此项淤浅船只。是否至误运之处。据实覆奏。寻奏、此项淤船。本年不能回空。明□山戊不□新漕。应行洒带。查江西、浙江、两省漕船。将及二千只。所有各淤船新漕。不过二万余石。以之搭解。不至迟误。报闻。　　

○又谕、本日勾到浙江省情实人犯内。由缓决改入情实者五起。朕详加披阅。如郑琪、袒护伊弟。刃毙徒手。又江春孙、兄弟攒殴。多伤毙命。又丁元章、纵奸无耻。殴毙族婶。又林河三、细故纠殴。叠伤立毙。又郑曰周、攒殴毙命。贿和捏报。刑部改入情实。均属情真罪当。乃该抚于此等凶犯。概从末减。殊失轻纵。前因湖北省秋审人犯。改实者共有五起。吴垣曾任刑部司员。不应失出。多案。已降旨将该抚交部议处。福崧身任巡抚。于秋谳大典。自应悉心定拟。何至宽纵若此。但念其尚非刑部出身。不谙律例。著传旨申饬。嗣后该抚务须准情定罪。以期刑法之平。毋得再事姑息。　　

○钦差大学士公阿桂奏覆、运河一带。农田戽水。遵旨照卫河例。酌立限制。请嗣后沿河分段。设立志桩。河水深至四尺以外。许农民戽水灌田。如消存四尺。即不准车戽。得旨、如所议行。　　

○钦差大学士公阿桂、两江总督萨载、江南河道总督李奉翰等奏覆、遵旨查办通、泰、海、各场灶河道情形。现在海州、河水畅行。其盐运改由高家堰过坝。入洪湖。最为通顺。泰州场河水少。仍筑坝引潮。足敷浮送。惟通州场河久涸。查通盐为数本少。除吕四、余东、二场。奏请江运外。余盐尚在可缓。现据盐政全德、委员抽挖河槽。引江济运。得旨、知道了。摺内称、倘再得大雨。各运道自可通顺。批、今续得雨泽否。速奏来。　　

○乙酉、谕。昨据孙士毅奏、前请貤封曾祖父母。于具奏后。接准部咨。始知前次陈请。与现例未符。据实陈明等语。因令军机大臣交部查核。孙士毅四十五年。业已请过巡抚封典。此次不准重封。业经该部照例扣除。又查孙士毅四十五年恩诏后。旋经缘事革职。定例不准请封。是该抚上次所请封典。已属违例。而从前吏部堂司各官。未经详查。率行准给。均有不合。孙士毅并吏部堂司官。俱著分别察议。孙士毅上次所请诰轴。著缴销。此次照新衔另行给与封典。　　

○又谕、奏蒙古事三等侍卫德勒克扎布。著授为头等侍卫领队大臣。驰驿前往伊犁。更换德宁来京。　　

○谕军机大臣等、据保宁等奏。拏获劫盗杀人之番犯德胜保等。审明恭请王命正法枭示一摺。自应如此办理。至摺内称鄂克什土司色达克拉。不能约束所属。实难辞咎。姑念将人犯速行就获。从宽免议等语。色达克拉、究系土司。于所属番人。行凶盗劫后。即同官役。将凶犯拏获。起出赃物禀报。尚知奉法。不特宽其议处。并应予以奖赏。著传谕保宁、李世杰、酌量赏给。以示鼓励。　　

○又谕、本月初八日。据台湾镇总兵柴大纪。差弁赍摺。奏报收成雨水情形。系七月二十五日拜发。今初九日又有该镇奏进之摺。朕以为必系地方要件。故连日叠发两摺。及阅之。乃系该镇奏请貤封。并非紧要。而摺内则书七月二十七日。与前摺日期不同。因命军机大臣传询该镇差弁。据称起身时。两摺俱交伊赍进。但令其将摺分日呈递等语。如此、则柴大纪用心小巧。已可概见。总兵为专阃大员。台湾又地处海外。必得持重识大体之员。方资弹压。乃柴大纪将一次奏摺。日期故为分别。并令差弁分日呈进。如此存心。糊涂取巧。于海疆要任。尤非所宜。著传谕雅德、留心访察。如该镇办事局面。果与此任非宜。即据实奏闻。候朕更调。以重海疆。不可稍存瞻徇。　　

</div>
    <div class="pagination">
<a href="清实录乾隆朝实录_page1587.html">上一页</a><span>...</span><a href="清实录乾隆朝实录_page1583.html">1583</a><a href="清实录乾隆朝实录_page1584.html">1584</a><a href="清实录乾隆朝实录_page1585.html">1585</a><a href="清实录乾隆朝实录_page1586.html">1586</a><a href="清实录乾隆朝实录_page1587.html">1587</a><span class="current-page">1588</span><a href="清实录乾隆朝实录_page1589.html">1589</a><a href="清实录乾隆朝实录_page1590.html">1590</a><a href="清实录乾隆朝实录_page1591.html">1591</a><a href="清实录乾隆朝实录_page1592.html">1592</a><a href="清实录乾隆朝实录_page1593.html">1593</a><span>...</span><a href="清实录乾隆朝实录_page1589.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
