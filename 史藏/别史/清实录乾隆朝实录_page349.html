<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 349 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 349 页/共 1860 页</h1>
    <div class="content">○礼部尚书任兰枝、以老病乞休。得旨、卿才品优长。简任秩宗。正资料理。览奏以衰病求罢。情词恳切。著以原品休致。该部知道。　　

○工部议准、湖南巡抚杨锡绂奏称、长沙府属之湘阴、益阳、二县。水利堤工。向因长沙未设巡道。归岳常澧道管理。今湖南添设驿盐道。分巡长沙、宝庆、二府。所有该二县水利堤工。应就近改归长宝道管理。从之。　　

○以左春坊左谕德兴泰、少詹事雷鋐、充日讲起居注官。　　

○旌表守正被戕之河南宁陵县民品三妻、尚氏。　　

○己未。准噶尔部人策零、及德卜珠尔、率属来降。命赏给安插如例。　　

○豁免甘肃宁夏、宁朔、平罗、并已裁之新渠、宝丰、等五县。乾隆三年地震前、民欠耔种粮、共一万一千九百三十石有奇。平罗、新渠、宝丰、三县。未完牛种盖房银、八万六千一百九十九两有奇。　　

○庚申。上诣皇太后宫问安。　　

○御紫光阁、阅中式武举骑射。　　

○大学士等议覆、御史杨开鼎奏称、直隶捐款。现在奉旨令大学士等、酌定限期停止。原所以慎重名器。但贡生与监生、同为士子上进之阶。非捐纳职衔可比。且捐贡例无铨选。不碍正途。应请酌留。至封典、孝治攸关。凡身沾一命之荣。皆思显扬其祖父。况所给祇属空衔。与实授官职有间。亦请酌留。应如所请。令户部入于捐监案内。一体办理。从之。　　

○户部等部议覆、河南巡抚硕色奏、被水各属。一切赈恤事宜。一、加赈谷石。宜通融拨济。应如所请。永城、鹿邑、不敷赈谷。准于邻近虞城、睢州、等处拨济。来年麦熟买补。一、加赈口粮。宜银谷兼赈。应如所请。除仓储有余之商邱、柘城、仍给本色外。永城、鹿邑、夏邑、银谷兼赈。谷一石、折给银六钱。一、加赈口粮。宜陆续支放。应如所请。按月散给。仍于来春青黄不接时。借粜接济。一、被灾地方。宜以工代赈。应如所请。鹿邑、柘城、永城、商邱、坍塌城垣。动项兴修。夏邑、积水未涸。城垣暂停兴修。得旨、依议速行。　　

○辛酉。上御紫光阁、阅中式武举技勇。　　

○户部议覆、湖广总督鄂弥达疏称、湖南靖州、会同、通道等三州县。岁办长安营兵米。请照买补平粜仓谷定价。以一米二谷折给。陆运夫价。按站给银。查岁办长安兵米。靖州、每石给银一两二钱。会同、通道、每石给银一两。从前米折银两。原有定价。况各省兵米折价。向无照买补平粜价值之例。应将该督所请。无庸议。惟陆运夫价。山路险峻。应如所请。以六十里为一站。每夫负米四斗。每站给银九分。从之。　　

○又议覆、湖南巡抚杨锡绂奏称、办运铜铅木植物料、拨运米石、采办碾运兵粮、平粜买补、各项价脚。及赈济银米等款。均请照各省工程例。定限报销。应如所请。动项无多者。办竣日、限两月造册详报。上司亦限两月核转题咨。动项繁多者。均各限三月。其采买难易之处。即于请动银款案内声明。州县离省。远近不一。准扣除程限。有行查隔省。及交代等事故。该督查明。分别题咨展限。报销时、将起限满限声明。至工程报销。虽向有定限。亦应于题咨内声明。从之。　　

○壬戌。上诣皇太后宫问安。　　

○御紫光阁、覆试中式武举骑射。　　

○户部议准、漕运总督顾琮疏称、临清河南后等帮。起运八年分漕粮。截留天津等处。所有已支行月盘耗等项银。应按程扣追。请照山东之例。分三年扣还。从之。　　

○兵部议准、湖广总督鄂弥达疏称、楚省苗疆。副参十缺。向来均系调补。调补后再遇缺出。内地人员。恐难其选。因于本年六月。题请拣选保题应升人员掣补。嗣准部覆。永绥、靖州、副将。桂阳参将。缺俱紧要。施南、永顺、二协。宜章、临武、参将二缺。视永绥等缺有间。议令酌改。查副参各缺。沅州、辰州、宝庆三协。前已题明。列为苗疆次要缺。永绥、靖州、桂阳、三缺。俱苗疆紧要。嗣后缺出。请先尽内地合例之员。拣选调补。内地乏人。题明、由部将豫保人员掣补。施南、永顺、宜章、临武、四缺。改土归流多年。应与沅州、辰州、宝庆、三缺。并列为苗疆次要缺。缺出、于内地拣选调补。乏人、题明由部将卓荐一等记名人员。请旨拣补。从之。　　

○癸亥。上御太和殿传胪。赐中式武举一甲董孟、李经世、胡经纶、三人。武进士及第。二甲蔡永福等九人。武进士出身。三甲钱国佐等七十三人。同武进士出身。　　

○谕军机大臣等、编修庄存与。进呈讲章内。有播种秋麦一条。著抄录、寄与直隶总督那苏图阅看。令其善为劝谕百姓。广行播植。然亦只可听民之便。不可勉强滋扰。　　

○又谕、今岁江南淮、徐、海、三属被灾。朕心轸念。多方抚恤。除动支该处常平仓储外。又将江以南州县仓储。协拨十万石凑用。又特旨将下江漕米。截留十万石于本省。以备将来粜赈之需。今思被灾之海州等七州县漕米。除按分蠲免。及蠲剩之米。缓至明冬带徵外。其各州县熟田。应行徵解之米。约计五六万石。明春青黄不接之时。与其再议协拨。徒滋搬运之烦。不如将此漕米、截留本处。以资接济。其各州县正额漕粮之外。尚有带徵节年缓漕一项。应徵搭运者。约计二万余石。彼地既已被灾。民间未免拮据。亦著缓至明冬带办。以纾民力。又、徐州八属。止丰县勘不成灾。但阖属悉系灾地。禾谷搬运必多。所有应徵漕赠米、四千余石。及带徵之米。一千八百余石。亦著画一办理。该部即遵谕行。　　

○甲子。上御懋勤殿。勾到山东、山西、情实罪犯。停决山东斩犯五人。绞犯十二人。山西斩犯三人。绞犯五人。余八十三人予勾。　　

○准噶尔部人博尔第等来降。命赏给安插如例。　　

○户部议覆、江苏巡抚陈大受疏称、江浦、溧阳、山阳、阜宁、清河、桃源、安东、盐城、铜山、沛县、萧县、砀山、邳州、宿迁、睢宁、海州、沭阳、赣榆、并淮安、大河、徐州、二十一州县卫。被水军民。请计灾轻重。分别赈恤。其贫生、亦一体办理。冲坍房屋。瓦房每间给银七钱五分。草房、四钱五分。令其修葺。贫民流离者。招回资送抚绥。不愿回籍。及疾病不能回籍者。照例留养。至海州、沭阳、赣榆、邳州、睢宁、阜宁、铜山、被灾较重。应将漕粮漕项。按分蠲免。蠲剩银米。及其余各县卫漕项。并未完旧欠钱粮。均请缓至丁卯年。同地丁一体徵输。漕粮、缓至明冬带办。查江浦等州县卫被灾。该抚未将被灾田地。勘明分数。遽请赈恤。应令勘明具题到日再议。其冲坍房屋。暨贫生流民。均照例办理。至漕粮漕项。并未完旧欠。可否蠲缓。请旨遵行。得旨、依议。江浦等二十一州县卫。本年漕粮漕项等项银米。并旧欠钱粮。俱著照该抚所请速行。　　

○又议准、两广总督策楞疏称、龙川、海阳、饶平、揭阳、嘉应、等五州县。荒山可种树木。请令无业贫民。各就山场远近承垦。每人以一顷为率。照斥卤下则例。十年后升科。准为世业。又东莞、香山、新会、南海、增城、三水、番禺、新安、新宁、清远、龙川、澄海、饶平、阳江、封川、高要、德庆、东安、茂名、石城、电白、吴川、海康、遂溪、徐闻、琼山、澄迈、儋州、乐会、陵水、万州、文昌、等三十二州县。额征渔课。共银五千八百九十八两有奇。或按埠匀摊。或按船摊徵。难免豪强勒抽。请自丙寅年始。照归善、海丰、陆丰、潮阳、惠来、等五州县例。将额徵银数。按渔船大中二号匀派。给与司照。如数交纳。小船免徵。从之。　　

○乙丑。上御懋勤殿。勾到直隶情实罪犯。停决斩犯二人。绞犯十四人。余七十九人予勾。　　

○谕、每年冬月。差往山东巡漕御史。兼有稽查挑浚河道之责。著都察院、即照例请旨。嗣后俱于十月内。奏请派往。　　

○赈湖南湘阴、龙阳、沅江、等县旱灾饥民。并停徵本年钱粮。　　

○丙寅。上诣皇太后宫问安。　　

○谕曰。盛京工部侍郎留保奏称、母年七十有五。现今患病。恳请来京侍养等语。留保、著补授内阁学士、兼礼部侍郎。其盛京工部侍郎员缺。著蕴著补授。　　

○又谕、据两广总督策楞奏按察使张嗣昌。现在患病。著解任调理。其员缺、著岳浚补授。　　

○兵部议覆、镶黄旗察哈尔总管那兰泰、参奏佐领伍什布、分食属下钱粮。查雍正六年。镶黄旗佐领双柱、分食属下钱粮。经该旗参奏。停其分食。康熙五十一年。镶黄旗台吉楚鲁木、分食属下钱粮。经该旗查奏。准其分食。旧案既属两歧。多寡又不画一。请敕下八旗王大臣。将察哈尔佐领台吉等、坐扣属下钱粮。或应援双柱、或应援楚鲁木之处。妥议请旨。至佐领伍什布、分食属下钱粮。查自伊祖音济那、原编佐领时。即已分食。应免查议。但近年多扣、至九十及一百余两不等。虽称属下愿帮。究属多扣。应将伍什布罚俸九月。从之。　　

○调驻防广东正黄旗协领王文敏、来京引见。　　

○赈贷湖北汉川、孝感、黄梅、潜江、沔阳、天门、荆门、当阳、云梦、江陵、监利、枝江、宜都、宜城、长乐、光化、谷城、均州、郧县、荆州、荆左、荆右、等州县卫。水灾军民。并分别停徵本年钱粮。　　

○豁除湖北当阳、荆左、二县卫。水冲难垦民屯田地、共十三顷七十三亩有奇。　　

○旌表守正被戕之河南扶沟县民扈继东妻、陈氏。　　

○丁卯。上诣奉先殿、寿皇殿、行礼。　　

○是月。热河总管七十奏、遵旨查看喀喇河屯西边。攩水旧堤。水冲一段。应先修补。至堤旁添设堆拨。细询本处旧人。据称康熙四十八年。雍正十一年。水大、曾冲二次。水势稍长之年。未经冲动。应俟明夏。看水势大小。酌请添修。得旨、是。又批。如此、则可以不添此工矣。　　

○直隶总督那苏图奏、宣化府城、西门外连南北两角。飞沙积与城齐。应急刨去。刨平后、于旧沙堆边。挑壕一道。外筑长堤。密种箕柳。沙可刷落。不至复堆城下。且宣化现在被灾。来春动工。于穷民有益。得旨、著照所请行。各属城垣。尚恐有似此者。徐徐留心办理可也。　　

○两江总督尹继善奏、陈家浦水漫堤工。先经河督白钟山、督率堵筑。复于本月初三日。自江宁亲赴该工。协力催儧。漫口业已合龙。并相度地势。令于来春兴工。圈筑重堤一道。保障堤身。嗣由阜宁、安东、一路。督查赈务。回至清江浦。复遵旨会同白钟山。渡黄、详勘下江被水各州县。得旨、总河虽系白钟山。但彼一谨慎而不识大体之人。只可司钱粮出入耳。如陈家浦一事。若早发数千金之帑。以堵筑于未然。亦未必致遭冲决。百姓受灾。且反费数十万帑之赈恤也。故河工一事。一以委卿。不可推诿白钟山。朕亦知卿不推诿于彼。但不为之隐饰斯可矣。　　

○又奏报、上江之凤、颍、泗、下江之淮、徐、海、各属被灾情形。并详慎办理赈抚一切事宜。得旨、览奏俱悉。救荒无善政。极力料理。尚恐不逮。若空言而无补。返之天良。能自安乎。　　

○江南河道总督白钟山奏报、陈家浦堤工堵竣。并以衰病乞罢。另赏旗差。得旨、不必辞退。益当勉力向前可耳。　　

○安徽巡抚魏定国奏、据户部咨开。平粜米谷。买补未足者。现捐监、已归各省收捐本色。采买自可停止。其存贮粜价。应造报酌筹办理。查安徽原题请捐米数。并赈缺、续请捐补米数。共应捐米六十二万九千余石。开捐一载。通属共止报捐谷、十二万石有奇。折米六万余石。且本年凤、颍、泗、等属州县被水。今冬来春。尚须赈粜。幸本年丰稔处多。请将平粜价银。仍留安省。乘时买补。得旨、是。自应如是办理者。　　

○又奏报、安徽九月以后得雨。并陈明赈贷被灾州县贫民情形。得旨、必实力妥协料理。方足以慰朕怀也。　　

○江西巡抚塞楞额奏、抚镇两标兵丁。有室家者甚少。缘江西旧习。营兵缺出。由现兵引进余丁挑补。所谓余丁。并非兵丁子弟。不过稍得引进之费。将市井无室家游手人引入。非慎重营伍之道。曾密谕南昌、新建、二县。举送情愿入伍之土著武童。现据举送挑补。并通知镇标。亦觅土著。陆续拔补。得旨、所见甚可嘉。妥为之。　　

○闽浙总督马尔泰等奏称、福建布政使高山。固台湾番性难驯。奏请照川、广、苗疆土司例。于熟番土目中。择立土司。给与职衔顶带。使分管社番。统辖生番。经部议令查明。应设几员。给与何项顶带。定议具题。查台湾南北二路。虽均名土番。而熟番与生番。良顽迥别。且熟番虽每社有通事土目。一社各为一类。土目人等。即由番众推择充革。非川广土司。世有威信者比。若生番、残杀性成。更难令尽听熟番指挥。至称酌定时日。令民番贸易一节。生番从无与民番交易之事。若诱之使出。恐更生事端。请各仍旧章。惟严防内地民番。无越生番地界生衅。并于秋深时。堵御隘口。勿使生番逸出肆害。所有设立土司。并令民番贸易之处。无庸议。得旨、是。著照卿等所议行。　　

○福建巡抚周学健奏报、拏获积拐孩童之陈朝器等。并饬按察司、督察地方文武。速追夥党。尽数擒拏。得旨、是。应如此从严办理。以安闾阎者也。　　

○又奏报、晚禾收成分数。惟霞浦、福鼎、惠安、三县。收成稍歉。得旨、览奏俱悉。其收成歉薄处。须加意妥筹接济之策可也。　　

○湖广总督鄂弥达、奏谢天恩。并称从此竭力殚心。省愆补过。以期无负破格委任殊恩。得旨、览。一切勉力为之。满招损。谦受益。不可不慎也。　　

○又奏报、湖北粮价。并司道贤否。得旨、览。司道贤否摺留中。其知府同知。亦应奏其贤否。且汝到任已逾年。而始奏此数人。况又不过平平看语。谁则不能。此非察吏安民之意也。戒之。其陈仁、鹿迈祖、不致误事否。　　

○湖北巡抚晏斯盛奏请、动支司库存荆关减半余平银。开修东湖、归州、长阳、巴东、四州县入川陆路。并称宜昌府以下。三峡水路。内有十二碚。为纤道所必经。险窄倾卸。上年修过三碚。本年八月。修过五碚。余未修四碚。请归并修理入川陆路项下。续修完竣。得旨、此处向未修理。姑仍其旧。且明年免各省正供。所用钱粮正多。理应节省。此项俟有偏灾。以工代赈。尚可为耳。　　

</div>
    <div class="pagination">
<a href="清实录乾隆朝实录_page348.html">上一页</a><span>...</span><a href="清实录乾隆朝实录_page344.html">344</a><a href="清实录乾隆朝实录_page345.html">345</a><a href="清实录乾隆朝实录_page346.html">346</a><a href="清实录乾隆朝实录_page347.html">347</a><a href="清实录乾隆朝实录_page348.html">348</a><span class="current-page">349</span><a href="清实录乾隆朝实录_page350.html">350</a><a href="清实录乾隆朝实录_page351.html">351</a><a href="清实录乾隆朝实录_page352.html">352</a><a href="清实录乾隆朝实录_page353.html">353</a><a href="清实录乾隆朝实录_page354.html">354</a><span>...</span><a href="清实录乾隆朝实录_page350.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
