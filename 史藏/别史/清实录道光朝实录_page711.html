<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 711 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 711 页/共 848 页</h1>
    <div class="content">
○调伯都讷副都统巴雅尔、为吉林副都统。阿勒楚喀副都统倭克精额、为伯都讷副都统。吉林副都统果星阿、为阿勒楚喀副都统。　　

○缓徵陕西葭、府谷、神木、三州县被雹村庄下忙额赋。　　

○戊寅。上诣绮春园问皇太后安。　　

○谕军机大臣等、本日据都察院奏、吉林旗妇德吴氏、西高氏、以结党蚕食剥民肥己等词。来京具控。已明降谕旨。交倭什讷。斌良。前往查办矣。双城堡该管旗弁。原为抚育京旗而设。若该弁等敢藉为敛财之地。朋比为奸。多方舞弊。致令不能安居。于京旗生计。殊有关系。倭什讷、斌良、接奉此旨。著即驰赴该处。提集该管旗弁。严行讯究。如果有敛财舞弊情事。即据实参奏。以儆官邪而安旗业。将此谕令知之。寻奏、委笔帖式张见龙、恃有管街道之职。任意侵占官地。实属胆大妄为。拟发往军台效力。德吴氏、西高氏、控虽未实。究属有因。且系妇女无知。应毋庸议。下部议。从之。　　

○江南河道总督潘锡恩奏报、秋汛安澜。命诣河神庙祀谢。并下部议叙。出力员弁。升叙有差。　　

○以兵部尚书裕诚、为满洲繙译乡试正考官。右侍郎舒兴阿、为副考官。　　

○以山东陵、德、齐东、禹城、郓城、聊城、堂邑、茌平、清平、冠、高唐、夏津、十二州县麦收歉薄。暂行改徵粟米。　　

○己卯。遣官祭都城隍之神。　　

○谕军机大臣等、刘韵珂奏、会筹通商事宜。请交巡抚查办一摺。前因＜?口英＞夷即日至浙通商。该督奏明前赴宁波体察情形。与夷酋面加约束。兹据奏、该夷尚无到浙确耗。已将应议各事宜。与管遹群逐一商酌。意见相同。俟该道府等、与该夷约后。具详抚臣核办等语。浙省海口纷歧。此时甫议通商。自以严杜偷漏。为第一要务。所有口内商民。应责成经管海关之员。及该地方官稽查。至夷官夷商等、尤应于到关之时。开诚布公。要以信义。著管遹群、饬令该管道府、于夷商到宁波海口之时。查照耆英现定章程。妥为办理。其应如何因地制宜。综核稽查之处。务当筹画尽善。以期经久无弊。如查有走私漏税之犯。立即从严惩办。毋稍疏纵。将此各谕令知之。　　

○礼部奏、十月初十日皇太后圣寿节应行礼仪。得旨、是。照例行礼。奉皇太后懿旨。停止筵宴。在外公主、福晋、命妇、进内行礼之处。并著停止。　　

○以陕西河州镇总兵官徐华清、为福建陆路提督。甘肃中卫营副将哈勒吉那。为河州镇总兵官。　　

○修直隶永定河北七工遥堤。暨东光县堤工。故城县民埝。从总督讷尔经额请也。　　

○庚辰。旌表守正捐躯河南上蔡县民张锡玉妻萧氏。　　

○辛巳。颁南河风神庙御书扁额曰徵祥佑顺。对联曰回澜施惠群生济。应候宣和四序调。　　

○以镶红旗蒙古都统禄普、署正蓝旗汉军都统。理藩院尚书吉伦泰、署镶黄旗领侍卫内大臣。定郡王载铨、署管理銮仪卫掌卫事大臣。　　

○予故大学士王鼎、入祀乡督祠。从陕西巡抚李星沅请也。　　

○壬午。谕军机大臣等、富呢扬阿奏、剿捕野番。动用经费。除借领库银二十万两外。垫发银二千三百五十一两零。又将军台会亭子设防筑堡等项。另借库银二万两。请于总督藩司及各道府厅州县养廉内。无论正署。自本年九月起。分作十年摊扣归款等语。著照所议办理。此项经费。免其造册报销。将此谕令知之。　　

○以剿办青海野番出力。赏甘肃守备李湖、千总续济、花翎。把总王宗训等、蓝翎。余升叙有差。　　

○癸未。上御洞明堂。勾到广东、广西、福建、奉天、情实罪犯。停决广东斩犯八人。绞犯二人。广西斩犯二人。绞犯一人。福建斩犯一人。奉天斩犯九人。绞犯一人。余五十五人予勾。　　

○谕内阁、廖鸿荃等奏、请饬催拨款一摺。中河大工。现已兴办。必须钱粮应手。始无停工等饷之虞。所有各省拨解东河之款。前经叠次降旨。饬令派员迅速起解。兹据该尚书等奏称、现在各省拨款。除解到及准咨已解外。其余尚有二百十六万两零。未经起解。开单呈览。著各该督抚。及各关监督。迅速委员兼程运解。务于十月内一律到工。以济要需。毋得稍有迟延。　　

○又谕、宗室奕＜?土八买＞、于获罪遣戍后。不知悔过自新。辄娶民女为妻。虽因被控悔悟退婚。究属违例。奕卖著照议改发黑龙江圈禁三年。以示惩儆。期满释放后。交该将军严加管束。　　

○以因病解任土尔扈特副盟长贝子那逊德勒克孙普尔普哈丹、袭爵。并补授副盟长。　　

○甲申。钦差工部尚书廖鸿荃等奏、分厂买料。设法招徕。得旨、妥速办理。勤慎真实。不可稍忽。　　

○旌朕守正捐躯山东武城县尼广建。　　

○乙酉。上诣绮春园问皇太后安。　　

○谕军机大臣等、寄谕盛京将军禧恩、直隶总督讷尔经额、署尔江总督壁昌、江苏巡抚孙善宝、山东巡抚梁宝常、闽浙总督刘韵珂、福建巡抚刘鸿翱、浙江巡抚管遹群、两广总督祁＜?土贡＞、广东巡抚程矞采。据耆英奏、遵查夷船违约游奕一摺。前因直隶山东洋面。有夷船驶至。降旨令耆英查询禁止。兹据该大臣奏称、诘询口□朴口□鼎喳。覆称实因上海等处管事夷目。尚未到口。致各商船违禁他往。现已出示晓谕如再有不遵者。即求查照船货一并入官条约办理等语。该夷五处通商。议有一定马头。所有江苏、浙江、福建、广东、各省分。本系准予该夷贸易之地。如有奸民于夷船到口。抑勒阻掯。致令商货不能流转。即著该督抚等严密查拏。其并非通商口岸。遇有夷船驶入。著该将军。督抚。督饬查明。不论何国何船。将船货一并入官。有不遵者。咨会两广总督。行知该夷目。责令交出。傥查系奸民潜相勾结。兵役得规故纵。即行从严惩办。毋许稍有徇隐。将此各谕令知之。　　

○又谕、据耆英奏、请派各口办事人员。并请将咸龄留于江苏委用等语。已明降谕旨。将咸龄以江苏道员候补矣。现在五口通商。章程初定。头绪纷加。一切事宜。必须明干之员。随同该督抚办理。广东省。著祀＜?土贡＞、程矞采、督同蕃司黄恩彤、一手经理。江苏省。著壁昌、孙善宝、督同咸龄、宫慕久、核实办理。福建省。著刘韵珂、刘鸿翱、督同藩司徐继畬、妥为筹办。至浙江省规模甫定。海口纷歧。著刘韵珂、管遹群、遴派熟悉夷务大员。前往各海口。协同该地方官实心经理。该督抚等、务当体察情形。因地制宜。严禁走私漏税。不准内地奸民。勾串滋弊。将此各谕令知之。　　

○又谕、现在通商伊始。全在大小文武。抚驭得宜。方能经久。据耆英奏、水师提督吴建勋。于夷务及水师缉捕。均未见其所长。是否能胜提督之任。著祁＜?土贡＞留心察看。据实具奏。此外水师总兵。如有熟悉夷情。谙练水务操防之员。著随时秉公具奏。将此谕令知之。　　

○又谕、耆英等奏、粤海关裁费归公实在情形。分别筹办一摺。览奏均悉。前因通商案内。议裁浮费。粤海关办公无资。请将办贡备贡薓价三项。于额外赢余银两内开销。当由该部议令该监督自行筹办。兹据奏、请办贡备贡二款。仍照原议。于额外赢余银两内开销。任土作贡。岁有常经。若取资于官项。核与献忱之义。殊未允协。现既无款筹办。著自本年年贡为始。每三次贡物。暂行停止。俟一二年后。再行察看情形。奏明办理。如有应需何项物件。听候随时传办。作正开销。至薓斤变价。据奏请照旧招商变售。惟销不足数。仍请动支额外赢余补足之处。是以公项抵作变价。亦于事理不合。并著该大臣等再行妥议具奏。将此谕令知之。寻两广总督祁＜?土贡＞覆奏、本年薓斤。设法筹销。凑足赶解。明年招商承领。缴价尽数报解。请免照例价饬销。下内务府议。寻议、薓斤加价。曾于道光十六年核减。今该督复请减价饬销。似难准行。请将发粤海关变价薓斤。自本年起。暂行停止。仍令该监督随时体察情形。三二年后。若稍有起色。再行奏明发交变价。从之。　　

○丙戌。谕内阁、果勒明阿等奏、会议摉察游牧。隔年轮查一摺。著照所议。由该参赞大臣等、隔年轮查。以纾蒙古兵力。　　

○修筑浙江东西两塘柴埽各工。从巡抚管遹群请也。　　

○命安徽司库酌留秋拨银十万两。以备赈需。从巡抚程楙采请也。　　

○赏广安门外普济堂煮赈小米三百石。　　

○丁亥。上御洞明堂。勾到陕甘、浙江、江苏、江西、情实罪犯。停决陕甘斩犯十七人。绞犯六人。浙江斩犯十一人。江苏斩犯七人。江西斩犯十六人。余六十三人予勾。　　

○河南乡试副考官时大杭、因病乞假。以翰林院编修范承典、为河南乡试副考官。　　

○戊子。旌表守正捐躯四川大竹县民雷型治妻陈氏。　　

○庚寅。上御洞明堂。勾到湖广情实罪犯。停决斩犯二十二人。绞犯五人。余三十八人予勾。　　

○谕内阁、朕恭阅皇祖高宗纯皇帝实录。内载乾隆十五年六月谕内阁。水师兵丁。与陆路不同。在陆路则以汉仗弓马为能。而水师则专以水战为事。况将弁为兵丁之领袖。凡风云气色。岛屿形势。以及往来驾驶之法。尤须练习有素。方可指挥士卒。操纵得宜。嗣后各省拔补水师千把。务留心选择通晓水性。熟练舟师之员。方许呈送考验等因。钦此。仰见皇祖慎重水师。豫储将帅之至意。必应永远遵循。毋致日久生懈。近来水师将弁。不尽得人。每遇出洋巡捕之事。甚至畏避风潮。逗留近岛。总缘拔补千把总时。总督提镇。多取汉仗弓马。而不求实在谙习水师之人。循资按格。洊历大员。其于水师一切机宜。未能洞悉。则所呈送保举之人。安望能得习知水性。熟练舟师者耶。现在各省善后章程。饬令水师兵弁。演放枪炮。尤须不畏风浪。惯能驾驶。方能施放有准。著通谕沿海总督提镇等、于拔补千把总时。务须留心选择。或谙识风云。或周知岛屿。或驾驶船只得宜。或施放枪炮有准。核实呈送。秉公考验。该总督提镇。均系受恩深重之人。各宜为国求才。实心遴选。俾水师日有起色。毋负朕谆谆训诫之意。　　

○谕军机大臣等、讷尔经额奏、演试水雷情形一摺。设伏之器。必使敌人不觉。方能攻其无备。此项水雷。既无此善水之人送至船底。轰击虽利。亦未见为适用。惟据该督奏称、或可变通。当再为推求。所有赍到水雷。仍著该督妥为存贮。其李光钤等三人。并广东带来匠役。均著饬令回粤。将此谕令知之。　　

○以捐铸炮位。予江苏府经历莫载、以知县尽先补用。　　

○辛卯。旌表守正捐躯江苏江宁县民黄文藻姊郭黄氏。　　

○壬辰。上诣绮春园问皇太后安。　　

○前署漕运总督周天爵、因病乞休。命以二品顶带休致。　　

○癸巳。上御洞明堂。勾到安徽、河南、情实罪犯。停决安徽斩犯二人。河南斩犯五人。绞犯六人。余四十四人予勾。　　

○谕内阁、前因东河中河九堡漫口。当将该河督慧成革职。并加枷号。以示惩儆。惟念该河督到任甫及数月。与文冲之经历三汛者。究有不同。慧成、著疏枷。加恩留于河工效力赎罪。即交麟魁等差遣委用。　　

○又谕、前据廖鸿荃等奏、遵查排桌牌桶积弊。并拟现办章程。请加给跟役等薪银。严定赏罚等语。因恐议加之后。积弊仍未尽除。稽查仍视为具文。当降旨著廖鸿荃等再行妥议具奏。兹据覆议。此次管理牌桶。先期责成掌坝官。慎选员弁。核其所带跟役兵丁。一并造册查点。如有弊窦。不难立时摉查等语。现在既拟加给薪银。明定赏罚。自应实力奉行。层层防范。有犯必惩。著责成麟魁等、督饬掌坝等官。随时认真严查。仍不时亲往督视。以期埽除积弊。毋得视为具文。稍有疏懈。　　

○又谕、廖鸿荃等奏、工需紧急。请暂行拨借内库银两。以资赶办一摺。现在中河九堡大工。正当购料兴办。所有部拨银两。一时未能解齐。著管库大臣。由库拨给库平银一百五十万两。解往工次。以应急需。俟将来各省拨款解到。即行解部归款。　　

○谕军机大臣等、据耆英等奏、议定咪唎口□坚等国通商章程等语。览奏均悉。现在＜?口英＞夷已准通商。所有咪唎口□坚等国。自应准其一体通商。以示抚绥之意。著照所议妥办。总须筹及远大。不可仅顾目前。致贻口实。至咪唎口□坚有进京瞻觐之请。＜?口英＞咭唎又于善后条内。添出沾恩语句。豫为地步。安知非互相勾串。巧为尝试。著耆英等、婉为开导。谕以天朝抚驭各国。一视同仁。凡定制所应有者。从不删减。定制所本无者。不能增添。若各国纷纷请觐。观光上国。不但无此政体。且与旧制有乖。万难代奏。至现在已准一体通商。天恩高厚。尔等果能约束商人。公平交易。照例轮税。无稍偷漏。大皇帝闻之。必然嘉悦也。耆英接奉此旨。即饬黄恩彤等、照此明白晓谕。断不准稍有含混。别生枝节。是为至要。将此谕知耆英、祁＜?土贡＞、程矞采、并传谕文丰知之。　　

○又谕、前据耆英等奏、酌定善后条约。当交军机大臣速议具奏。兹据核议具奏。俱著照所议行。惟香港通市一节。最关紧要。该处为售货置货之总汇。课税盈绌。全系乎此。而出口进口之牌照。若仅责成九龙巡检。会同＜?口英＞官随时稽查。恐办理稍疏。即不免有偷越之弊。其应如何设法严查之处。著耆英等再行悉心妥议具奏。其各处出海船只。仍著严饬各海口文武员弁。实力稽查。至五处通商口岸。并著一体知照各该省。加意防范。毋任商船任意出入。以防偷漏而裕课税。将此谕知耆英、祁＜?土贡＞、程矞采、并传谕文丰知之。　　

○又谕、寄谕署两江总督壁昌、江苏巡抚孙善宝、闽浙总督刘韵珂、福建巡抚刘鸿翱、浙江巡抚管遹群、前因＜?口英＞夷船只驶至天津。降旨令耆英查询禁止。兹据奏称、前赴山东等处船只。皆在未定条款之先。现已明定条约。如敢擅往他处游奕。即将船货一并入官。该酋又已出示晓谕。并求中华一体严禁奸民接济。不准买办食物。其弊自绝等语。现在各处口岸。次第开市。准予通商之处。自宜妥为抚驭。其不准通商口岸。遇有夷船驶入。除遵前旨将船货一并入官外。著该督抚等督同经理各员。严禁奸民接济夷船食物。并不准该夷人上岸买办。如有违禁勾结私行卖给等弊。即著从严惩办。毋许稍有徇隐。将此各谕令知之。　　
</div>
    <div class="pagination">
<a href="清实录道光朝实录_page710.html">上一页</a><span>...</span><a href="清实录道光朝实录_page706.html">706</a><a href="清实录道光朝实录_page707.html">707</a><a href="清实录道光朝实录_page708.html">708</a><a href="清实录道光朝实录_page709.html">709</a><a href="清实录道光朝实录_page710.html">710</a><span class="current-page">711</span><a href="清实录道光朝实录_page712.html">712</a><a href="清实录道光朝实录_page713.html">713</a><a href="清实录道光朝实录_page714.html">714</a><a href="清实录道光朝实录_page715.html">715</a><a href="清实录道光朝实录_page716.html">716</a><span>...</span><a href="清实录道光朝实录_page712.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
