<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 140 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 140 页/共 848 页</h1>
    <div class="content">
○贵州巡抚程国仁、以病解任。以广东布政使苏明阿、为贵州巡抚。　　

○甲申。上诣绮春园问皇太后安。　　

○遣官祭贤良祠。　　

○谕内阁、御史陈肇奏、请饬禁徵收钱漕积弊一摺。各省漕务。积弊相沿。土豪蠹役。垄断把持。遂有以完作欠之弊。又收漕时。委员以查漕为名。实为调剂候补人员起见。不过勒索陋规。均不可不严行饬禁。著各省督抚严饬所属州县。每季徵收完解时。将实欠花户名姓。送该管道府用印。仍发回本地张贴。如有以完作欠者。许该花户指控究办。其各省查漕委员。概行停止。毋许仍沿积习。至该御史奏按乡分徵一条。据称州县开仓。三五日即封廒折价。所完者皆包揽之户。远乡穷民。守候苦累。另行折价完纳。转致拖欠。嗣后州县收漕时。豫贴告示。计日按乡分收。并令每日辰开酉封。是否可行。著有漕各省督抚查明妥议具奏。　　

○调山西布政使苏成额、为广东布政使。以陕西按察使钱宝甫、为山西布政使。直隶通永道邓廷桢、为陕西按察使。　　

○予故休致都统穆克登布、祭葬如尚书例。赏银五百两治丧。谥勇肃。　　

○乙酉。旌表守正捐躯直隶东明县民王贯母苏氏。　　

○丙戌。上御阅武楼。阅侍卫等骑射。　　

○休致大学士伯麟卒。晋赠太子太保。命皇长子奕纬、带领散秩大臣一员、侍卫十员。往奠茶酒。赏银五百两治丧。赐祭葬。谥文慎。　　

○旌表守正捐躯直隶清丰县民刘邦柴妻白氏。　　

○修浙江李家汛、翁家汛、戴家汛、转家池、东西海塘柴埽各工。从巡抚帅承瀛请也。　　

○抚恤琉球国遭风难夷如例。　　

○丁亥。转刑部右侍郎凯音布、为左侍郎。以都察院左副都御史常文、署刑部右侍郎。　　

○以兵部右侍郎宝兴、兼镶红旗汉军副都统。　　

○江西巡抚毓岱、以疾解任。以刑部左侍郎成格、为江西巡抚。　　

○改直隶故城县为题缺。顺德府同知为选缺。从协办大学士总督蒋攸铦请也。　　

○添建山东曹州镇标中右二营军械火药库局房间。从署巡抚琦善请也。　　

○戊子。遣官祭历代帝王庙。　　

○谕内阁、博启图等奏、万安仓放米完竣。有盈无绌。除放过粳稄粟米。与原贮数目相符。并放有盈余米石外。其各廒筛扬七成之粳稄米。尚堪食用。著于下月甲米内均匀搭放。不堪作正之二成土米。著照例发城领粜。以清款项。该仓监督等因查办霉变米石。又接办以放代盘。事务较繁。以致未能依限出结。尚非无故迟延。所有满监督讷苏铿额、汉监督江伸、交代迟延之处。俱著免其议处。该部知道。　　

○又谕、富俊等将遗误砍伐修理官房木植、并不照数交纳之官员等参奏一摺。富俊等出派佐领讷恩登阿、阿勒谨泰等、砍伐修理由京移居双城堡之闲散等所居官房木植。自应依限交纳。今讷恩登阿、阿勒谨泰、短交木植甚多。且屡次行催。仍托故恳请展限。显系不以公事为事。甚属不合。讷恩登阿、阿勒谨泰、即照富俊等所奏、先行摘去顶带。所短木植。俟明年河冰开后。令其照数交齐。届期若能如数交纳。著富俊等奏明听候施恩。如仍不能交。亦著据实参奏。　　

○以翰林院侍讲学士陈用光、编修文庆、检讨受庆、右春坊右中允姚元之、充日讲起居注官。　　

○己丑。谕内阁、严烺奏、豫筹添购来年备防秸料一摺。本年雨水调匀。并无暴涨。不至险工叠出。其需用秸料。自应较前酌减。可以有盈无绌。此次该河督请仍照成案。豫省南北两岸各工。共添备防秸二千垛。东省漕河粮河两厅。添备防秸五百垛。著照所请、即于岁料将次办完之时。接手购运。勒限完竣。另厂存贮。与岁料一体盘验。其例帮价银。著分咨河南山东。各于司库筹款拨发赶办。以备工需。但添备防秸。虽行之有年。亦不可视为成例。若任听属员怂恿。逐年照例呈请。并不认真节省。以致国帑虚糜。年复一年。何时可止。嗣后该河督务当破除一切情面。不惮烦劳。不避嫌怨。实力钩稽。可省则省。工归实用。以期永庆安澜。方为不负委任也。勉之懔之。　　

○以镶蓝旗汉军都统绵志、署正白旗汉军都统。礼部左侍郎舒英、署正蓝旗护军统领。　　

○以扎萨克郡王蕴端多尔济、为喀尔喀土谢图汗部正盟长。　　

○蠲缓甘肃宜禾县被旱歉收额赋有差。并贷口粮。　

大清宣宗效天符运立中体正至文圣武智勇仁慈俭勤孝敏成皇帝实录卷之七十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光四年。甲申。九月。庚寅朔。以尊藏仁宗睿皇帝实录圣训于皇史宬。上亲诣行礼。　　

○还宫。　　

○辛卯。以恭送仁宗睿皇帝实录圣训尊藏盛京。上诣东华门外彩棚前行礼。　　

○幸圆明园。　　

○诣绮春园问皇太后安。　　

○以湖南永绥协副将马国用、为江南徐州镇总兵官。　　

○壬辰。上御阅武楼。阅侍卫骑射。　　

○谕军机大臣等、据恒麟等奏、查看热河应修工程。将园内并南北两路行宫。择其紧要处所。开单呈览。请交总理工程大臣派员踏勘。另行核估。并请将丽正门外应行见新之工。一并勘办等语。热河应修工程。现在无庸派令总理工程处勘估。著恒麟等候旨再行办理。将此转谕知之。　　

○癸巳。上御洞明堂。勾到新疆、云南、贵州、广东、广西、情实罪犯。停决新疆斩犯二人。绞犯一人。云南斩犯四人。绞犯二人。贵州斩犯八人。绞犯四人。广东斩犯十一人。绞犯六人。广西斩犯八人。绞犯一人。余七十六人予勾。　　

○遣官祭都城隍之神。　　

○谕内阁、据户部奏、两淮清查运库银款不符。清饬查以重帑项。此项悬垫银两。前经户部查明。系九百四十余万两。核算甲申五纲带徵之数。尚不敷银三百万两。现据该盐政咨覆户部。并不检查原案。办理殊属含混。著即将悬垫款内不敷银三百万两。速饬运使核定。自某纲起、分纲匀带归款。每纲应徵银数若干。赶紧造报。毋任影射支饰。又淮北商人积欠底马水脚银一百八十万两。该盐政并不查明划扣抵欠原案。辄以北商欠交。南商欠解。两款合而为一。亦属错误。并著将漏报南商应完扣留未解银一百八十万两。遵照原限。仍自甲申起。分五年照数徵完。以清款目。又另片奏、清查案内。癸未初纲、应徵银十五万九千八百余两。除奏销完解外。尚未完银七万五百余两。此项初限洒带银两。岂容任其宕延。著该盐政勒限一月。严饬各商扫数全完。所有督徵不力之盐政运司。并著交部照例议处。其癸未纲带徵银两。即随同本纲题销。不得造入下届奏销册内。致滋牵混。　　

○又谕、蒋攸铦奏、筹议移驻京旗户口、按户给车并酌给车价银两一摺。双城堡移驻京旗户口。必须办理尽善。以期经久可行。据该督议定章程具奏。著照所请、嗣后移驻人数。无论二三四五口、及五六口以上者。俱止按户给予四套大车一辆。听该旗户等均匀搭配。通融装载。即由京雇觅长车。分段递送锦州交替。不准扣留过站。并交盛京将军、奉天府尹、饬锦州府查照需用车辆数目。豫为雇备。届期更换前进。此项京雇长车。著照大兴宛平运送部发银两车辆之例。每站给价银二两。准其作正开销。无庸官为捐办。并照移居宗室章程。所需车价银两。由顺天府核定车数。移咨户部支领。交委员沿途给发。至锦州以东。著奉天府尹、吉林将军、体察情形。斟酌办理。　　

○又谕、延隆奏、查办南北商税偷漏出海之弊、请严申禁令一摺。浒墅关南北商船。每多偷漏出海。以致内河各关税课不能足额。且于稽查洋禁、亦形懈弛。现经延隆将沿江铺户、装回北货。申明章程。严禁囤积转运出海。其南北商船。除册内挂号旧商、仍准照常行运外。其有新立字号、呈报海运、希图影射者。概行截留、以清弊源。著即认真经理。如有奸商猾埠、勾串绕漏等弊。即行严拏究办。并著孙玉庭、张师诚、一体严申禁令、出示晓谕。仍饬所属于偷漏出海之案。随时严讯详办。毋得视为具文。　　

○谕军机大臣等、睿亲王端恩、侍郎辛从益、舒明阿、前往盛京、恭送皇考仁宗睿皇帝实录。由彼叩谒永陵。往返乘骑自备马匹。不无疲乏。著交晋昌、俟伊等由盛京前赴兴京时。睿亲王端恩、换给马八匹。辛从益、舒明阿、每人换给马四匹。将伊等自备马匹、留于盛京餧养。否则俟伊等由兴京回至盛京时、再行换给、令其骑回亦可。此项马匹。或于盛京官马、或于官兵马匹内派拨换用。将此谕知晋昌、并谕睿亲王端恩等知之。　　

○协办大学士直隶总督蒋攸铦奏、直隶承德府知府、有经手仓库钱粮事宜。接收交代。应请照直隶州知州、及黔省贵阳等府之例。定限两月结报。从之。　　

○甲午。上御阅武楼。阅火器营操。　　

○谕内阁、程含章等奏、估修千里长堤一摺。直隶千里长堤。自高阳县之刘家沟起。至天津县之西沽炮台止。年久残缺。一遇水潦。田庐被淹。系属紧要工程。自应先行办理。据该侍郎等。估修堤工。及栽种苇柳、防护桩埽、土方工料银。共三十四万七千一百两零。著照所请、动项修筑。并分作十段。派熟谙工程之河间府知府徐寅第等十五员承办。务照估定宽高丈尺修筑。内文安等处。应俟明春水小。再行补筑。仍分段责成现派各员、一手经理。工竣后。即著程含章亲往验收。如有草率偷减迟误及克扣等弊。即行据实严参。此次筑堤挑河。如占用旗民地亩。分别免租拨补。其无地可拨者。酌给地价豁粮。如本系官地被民间占种升科者。豁除钱粮。毋庸拨补给价。工竣咨部核办。其任邱县境内新工。系知县淡廷棻、于上年领项承修。因大汛冲刷卑薄。应行赔修。该员业经丁忧。著于司库先行动垫修筑。应赔银两。仍于该员名下追缴完款。其文安县境内新工。系同知李国屏、于上年领项承修。因大汛停工。未能补筑。著仍责令该员照估补足。该二县此次照原估加高一尺。所加土方、俱著归入大工案内报销。该部知道。　　

○河东河道总督严烺、奏报秋汛安澜。命严烺诣河神庙祀谢。并下部议叙。出力员弁。升叙有差。　　

○以运米平粜妥速。予江苏县丞赵云汉等、升叙有差。　　

○贷江苏瓜洲营被灾兵丁一季银米。　　

○乙未。上御洞明堂。勾到四川情实罪犯。停决斩犯三十二人。绞犯十三人。余八十七人、予勾。　　

○谕内阁、御史赓音保奏、请催修节孝祠宇一摺。前据工部奏、左右两翼节孝二祠。年久倾颓。急应修葺。降旨交顺天府尹。知照直隶总督、饬属筹款勘估兴修。至今已阅二年之久。何以尚未修理完竣。著顺天府尹、严催承修之员、上紧办理。俟工竣后、即咨覆工部。将已造牌位、重为见新。未造牌位、赶紧成造。分送各祠安奉。毋得再有迟逾。　　
</div>
    <div class="pagination">
<a href="清实录道光朝实录_page139.html">上一页</a><span>...</span><a href="清实录道光朝实录_page135.html">135</a><a href="清实录道光朝实录_page136.html">136</a><a href="清实录道光朝实录_page137.html">137</a><a href="清实录道光朝实录_page138.html">138</a><a href="清实录道光朝实录_page139.html">139</a><span class="current-page">140</span><a href="清实录道光朝实录_page141.html">141</a><a href="清实录道光朝实录_page142.html">142</a><a href="清实录道光朝实录_page143.html">143</a><a href="清实录道光朝实录_page144.html">144</a><a href="清实录道光朝实录_page145.html">145</a><span>...</span><a href="清实录道光朝实录_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
