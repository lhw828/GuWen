<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 160 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 160 页/共 505 页</h1>
    <div class="content">
○以擅离职守。革甘肃未入流梁栋职。遣戍新疆。　　

○予甘肃狄道阵亡署知州屠旭初、千总陆升、祭葬世职加等。　　

○旌表守正捐躯吉林民妇陈王氏。　　

○辛酉。以京畿雨泽愆期。上诣大高殿祈祷行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王诙譓诣凝和庙。豫亲王义道诣觉生寺。礼亲王世铎诣黑龙潭。拈香。　　

○以神灵显佑。颁山东鱼台县关帝庙扁额。曰宣威遏寇。城隍庙扁额。曰济西保障。　　

○谕内阁、僧格林沁奏、请留遣犯在营效力。并恳将出力之已革台吉等分别奖励等语。所有因案遣戍之郭尔罗斯公旗未经承袭台吉色勒普、科布多杜尔伯特汗旗人扎木巴拉等二名。既据奏称随同官兵进剿。尚属出力。均著准其留营效力。并免发遣。科尔沁旗已革四等台吉吐们巴雅尔到营数载。勇往向前。著准其开复四等台吉。其奈曼王旗无品级台吉莫楞、罗布桑、乌尔棍保、岳鲁等、从征多年。打仗奋勇。莫楞、罗布桑、均著赏还四品台吉顶带。乌尔棍保、岳鲁、均已阵亡。所有四品台吉顶带。即赏还该台吉之子嗣世袭。以示鼓励。　　

○又谕、沈葆桢奏、请将骄妄之记名提督革职留营等语。记名提督黄仁遗、由勇丁洊保至记名提督。宜如何申明纪律。为各营表率。乃竟敢徇庇滋事勇丁。屡次违犯将令。且敢于谒见江忠朝时。肆行谩骂。实属胆大妄为。目无统帅。即按照军法从事。亦为罪所应得。姑念该提督平日临阵。尚属奋勇。著从宽即行革职。仍勒令在江忠朝军营效力。以观后效。不准向他处投效。如敢仍前骄蹇。不遵调度。即著沈葆桢按照军法从事。不准姑容。其滋事勇丁。仍著严拏惩办。以肃军律。　　

○谕议政王军机大臣等、僧格林沁奏、官军追剿发逆。屡获胜仗一摺。发捻各匪。分股东窜。豫东楚北。并形吃重。僧格林沁令苏克金等移军光山。与张曜等会合进剿。而自扎息县以防北路。著严饬苏克金等。将窜犯光山之匪。迅即剿除。该大臣居中调度。仍当多设侦探。傥逆众东趋。即拔队东下。以固皖省门户。陈国瑞、英翰二军。即著僧格林沁、乔松年、催令带队驻扎正阳一带。扼要堵截。侦探贼踪所向迎击。乔松年并当整顿兵勇。备豫不虞。免致临事周章。又多棘手。现孝感败贼。有直趋黄州之势。著官文懔遵叠次谕旨。严饬派出各军。认真剿击。并令水师于沿江一带堵御。毋任一贼偷渡。武昌省城。防范最关紧要。唐训方督同在省文武。悉心办理。不得稍涉大意。逆窜光山罗山。则商城固始。均属吃紧。张之万身任豫抚。何得置身事外。著即添调劲旅。以剿为防。并催令张曜等会同僧格林沁所派马队。遇贼即击。毋任贼匪东趋。贻邻疆以无穷之患。梁逆由镇安一路窜出大峪口。不过数千败匪。而德兴阿、刘蓉、前奏匪众二万余。究竟匪数若干。是否句结蔡逆合股。近日西安情形若何。曾否与贼接仗。著刘蓉赶紧查明具奏。安贵、梁作楫、于此股匪徒窜过郧西。何以不能追击。并著官文严饬该镇道等。分兵入陕助剿。不得强分畛域。将此由六百里谕知僧格林沁、官文、乔松年、张之万、刘蓉、并传谕唐训方知之。　　

○又谕、左宗棠、沈葆桢、先后驰奏、官军追剿林逆。叠获大胜。并沈葆桢奏、侍逆分窜崇仁宜黄各摺片。林彩新一股。由德兴直犯弋阳。复窜湖西。希图南渡。经王德榜等叠次痛剿。歼灭殆尽。林逆亦被水淹毙。剿办甚为奋勇。侍逆一股。袭踞建昌之万年桥。以大股西渡。分窜宜黄崇仁。江忠朝、席宝田等、统军继进。刘典、王文瑞所部。分驻临江永丰。彭玉麟所派之提督喻俊明等师船。复跟＜?舟宗＞上驶。与曾国藩前奏大略相同。赣江以西。谅可无虞窜渡。惟此股贼匪。著名凶悍。尤宜厚集兵力。痛加剿洗。曾国藩前檄周宽世七营赴援。并令鲍超一军。取道湖口九江。统出樟树镇。迎头遏击。著即催令该提督等迅速前进。与刘典、王文瑞、及江忠朝等、追蹑各营。纵横夹击。务将此股悍贼。就地歼除。迅克宜崇各城。毋任久踞。一面严扼赣江之险。杜其西窜。以保完善。省城兵力单薄。沈葆桢檄万泰等所部兵千余入省。咨请曾国藩酌派数营。接防湖口要隘。著曾国藩酌量调派。陈炳汶、汪海洋等股。尚踞湖坊陈坊一带。著左宗棠饬令王开琳、王德榜两军。乘胜进剿。毋任纷窜腹地。致剿办愈形棘手。将此由六百里各谕令知之。　　

○又谕、熙麟奏、剿办甯夏回逆。请派兵勇赴援秦州。并请饬四川总督盘查滇匪各摺片。甯夏满城。西门已开。城外贼营。全行撤退。惟平罗贼势。仍未稍松。显系该逆闻大军渐集。复拟甘词求抚。缓我师期。叠经谕令都兴阿、雷正绾、庆昀等、严密布置。分路进剿。著即懔遵前旨。迅速进兵。会同埽荡。毋为该逆所乘。熙麟所称、如果逆匪实系畏罪投诚。应先将甘心从逆之官犯王锡爵、马化漋、讷忠、赫文选、彭庆章、保立等、连其家属。按名捆献都兴阿营。淩迟处死。并令该逆等将所铸枪炮及一切军器马匹。尽数呈缴。方可网开一面。法外施仁等语。逆回果能真心求抚。如照熙麟所拟办理。有无后患。著都兴阿、雷正绾、庆昀、酌度情形相机办理。庆阳粮台。需饷甚殷。前令沈桂芬筹解银三十万两。并著文煜派员迎提。催令分起解甘。以济要需。阎敬铭筹拨甘饷一万两。解赴陕西藩库交纳。此项银两。著刘蓉严饬藩司。不得再行截留。即与应解雷正绾营饷项。一并解赴甘省。毋得迟误。秦州所属之秦安县张家川莲花城等处。回匪蔓延。势甚危急。平固甯灵失陷后。兰州大道梗阻。专恃秦州一路。为赴省粮运要道。关系极为紧要。曹克忠一军。能否赴援。著刘蓉懔遵前旨。酌度情形。赶紧办理。如曹克忠未能前往。即著刘蓉另拨劲旅。驰赴秦州协剿。陕省如无兵可拨。著雷正绾抽调兵勇。兼顾秦州。以通饷道。平凉逆焰已衰。惟每当接仗。渐多凶很叛徒。声音服饰。均系云南回类。难民朱元升。亦供有云南马贼七百往攻巩昌之语。甘回既与滇匪句结。如果源源踵至。势将不可收拾。著熙麟、文煜、雷正绾、檄饬毗连川陕等处各地方官。务于入甘要隘。严密盘查。认真防堵。著骆秉章确查甘肃通滇道路。无论驿站大道。偏僻小径。严饬地方官一体盘诘。如有滇省回民。及来历不明之人。即行查明惩办。以靖匪踪。平凉屡战皆捷。极为得手。著雷正绾会同陶茂林等军。迅图攻拔。并将外来滇匪。殄除净尽。毋留遗孽。将此由六百里各谕令知之。　　

○闽浙总督左宗棠奏、已革千总管继涌借团扰害。业经捕获正法。得旨、所办甚好。仍著将在逃余党。饬令认真缉拏。务获究办。　　

○前任陕甘总督熙麟奏、请将屡著战功之已革副将王梦麟暂缓发遣。仍留营效力。得旨、著准其暂缓发遣。如在营不能得力。仍即起解。毋稍回护。　　

○以捐备枪马。赏图萨拉克齐协理台吉巴拉珠尔花翎。　　

○以江西弋阳县城解围赏参将刘世玉巴图鲁名号。主簿刘廷选等蓝翎。道员王德榜等升叙有差。予阵亡千总修运选等十六员祭葬世职加等。　　

○予江西万年桥阵亡都司范得旺等祭葬世职加等。　　

○壬戌。孝恭仁皇后忌辰。遣官祭景陵。　　

○谕内阁、国家命将出师。翦除凶逆。原期与吾民共乐昇平。其甘心从贼者。固为法所难容。而歼厥渠魁。胁从罔治。凡被贼偪胁。而悔罪自新者。皆在可矜可赦之列。前经叠谕各路统兵大臣。令于诚心归顺者。无论从贼久暂。均准一律投诚。各该大臣亦能仰体朝廷好生之心。妥为办理。故大军肃清苏浙两省。收抚甚多。凡率众来归。杀贼反正者。类皆宽其既往。咸与维新。此被陷难民所当共闻共见。现在金陵合围。指日可克。若俟城池既拔。则玉石俱焚。虽悔何及。亟宜及早省悟。自觅生机。惟念其间有久陷贼中。隐怀疑惧。未能自拔者。用是再行剀谕。嗣后如有设计献城。或捦斩首逆。即立予重赏。其有从贼已久。蓄发较长。但能诚心归顺。均准薙发免死。给予牌照路费。资遣回籍。携带眷口赀财。悉归本人。兵勇不得抢夺。无籍可归妥为安置。如私行杀害。劫夺财物。即将该兵勇按照军法从事。并将该本管官从重惩办。各处投诚难民。均照此一律办理。著各路统兵大臣、各省督抚、即将此旨刊刻张贴。遍行晓谕。务令身陷贼中者。咸知朝廷宽大之政。益以坚其向化之心。用副覆帱生成至意。将此通谕知之。　　

○又谕、僧格林沁自上年督师攻拔山东淄川县城。埽平凤凰山逆垒。旋即回军皖北。歼除逆首苗沛霖。肃清淮甸。厥功甚伟。本年发捻各逆。窜扰楚豫交界。该大臣亲督所部兵勇。转战而前。所向克捷。洵属勋劳懋著。困念近日天气炎蒸。该大臣冒暑督兵。不辞劳瘁。允宜优加赏赉。以奖忠勤。著发去黄纱马褂料二件。金表一对。玉柄小刀一把。火镰一把。鼻烟一匣。茶叶二匣。派伯彦讷谟祜驰驿亲赍前往军营。交僧格林沁祗领。并传谕该大臣为国宣劳。尤宜善自爱护。以隆倚畀。　　

○又谕、左宗棠奏、请将庸劣各员惩处等语。浙江松阳县知县邓京镛、操守平常。性耽安逸。候补知县严臻、居心猥鄙。不堪造就。署临安县知县陈焕声、阘茸无能。不知振作。金华府经历方正发、性情鄙诈。嗜好亦多。开化县县丞程泰新、狡猾险薄。工于营私。均著即行革职。以肃官方。　　

○谕议政王军机大臣等、富明阿奏、军务竣后。请安插散勇。解散贼党一摺。据称江浙等处。散勇日多。必须分数分起。追缴器械。给赀派员管带。经过营县。弹压递送。分交原籍地方官。并于将裁之先。饬令各哨官询明该勇原籍。有业可归。有田可耕。有亲戚可依倚者。一一登注册内。将原册发交地方官。照册妥办。其无业无田无亲戚者莫若寓安插之法于屯田之中。蒙颍凤泗之间。旷野闲田。比比皆是。江浙千余里中。闻亦一片荒芜。若将皖北榷盐之利。江浙算缗之利。扩充匀拨。作为牛具籽种。第一年免纳捐课。第二三年缴还借本。第四年照常输将。酌中定议。兴屯即以救时等语。自来军务将竣。遣散勇丁。不得其宜。每滋后患。若于屯田之中。妥筹安插。自可一举两得。惟是有治法尤贵有治人。著曾国藩、左宗棠、李鸿章、乔松年、吴棠、严饬所属。悉心酌核。妥议章程。派委贤能地方官。实心经理。不可意存畏难。亦不得草率敷衍。务令有条有理。经久可行。尽地之利。以消患之萌。方为妥善。至解散贼党一节。叠经明降谕旨。宽其胁从。但恐陷贼既久之人。疑投诚必无生理。贼遂因其疑而固结之以致垂破之城。难于攻拔。现在金陵城中逆党尚多。楚豫江西大股。为数亦众。用特再降谕旨。著江浙等省各督抚统兵大臣、于奉到此旨时。刊刻誊黄。剀切晓谕。广为播散。或更设局以招抚之。务在宽其格而予以自新。坚从贼者反正之心。即以破贼固结之计至贼渠狡狯。或有假冒含混乘机生变等事亦不可以不防。惟在该督抚及统兵大臣等妥慎办理。以靖地方。将此由五百里各谕令知之。　　

○又谕、官文奏、陕师未至。贼势东趋。现派各营合力截击。并移营孝感督剿一摺。与僧格林沁昨日所奏情形。大略尚无歧异。此股发捻。阑入楚疆。经僧格林沁督带马步。于随州两战大捷。楚军复分投截杀。贼势败窜。惟楚境北路多山。南路多水。马队难于施展。至德安黄孝之间。地始平坦。又为贼踪中阻。未能聚而歼旃。僧格林沁昨奏、有贼踪东趋。即拔队迎剿。该逆窜至淮北。一出稻田。马队即可得力之语。此时随枣钟京天应云孝安应各郡县。已无贼踪。全股趋重于黄陂以东。黄安麻城黄冈之间。倘得马队劲兵。迎头截击。必可大挫凶锋。著该亲王侦探贼踪。相机妥办。官文现派成大吉、杨朝林、石清吉、周凤山、各从黄陂麻城。或迎头截剿。或跟踪追击。并拔营至孝感一带督剿。即著督饬成大吉等星夜跟追。仍设法绕出贼前。会合江皖各军。痛加剿洗。毋令贼匪一意东趋。又成尾追之势。至由陕调楚各军。除孟宗福、黄金山等六营。经穆图善等留陕防剿外。其姜玉顺、蓝斯明、谭仁芳等、所部各营。业经分起由豫赴楚。并著官文飞速催提。酌量道路远近。饬令分投进兵。毋稍延缓。皖北接壤楚境。六安首当其冲。前据乔松年奏、蒋凝学驻守六安。共有六营。并令王才秀所部。驻三河尖接应。其寿州定远庐巢凤阳一带。亦各派兵驻守。现在贼踪偪近。防兵究嫌单薄。著曾国藩、乔松年、妥筹布置。酌量添调兵勇。扼要防剿。毋稍疏虞。其陈国瑞、英翰两军。并著僧格林沁、乔松年、恪遵昨日谕旨。飞速催令带队驻扎正阳。探踪迎击。毋落后著。富明阿仍遵前旨。酌拨江北劲旅。扼扎上游。以资协剿。徐宿清淮一带。夙为捻匪出没之所。难保不闻有贼警。又萌反侧。著吴棠随时镇抚。加意筹防。以期有备无患。贼窜光罗一带。商城固始。均属吃紧。张之万当催令张曜等。会合僧格林沁之军。相机剿办。唐训方已抵署任。武昌等处防守事宜。并著严密妥筹。以防贼匪回窜。不得稍涉大意。将此由六百里谕知僧格林沁、官文、曾国藩、富明阿、吴棠、乔松年、张之万、并传谕唐训方知之。　　

○闽浙总督左宗棠奏、浙省军务未平。请将本年乡试展缓举行。从之。　　

○以纪律不严。摘湖北总兵官梁洪胜、道员梁作楫顶带。参将蒋荣华革职留营。　　

○癸亥。谕内阁、朕奉慈安皇太后慈禧皇太后懿旨。从来致治之原。端在以古为鉴。凡用人行政之要。治乱得失之源。载在＜??闲＞编。足资法戒。前于皇帝御极之初。命南书房上书房诸臣。采择前史事迹。纂辑成书。进呈备览。赐名治平宝鉴。其中援据往事。推阐敷陈。尚称切要。若将此书讲贯发明。于治理尤有裨益。著瑞常、宝鋆、载龄、李棠阶、单懋谦、徐桐、于本月二十七日起。每日轮派一人。由议政王带领进讲。瑞常等于进讲之时。务当剀切敷陈。言必尽意。毋得稍有避忌。用副集思广益至意。　　

○又谕、张之万奏、请将差委京员奖励等语。员外郎衔刑部候补主事李汝钧、经该抚委办军需局务。据称循名责实。均能考核精详。不避劳怨。自应量予奖励。惟该抚奏请赏加五品卿衔。未免过优李汝钧著改为赏加四品顶带。以示鼓励。　　

○谕议政王军机大臣等、前据玉明等奏、滚地雷王五余党。被击潜匿。请酌撤官兵。以节经费。当经降旨允准。仍著玉明等严饬奉天吉林两省。实力躧缉。兹据景给等奏称、余匪乌痣李等。在东边围场藏匿。复由山径窜出百余人。在通沟冈子等处行劫。经官兵追击。毙贼多名。该将军复派令署副都统德英等。管带兵役练勇。设法殄除。叠有斩捦。追至布尔库边门。该匪向昌图偏脸城逃窜。另股匪徒。在奉天属界围场等处滋扰各等语。首逆王五余党。被剿潜匿。旋复聚众滋事。亟宜认真剿洗以绝乱萌。著玉明、宝善、宝珣、德椿、景纶、麟瑞、严饬该省带兵将弁。无分畛域。实力掩捕。不准一名漏网。将此由四百里各谕令知之。　　

○又谕、徐宗干奏、发逆复陷建甯甯化县城。旋即击退。现饬各军妥筹防守一摺。建甯甯化两城。甫经收复。何以贼匪回窜。又复失陷。徐宗干于军务重事。毫无布置。派出各员。又复不能得力。致贼氛一至。城即被陷。以万余兵勇各路分防。而任贼往来自如。曾不能一为堵截。乃以被贼袭入随即击退为词。请将该文武等免议。如此办事颟顸。安能整顿戎行。保守疆圉。徐宗干著传旨申饬。所请将文武各员免其置议之处。著不准行。仍著该抚查明失事各员。严参惩办。不得再有粉饰。自取罪戾。此股贼匪。向江西新城石城窜去。难保不去而复来。徐宗干当严饬徐晓峰、张启煊等、实力堵御。如再被贼阑入。蹂躏地方。该抚等恐不能当此重咎也。浦城汀州等处。关隘甚多。兵以分防见单。前经谕令该抚檄调曾玉明、林文察等、带兵内渡。并力剿贼。即著催令该员等会同江省兵勇。合力兜剿。不得再有迟滞。康国器一军。计日可到。仍著飞催前进。现在闽省防剿。正当吃紧之时。毛鸿宾、郭嵩焘、当懔遵叠次谕旨。迅饬张运兰督带所部。克日赴闽。毋许逗遛。徐宗干当会商左宗棠。就现有兵力。严密防堵。或分兵出境会剿。均当认真筹办。毋得再误事机。将此由六百里各谕令知之。　　

○又谕、张之万奏、官军剿办发逆。克复宣化镇。现饬各军赴楚会剿一摺。前因发逆窜至豫东。叠经谕令张之万妥筹防剿。现在宣化镇贼巢。虽经副将徐连升等攻克。而贼踪仍在光罗境内。必应乘胜痛剿。张之万现饬色尔固善、张曜等、统率马步各营。驰援东路。所办甚合机宜。即著督饬该副都统总兵等。迅速驰抵光罗一带。会合楚军。认真剿办。以收聚歼之效。启逆梁城富一股。前据穆图善、刘蓉奏、该逆窜出大峪口。偪近西安。请留孟宗福等六营助剿等语。迄今已逾旬日。尚未将陕军接仗情形驰奏。此次张之万摺内所称。探闻梁城富一股。游驶商州境内。与淅川相距不远之语。是此股匪徒。业由西安回窜。张之万已派副将张士元等驻淅严防。并著穆图善、刘蓉、德兴阿、迅速派兵追击。两面夹攻。毋令贼踪窜逸。致成蔓延。将此由六百里各谕令知之。　　

○又谕、前因劳崇光奏、确查滇省实情。拟以回攻回。责成马如龙、岑毓英、剿除杜马各逆。当经谕令劳崇光、贾洪诏、会商妥办。兹据贾洪诏奏、劳崇光以回攻回之举。有六不可从。刻下川省军务稍松。正拟筹商进兵。惟与劳崇光意见歧异。万难共事等语。从前劳崇光所陈各节。原不过一时权宜。俟兵力较足。仍须分别剿办。方竟全功。原不能听其一意办抚。遽谓可以了事。此次贾洪诏所陈进兵剿回等情。未尝不义正词严。理直气壮。但滇省糜烂至此。亦非纸上空谈所能济事。且筹兵筹饷。仍须藉川省之力。现在黔匪侵犯川疆。刘岳昭一军。亦经该督奏留。暂驻合江江津。不能即赴昭通。恐川省兵力。尚难兼顾。骆秉章老成持重。素能统筹全局。不分畛域。且距滇较近。该处实情。必有所闻。贾洪诏拟办各节。是否能有把握。进兵之后。川省资助饷项。能否源源不断。著骆秉章体察情形。酌核具奏。贾洪诏与劳崇光同任封圻。必须和衷协力。方能共济。乃意见龃龉。至于如此。以后诸事掣肘。贻误非轻。贾洪诏与该督近至一城。其人才识如何。能否胜此重寄。并著该督据实密陈。毋稍隐饰。将此由五百里谕令知之。　　

○以福建台湾防剿出力。赏道员史翼久按察使衔。　　

○以福建台湾叠克贼巢。免已革副将吴鸿源罪。　　

○以安徽蒙城解围出力。赏按察使英翰、副将罗宏元、都司徐登善、巴图鲁名号。都司陆鸿庆等花翎。千总宫景堂等蓝翎。余升叙有差。追赠已故知县俞澍道衔。并建专祠。　　

○以河南息县捦斩捻首徐汶田。赏都司马正心花翎。余升叙开复有差。　　

○予福建建甯等处阵亡县丞董钟麟等祭葬世职加等。　　

○予湖北节年阵亡殉难守备贺习闻等暨绅民妇女九百八十三员名口分别旌恤如例。　　

○甲子。谕内阁、河南学政景其浚奏、请饬各省慎选孝廉方正等语。国家于科目之外。设立孝廉方正一途。原以□□穴□又□罗遗逸。振拔单寒。前经谕令各省采访真儒。不得有名无实。乃近来各州县视为具文。不但所举不实。甚至各衙门书吏任意勒索。致令砥节励行之士。无力进身。而坐拥厚赀者。反得滥竽充数。积习相沿。亟宜痛加厘剔。著各直省督抚学政严饬各州县。嗣后选举孝廉方正。务当禁革陋规。痛除积弊。悉心采访寒畯。以期名实相符。用副朝廷登明选公之至意。　　

○谕议政王军机大臣等、李鸿章奏、官军分剿湖州。攻克吴溇等处。水陆进攻长兴。并请俟湖郡克复。再行协剿金陵各摺片。伪立王黄汶英等纠众窜踞吴溇。扰及陆家湾一带。道员潘鼎新等派拨队伍。败贼于丁公桥等处。复分道猛攻。将吴溇贼卡贼垒。力战攻毁。其李朝斌进攻长兴水师。叠破夹浦口坚垒。郭松林等陆营。复将东门外上莘桥等处贼卡埽平。偪扎城下。剿办甚为得手。湖郡贼势甚众。左宗棠进剿之师。尚未偪城。此次该逆大股出扑。希图直犯南浔震泽。以掣浙军后路并扰苏防。逆谋甚狡。李鸿章务饬水陆各营。互相掎角。毋为该逆所乘。一面饬李朝斌、郭松林等、合力猛攻。迅将长兴县城克复。克城后酌量派兵驻守。即饬诸军乘胜会合浙师。迅拔湖州。尽歼丑类。惟两省共办一事。诚恐所部将领。各存意见。忌功避嫌。均所不免。现当全浙渐就肃清之际。湖州一城。已成孤注。而悍贼麕集。尤须各军并力。迅图蒇事。左宗棠、李鸿章、务各分饬各营将士。同心协力。早拔名城。一俟大功告竣。苏浙官军。皆当同膺懋赏也。前谕李鸿章派拨劲旅。协剿金陵。兹览该抚所奏。以沪军协攻湖郡。分防句容东坝高淳溧水等处。兵力难分。常胜军及程学启所遗炮队。并刘铭传炮队。或派往长兴。或训练未成。均难助剿。自系实情。惟金陵功在垂成。城大而坚。未易猝拔。曾国荃所掘地道。前次攻破月围。复为该逆堵筑。非添集得力炮队。势难早奏肤公。仍著李鸿章督饬各军。赶紧操练。多制炸弹。广储攻具。一有成效。即饬迅赴金陵。协同进剿。以蒇全功。该抚能否亲往金陵之处。届时再行酌量办理。将此由六百里各谕令知之。　　

○又谕、阎敬铭奏、周历各属。察看情形。筹办善后一摺。所称沿途情形。沂属田多荒废兑属次之。曹属又次之。各属民情。以曹州为难治。沂兖次之。目前惟安抚灾黎。借给牛具籽种。最为要著。拟即筹款迅速办理等语。览该抚所奏各节。于时事均属切要。著即督饬地方官迅筹款项。广为招徕。以期渐次复业。惟当督饬地方官认真经理。不可有名无实。白莲池地面。既据奏称不甚宽广。拟将县丞一缺。并界河汛千总一缺。一并移设白莲池。藉资弹压。著照所议办理。濮州一城。当黄水之冲。该抚现议迁徙于旧城乾涸处所。并修筑金堤。以御北流。著即派委妥员。俟伏汛一过。即行妥筹兴办。另片奏接奉批谕。详陈东省吏治大概情形。所论亦属透彻。安民必先察吏。欲恤民之疾苦。先戒官之贪欺。而又必先使为廉吏者。不至赔累。俾中材皆知效法。吏治方克振兴。该抚既知吏治败坏之原。于营私粉饰之吏。务即随时严参。以期陶汰净尽。其尚知自爱赔累难支者。即不妨酌量调剂。使人人乐为循吏。以成大法小廉之治知之匪艰。行之维艰。日计不足。月计有余。该抚于一切应行变通各事宜。务须实心实力。次第慎勉为之。以副委任。将此谕令知之。　　

○又谕、刘蓉奏、滇发两逆。被剿奔窜。克期出省。陈得才一股。败回鄂境。陇防官军。剿贼获胜各摺片。蔡逆句通发逆。由子午镇澧河窜踞鄠县西南两关。另股西窜之贼。与该逆合股。经涝峪口遁入盩厔之祖庵。被官军追杀。贼窜终南镇及田峪口慈峪口等处。刘蓉现饬英毅六营会同黄鼎趋郿县绕出贼前。萧庆高趋鄠县蹑贼之后。穆图善潼关折回之后起六营。由盩厔前进。著即严檄派出各军分路进攻痛加埽荡。以收聚歼之效。昨据张之万奏、伪启王梁城富一股。游驶商州境内。与淅川相距不远。兹据刘蓉奏、伪扶王陈得才与启逆合股。已至镇安。经官军击败。回窜鄂境等语。此次窜鄂之贼。究系何股。与张之万所奏。殊出两歧。著刘蓉查明迅速具奏。匪踪剽疾异常。难保不由汉窥川。著李云麟统率所部。进驻汉中。分扼华阳佛坪留坝各要隘力遏该逆窜川之路。毋得稍有疏失。刘蓉现已出省。所有西安一带战守事宜。著穆图善德兴阿、刘蓉、妥筹办理。曹克忠一军。既据刘蓉奏万难抽动。即著照该抚所请。饬令驰赴凤翔一带。兼顾汧陇。扼要驻扎。毋庸调赴都兴阿军营。陕省应解工程银十五万两。现在需用甚殷。若非源源报解。恐有停工待饷之虞。著刘蓉督饬藩司。赶紧设法陆续拨解。得此由六百里各谕令知之。　　

○陕西巡抚刘蓉奏、陕甘军务未平。请将本年乡试展缓举行。从之。　　

○以正红旗汉军都统载龄兼署镶蓝旗汉军都统。正红旗蒙古副都统崇纶署左翼前锋统领。　　

○予江苏常州伤亡总兵官张遇春、游击靳春和、祭葬世职加等。　　

○乙丑。谕议政王军机大臣等、本日据议政王军机大臣文祥、宝鋆、呈递接到德木楚克扎布信函。内称接本旗禀报。去年十月起至今。红胡子贼匪成群抢夺。并绑去台吉披甲人等数十名。当即派令旗员太平社首人等查拏匪徒。与贼交仗。打死贼匪三名。前后生捦十名。本欲解县究办。恐余匪句串路劫。现将人犯在旗看管。并将案情咨达热河都统。惟无力解送。可否恭摺具奏请旨。或如何办理之处。示知等语。贼匪滋扰蒙古地方。肆意抢夺。戕害性命。绑去台吉人等数十名之多。实属不成事体。著麒庆即饬地方文武。会同该王旗设法拏办。以靖奸宄。德木楚克扎布所派旗员社首。捦拏匪犯十名。自应径解热河都统究办。惟长途远解。恐被劫夺。亦属实情。著麒庆即派得力兵弁。赴该旗地方。提取各犯。督同府县严讯。按例惩办。并追究党与。一体查拏。毋稍宽纵。如吏胥人等有刁难勒索等弊。并须认真禁止。德木楚克扎布信函一件。著钞给阅看。将此谕令知之。　　

○盛京将军玉明等奏、逸匪乌痣李聚众复扰。现在拨兵剿办。得旨、著仍遵前旨。严饬将弁。会合吉林官兵。将窜匪捕斩净尽。毋令此拏彼窜。致成滋蔓难图。　　

○丙寅。谕议政王军机大臣等、乔松年奏、楚境窜贼。渐偪皖省。派队驻守六安。并暂留马队。以资防剿。暨筹议裁汰铺兵。皖北开徵各摺片。前因楚北贼势东趋。六安等处。防兵较单。曾经谕令添调兵勇。扼要防剿。其陈国瑞一军。即令驻扎正阳。以资扼守。现在发捻各逆。窜扰黄陂黄安等处。麻城一带。亦见贼踪。该处皆距英霍不远。乔松年已饬陈国瑞所派之郭宝昌驰赴六安。会同蒋凝学协力防剿。兼顾英霍。所筹尚妥。著即督饬派出各军。认真堵剿。傥逆踪窜近英霍。务须合力截击。以剿为防。毋令东窜一步。并著催令陈国瑞迅速前进。或扎英霍。或扎六安。择要驻防。妥筹调度。以遏逆氛。陈飞熊一军。著催提到防。以厚兵力。镇营兵勇。既恐不能得力。即著咨商曾国藩办理。克蒙额马队。既据乔松年称其强壮可用。著准其暂留临淮。俟常星阿马队到后。再行调回扬营。驻扎临凤等处各队。著督令逐日训练。以备不虞。毋稍疏懈。铺兵接递文报一节。请俟军务大定。再将能否永远裁汰之处。妥议办理。即著照该抚所议行。皖北各州县。开徵者已有十属。国家惟正之供。诚能取之而不为虐。小民谅必鼓舞输将。但百姓复业未久。尚须加意抚恤。培养元气务须厘定章程。严饬各州县痛裁浮费。于国计民生两无妨碍。方为妥善。将此由六百里谕令知之。　　

○又谕、穆图善奏、贼匪被剿西窜。带兵出省剿办。李云麟奏、西安省城吃紧。统兵进援各摺片。昨据刘蓉奏、蔡逆发逆。窜踞鄠县之由南两关。另股西窜之贼。复与该逆合股。遁入盩厔之祖庵。被官军击败。贼窜终南镇及田峪口慈峪口等处。当经谕令穆图善等实力防剿。现在湘果诸军。陆续赶到。业经刘蓉督带出省。亲赴西路剿贼。穆图善亦拟即日出省。会督金顺马队。并力攻击。即著穆图善、刘蓉、相机会剿。迅殄狂氛。省城防守事宜。仍著德兴阿督同在城文武。严密布置。不可稍有松劲。曹克忠适因在省。商令会同剿贼。该总兵之军。现在何员统带。能否得力。如必须该总兵亲自在彼统带。即著该总兵仍行回顾凤翔汧陇。毋令回匪乘虚复炽。李云麟剿办蔡逆一股。前据刘蓉奏称该京卿指画舆图。谓此股可期必灭。现在该逆西趋。凶焰甚炽。李云麟又以沿途无粮未能追蹑为词。可见从前已入彀中之说。不过纸上空谈。毫无把握。此时穆图善刘蓉已出省追剿省防情形稍松。李云麟一军。如再前赴西安。则兴汉一带空虚。恐该逆乘间回窜。窥伺川疆。李云麟著仍遵前旨。进驻汉中。分扼华阳佛坪留坝各要隘。力遏逆匪窜川之路。该京卿既贻误于前。傥再不奋勉图功。致令此股贼匪。旁窜纷趋。自问当得何罪。澄汉等营水师。据奏尚为得力。惟现在贼氛并未歼灭。岂能遽予奖励。李云麟所陈水师人员出力之处。著俟陕省肃清。咨商刘蓉核实请奖。将此由六百里各谕令知之。　　

○又谕、德勒克多尔济等奏、筹商防剿。并桂成所部。拟取道晋省。驰往会剿一摺。前因甯夏满城。被围日久。谕令桂成统带劲兵。会合阿拉善王部下。出甯夏北山。相机进剿。兹据德勒克多尔济等奏称、查自归化城土默特游牧。由口外草地。驰赴阿拉善旗。相距二千里。地多沙漠。水草缺乏。若带兵由此行走。不惟柴薪无处采觅。驼马亦难牧放。桂成现带精兵四五百名。拟由晋省取道。驰赴都兴阿军营。听候酌拨等语。所奏自系实在情形。桂成所部官军。即著取道晋省。迅速前赴都兴阿军营。到营后应由何路进剿。著听候都兴阿节制调遣。归绥本处之防。亦关紧要。桂成挑带官兵。仅止四五百名。其余自可留为操防之用。据奏设有缓急。大同镇兵。尚可就近檄调。毋庸再调都兴阿讷钦之兵。著照所议办理。所有沿边沿河防堵事宜。仍著德勒克多尔济严饬带兵将弁。随时侦探。实力严防。毋稍疏懈。将此由六百里各谕令知之。　　

○以记名总兵官江忠朝为云南临元镇总兵官。　　

○予江苏江阴等处阵亡殉难前任浙江税课大使缪树棠等绅民妇女一千七百四十八员名口分别旌恤如例。　　
</div>
    <div class="pagination">
<a href="清实录同治朝实录_page159.html">上一页</a><span>...</span><a href="清实录同治朝实录_page155.html">155</a><a href="清实录同治朝实录_page156.html">156</a><a href="清实录同治朝实录_page157.html">157</a><a href="清实录同治朝实录_page158.html">158</a><a href="清实录同治朝实录_page159.html">159</a><span class="current-page">160</span><a href="清实录同治朝实录_page161.html">161</a><a href="清实录同治朝实录_page162.html">162</a><a href="清实录同治朝实录_page163.html">163</a><a href="清实录同治朝实录_page164.html">164</a><a href="清实录同治朝实录_page165.html">165</a><span>...</span><a href="清实录同治朝实录_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
