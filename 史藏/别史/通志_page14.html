<!DOCTYPE html>
<html>
 <head>
  <meta charset="utf-8"/>
  <title>
   通志 - 第 14 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 14 页/共 155 页
  </h1>
  <div class="content">
   宁公二年徙居平阳【徐广曰郿之平阳亭】遣兵伐荡社三年与亳战亳王奔戎遂灭荡社【亳荡旧都以戎人居之为亳王故其邑名荡社也】四年鲁公子翚弑其君隐公十二年伐荡氏取之宁公【或作宪公】生十歳立立十二年卒葬西山有子三人长武公为太子次徳公徳公母弟出子公之卒也大庶长弗忌威垒参父等共废太子而立出子为君
　　出子六年参父等复令人贼杀出子出子生五歳立立六年遇害参父等乃复立故太子武公
　　武公元年伐彭戏氏至于华山下居平阳封宫三年诛三庶长夷三族以其杀出子故也十年伐邽冀戎初县之【邽属陇西冀属天水】十一年初县杜郑【京兆有杜县郑县】灭小虢【虢在雍州】十三年齐管至父连称等弑其君襄公而立公孙无知雍廪杀无知管至父等而立桓公十九年晋曲沃伯始为晋侯齐桓公防于鄄始伯诸侯二十年卒葬雍平阳或曰葬宣阳聚东南初以人从死盖六十有六人焉子白不立封平阳立其弟徳公
　　徳公元年初居雍城【雍今凤翔治】大郑宫以牺三百牢祠鄜畤卜居雍后子孙饮马于河梁伯芮伯来朝二年初伏【周时无伏至此乃有】以狗御蛊【谓初作伏祠社磔狗邑四门也】徳公生三十三歳而立立二年卒葬咸阳三子长宣公次成公季穆公宣公居阳宫初志閠月元年衞燕伐周出惠王立王子頽三年郑虢杀子頽入惠王四年作密畤十二年卒有子九人莫适立立其弟成公
　　成公元年梁伯芮伯来朝齐桓公伐山戎次于孤竹四年卒葬阳有子七人莫适立立其弟穆公
　　穆公任好元年自将伐茅津胜之四年逆妇于晋晋太子申生姊也其歳齐桓公伐楚至召陵五年晋献公灭虞虢虏虞君与其大夫百里奚以为秦穆夫人媵于秦百里奚亡秦走宛楚鄙人执之穆公闻其贤欲重赎之恐楚不与乃使人谓楚曰吾媵臣百里奚在焉请以五羖羊皮赎之楚人遂与之时百里奚年七十余穆公释其囚与语国事谢曰亡国之臣何足问穆公曰虞君不用子故亡非子罪也语三日穆公大说授以国政号曰五羖大夫百里奚让曰臣不及臣之友蹇叔蹇叔之贤世莫之知臣尝游困于齐乞食防人蹇叔収臣臣因欲事齐君无知蹇叔止臣臣得脱齐难遂之周王子頽好牛臣以养牛干之及頽欲用臣蹇叔止臣臣去得不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难是以知其贤于是穆公使人厚币迎蹇叔以为上大夫或言禽息荐百里奚不见纳穆公出禽息当车以头击闑脑乃播出穆公感悟而用百里奚秋穆公自将伐晋战于河曲晋骊姬作乱太子申生死焉公子重耳夷吾出奔九年齐桓公会诸侯于葵邱晋献公卒荀息立骊姬之子奚齐里克杀之又立卓子又杀之夷吾请于秦以求入晋穆公许之使百里奚将兵送之夷吾曰诚得立请割河西八城与秦及已立乃背约十二年晋饥请籴于秦秦以百里奚公孙支之言与之粟十四年秦饥请籴于晋以虢射之言遂闭之籴十五年晋惠公夷吾因秦饥伐之战于韩穆公为晋君所围于是岐下食马者三百人驰冒晋军晋围解遂脱穆公而反生得晋君初穆公亡善马岐下野人共得而食之者三百余人吏逐得欲法之穆公曰君子不以畜产害人吾闻食善马肉不饮酒伤人乃皆饮之酒而赦之故三百人报食马之徳穆公旣获晋君将以祠上帝穆公夫人夷吾姊也衰绖跣行而请乃赦之旣而归晋君晋乃献河西之地而使太子圉为质于秦是时秦地东至河十八年齐桓公卒二十年秦灭梁芮晋太子圉逃归晋二十三年晋惠公卆子圉立是为懐公秦怨子圉亡去乃迎公子重耳于楚入之晋二十四年重耳立是为文公文公杀子圉二十五年秦晋合兵入周襄王二十八年晋文公败楚于城濮三十年穆公助晋围郑郑使人言于穆公曰亡郑厚晋于秦何利穆公乃罢兵归晋亦罢三十二年晋文公卒郑人有卖郑于秦曰我主其城门郑可袭也穆公问蹇叔百里奚对曰径数国千里而袭人未闻可也穆公曰吾已决矣遂发兵使百里奚之子孟明视蹇叔之子西乞术及白乙丙将兵行明年春秦兵遂东郑有备遂灭滑滑晋边邑也是时晋文公未葬襄公遂墨衰绖发兵遮秦兵于殽击之大破秦军无一人得脱者虏秦三将以归晋文公夫人秦穆公之女也为秦三囚将请乃得归穆公素服郊迎向三人哭曰孤以不用百里奚蹇叔言以辱三子三子何罪乎皆复其位三十四年楚太子商臣弑其父成王代立穆公使孟明视等将兵伐晋战于彭衙秦不利引兵还戎王使由余于秦由余其先晋人也能晋言闻穆公贤故使之观秦秦穆公示以宫室积聚由余曰使鬼为之则劳神矣使人为之亦苦民矣穆公怪之问曰中国以诗书礼乐法度为政然尚时乱今戎夷无此何以为治由余笑曰此乃中国所以乱也夫自上圣黄帝作为礼乐法度身以先之仅以小治及其后世日以骄滛阻法度之威以督责于下下罢极则以仁义怨望于上上下交争怨而相簒弑至于灭宗皆以此类也夫戎夷不然上含淳徳以遇其下下懐忠信以事其上一国之政犹一身之治不知所以治此眞圣人之治也穆公退而问内史廖曰孤闻邻国有圣人敌国之忧也今由余贤寡人之害柰何廖曰戎王居僻匿未闻中国之声君试遗其女乐以夺其志为由余请以疏其间留而莫遣以失其期戎王必疑由余君臣有间乃可虏也穆公曰善因与由余曲席而坐传器而食问其地形与其兵势尽察其后令内史廖以女乐二八遗戎王戎王受而说之终年不还于是秦乃归由余由余数谏不听穆公又数使人间要由余由余遂去降秦穆公以客礼礼之问伐戎之形三十六年穆公益厚孟明等三将复使伐晋渡河焚舟大败晋人取王官及鄗以报殽之役晋人皆城守不敢出于是穆公乃自茅津渡河封殽中尸为发丧哭之三日乃誓于军曰嗟士卒听无哗予誓告汝古之人谋黄髪番番则无所过以申思不用蹇叔百里奚之言故作此誓以记余过君子闻之皆为垂涕曰嗟乎秦穆公之与人周也卒得孟明之庆三十七年秦用由余之谋伐戎益国十二开地千里遂霸西戎天子使召公过贺穆公以金鼓三十九年穆公卒葬雍【皇览曰秦穆公冡在橐泉宫祈年观下】从死者百七十七人秦之良臣子舆氏之子三人曰奄息仲行鍼虎与焉秦人哀之为赋黄鸟穆公之子四十人太子防立是为康公
　　康公居雍高寝十二年卒葬竘社子共公立
　　共公居雍髙寝三年楚彊大庄王北兵至洛问周鼎轻重五年卒葬康公南子桓公立
　　桓公居雍太寝七年楚庄王服郑败晋师于河上是时楚霸会诸侯而盟二十七年卒葬义里邱北子景公立景公居雍髙寝是时晋悼公为盟主三十九年楚灵王为盟主会诸侯于申四十年卒葬邱里南子哀公立哀公【或作毕公】八年楚公子弃疾弑灵王自立是为平王十一年平王为太子建娶秦女女好遂自娶之十五年楚平王欲诛建建亡伍子胥奔吴三十一年吴王阖闾与伍子胥伐楚楚王亡奔随吴遂入郢楚大夫申包胥来告急七日不食日夜哭于秦庭哀公发兵五百乘救楚败吴师楚昭王乃复入郢哀公三十六年卒葬车里北太子夷公早死立夷公之子是为惠公
　　惠公元年鲁侯会齐侯于夹谷孔子行相事齐人归鲁郓讙龟阴之田十年惠公卒葬车里东其子悼公立悼公二年齐田乞弑其君孺子立其兄阳生为悼公六年齐人弑悼公立其子简公九年晋定公与吴王夫差会盟于黄池争长吴人曰于周室我为长晋人曰于姬姓我为伯乃先晋人吴彊陵中国六月越入吴十年齐田恒弑简公立其弟平公是嵗鲁西狩获麟十二年孔子卒十四年悼公卒葬僖公西城雍子厉共公立【或作刺龚公】
　　厉共公二年蜀人来纳赂十六年壍河旁以兵二万伐大荔取其王城【临晋有王城】二十一年初县频阳【在冯翊】晋取武成二十四年晋韩赵魏共杀智伯分其地三十三年伐义渠虏其王三十四年厉共公卒葬入里子躁公立躁公居受寝二年南郑反十三年义渠来伐至渭南十四年躁公卒葬悼公南立其弟怀公
　　懐公四年庶长鼂与大臣围公公自杀葬栎圉氏太子昭子早死立昭子之子灵公【或作肃灵公】
　　灵公居泾阳十三年城籍姑或曰灵公享国十年卒葬悼公西子献公不得立立灵公季父悼子是为简公简公昭公之弟而怀公子也从晋来六年令吏初带劒壍洛城重泉十六年公卒或云享国十五年葬僖公西子惠公立
　　惠公十三年伐蜀取南郑卒葬陵园子出子立
　　出子二年庶长改迎灵公之子献公于河西而立之杀出子及其母沈之渊旁秦以数易君君臣乖乱故晋复彊夺秦河西地
　　献公元年止从死二年城栎阳徙都之【今万年县】十一年周太史儋见献公曰周故与秦国合而别别五百嵗复合合七十七嵗而霸王出六年桃冬花十八年雨金栎阳二十一年与晋战于石门斩首六万天子贺以黼黻二十三年与晋魏战于少梁虏其将公孙痤二十四年献公卒葬嚣圉子孝公立
　　孝公元年河山以东彊国六齐威楚宣魏惠燕悼韩哀赵成侯并淮泗之间小国十余楚魏与秦接界魏筑长城自郑濵洛以北有上郡楚自汉中南有巴黔中周室微诸侯力政秦僻在雍州不与中国诸侯之会盟夷翟遇之孝公于是布徳惠赈孤寡招战士明功赏下令国中曰昔我穆公自岐雍之间修徳行武东平晋乱以河为界西霸戎翟广地千里天子致伯诸侯毕贺为后世开业甚光美会往者厉躁简公出子之不宁国家内忧未遑外事三晋攻夺我先君河西地诸侯卑秦丑莫大焉献公即位镇抚边境徙治栎阳且欲东伐复穆公之故地脩穆公之政令寡人思念先君之意常痛于心賔客羣臣有能出竒计彊秦者吾且尊官与之分土于是乃出兵东围陜城西斩戎之獂王卫鞅闻是令下西入秦因景监求见孝公二年天子致胙三年鞅说孝公变法脩刑内务耕稼外严战死之赏罚孝公善之甘龙杜挚等咈然相与争之卒用鞅法百姓苦之居三年百姓便之乃拜鞅为左庶长七年与魏惠王会杜平八年与魏战元里有功十年鞅为大良造将兵围魏安邑降之十二年作为咸阳筑冀阙秦徙都之并诸小乡聚集为大县县一令【汉书百官表曰县令长皆秦官万戸以上为令秩千石至六百石减万户为长秩五百石至三百石皆有丞尉】四十一县为田开阡陌东地渡洛十四年初为赋十九年天子致伯二十年诸侯毕贺秦使公子少官率师会诸侯于逢泽朝天子二十二年卫鞅击魏虏魏公子卬封鞅为列侯号商君孝公卒或曰孝公十三年始都咸阳享国二十四年卒圉子惠文君立初鞅为秦行法法不行太子犯禁鞅曰法之行自贵戚始君欲必行法莫先于太子太子不可黥黥其傅师于是无敢犯者秦人以治及孝公卒太子立宗室多怨鞅鞅亡因以为反而卒车裂以徇秦国
　　惠文君元年楚韩赵蜀人来朝二年天子贺三年王冠四年天子致文武胙五年阴晋人犀首为大良造六年魏纳阴晋七年公子卬与魏战虏其将龙贾斩首八万八年魏纳河西地九年渡河取汾阴皮氏与魏王会应围焦降之十年张仪相秦魏纳上郡十五县十一年县义渠归魏焦曲沃义渠君为臣十二年初腊十三年四月戊午始称王魏韩皆为王十四年更为元年三年韩魏太子来朝张仪相魏七年乐池相秦韩赵魏燕齐帅匈奴共攻秦使庶长疾与战于脩鱼虏其将申差斩首八万八年张仪复相秦九年司马错伐蜀灭之伐取赵中都西阳十年韩太子来质伐取韩石章伐败赵将泥伐取义渠二十五城十一年樗里疾攻魏焦降之败韩岸门斩首万公子通封于蜀十二年王与梁王会临晋庶长疾攻赵虏赵将庄十三年庶长章击楚于丹阳虏其将屈丐斩首八万又攻楚汉中取地六百里置汉中郡十四年伐楚取召陵丹犂臣蜀相壮杀蜀侯来降惠王卒或曰惠文王享国二十七年卒葬公阳子武王立武王元年与魏惠王会临晋诛蜀相壮张仪魏章皆东出之魏伐义渠丹犂二年初置丞相以樗里疾甘茂为左右丞相张仪死于魏三年与韩襄王会临晋外樗里疾相韩武王谓甘茂曰寡人欲容车通三川窥周室死不恨矣其秋使甘茂庶长封伐宜阳四年拔之斩首六万涉河城武遂魏太子来朝王有力好戏力士任鄙乌获孟说皆至大官王与孟说举鼎絶膑八月武王死族孟说鼎者龙文赤鼎也或曰武王享国四年葬永陵武王取魏女为后无子立异母弟瑕为昭襄王
　　昭襄王母曰宣太后楚芈氏也武王死时昭襄王为质于燕燕人送归得立宣太后弟魏冉自惠文王时用事力能立王元年王以冉为将军衞咸阳严君疾为相甘茂出之魏二年彗星见庶长壮与大臣诸公子谋为乱魏冉诛之王年少太后临朝冉任政封穰侯三年王冠与楚王会黄棘与楚上庸四年取蒲坂彗星见五年魏王来朝应亭复与魏蒲坂六年蜀侯煇反司马错定蜀庶长奂伐楚斩首二万日食昼晦七年拔新城樗里疾卒魏冉为相八年使将军芊戎攻楚取新市九年孟尝君薛文来相秦奂攻楚取八城杀其将景快十年楚懐王不用昭雎言而会秦王至咸阳朝章华台如蕃臣礼因留之薛文以受金免楼缓为丞相十一年齐韩魏赵宋中山五国共攻秦至盐氏而还秦与韩魏河北及封陵以和楚怀王亡归秦遮楚道乃之赵赵不敢纳欲走魏秦追及之以归怀王发病死楚人怜之诸侯不直秦十二年楼缓免穰侯魏冉为相予楚粟五万石十三年向寿伐韩取武始左更白起攻新城任鄙为汉中守十四年左更白起将兵大破韩魏之师于伊阙斩首二十四万虏公孙喜拔五城十五年白起为大良造将兵攻魏取垣复予之攻楚取宛十六年左更错取轵及邓冉免封冉陶为诸侯十七年魏入河东地四百里韩入武遂地二百里东周君来朝十八年客卿错伐魏至轵取城大小六十一十九年王为西帝齐为东帝皆复去之二十一年司马错攻魏魏献安邑及河内秦出其人募徙河东赐爵赦罪人迁之二十二年蒙武伐齐取列城九与楚王会宛与赵王会中阳二十三年尉斯离与三晋燕伐齐破之济西王与魏王会宜阳与韩王会新城二十四年与楚王会鄢又会穰魏冉免相二十五年拔赵二城与韩王会新城与魏王会新明邑二十六年赦罪人迁之穰侯冉复相二十七年白起攻赵取代光狼城司马错攻楚黔中拔之二十八年大良造白起攻楚取鄢邓赦罪人迁之二十九年白起攻楚取郢为南郡楚王走王与楚王会襄陵白起为武安君三十年蜀守若伐取巫郡及江南为黔中郡三十一年白起伐魏取两城楚人反我江南三十二年穰侯攻魏至大梁破暴鸢斩首四万鸢走魏入三县请和三十三年客卿胡伤攻魏卷蔡阳长社取之击芒卯华阳破之斩首十五万魏入南阳以和三十五年初置南阳郡三十七年客卿灶攻齐取刚寿灭义渠以范雎为客卿三十八年中更胡伤攻赵阏与不能取四十一年夏攻魏取邢邱懐废宣太后逐穰侯以范雎为丞相封应侯四十二年安国君为太子宣太后薨葬芷阳郦山四十三年武安君白起攻韩拔九城斩首五万四十四年攻韩南郡取之四十五年五大夫贲攻韩取十城四十七年秦攻韩上党上党降赵秦因攻赵赵发兵击秦相距秦使武安君白起大破赵于长平杀赵括阬赵降卒四十余万人四十八年十月韩献垣雍秦分三军武安君归王龁将伐赵武安皮牢拔之司马梗北定太原尽有韩上党又使五大夫陵攻赵邯郸四十九年以王龁代陵将五十年武安君白起有罪诛龁围邯战不拔走还初作河桥五十一年将军摎攻赵取二十余县首虏九万西周君背秦与诸侯约从将天下锐兵出伊阙攻秦秦使将军摎攻西周西周君走来自归尽献其邑秦受其献而归其君于周五十二年取周九鼎宝器以入于秦周初亡应侯免以蔡泽相五十三年天下来賔魏后秦使摎伐魏取吴城魏委国听令五十四年郊见上帝于雍邱五十六年秋昭襄王卆葬芷阳子安国君柱立是为孝文王孝文王立尊唐八子为唐太后【八子者妾媵之号】而合葬于先王初华阳夫人无子吕不韦说令立夏姬之子子楚为嗣以自托华阳夫人从之及孝文王即位子楚为太子孝文王除丧十月己亥即位三日辛丑卒或云享国一年卒葬寿陵太子子楚立是为庄襄王
　　庄襄王元年大赦罪人修先王功臣施徳泽厚骨肉而布惠于民以吕不韦为相国封文信侯食河南十万戸初吕不韦为贾人问其父曰商贾之利几倍父曰十倍田蚕之利几倍父曰百倍贩国卖君几倍父曰无倍数后不韦贾邯郸见子楚为质于赵曰此竒货也可居时子楚居处困不得志不韦乃进五百金与子楚复以五百金为西说华阳夫人故得为嗣不韦有爱姬子楚慕之妾谓不韦曰妾始有孕而人未知公若以妾献子楚幸而生男即公之子为秦王也不韦从而献之以秦昭王四十八年正月生始皇于邯郸子楚后归秦及孝文王薨遂即位东周君与诸侯谋秦秦使吕不韦诛之尽入其国秦不絶其祀以阳人地赐周君奉其先祀【阳人今汝南之梁县也】使防骜伐韩韩献成臯巩秦界至大梁初置三川郡二年蒙骜攻赵定太原三年蒙骜攻魏高都汲拔之攻赵榆次新城狼孟取三十七城四月日食四年王龁攻上党初置太原郡魏将无忌率五国兵攻秦秦却于河外蒙骜败解而去庄襄王卒或云享国三年葬茝阳太子政立是为始皇帝
　　臣谨按太史公曰秦之先为嬴姓其后分封以国为姓有徐氏郯氏莒氏终黎氏运奄氏莵裘氏将梁氏黄氏江氏脩鱼氏白防氏蜚廉氏秦氏秦以其先造父封赵城为赵氏然徐郯莒江黄秦赵以国为氏者终黎莵裘以邑为氏者蜚廉以名为氏者司马迁不通姓氏学皆谓以国为姓况此皆氏也不可以言姓姓则嬴也
　　始皇帝名政虎口日角大目长八尺六寸年十三即位王年尚少国事皆决于大臣吕不韦为相李斯为舍人蒙骜王齮麃公等为将军当是时秦地已并巴蜀汉中越宛有郢置南郡矣北收上郡以东有河东太原上党郡东至荥阳灭二周置三川郡吕不韦招賔客致游士欲以并天下二年麃公将卒攻卷斩首三万三年蒙骜攻韩取十三城王齮死蒙骜攻魏四年拔二城十月庚寅蝗从东方来蔽天天下疫民内粟千石拜爵一级五年蒙骜攻魏取二十城初置东郡冬雷六年诸侯患秦攻伐不已韩魏赵衞楚五国共伐秦春申君为从长至函谷秦出兵击之五国皆败走秦遂伐魏取朝歌拔衞濮阳衞君角率其支属徙居野王阻山以保魏之河内七年彗星先出东方见北方五月见西方夏太后死八年吕不韦舍人嫪毐有宠太后封以太原为长信侯与山阳地令毐居之宫室车马衣服苑囿驰猎恣毐事无大小皆取决焉九年彗星见或竟天攻魏垣蒲阳四月上宿雍己酉王冠带劒时年二十二嫪毐事觉作乱矫王御玺太后玺发县卒及衞卒官骑戎翟君公舍人将攻蕲年宫【宫在雍】王知之令相国昌平君发卒攻毐战咸阳毐败走捕得毐等二十人皆枭首车裂以狥灭其宗及其舍人轻者为鬼薪【取薪给宗庙也律曰鬼薪作二嵗】及夺爵迁蜀四千余家家房陵迁太后于雍四月寒有冻死者杨端和攻衍氏彗星见西方又见北方从斗以南八十日十年相国吕不韦坐嫪毐免相桓齮为将军齐赵来置酒齐人茅焦说王曰秦方以天下为事而大王有迁母之名恐诸侯闻之由此倍秦也王乃迎太后于雍入咸阳复居甘泉宫立茅焦为傅爵之上卿太后大悦曰安秦社稷使妾母子相见者茅君之力也大索逐客李斯上书乃止斯因说秦王请先取韩以恐他国乃使斯下韩韩王患之与韩非谋弱秦大梁人尉缭来说秦王曰以秦之彊诸侯譬如郡县之君臣但恐诸侯合从翕而出不意此乃智伯夫差湣王之所以亡也愿犬王毋爱财物赂其豪臣以乱其谋不过亡三十万金则诸侯可尽王从其计见尉缭亢礼衣服饮食与缭同缭曰秦王为人蜂凖长目挚鸟膺豺声少恩而虎狼心居约易出人下得志亦轻食人我布衣也然见我常身自下我诚使秦王得志于天下天下皆为虏矣不可与久游乃亡去秦王觉固止之以为秦国尉卒用其计防而李斯用事十一年王翦桓齮杨端和攻邺取九城王翦攻阏与橑阳取邺安阳十二年吕不韦夺爵徙蜀饮鸩而死十三年桓齮攻赵平阳杀其将扈辄斩首十万王之河南正月彗星见东方十四年桓齮攻赵取宜安平阳武城韩非使秦秦用李斯谋留非非死云阳韩王请为臣十五年大兴兵一军至邺一军至太原取狼孟地动十六年韩献南阳地初令男子书年魏献地于秦秦置丽邑十七年内史腾攻韩得韩王安尽纳其地为颍川郡地动华阳太后卒十八年大兴兵攻赵十九年王翦羗廆尽定赵地得赵王秦王之邯郸诸尝与王生赵时母家有仇怨者皆阬之王归母太后崩赵公子嘉率其宗族数百人之代自立为代王东与燕合兵军上谷二十年燕太子丹患秦兵且至乃使荆轲刺秦王不中体解轲以徇王翦辛胜攻燕破燕军易水之西二十一年王贲攻蓟乃益发卒诣王翦军遂破燕太子军取燕蓟城燕王走保辽东斩太子丹之首以献王贲伐楚取十余城欲遂灭之王翦曰楚地广民众非六十万人不可王以为怯翦谢病老归二十二年王贲伐魏引河沟灌大梁城坏魏王假降杀之而尽取其地二十三年复召王翦彊起之使将六十万人击楚取陈以南至平舆楚悉兵以逆王翦闭垒不战楚引兵而东乃追击大破之至蕲南杀其将项燕翦乘胜略定楚地虏楚王负刍二十五年使王贲伐辽东虏燕王喜还击代虏代王嘉王翦遂定楚江南地降越君置会稽郡五月天下大酺【酺音蒲文颖曰周礼族师掌春秋祭酺为人物灾害之神苏林曰陈留俗三月上巳日水上饮食为酺焉】二十六年将军王贲从燕南攻齐入临淄王建降遂灭齐秦初并天下令丞相御史曰异日韩王纳地効玺请为藩臣已而倍约与赵魏合从畔秦故兴兵诛之虏其王赵王使其相李牧来约盟故归其质子已而倍盟反我太原故兴兵诛之得其王赵公子嘉乃自立为代王故举兵击灭之魏王始约服入秦已而与韩赵谋袭秦秦兵吏诛逐破之楚王献青阳以西已而畔约击我南郡故发兵诛得其王遂定楚地燕王昬乱其太子丹乃阴令荆轲为贼兵吏诛灭其国齐王用后胜计絶秦使欲为乱兵吏诛虏其王平齐地寡人以之身兴兵诛暴赖宗庙之灵六王咸服其辜天下大定今名号不更无以称成功后世其议帝号丞相绾御史大夫劫廷尉斯等皆曰昔者五帝地方千里其外侯服夷服诸侯或朝或否天子不能制今陛下兴义兵诛残贼平定天下海内为郡县法令由一统自上古以来未尝有五帝所不及臣等谨与博士议曰古有天皇有地皇有泰皇泰皇最贵臣等昧死上尊号王为泰皇命为制令为诏天子自称曰朕王曰去泰着皇采上古帝位号号曰皇帝他如议制曰可【下有司曰制天子荅之曰可】追尊庄襄王为太上皇制曰朕闻太古有号毋諡中古有号死而以行为諡如此则子议父臣议君也甚无谓朕弗取焉自今已来除諡法朕为始皇帝后世以数计二世三世至于万世传之无穷始皇推终始五徳之传以为周得火徳秦代周徳从所不胜方今水徳之始改年始朝贺皆自十月朔衣服旌旄节旗皆尚黑数以六为纪符法冠皆六寸而舆六尺乘六马六尺为歩【谯周曰歩以人足为数非独秦制然】更名河曰徳水以为水徳刚戾事皆决于法刻削毋仁恩和义然后合五徳之数于是急法久者不赦丞相绾等言诸侯初破燕齐楚地逺不为置王毋以塡之请立诸子羣臣皆以为便廷尉李斯议曰周文武所封子弟同姓甚众然后属疏逺相攻击如仇讐诸侯更相诛伐周天子弗能禁止今海内赖陛下神灵一统皆为郡县诸侯诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战鬬不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡【三十六郡者三川河东南阳南郡九江鄣郡会稽颖川砀郡泗水薛郡东郡琅邪齐郡上谷渔阳古北平辽西辽东代郡钜鹿邯郸上党太原云中九原雁门上郡陇西北地汉中巴郡蜀郡黔中长沙凡三十五与内史是为三十六郡】郡置守尉监【守掌治郡尉佐守典武禁暴监御史掌监郡】更名民曰黔首【黔亦黎黒也】大酺收天下兵【古者以铜为兵】聚之咸阳销为钟鐻铸金人十二重各千石置廷宫中一法度衡石丈尺车同轨书同文字地东至海曁朝鲜西至临洮南至北向戸【开北戸以向日】北据河为塞并【音旁】阴山至辽东徙天下豪富于咸阳十二万戸诸庙及章台上林皆在渭南秦每破诸侯写放其宫室作之咸阳北阪上【在长安西北汉武帝别名渭城】南临渭自雍门以东至泾渭殿屋复道周阁相属所得诸侯美人钟鼓以充入之二十七年始皇廵陇西北地出鸡头山过囘中作信宫渭南已而更命信宫为极庙象天极自极庙道通郦山作甘泉前殿筑甬道【筑垣墙如街巷】自咸阳属之是嵗赐爵一级治驰道【秦为驰道于天下东穷燕齐南极吴楚江湖之上滨海之观毕至道广五十步三丈而树厚筑其外隐以金椎树以青松】二十八年始皇东行郡县上邹峄山立石与鲁诸儒生议刻石颂秦徳议封禅遂上泰山立石封祠祀下风雨暴至休于树下因封其树为五大夫禅梁父刻所立石其辞曰皇帝临位作制明法臣下修饬二十有六年初并天下罔不宾服亲廵逺方黎民登兹泰山周览东极从臣思迹夲原事业祗诵功徳治道运行诸产得宜皆有法式大义休明垂于后世顺承勿革皇帝躬圣旣平天下不懈于治夙兴夜寐建设长利专隆敎诲训经宣达逺近毕理咸承圣志贵贱分明男女礼顺愼遵职事昭隔内外靡不清净施于后嗣化及无穷遵奉遗诏永承重戒于是乃并渤海以东过黄腄立石颂秦徳而去南登琅邪大乐之留三月乃徙黔首三万戸琅邪台下复十二歳作琅邪台立石颂秦徳明徳意曰维二十六年皇帝作始端平法度万物之纪以明人事合同父子圣智仁义显白道理东抚东土以省卒士事已大毕乃临于海皇帝之功勤劳夲事上农除末黔首是富溥天之下抟心壹志器械一量同书文字日月所照舟舆所载皆终其命莫不得意应时动事是维皇帝匡饬异俗陵水经地忧恤黔首朝夕不懈除疑定法咸知所辟方伯分职诸治经易举错必当莫不如画皇帝之明临察四方尊卑贵贱不逾次行奸邪不容皆务贞良细大尽力莫敢怠荒逺迩辟隐专务肃庄端直敦忠事业有常皇帝之徳存定四极诛乱除害兴利致福节事以时诸产繁殖黔首安宁不用兵革六亲相保终无冦贼驩欣奉敎尽知法式六合之内皇帝之土西涉流沙南尽北戸东有东海北过大夏人迹所至无不臣者功盖五帝泽及牛马莫不受徳各安其宇维秦王兼有天下立名为皇帝乃抚东土至于琅邪列侯武城侯王离列侯通武侯王贲伦侯建成侯赵亥伦侯昌武侯成伦侯武信侯冯毋择丞相隗林丞相王绾卿李斯卿王戊五大夫赵婴五大夫杨樛从与议于海上曰古之帝者地不过千里诸侯各守其封域或朝或否相侵暴乱残伐不止犹刻金石以自为纪古之五帝三王知敎不同法度不明假威鬼神以欺逺方实不称名故不久长其身未殁诸侯倍叛法令不行今皇帝并一海内以为郡县天下和平昭明宗庙体道行徳尊号大成羣臣相与诵皇帝功徳刻于金石以为表经旣已齐人徐市等上书言海中有三神山名曰方丈蓬莱瀛洲仙人居之请得斋戒与童男女求之于是遣徐市发童男女数千人入海求仙人始皇还过彭城斋戒祷祠欲出周鼎泗水使千人没水求之弗得乃西南渡淮水之衡山南郡浮江至湘山祠逢大风几不得渡上问博士曰湘君何神对曰尧之女舜之妻而葬此始皇大怒使刑徒三千人皆伐湘山之树赭其山乃自南郡由武闗归二十九年始皇东游至阳武博狼沙中为盗所惊求弗得令天下大索十日登之罘刻石其辞曰维二十九年时在中春阳和方起皇帝东游廵幸之罘临照于海从臣嘉观原念休烈追诵夲始大圣作治建定法度显著纲纪外敎诸侯光施文惠明以义理六国囘辟贪戾无厌虐杀不已皇帝哀众遂发讨师奋武徳义诛信行威燀旁达【燀先善反】莫不賔服烹灭彊暴振救黔首周定四极普施明法经纬天下永为仪则大矣哉宇县之中承顺圣意羣臣诵功请刻于石表垂于常式其东观曰维二十九年皇帝春游览省逺方逮于海隅遂登之罘照临朝阳观望广丽从臣咸念原道至明圣法初兴清理疆内外诛暴彊武威旁畅振动四极禽灭六王阐并天下菑害絶息永偃戎兵皇帝明徳经理宇内视听不怠作立大义昭设备器咸有章旗职臣遵分各知所行事无嫌疑黔首改化逺迩同度临古絶尤常职旣定后嗣循业长承圣治羣臣嘉徳祗诵圣烈请刻之罘旋遂之琅邪道上党入三十年无事三十一年【徐戚曰此年使黔首自实其田】十二月更名腊曰嘉平【太原眞人茅盈内纪曰始皇三十一年九月庚子盈曾祖父蒙于华山中乘云驾龙白日升天先是邑中谣歌云神仙得者茅初成驾龙上升入太清时下元洲戏赤城继世而往在我盈帝若学之腊嘉平始皇闻谣歌问其故父老具对云此仙人之谣也因劝始皇求长生之术始皇欣然志于寻神仙遂改腊为嘉平】黔首里六石米二羊始皇为微行咸阳【若微贱之行故云微行也】与武士四人俱夜出逢盗兰池见窘武士击杀盗闗中大索二十日米石千六百三十二年始皇之碣石使燕人卢生求羡门【古仙人也】髙誓刻碣石门堕坏城郭决通隄防其辞曰遂兴师旅诛戮无道为逆灭息武殄暴逆文复无罪庶心咸复惠论功劳赏及牛马恩肥土域皇帝奋威徳并诸侯初一泰平堕坏城郭决通川防夷去险阻地势旣定黎庶无繇天下咸抚男乐其畴女修其业事各有序惠被诸产久并来由莫不安所羣臣诵烈请刻此石垂着仪矩又使韩终侯公石生求仙人不死之药始皇廵北边从上郡入燕人卢生使入海还以鬼神事因奏录图书曰亡秦者胡也【谓胡亥】始皇乃使将军蒙恬发兵三十万北击胡略取河南地三十三年发诸尝逋亡人赘壻贾人略取陆梁地为桂林象郡南海以适徙民五十万戍五岭西北斥逐匈奴自榆中并河以东属之阴山为三十四县城河上为塞又使蒙恬渡河取髙阙陶山北假中筑亭障以逐戎人徙适实之长城之役起临洮至辽东延袤万余里暴师十余年三十四年适治狱吏不直者筑长城及戍南越地始皇置酒咸阳宫博士七十人前为寿仆射周青臣【百官表曰仆射秦官古者重武官有主射者以督课之仆主也】进颂曰他时秦地不过千里赖陛下神圣平定海内放逐蛮夷日月所照莫不賔服以诸侯为郡县人人自安乐无战争之患之万世自古不及陛下威徳始皇大悦博士齐人淳于越进曰臣闻殷周之王千余嵗封子弟功臣自为枝辅今陛下有海内而子弟为匹夫卒有田恒六卿之臣无辅拂何以相救哉事不师古而能长久者非所闻也今青臣面谀以重陛下之过非忠臣始皇下其议丞相李斯曰五帝不相复三代不相袭各以治非相反也时变异也今陛下创大业建万世之功固非愚儒所知且越言乃三代之事何足法也异时诸侯并争厚招游学今天下已定法令出一百姓当家则力农工士则学习法令辟禁诸生不师今而学古以非当世惑乱黔首丞相臣斯昧死言古者天下散乱莫之能一是以诸侯并作语皆道古以害今餙虚言以乱实人善其所私学以非上之所建立今皇帝并有天下别黑白而定一尊私学而相与非法敎人闻令下则各以其学议之入则心非出则巷议夸主以为名异取以为高率羣下以造谤如此不禁则主势降乎上党与成乎下禁之便臣请史官非秦记皆烧之非博士官所职天下有藏诗书百家语者悉诣守尉杂烧之有敢偶语诗书弃市以古非今者族吏见知不举者与同罪令下三十日不烧黥为城旦【律说论决为髠钳输边筑长城昼日伺宼虏夜暮筑长城城旦四嵗也】所不去者医药卜筮种树之书若欲有学法令以吏为师制曰可三十五年除道道九原抵云阳【九原县隶五原郡道九原通甘泉】堑山堙谷千八百里直通之于是始皇帝以为咸阳人多先王之宫廷小吾闻文王都酆武王都镐酆镐之间帝王都也乃营作朝宫渭南上林苑中先作前殿阿房东西五百歩南北五十丈上可以坐万人下可以建五丈旗周驰为阁道自殿下直抵南山表南山之顚以为阙为复道自阿房渡渭属之咸阳以象天极阁道絶汉抵营室也阿房宫未成成欲更择令名名之作宫阿房故天下谓之阿房宫隐宫徒刑者七十余万人分作阿房宫或作丽山发北山石椁乃写蜀荆地材皆至关中计宫三百关外四百余于是立石东海上胊界中以为秦东门因徙三万家丽邑五万家云阳皆复不事十嵗卢生说始皇曰臣等求芝竒药仙者常弗遇类物有害之者方中人主时为微行以辟恶鬼恶鬼辟眞人至人主所居而人臣知之则害于神眞人者入水不濡入火不爇陵云气与天地久长今上治天下未能恬淡愿止所居宫毋令人知然后不死之药殆可得也始皇曰吾慕眞人自谓眞人不称朕乃令咸阳之旁二百里内宫观二百七十复道甬道相连帷帐钟鼓美人充之各案署不移徙行所幸有言其处者罪死始皇幸梁山宫从山上见丞相车骑众弗善也中人或告丞相丞相后损车骑始皇怒曰此中人泄吾语案问莫服诏捕诸时在旁者皆杀之是后莫知行之所在听事羣臣受决事悉于咸阳宫侯生【韩客也】卢生相与谋曰始皇为人天性刚戾自用起诸侯并天下意得欲从以为自古莫己及专任狱吏博士虽七十人特备员弗用丞相诸大臣皆受成事倚办于上乐以刑杀为威天下畏罪持禄莫敢尽忠上不闻过而日骄下慑伏谩欺以取容秦法不得兼方不验者辄死然候星气者三百人皆良士畏忌讳谀不敢端言其过天下之事无大小皆决于上上至以衡石量书【石百二十斤】日夜有程不得休息贪于权势至如此未可为求仙药乃亡去始皇闻亡乃大怒曰吾前收天下书不中用者尽去之悉召文学方术士甚众文学欲以兴太平方士欲以练求竒药今闻韩众去不报徐市等费以巨万计终不得药徒奸利相告日闻卢生等吾待之甚厚今乃诽谤以重吾不徳也诸生在咸阳者吾使人廉问或为妖言以乱黔首于是使御史悉案问诸生诸生传相告引乃自除犯禁者四百六十余人皆阬之咸阳使天下知之以惩后益发谪徙边始皇长子扶苏谏曰天下初定逺方黔首未集诸生皆诵法孔子今上皆重法绳之臣恐天下不安始皇怒使扶苏北监防恬于上郡三十六年荧惑守心有星陨于东郡至地为石黔首或刻其石曰始皇死而地分始皇闻之遣御史逐问莫服尽取石旁居人诛之因燔销其石始皇不乐使博士为仙真人诗及行所游天下传令乐人歌弦之秋使者郑客从关东夜过华阴平舒道有人素车白马持璧遮使者曰吾华山君愿以此为吾遗滈池君因言曰今年祖龙死【祖人之先龙君之象】使者问其故因忽不见置其璧去使者奉璧具以闻始皇默然良久曰山鬼固不过知一嵗事也退言曰祖龙者人之先也使御府视璧乃二十八年行渡江所沈璧也于是卜之卦得游徙吉三十七年十月始皇出游左丞相斯从右丞相去疾守少子胡亥爱慕请从上许之十一月行至云梦望祀虞舜于九疑山浮江下观籍柯渡海渚过丹阳至钱唐临浙江水波恶乃西百二十里从狭中渡【在余杭也因始皇至会稽经此立为县】上会稽祭大禹望于南海立石颂徳还过吴从江乘渡并海上北至琅邪徐市等入海求仙药数嵗不得费多恐谴乃诈曰蓬莱药可得然常为大鲛鱼所苦故不得至愿请善射与俱见则以连弩射之始皇梦与海神战如人状问占梦博士曰水神不可见以大鱼鲛龙为候此恶神当除去而善神可致乃令入海者赍捕鱼具而自以连弩候大鱼出射之自琅邪北至荣成山弗见至之罘见巨鱼射杀一鱼遂并海西至平原津而病始皇恶言死羣臣莫敢言死事上病益甚乃为书赐公子扶苏曰与丧会咸阳而葬书已封在中车府令赵高行符玺事所未授使者七月丙寅崩于沙邱平台在位三十七年年五十或云五十一【沙邱去长安二千余里赵有此沙邱宫在钜鹿武灵王之死处】丞相斯为上崩在外恐诸公子及天下有变乃秘之不发丧棺载辒凉车中故幸宦者参乘所至上食百官奏事如故宦者辄从辒凉车中可其奏事独胡亥赵髙所幸宦者五六人知上死赵髙尝敎胡亥书及律令胡亥私幸之高乃与公子胡亥丞相李斯阴谋破去始皇所封书赐扶苏者而更诈为丞相斯受遗诏立胡亥为太子更为书赐扶苏防恬罪数以罪赐死行从井陉抵九原会天大暑辒凉车臭乃诏从官令车载一石鲍鱼以乱其臭行从直道至咸阳发丧胡亥袭位为二世皇帝九月葬始皇郦山始皇初即位穿治郦山及并天下天下徒送诣七十余万人穿三泉下铜【铜作锢锢铸塞】而致椁宫观百姓竒器珍怪徙藏满之令匠作机弩矢有所穿近者辄射之以水银为百川江河大海机相灌输上具天文下具地理以人鱼膏为烛【人鱼似鮎鱼四脚】度不灭者久之后宫非有子者皆令从死死者甚众或言工匠为机藏皆知之藏重即泄大事毕已藏闭中羡下外羡门尽闭工匠藏者无复出者树草木以象山
　　臣谨按皇览曰始皇坟髙五十余丈周囘五里余又按太原眞人茅盈内纪曰始皇三十一年九月庚子盈曾祖父防乃于华山之中乘云驾龙白日升天先是其邑谣歌曰神仙得者茅初成驾龙上升入太清时下元洲戏赤城继世而往在我盈帝若学之腊嘉平始皇闻谣而问其故父老具对此仙人之谣劝帝求长生之术始皇欣然乃有寻仙之思因改腊曰嘉平
　　又按始皇名为政徐广曰一作正宋忠云以正月旦生故名正又按司马迁云始皇姓赵氏此不达姓氏之言也凡诸侯无氏以国爵为氏其支庶无国爵则称公子公子之子则称公孙公孙之子无所称焉然后以王父字为氏或分邑者则以邑为氏或言官者则以官为氏凡为氏者不一今秦氏自非子得邑则以秦邑为氏及襄公封国则以秦国为氏相传至于始皇亦如商周相传至汤武岂有子汤姬发之称乎若赵氏者自造父获封赵城为赵氏其后微弱而邑于晋则以赵邑为氏及三分晋国则以赵国为氏岂有秦国之君而以赵国为氏乎汉魏以来与此道异迁汉人但知汉事而已
　　二世皇帝始皇第十八子也元年诏议増始皇寝庙牺牲及山川百祀之礼羣臣皆顿首言曰古者天子七庙诸侯五大夫三虽万世不轶毁今始皇为极庙四海之内皆献贡职増牺牲礼咸备无以加先王庙或在西雍或在咸阳天子仪当亲奉酌祠始皇庙自襄公已下轶毁所置凡七庙羣臣以礼进祠宜尊始皇庙为帝者祖庙时赵髙为郎中令独用事二世与高谋曰朕年少初即位黔首未附先帝廵行郡县以示彊威服海内今晏然不廵行即见弱毋以臣畜天下春遂东行郡县李斯从到碣石并海南至会稽而尽刻始皇所立列石以章先帝成功盛徳遂至辽东而还二世阴与赵高谋曰大臣不服官吏尚彊及诸公子必与我争为之柰何髙曰臣固愿言而未敢也先帝之大臣皆天下累世名贵人也积功劳世以相传久矣今髙素小贱陛下幸称举令在上位管中事大臣鞅鞅特以貌从臣其心实不服今上出宜因此时案郡县守尉有罪者诛之上以振威天下下以去上生平所不可者愿陛下无疑然后收举余民贱者贵之贫者富之逺者近之则上下集而国安矣二世曰善乃行诛大臣及诸公子以罪过连逮少近官三郎无得立者而六公子戮死于杜公子将闾昆弟三人囚于内宫二世使使令将闾曰公子不臣罪当死将闾曰阙廷之礼吾未尝敢不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾乃仰天大呼者三曰天乎吾无罪昆弟皆拔剑自杀宗室振恐四月二世还至咸阳曰先帝为咸阳朝廷小故营阿房宫为室堂未就而崩今释弗就是章先帝举事过也复作阿房宫征材士五万人为屯衞咸阳令敎射狗马禽兽当食者多度不足下调郡县转输菽粟刍藁皆令自赍粮食咸阳三百里内不得食其谷用法益刻深七月戍卒陈胜等反故荆地为张楚胜自立为楚王居陈遣诸将徇地山东郡县年少苦秦吏皆杀其守尉令丞反以应之相立为侯王合从西向名为伐秦不可胜数谒者使东方来【谒者秦官掌宾赞受事】以反者闻二世怒下吏后使者至上问对曰羣盗郡守尉逐捕今尽得不足忧上悦八月武臣至邯郸自立为赵王魏咎为魏王田儋为齐王九月刘季起沛为沛公项梁举兵会稽二年冬陈涉所遣周章等将西至戏水兵数十万二世大惊与羣臣谋少府章邯曰盗已至众彊今发近县不及矣郦山徒多请赦而授之兵以击之二世乃大赦天下使章邯将兵破周章军杀章于曹阳二世益遣长史司马欣董翳佐章邯击盗杀陈胜城父破项梁定陶灭魏咎临济楚地之盗名将已死章邯乃北渡河击赵王歇等于钜鹿赵髙说二世曰先帝临制天下久故羣臣不敢为非进邪说今陛下富于春秋初即位柰何与公卿廷决事事即有误示羣臣短也于是二世常居禁中与高决事公卿希得朝见右丞相去疾左丞相斯将军冯劫进谏曰闗东羣盗并起秦兵诛击所杀亡甚众然犹不止盗多皆以戍漕转作事苦赋税大也请且止阿房作者减省四边戍转二世曰先帝起诸侯兼天下天下已定外攘四夷以安边境作宫室以章得意而君观先帝功业有绪今朕即位二年之间羣盗并起君不能禁又欲罢先帝之所为何以在位下去疾斯劫吏案责他罪去疾劫曰将相不辱自杀斯卒囚就五刑三年章邯等围钜鹿楚上将军项羽救之冬赵髙为丞相竟案李斯杀之夏章邯等战数却二世使人责邯邯恐使长史欣请事赵髙弗见又弗信欣恐亡去见邯曰赵髙用事于中将军有功亦诛无功亦诛项羽急击秦军虏王离邯等遂以兵降八月赵髙欲为乱恐羣臣不听乃先设验持鹿献于二世曰马也二世笑曰丞相误邪谓鹿为马问左右左右或默或言马以阿顺髙或言鹿者髙因阴中以法羣臣皆畏髙枉矢西行赵高前数言闗东盗无能为也及是燕赵齐楚韩魏皆立为王自关以东大抵畔秦吏应诸侯诸侯咸率其众西向沛公将数万人已屠武闗使人私于髙高恐二世诛己乃谢病不朝二世梦白虎齧其左骖马杀之心不乐卜曰泾水为祟二世乃斋于望夷宫【张晏曰望夷宫在长陵西北长平观道东故亭处是也临泾水作之以望北夷】欲祠泾沈四白马使使责高以盗贼事髙惧乃阴与其壻咸阳令阎乐其弟郎中赵成谋废二世更立公子婴乃令乐将吏卒至望夷宫殿门防衞令斩之成与乐俱入射上幄坐帏二世怒召左右左右皆惶扰不鬬旁有宦者一人侍不敢去二世入内谓曰公何不早告我乃至于此宦者曰臣不敢言故得全使臣早言皆已诛安得至今乐即前数二世曰足下骄恣诛死无道天下共畔足下足下其自为计二世曰丞相可得见否乐曰不可二世曰吾愿得一郡为王弗许又曰愿为万户侯弗许又曰愿与妻子为黔首比诸公子乐曰臣受命丞相为天下诛足下足下虽多言不敢报麾其兵进二世自杀二世在位三年年二十三赵高立子婴以黔首葬二世杜南宜春苑中秦王子婴者始皇之孙公子扶苏之子也扶苏婴父子皆有贤徳百姓爱之二世三年九月赵高旣杀二世惧祸及遂立子婴以从人望高乃悉召大臣公子告之曰秦故王国始皇君天下始称帝今六国复自立秦地益小乃以空名为帝不可宜为王如故便乃立子婴为秦王令子婴斋当庙见受玉玺斋五日子婴与其二子谋曰高杀二世恐羣臣诛之今佯以义立我我闻髙与楚约灭秦宗室而王关中今使我斋见庙此欲庙中图我我称病不行丞相必来来则杀之高果自徃子婴遂刺杀高于斋宫三族髙家以徇咸阳子婴为秦王四十六日楚将沛公破秦军入武关遂至霸上【霸水上也在长安东三十里古者滋水秦穆公更名灞水】使人约降子婴子婴即系颈以组白马素车奉天子玺符降轵道旁【轵亭名在长安东十三里】沛公遂入咸阳封宫室府库还军霸上居月余诸侯兵至项籍为从长杀子婴及秦诸公子宗族遂屠咸阳烧其宫室三月火不灭虏其子女收其货宝诸侯共分之灭秦之后分其地为三雍王塞王翟王号三秦项羽为西楚覇王主命分天下王诸侯后五年天下定于汉
　　臣谨按通歴曰赵髙旣杀二世乃引玺自佩之百官莫从将上殿殿欲坏者三赵髙知天命不与羣臣不义而乃立子婴
　　右秦之世起襄公元年甲子至二世三年甲寅凡二十七世三十三君五百七十一年而亡史记秦襄公至二世六百一十年










　　通志卷四
&lt;史部,别史类,通志&gt;
　　钦定四库全书
　　通志卷五上
　　宋　右　廸　功　郎　郑　樵　渔　仲　撰
　　前汉纪第五上
　　髙祖　惠帝　髙后吕氏
　　臣谨按刘者东周畿内之地名杜预云缑氏西北旧有刘亭是也缑氏熙宁中省为镇入偃师河南刘氏者成王封王季之季子食采于刘是为刘康公刘氏受氏实由此始自康公之后有刘定公刘献公刘宣公刘文公世为周卿士故刘氏为着族汉儒之言刘氏乃用晋史蔡墨之言谓陶唐氏之后有刘累者学扰龙事孔甲在夏为御龙氏在商为豕韦氏在周为唐杜氏其适晋者为范氏范武子奔秦复归于晋秦人归其孥留于秦者为刘氏战国之际秦师伐魏刘氏从征为魏所获魏迁大梁徙都于丰故刘氏亦居丰然刘氏本于康公地着世系两皆眀信不知刘累者因何氏刘曾无本末且刘也范也以邑命氏者豕韦也唐也杜也以国命氏者御龙也豢龙也以技命氏者此古者命氏之义也若如此论则御龙以来数更氏矣舍刘而用御龙舍御龙而用豕韦舍豕韦而用唐杜舍唐杜而用范且范氏既又为士氏随氏今武子处秦之裔既不以范以士以随又不以杜以唐以豕韦以御龙而独以刘何也髙帝起于防贱不知族世且亲莫如母不知其姓但谥昭灵后而已近莫如大父不知其名但以居丰呼为丰公如此则汉家祖祢可谓荒唐矣髙祖即位之后采诸儒之言泛祀其先所置祠祀官则有秦晋梁荆之巫世祠天地缀之以祀其义为范氏仕晋故用晋巫以祠仕晋者武子之后留秦故用秦巫以祠留秦者随魏迁梁故用梁巫以祠迁梁者后居于丰故用荆巫以祠居丰者丰荆地也然天子之祀必世代歴歴逺近有差昭穆有别或坛或墠有毁有迁犹恐其滥今汉家之祀其先也如此良由不知所祖求之多方庶防或中汉儒又从而推之以陶唐为火徳汉承尧运断蛇着符旗帜尚赤协于火德自然之运得天统者何哉
　　髙祖刘氏名邦字季泗水郡沛县丰邑中阳里人父曰太公母曰刘媪【幽人谓老妇为媪乌老切】媪尝息大泽之陂梦与神遇是时雷电晦防太公往视则见蛟龙于其上已而有娠遂产髙祖髙祖为人隆凖而龙顔羙须髯左股有七十二黑子寛仁爱人意豁如也常有大度不事家人生产作业及壮试吏为泗上亭长庭中吏无所不狎侮好酒及色常从王媪武负贳酒【老母为负贳音世赊也】时饮醉卧武负王媪见其上常有龙怪之髙祖每酤留饮酒讐数倍【讐当读为售师古于此无音宣纪所从买家輙大讐顔日讐当为售】及见怪嵗竟此两家常折劵弃责【如字或读为债徴财也广韵亦作音责负财也】髙祖常繇咸阳纵观秦皇帝喟然太息曰嗟乎大丈夫当如此矣单父人吕公【单音善父音斧】善沛令避仇从之客因家焉沛中豪桀吏闻令有重客皆往贺萧何为主吏主进【与賮同才忍反】令诸大夫曰进不满千钱坐之堂下髙祖为亭长素易诸吏乃绐为谒曰贺钱万【绐徒在切欺也谒者书刺自言爵里姓名并列贺钱数】实不持一钱谒入吕公大惊起迎之门吕公者好相人见髙祖状貌因重敬之引入坐上坐萧何曰刘季固多大言少成事髙祖因狎侮诸客遂坐上坐无所诎酒阑吕公因目固留髙祖竟酒后吕公曰臣少好相人相人多矣无如季相愿自爱臣有息女愿为箕箒妾酒罢吕媪怒吕公曰公始常竒此女与贵人沛令善公求之不与何自妄许与刘季吕公曰此非儿女子所知卒与髙祖吕公女即吕后也生孝惠帝鲁元公主髙祖为亭长时常告归之田【吏休假曰告】吕后与两子居田中耨有一老父过请饮吕后因餔之【餔食之也必胡切】老父相后曰夫人天下贵人也令相两子见孝惠曰夫人所以贵者乃此男也相鲁元亦皆贵老父已去髙祖适从旁舍来吕后具言客有过相我子母皆大贵髙祖问曰未逺乃追及问老父老父曰乡者夫人儿子皆以君君相贵不可言髙祖乃谢曰诚如父言不敢忘徳及髙祖贵遂不知老父防髙祖为亭长以竹皮为冠令求盗之薛治时时冠之及贵常冠所谓刘氏冠也髙祖以亭长为县送徒骊山徒多道亡自度比至皆亡之到丰西泽中亭止饮夜乃解纵所送徒曰公等皆去吾亦从此逝矣徒中壮士愿从者十余人髙祖被酒夜径泽中令一人行前行前者还报曰前有大蛇当道愿还髙祖醉曰壮士行何畏乃前防劔斩蛇蛇分为两道开行数里醉因卧后人来至蛇所有一老妪夜哭人问妪何哭妪曰人杀吾子人曰妪子何为见杀妪曰吾子白帝子也化为蛇当道今者赤帝子斩之故哭人乃以妪为不诚欲苦之妪因忽不见后人至髙祖觉告髙祖髙祖乃心独喜自负诸从者日益畏之秦始皇帝尝曰东南有天子气于是东防以厌当之【厌一渉切】髙祖即自疑亡匿隠于芒砀山泽间【砀音唐又音荡芒砀二县之界有山泽之固】吕后与人俱求常得之髙祖怪问之吕后曰季所居上常有云气故从徃常得季髙祖又喜沛中子弟或闻之多欲附者矣
　　秦二世元年秋七月陈渉起蕲【音机】至陈自立为楚王号张楚遣武臣张耳陈余略赵地八月武臣自立为赵王郡县多杀长吏以应渉九月沛令欲以沛应之掾主吏萧何曹参曰君为秦吏今欲背之率沛子弟恐不听愿君召诸亡在外者可得数百人因以劫众众不敢不听乃令樊哙召髙祖髙祖之众已数百人矣于是樊哙从髙祖来沛令后悔恐其有变乃闭城城守欲诛萧曹萧曹恐逾城保髙祖髙祖乃书帛射城上与沛父老曰天下同苦秦久矣今父老虽为沛令守诸侯并起今屠沛沛今共诛令择可立立之以应诸侯即室家完不然父子俱屠无为也父老乃帅子弟共杀令开城门迎髙祖欲以为沛令髙祖曰天下方扰诸侯并起今置将不善一败涂地吾非敢自爱恐能薄不能完父兄子弟此大事愿更择可者萧曹等皆文吏自爱恐事不就后秦种族其家尽让髙祖诸父老皆曰平生所闻刘季竒怪当贵且卜筮之莫如刘季最吉髙祖数让众莫肯为髙祖乃立为沛公祠黄帝祭蚩尤于沛庭而衅鼓旗帜皆赤由所杀蛇白帝子所杀者赤帝子故也于是少年豪吏如萧曹樊哙等皆为収沛子弟得三千人是月项梁与兄子羽起吴田儋与从弟荣横起齐自立为齐王韩广自立为燕王魏咎自立为魏王陈渉之将周章西入闗至戏秦将章邯距破之
　　秦二年十月沛公攻胡陵方与还守丰【邯音酣方与音房预】秦泗川监平将兵围丰二日出与战败之令雍齿守丰十一月沛公引兵之薛秦泗川守壮兵败于薛走至戚沛公左司马得杀之【师古曰得者司马之名史记沛公左司马得泗川守壮杀之则得非名也】沛公还军亢父至方与赵王武臣为其将李良所杀十二月楚王陈渉为其御庄贾所杀魏人周市略地丰沛使人谓雍齿曰丰故梁徙也今魏地已定者数十城齿今下魏魏以齿为侯守丰不下且屠丰雍齿雅不欲属沛公及魏招之即反为魏守丰沛公攻丰不能取还之沛怨雍齿与丰子弟畔之正月张耳等立赵后赵歇为赵王东阳寗君秦嘉立楚将景驹为楚王在留沛公往从之道得张良遂与俱见景驹请兵以攻丰时章邯从陈别将司马将兵北定楚地屠相至砀东阳寗君沛公引兵西与战萧西不利还収兵聚留二月攻砀三日防之収砀兵得六千人与故合九千人三月攻下邑防之还撃丰不下四月项梁撃杀景驹秦嘉止薛沛公徃见之项梁益沛公卒五千人五大夫将十人【五大夫秦第九爵】沛公还引兵攻丰防之雍齿奔魏五月项羽防襄城还项梁尽召别将居薛六月沛公如薛与项梁共立楚懐王孙心为楚懐王章邯破杀魏王咎齐王田儋于临济七月大霖雨沛公攻亢父章邯围田荣于东阿沛公与项梁共救田荣大破章邯东阿田荣归沛公项羽追北至城阳攻屠其城军濮阳东复与章邯战又破之秦军复振守濮阳环水【音官决水以自环守为固】沛公项羽去攻定陶八月田荣立田儋子市为齐王定陶未下沛公与项羽西略地至雍邱与秦军战大败之斩三川守李由还攻外黄外黄未下项梁再破秦军有骄色宋义諌不聼秦益章邯兵九月章邯夜衔枚击项梁定陶大破之杀项梁时连雨自七月至九月沛公项羽方攻陈留闻梁死士卒恐乃与将军吕臣引兵而东徙懐王自盱台都彭城吕臣军彭城东项羽军彭城西沛公军砀魏王咎之弟豹复收魏众自立为魏王后九月【即闰九月也秦之歴法嵗终置闰盖取归余于终之义也汉至孝文犹用之】懐王并吕臣项羽军自将之以沛公为砀郡长封武安侯将砀郡兵以羽为鲁公封长安侯吕臣为司徒其父吕青为令尹章邯已破项梁则以楚地兵不足忧乃渡河北击赵王歇大破之歇保钜鹿城秦将王离围之赵数请救懐王乃以宋义为上将项羽为次将范增为末将北救赵初懐王约诸将曰先入定关中者王之至是秦兵彊常乘胜逐北诸将莫利先入关独羽怨秦杀项梁奋势愿与沛公西入关懐王诸老将皆曰项羽为人悍慓猾贼甞攻襄城襄城无噍类【噍祚笑反无复有活而噍食也青州俗呼无孑遗为无噍类】所过无不残灭且楚数进取前陈王项梁皆败不如更遣长者扶义而西告谕秦父兄秦父兄苦其主乆矣今诚得长者徃毋侵暴宜可下项羽不可遣独沛公素寛大长者卒不许羽而遣沛公西收陈王项梁散卒乃道砀至阳城与扛里攻秦军壁破其二军
　　秦三年十月齐将田都畔田荣将兵助项羽救赵沛公攻破东郡尉于成武十一月项羽杀宋义并其兵渡河自立为上将军诸将黥布之徒皆属焉十二月沛公引兵至栗遇刚武侯夺其军四千余人并之与魏将皇欣武满军合攻秦军破之故齐王建孙田安下济北从项羽救赵大破秦军钜鹿下虏王离走章邯二月沛公从砀北攻昌邑遇彭越越助攻昌邑未防沛公西过髙阳郦【音歴】食【音异】其【音箕】为里监门曰诸将过此者多吾视沛公大度乃求见沛公沛公方踞牀使两女子洗郦生不拜长揖曰足下必欲诛无道秦不宜踞见长者于是沛公起摄衣谢之延上坐食其说沛公袭陈留沛公以为广野君以其弟商为将将陈留兵三月攻开封未防西与秦将杨熊会战白马又战曲遇东【曲邱羽切遇音颙】大破之杨熊走之荥阳二世使使斩之以徇四月南攻颍川屠之因张良遂畧韩地时赵别将司马卬方欲渡河入关沛公乃北攻平隂絶河津南战洛阳东军不利从轘辕至阳城收军中马骑六月与南阳守齮【音蚁】战犨【昌尤反】东破之略南阳郡齮走保城守宛沛公引兵过宛西张良谏曰沛公虽欲急入关秦兵尚众距险今不下宛宛从后击彊秦在前此危道也于是沛公夜引兵从他道还偃旗帜迟眀围宛城三匝齮欲自刭其舍人陈恢曰死未晚也乃逾城见沛公曰臣闻足下约先入咸阳者王之今足下留守宛宛大郡之都也连城数十人民众积粟多吏人自以为降必死故皆坚守乘城今足下尽日止攻士死伤者必多引兵去宛宛必随足下后足下前则失咸阳之约后又有彊宛之患为足下计莫若约降封其守因使止守引其甲卒与之西诸城未下者闻声争开门而待足下足下通行无所累沛公曰善七月南阳守齮降封为殷侯封陈恢千戸引兵而西无不下者至丹水髙武侯鳃襄侯王陵降还攻胡阳遇畨君别将梅鋗【畨音婆鋗呼涓切】与偕攻析郦【持益反】二县皆降所过无得卤掠秦民喜遣魏人寗昌使秦是月章邯举军降项羽羽以为雍王瑕邱申阳下河南八月沛公攻武关入秦秦相赵髙恐乃杀二世使人来欲约分王关中沛公不许九月赵髙立二世兄子子婴为秦王子婴诛灭赵髙遣将将兵距峣关【音尧】沛公欲击之张良曰秦兵尚彊未可轻也愿先遣人益张旗帜于山上为疑兵使食其陆贾徃说秦将啗以利秦将果欲连和沛公欲许之良曰此独其将欲叛恐其士卒不从不如因其怠懈而击之沛公引兵绕峣关逾蒉山【蒉音蒯】击秦军大破之蓝田南遂至蓝田又战其北秦兵大败
　　汉元年五星聚于东井【从嵗星也】沛公至霸上秦王子婴素车白马系颈以组奉皇帝玺符节降于轵道旁诸将或言诛之沛公曰始懐王遣我固以能寛容且人已服降杀之不祥乃以秦王属吏遂西入咸阳欲止宫休舍樊哙张良諌乃封秦重寳财物府库还军霸上萧何尽收秦丞相府图籍文书十一月召诸县豪杰曰父老苦秦苛法乆矣诽谤者族偶语者弃市吾与诸侯约先入关中者王之吾当王关中与父老约法三章耳杀人者死伤人及盗抵罪余悉除去秦法吏民皆按堵如故凡吾所以来为父兄除害非有所侵暴毋恐且吾所以还军霸上待诸侯至而定要束耳乃使人与秦吏行县乡邑告谕之秦民大喜争持牛羊酒食献享军士沛公让不受曰仓粟多不欲费民民又益喜惟恐沛公不为秦王或说沛公曰秦富十倍天下地形彊今闻章邯降项羽羽号曰雍王王关中即来沛公恐不得有此可急使守函谷关毋内诸侯军稍徴关中兵以自益距之沛公然其计从之十二月项羽果帅诸侯兵欲西入关关门闭闻沛公已定关中大怒使黥布等攻破函谷关遂至戏下沛公左司马曹毋伤闻羽怒欲攻沛公使人言羽曰沛公欲王关中令子婴相珍寳尽有之欲以求封亚父范增说羽曰沛公居山东时贪财好色今闻其入关珍物无所取妇女无所幸此其志不小吾使人望其气皆为龙成五色此天子气也急击之勿失于是飨士旦日合战是时羽兵四十万号百万沛公兵十万号二十万力不敌会羽季父左尹项伯素善张良夜驰见张良具告其实欲与俱去毋特俱死良曰臣为韩王送沛公今事有急亡去不义不可不告乃入具告沛公沛公惊曰为之奈何良曰谁为沛公为此计者曰鲰生说我曰距关无内诸侯秦地可尽王也故聼之君安与项伯有故良曰秦时与臣游项伯杀人臣活之沛公曰孰与少长良曰长于臣沛公曰君为我呼入吾得见兄事之良出要项伯俱入见沛公奉巵酒为夀约为婚姻曰吾入关秋毫无所敢取籍吏民封府库而待将军所以守关者备他盗也日夜望将军到岂敢反邪愿伯眀言不敢背徳项伯许诺即夜复去戒沛公曰旦日不可不早自来谢项伯还具以沛公言告羽因曰沛公不先破关中兵公讵能入乎且人有大功击之不祥不如因而善之羽许诺沛公旦日从百余骑见羽鸿门谢曰臣与将军戮力攻秦将军战河北臣战河南不自意先入关能破秦今者有小人言令将军与臣有隙羽曰此沛公左司马曹毋伤言之不然籍何以生此羽因留沛公饮项伯东向坐范增南向坐增数目羽击沛公羽不应增出召项庄谓曰君王为人不忍若入前为夀夀毕请以劒舞因击沛公于坐不者若属皆且为所虏荘即入为夀夀毕曰军中无以为乐请以劒舞项伯亦防劒起舞常以身翼蔽沛公樊哙闻事急直入怒甚羽壮之赐以酒哙因谯让羽语在哙传有顷沛公起如厠因招樊哙出沛公曰未辞奈何哙曰人方为刀爼我为鱼肉何辞为乃令张良留谢以白璧一防献羽玉斗一防献范増鸿门去霸上四十里沛公置车骑脱身独骑与樊哙夏侯婴靳彊纪信等四人持劒盾歩走从骊山下道芷阳闲行沛公谓良曰从此道至吾军不过二十里度我至军中乃入沛公已去闲至军中张良入谢曰沛公不胜桮杓不能辞谨使臣良献璧羽曰沛公安在良曰闻将军有意督过之脱身去已至军羽受璧置坐上又献玉斗范增增怒撞其斗起曰吾属今为沛公虏矣沛公归立诛曹毋伤数日项羽引兵西屠咸阳杀秦降王子婴烧秦宫室所过无不残灭秦民大失望羽使人还报懐王懐王曰如约羽怨懐王不肯令与沛公俱西入关而北救赵后天下约乃曰懐王者吾家所立耳非有功伐何以得专主约本定天下诸将与籍也春正月阳尊懐王为义帝实不用其命二月羽自立为西楚霸王王梁楚地九郡都彭城背约更立沛公为汉王王巴蜀汉中四十一县都南郑三分关中立秦三将章邯为雍王都废邱司马欣为塞王都栎阳董翳为翟王都髙奴楚将瑕邱申阳为河南王都洛阳赵将司马卬为殷王都朝歌当阳君英布为九江王都六懐王柱国共敖为临江王都江陵番君吴芮为衡山王都邾故齐王建孙田安为济北王徙魏王豹为西魏王都平阳徙燕王韩广为辽东王燕将臧荼为燕王都蓟徙齐王田市为胶东王齐将田都为齐王都临菑徙赵王歇为代王赵相张耳为常山王夏四月诸侯罢戏下各就国汉王怨羽背约欲攻之萧何諌曰虽王汉中之恶不犹愈于死乎且语称天汉其称羙甚夫能屈于一人之下则能申于万人之上汤武是也愿大王王汉抚民招贤收用巴蜀还定三秦天下可图也汉王乃之国羽使卒三万人从汉王楚与诸侯人之募从者数万人从杜南入蚀中张良辞归韩汉王送至襃中因说汉王烧絶栈道以备诸侯盗兵亦示项羽无东意汉王既至南郑诸将及士卒皆歌讴思东归多道亡还者韩信为治粟都尉亦亡去萧何追还之三日乃至因荐于王曰必欲争天下非信无可与计事者乃戒汉王设坛齐七日设九賔之礼拜信为大将军问以计防信对曰项羽王诸将之有功者而背约王君王于南郑是迁也人无有不恨者吏卒皆山东之人日夜企而望归及其锋而用之可以有大功天下已定民皆自宁不可复用不如决策东向争权天下因陈羽可图三秦易并之计汉王大说自以为得信晚也五月与信俱东留萧何守汉中收巴蜀租给军粮食汉王用信计从故道还袭雍雍王邯迎击汉陈仓雍兵败还走战好畤又大败走废邱遂定雍地东如咸阳引兵围雍王废邱而遣诸将畧定陇西北地上郡田荣闻羽徙齐王市于胶东而立田都为齐王大怒以齐兵迎击田都都走降楚六月田荣杀田市自立为齐王时彭越在钜野有众万余无所属荣与越将军印令反梁地越击杀济北王安荣遂并三齐之地燕王韩广亦不肯徙辽东八月臧荼杀广并其地塞王欣翟王翳皆降汉初项梁立韩后公子成为韩王张良为韩司徒羽以良从汉王韩王成又无功故不遣就国与俱至彭城杀之及闻汉王并关中而齐梁畔之羽大怒乃以故吴令郑昌为韩王距汉令萧公角击彭越越败之时张良徇韩地遗羽书曰汉欲得关中如约即止不敢复东羽以故无西意而北击齐九月汉王遣将军薛欧王吸出武关因王陵兵从南阳迎太公吕后于沛羽闻之发兵距之阳夏不得前
　　二年冬十月项羽使九江王布杀义帝于郴陈余既怨常山王张耳又怨项羽之不王已也从田荣借助兵以击常山张耳败走降汉汉王厚遇之陈余迎代王歇还赵歇立余为代王张良自韩闲行归汉汉王以为成信侯汉王如陜镇抚关外父老河南王申阳降置河南郡使韩太尉韩信击韩韩王郑昌降十一月更立韩太尉信为韩王汉王还归栎阳使诸将畧防陇西地以万人若一郡降者封万戸缮治河上塞故秦苑囿园池令民得田之春正月羽击田荣城阳荣败走平原平原民杀之齐皆降楚羽焚其城郭齐人复畔楚降汉诸将防北地虏雍王弟章平赦罪人二月癸未令民除秦社稷立汉社稷施恩徳赐民爵蜀汉民给军事劳苦复勿租税二嵗关中卒从军者复家一嵗举民年五十以上者修行能帅众为善置以为三老乡一人择乡三老一人为县三老与县令丞尉以事相教复勿繇戍以十月赐酒肉三月汉王自临晋渡河魏王豹降将兵从下河内虏殷王卬置河内郡至脩武陈平亡楚来降汉王与语说之使之参乘以为防军中尉监防诸将汉王南渡平隂津至洛阳新城三老董公遮说汉王曰臣闻顺徳者昌逆徳者亡兵出无名事故不成明其为贼敌乃可服项羽为无道放杀其主天下之贼也夫仁不以勇义不以力三军之众为之素服以告之诸侯为此东伐四海之内莫不仰徳此三王之举也汉王曰善非夫子无所闻于是汉王为义帝发丧袒而大哭哀临三日发使告诸侯曰天下共立义帝北面事之今项羽放杀义帝于江南大逆无道寡人亲为发防兵皆缟素悉发关中兵收三河士南浮江汉以下愿从诸侯王击楚之杀义帝者夏四月田荣弟横立荣子广为齐王止城阳项羽虽闻汉东既击齐欲遂破之而后击汉汉王以故得刼五诸侯兵凡五十六万人东袭楚到外黄彭越将三万人归汉汉王拜越为魏相国令定梁地汉王遂入彭城悉收羽美人货赂置酒髙防羽闻之令其将击齐自以精兵三万人从鲁出胡陵至萧晨击汉军大战彭城灵璧东睢水上大破汉军多杀士卒睢水为之不流围汉王三匝大风从西北起折木发屋扬砂石昼晦楚军大乱而汉王得与数十骑遁去过沛使人求室家室家亦已亡不相得汉王道逄孝惠鲁元载行楚骑追汉王汉王急推堕二子滕公下收载遂得脱审食其从太公吕后闲行反遇楚军羽常置军中以为质诸侯见汉败复与楚而背汉塞王欣翟王翳皆亡归楚殷王卬死是时吕后兄周吕侯泽为汉将兵居下邑汉王徃从之稍收士卒军砀汉王西过梁地至虞谓羣臣曰谁能为我说九江王畔楚项王必留击之得留数月吾取天下必矣谒者随何请使何至九江说布背楚归汉会楚使亦至布犹豫未决何劫布杀楚使而起兵项羽使龙且击布而身攻下邑五月汉王屯荥阳萧何发关中老弱未傅者悉诣军诸败兵皆会韩信亦至汉兵复大振与楚战荥阳南京索间【索音求索之索】破之楚以故不能过荥阳而西汉军荥阳筑甬道属河以取敖仓粟魏王豹谒归视亲疾至则絶河津反为楚六月汉王还栎阳壬午立太子大赦罪人令太子守栎阳诸侯子在关中者皆集栎阳为衞引水灌废邱废邱降章邯自杀雍州定八十余县置河上渭南中地陇西上郡令祠官祀天地四方上帝山川以时祠之兴关中卒乘边塞关中大饥米斛万钱人相食【荀氏曰米十五千】令民就食蜀汉秋八月汉王如荥阳谓食其曰缓颊徃说魏王豹能下之以魏地万户封生食其徃豹不聼汉王以韩信为左丞相与曹参灌婴俱击魏食其还汉王问魏大将谁也对曰柏直王曰是口尚乳臭不能当韩信骑将谁也曰冯敬曰是秦将冯无择子也虽贤不能当灌婴歩卒将谁也曰项它【徒河切】曰是不能当曹参吾无患矣九月信等虏豹传诣荥阳定魏地置河东太原上党郡韩信使人请兵三万愿以北举燕赵东击齐南絶楚粮道汉王与之
　　三年冬十月韩信等破代擒夏说进伐赵获赵王歇斩陈余置常山代郡甲戍晦日有食之十一月癸夘晦日有食之随何既说黥布布起兵攻楚楚使项声龙且伐之布败走十二月与随何闲行归汉汉王分之兵与俱收兵至成臯项羽数侵夺汉甬道汉军乏食食其谋挠楚权请立六国后可以树党汉王曰善趣刻印将遣食其立之以问张良良发八难汉王辍饭吐哺曰竖儒防败乃公事令趣销印又问陈平乃从其计陈平谋以黄金数万斤闲疏楚君臣乃与平四万斤纵其所使由是楚之君臣自相疑闲夏四月项羽围汉荥阳汉王请和割荥阳以西者为汉范增劝羽急攻荥阳汉王患之乃用陈平计因项王使者以离闲范增项王果疑之范增大怒乞骸骨归卒伍事具陈平传中五月将军纪信曰事急矣臣请诳楚则王可以闲出于是陈平夜出女子荥阳东门二千余人楚因四靣击之纪信乃乘王车黄屋左纛曰城中食尽汉王降楚楚皆呼万嵗之城东观以故汉王得以数十骑从西门出走成臯项王烧杀纪信汉王之出也使御史大夫周苛枞公魏豹守荥阳周苛枞公谋曰反国之王难与守城因杀魏豹汉王自成臯西入关收兵欲复东辕生说曰楚汉相距荥阳数嵗汉常困愿君王出武关项王必引兵南走【音奏向也后同】王深壁令荥阳成臯间且得休息使韩信等得辑河北赵地连燕齐君王乃复走荥阳如此则楚所备者多力分汉得休息复与之战破之必矣汉王从其计军出宛叶间【叶式渉切】与黥布行收兵羽闻汉兵在宛果引兵南汉王坚壁不与战是时彭越渡睢与项声薛公战下邳破杀薛公羽使终公守成臯而自东撃彭越闻汉复军成臯乃引兵西防荥阳城生得周苛谓曰为我将以公为上将军封三万戸苛瞠目骂曰若不趋降汉今为虏矣若非汉王敌也羽烹周苛并杀枞公而虏韩王信遂围成臯汉王跳独与滕公共车出成臯玉门北渡河宿小脩武自称使者晨驰入张耳韩信壁而夺之军乃使张耳北収兵赵地秋七月有星孛大角汉王得韩信军复大振八月临河南乡军小脩武欲复战郎中郑忠説止汉王髙垒深堑勿战汉王聼其计使卢绾刘贾将卒二万人骑数百渡白马津入楚地佐彭越烧楚积聚复撃破楚师于燕郭西下睢阳外黄十七城九月羽谓大司马曺咎长史欣曰谨守成臯即汉王欲挑战慎勿与战但勿令得东而已我十五日必定梁地复从将军羽乃引兵东撃彭越汉王使郦食其説齐王田广罢守兵与汉和
　　四年冬十月韩信用蒯通计袭破齐齐王烹郦生东走髙密项羽闻韩信破齐且欲撃楚使龙且救齐汉果数挑成臯战楚军不出使人辱之数日大司马咎怒渡兵汜水【汜旧音凡今音祀】半济汉撃之大破楚军尽得楚国货赂大司马咎长史欣皆自刭汜水上汉王引兵渡河复取成臯军广武就敖仓食羽下梁地十余城闻曺咎破乃引兵还汉军方围钟离昧于荥阳东闻羽至尽走险阻羽亦军广武与汉相守丁壮苦军旅老弱罢转饷汉王羽相与临广武之间而语羽欲与汉王独身挑战汉王数羽曰始吾与公俱受命怀王曰先入关中者王之公负约王我于蜀汉罪一矫懐王之命杀卿子冠军而自尊罪二公当以救赵还报而擅劫诸侯兵入闗罪三懐王约入秦无暴掠公乃烧秦宫室掘始皇冢収私其财物罪四又彊杀秦降王子婴罪五诈阬秦子弟新安二十万王其将罪六皆王诸将善地而徙逐故主令臣下争叛逆罪七出逐义帝自都彭城夺韩王地并王梁楚多自与罪八使人阴贼义帝江南罪九夫为人臣而杀其主杀其已降为政不平主约不信天下所不容大逆无道罪十也吾以义兵从诸侯诛残贼使刑余之人撃公何苦乃与公挑战羽大怒伏弩射中汉王汉王伤胷乃扪足曰虏中吾指汉王病创卧张良强请汉王起行劳军以安士卒汉王出行军疾甚因驰入成臯齐田横求救于楚十一月楚使龙且救齐韩信与灌婴距之撃破楚军斩龙且虏齐王广齐相田横自立为齐王奔彭越汉立张耳为赵王汉王疾瘉西入闗至栎阳存问父老置酒枭故塞王欣头栎阳市留四日复如军军广武闗中兵益出而彭越田横居梁地徃来苦楚兵絶其粮食韩信已破齐使人来言曰齐边楚权轻不为假王恐不能安齐汉王怒赖张良陈平之谋乃遣张良操印立信为齐王秋七月立黥布为淮南王八月初为算赋北貉燕人来致枭骑助汉汉王下令军士不幸死者吏为衣衾棺敛转送其家四方归心焉项羽自知少助食尽韩信又进兵撃楚羽患之汉乃遣陆贾说羽归太公羽不从汉复遣侯公徃説羽乃与汉约中分天下割鸿沟以西为汉以东为楚九月归太公吕后军皆称万嵗乃封侯公为平国君曰此天下辩士所居倾国故号平国君羽觧而东归汉王欲西归张良陈平諌曰汉有天下大半而诸侯皆附之楚兵罢食尽此天亡之时不因其几而遂取之所谓养虎自遗患也汉王从之
　　五年冬十月汉王追羽至阳夏南【夏古雅切】止军与齐王信魏相国越期会撃楚至固陵不会楚撃汉军大破之汉王复入壁深堑而守谓张良曰诸侯不徔柰何良对曰楚兵且破未有分地其不至固宜君王能与共天下可立致也齐王信之立非君王意信亦不自坚彭越本定梁地始君王以魏豹故拜越为相国今豹死越亦望王而君王不早定今能取睢阳以北至谷城皆以王彭越従陈以东傅海与齐王信信家在楚其意欲复得故邑能出捐此地以许两人使各自为战则楚易败也于是汉王发使使韩信彭越至皆引兵来十一月刘贾入楚地围寿春汉亦遣人诱楚大司马周殷殷畔楚以舒屠六举九江兵迎黥布并行屠城父随刘贾皆会遂与羽决胜垓下齐王将三十万自当之孔将军居左费将军居右汉王在后绛侯柴将军在王后项羽之卒可十万齐王先合不利却孔费二将军纵撃齐王复乘之羽兵大败十二月围羽垓下羽夜闻汉军四面皆楚歌大惊曰汉尽得楚乎是何楚人之多也羽与数百骑夜溃围南走平明汉军乃觉令灌婴追之斩羽东城楚地悉定独鲁不下汉王欲屠之为其守节礼义之国乃持羽头示其父兄鲁乃降以懐王始封羽于鲁故以鲁公礼羽于谷城汉王为发丧哭临而去项氏支属不诛封项伯等四人为列侯赐姓刘氏诸民略在楚者皆归之汉王还至定陶驰入齐王信壁夺其军初项羽所立临江王共敖前死子尉嗣立为王不降遣刘贾卢绾撃虏尉春正月追尊兄伯号曰武哀侯下令曰楚地已定义帝亡后欲存防楚众以定其主齐王信习楚风俗更立为楚王王淮北都下邳魏相国建成侯彭越勤劳魏民卑下士卒常以少撃众数破楚军其以魏故地王之号曰梁王都定陶又曰兵不得休八年万民与苦甚今天下事毕其赦天下殊死以下于是诸侯上疏曰楚王韩信韩王信淮南王英布梁王彭越故衡山王吴芮赵王张敖燕王臧荼昧死再拜言大王陛下秦为无道天下诛之大王先得秦定闗中于功最多存亡定危救败继絶以安万民功盛徳厚又加于诸侯王有功者使得立社稷地分已定而位号比儗无上下之分大王功徳之着于后世不宣昧死再拜上皇帝尊号汉王三让不获而后受于是诸侯王及太尉长安侯臣绾等三百人与博士稷嗣君叔孙通谨择良日以二月甲午上尊号汉王即皇帝位于汜水之阳以十月为正从火徳色尚赤尊王后曰皇后太子曰皇太子追尊先媪曰昭灵夫人诏曰故衡山王吴芮与子二人兄子一人从百粤之兵以佐诸侯诛暴秦有大功诸侯立以为王项羽夺其地谓之番君其以长沙豫章象郡桂林南海立芮为长沙王都临湘又粤王亡诸世奉粤祀秦夺其地使社稷不得血食诸侯伐秦亡诸身帅闽中兵以佐灭秦项羽废而弗立今以为闽粤王王闽中地勿使失职帝乃西都洛阳夏五月兵皆罢归家诏曰诸侯子在闗中者复之十二嵗其归者复之六嵗食之一嵗民前或相聚保山泽不书名数令各归其县复故爵田里吏以文法教训辨告勿笞辱民以饥饿自卖为人奴婢者皆免为庶人军吏卒防赦其亡罪而亡爵及不满大夫者皆赐爵为大夫故大夫以上赐爵各一级其七大夫以上皆令食邑非七大夫以下皆复其身及戸勿事又曰七大夫公乘以上皆髙爵也诸侯子及从军归者甚多髙爵吾数诏吏先与田宅及所当求于吏者亟与爵或人君上所尊礼久立吏前曾不为决甚亡谓也异日秦民爵公大夫已上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏教训甚不善其令诸吏善遇髙爵称吾意且亷问有不如吾诏者以重论之帝置酒雒阳南宫上曰通侯诸将母敢隐朕皆言其情吾所以有天下者何项氏所以失天下者何髙起王陵对曰陛下嫚而侮人项羽仁而敬人然陛下使人攻城畧地所降下者因以与之与天下同利也项羽妬贤嫉能有功者害之贤者疑之战胜而不与人功得地而不与人利此其所以失天下也上曰公知其一未知其二夫运筹帷幄之中决胜千里之外吾不如子房填国家抚百姓给饷馈不絶粮道吾不如萧何连百万之众战必胜攻必取吾不如韩信三者皆人杰吾能用之此吾之所以取天下者也项氏有一范増而不能用此所以为我禽也群臣説服初田横归彭越项羽已灭横惧诛与賔客亡入海上恐其久为乱遣使者赦横曰横来大者王小者侯不来且发兵加诛横惧乘诣洛阳未至三十里自杀上壮其节为流涕发卒二千人以王礼焉戍卒娄敬求见説上曰陛下取天下与周异而都雒阳不便不如入闗据秦之固上以问群臣群臣多山东人皆不欲惟张良劝从敬説上即日车驾西都长安治栎阳宫拜娄敬为郎中号奉春君赐姓刘氏六月壬辰大赦天下秋七月燕王臧荼反攻下代地上自征之九月虏荼即立太尉卢绾为燕王使丞相哙平代地利几反上自撃破之利几者项羽将羽败利几为陈令降上侯之颍川上至雒阳举通侯籍召之利几恐故反后九月徙诸侯子闗中治长乐宫丞相张苍从撃臧荼有功封北平侯苍眀习天下图书善用筭术故命以列侯居相府主郡国上计也
　　六年冬十月令天下县邑城十一月人有上变事告楚王信谋反上问左右皆曰撃之用陈平计乃伪游云梦十二月会诸侯于陈楚王信迎谒因执之是日大赦天下田肯贺上曰甚善陛下得韩信又治秦中秦形胜之国也带河阻山县隔千里持防百万秦得百二焉地势便利其以下兵于诸侯譬犹居髙屋之上建瓴水也夫齐东有琅邪即墨之饶南有泰山之固西有浊河之限北有勃海之利地方二千里持防百万县隔千里之外齐得十二焉此东西秦也非亲子弟莫可使王齐者上曰善赐黄金五百斤上还至雒阳赦韩信封为淮隂侯分其地为二国诏将军刘贾数有功以为荆王王淮东弟交为楚王王淮西长庶子肥为齐王王七十余城民能齐言者皆属齐上兄弟四人长兄伯次兄仲弟交伯早卒封其子信为颉羮侯仲喜为代王乃论功与列侯剖符行封徙韩王信于太原都晋阳封萧何为酂侯父母兄弟封侯食邑者十余人以萧何举宗从征伐故也曺参封平阳侯张良留侯陈平戸牖侯后徙曲逆侯周勃绛侯樊哙舞阳侯郦商武城侯食其子疥以父故封髙梁侯夏侯婴汝阴侯灌婴颍阳侯周昌汾隂侯大功臣封三十余人其余争功未得行封上居南宫从复道上见诸将徃往耦语以问张良而知其相与谋反乃用张良计先封雍齿为什邡侯羣臣乃安于是趣丞相急定功行封封王陵为定国侯陵始为县豪上兄事之以其徔上晩故后行封凡百四十三人是时人民散亡户口可得而数裁什二三是以大侯不过万家小者五六百戸封爵之誓曰使黄河为带泰山若砺国以永存爰及苗裔又申以丹书之誓重以白马之盟乃作十八侯之位次上归栎阳五日一朝太公太公家令説太公曰天无二日土无二王皇帝虽子人主也太公虽父人臣也柰何令人主拜人臣如此则威重不行后上朝太公拥篲迎门郤行上大惊下扶太公太公曰帝人主奈何以我乱天下法上心善家令言赐黄金五百斤夏五月丙午诏尊太公曰太上皇九月匈奴围韩王信于马邑信降匈奴
　　七年冬十月上自将撃韩王信于铜鞮斩其将信亡走匈奴与其将曼邱臣王黄共立故赵后利为王収信散兵与匈奴共距汉上従晋阳连战乗胜逐北至楼烦防天寒士卒堕指者十二三遂至平城匈奴围上于白登七日用陈平秘计得出【应劭曰陈平使画工图美女间遣人遗阏氏云汉有美女如此今皇帝困厄欲献之阏氏畏其夺已宠因谓单于曰汉天子亦有神灵得其土地非能有也于是匃奴开其一角得突出郑氏曰以计鄙陋故秘不师古曰应氏之説出桓谭新论盖谭以意测之事当然耳非记所説也】使樊哙留定代地十二月匈奴攻代代王喜弃国自归雒阳赦为郃阳侯辛卯立子如意为代王春令郎中有罪耐以上请之【耐亦作耏音而罪不至髠完其耏耏颊旁毛】民产子复勿事二嵗二月至长安萧何治未央宫立东阙北阙前殿武库太仓上见其壮丽怒曰天下匈匈劳苦数嵗成败未可知是何治宫室过度也何曰天下方未定故可因以就宫室且夫天子以四海为家非令壮丽亡以重威且亡令后世有以加也上説自栎阳徙都长安置宗正官以序九族夏四月行如雒阳
　　八年冬上东撃韩王信余防于东垣十一月令士卒从军死者为槥【音衞小棺】归其县县给衣衾棺具长吏视祠以少牢十二月行自东垣至春三月行如雒阳令吏卒从军至平城及守城邑者皆复终身勿事爵非公乗以上毋得冠刘氏冠贾人毋得衣锦绣绮縠絺纻罽操兵乗骑马秋八月吏有罪未发觉者赦之九月行自雒阳至
　　九年冬十月未央宫成大朝诸侯羣臣置酒未央前殿上奉玉巵起为太上皇寿曰始大人常以臣亡頼不能治产业不如仲力今某之业所就孰与仲多殿上羣臣皆称万嵗大笑为乐十一月従娄敬之言徙郡国大族十余万人以实闗中楚昭氏屈氏景氏懐氏齐田氏皆与利田宅十二月行如雒阳赵相贯髙谋逆发觉初上自平城还过赵不礼赵王赵相贯髙等耻之及还自东垣又过赵贯髙等伏兵栢人亭为逆上欲宿心动问县何名曰栢人上曰栢人者廹于人也去弗宿至是始觉逮捕贯髙等并捕赵王敖下狱诏敢有随王罪三族郎中田叔孟舒等十人自髠钳为王家奴従王就狱王实不与谋春正月废赵王敖以尚鲁元公主故封为宣平侯徙代王如意为赵王赦殊死已下二月至自雒阳贤田叔孟舒等十人召见与语汉廷臣亡能出其右者尽拜为郡守诸侯相夏六月乙未晦日有蚀之
　　十年冬十月淮南王黥布梁王彭越燕王卢绾荆王刘贾楚王刘交齐王刘肥长沙王吴芮来朝长乐宫夏五月太上皇崩于栎阳宫秋七月癸卯葬太上皇于万年赦栎阳囚死罪以下八月令诸侯王皆立太上皇庙于国都更命郦邑曰新丰九月代相国陈豨反豨少时常慕魏公子无忌之养贤及为相守边接下賔客従车千余乗初豨适代时辞淮阴侯韩信信既废怨望乃与豨谋曰赵代精兵处也公反于外上必自出吾従中起天下可圗也至是豨与王黄等刼掠代地上曰代地吏民非有罪也能去豨黄来归者舍之上自东撃豨至邯郸上喜曰豨不南据邯郸而阻漳水吾知其亡能为也赵相周昌奏常山二十五城亡其二十城请诛守尉上曰守尉反乎对曰不上曰是力不足亡罪上令周昌选赵壮士可令将者白见四人上嫚骂曰竖子能为将乎四人慙皆伏地各封千户侯以为将左右諌曰従入蜀汉伐楚赏未徧行今封此何功上曰非汝所知陈豨反赵代地皆豨有吾以羽檄徴天下兵未有至者今计唯独邯郸中兵耳吾何爱四千戸不以慰赵子弟皆曰善又求乐毅之后得其孙敖封之乐乡号华成君问豨将皆故贾人上曰吾知与之矣乃多以金购豨将豨将多降十一年冬十月上在邯郸豨将侯敞将万余人游行王黄将千余骑军曲逆张春将卒万余人渡河攻聊城汉将军郭防与齐将撃大破之太尉周勃道太原入定代地至马邑马邑不下攻残之豨将赵利守东垣上自攻之不下月余卒骂上上怒城降令出骂者斩之不骂者原之诸县坚守不降反防者复租赋三嵗春正月淮隂侯韩信谋反长安与陈豨为内应吕后以萧何谋执信斩之夷三族将军柴武斩韩王信于参合上还洛阳诏曰代地居常山之北与夷狄邉赵乃従山南有之远数有胡防难以为国颇取山南太原之地益属代代之云中以西为云中郡则代受邉防益少矣王相国通侯吏二千石择可立为代王者羣臣皆曰子恒贤知温良请立以为代王都晋阳大赦天下二月诏曰欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人嵗六十三钱以给献费又诏曰古之王伯皆待贤人而成名今天下贤者患在人主不交士士奚由进贤士大夫有肯従我游者吾能尊显之布告天下使眀知朕意御史大夫昌下相国相国酂侯下诸侯王御史中执法下郡守其有意称眀徳者必身劝为之驾遣诣相国府署行义年有而弗言觉免年老癃病勿遣三月梁王彭越谋反废迁蜀道逄吕后泣诉无罪吕后与俱还诛之夷三族立子恢为梁王子友为淮阳王罢东郡颇益梁罢颍川郡颇益淮阳夏四月行自雒阳至令丰人徙闗中者皆复终身五月诏曰粤人之俗好相攻撃前时秦徙中县之民于南方三郡【桂林象郡南海】使与百粤杂处会天下诛秦南海尉佗【徙何切姓赵】居南方长治之甚有文理中县人以故不耗减粤人相攻撃之俗益止俱頼其力今立佗为南粤王使陆贾即授玺绶佗稽首称臣六月令士卒従入蜀汉闗中者皆复终身秋七月淮南王布反上问诸将滕公言故楚令尹薛公有筹防上召见薛公言布形势上善之封薛公千户羣臣请立子长为淮南王上乃发上郡北地陇西车骑巴蜀材官及中尉卒三万人为皇太子卫军霸上布果如薛公言东撃杀荆王贾刼其兵渡淮撃楚楚王交走入薛上赦天下死罪以下皆令従军徴诸侯兵上自将以撃布与布遇于蕲西防【防音侩杖瑞切蕲县乡名】
　　十二年冬十月上与布战大破布军布走江南令别将追撃之上还过沛留置酒沛宫悉召故人父老子弟佐酒发沛中儿得百二十人教之歌酒酣上撃筑自歌曰大风起兮云飞扬威加海内兮归故乡安得猛士兮守四方令儿皆和习之上乃起舞忼慷伤懐泣数行下谓沛父兄曰游子悲故乡吾虽都闗中万嵗之后吾魂魄犹乐思沛且朕自沛公以诛暴逆遂有天下其以沛为朕汤沐邑复其民世世无有所与沛父老诸母故人日乐饮极欢道旧故为笑乐十余日上欲去沛父兄固请留上曰吾人众多父兄不能给乃去沛中空县皆之邑西献上复留止张饮三日沛父兄皆顿首曰沛幸得复丰未得惟陛下哀怜之上曰丰吾所生长极不忘耳特为其以雍齿故反我为魏沛父兄固请乃并复丰比沛上至长安立新丰县初上以太上皇思土欲归丰故作是县徙丰民以实之迁丰之榆枌城寺市里不易其旧縦鸡犬亦知归止凡丰人徙闗中者皆复终身汉别将撃布军洮水南北皆大破之追斩布畨阳周勃定代斩陈豨于当城诏立郃阳侯仲之子沛侯濞为吴王十一月行自淮南还过鲁以太牢祠孔子十二月诏曰秦始皇帝楚隐王【陈胜】魏安厘王【厘音僖昭王之子】齐愍王【宣王之子】赵悼襄王【孝成王之子】皆絶亡后其予秦始皇帝守冡二十家楚魏齐各十家赵及魏公子无忌各五家令视其冡复亡与他事陈豨降将言豨反时燕王卢绾使人之豨所与隂谋上使辟阳侯审食其迎绾绾称食其归具言绾反有端春二月使樊哙周勃将兵撃绾诏曰燕王绾与吾有故爱之如子闻与陈豨有谋吾以为亡有故使人迎绾绾称不来谋反眀矣燕吏民非有罪也赐其吏六百石以上爵各一级与绾居去来归者赦之加爵亦一级羣臣请立子建为燕王诏曰南武侯织亦粤之世也立以为南海王三月诏曰吾立为天子帝有天下十二年于今矣与天下之豪士贤大夫共定天下同安辑之其有功者上致之王次为列侯下乃食邑而重臣之亲或为列侯皆令自置吏得赋敛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾于天下贤士功臣可谓亡负矣其有不义背天子擅起兵者与天下共诛之布告天下使眀知朕意上撃布时为流矢所中行道疾疾甚吕后迎良医医入见上问医曰疾可治否医曰可治上嫚骂之曰吾以布衣提三尺劒取天下此非天命乎命乃在天虽扁鹊何益遂不使治疾赐黄金五十斤罢之已而吕后问曰陛下百嵗后萧相国即死令谁代之上曰曺参可问其次曰王陵可然少戆【竹巷切】陈平可以助之陈平智有余然难独任周勃重厚少文然安刘氏者必勃也可令为太尉又问其次上曰过此后亦非乃所知也卢绾与数千人居塞下伺幸上疾愈自入谢夏四月甲辰帝崩于长乐宫年六十二【瓒曰帝年四十二即位即位十二年年五十三】卢绾闻之遂亡入匈奴吕后与审食其谋曰诸将故与帝为编戸民北面为臣心常怏怏今乃事少主非尽族是天下不安以故不发丧人或闻以语将军郦商商徃见食其曰闻帝已崩四日不发丧欲诛诸将诚如此天下危矣陈平灌婴将十万守荥阳樊哙周勃将二十万定燕代比闻帝崩诸将皆诛必连兵还乡以攻闗中大臣内畔诸将外反亡可蹻足待也食其入言之乃以丁未发丧大赦天下五月丙寅葬长陵【凡二十三日而葬长陵在长安四十里】已下皇太子羣臣皆反至太上皇庙羣臣皆曰帝起细微拨乱世反之正平定天下为汉太祖功最髙上尊号曰髙皇帝太子袭号为皇帝是为惠帝令郡国各立髙祖庙以嵗时祠之及孝惠五年思髙祖之悲乐沛以沛宫为髙祖原庙髙祖所教歌儿百二十人皆令为吹乐复有阙輙补之汉史曰髙祖不修文学而性眀达好谋能听自监门戍卒见之如旧初顺民心作三章之约天下既定命萧何次律令韩信申军法张苍定章程叔孙通制礼仪陆贾造新语又与功臣剖符作誓丹书鐡契金匮石室藏之宗庙虽日不暇给规模宏逺矣
　　髙帝即位十二年
　　孝惠皇帝名盈之字曰满髙祖八子孝惠其次也实嫡故汉王二年年五嵗立为太子髙祖十二年四月崩崩二十有三日太子乃即皇帝位实五月丙寅也尊髙后曰皇太后赐吏民爵各有差其给丧事将军以下至佐史长吏赐金钱各有差六百石以上有罪当盗械者皆颂繋之【颂繋者处曺吏舎不入狴牢颂音容】上造以上及内外公孙耳【音仍】孙有罪当刑及当为城旦舂者皆耏为鬼薪白粲【上造第二爵城旦者旦起行治城舂者妇人舂米皆四岁刑鬼薪者取薪给宗庙白粲者择米使正白皆三岁刑】民年七十以上十岁以下有罪当刑皆完之吏六百石以上及故二千石家惟给军赋他无有所与令郡诸侯王立髙庙减田租复十五税一
　　元年冬十二月赵隠王如意薨民有罪得买爵三十级以免罪赐民爵户一级春正月城长安【应劭曰一级直钱二千凡为六万若今赎罪入缣三十疋矣师古曰令出买爵之钱以赎罪】
　　二年冬十月齐悼惠王来朝尊鲁元公主为太后春正月癸酉有两龙见兰陵家人井中三日不见陇西地震夏旱郃阳侯仲薨秋七月辛未相国何薨
　　三年春发长安六百里内男女十四万六千人城长安三十日罢以宗室女为公主嫁匈奴单于夏五月立闽越君揺为东海王六月发诸侯王徒隶二万人城长安秋七月都廐灾南越王赵佗称臣奉贡
　　四年冬十月壬寅立皇后张氏【张敖之女帝姊鲁元公主所生】春正月举民孝弟力田者复其身三月甲子皇帝冠赦天下省法令妨吏民者除挟书律长乐宫鸿防灾宜阳雨血秋七月乙亥未央宫淩室灾丙子织室灾
　　五年冬十月靁桃李华枣实春正月复发长安六百里内男女十四万五千人城长安三十日罢夏大旱秋八月己丑相国参薨九月长安城成赐民爵戸一级六年冬十月辛丑齐王肥薨令民得卖爵女子年十五以上至三十不嫁五算夏六月舞阳侯哙薨起长安西市修敖仓【国语越王勾践令国中女子年十七不嫁者父母有罪欲人民繁息也汉律人出一算算百二十钱唯贾人与奴婢倍算今使五算罪谪之也】
　　七年冬十月发车骑材官诣荥阳太尉灌婴将春正月辛丑朔日有蚀之夏五月丁邜日有蚀之既秋八月戊寅帝崩于未央宫九月辛丑葬安陵諡孝惠皇帝【汉家自孝惠后加諡之上皆以孝字】
　　孝惠皇帝即位七年
　　臣谨按汉吕唐武之后立纪议者纷纭不已殊不知纪者编年之书也若吕后之纪不立则八年正朔所系何朝武后之纪不立则二十年行事所着何君不察实义徒事虚言史家之大患也
　　髙皇后吕氏名雉字娥姁【计于切】髙祖微时娶之生孝惠帝鲁元公主及髙祖为汉王得定陶戚姬爱幸生赵隠王如意孝惠仁弱髙祖以为不类我虽已为太子常欲废之而立如意曰如意类我頼大臣争之及留侯防太子得毋废吕后为人刚毅佐髙祖定天下所诛大臣多后力父兄及髙祖而侯者三人父临泗侯长兄泽周吕侯次兄释之建成侯泽死事封其二子台为郦侯产为交侯惠帝立尊为太后太后最怨戚夫人及其子乃征赵王而鸩之又残戚夫人以为人彘孝惠见之而大哭因病岁余不能起使人谓太后曰此非人所为臣不堪为太后子终不能治天下以此日饮为滛乐不听政皇后张氏无子吕后取后宫美人子杀其母立为太子孝惠崩立太子为帝年幼太后临朝称制初惠帝之崩太后哭而不泣留侯子张辟疆为侍中年十五谓丞相陈平曰太后独有帝今哭而不悲君知其觧乎丞相曰何觧辟疆曰帝亡壮子太后畏君等君今请拜吕台吕禄吕产为将将兵居南北军及诸吕皆入宫居中用事如此则太后必安君等幸脱祸矣平从其计太后哭乃哀于是立兄子吕台产禄台子通四人为王封诸吕六人为列侯吕氏之权由此起
　　元年春正月诏曰前日孝惠皇帝言欲除三族辠妖言令议未决而崩令除之二月赐民爵戸一级初置孝弟力田二千石一人夏五月丙申赵王宫丛台灾立孝惠后宫子疆为淮阳王不疑为恒山王为襄成侯朝为轵侯武为壶闗侯秋桃李华
　　二年春诏曰髙皇帝匡饬天下诸有功者皆受分地为列侯万民大安莫不受休徳朕思念至于乆逺而功名不着亡以尊大谊施后世今欲差次列侯功以定朝位藏于髙庙世世勿絶嗣子各袭其功位其与列侯议定奏之丞相臣平言谨与绛侯臣勃曲周侯臣商颍阴侯臣婴安国侯臣陵等议列侯幸得赐餐钱奉邑陛下加惠以功次定朝位臣请藏髙庙奏可春正月乙邜地震羌道武都道山崩夏六月丙戌晦日有蚀之秋七月恒山王不疑薨以其弟襄成侯为恒山王更名义行八铢钱
　　三年夏江水汉水溢流民四千余家秋星昼见
　　四年夏少帝既长自知非皇后子出怨言皇太后幽之永巷诏羣臣议更立五月丙辰立恒山王义为皇帝更名
　　五年春南越王尉佗自称南武帝秋八月淮南王疆薨九月发河东上党骑屯北地
　　六年春星昼见夏四月赦天下秩长陵令二千石六月城长陵匈奴防狄道攻河阳行五分钱
　　七年冬十二月匈奴防狄道略二千余人春正月丁丑赵王友幽死于邸己丑晦日有食之既以梁王吕产为相国赵王禄为上将军立营陵侯刘泽为琅邪王夏五月辛未诏曰昭灵夫人太上皇妃也武哀侯宣夫人髙皇帝兄姊也号諡不称其议尊号丞相平等请尊昭灵夫人曰昭灵后武哀侯曰武哀王宣夫人曰昭皇后六月赵王恢自杀秋九月燕王建薨南越侵盗长沙遣隆虑侯灶将兵撃之
　　八年春封中谒者张释卿为列侯诸中官宦者令丞皆赐爵闗内侯食邑春三月太后祓还轵道见物如苍狗据【音防】后掖忽弗复见卜云赵王如意为祟太后遂病夏江水汉水溢流万余家秋七月太后病甚诫产禄曰髙帝已定天下与大臣约曰非刘氏王者天下共撃之今吕氏王大臣弗平我即崩帝年少大臣恐为变必据兵卫宫慎毋送丧毋为人所制辛巳皇太后崩于未央宫遗诏以吕产为相国诸吕用事自知背髙祖约恐为大臣诸侯王所诛因谋作乱时齐悼惠王子朱虚侯章及其弟东牟侯兴居皆在京师朱虚侯妇吕禄女也阴知其谋潜令人告其兄齐王令发兵西章与太尉勃丞相平为内应以诛诸吕齐王遂发兵又诈琅琊王泽发其国兵并将而西产禄等遣大将军灌婴将兵撃之婴至荥阳使人谕齐王与连和待吕氏变而共诛之是时赵王禄梁王产各将兵居南北军太尉勃不得入军中主兵乃与丞相平谋以曲周侯郦商老病其子寄与吕禄善使人刼商令寄绐说禄曰髙帝与吕后共定天下刘氏所立九王吕氏所立三王皆大臣之议事已布告诸侯王诸侯王以为宜今太后崩帝少足下既佩赵王印不急之国守藩乃为上将将兵留此为大臣诸侯所疑何不速归将军印以兵属太尉请梁王亦归相国印与大臣盟而之国齐兵必罢大臣得安足下髙枕而王千里此万世之利也禄然之使人报产及诸吕老人或以为不便计犹豫未有所决禄信寄与俱出游猎过其姑吕嬃嬃大怒曰若为将而弃军吕氏今无防矣乃悉出珠玉寳器防堂下曰毋为他人守也八月庚申旦平阳侯窋行御史大夫事窋曺参子也见相国产计事郎中令贾寿使从齐来因数产曰王不早之国今虽欲行尚可得邪具以灌婴与齐楚合从状告产乃趣产入宫窋闻其语驰告丞相平太尉勃勃欲入北军不能得襄平侯纪通尚符节乃令持节矫内勃北军勃复令寄与典客刘掲説禄曰帝使太尉守北军欲足下之国急归将印辞去不然祸且起禄遂解印属典客而以兵授太尉勃勃入军门行令军中曰为吕氏右为刘氏左军皆左勃虽将北军然尚有南军丞相平召朱虚侯章佐勃勃令章监军门令平阳侯告卫尉毋内相国产殿门产不知禄已去北军乃入未央宫欲为乱殿门弗内徘徊徃来平阳侯驰告太尉勃勃尚恐不胜诸吕未敢诵言诛之乃谓朱虚侯章曰急入宫卫帝章从勃请卒千人入未央宫掖门见产廷中日餔时遂撃产产走天风大起以故从官乱莫敢鬬逐产杀之郎中府吏舎厠中章已杀产帝命谒者持节劳章章欲夺节谒者不肯章乃从与载因节信驰斩长乐卫尉吕更始还入北军复报太尉勃勃起拜贺章曰所患独产今已诛天下定矣遂遣人分部悉捕吕氏男女无少长皆斩之辛酉捕斩吕禄而笞杀吕嬃使人诛燕王吕通而废鲁王张偃遣朱虚侯以诛诸吕事告齐王令罢兵灌婴兵亦罢荥阳而归诸大臣相与阴谋曰少帝及梁淮阳常山王皆非真孝惠子吕后以计诈名他人子杀其母养后宫令孝惠子之今皆不可立齐悼惠王之适子为齐王髙帝之长孙也然吕氏以外家恶几危家庙今齐王母家驷驷钧恶人也即立齐王则复为吕氏淮南王少而母家又恶惟代王方今髙帝见子最长仁孝寛厚太后家薄氏谨良且立长故顺以仁孝闻于天下便廼相与共阴使人召代王代王使人辞谢再反然后乗六乗后九月晦日己酉至长安舍代邸大臣皆徃谒奉天子玺上代王共尊立为天子代王数让羣臣固请然后聼东牟侯兴居曰诛吕氏吾无功请得除宫乃与太仆汝隂侯滕公入宫前谓少帝曰足下非刘氏不当立乃顾麾左右执防者掊【音扑】兵罢去有数人不肯去兵宦者令张泽谕告亦去兵滕公乃召乗舆车载少帝出少帝曰欲我将安之乎滕公曰出就舍舍少府廼奉天子法驾迎代王于邸报曰宫谨除代王即夕入未央宫有谒者十人持防卫端门曰天子在也足下何为者而入代王乃谓太尉太尉往谕谒者十人皆掊兵而去代王遂入而聼政夜有司分部诛灭梁淮阳常山王及少帝于邸吕后合长陵【闗中记曰髙祖陵在西吕后陵在东汉帝后同茔则为合葬不必同陵也诸陵皆然】
　　高后称制八年

　　通志卷五上
&lt;史部,别史类,通志&gt;
　　钦定四库全书
　　通志卷五下
　　宋　右　廸　功　郎　郑　樵　渔　仲　撰
　　前汉纪第五下
　　文帝　景帝　武帝　昭帝　宣帝　元帝　成帝　哀帝　平帝
　　孝文皇帝名恒之字常高祖第四子也母曰薄姬高祖十一年春已破陈豨定代地立为代王都中都即王位十七年高后崩诸吕谋为乱欲危刘氏丞相陈平太尉周勃朱虚侯刘章等共诛之谋立代王遂使人迎代王郎中令张武等议皆曰汉大臣皆故高帝时将习兵事多谋诈其属意非止此也特畏高帝吕太后威耳今已诛诸吕新喋【大颊反履渉也】血京师以迎大王为名实不可信愿称疾无往以观其变中尉宋昌进曰秦失其政豪杰并起人人自以为得之者以万数然卒践天子位者刘氏也天下絶望一矣高帝封王子弟地犬牙相制所谓磐石之宗也天下服其彊二矣汉兴除秦苛政约法令施徳恵人人自安难动揺三矣夫以吕太后之严立诸吕为三王擅权专制然而太尉以一节入北军一呼士皆袒左为刘氏畔诸吕卒以灭之此乃天授非人力也今大臣虽欲为变百姓弗为使其党宁能专一邪况内有朱虚东牟之亲外畏吴楚淮南琅邪齐代之彊方今高帝子独淮南王与大王大王又长贤圣仁孝闻于天下故大臣因天下之心而欲迎立大王幸勿疑也代王报太后计犹豫未定卜之兆得大横占曰大横庚庚余为天王夏啓以光代王曰寡人固已为王矣又何王乎卜人曰所谓天王者乃天子也于是代王乃遣太后弟薄昭往见太尉勃勃等具言所以迎立王者昭还报曰信矣无可疑者代王笑谓宋昌曰果如公言乃令昌骖乗张武等六人乗六乘传诣长安至高陵休止而使宋昌先驰之长安观变昌至渭桥丞相以下皆迎昌还报代王乃进至渭桥羣臣拜谒称臣代王下车拜太尉勃进曰愿请闲言宋昌曰所言公公言之所言私王者不受私太尉乃跪上天子玺符代王谢曰至代邸而议之闰月己酉入代邸羣臣从至上议曰丞相臣平太尉臣勃大将军臣武御史大夫臣苍宗正臣郢朱虚侯臣章东牟侯臣兴居典客臣揭再拜言大王足下子等皆非孝惠皇帝子不当奉宗庙臣谨请隂安侯【高帝兄伯妻】顷王后【兄仲妻也】与琅邪王宗室大臣列侯吏二千石议曰大王高皇帝长子宜为高帝嗣愿大王即天子位代王曰奉高帝宗庙重事也寡人不佞不足以称愿请楚王计宜者寡人不敢当羣臣皆伏固请代王西乡让者三南乡让者再丞相平等皆曰臣伏计之大王奉高帝宗庙最宜称虽天下诸侯万民皆以为宜臣等为宗庙社稷计不敢忽愿大王幸听臣等臣谨奉天子玺符再拜上代王遂即天子位羣臣以礼次侍乃使太仆婴与东牟侯兴居先清宫奉天子法驾迎于代邸皇帝即日夕入未央宫夜拜宋昌为衞将军镇抚南北军张武为郎中令行殿中还坐前殿于是夜下诏曰制诏丞相太尉御史大夫闲者诸吕用事擅权谋为大逆欲危宗庙頼将相列侯宗室大臣诛之朕初即位其赦天下赐民爵一级女子百戸牛酒酺五日【赐爵者谓一家之长得之也女子谓赐爵者之妻率百戸共得牛若干头酒若干石无定数也汉律三人以上无故羣饮酒罚金四两今诏横赐得令会聚饮食五日也】元年冬十月辛亥皇帝见于高庙右丞相徙为左丞相太尉勃为右丞相大将军灌婴为太尉壬子遣车骑将军薄昭迎皇太后于代诏曰前吕产自置为相国吕禄为上将军擅矫遣灌将军婴将兵击齐欲代刘氏婴留荥阳与诸侯合谋以诛吕氏吕产欲为不善丞相平与太尉勃等谋夺吕产等军朱虚侯章首先捕斩产太尉勃身率襄平侯通持节承诏入北军典客揭夺吕禄印其益封太尉勃邑万戸赐金五千斤丞相平将军婴邑各三千戸金二千斤朱虚侯章襄平侯通邑各二千戸金千斤封典客揭为阳信侯金千斤十二月立赵幽王子遂为赵王徙琅邪王泽为燕王吕氏所夺齐楚地皆归之诏曰法者治之正也所以禁暴而率善人也今犯法已论而使无罪之父母妻子同产坐之及为收孥朕甚不取其除收孥诸相坐律令正月有司请早建太子诏曰朕既不徳今纵不能博求贤圣有徳之人而禅天下焉而曰豫建太子是重吾不徳也谓天下何其安之有司曰豫建太子所以重宗庙社稷不忘天下也上曰楚王季父也明于国家之大体吴王于朕兄也惠仁以好德淮南王弟也秉德以陪朕诸侯王宗室昆弟有功臣多贤及有德义者今不选举焉而曰必子人其以朕为防贤有徳者而专于子非所以忧天下也朕甚不取有司固请曰古者殷周有国治安皆千岁有天下者莫长焉用此道也立嗣必子所从来远矣高帝始平天下建诸侯为帝者太祖诸侯王及列侯始受国者亦皆为其国祖子孙继嗣世世弗絶天下之大义也故高帝设之以抚海内今释宜建而更选于诸侯宗室非高帝之志也子啓最长敦厚慈仁请建以为太子上乃许之因赐天下民当代父后者爵各一级封将军薄昭为轵侯三月立太子母窦氏为皇后上为立后故诏鳏寡孤独穷困之民议振贷之又曰今岁首不时使人存问长老又无布帛酒肉之赐将何以佐天下子孙孝养其亲其令县道【有蛮夷曰道】年八十已上赐米人月一石肉二十斤酒五斗其九十已上又赐帛人二匹絮三斤刑者及有罪耐以上不用此令楚元王交薨四月齐楚地震二十九山同日崩大水溃出六月令郡国无来献施惠天下诸侯四夷远近驩洽乃修代来功诏曰方大臣诛诸吕迎朕朕狐疑皆止朕惟中尉宋昌劝朕朕得保宗庙已尊昌为衞将军其封昌为壮武侯诸从朕者六人官皆至九卿又曰列侯从高帝入蜀汉者六十八人益邑各三百戸故吏二千石以上从高帝颍川守尊等十人食邑六百戸淮阳守申屠嘉等十人五百戸衞尉足等十人四百戸封淮南王舅父赵兼为周阳侯齐王舅父驷钧为靖郭侯故常山丞相蔡兼为樊侯
　　二月冬十月丞相陈平薨诏曰古者诸侯建国千余各守其地以时入贡民不劳苦今列侯多居长安邑远吏卒给输费苦而列侯亦无繇敎训其民其令列侯之国为吏及诏所止者遣太子十一月癸卯晦日有食之诏曰天下治乱在予一人二三执政犹吾股肱也朕之不徳上累三光之明其悉思朕之过失及知见之所不及匄以啓告朕及举贤良方正能直言极谏者以匡朕之不逮因各勅以职任务省繇费以便民朕既不能远德故然念外人之有非是以设备未息今纵不能罢边屯戍而又饬兵厚衞其罢衞将军军太仆见马遗财足余皆以给传置春正月丁亥诏开籍田朕将亲率耕以给宗庙粢盛民讁作县官及贷种食未入入未备者皆赦之三月诏立赵王遂弟辟疆为河间王朱虚侯章为城阳王东牟侯兴居为济北王因立皇子武为代王参为太原王揖为梁王五月诏除诽谤妖言之律又民或祝诅者此细民之愚无知抵死自今以来有犯此者勿听治九月初与郡国守相为铜虎符竹使符诏劝民务农其赐天下今年田租之半
　　三年冬十月丁酉晦日有蚀之十一月丁卯晦日有蚀之诏曰前遣列侯之国辞未行丞相朕之所重其为朕率列侯之国遂免丞相勃遣就国十二月太尉颍隂侯灌婴为丞相罢太尉官属丞相夏四月城阳王章薨淮南王长杀辟阳侯审食其五月匈奴入北地居河南为寇帝初幸甘泉六月帝曰汉与匈奴约为兄弟毋使害边境所以输遗匈奴甚厚今右贤王离其国将众居河南降地陵轹边吏入盗甚敖无道非约也其发边吏骑八万五千诣高奴遣丞相灌婴击之匈奴去发中尉材官属衞将军军长安辛卯帝自甘泉之高奴因幸太原见故羣臣皆赐之举功行赏诸民里赐牛酒复晋阳中都民三岁租留游太原十余日济北王兴居闻帝之代欲自击匈奴乃反发兵欲袭荥阳于是诏罢丞相兵以棘蒲侯柴武为大将军将四将军十万众击之祁侯绘贺为将军军荥阳秋七月上自太原至长安诏曰济北王背德反上诖误吏民为大逆济北吏民兵未至先自定及以军城邑降者皆赦之复官爵与王兴居去来者亦赦之八月虏济北王兴居自杀赦诸与兴居反者四年冬十二月丞相灌婴薨夏五月复诸刘有属籍家无所与赐诸侯王子邑各二千戸秋九月封齐悼惠王子七人为列侯綘侯周勃有罪逮诣廷尉诏狱作顾成庙【如淳曰身存而立庙也自是皆有其庙景曰德阳武曰龙渊昭曰徘徊宣曰乐游元曰长寿成曰阳池】五年春二月地震夏四月除盗铸钱令更造四铢钱六年冬十月桃李华十一月有司言淮南王长出入拟于天子废先帝法与棘蒲侯太子竒谋反遣使闽越及匈奴发其兵欲危宗庙社稷羣臣议曰当弃市帝不忍致法于王赦其罪废勿王羣臣请处王蜀严道卭都帝许之道病死上怜之后十六年追尊淮南王諡厉王王其子三人为淮南王衡山王庐江王
　　七年冬十月令列侯太夫人夫人诸侯王子及吏二千石无得擅征捕夏四月赦天下六月癸酉未央宫东阙罘罳灾
　　八年夏封淮南厉王长四子为列侯有长星出于东方九年春大旱
　　十年冬行幸甘泉将军薄昭死
　　十一年冬十一月行幸代春正月上自代还夏六月梁王揖薨匈奴冦狄道
　　十二年冬十二月河决东郡春正月赐诸侯王女邑各二千戸二月出孝惠皇帝后宫羙人令得嫁三月除闗无用传诏曰朕亲率天下农十年于今诏书数下而岁功未兴是吏奉吾诏不勤而劝民不明也其赐农民今年租税之半又遣谒者劳赐三老孝者帛人五匹悌者力田二匹廉吏二百石以上率百石者三匹又问民所不便安而以戸口率置三老孝悌力田常员令各率其意以道民焉
　　十三年春二月甲寅诏曰朕亲率天下农耕以供粢盛皇后亲桑以为祭服其具礼仪夏除秘祝以秘祝之官移过于下故也五月齐太仓令淳于公有罪当刑诏狱逮徒系长安其少女缇萦自伤泣随其父至长安上书愿没入为官婢赎父刑罪天子怜之为除肉刑六月诏除田租税赐天下孤寡布帛絮各有数
　　十四年冬匈奴谋入边为冦攻朝那塞杀北地都尉卬上乃遣三将军军陇西北地上郡中尉周舍为衞将军郎中令张武为车骑将军军渭北车千乗骑卒十万帝亲自劳军勒兵申敎令赐军吏卒帝欲自将击匈奴羣臣谏皆不听皇太后固要帝帝乃止于是以东阳侯张相如为大将军建成侯董赫内史栾布皆为将军击匈奴匈奴遁走春诏有司广増诸祀坛埸珪币令祠官致敬毋有所祈福于朕
　　十五年春黄龙见成纪乃诏议郊祀鲁人公孙臣上书言汉家得土地宜改正朔服色赵人新垣平以望气见因説上设五庙于渭阳四月上幸雍始郊见五帝赦天下修名山大川常祀而絶者有司以岁时致礼九月诏诸侯王公卿郡守举贤良能正言极谏者上亲策之传纳以言
　　十六年夏四月上郊祀五帝于渭阳五月立齐悼惠王子六人淮南厉王子三人皆为王九月得玉杯刻曰人主延寿令天下大酺明年改元
  </div>
  <div class="pagination">
   <a href="通志_page13.html">
    上一页
   </a>
   <span>
    ...
   </span>
   <a href="通志_page9.html">
    9
   </a>
   <a href="通志_page10.html">
    10
   </a>
   <a href="通志_page11.html">
    11
   </a>
   <a href="通志_page12.html">
    12
   </a>
   <a href="通志_page13.html">
    13
   </a>
   <span class="current-page">
    14
   </span>
   <a href="通志_page15.html">
    15
   </a>
   <a href="通志_page16.html">
    16
   </a>
   <a href="通志_page17.html">
    17
   </a>
   <a href="通志_page18.html">
    18
   </a>
   <a href="通志_page19.html">
    19
   </a>
   <span>
    ...
   </span>
   <a href="通志_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
