<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 374 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 374 页/共 1860 页</h1>
    <div class="content">○湖广总督鄂弥达等奏、准贵州督臣张广泗咨拏大乘邪教夥犯莫少康、刘选昇、孙其天三名。随密饬各州县严拏。已将莫少康、刘选昇、二犯。拏获审明。解黔归案办理。查此等邪教。流传已久。黔楚毗连。入教者必多。现就莫少康之父汉先、取供。受有名号夥犯。复拏获彭贵江、陈南明二名。此外如尚有开堂接众。传播妖言者。自当严行拏究。其无知被诱。止于念经吃斋者。令其自首免罪。得旨、此案情颇大。不可以寻常邪教视之。屡有旨、向大学士等处颁发。想汝尚未接到耳。所云无知被诱。亦必其实系无知被诱者可耳。凡系为从。概不可宽。　　

○湖北巡抚开泰奏、湖北通省社仓。现存谷麦。共计五十二万余石。若不及时设法整顿。日久恐多亏缺。但各属社仓。散在村庄。未便特行委员遍查。致滋扰累。查州县应行兴革诸事。例应该道府、按季巡查。拟饬各道府、于巡查所至。遇有存贮社谷之处。就便抽验。倘有挪移等弊。将社长分别责革。勒限追赔。过多者、将失察之州县揭报。得旨、此见甚好。所为不动声色之办理也。　　

○山东巡抚喀尔吉善奏、泰安、兖州、等属九州县。因六月中旬、大雨连绵。汶、泗、沂、淄、各河水发。冲漫堤埝。濒河地亩。不无淹损。民房亦多浸坍。除委员确勘。加意抚恤。并将积水田亩。设法疏浚。俟涸出、仍可赶种荍麦。以冀晚收。得旨、览奏俱悉。一切悉心料理。务期灾黎、均受实惠可耳。　　

○山西巡抚阿里衮奏、臣于去秋、巡查南镇。经过蒲、绛、一路。访闻上年被水缘由。系因涑水泛涨为害。随饬河东道周绍儒、溯流寻源。条议疏浚之法。据禀称、涑水发源于绛县。经闻喜、夏县、安邑、猗氏、自临晋、虞乡、西入五姓湖。河水挟沙而来。岁久未浚。沿河多淤。至猗氏之邸家营。地势洼下。河水南溃。不复经行故道。一遇骤雨。山水长发。上游不能畅流。下游又无归宿。致闻喜等十二邑。多被水患。应自闻喜之河儿头、至安邑之东阳村。两岸淤垫。尽行挑挖。河身开浚宽深。至邸家营决口处所。添筑宽大土堤。自猗氏之崔家湾起、至临晋之西智光村止。截住南溃之口。其自临晋、至五姓湖。应照旧日河形。挑浚宽深。则涑水顺流达湖。无虞泛涨。臣正拟奏请动帑兴工。旋据闻喜、猗氏、夏县、安邑、临晋、虞乡、等县禀称、沿河居民。闻欲兴工。俱鼓舞急公。各出己力。挑浚修筑。自三月初开工。业于四月内工竣。臣委员查勘。工程俱属合式。再查从前涑水南溃。逼近猗氏、临晋、二县。若遇岁旱。转资灌注。今水归故道。害除而利亦废。应于二县交界处。建分水石闸。以时启闭。俾得分水灌田。仍于从前决口。砌立涵洞。引灌堤南地亩。业经照例咨部。兴工建筑。得旨、知道了。　　

○又奏、臣标中军参将萧奏韶、整理戎伍。谨慎老成。经臣保荐。今阅兵部选单。该员论俸升衔。调补潞泽营参将。查潞泽系偏营简缺。不比中军责重事繁。恳将萧奏韶、以升衔仍留本任。得旨、标员从无升衔留任之例。不准行。　　

○甘肃巡抚黄廷桂奏、平番、河州、安定等属。被旱被雹各村庄。可补种者。借给耔种。如有成灾处。饬司委勘详报。又宁夏县属王洪堡、淹地六顷。或应借耔种。或应贷口粮。亦令查明妥办。得旨、览奏俱悉。其有被偏灾者。题报虽有定例。而甘省远在天末。一应办理。全在汝妥协周详。使毋滥毋遗。灾黎早受一分之赐。即早免一分之苦。慎之。不可忘也。　　

○又奏、四堆子一带、逼近黄河。应筑二十里遥堤。并加培六堆子以下旧堤。惠农渠、昌润废渠、近多淤垫。应分段挑浚。并添建惠农渠口滚水石坝。永惠、永润、永丰、等闸。左右石闸。现已一律修竣。再宝丰废地、虽经招垦。贫户尚缺牛具。有宁夏西路同知戴国珍急公捐给。俟秋成时。逐一勘实。再行具奏。得旨、开渠开垦。皆务农之本。实慰朕怀。　　

○四川巡抚纪山奏、拏获白莲教案内、冒称李开化之苏君贤一犯。俟解到、与刘奇等犯、审讯明确。并将窝户刘珍处、搜出邪经简帖。一并查明。再行续奏。得旨、览奏俱悉。此案当速行办理。以正典刑。若迟待狱中。恐生他故。岂可与寻常命盗案、一例论限乎。　　

○又奏、准贵州督臣张广泗咨缉邪教人犯。现将莫少康、刘选昇、拏获。并别获夥犯彭贵江、陈南明、二名。及偕莫少康往滇、同时被获之夥犯李之华等六名。当即解黔归案。惟孙其天一名。及莫少康供出伪号同夥之瞿学璜、陈世华、姚学海、周大璋、李宏道、五名。现饬州县、悬赏躧缉。得旨、此等、恐汝姑息之念不除。而使要犯漏网也。勉为之。　　

○又奏、拏获匪犯吴守忠、彭章、等犯。臣未亲提审讯。仰蒙训饬。罪实难辞。随提各犯严讯。该犯等、将打造军器。谋劫地方各情。供认不讳。但与上乘教刘奇、并非同夥。应将吴守忠、拟斩立决。彭章、拟绞立决。其余各犯。分别流徒。得旨、汝办理此等事。甚不满朕意。夫封疆之寄。尚有重于此者乎。于此而存姑息。是妇人之仁也。戒之。　　

○又奏、白莲教煽徒甚众。现又续获邪犯周凤翙、郭廷璧、等五十余名。其中有知情而倡为斋头。给人授记。展转相招者。有听从邪说。吃斋入夥者。飞饬分别解省。并据涪州等属、将前获刘奇等六犯。陆续解到。臣率同布按两司、逐一研讯。究出阴谋不轨、大逆不道确情。并冒称李开花之苏君贤。现在巴县垦种。当即专差往拏。苏君贤有母吴氏。兄苏君泽。在金堂地方。现已拏获。另行审究。臣一面将搜出邪书。有隐藏悖逆语者。另录呈览。一面将刘奇供出在川之王清真、王之璧、张万学、等十四名。飞速密拏。在云南、贵州、直隶、江南、江西、湖广、山西、之胡大思、朱牛八、吕斋婆、等十九名。密咨该省查拏。分别办理。得旨、览。此岂汝等所能究出。想接到张广泗之咨会耳。攘人功而为己有。甚属无耻。不谓汝竟如此。朕自愧无知人之明。　　

○云南总督兼管巡抚事张允随、奏报滇省新开金沙江、盐井渡、罗星渡、三处通川河道。所有京铜运道。俱可改陆从水。现据督理铜运之迤东道宋寿图等禀报、三处水运抵泸京铜。共计六百五十万三千五百余觔。行走甚为顺利。至昭通向苦米贵。自江工告竣。米价平减。民食亦裕。得旨、如此水运。较先前陆运。每年节省几何。缮简明摺奏闻。　　

○贵州总督兼管巡抚事张广泗奏、雍正十三年、苗叛案内。附逆之档爱、尚尧、尚挨、三犯。均已拏获究办。余无一名漏网。得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十九


大清高宗法天隆运至诚先觉体元立极敷文奋武孝慈神圣纯皇帝实录卷之二百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。秋七月。乙未朔。享太庙。遣履亲王允祹、恭代行礼。　　

○谕、据广东巡抚准泰奏报、广州府属之南海、三水、顺德。肇庆府属之四会、鹤山、开平、恩平、南雄府属之始兴。韶州府属之曲江、仁化、英德、乳源等县。因大雨水发。有被冲田亩围基房舍之处。民人间有倾压淹毙者。定例夏灾止有借贷口粮耔种。未及赈恤之条等语。朕心深为轸念。著将实在乏食贫民。给与一月口粮。所有沙压田亩倒塌房屋。及淹毙人口。令该抚查明。俱著加恩分别抚恤。其被灾稍轻。应须借给口粮耔种者。即行借给。秋后免息还仓。俾被水民人。均沾实惠。无致失所。该部遵谕速行。　　

○户部议准、原署广西巡抚托庸奏称、百色产米有限。从前价贱。自设镇后。兵米数千余石。取办一隅。米价昂贵。不稍变通。将来兵民交困。查南宁府属、与百色相近。该处米价之贵。春夏为甚。请自乾隆丁卯年始。将右江镇春夏二季兵米。于宣化等三州县额徵内、拨支本色。秋冬二季。仍赴司库支领折色。其左江镇不敷之处。应于浔州府属凑拨。从之。　　

○丙申。谕曰、直隶总督那苏图。两广总督策楞。江苏巡抚陈大受。福建巡抚周学健。简任封疆。历有年所。实心宣力。甚属可嘉。那苏图、策楞、著加太子少傅。陈大受、周学健、著加太子少保。以示优眷。　　

○丁酉。上诣畅春园。问皇太后安。　　

○上还宫。　　

○谕、据总督尹继善奏称、六月初旬。大雨时行。又兼东省上游之水。同时汇注。以致运河宣洩不及。邳州、宿迁、桃源、清河、安东、各州县。水漫村庄。现在委员确勘。先行抚恤。海州所属赣、沭、二县。近河村庄。亦多漫水。飞饬确勘。动项抚恤等语。现在水漫之各州县。俱系上年被灾之地。今秋禾又复被淹。朕心深为轸念。著该督抚等、加意赈恤。遴委妥员。善为料理。俾灾黎早登衽席。又奏称、上江凤台县。淮河水长。滨河最低之田。间被水淹。虽为数无多。受灾亦轻。亦著一体抚恤。该部即遵谕速行。　　

○又谕、据署河道总督顾琮奏称、今年运河水涨。较雍正八年为大。河工在在危险。臣飞饬道厅等官。昼夜抢护。竭力防范。今水势消退。保固无恙等语。今年运河汛水。较往年盛涨。目今伏汛虽过。而秋汛踵至。湖黄攸关紧要。著协办大学士高斌、即乘驿前往。将运河一带情形察看。并将防秋事宜。同顾琮悉心妥商定议。交与顾琮豫为防范。寻高斌、尹继善、顾琮等奏覆、修补善后事宜。一、酌筹黄河工程。查黄河众水汇流。外河、山安、海防、三厅堤工。尤属险要。今年被涨冲溢。应酌量加培。至丰、砀、桃源、各厅。或加高堤堰。或挑浚河道。或添筑月堤。分别办理。一、酌筹洪湖工程。查洪泽湖山盱厅之沈家西、林家西、等处。向系土堤。应改建砖工。至高堰厅之六安沟。旧工卑矮。亦应加培砖工。一、酌筹淮扬运河工程。查淮扬之惠济河闸。年久损坏。应行修补。至南关、车逻、二坝。束水堤埝尚应宽展。应开挑支河。一、酌筹桃、清、中河以上工程。查邳、宿、桃、清、运河。为众流汇注之地。今年伏秋盛涨。堤堰残缺必多。该处西岸紧贴黄河。东岸为粮船纤道。俱应加筑高厚。其余遥堤格堤。关紧要处。亦应一律加培。下部议行。　　

○又谕、据尹继善奏称、海州一带所属近河村庄。被水冲淹等语。朕已降旨。令该督抚加意赈恤。惟是海州系连年被灾之区。其赈恤事务。及如何办理。使将来民困得苏。著高斌就近筹画。一面办理。一面奏闻。直隶河道总督印务。暂交刘于义署理。寻高斌、尹继善、陈大受等、奏覆。海州被水灾民。凡乏食户口。俱先行抚恤一月。坍塌房屋。照例加银赏给兴修。现饬员亲驻督办。酌拨江苏库银十三万两。仓谷四万石。米一万七千石。解州备用。不敷。就近于运库盐课银。及截留米内、拨运接济。得旨、如是、灾黎可以稍救沟壑矣。用是稍慰耳。　　

○户部议覆、陕西巡抚陈宏谋奏称、常平仓粮贮城中。近城穷民。最沾实惠。远乡之民。遇有平粜赈借。往返维艰。查西安府属、临潼县之关山镇、盩厔县之祖庵镇、渭南县之下邽镇、富平县之美原镇、离城隔远。四处皆有城堡。县丞驻防。又同州府属之离城较远者。蒲城县之永丰镇、巡检分防。兴安州之恒口铺、虽无佐杂分防。旧有官仓九间。附近防汛兵弁。足资防护。以上六州县、请分建仓廒。即著各镇堡兵弁等、就近稽查。其建仓之费。除恒口铺毋庸另建外。余在仓费内动支。应如所请。从之。　　

○移江南崇明县县丞、驻五滧。右营守备。驻七滧。与左营调换管辖。从两江总督尹继善请也。　　

○移直隶静海县奉新驿驿丞、驻独流镇。从直隶总督那苏图请也。　　

○戊戌。谕军机大臣等、巡视吉林御史塔坦所奏。该处兵储仓谷。并未完纳。又擅卖牢狱房屋。拉林拏解人犯四十名。至发特哈驿站。全行脱逃、三款。朕已批交阿兰泰、纳木扎勒、查议具奏矣。看来吉林地方。官兵颇流于积习。将军巴灵阿、自到任以来。惟图了事。御下宽柔。办理事务。率多瞻顾。并未实力整饬陋习。剔除积弊。尔等将此情节。寄谕阿兰泰、纳木扎勒、令查明塔坦所奏情由。秉公妥协办理。并将所查情节。即行奏闻。　　

○刑部议覆、江西道御史王应彩奏称、旧律总注。一家三人、皆无应死之罪而杀之。为首者凌迟。为从加功者斩。三人内有一人实犯死罪。或不系一家者。不用此律。再聚众共殴。而毙一家三命者。将率先聚众之人。不问共殴与否斩决。为从下手伤重至死者绞候。若杀一家非死罪二人。及非一家而杀三人者。与谋杀一人之情罪较重。应拟斩决。细绎注意。一家三人皆无应死之罪一段。系注解本律正文。聚众共殴一段。系因共殴而致死一家三命。分别定拟。盖原无必杀之心。所以别于谋杀也。至杀一家非死罪二人一段。即前注所云。三人内有一人实犯死罪。或不系一家。乃仍指谋杀。故下文紧接与谋杀一人之情罪较重。所以别于共殴也。今新颁律内。于杀一家三人本律后。另立聚众共殴、及杀一家二人条例者。原以补律之未逮。第情罪较重一语。恐问刑衙门错会。概照谋杀例。拟殴死一家二命者斩决。殴杀一家三命者凌迟。轻重不侔。请敕下刑部参考酌改。应如所请。将凡杀一家非死罪三人句下。于律注内、添谋杀故杀放火行盗皆是字样。其聚众共殴一条下。若杀一家非死罪三人、及杀三人而非一家一节。另立一条。仍将与谋杀一人之情罪较重十字补入。词意更为明显。援引自无歧误。又称、律内一家不同居之五服。专指父子兄弟至亲。不得旁推。窃思五服专指父子兄弟。则不同居之祖孙、及期亲伯叔。反不谓为一家。情理未协。所奏毋庸议。惟将律注内父子兄弟。改为本宗五服四字。实为檃括。从之。　　

○工部议准、两江总督尹继善疏称、淮、扬、徐、海、四府州水利工程。非有专员责成。易致废弛。应令派定工段各员。于每年秋汛后。周巡确勘。设有坍损。即分别官民估修。倘该员不实心经理。总辖官指名揭参。大计年将所管工程河道。是否深通坚固之处。列入事实册内、一体考察。从之。　　

○移湖北施南协千总一员。驻宜都营。从湖广总督鄂弥达请也。　　

○旌表守正捐躯之山东招远县民盛连喜妻曹氏。　　

○缓河南永城、鹿邑、夏邑、三县。被水田亩。本年应徵、并四六七年带徵额赋。　　

○己亥。以直隶河间协副将鄂海、为福建海坛镇总兵官。　　

○庚子。谕军机大臣等、据纪山具奏。查审川省邪教二摺。朕已详览批发。看纪山始初办理此案之时。甚属宽纵。经朕降旨训谕。今览所奏。仍存开脱之意。即现在讯明各犯口供。亦因接到张广泗等知会。始究出匪党根由耳。而奏摺内、又将朕从前批谕之处。隐匿不录。显有前后回护、含糊取巧之意。轻视重案若此。有负封疆之寄。可传旨严行申饬。此等奸民。广通声气。勾结各省匪类。肆行无忌。非诱骗财物。煽惑一乡一邑者可比。此时若不留心办理。以净根株。则首恶虽除。而为从者、仍可继起为害如云南之张保太。因从前遇赦释放。今日遂至蔓延。岂非前车之鉴乎。又纪山奏内、吴守忠坚供、铁船教不与大乘教同派。并非通达声气等语。查张广泗奏称、大乘教内、僧人得文供。教有三船。一名法船。二名瘟船。三名铁船。观此则铁船教、未必非大乘教之党也。将此一并寄与知之。此案甚有关系。大学士庆复、此时正在四川。可传旨谕之。令其暂留川省。与纪山会商办理。其中或有乡曲愚民。实在被诱。尚无妄乱情事者。或稍可原。其他则法所难宥。不当以案内人众。存静镇姑息之见。贻风俗人心之患也。盖乘此败露之时。自应彻底澄清。不留余孽。庶几地方可以永宁。良民可以受福。否则凶顽不知儆惕。将来之蹈法网者转多。是宽之适所以害之也。可令伊等体会此意。悉心查审定拟。此旨即随纪山摺发去。伊赍摺之人。未免稽迟时日。尔等乃从兵部飞递。俾庆复在成都接到。以便办理。　　

○又谕、纪山奏报。审讯大乘教内、首犯刘奇供出。各省斋头办事之人。俱系要犯。著将未获各犯姓名。钞录分寄各该省督抚。令伊等严拏务获。再单内未经注明住址各犯姓名。亦一并钞寄各该督抚访缉。勿致漏网。寻两江总督尹继善奏覆。川省刘奇供出要犯名单内、住籍江南者四名。查黄忠清、据王徐氏供。即扬州府兴化县之王惟素。已于乾隆五年身故。邱立先、即王徐氏案内之邱笠仙。张理正、即吴时济供出之张履正。夏天佑、即前奏西来教旧案之首犯。均于未奉旨之先。逐一拏获究审。其未经注明住址各犯六名。现饬通缉。不敢疎忽。得旨、知道了。尚应督缉查拏务获。　　

○又奏、续据苏常各府。先后缉获邪教王徐氏党羽、姚君茂等十四名。又究获吴时济名下党羽、杜玉梁等十一名。起有授记封号。一切妖书。概令解苏。以便会核提讯。分别定议。得旨、所见是矣。照此实力办理可也。仍宜速行定案。以彰国法。而免意外之滋事也。　　

○壬寅。谕军机大臣等、前据纪山奏称、大乘教首犯刘奇供内。有吕斋婆、王志仁、俱系直隶掌教斋头。并开明王志仁、在京城报国寺住。常与魏王氏往来。朕已降旨查拏。尚无踪迹。可传谕纪山、询问刘奇。将吕斋婆、王志仁、籍贯年貌。实在住址何处。系何年月。并有无同夥之人。一切情形。详细究问明确。速行奏闻。寻奏覆、吕斋婆、王志仁、下落。讯鞫刘奇等犯。俱坚供不知。必须弋获张天序、曾瑞芳、始知踪迹。容臣等密饬访拏。报闻。　　

○又谕、前据纪山奏称、审讯大乘教内首犯刘奇、供出各省斋头。有吕斋婆、王志仁、系直隶掌教。已将姓名寄与那苏图。令伊严拏。内王志仁一名。据刘奇供称、住在报国寺。常与魏王氏往来。朕降旨查拏。尚无踪迹。王志仁等、系直隶掌教。自必在直隶地方藏匿。可再传谕与那苏图。令其速选妥协之人。将吕斋婆、王志仁、留心密访。严拏务获。速行奏报。寻那苏图奏覆、王志仁一犯。注有在京城报国寺。常与魏王氏往来字样。魏王氏系女流。谅必近在报国寺。除另选妥人。分头躧访外。一面密札顺天府尹。就近访拏。一面移咨川抚纪山。将首犯刘奇、讯明各犯住址年貌。俟有确踪。到日另摺具奏。得旨、若在京者。何待汝等查拏。以言其在外者耳。应于所属留心密访严缉。亦不必张皇滋事。　　

○癸卯。谕军机大臣等。据陈大受奏称、上年淮、徐、海、三属。夏秋被灾。仓储动用多缺。统计三属所存。不过二十七万余石。徐、海、二属。所缺尤多。自应豫为筹备。查该三属、现存历年粜价十四万两。似应通融酌拨徐海二属。令该府州督率所属。毋拘本境邻封。购麦存贮等语。淮、徐、海、三属。连年被灾。自应早为筹画。陆续购买。以裕仓储。何以粜价积至十四万两之多。而不补足乎。况此三属。今岁又复被水。若在本境购买。是以灾地之麦。接济灾民。徒增时价。有何裨益。今年江南丰收之处甚多。何不委员于麦价平减之地。酌量购买。陈大受办理此事。识见未能周到。可传旨训谕。令其委员、于所属丰稔地方采买。或麦或谷。以足三属仓储缺额。并将办理之处。具摺奏闻。寻陈大受奏覆、淮、海、徐、三属仓谷。缘夏秋两灾。广为平粜。价银存至十四万。现遵旨委员赍价。前赴上江米粮聚集处。择价平者酌买。惟是淮、徐、海、一带。赈需紧急。现存仓谷二十七万余石。又江南仓谷、陆续拨运二十万石。共计四十七万余石。目下抚赈。搭银兼放。差足敷应。将来豫备储蓄。俟买回运贮后。酌量缓急。随时查办。得旨、览奏俱悉。　　

○工部议覆、湖广总督鄂弥达奏称、湖北滨江。水势冲激。今金沙洲已建石岸。荍麦湾又筑月堤。可以互资捍御。惟武昌望山门外、王惠桥。为金沙洲江口入水之区。请添建石闸一道。依时启闭。外防江涨。以免冲淹。内蓄湖水。以备旱潦。应如所请。从之。　　

○旌表守正被戕之河南嵩县民毛永会妻郭氏。　　

○甲辰。孝懿仁皇后忌辰。遣官祭景陵。　　

○上诣雍和宫行礼。　　

○幸圆明园。　　

○谕军机大臣等、军营换班人员。皆自到日起限。扣满年分。方准呈请更换。其发往台站效力人员换班。亦应俟期满日。再行奏请更换。今观保、刘廷锡、一系七月杪。一系八月初旬。始满年限。伯泰先期辄行代为奏请。殊属非是。著申饬。便中寄谕知之。　　

○乙巳。谕、朕思淮、徐、海、所属州县。连年被灾之由。盖缘该处地形。有本属低洼者。而海州为众流入海之区。较他处尤甚。历年经理河务。凡疏通宣洩之方。俱随其形势挑挖。前经陈大受奏称、六塘南北湖河之水。尽由沭阳海州入海。宣洩不及。以致为灾。经大学士等、定议办理。是应行筹画之处。俱已加意料理。而仍不免于水患者。盖因从前被灾稍轻处所。俱不奏报。遂觉被灾之时少。今则无论灾之大小。悉令奏闻。是以灾伤屡告。其实非今多于昔也。海州为水之所潴蓄。若该处免于涝。则是本年雨少。而高阜之地。被旱必多矣。惟是小民屡困沈灾。朕心深为悯恻。所当多方筹度。以图善策。即地势低洼。不能全去其患。然去其太甚。则受灾之民少。而数年积困。亦可渐苏。前高斌去时。已令将此后如何办理之处。悉心计议。大学士等、可再行传谕。令其会同尹继善、顾琮、陈大受等。务须商搉妥协。俾将来水患。可望渐除。再前据陈大受奏称、仓储多缺。现存粜价积至十四万两之多。未曾买补。朕思三属乃系常被水患之处。积贮尤关紧要。何以存贮银两。不豫于丰收之地买补。及至被灾。仍欲于本地采买。徒增时价。于民何益。已降旨训谕。令伊于所属丰收地方。或麦或谷。委员采买。尹继善共有地方之责。将此一并传谕知之。　　

○谕军机大臣等、朕阅总督尹继善参奏沭阳县知县罗士瓒一本。因该县衙役。殴死生员王焕。以该县庇役无能。请旨革职。内称县令职司教化。首重作养斯文。至于凌辱士子之风。渐不可长、等语。夫人命重大。律有明条。州县等官。纵役殃民。在官人役。干犯法纪。改换姓名。曲为徇庇。自有一定之处分。初不因殴死者之为士为民。而有所区别也。疏内作养斯文。凌辱士子之语屡见。此乃尹继善素日存好名之见。今为此蛇足。不过冀博士子之欢心。以蹈袭虚声耳。向来绅士、多有在地方。倡率愚民。滋生事端者。近观士习。尚知歛迹。今尹继善身为督臣。乃为此奏。则不肖士子。窥知此意。必致故习复萌。强纵肆横。致罹法网。非徒不能保全之。而转致滋事。贻累地方矣。实尹继善有以启之也。凡督抚大吏。移风易俗。是其专责。而于士习尤当首先防检。不至令其浇漓跃冶。使百姓观感成风。尹继善岂不知之。何为徒务虚名。不求实政。殊非整饬地方之道。尔等可传谕与尹继善。令其痛改此习。诸事务实办理。　　
</div>
    <div class="pagination">
<a href="清实录乾隆朝实录_page373.html">上一页</a><span>...</span><a href="清实录乾隆朝实录_page369.html">369</a><a href="清实录乾隆朝实录_page370.html">370</a><a href="清实录乾隆朝实录_page371.html">371</a><a href="清实录乾隆朝实录_page372.html">372</a><a href="清实录乾隆朝实录_page373.html">373</a><span class="current-page">374</span><a href="清实录乾隆朝实录_page375.html">375</a><a href="清实录乾隆朝实录_page376.html">376</a><a href="清实录乾隆朝实录_page377.html">377</a><a href="清实录乾隆朝实录_page378.html">378</a><a href="清实录乾隆朝实录_page379.html">379</a><span>...</span><a href="清实录乾隆朝实录_page375.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
