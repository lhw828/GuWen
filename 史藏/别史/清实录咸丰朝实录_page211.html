<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 211 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 211 页/共 502 页
  </h1>
  <div class="content">
   ○又谕、骆秉章等奏、水陆官军、四获胜仗一摺。逆贼窜扰岳州。叠经我兵击退。兹复经水陆官军。奋勇齐进。四次获胜。洵足以寒贼胆。正可乘此声威。直捣武汉。著塔齐布、曾国藩、将城陵矶余匪。迅速剿除净尽。即日整师东下。毋再延误。本日据杨霈奏、京山、孝感等州县。先后收复。现已派令布克慎、台涌、带兵由双庙进剿。并令双保、福炘等、由天门进取汉川。魁玉、杨昌泗等、由襄阳水路进趋汉口。该署督、亦即日统师前进。此时南北两路。办理均属得手。并经官文等奏报、已添拨兵勇。派同知衔李光荣等统带。由调弦口协剿。当此官兵云集。应如何联络声势。分投进偪之处。并著塔齐布等、与杨霈、官文、函商妥办。无失事机。至前谕塔齐布、陆路官军。能否由通城、崇阳一带。直攻武昌之背。并著悉心筹画。随时奏报。塔齐布、曾国藩、自带兵以来。既未尝遇败而怯。定不致乘胜而骄。总宜于妥速之中。持以慎重。则楚省贼踪。渐可埽荡岳郡地属紧要。前谕骆秉章、饬令胡林翼、督带练勇。前往严防。该抚定已遵办。仍著该臬司于何日抵岳、如何设防之处。迅速将驰奏。将此由六百里加紧各谕令知之。　　

○又谕前因逆匪窜踞九江郡城。已有旨、令陈启迈、严饬罗玉斌等、统带兵勇相机进剿。兹据杨霈奏称、武昌下通九江为省城第二重门户必须水陆并下。会同江西兵勇。以扼九江。则楚北庶可肃清等语。著陈启迈、速派兵勇一出九江。以通江路之声援。一防义甯。以遏陆路之窜越。固江西之藩篱。即可保长江之门户该抚不得以兵单饷绌为词置全局于不顾本日又据向荣片奏、江西应解江南兵饷自三月以后。并未解到。现在金陵攻剿逆匪。万分吃紧。需饷甚钜。著陈启迈、即将三月以后欠解各饷。赶紧起解。并著嗣后按月协济以供支应。毋稍迟延。将此由六百里加紧谕令知之。　　

○又谕、向荣军营饷需前经饬令浙江江苏江西广东按月筹济兹据向荣奏称广东半载以来仅报解五万两。迟久未到等语。金陵水陆攻剿。正当吃紧之时。所有红单拖罾各船需饷尤钜。必得按月协济方不致滋贻误。著叶名琛、柏贵、迅将应解之饷。源源接济。俾得及时支应。以资进剿毋稍迟延将此由六百里加紧谕令知之。　　

○参赞大臣僧格林沁奏贼匪凫水思遁迎剿续获胜仗得旨。逆匪实已穷蹙。指日定可歼除。犹不可稍涉大意致令窜延僧格林沁、昼夜艰辛。朕甚廑念著传谕众将士、迅速成功同膺懋赏。　　

○以剿办湖南城陵矶贼匪获胜。赏知府罗泽南花翎。兵丁李荣华蓝翎余升叙有差。予阵亡都司诸殿元、千总刘士宜、祭葬世职。　　

○辛巳谕内阁翰林院侍讲清安奏大钱未能流通请严禁阻挠折算等弊一摺。现在行用当百大钱。该商民等、自应恪遵钱面数目。照常交易。乃近日以来。竟有任意折算阻挠等弊。以致未能流通。著步军统领衙门、顺天府、五城、悉心妥筹办理。务期一律畅行。便民利用。至现获私铸各犯。并著刑部、于讯明后。按照新例。迅速分别办理。不准稽延时日。　　

○又谕、富兴阿奏、户部顺天府书吏、以银抵换钞票、请饬认真审讯一摺。此案情节较重。如果该官吏等、有通同舞弊情事。必应彻底根究。从严惩办。著刑部堂官、督饬承审司员、秉公严讯。务期水落石出。不准稍有瞻徇。并著将讯出大概情形。先行具奏。　　

○以办理团练出力。赏陕西华阴县知县倪印垣等、升衔优叙。　　

○壬午。谕军机大臣等、有人奏、河北铜山、丰、沛间。有新起土匪头目张彦、李大选、杜四、杜五等、聚众千余。在水路掳掠为患。现在江南徐州一带。正值防堵吃紧之时。岂容此等匪徒啸聚。贻害地方。若不乘其初起。即行掩捕。将来蔓延日甚。更恐与逆匪暗相句结。著怡良、吉尔杭阿、杨以增、崇恩、严饬该地方文武并酌派兵丁。会同严密查拏。该二省交界处所。务当不分畛域。一体拏办。俾绝根株。毋任一名漏网。将此由四百里各谕令知之。　　

○癸未。谕军机大臣等、杨霈奏、筹画进剿、兵饷竭蹶情形一摺。湖北收复京山等五县之后。大兵四路云集。亟须乘胜直趋武汉。肃清蕲黄。断不能因饷需支绌。致误事机。兹据杨霈奏、官文函称、川饷十万两。先已动用。所余无多。续到三万两、亦复截留。何至不知缓急若此。荆州现在情形。较之武汉。孰轻孰重。杨霈统带之兵。较之荆郡防兵。孰多孰少。官文岂不知之。乃不顾大局。任意掯留。显系心存畛域。著官文、将所有前此截留用賸款项。悉数先行解交杨霈大营。并将以前如何支销各项银两。迅即查明。详细开单。由驿具奏。其川省以后解到第二三起银六万两。即由该署督迎提。改道当阳行走。期于近捷。不准截留荆州。其川兵练丁之饷。仍归襄阳粮台支发。以清款目。该署督、仍当迅筹进攻。并一面知会塔齐布、曾国藩等、速行东下。会合剿办。不得坐待饷银。转致迟误。官文前奏、原任荆州府现调武昌府知府庄受祺、护送巡抚学政关防。前赴德安。该员何时至荆。其调署武昌。曾否到任。省垣失守之时。该员是否先已离省。其随同青麟、至荆之武昌府遗缺知府禄勋等各员。有无札调出省差使。抑系藉词随同前往。并已革巡抚崇纶、实在下落。及藩司岳兴阿、臬司曹楙坚等、确实殉难各情节。均著官文、杨霈、速即详查。据实覆奏。将此由六百里加紧各谕令知之。　　

○又谕、杨霈奏、兵饷支绌、请速饬筹解、以资接济一摺据称现存兵饷。不敷十日之用。山西、陕西、饷银。到楚尚需时日。已函商英桂、于河南暂借银三万两。俟山陕饷到归还。并请饬山西、陕西、抚臣。速即设法。通融接济。以应急需等语。逆贼窜踞武汉。急应克复。杨霈现分三路进兵。需饷浩繁。自应于邻近省分。妥筹接济。著英桂、速拨银三万两。克日解往。仍俟山陕饷银过豫时扣存归款。并著恒春、王庆云于各该省、无论何款项下。迅速筹画银各数万两。即日遴委妥员。解赴杨霈军营应用。无许迟延。并知照经过各地方。毋许截留。致有贻误。将此由六百里加紧各谕令知之。　　

○乙酉。上诣寿康宫、问皇贵太妃安。　　

○谕内阁、惠亲王等奏、本年王公大臣秋俸、请变通抵放一摺。著依议行惠亲王应领俸银。前经奏请俟军务告竣、再行支领。所有本年秋季俸银。著加恩赏给一半。　　

○谕军机大臣等、胜保等奏、偪近贼巢劄营、建筑炮台、力筹剿办一摺。逆匪占踞高唐。几及四月。早应移营偪近贼巢。用炮攻击。该大臣业经迂缓于前。以致日久尚无把握。此时惟有督率兵勇。合力进攻。迅图克复。仍当设法拣选精锐。一鼓登城。不得专恃炮轰。别无善策。傥该逆穷极思窜。即可乘势歼除。断不准再令蔓延。扰害他处。该大臣所带兵勇。为数不少。果能明攻暗袭。何至蕞尔孤城。尚藉口于步队之不能抽拨。所有西南两面。并著赶紧偪近环攻。以期尽歼丑类。若再旷日持久。劳师糜饷之罪。岂能屡邀宽宥耶。将此由六百里加紧谕知胜保、并谕德勒克色楞、善禄、崇恩知之。　　

○以山东钜野、郓城、阳谷、莘、四县城被贼窜陷。革知县廖锡纶、教谕宋源心、张于棻、训导赵荆岩、宋承庆、典史韩景昌、秦廷庆、守备舒昆、千总冯赐元、把总杨三乐、崔玉峰职。均逮问。　　

○予山东钜野等县殉节知县朱运昌、文颖、傅士珍、任腾蛟、教谕辛本杶、李文绶、颜怀兰、训导公戴东、刑庚虞、典史叶国霖、孙骏、徐凤喈瞿浚、千总崔福贵、把总何秉纶、张永隆、外委傅君平、祭葬世职。并建立专祠。傅士珍家属幕友等、旌恤如例。并附专祠。　　

○追予山东金乡县殉节知县杨郑白、建立专祠。家属幕友等附祀。　　

○丙戌。谕军机大臣等、前因翰林院侍讲清安奏、大钱未能畅行。谕令步军统领衙门、顺天府、五城、妥筹办理。本日据周祖培奏、大钱壅滞之故。由于使用私钱者。未奉明禁。以致官钱任意折算。奸商官私并用。垄断出入。故小民疾苦日甚。请于严拏私铸私贩人犯外。明定章程。禁绝使用私钱。以杜销售之路。各部院、及各旗营、给发公费兵饷。均有蠹吏奸役。私行抵换官钱等弊。尤为官私混杂之害。并请严拏究办各等语。著步军统领衙门、顺天府、五城、按照所奏。悉心妥议。奏明办理。并严拏私铸私贩。不得任其肆行无忌。阻挠圜法原摺著钞给阅看。将此谕令知之。　　

○又谕、有人奏、江苏降调藩司倪良燿、于应行督催之截留海运米石。迄今两载。延不完缴。已革江苏知县余龙光、在青浦任内。重赋苛徵。酿成巨案。以致上海等处。相继失陷。该员实为罪魁。署嘉定县知县郑扬旌、青浦县知县张铭晓、于城池失守后。逃匿未获。署吴县知县张礼、用劣役为心腹。婪赃肥己。纵盗殃民。上元县知县岳崇恕、贪污素著。吸食鸦片。不理公事。请饬该督抚、从严淘汰。以肃官常等语。现在该省贼氛未戢。地方州县。禁暴安良。尤关紧要。若不亟加整顿。致庸劣不肖之员。滥竽充数。贻害闾阎。为患匪细。至倪良燿、应行督催米石。前经勒限严追。何以至今未据奏报。余龙光、前已有人参奏。交怡良等、严究惩办。亦至今尚未覆奏。此外失守城池。及婪赃吸烟各劣员。皆应及早参劾。著怡良、吉尔杭阿、按照所参各情节。逐一查明。据实参奏。毋得稍有瞻徇。自干重咎。将此由五百里谕令知之。　　

○又谕、有人奏、河南固始、光州一带。捻匪数万人。立旗帜。造伪号以李士林、为盟主任纯学、为谋主丁心田、易天幅、李＜氵凤＞起、刘结大、四人为东西南北四路伪元帅并有著名捻首张全义、朱鸣义等多人。现充光州、息县、总役。该州赵登畯、该县陈棠、贪声素著。反倚该役等为腹心。以致捻匪聚党愈多。竟敢焚毁期思镇、马冈集、谷堆集等处。并率众数万。于二月间攻固始。五月间攻商城。已革南阳镇总兵柏山、拥军坐视。畏葸不前。仅有固始县知县蒯贺荪、歼办捻匪。尚有胆识。反为赵登畯等所排挤等语。河南光州等处。民风强悍。平时结捻械斗。地方官即应严拏惩办。况现在偪近贼氛。更应肃清内匪。以防句结。若如所奏。地方官纵贼殃民。固属罪不容诛。英桂统辖全省。亦岂能辞咎。著即赶紧严饬所属文武员弁。协力剿办。立将李士林等、首夥各犯。悉数捦拏。尽法惩治。毋令窜逸。并查明柏山、如何玩误。及赵登畯、陈棠、豢贼情形。从严参办。以靖地方。再商邱县知县宋锡庆在籍给事中陈坛、前因商邱失守。同时逃避。曾经降旨令该抚查拏严办迄今将及一年未据覆奏。殊属不成事体著即迅速查办。毋再迟延干咎。原摺著钞给阅看。将此由五百里谕令知之。　　

○又谕、陈启迈奏逆船窜扰吴城、建昌一摺并贼扑武甯戕害大员等语七月十七日。贼船上窜。将抵吴城镇。兵勇退守上游。十九日。复有贼船三四百号。由渚溪驶入建昌县界之山下渡。距省均止百余里。该抚现饬革员赵如胜、酌带战船水勇驶往下游。并饬吴锡光等、由山下渡陆路追击。是否足资截剿。本日已谕令骆秉章酌调官兵。并派员管带驰往协剿。惟邻省调拨。尚需时日。诚恐缓不济急。而罗玉斌、攻剿九江。以分贼势。亦断难撤回。此时省城情形万分吃紧。必须司道大员。带兵出省。相机堵截未可专待外援任其猖獗臬司恽光宸、前曾带兵出省。并未驰赴武甯。现在贼氛偪近若仍株守省垣。专恃赵如胜等、带兵剿办势必贻误事机。著陈启迈即于司道中。遴派得力之员统兵前往扼要驻劄为迎头截击之计其由兴国州窜扑武甯之贼。众至二万。该县甫经收复。城内弁兵不过千余。不敷堵剿并著该抚严饬署盐道王训、迅速带兵驰往剿办。毋稍延误江西与鄂楚毗连处所甚多若杨霈等、进兵攻剿。前后夹击更恐逆匪乘隙窜扰江西。是内患未靖。又须堵御外来贼党傥防剿稍疏势必滋蔓难图著该抚严饬带兵文武员弁防剿兼筹不得稍涉大意并将逆匪情形随时驰奏阵亡之游击富克金泰等著查明请恤。将此由六百里加紧谕令知之。　　

○又谕据陈启迈奏逆船窜扰吴城建昌偪近省城兵力不敷调遣请饬。湖南仍令上年来江助剿之官绅朱孙诒罗泽南等管带兵勇前来协剿等语。江西贼势狓猖。省垣兵力单薄。急须邻省分兵援救。著骆秉章、迅即选派精兵三四千名。驰赴江西。以资接应。惟现在朱孙诒、罗泽南、皆带兵勇。随同剿贼。甚为得力。该二员能否派往。著该抚酌量缓急。妥筹办理。如实在不能分拨。即著另拣得力员弁、管带所挑官兵。迅速驰往江西协剿。毋稍迟缓。致误事机。将此由六百里加紧谕令知之。　　

○江苏巡抚吉尔杭阿奏、筹剿上海逆匪情形。得旨。此时万不可再令窜逸。汝所筹机宜。暨驾驭夷人。均属妥当。　　

○以焚毁江西九江贼船出力。予民壮孙亮等、升赏有差。　　

○予江苏阵亡千总蔡梦麟、把总张世珍、祭葬世职。　　

○丁亥。谕内阁、户部等衙门奏、遵议通政使李道生、条陈钱法一摺。户工两局。鼓铸当百、当五十、等项大钱。子母相权。便民利用。近因奸商阻挠。以致大钱不得流通。业经刑部定拟罪名。由各该衙门、剀切晓谕。俾共知此项当百以下大钱。永远通行。决无更改。愚民不致妄生疑虑。奸商亦不敢任意阻挠。以身试法。其私铸大钱人犯。仍著步军统领衙门、顺天府、五城、一体严拏。照新定章程治罪。　　

○又谕、刑部奏、遵旨核覆知县罪名一摺。前因已革侍郎雷以諴奏、请将已革署江都县知县陆武曾、应得斩监候罪名。量从末减。当交刑部核议具奏。兹据奏称、该革员于获罪后。尚知愧奋。并带勇杀贼。身受重伤。著有微劳。陆武曾、著准其减等、发往新疆效力赎罪。仍留雷以諴军营差遣。以观后效。　　

○谕军机大臣等、易棠奏、遵议新疆变通事宜一摺。据称马厂、及歇□禾虍旦□之地。均可开垦。其不便屯兵之处。可募民回垦种。并招内地民人。准其携带眷属。藉资开垦。其兵制之可裁者。如伊犁、乌噜木齐、屯田。可召民回承种。屯兵即可撤令归伍。其南路各城换防官兵。若改为眷兵。则乌噜木齐议添之兵。可无须调往。又各该处驼马等、既经变卖。则经牧官兵。亦可入伍各等语。所奏俱系因时制宜。为筹画经费起见。惟口外情形。究非该督所能深悉。著奕山、图伽布、常清、春熙、赓福、按照所奏各条。察看地方民情。悉心斟酌。妥速筹议。据实奏办。总期通筹全局。节省饷需。而仍于边防无损。方为尽善。毋得畏难推诿。徒以一奏塞责。原摺著钞给阅看。将此各谕令知之。寻伊犁将军奕山等奏称、伊犁土性寒薄。难以开垦。下军机大臣、户部、会议。寻议奏、伊犁开垦之案。阿桂辟之于前。松筠成之于后。事在必行。以期地利无遗。蒙古牧厂。及官兵马厂。自应于水草茂盛之处。广为踏看。分别撤屯。但使可以省饷。不必尽撤其人。屯兵内有情愿种地者。即给与佃地。而开其屯兵粮缺。并于存营兵内。添派换防。抵减内地调拨。经牧兵丁亦如之。不必遽有裁兵之名。而已渐收节费之效。以后停补减抽。实于经费有益。从之。　　

○又谕、向荣奏、水师续获胜仗、并陆路防剿情形一摺。逆匪自高淳败窜后。叠经水师军船。大加惩创。江路贼援。自可逐渐断绝。而太平贼船。近复阑入丹阳湖内。其窥伺东坝之心。尚未竟绝。现在福兴一军。已经调回金陵。其镇江派防东坝兵勇。亦经前赴大营协剿。东坝防兵。仅有邓绍良、及上海派往之兵勇、约二千名。小丹阳镇一路。仅有傅振邦、及张国梁、所带兵勇一千五百余名。诚恐不敷堵剿。怡良前奏、亲督兵勇赴无锡、常州一带。仍著速行前进。不得因高淳贼已败退。又复中止。向荣指调之上海军营总兵虎嵩林。亦著吉尔杭阿、速饬该员、前往怡良军营。协同进剿。如该逆不敢再窜高淳。亦可迎贼所向。沿途探剿。此时江面水师。正当得手之际。若陆路官兵。绕出太平一带。抄贼后路夹攻。更易为力。至向荣所称、上游红单拖罾等船。究嫌单薄等语。亦系实在情形。逆贼既经屡败。其纠合皖楚逆党、大帮回驶。固在意计之中。且湖南贼船。经我兵勇。大加焚毁。已追至嘉鱼境内。傥武汉一经收复。该逆溃窜下驶。上游师船实当其冲下游战船既有八九十只。分调十余只。不至遽形短少。著向荣、即知会陈金绶等。如北岸无须多船即饬陈国泰、将所带红单船。分拨十只。或十五只迅赴上游协同攻剿。不得稍存畛域。藉词掯留。将此由六百里加紧各谕令知之。　　

○又谕、塔齐布、曾国藩奏沿江追杀贼匪、水陆续获大胜一摺前据杨霈奏、收复湖北京山各州县。并所筹各路进剿各情。业经谕令该署督、迅速督兵。驰赴武汉。以期与上游水陆官军。会合剿办。现在塔齐布、曾国藩、自岳州城陵矶以下。沿江追击。将二百余里贼巢剿洗殆尽。已追至嘉鱼县属。后起大队官兵亦即日跟踪前进。是楚南一军。愈偪愈紧。渐可驶抵武昌杨霈傥仍株守德安。不即统兵前往必致东下之师。又成孤军无援之势于攻克武昌全局仍无裨益。著杨霈、即照前奏三路进兵之议。迅饬领兵各员分道进攻。总以星速出江为要一面亲率精锐由杨店进发直趋汉口会督各路兵勇与塔齐布曾国藩所统各军协同攻剿乘此声势。上下夹击。自无难一鼓歼除杨霈与塔齐布等、一经会合兵力更厚或先克武昌或并攻汉阳。惟在随时审察军情相机速办仍须四面兼顾不致该逆被剿穷蹙复有乘虚奔突之患此时攻剿吃紧杨霈断不可再事耽延。塔齐布、曾国藩亦应倍加慎重。总期计出万全肃清江汉毋负委任。臬司胡林翼带勇剿贼尚称得力。著即随同塔齐布等前往湖北。毋庸留于岳州知府罗泽南本系随营协剿之员。亦著毋庸派赴江西。所有岳州善后防堵事宜即饬驻劄该郡办理粮台之藩司夏廷樾妥为筹办将此由六百里加紧各谕令知之。　　

○又谕、向荣奏、请饬催前调福建广东各官兵等语金陵大营分剿各路贼匪水陆口岸纷歧官军不敷攻击系属实情。现在正当堵御上游各口吃紧之时。设因兵力不足。致多掣肘。何日始能竣事。据奏前调福建漳州镇属云霄、同安、诏安、等营官兵。王懿德以防堵粤界。另调福甯等处兵千名前往。该官兵恐未能得力。此时福建军务渐竣。著王懿德、迅遵前旨。即行选调漳州镇标、及所属云霄、诏安、同安、各营兵二千名。如数拣齐。派令得力将弁管带。克日启程。前赴向荣军营。听候调遣。不得稍分畛域致滋迟误。其已调之福甯、建甯、邵武、延平、各兵。即撤令回闽。留防本省。毋再藉词推诿。并著叶名琛、柏贵、查明前报启行之潮州镇寿山、所带官兵二千名。何以迟迟尚未行抵江南。迅速饬催。即日兼程驰赴金陵。庶期以速补迟。可望早图克复。至叶名琛等、前奏续派碣石镇总兵谢焜、管带之拖风红单船。共四十只。尚未出洋。此次江面、剿除金陵城内窜出逆匪。轰击贼船。不下数百只。连获胜仗。全藉粤船之力。惟上下游江面宽广。往来冲击。船数实属不敷。著该督抚等、迅饬前项续调船只。赶紧开洋。星速驶入长江。以资协剿。并著王懿德、叶名琛、柏贵、将官兵船只、启程出洋各日期。一面具奏。一面知会向荣为要。将此由六百里加紧各谕令知之。　　

○陕甘总督易棠奏、勘明陇西等州县、被灾情形。得旨。此等事必须从实具奏。不可稍有讳饰。　　

○命翰林院编修吴存义、许彭寿、在南书房行走。　　

○以攻剿湖南城陵矶贼匪获胜。予湖南提督塔齐布、优叙。赏已革礼部侍郎曾国藩、三品顶带。千总何越珽、花翎。府经历李续宾、蓝翎。余升叙有差。　　

○以克复福建永安、尤溪、大田、沙、四县城。赏游击沙肇修等、蓝翎。余升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅闰七月。戊子谕内阁、王懿德奏军犯杀贼出力、恳请免罪等语。山东济阳县军犯马能高、在福建配所随同兵勇打仗。屡次出力。杀贼多名。自应宽其既往马能高著准其免罪给予外委顶带并著留于福建。由该督酌拨入伍以观后效。　　

○谕军机大臣等、有人奏苏省徵收漕粮短绌、请饬查整顿一摺。苏省漕粮之重。甲于天下近来日形短绌。虽因被兵被灾民力拮据。亦由地方官办理不善所致。据称上年冬业田之家。佃户抗不交租。地方官概不追比。以致业户完粮。无从设措等语。乡民纠众抗粮。法所难宥。该地方官自应痛加惩办。勿稍姑息。至于佃欠业租。即经该业户控告。亦应照例惩办。以儆刁风。总期于漕粮无误。方足以资整顿。前年倪良耀办漕不善。业经革职。而上年海运。止解白粮。贻误更甚。似此年复一年。伊于胡底。著怡良、吉尔杭阿、先事豫筹。今□山戊不□新漕。勿致再蹈前辙。另片奏、长洲县漕书顾桂岩、系积年巨蠹。于奉到缓徵恩旨。匿而不发。被灾各区。仍令照常纳粮。民间畏其陵虐。有顾老虎之目。著该督抚按照所奏各情节。确切查明。从严究办。以除积蠹而安闾阎。嗣后遇有灾歉缓徵。务当详晰分数。于十月内奏到。以符定限。俟奉到谕旨之日。即行刊刻誊黄。遍贴城乡各处。如有私行揭去。希图朦混侵蚀者。即著严参惩办。以期实惠及民。原摺片著钞给阅看。将此由四百里谕令知之。　　

○闽浙总督王懿德奏、仙游县乌白旗匪首朱三、陈尾、始终助逆抗拒。必须择尤剿办。得旨。既已出示在先。乃梗顽难化。断不能稍示羁縻。允宜痛加剿戮。以期渐就廓清。又奏、莆田县幕友姚怀瑞、把持撞骗。查拏究办。批。此应从严惩办者。　　

○以督办通州城工完竣。予仓场侍郎全庆、朱嶟、议叙。　　

○己丑。谕军机大臣等、现在连镇贼匪。经僧格林沁等设法围剿。势已穷蹙。指日当可歼除。惟昨据僧格林沁奏称、该营粮台关支兵饷。积欠甚多。前经桂良拨银五千两。亦属不敷支发。本日已谕户部拨银八万两。解赴该大臣军营。当此攻剿吃紧之际。若不宽为接济。何以激励军心。直省藩库情形。虽极支绌。然军需孔亟。总应设法筹措。毋误兵食。著桂良督饬接办粮台之口北道锡祉、悉心筹画。无论银米。速行拨解连镇军营。俾支发得以裕如。进剿益可得力。将此由六百里谕令知之。　　

○又谕、福济奏逆匪窥伺徽甯、饬属严防、并由浙省派兵堵御一摺。逆匪因江面舟师截击。轶入南岸。窜至青阳。渐入泾县。因该县民团得力。复欲改由太平窜入徽甯二郡。窥伺苏杭。傥有疏虞。实关东南大局。和春、福济、现在攻剿庐州。远在江北。不能分兵剿办。自系实在情形。据奏黄宗汉已派杭州府知府徐荣等、分赴徽甯。并派兵勇二千名。随往防剿。是该抚深知保徽即以保浙。故能不分畛域。布置周详。且该二郡有山溪之险。得此兵力。自可阻遏凶锋。至福济奏称、南岸之贵池、铜陵、繁昌、芜湖等县。皆为逆贼出没之地。浙江所派防剿之兵。如能追贼出江。宜择紧要江口。如芜湖、大通等处。就近驻劄。无遽回浙等语。黄宗汉向来办事认真。著即统筹全局。该省兵力。能否外援邻封。内保本境。斟酌办理。至太平、甯国、与金陵接壤。并著向荣、怡良、吉尔杭阿、体察现在情形。酌筹防剿。以期声势联络。互相援应。俾该逆不能乘虚窜扰。将此由六百里加紧各谕令知之。　　

○又谕、翁同书奏、扬州军饷缺乏情形。自军兴以来。各路军需。或由部指拨或由邻省协济。或就本省办理捐输。截留粮米。以资支放。朕眷念行间将士。枵腹荷戈。日劳宵旰。无如用兵各省。日久未能凯撤。以致师老饷匮。即如扬州一军。因瓜州未克。屯劄江滨。兵糈难于接济。致有欠放。自系实情。前经谕令琦善等、准于淮、扬、徐、等处。漕项、盐课、关税、地丁、各款内提用。现在托明阿尚未到营。陈金绶、代办军务。著即饬令该地方官遵照设法提拨。以应急需。雷以諴办理捐输捐厘等事。著有成效。现已留扬。亦著移缓就急妥筹办理。以固军心而作士气。惟是竭力筹饷以济兵食。不如及早灭贼。以节帑项。蕞尔瓜州。屡次围攻。尚未能埽除贼垒。此外坚城。顿兵日久。更若恬不为怪。思之实堪愤恨。傥因转输不继。致成涣散情形。岂堪设想。著陈金绶等、一面筹拨款项以供支发。仍激励将士。迅图克复。勿再迟延。将此由六百里加紧谕令知之。　　

○又谕、杨霈奏、督兵进剿、变通调遣一摺。并招安投诚各等语。现在塔齐布、曾国藩、业已督兵进驻罗山。该署督既于十八日移营前进。著即遵前旨迅由扬店直趋汉口。会合湖南得胜之师。乘此声威。尽歼群丑。不得稍有耽延。致失机会。并飞催魁玉等、统带兵勇。即行前进。或由沔阳直攻汉阳。或随同塔齐布等、径攻武昌。毋许迁延观望。有误事机。逆匪自踞武汉以后。未经大受惩创。此次官兵前后夹击。该逆必四处奔窜。以图牵制我军。分我兵力。该署督务当统筹全局。杜其纷窜。为次第克复武汉之计。断勿令此剿彼窜。为害他处也。至从逆匪徒。既已悔罪投诚。原可予以自新之路。惟须察其真伪。暗相钤制。庶不至中其奸谋。所有投诚之蒋菖梧、李士林等、二名。即饬游击吴登鳌、知县李殿华等、加意防范。如果不遵约束。未能得力。即不动声色。严密惩办。若能带领壮勇。杀贼立功。亦可宽其既往。酌量保奏。惟在驾驭得宜。自可获效。该署督谅能妥筹办理也。将此由六百里加紧谕令知之。　　

○又谕、前因襄阳紧要。谕令王庆云、派兵前往。已据丰伸奏报、于七月十六日带甯夏等兵。择要驻劄矣。本日杨霈奏、水路需兵。改调陕西驻襄官兵一千名。又挑选襄阳练勇一千名。赴襄河下游。为东西两路策应。惟襄樊防守。兵力稍单。自应设法布置。著王庆云、迅派商南备调之甘肃官兵一千名。由荆子关顺流赴襄。与丰伸同驻一处。以壮声势。卫襄樊之腹心。即可固陕省之门户。至商南等处、应如何布置。并著该抚随时妥办。将此由六百里加紧谕令知之。　　

○江南提督和春等奏、连日攻剿庐州贼匪情形。得旨。虽屡次得手。总未克庐州。此时更不可稍缓一步。和春督师在皖已久。且转战数省。俾膺节钺何以蕞尔孤城棘手若是耶。　　

○都察院左副都御史王履谦、河东河道总督长臻奏、稽查黄河南北两岸。督饬文武加意严防。得旨。果能如所奏各情。自可扼其窜越。惟恐日久懈生。徒托纸上空谈。于事何益上游封禁各船。自应明白晓谕。若再有祈请。万万不可准其所请。贻患匪轻。
  </div>
  <div class="pagination">
   <a href="清实录咸丰朝实录_page210.html">
    上一页
   </a>
   <span>
    ...
   </span>
   <a href="清实录咸丰朝实录_page206.html">
    206
   </a>
   <a href="清实录咸丰朝实录_page207.html">
    207
   </a>
   <a href="清实录咸丰朝实录_page208.html">
    208
   </a>
   <a href="清实录咸丰朝实录_page209.html">
    209
   </a>
   <a href="清实录咸丰朝实录_page210.html">
    210
   </a>
   <span class="current-page">
    211
   </span>
   <a href="清实录咸丰朝实录_page212.html">
    212
   </a>
   <a href="清实录咸丰朝实录_page213.html">
    213
   </a>
   <a href="清实录咸丰朝实录_page214.html">
    214
   </a>
   <a href="清实录咸丰朝实录_page215.html">
    215
   </a>
   <a href="清实录咸丰朝实录_page216.html">
    216
   </a>
   <span>
    ...
   </span>
   <a href="清实录咸丰朝实录_page212.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
