<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 19 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 19 页/共 95 页</h1>
    <div class="content">　　○左春坊左庶子兼翰林院侍读黄淮等言左右春坊并司经局吏无额设乞于吏部借拨办事吏三名  上命各设司吏一名著为定例  云南湾甸千崖二长官司上官刀木永等各遣子来朝贡马及方物赐钞及文绮彩绢
　　○丁酉  命金吾左卫故指挥佥事林茂孙丛袭升指挥使给俸优养  夜水星犯毕宿右股北第一星
　　○己亥
　　○复鄢陵知县娄观为福建道监察御史观洪武中为御史建文初出知鄢陵至是召复旧职云  设老挝军民宣慰使司以土官刀线歹为宣慰使命礼部铸印给之  九溪上峒土酋安定踵遣子麦直踵等来朝贡方物赐之钞币
　　○庚子
　　○升金吾右卫副千户张买驴为指挥佥事
　　太宗文皇帝实录卷三十
太宗文皇帝实录卷三十一
　　永乐二年五月辛丑朔  礼部言国子监祭酒徐旭坐书奏不谨当降  上问吏部尚书蹇义旭为人何如对曰有文学持守而于人寡合  上曰持守之人固当寡合盖其中有所主而不能脂韦依阿于外况兼有文学宜寘之近侍遂命为翰林修撰  巡按北京监察御史周新言北京所属吏民有犯徒流者蒙恩免罪就发北京人少处为民种田公私两便然监候详拟往复数月饥窘忧愁多死狱中请今后死罪及职官有犯详拟待报其吏民所犯徒流者悉从北京行部或监察御史详拟允当就发种田如此则下无淹禁之患而上不负宽恤之恩  上谕都察院臣曰御史言是且  命北京百姓有犯应决者许收赎  夜金星犯鬼宿西北星
　　○壬寅
　　○遣使赐谷王橞纱布钞扇  命丰城侯李彬统领官军往镇广东等处  命清远伯王友充总兵官都指挥佥事郭义充副总兵师往海道巡哨如遇寇贼就行剿捕仍戒友等遇番国进贡舡不得扰害  升建昌府学校授于敬为江西道监察御史  复杨直为浙江道监察御史直洪武中为御史建文初升青州知府坐免至是召至复其旧职夜有星如盏大青白色光烛地出相星旁东北行至游气
　　○癸卯
　　○夜水星犯六诸王西第三星
　　○甲辰
　　○礼部尚书李至刚等奏琉球国山东王遣使贡方物就令赍白金诣处州市磁器法当逮问  上曰远方之人知求利而已安知禁令朝廷于远人当怀之此不足罪  宁夏总兵官左都督何福请以平凉庆阳二府盐粮每引纳米四斗五升每引纳米六斗从之
　　○乙巳
　　○设散毛施南二长官司置流官吏目各一员其地故元时俱置宣慰司洪武六年改散毛沿边并施南二宣抚司又设龙潭安抚司隶散毛沿边二十三年以蛮人梗化遂废后于散毛沿边设大田军民千户所至是故土官之子覃友谅等奏比年招复蛮民岁输租税请仍设治所以其户少乃降为长官司俱隶大田军民千户所命覃友谅为散毛长官田应虎副之覃添福为施南长官覃敬副之各给印  端午节赐文武群臣宴
　　○丙午
　　○夜有星如斗大赤色有光出中天云中西北行至云中
　　○丁未
　　○夜有星如盏大赤色光烛地出北斗魁北行入文昌
　　○戊申
　　○升大理寺左寺正陈援为本寺右寺丞通政司右通政兼右春坊右中允仪智为湖广右布政使应天府丞王公亮为四川右布政使吏部郎中张启为浙江右布政使工部郎中刘俊为江西右布政使饶州府同知任勉为福建布政司右参政吏部郎中时泰为江西布政司右参政尹必用为浙江布政司右参政户部郎中罗雅为山东布政司左参政刑部员外郎周成为左参议户部郎中杨蕃福建布政司右参政兵部郎中崔恂为云南布政司左参政姚肇为右参政刑部郎中李泰叶溥俱为广东布政司右参政工部员外郎吕惟得为右参议吴渊为广西布政司右参议刑部郎中王英为狭西按察使刑部主事陈有常山西道监察御史成宁可俱为广东按察副使浙江道监察御史何广为狭西按察副使狭西道监察御史刘文为浙江按察副使镇远州知州徐善安为佥事北京道监察御史孙硕为山西按察副使广西道监察御史陆广平为广西按察副使四川道监察御史张寿为江西按察副使虞文达为福建按察副使工部司务远方为佥事山东道监察御史康郁为云南按察副使刑科给事中周彦奇兵科给事中龚鐩俱为佥事兵科给事中张恂为山东按察佥事吏科给事中梁观为四川按察佥事户科给事中姚山为河南按察佥事安仁县典史李素为山西道监察御史
　　○己酉
　　○锦衣卫奏明日  上诣  孝陵请具法驾  上曰不用但以骑士数人前导  已而顾侍臣曰明日  皇考升遐之日正属感慕之时何用法驾非为辟除道路则前导骑士亦可不用
　　○辛亥
　　○擢举人莫福为刑科给事中  以征讨奇功升羽林前卫指挥同知于兴子锁儿为本卫指挥使千户任真子得为指挥同知
　　○壬子
　　○改户部右侍郎刘观为都察院右副都御史
　　○癸丑
　　○修山东邹平县小清河堤岸三百八十四丈
　　○甲寅
　　○置山东临清县县丞主簿各一员右军都督佥事景福卒福凤阳临淮人洪武中为会州卫指挥同知  上初起义福率所部从积功至都指挥使升右军都督佥事至是卒命有司举恤典
　　○乙卯
　　○擢监生朱政黄理紫震俱为兵科给事中西安府经历黄友信为狭西道监察御史  以熊宗鲁为江西布政司右参议宗鲁洪武中以监生署山西右参议调北平布政司建文初降蒙化州知州至是召还实授旧职  设广西思明府凭祥县以土官李昇为知县置流官典史一员初凭祥止设巡检司昇尝为本司巡检至是上言其地濒安南而百姓乐业生齿日繁请改为县以便抚辑从之
　　○丙辰
　　○山东临清县会通税课局言比岁市镇经兵民皆流移兼连年蝗旱商旅不至所徵课钞不及请减旧额户部以闻  上曰兵旱之余尚可徵税耶其悉免之俟丰岁百姓复业商旅通行然后徵之甘肃总兵官左都督宋晟言甘肃镇番卫与胡寇接境原调庄浪千户所军九百备御今屯田之外止存五百八十不足调用命以巩昌卫所带管中左所军益之
　　○戊午  上御右顺门永春侯王宁侍从容论及  皇考时事  上戚马动容宁曰世人竭诚诵经饭僧奉佛可以福利先亲  上不答既而谕之曰为庶人能继承家业不失坠或又能扩充增益于前可以为孝士居官食禄能持身循理建立功业荣亲于当时显名于后日可以为孝天子以四海为家能思天位者亲之所传大业者亲之所建天下生民亲之所保而敬以奉天勤以守业仁以临民使万物得所四夷咸宾光昭祖宗传之子孙可以为孝何必能事佛乃为孝乎既而复曰元季天下鼎沸生民涂炭父母妻子不相保我  皇考奉  天命戡定祸乱立纲陈纪使强不敢凌弱众不敢暴寡天下晏然有莫大之功德则必享莫大之福矣岂他福之所能及也宁惭而退
　　○己未
　　○复闽清县知县沈源广东道监察御史源建文中所黜也  擢庶吉士杜钦黄惟正郎庆俱为户科给事中周玉罗亨信张侗及监生胡昌俱为工科给事中
　　○壬戌
　　○夜有星如盏大青白色光烛地出危宿东北行至云中
　　○甲子  命金吾左卫故千户罗旺子五十袭升金吾右卫指挥佥事
　　○丙寅
　　○擢庶吉士林正魏暹喻则成白瑜郑兰进士封孜昶赵登监生陶玮陈贞裴川俱为给事中  复广西东兰州吏目黄思贤为山东按察佥事思贤建文中坐事降职至是以考满至京遂复之裁减湖广泸溪县县丞主簿
　　○丁卯
　　○八(（月）)[百]大甸土酋刀招你遣头目板暖等来朝贡方物赐赉有差  兴安伯徐祥卒大冶县人以军功为燕山右护卫副千户  上居藩邸时以祥谨直命侍卫左右及举义祥竭力从征破居庸关攻真定援永平战灵璧皆与有功累官至都指挥使封兴安伯祥在诸将中年稍高及为伯益勤慎未尝骄怠卒年七十三  上辍朝三日遣官赐祭仍赐钞四千锭恤其家子永旱卒命孙亨袭爵
　　○戊辰
　　○工部言太平府当涂县慈湖等处上通宣歙东抵丹阳湖西接芜湖地多濒江比(（两）)[雨]水浸淫及海潮涨溢决堤伤稼宜遣人相度修筑  上从之又谕之曰缘江低洼之处非止当涂一县霖潦伤稼必多宜分遣官乘传往视凡浙江江西湖广安庆苏松等府遇湖泊洼下圩岸颓圯丞督有司修筑  浙江台州府黄严县言县境混水等处旧设十五闸六陡门潴水溉田及防海潮每闸置十夫以司启闭近水道堙塞闸门朽坏每遇风潮不能捍御田旱不得灌溉宜集民修浚从之
　　○己巳
　　○设八百者乃八百大甸二军民宣慰使司以土酋刀招你为八百者乃宣慰使其弟刀招散为八百大甸宣慰使遣员外郎左洋往赐诰印冠带袭衣并遣使赐麓川平缅缅甸老挝诸宣慰使司及孟定波勒威远等府州亦如之  湖广布政司言长沙浏阳益阳岳州安乡华容常德龙阳武陵荆州石首监利江陵诸县霪雨湖水泛溢坏民居田稼命户部遣人驰驿抚视
太宗文皇帝实录卷三十一


太宗文皇帝实录卷三十二
　　永乐二年夏六月庚午朔  秦王尚炳遣指挥陆荣等奉表笺贺册封赐荣等钞币
　　○辛未
　　○楚世子孟烷来朝  敕谕临边漫散官军人等曰尔等昔在兵戈艰难之际不得已漫散流杂寄身边塞苟延余生今年下已定虽欲来归无由自达特遣人赍敕谕尔往字俱在赦前已寘不问宜皆挈家来归(（宜）)[官]复原职军复原伍民复旧业若迟疑不归悔将无及
　　○癸酉
　　○遣官祭中霤  改木邦孟养二府为军民宣慰使司以知府罕的法刀木旦为宣慰使赐之诰印俾子孙世袭其官  处州青田县民刘貊进  太祖高皇帝所赐其祖诚意伯基手诏八道祭文一道赐钞五锭  高平王济烨平阳王济熿遣千户黄钺等奉表笺贺册封赐钺等钞币  百户李诚等招谕流移海岛军民陈义甫等来归  上嘉劳之义甫等言流民叶得义等尚在东洋平湖未归复遣诚及义甫赍敕往招谕之  修河南府孟津县河堤
　　○甲戌
　　○复太平县典史王敏为北京道监察御史敏洪武中御史建文初坐事降职至是定父忧服阕命复旧职云  云南前卫土官指挥董保安宁州土官知州董节八百土酋刀招散等各遣人来朝贡马及方物赐钞币有差  湖广九溪卫指挥同知董贤言本卫边临溪洞蛮夷叛服不常城不坚固必加包砌乃可备御命于农隙之时次第修之  夜有星如鸡子大青白色光烛地出东北云中西北行入天船
　　○丙子
　　○擢贵东县典史李辂唐县典史刘冕俱为监察御史  楚世子孟烷辞归赐之钞币赐其从官钞有差  复建文中所黜内江县知县易忠为监察御史大理府同知储颙为广西左布政使南海县丞王文约为广西按察佥事
　　○丁丑
　　○以战殁功命故都指挥佥事木剌忽侄典孙袭从父旧职金吾右卫指挥同知故金吾左卫千户李普贤奴子贵袭升本卫指挥同知故千户李甫子凯包羊儿子胜张岩子福兴俱袭升本卫指挥佥事并给全俸  兵部奏济宁卫指挥同知李寿保卒无嗣其祖胜年老不任事命以指挥同知俸养胜终身
　　○戊寅
　　○夜有星如盏大青白色光烛地出七公西北行至近浊
　　○己卯
　　○升羽林前卫指挥使李岳为河南都指挥佥事宽河卫指挥使李玉为山西行都司都指挥佥事通州卫指挥使许溥为湖广都指挥佥事  命羽林前等卫指挥尚郁等五人赍敕往谕兀良哈等处人赐钞五十锭
　　○庚辰
　　○以河道未通徙东昌递运所于陆路为巢陵递运所  命兵部自今各都司布政司奏报军情急务许给驿余并给递运便船
　　○壬午
　　○复河东狭西都转运盐使司运使许昱官昱洪武中任运使建文时坐罪谪戍云川卫至是赴京自陈故复之  以征讨奇功升金吾右卫副千户张原为本卫指挥佥事
　　○甲申
　　○朝鲜国王遣陪臣吕称等来朝贡马及方物赐钞币表里兵部言辽东人多亡居朝鲜者近招复万七百余人未复者尚多  上命礼部谕称等俾归言于玉遣还
　　○乙酉
　　○赐朝鲜安南诸国使者及云南八百等处土官宴  刑部奏河间府民有讼其母者有司不当受辞又拟其罪  上曰然世岂有无母之人古称天下无不是底父母此辈逆天非复人类有司不罪之乃论其母罪是岂可使牧民执其子及有司罪之  中军都督府奏卒有畜马者为牛触死宜责偿  上曰虎尚有为牛抵死者况马乎富家欲市一马不易得卒安能偿其免之  夜望月食
　　○丁亥  上命吏部给事中曹崇曰官冗则坐食者众食众则力本者困夫生息之道由于节俭朕昨观吏部所录中外官数比旧额增数倍古云官不必备惟其人尔以朕意语吏部令诸司悉汰冗官庶几省国用舒民力  升崇阳县知县孔禧为应天府治中  复建文所黜湘乡知县陈圭监察御史  鸿胪寺右少卿汪泰以罪诛泰尝奉使朝鲜受其馈赠使还匿不奏至是本寺左少卿樊敬复奏泰私交权贵特命诛之  修湖广邵阳县仙槎桥
　　○戊子
　　○安南国王胡＜大互＞遣使奉表谢恩  上命礼部臣谕之曰安南昔称知礼之国今思明府言禄州西平州永平寨皆思明故地与安南接境安南夺而有之其归语王如非安南地则速归之保境安分惇修邻好可以长享富贵也  户部尚书郁新言公侯驸马伯仪宾禄米旧于苏州秋粮内给之令民如数尽输其家比年苏州水患粮额亏损请如文武官例米钞兼支自明年始禄五千石至三千五百石者支米二千石二千五百石者支米千五百石二千石者支米千石千五百石至千一百石者支米八百石一千石者支米七百石九百石者支米六百石八百石者支米五百石四百石者支米二百五十石余并准支钞惟二百石以下全支米从之
　　○己丑
　　○吏部尚书兼詹事府蹇义等言在京各衙门官原有定额近因事烦额外添设不无冗员宜令各衙门依定制选留余并送部别用在外大小衙门官亦有多设宜令所隶上司严行考核其罢软不胜及老疾贪墨者悉送赴部今年所取进士诸司无缺铨注各王府教授伴读多缺拟于第三甲内选用仍令食进士八品之禄第二甲第三甲拟量留七十员分隶诸司观政遇缺取用余悉遣归进学凡冠带举人亦令归进学以待后科会试诸司历事监生例应三月后授官近因少缺有一年未授者而内府办事监生止是誊写奏本查理文册稽算数目别无政务比内官监奏准半岁授官而历事监生有政务者授官及迟今后宜令所司内府办事监生月日满者定例给赏仍令回监进学依次历事出身  上皆从之
　　○庚寅
　　○升狭西按察副使宋性为布政司右参政性洪武末署刑部右侍郎建文中出为湖广按察副使永乐初调狭西至是召至遂以为参政命随户部尚书夏原吉苏松治水
　　○辛卯
　　○朝鲜国王李芳远遣使送耕牛万头至辽东先是  上欲广屯田于辽东命礼部遣人徵牛于朝鲜至是送至命户部每一牛酬绢一疋布四疋仍赐其王文绮表里各百六十敕辽东都司以牛分给屯戍  户部言直隶苏松浙江嘉湖等郡水民饥命监察御史高以正等往督有司赈之  夜有星如盏大青白色有光出垒壁阵南行入羽林军
　　○壬辰  上御右顺门因与侍臣论刑赏侍臣进曰古称赏人以官不若赏人以财  上曰此语盖为滥官发以朕论之亦未尽善若人君一心爱民则二者皆重盖知财出于民力则必不肯轻与知官所以养民则必不肯轻授
○癸巳　　
○代王桂遣典议正张劢奉表笺贺册封赐励钞及彩币
　　○甲午  上命礼部臣曰会试下第举人既多其中必尚有可取者盖虑一时匆猝或本有学问而为文之际记忆偶差遂致谬误或本不谬误而考阅之官神情昏倦失于详审以致黜落此皆可矜其令翰林院出题更试择文词优等者以闻遂得贡士张铉等六十人以奏  上召见皆赐冠带命于国子监进学以俟后科且勉之曰士当立志志一则工专工专则业就尔等于学已有根本但更百尺竿头进步尔后科第一甲人有不在其尔曹乎其往勉之  封哈密安克帖木儿为忠顺王时安克帖木儿遣使来朝表请赐爵  上命礼部尚书李至刚会太子太傅成国公朱能等议至刚等议奏安克帖木儿兄忽纳失里元封威武王改封肃王忽纳失里卒安克帖木儿继为肃王今既内属宜仍王爵而改封之  上曰前代王爵不足再论今但取其能归心朝廷而封之使守其地绥抚其民可也遂封为忠顺王遣指挥使霍阿鲁秃等赍敕封之并赐之彩币
　　○乙未  命太子少师姚广孝等往苏湖赈济  上谕之曰人君一衣一食皆民所供民穷无衣食岂可不恤君父也民子也为子当孝为父当慈各务尽其道尔卿往体朕此心不可为国惜费盖散财得民仁者之政  敕捕倭总兵官清远伯王友副总兵都指挥佥事郭义前以海寇为患命尔等统兵巡捕务在廓清近大谢桃渚赤坎寨胡家港诸处海寇登岸杀掠军民尔等坐视不理养寇害民论法当诛今姑记尔罪即整饬将士昼夜运谋奋力剿除此寇以赎前罪然寇多谲诈巧于窥伺宜善为进止务出万全庶副朕委任之重
　　○丁酉
　　○镇守宁波都指挥曹英言观海卫城垣坍塌三百八十余丈请命修筑从之
　　○己亥
　　○福建永宁卫千户张谏及军民捕获海贼有功命兵部给赏捕获者人钞四十锭乡民觇报贼情者人钞十锭俱令所在官司给之  是月命徐景昌袭父爵为钦承祖业推城效义武臣特进荣禄大夫右柱国定国公岁禄二千五百石子孙世袭赐诰券景昌徐增寿之子也
　　太宗文皇帝实录卷三十二


太宗文皇帝实录卷三十三
</div>
    <div class="pagination">
<a href="明实录太宗实录_page18.html">上一页</a><span>...</span><a href="明实录太宗实录_page14.html">14</a><a href="明实录太宗实录_page15.html">15</a><a href="明实录太宗实录_page16.html">16</a><a href="明实录太宗实录_page17.html">17</a><a href="明实录太宗实录_page18.html">18</a><span class="current-page">19</span><a href="明实录太宗实录_page20.html">20</a><a href="明实录太宗实录_page21.html">21</a><a href="明实录太宗实录_page22.html">22</a><a href="明实录太宗实录_page23.html">23</a><a href="明实录太宗实录_page24.html">24</a><span>...</span><a href="明实录太宗实录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
