<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 214 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 214 页/共 505 页</h1>
    <div class="content">○又谕、前据吏部奏驳降调湖北巡抚严树森保奏湖北承办局务各员。请照定章撤销奖案。改为照例议叙。当经降旨依议。兹据官文、郑敦谨奏称、湖北自兴办牙帖厘金以来。曾经汇保三次。均已照准。此次自咸丰九年起。至同治元年止。所收银数。较前踊跃。各该员等承办局务。时逾三年。不无微劳足录。若将保案概行撤销。不足以昭激劝。请仍照原请给奖等语。军兴以来。湖北省办理牙厘。接济本省军需及各路协饷。十余年来。日有起色。于饷需不无裨益。该局负经理其事颇为出力。所有严树森前次保奏之局员。湖南补用知府但湘良等所得保奖。均著准其仍照原案给予奖叙。惟该省所保局务各员。人数过多。此次姑允所请。嗣后官文等务当择其实在得力者。酌量保奏。不得胪列多人。滥予优奖。以昭核实。　　

○谕军机大臣等、孙长绂奏、逆匪窜扰长甯县境。旋经官军击退一摺。兴甯逆匪。窜入江西长甯县境之留车墟。经江军击退。贼向广东龙川县上坪墟一带窜去。铨字营随同周宽世等力战却贼。不无微劳足录。著准孙长绂择尤保奖。毋许冒滥。现在贼众数万。麕聚龙川。毗连镇平。与定南龙南。相距均不甚远。霆营叛勇。若与合股。贼焰益张。设被往来窜越。则剿办更形棘手。孙长绂已饬席宝田、周宽世等军。合力堵御。即著督饬该臬司等以剿为防。毋任该逆绕越。王开琳一军。新湘营既须整顿。老湘营何以亦有索饷争闹情事。著左宗棠等迅速筹发该营饷项。以固军心。孙长绂即饬王开琳赶紧整饬队伍。克日到防。由赣州一路。督军前进。与粤军并力夹击。共殄穷寇。粤境贼氛正炽。著瑞麟、郭嵩焘、懔遵前旨。催调各省援军。会合本省之兵。四面兜击。迅拔镇平县城。翦除巨憝。毋令贼踪纷窜。更益蔓延。将此由六百里谕知瑞麟、左宗棠、徐宗干、郭嵩焘、并传谕孙长绂知之。　　

○又谕、都兴阿等奏、官军攻剿窜踞各逆。续获胜仗。现筹布置情形一摺。甯城踞逆。经官军叠次惩创。并失西门桥要隘。势已穷蹙。惟南路一面。尚未合围。难保不由此窜遁。都兴阿等现拟将贼匪所决之水。宣洩疏通。即于南路扼扎数营。截断援贼。所筹尚合机宜。即著该将军等激励将士。迅速进攻。四面合围。将此股丑类。聚而歼旃。毋得稍有疏虞。致贼匪铤而走险。又形滋蔓。灵州大水阬一带踞逆。时扰定边。阻截饷道。其谋甚狡。都兴阿等当酌拨劲兵。通道运饷。毋令后路稍有疏失。中卫城围虽解。而匪踪飘忽。仍恐去而复来。雷正绾当督饬各军。节节进剿。与梁生岳等军联络一气。两面夹击。毋失事机。穆图善片奏、请饬阿拉善王贡桑珠尔默特。鄂尔多斯贝勒扎那济尔迪各旗。备办骆驼一千只。作为转运军粮之需。即著都兴阿传知该旗王贝勒等如数豫备。俾资转运。将此由六百里各谕令知之。　　

○又谕、穆图善奏、请饬催山陕两省欠饷。并请令四川督臣按月拨银接济等语。据称甯郡地处极边。米粮转运维艰。需款甚钜。转瞬又届秋冬。皮棉衣等项。亦须筹款制办。即使山陕两省协饷按月解到。仅敷采买军粮之用。现在该二省欠饷。各积至四月之多。兵勇衣食无资。若不宽为筹解。必至贻误事机各等情。现在穆图善所部各军。攻剿甯夏。正在得手。所需饷银。亟应赶紧筹解。以济眉急。即著骆秉章于四川省每月筹拨银一万两。按期解交穆图善军营。毋稍延缓。山西省每月协济饷银二万两。楚勇饷银六千余两。新募亲兵后营卫队营饷银六千余两。陕西省每月协济饷银二万两。即著刘蓉、王榕吉、迅速设法筹拨。源源解济。以收饱腾之效。至山西省前欠该营协饷。已由穆图善咨商该省巡抚。于应解欠饷内动银。在太原省城。措办皮衣寒衣各七千二百件。其余银两。仍派员解赴包头。由该将军派员采买粮石。陕西省前欠协饷。已由穆图善咨商该省巡抚。派员在延榆绥鄜一带。会同该将军委员及地方官。按照时价。运脚一切。即在协饷内划扣。并著刘蓉、王榕吉、妥筹办理。将此由五百里谕知骆秉章、刘蓉、并传谕王榕吉知之。　　

○以江苏宝应县捐输军饷。永广学额五名。　　

○以安徽捐输军饷。永广宿松县学额六名。江县二名。　　

○予甘肃甯夏阵亡将陈东霖、游击袁士林、祭葬世职加等。　　

○乙卯。以神灵显应。加广东新会县戴公封号曰康佑。　　

○谕内阁、前因湖北武昌城守营参将杨光普阵亡。该员长子培英失散。查无下落。当将杨光普所遗世管佐领、及议恤应得云骑尉世职。令该员次子汇英承袭。兹据镶蓝旗汉军奏称、培英现由湖北咨送回旗。其汇英承袭各职。可否改归培英承袭等语。培英既系杨光普长子。所有汇英承袭之世管佐领兼一云骑尉世职。均著改归培英承袭。　　

○又谕、御史张观钧奏、请将盗墓已获未结各犯。无论奉旨先后。均照新章办理。一律斩决枭示。并现在聚众盗墓各犯。比照盗案。分别首从办理。该地方员弁。有能拏获各犯。即照拏获盗案议叙请奖各等语。著刑部会同都察院大理寺。汇入大理寺少卿于淩辰奏请重定盗墓人犯罪名摺。一并核议具奏。张观钧另摺奏、请饬刑部将已获未结盗墓各犯。严行讯办等语。并著刑部堂官督饬该司员等从严审讯。不准任令该犯等饰词翻供。致涉轻纵。　　

○谕军机大臣等、本日据御史张观钧奏、访闻盗墓要犯。请饬密拏惩办一摺。据称访闻顺天府属著史盗墓贼匪。已有三十三人。除石同贤等八名业经拏获外。未获者尚有李一子等二十五名之多。各犯多有与西城司坊宛平县书役交通者。恐其闻信先逃。请密饬严拏等语。近来附京一带。盗墓之案。层见叠出。总由该地方官并不认真查拏。遇有事犯到官。承审之员。又复任听该犯翻供。含混了结。以致该匪等肆行无忌。纵恶养奸。莫此为甚。著步军统领衙门顺天府选派干员。将摺内所陈之李一子等父子五人。并李荣、景＜?氵凤＞、石黄氏三名。密速掩捕。拏交刑部。严行审办。并将该匪夥党叶二黑等。逐一按名拏获。不准一名漏网。傥任其闻信先逃。定惟该管官是问。至西城及宛平县书役有无交通匪犯情事。著步军统领衙门顺天府于拏获该匪等到案时。严行审讯。并将该犯等所犯积案。悉数究出。不得任其略认数案。即行含糊了结。原摺著钞给阅看。将此各谕令知之。　　

○又谕骆秉章奏、官军攻剿滇黔各匪。续获胜仗一摺。总兵李有恒一军。攻剿滇境之花椒峝等处贼巢。连获胜仗。攻破峝寨。将逆首卓洪堃等捦斩。余党殄灭无遗。副将许荫棠迎剿黔省苗号各匪。屡挫贼锋。剿办甚属得手。所有在事出力员弁团勇。著骆秉章查明汇案保奏。候旨施恩。黔匪旋灭旋起。必应次第戡定。方能永绝乱萌。现在刘岳昭已统所部入黔。攻克正安州城。进规桐梓绥阳等处。冀解遵义之围。著骆秉章即饬该藩司乘胜进兵。节节埽荡。张亮基恪遵叠次谕旨。迅速派兵会剿。以收夹击之效。不得专恃川兵。自甘颓靡。骆秉章仍当于阶州撤回各军内。酌量调遣。分道出师。先清黔边之患。其许荫棠一军。应由何路进剿黔匪之处。并著妥筹调度。毋失机宜。劳崇光前已有旨催令赴滇。即著迅速起程。毋稍延缓。将此由五百里各谕令知之。　　

○又谕、骆秉章奏、川省库款支绌。请饬催湖南协饷一摺。川省每□山戊不□应用军饷。以及例支之项。需银五百余万之多。所入地丁课税等款。不敷支放。欠发各军兵饷。为数甚钜。现在滇黔两省苗教各匪。时虞窜越。松潘越巂番夷各匪。正在分路剿办。必须饷现充足。方足以资周转而利攻剿。湖南应解协饷。并未丝毫解到。川省情形拮据。时有掣肘之虞。著李瀚章严饬藩司。查明部拨协济四川乙丑年兵饷银九万两。暨积欠己未庚申辛酉壬戌癸亥甲子等年协饷银六十七万两。共银七十六万两。无论何款。迅速筹拨若干。分起委解。嗣后仍须按数源源协济。毋令匮乏。将此由五百里谕令知之。　　

○四川总督骆秉章奏、捦获逆首伪启王梁城幅等。讯明就地正法。报闻。　　

○以江苏集团御贼。永广上海县学额四名。宝山县二名。　　

○予云南花椒峝阵亡都司曾集发等祭葬世职加等。　　

○追予湖北武昌殉难参将杨光普母李氏、妻高氏、旌表如例。　　

○予江西故四川按察使张思镗入祀乡贤祠。从巡抚沈葆桢请也。　　

○赏江西等省甲子科乡试年老诸生康遇春等七十四人举人副榜有差。　　

○丙辰。遣官祭火神庙。　　

○西甯办事大臣玉通奏、循例派员前赴玉树番族会盟。并查勘被创番族。妥为抚驭。得旨、惟当严饬该主事等小心谨慎。毋许有勒索骚扰等事。并会同川省委员。公平审断。不可稍有偏倚。致启该番族等轻视之心。　　

○以验收海运漕粮完竣。予户部左侍郎吴廷栋、仓场侍郎钟岱等、议叙有差。　　

○旌表守正捐躯四川城口厅民妇桂张氏。　　

○调察哈尔牧群马五百匹。解赴直隶总督刘长佑军营备用。　　

○丁巳。谕内阁、御史穆缉香阿奏、左右侍从。宜豫加慎选一摺。据称历代朝政之失。半由宦寺。宦寺进身之始。每以小忠小信。便捷逢迎。善其固宠邀恩之计。及至党与已成。则骄肆专横。竟有百计不能除之者。请防微杜渐。选择忠正老成。万不可使年轻敏捷之人。常侍左右。庶将来亲政之时。不至受其欺蒙蛊惑等语。所奏不为无见。前代阉寺之患。史不绝书。社鼠城狐。足为殷鉴。我朝列圣相承。不但不准此辈干预公事。并不稍假辞邑。是以宫庭静谧。谗谄面谀之辈。无所施其伎俩。二百余年。永绝斯患。我两宫皇太后垂帘以来。恪承家法。远绝佥壬。曾明降谕旨。饬令总管内务府大臣随时稽察。毋使萌櫱潜滋。兹览该御史所陈。深以此辈或邀宠任。贻误事机。虑远思深。诚得履霜坚冰之意。仍著总管内务府大臣。督率总管太监。认真查察。如有此等便僻侧媚之辈。惑聪乱明。妄肆簧鼓。即著据实直陈。严加惩办。毋得因循畏事。退有后言。傥该总管太监扶同徇隐。并著该大臣一并严参究办。以期侍御仆从。罔匪正人。用副朝廷远佞闭邪之意。　　

○谕军机大臣等、文麟奏、贼匪东犯。奇台失守。请将各员分别查办。并闻哈密被陷。及回目投诚各摺片。逆回纠大股东犯。官军在三台接仗。先胜后挫。旋因众寡不敌。致奇台县城失守。文麟退扎巴里坤。复闻哈密失陷。现在招集兵勇。约有三千余众。拟设法先攻哈密。以通粮道。即著文麟与讷尔济会筹进剿。奇台哈密并陷。文麟一军。孤悬坤城。亟须关内重兵。驰往助剿。成禄、联捷所部。均在兰垣一带。为近省回势所牵。必须杨岳斌到省布置。诸军始可克期前行。著杨岳斌懔遵前旨。星速赴省筹办。即飞檄成禄、联捷、统带各营。进剿肃州踞逆。通道出关。即赴哈密援剿。毋许稍涉延缓。都兴阿、穆图善、雷正绾、当懔遵叠谕。迅拔甯灵两城。即可酌拨兵勇。协同成禄等军。节节埽荡。以壮声援。鹤龄等军。现在何处。并著都兴阿、杨岳斌、恩麟等、檄催前进。文麟自请治罪之处。著加恩宽免。县丞陶玥、署迪化州知州孔昭恒、于奇台失守后。不知去向。著文麟严密查拏。解交刑部治罪。陆布沁阿喜尔回目等、赴文麟军营投诚。并愿帮同打仗。著文麟妥为驾驭。以坚其向化之忱。穆图善奏、请将甯夏将军印务。交常升暂行护理。即著照所请办理。湘果右军。前据骆秉章奏业已遣撤。不能派赴甘省。并据奏称、臬司林之望所部勇丁。多系秦陇土著。朴实耐苦。进攻阶州等处。深资其力。都兴阿、雷正绾、杨岳斌等、兵力如尚不敷。即著就地选募。较之客勇尤为便捷。前据刘长佑奏。雷正绾派赴直隶招募马勇之总兵魏得春等。潜行出口。不服盘查。并纵勇滋扰。当经降旨令雷正绾查明参办。该署提督务宜破除情面。从严惩办。以儆效尤。毋稍回护。扎克当阿等下落。仍著文麟查明具奏。将此由六百里谕知都兴阿、穆图善、雷正绾、杨岳斌、成禄、联捷、并传谕恩麟、文麟知之。　　

○以甘肃攻克盐关贼巢出力。赏副将高月桂、赵逢信、张明富、曹金银、参将祝胜祥、傅用金、巴图鲁名号。游击保明等花翎。守备姚正高等蓝翎。余加衔升叙有差。　　

○以甘肃奇台县城被匪窜陷。革知县恒颐、典史胡承业、把总王淇职、恒颐、胡承业、仍留营效力。　　

○赠故奈曼扎萨克郡王德木楚克扎布亲王衔。赐祭葬如亲王例。命贝勒德木齐扎布、公棍楚克林沁、往奠茶酒。赏银二千两治丧。　　

○戊午。谕内阁、前因曾国藩等奏、请将苏松等属地漕钱粮。一体酌减。当经谕令户部妥议具奏。兹据奏称、漕项一款。额徵正银六十余万两。实为办运要需。历届海运成案。除动支漕赠等银外。尚须另提津贴。若将漕项随同正漕核减。必至运费不敷。多提津贴凑用。是减一分漕项。即增一分津贴。于民生仍无裨益。至地丁一款。额徵正银一百四十余万两。该省每□山戊不□支销各项。及一切水旱赈恤等款。咸取给于此。今若减去二成。仅□山戊不□存一百十余万两。以苏藩之财。供苏省之用。犹虞不给。而部库提项。邻封协济。又难保其必无。转输无术。必至另设名目。重困闾阎。与其迫民闲以额外之追呼。何如还民闲以分内之输纳等语。所奏系属实在情形。苏松田赋最重。至我朝酌中定则。并两次豁除浮粮六十五万两。上年苏省底定。复永减漕额数十万石。所以轸恤黎元者。无微不至。今曾国藩等所请地丁漕项并减二成之处。如果损上益下。有裨民生。亦何忍屯此膏泽。第国家制用有常。总当通筹全局。量入为出。方可行诸久远。况恤民之政。不在减定额而在裁浮收。上年左宗棠奏、杭绍嘉湖四属地漕银一百八十二万余两。核减浮收银五十七万余两之多。可见该地方官平日违例取盈。重为民困。曾国藩、李鸿章等、惟当于苏省地漕等款。仿照浙省办法。斟酌情形。核实删减浮收。庶民力可望日纾。而正供不至亏缺。其如何酌量删减之处。即著该督抚等迅速筹办。妥议具奏。再闻苏省徵收银米。向有大小户名目。轻重不均。最为漕粮积弊。推原其故。总缘州县官违例浮收。地方绅衿。得以挟持短长。包完短交。流弊百出。而驯良之户。则官吏任意抑勒。以为挹彼注兹之计。事之不均。莫此为甚。并著该督抚等督饬州县各官。洁己奉公。不准丝毫妄取。傥仍有大户包揽短交等弊。即著该地方官执法严办。毋稍姑容。　　

○漕运总督吴棠奏、现派副将吴凤柱、闪凤来、统带马队。仍扎濉溪口。并饬各军严防清淮一带要隘。得旨、捻匪现虽西窜。仍著该督饬令该副将等。严防濉溪口。肃清徐宿伏莽。并严饬各军。扼守清淮一带水陆要隘。以防匪众回窜。毋稍大意。　　

○命恭亲王总理行营事务。　　

○命赛因诺颜扎萨克亲王达尔玛管中正殿事。　　

○调镶黄旗领侍卫内大臣惇亲王为正黄旗领侍卫内大臣。以镶蓝旗蒙古都统世铎为镶黄旗领侍卫内大臣。　　

○以协办大学士吏部尚书瑞常为阅兵大臣。　　

○调正白旗蒙古都统文祥为镶白旗满洲都统。以伊犁将军明绪为正白旗蒙古都统。未到任前。以正黄旗蒙古都统载容署理。　　

○补铸贵州定番州知州印信。儒学条记。从云贵总督劳崇光请也。　　

○予陕西盩厔殉难翰林院庶吉士路桓祭葬世职加等眷属人等、分别旌恤如例。　　

○己未。谕内阁、宗人府奏、已革贝子载华、已革奉恩辅国公恩弼、所遗之爵。分别请旨办理各一摺。除恩弼所遗之爵。已依议拣选合例人员。带领引见承袭外。至载华原系过继贝勒奕绮为嗣。承袭贝子。今既犯事革爵。本支内别无合例承袭之人。若竟停其袭封。则伊祖慎靖郡王无人承祀。言念及此。良用恻然。著宗人府于高宗纯皇帝位下支派内。拣选辈分相当之人。承嗣奕绮。其应如何袭爵之处。即著宗人府将拣选人员。带领引见。照例办理。　　

○又谕、宗人府奏、遵查奉恩镇国公奕询、奕谟、应否设立包衣佐领等官。例无明文一摺。据称例载王公子孙内。现又晋爵为王公者。不另给佐领。恩封之爵。镇国公分内。应有满洲蒙古佐领各一员。今奕询、奕谟、系恩封之爵。应否设立包衣佐领等官。仍应由该旗办理等语。所有奕询、奕谟、应行应办事件。著归入惠郡王门上包衣佐领管理。奕询奕谟分内。即著毋庸另行设立。　　

○谕军机大臣等、玉明等奏、请将疏防盗匪之旗民地方官。分别议处革职。并捷捕营添设马匹暨蓝翎长缺各摺片。盗匪由铁岭县当铺屯、窜至兴京厅属之新兵堡、及东西堡一带。讹诈抢夺。复在鹼厂地方。拒杀差役。兴京为根本重地。该匪等竟敢于附近一带。明目张胆。肆行滋扰。总由该将军等平日吏治废弛。缉捕疏懈。以致盗贼纵横。毫无顾忌。且新兵及东西等堡被扰。系何月日。此股贼匪。人数究有若干。摺内均未详叙。仅据声称先后拏盗十四名。亦无首犯在内。种种含混粉饰。殊堪痛恨。新兵及东西等堡。距兴京究有若干里。该将军等仅称距城甚近。尤属含糊。以上各节。均著该将军逐层详细迅速覆奏。并著将此股盗犯。赶紧跟追剿捕。务期□□穴□又□杀净尽。不准一名漏网。傥再任意废弛。并不实力追捕。徒以欺隐消弭为事。恐不能当此重咎也。所请添设捷补营马二百匹。并添设蓝翎长八缺。均著照所拟办理。大孤山股匪。在剿办若何。玉明等务当懔遵前谕。严督在事文武。速行剿灭。并将首匪徐五等全行捕获。毋再迁延。致干咎戾。将此由四百里各谕令知之。　　

○以缉捕不力。革奉天防御景溥、博淩阿、骁骑校依淩阿、西勒敏、通判英锡职。知县荣昌等下部议处。　　

○以承缉逾限。奉天防御董永春、知县瑞福、下部议处。　　

○庚申。调山西按察使钟秀为陕西按察使。仍留署山西布政使。陕西按察使陈湜为山西按察使。　　

○上以孟秋时享太庙。自是日始斋戒三日。　　

○辛酉。引见四川等省补行朝考拔贡生。得旨、王保基等九名。以七品小京官分部学习。赵宗藩等八名。以知县试用。廖兴哲等二名。交吏部询问。以教职佐贰等官分用。　　

○旌表守正捐躯直隶清苑县民李存周女粉姐、焕姐。四川仁寿县民妇向李氏。　　

○壬戌。上以孟秋时享太庙。前期亲诣行礼。　　

○谕军机大臣等、吴昌寿奏、捻匪窜至许州。西趋襄郏。追剿情形各摺片。捻踪剽疾异常。由扶沟等处直向西趋。虽经张曜等军跟踪紧蹑。于许州进击获胜。而送众并未大受惩创。吴昌寿现令陈国瑞一军。与张曜合力追击。著即严饬该总兵等奋勇进剿。毋稍停缓。贼已径趋襄郏。西近汝洛。北近禹密等处。恐其由此路扑犯秦晋。吴昌寿已派谭仁芳督带楚勇四营。驰赴河汝交界之临汝白沙等处。择要驻扎。务当饬令绕出贼前。与张曜等追师两面夹击。并饬扼守虎牢关之副将徐邦道严密堵遏。老犍坡一带。亦须加意严防。以杜贼匪窜扰秦晋之路。洛河等处船只。前据吴昌寿奏称、业已提归北岸。著即督饬地方文武。实力奉行。不得有名无实。贼匪志在窥伺秦晋。陕州一路。该抚亦应豫筹防范。黄河南北两岸。尤须加意严守。傥贼踪窜渡北岸。则晋省泽潞边隘。处处吃紧。势将防不胜防。吴昌寿责无旁贷。自应设法力筹防守。并速办炮船。梭织巡逻。毋任抢渡。潼关守御。即著刘蓉赶紧派拨重兵驻扎。以备迎剿。风陵茅津渡一带。为秦晋两省要隘。刘蓉、王榕吉、仍当懔遵前奉谕旨。会督兵勇严密防守。泽潞两郡山口要隘。王榕吉当添筹得力兵将分防。务须慎益加慎。不可稍涉大意。至襄郏西南。路通宛郡。与商雒一带毗连。武关要隘。既须扼守。南山兴安商州等处。亦须豫筹兼顾。著刘蓉分派兵勇。于秦豫交界处所。择要防堵。毋任贼匪阑入边境。前经谕令官文、郑敦谨、派兵越境赴豫迎击。著即懔遵前旨。迅拨得力将士。由襄邓等处驰赴南阳。会同豫军合力夹击。不得稍分畛域。迟延观望。致干咎戾。赖汶洸、任柱等股匪。续由太和边境。窜入淮甯。盘踞焚掠。吴昌寿现派李世玉等带兵。由省驰援陈郡。著即饬令实力剿除。以清后路。捻逆股匪。由皖窜豫。乔松年何以并不派兵出境跟追。如果尚有畛域之见。即属有负委任。现在发捻股匪。麕聚豫疆。该省兵力不敷剿办。著曾国藩、乔松年、迅饬张得胜。史念祖等军。驰赴豫省。会合李世玉等、将赖汶洸等股匪剿除净尽。并著曾国藩添派官军。并饬副都统托伦布、富森保等马队。星驰前赴吴昌寿军营。听候调遣。其春寿及乌尔图那逊两起马队。亦著曾国藩、乔松年、速饬赴豫助剿。毋稍迟缓。皖北是否尚有踞匪。官军现在剿办情形若何。及如何布置一切情形。即著迅速驰奏。此后皖鄂防剿事宜。官文等当随时具奏。毋得仍前濡缓。致朝廷久深殷盼。曾国藩并著遵奉前旨。酌量情形。择要前进驻扎。以便就近调度。吉林黑龙江等处马队。调赴各路军营。为数过多。屡据该处将军等奏称边防紧要。兵力空虚。请停调拨。吴昌寿所请令善庆前赴吉林等处挑选兵丁二千名之处。势难允行。著即飞提曾国藩军营及乔松年所部马队赴豫。分拨调度。相机剿办。并就地添练马队。以期制胜。所请于陈州款内提用银十五万两之处。现在贼势趋重豫省。该处军饷。较他省需用尤亟。著曾国藩即行如数拨给。俾无缺乏。将此由六百里谕知官文、曾国藩、乔松年、吴昌寿、刘蓉、郑敦谨、并传谕王榕吉知之。　　

○又谕、瑞麟等奏、康逆攻扑嘉应州属。经官军击退。现在移军进剿。张凯嵩奏、遵饬刘坤一迅赴新任。南甯一军。暂行遴员接统各一摺。康逆大股。麕聚镇平。乘虚窜扰嘉应。分扑白渡石峰径两处营盘。经方耀等军驰往援剿。连获胜仗。该逆全数退回镇平。方耀全军。现已进扎所铺墟。渐薄镇城。力图攻剿。即著瑞麟、郭嵩焘、督饬该总兵等统兵进剿。迅拔坚城。尽歼丑类。康国器所部闽军。自松源移赴嵩山。瑞麟等已派邓安邦等军。径抵嵩山。以为闽军向导。即著左宗棠、徐宗干、檄饬康国器会合粤军。节节进偪。将镇城踞匪。悉数埽荡。以清余孽。郭松林、杨鼎勋、所部苏军。如尚在闽境。并著左宗棠饬令速赴嘉应。会合进剿。不可稍分畛域。致误戎机。前据瑞麟等奏、霆营叛勇。已困守十三都司。何以此次又与花旗合股。扰及平越汶水等处。可见卓兴等剿办不力。致被贼匪窜突。瑞麟等务当严饬卓兴、郑绍忠等军。实力兜剿。毋稍松劲。并著孙长绂严饬在防各军。并力堵剿。毋任窜越。霆营叛勇等股。尚在长甯龙川一带。江西军务吃紧。刘坤一自应遵旨赴任。以资调度。张凯嵩现派同知刘培一接统南甯军务。并派知府覃远琎帮同办理。即著张凯嵩将南甯一军。暂交该员统带。妥筹攻剿。提督冯子材。前已饬赴广西本任。现在谅已启行。著瑞麟、郭嵩焘、催令该提督迅速前进。俟冯子材到后。即著张凯嵩将南甯一军。交该提督总统。以一事权。将此由六百里谕知瑞麟、左宗棠、徐宗干、刘坤一、张凯嵩、郭嵩焘、并传谕孙长绂知之。　　

</div>
    <div class="pagination">
<a href="清实录同治朝实录_page213.html">上一页</a><span>...</span><a href="清实录同治朝实录_page209.html">209</a><a href="清实录同治朝实录_page210.html">210</a><a href="清实录同治朝实录_page211.html">211</a><a href="清实录同治朝实录_page212.html">212</a><a href="清实录同治朝实录_page213.html">213</a><span class="current-page">214</span><a href="清实录同治朝实录_page215.html">215</a><a href="清实录同治朝实录_page216.html">216</a><a href="清实录同治朝实录_page217.html">217</a><a href="清实录同治朝实录_page218.html">218</a><a href="清实录同治朝实录_page219.html">219</a><span>...</span><a href="清实录同治朝实录_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
