<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1413 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1413 页/共 1860 页
  </h1>
  <div class="content">
   ○是日。驻跸黄新庄行宫　　

○辛亥。上诣大高殿行礼　　

○还宫　　

○大理寺卿王昶、乞假葬亲。允之　　

○予故大学士管两江总督高晋、祭葬如例。谥文端　　

○壬子。谕、据福康安等奏、己亥年东三省官兵俸饷银两。因委员和清、在京患病。另行拣派协领湛露等、赴京领取。但俸饷例于二月内放给。若俟由京请领到日。始行发给。未免需时。请于备存赏银内、动支凑足。先行发给。以免稽迟。俟由京领到俸饷银两。即行按款归还。以清库项等语。所办甚是。已批交该部知道矣。此项银两。业据户部奏称、令请领花红之主事永泰领解。并饬沿途派员。迅速护送。自可不致稽迟。但发给俸饷。既有定期。而委员赴京请领。患病等事。亦所时有。若必待该省、续行拣员接领。未免辗转需时。恐误支发。嗣后盛京委员至京。请领俸饷。如该员在京。有患病稽延事故。即著户部、派委司员解往。以免迟滞　　

○癸丑。重辑国子监志书成。命缮入四库全书。议叙誊录有差　　

○户部等部议准、安徽布政使农起奏称、安徽各营需用硝觔。向由凤阳、颍州、等属。按年采办。磺觔、因产自晋省。两年汇办一次。例应各营缴价。但火药要需。俟价缴再办。恐致迟误。请借匣费解给办。于各营请领时。扣公粮还款。册报部核。再磺觔两年汇办一次。遇产地稍短。委员运迟。即恐缺乏。请嗣后磺觔、并硝觔、均豫购一年。从之　　

○甲寅。谕曰、保泰、著兼管太仆寺。嗣后太仆寺、俱应派大臣一员。责令兼管。著为例　　

○又谕、据永贵奏、叶尔羌官兵承买官玉。转售商人。均情愿照原价、各缴银三十倍等因。现经军机大臣、议准具奏。固伊等咎所应得。但念官玉变价。令兵丁承买。从前办事之员。经理本属未善。况叶尔羌驻防官兵。与和阗、喀什噶尔、无异。何以叶尔羌之官兵。独应沾恩。所办尤未允协。且其事在乾隆四十年。非高朴案内之玉。而兵丁亦非官员可比。若均照三十倍缴价。兵力未免拮据。著加恩、令其照原价十倍完缴。以示格外体恤之意　　

○又谕、据勒尔谨奏、安肃道陈之铨、管门家人袁炳堂。即袁添福。在叶尔羌、陆续交过高朴家人沈泰、金银绸缎等物。该犯系微贱长随。安得有此赀本。若出自陈之铨。则罪无可逭。即银两别有来历。该道漫无觉察。亦难辞咎。请旨将陈之铨、解任质审等语。陈之铨纵令家人。在回城贩玉渔利。罪无可辞。即著革职。交该督截提袁炳堂到案。隔别严审实情。按律定拟具奏　　

○又谕、据勒尔谨奏、宁夏镇标营马、缺少三百七十九匹。该镇总兵斐慎、并未随时具报。及提督委员印烙。始称冬间倒毙过多。按马存价、查核该镇冬季领项。又已支领草乾银两。恐有分肥入已情事。请旨将斐慎革审等语。斐慎、著革职。交该督即提同应讯人证。严审定拟具奏。　　

○军机大臣等奏、遵旨将各省汇奏事件。分别专摺、汇摺。以归简易。查民数、谷数、各属城垣完固、藩司奏交库银号无弊、发遣新疆人犯有无逃脱、俱应照旧专摺具奏。其余款项相仿、可并一摺者。俱分别并奏。得旨、是　　

○又奏、湖南巡抚李湖、查出明季检讨陶汝鼐、荣木堂集。及其孙陶煊、同张灿、所选国朝诗的。遵旨覆核。签出违碍语。又江西巡抚郝硕、查出明季进士黎元宽、进贤堂集。及其子黎祖功、所著不已集。均核有违碍语。除将原书缴销。并行文各督抚严禁。黎元宽仅一子祖功。祖功早被贼戕。无嗣。陶汝鼐、张灿案。请仍饬李湖办理。得旨、陶汝鼐、黎元宽、所刻诗集各种。虽俱有违悖语句。但其人系明季科目。在本朝未经出仕。至陶煊、张灿、选刻国朝诗的。将钱谦益、屈大均等诗选入。尚在未曾查禁之前。本人久已身故。其子孙亦无另行刊刻之事。均非徐述夔一案可比。所有各项书籍。自应一体行查销毁。至陶汝鼐之曾孙陶仕傪、陶仕伦、张灿之子张澴、俱著加恩、免其治罪　　

○吏部议奏、太仆寺卿福勒贺、吉梦熊、少卿良诚、将原任奉天广宁县知县、因不谙吏治。改补太仆寺笔帖式之噶尔萨。咨送吏部。以知县拟用。并未将改补缘由查明。殊属疎忽。应照保荐不实例。各降二级调用。得旨、福勒贺、吉梦熊、良诚、俱著降二级调用　　

○乙卯。谕军机大臣等、日来盼望合龙之信甚切。兹据袁守侗等奏、近日斜坝下埽兜溜。及引河引沟开放情形等因一摺。亦祇可如此办理。已于摺内批示。阅图内形势。西坝头尚嫌其短。斜挑恐未能得势。据奏、拟于日内、往前进埽一两个。虽较前稍长。究不如于西坝头、再添一埽。使袖势益兜。加之东坝复下一埽。必成回溜之势。即于兜袖中、相机合龙。自可期一举集事。务须妥速为之。又阅图内十七堡下、拦黄坝一道。甚不合理。河身既北高南洼。漫口又在南岸。正当挽令北趋。即不能、亦当令随堤内旧河、且东注为是。乃于旧河横筑坝拦截。致大溜益趋漫口。是不能得回澜之益。转增激溜之害也。设使河溜、或顺堤北东注。则南岸漫口之势必杀。早可施工堵筑。而堤北之水。徐图引疏顺轨。所谓急则治标。较之与漫口急溜争功。自属省便。且正河在北。若溜循堤北而行。即引河亦近而易就。何故舍易而取难乎。此坝如系旧有。则办堵口工程时。亦应拆去。或系新筑。则办理之初。殊为失算。使朕亲临阅视。必不肯令其为此。高晋彼时、何亦竟未计及耶。因于图内坝身。用朱笔标记发往。此旨到时。如已经合龙、甚善。倘临期别有变更。又羁时日。即当速议改弦。不可仍前株守。朕以为急则治标之法。莫如就朱笔标记处。将坝拆开一口以减南岸激溜之势。俟漫口合龙坚实。再将开坝放出之水。引归正河。断不致于费力。计彼时阿桂、亦应至工所。按图审度。必以朕言为然。可与远守侗、姚立德等。会商妥办。伫听喜音。此旨著由六百里加紧发往。仍速将筹办情形。由驿覆奏。如现已合龙。即行加紧奏报。以慰萦念　　

○大学士于敏中等奏、前奉谕旨、令主事门应兆、恭绘开国实录、图内事迹。应派员缮写。拟分清字、蒙古字、汉字。各派中书四员。在南书房恭缮。并轮派懋勤殿行走翰林一人入直。照料收发。报闻　　

○以甘肃庆阳协副将武灵阿、为宁夏镇总兵　　

○是日起。上以祭社稷坛。斋戒三日　　

○是月。成都将军特成额等奏、新疆原驻屯防兵六千。经奏准彻二留四。已饬该镇等、选年壮娴耕。及愿留兵。不拘班次挑留。余兵彻回。至两金川屯务。向派总兵二员分办。现奏归一镇统辖。查金川土司地方。原属松潘镇。应仍令该镇、驻美诺督办。兼辖促浸屯务。驻阿尔古之重庆镇总兵彻回。阿尔古屯务。改派维州协副将驻办。仍听驻美诺总兵管辖。下部知之　　

○江西巡抚郝硕奏、年终汇奏新疆遣犯、及改遣各犯、有无脱逃、己未拏获。江西向分两案奏报。乾隆四十三年。云南按察使汪圻、奏请将本省应缉节年逃遣。及外省通缉节年逃遣。分摺具奏。是又应分两案。查前二案、奏本年。后二案、奏节年。虽有区别。但奏节年。本年即在内。且一事分四摺。亦属烦渎。请嗣后应缉逃遣、及己未拏获。于年终、将本省汇一摺。外省汇一摺。以归简要。得旨、览　　

○两广总督桂林奏、广西桂林、柳州、二府属。上年间被旱灾。现届东作。恐青黄不接时。灾地及毗连各属。谷价稍昂。广西水次各州县、向有贮备广东平粜谷十万石。广东上年岁稔。米价亦平。请将贮备广东平粜谷。交广西巡抚、于需用时酌拨。或运济灾地邻邑。或就近平粜。如无需动用。即饬各州县、照旧存贮。报闻。　　

大清高宗法天隆运至诚先觉体元立极敷文奋武孝慈神圣纯

皇帝实录卷之一千七十五


大清高宗法天隆运至诚先觉体元立极敷文奋武孝慈神圣纯皇帝实录卷之一千七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。二月。丙辰朔。遣官祭黑龙潭昭灵沛泽龙王之神。玉泉山惠济慈佑龙王之神　　

○谕曰、皇八子永璇。皇十一子永瑆。著充四库全书馆正总裁。谢墉、周煌、达椿、汪廷玙、钱载、胡高望、窦光鼐、曹文埴、金士松、李汪度、朱圭、倪承宽、吉梦熊、著充四库全书馆总阅。书成时。与总裁一体列名　　

○谕军机大臣曰、萨载等奏、中河运口。尚未能移于下游一摺。据称先因七月间。中河水大。杨庄旧口。水势湍急。难以堵闭。继因九十月间。洪湖发水。李家庄新口。水高坝内。又难开放。是以酌筹缓办。现在杨庄口门、内外水深。重运帮船。仍由杨庄进口。遄行无滞等语。自属实在情形。中河杨庄运口。经皇祖阅定。至今七十余年。相沿无弊。昨春高晋在京。奏及杨庄口门淤阻。必须移向下游之李家庄。是以令其勘明筹办。今既据萨载等覆奏、去年缓办缘由。及现在运口畅行无阻。是此时竟可毋庸办及。如今年伏秋两汛后。杨庄口门。仍有必须筹办情形。萨载等临时确勘。据实奏闻办理。如实无关碍。或介于两可之间。且俟朕明春南巡时。亲临阅视。再为核定。将此谕令萨载等知之。仍著先行覆奏。寻奏、杨庄口门。应俟今年伏秋两汛后。确勘情形。另行酌筹奏办。否则恭候临幸时。指示遵办。得旨、览　　

○又谕曰、闵鹗元奏地方情形摺内。称桐城、怀宁、向来稻田两熟。种麦较少。现在雨水透足。池塘充满。即可蓄水养秧等语。自属实情。至所称无需再雨一语。殊属非理。南省春雨较勤。而陂塘足资潴蓄。无虑损及麦禾。非若六七月间。大雨过多。溪河涨溢。易致成潦者可比。闵鹗元于此等风土情形。尚未深悉耶。总由该抚所延幕友。文义不通。又不能自行斟酌。遂尔措词失当若此。闵鹗元、著传旨申饬　　

○礼部议覆、江苏巡抚杨魁、学政刘墉奏称、御史戈源奏、请裁各省商籍学额。经大学士九卿议、请交各督抚学政。核查应试商籍人数酌减。查两淮商籍学额十四名。现在官商亲子弟侄。例试商籍者祇一人。不敷十名取一。已停考。请嗣后将旧额裁十留四。照例十名取一。不及十名、停考。乡试仍归民卷。又泰州、通州、等处沿海灶户。因业煎盐。前设灶籍学额六。此等灶户。与土著无异。请裁归本州县应试。应如所请、惟商籍合例应试者。现祇一人。未便豫留学额四名。以启冒滥。请暂裁。俟后应试人多。该抚等随时奏设。至商籍生员。愿归本籍乡试者。准呈改廪、增、改为候廪、候增。与本籍生员。照考案新旧间补。廪生、照原食饩年分挨贡。其例符入籍江南者。准于现住该州县入籍。从之　　

○丁巳。祭先师孔子。遣协办大学士英廉行礼　　

○谕军机大臣等、上年淮扬道松龄、有降调引见之案。例应出缺另补。因该督奏将该员暂缓离任。俟秋汛事毕。给咨送部。嗣据该督、已将该员咨送到部。而至今尚未引见。朕因现届桃汛。南河各工。料理需人。该员系因公降调。引见后仍可发往。谕吏部传伊即日引见。今观其人、现在患病。精神亦渐形老迈。已派陈世官、将该员诊治。再降谕旨。但松龄在江年久。于河务情形。是否熟悉。平日办事。究竟如何。其未起身之前。曾否有病。著传谕萨载、即速详悉据实覆奏。壮此由四百里谕令知之。寻奏、松龄熟悉河务。办事谙练。但向有腿疾。时发时止。得旨。已成病废。留工亦不得力也　　

○又谕、前据袁守侗等奏、正月二十七日。于斜坝赶进一埽。已越过东坝丈余。拟往前再进一两埽。并于东坝再下一埽。两面迎收。计可兜过五丈余。使成回遛之势。即可于兜袖中、乘机堵筑。无难一举集事等语。所奏颇合机宜。亦祇可如此办理。因谕令于斜坝加进一两埽后。或再添进一埽。应更得势。堵筑似可期迅速。兹距袁守侗等前奏、又越数日。尚未据奏报合龙。益切悬盼。又因图内于旧河筑拦黄坝一道。使河溜至此折回。逼向漫口。是此坝不能得回澜之益。转增激溜之害。殊为失算。在伊等必系防河溜顺堤北东注。恐其下南堤一带。复有疎失。故加坝拦截。不知河溜如果顺堤北而行。即可减南岸漫口之势。且正河在北。引溜归槽。亦不甚费力。所谓急则治标。较之与漫口大溜争胜。难易显然。不知伊等何故为此。即高晋当日。亦未见及。无怪堵筑之屡次不就也。已于图内用朱笔、于坝身标记。谕令伊等、如接奉谕旨时。已经合龙、甚善。设或临期别有变更。即照朱笔标记处。酌量将坝拆开一口。以杀南岸溜势。俟漫口合龙坚实。再引堤北之水。使归正河。亦不甚费事。计其时、阿桂已至工所。必以朕言为然。令其会商妥办。自应即有成算。著传谕阿桂等、将如何酌筹办理之处。迅由六百里覆奏。如已经合龙。即速加紧奏报。以慰朕宵旰廑念　　

○又谕、据三宝等奏、拏获偷捞官铜之匪徒。审拟具奏一摺。已批交三法司核拟速奏矣。据称、云南押运铜觔。委员张大本、在武昌县属、大江遭风。打至对岸白露矶。沉铜九万余觔。一面移县雇人打捞。因距城窎远。协同护送武员。会拨兵役保甲看守。夜间被匪船先后踵至。偷捞铜觔。旋经兵役鸣锣放枪。贼匪竟声喊抗拒。捞铜而去。因雨夜莫追等语。殊不成事。既有护送武员。会拨兵役保甲看守。何至贼匪至偷捞。事前既不能严防。临时又不能擒捕。转以雨夜为词。其护送武员之无能。及兵役保甲等之有名无实。已可概见。自当各予严惩。乃该督等、仅将现获各犯拟罪。而于护送武员。及兵役保甲等。均未议及。殊属非是。著传谕三宝等、即将护送武员。查明参奏。其兵役保甲。并查明责革示儆。其未获各犯。并严饬该地方官。速行躧缉务获。定拟具奏。毋任一名漏网　　

○军机大臣等议奏、正白旗汉军侍卫兼佐领惟精。被庄头王达子、以逼索地银。并差马甲张士爵、收伊家产呈控。查惟精屡索王达子地银。嗣查出隐瞒园地。借端需索。不控官究。被控后、复因王达子许银服罪。具呈销案。应交部议处。张士爵、代惟精照看地亩。惟精差伊索银。即将王达子所存谷秸售卖。致成讼端。张士爵、应革马甲杖枷。王达子以旗奴控主。发驻防兵为奴。得旨、惟精屡向庄头王达子。勒逼地亩银钱。嗣查出隐瞒园地。并不当官控究。辄又借端需索。迨后呈控在旗。又因许给银两。具呈销案。甚为不顾颜面。军机大臣等、仅拟以交部议处。殊属非是。惟精、著革职。其惟精所有该庄头名下地亩菜园。俱著内务府、查追入官。至马甲张士爵。为惟精照看地亩。怂恿多方勒索。复至王达子家。将其谷秸什物。俱行变卖。以致酿成事端。前后皆伊所簸弄。甚为可恶。仅予枷号鞭责。尚不足蔽辜。张士爵、著革去马甲。发往乌噜木齐、充当苦差。王达子隐匿地亩。而复行贿诬告。所定之罪原当。余依议　　

○戊午。祭大社大稷。上亲诣行礼　　

○谕曰、现充文渊阁检阅之内阁中书八员。于朕御文渊阁时。应行站班。俱著赏戴朝珠　　

○又谕曰、户部议覆、李侍尧等奏、滇省裁减炉座。撙节铜觔。并查明各铜厂炉欠。将可否邀免之处。请旨二摺。所有厂欠未完无著银、八万四千三百余两。又厂欠经放之员、产尽而上司亦无可著追银、三万三千九百六十四两零。又销过铜价厂欠在十分之一以内银、十八万二千九百九十七两零。俱著加恩豁免。余依议行。此次查办之后。期于彻底清厘。使将来新案、年清年款。不许复有丝毫拖欠。该督抚务须董饬属员。实力整顿。一切那抵弥缝之弊。严行杜绝。如敢仍蹈前辙。除将厂员、及该管之道府等。严行治罪外。惟该督抚是问　　

○又谕、豫省河工。堵筑漫口。现在尚未竣事。著于部库内、再拨银一百万两。解往备用。该部遵谕速行　　

○又谕曰、江南淮扬道松龄、因降调送部引见。见其人现在患病。未必即能就痊。即令回任。于河务亦未必有益。松龄著解任、留京调理。其淮扬道员缺紧要。著萨载即于河员内。拣选一员奏补　　

○谕军机大臣曰、袁守侗等奏、二十八日寅刻。东坝门埽、忽又蛰塌。直冲西首正坝。水势愈猛。至黎明时、逐段松动。共塌开口门四十八丈等语。此亦无可如何。并据阿桂奏、二十八日午刻。已抵工次。一二日内。即公同商酌一可望有成之策。再行迅速奏闻等语。阿桂此行。竟似朕有先见者。大工屡办未就。多一人心思。于事自属有益。看来此次所办工程。既用兜袖之法。理应稳固。何以复有蛰塌之处。或两坝虽如法兜做。而所下之埽。本不甚宽。坝身不能厚实。虽层层压土。而不能逐个帮镶。在急溜中。势仍单薄。易于摇动。故不能得力。或当于下埽时。设法帮厚。不知其事可行否。试询之南河谙工将备。悉心讲求之。至朕连日所疑者。总在顺堤北之拦黄坝。似大溜至此。不能下注。激回溜势。趋逼南岸口门。甚足为患。其受病自在于此。业已两次传谕。令伊等妥酌而行。阿桂可即勘度情形。并与袁守侗等、详细讲求。如应从急则治标之法。切勿惮于改弦。著即速妥议具奏。至该处屡次施工未就。总由口门之水太深。下埽猝难到底。且闻坝根沙性浮活。水每从根搜汕翻花。不可不思变计。乃于急溜汹涌之中。屡属茭楗。与水争势。徒费工作。而不能收功。实为失算。盖漫口之下。业经大溜跌落刷深。势不能冀其复浅。而水过沙浮。日久愈甚。亦不能使之坚实。是在彼处施工。终属无益。朕意或于口门外。距堤稍远。择水势平缓处所。另行接堤筑坝。较之在漫口下埽。难易若何。可熟酌为之。若可行、当于口门收小时。或用兜袖之法。必应两坝、较今坝加宽培厚。虽所费不免过多。但多费而工可速成。较之徒费而事无把握者。其得失利害。晓然可见。现在又谕户部、拨库帑一百万两。解往豫省备用。无虞工费不足。阿桂可即与袁守侗等、确勘熟筹。若应如此办理。即一面兴工。一面奏闻。至阿桂所奏、漫口之下。水已先由漫口。旁溢引河。即不能掣溜。自不如在上游、另寻减水之法等语。其言甚属有理。朕于上年十二月间。阅高晋等进到图样。觉现挑引河处。距漫口太近。且不得势。必系伊等止顾惜费。未能将河形大势。通盘筹核。因于图内、用朱笔标示。传谕伊等。第因引河既已办定。止可为成事不说。今阿桂此奏。与朕前此指示处。似觉相合。著即将朱批原图。仍行发往。令阿桂与袁守侗等、详细体勘讲究。将应作何施工。可望有成之处。切实具奏。如果必应更张。似不当仍为守株之见。阿桂办事。必不孟浪。袁守侗等、现今皆茫无主意。亦不虑其回护也。将此由六百里加紧传谕知之。仍即将询谕筹办各条。迅速议定。由驿驰奏　　

○己未。春分。朝日于东郊。遣豫亲王修龄行礼　　

○上御乾清门听政　　

○以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人、出就讲案前。行一跪三叩礼。复位。直讲官德保、嵇璜、进讲论语先之劳之请益曰无倦三句。讲毕。上宣御论曰。此夫子为子路言先之劳之者。似为有司亲民者而发。而人君为政之道。亦实不外乎此。盖君与臣、其职不同。而为民为政则同。先之以孝弟。固君臣所应同者。至于循阡陌。劝农桑。乃臣之事。而非君所宜亲者。然则君可以不劳乎。朝乾夕惕。宵衣旰食。又何以云乎。是则君有君之劳。臣有臣之劳。臣之劳、即所谓循行劝课。劳其身之事也。至于君之劳。则所谓敬天勤民。敕几求贤。先天下之忧而忧。其劳盖有不可胜言者。而皆劳其心之事也。设厌其劳而图逸。虽不乏一日之乐。而将贻百世之害。是则夫子一言。而具万世君臣为政之大要。若夫无倦。则益申乾象天行不息之义。与公旦无逸之训相发明。非徒为子路好勇。而戒其不能持久而已也。讲官暨侍班官跪聆毕。兴。直讲官阿肃、董诰、进讲易经自上下下其道大光二句。讲毕。上宣御论曰。自上下下二语。非申明损上益下而言也。夫既损上以益下。民之说之。自无穷极。其为益也更有何言。盖自者、由也。自上下下。重言为上者。应不自恃居崇高之位。每虚已撝谦。尊贤纳谏。纵能而视若不能。已治而恒如未治。延访必以精。明达必以遍。虽刍荛弗遗焉。斯乃由上以下其下。而其道有弗大光者乎。或曰、如此则益彖祇为为君者言之乎。曰、易无不该。且一邑有一邑之上下。一家有一家之上下。推是道也。孰无自上下下之理。而吾在君言君。惟引以为已鉴耳。讲官暨侍班官跪阴毕。大学士于敏中、协办大学士英廉、奏曰。皇上乾行不息。谦尊而光。首庶物而宵旰惟勤。集众善而壤流并蓄。洵作所于无逸。受益于有容矣。臣等幸侍讲筵。亲承圣训。不胜钦服。奏毕。诸臣出就拜位。行二跪六叩礼。礼成。上还宫　　

○谕曰、文绶奏、荣县、富顺、地方。访有奸民惑众之事。分饬司、道、前往各该处。率同该府县等。严速查拏。并亲赴督办。已将收受伪照之毕登臣。及造谋为首之罗朝臣拏获。又续获要犯龚海、吴怀应、邓朝玉、及供出夥犯共五十一名。又起获绫片执照。及黄布小旗。共五十九件。现在根究严缉。研讯确情。从重办理等语。奸民胆敢假造旗记执照。捏写伪职。传布邪言。招人入夥。不法已极。该督一闻禀报。立即亲往该处。督同道府等。严速查拏。于数日内。将首夥各要犯缉获。并究明造谋纠夥惑众各情节。所办甚为妥速。文绶、及该道德克进布、陈奉兹、陈燮等。俱著交部、照勒尔谨办理河州王伏林一案之例议叙。所有荣县知县符兆熊。首先访拏破案。甚属可嘉。著于事竣时。送部引见　　

○又谕曰、乌珠穆沁亲王朋苏克喇布坦。来京病故。著加恩赏银三百两。照例遣侍卫祭奠
  </div>
  <div class="pagination">
   <a href="清实录乾隆朝实录_page1412.html">
    上一页
   </a>
   <span>
    ...
   </span>
   <a href="清实录乾隆朝实录_page1408.html">
    1408
   </a>
   <a href="清实录乾隆朝实录_page1409.html">
    1409
   </a>
   <a href="清实录乾隆朝实录_page1410.html">
    1410
   </a>
   <a href="清实录乾隆朝实录_page1411.html">
    1411
   </a>
   <a href="清实录乾隆朝实录_page1412.html">
    1412
   </a>
   <span class="current-page">
    1413
   </span>
   <a href="清实录乾隆朝实录_page1414.html">
    1414
   </a>
   <a href="清实录乾隆朝实录_page1415.html">
    1415
   </a>
   <a href="清实录乾隆朝实录_page1416.html">
    1416
   </a>
   <a href="清实录乾隆朝实录_page1417.html">
    1417
   </a>
   <a href="清实录乾隆朝实录_page1418.html">
    1418
   </a>
   <span>
    ...
   </span>
   <a href="清实录乾隆朝实录_page1414.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
