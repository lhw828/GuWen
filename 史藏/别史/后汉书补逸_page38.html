<!DOCTYPE html>
<html>
<head>
    <meta charset="UTF-8">
    <title>后汉书补逸 - 第 38 页/共 50 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>后汉书补逸 - 第 38 页/共 50 页</h1>
    <div class="content">　　【案儁时为射声校尉卫乗舆东还傕汜兵来追因骂贼而死后赠农太守以旌之见袁宏纪范亦畧见董卓传中】
　　卢植
　　尚书卢植将终勅其子彄以禈葬以土穴其子从之【案植字子榦涿郡涿人马融髙弟子范称植葬不用棺椁附体单帛而已此云彄以禈考説文彄弓弩耑所居也又西京杂记戚姬以百錬金为彄环无闗附身之义岂植但以禈纒束假此为解耶植子毓甚知名】
　　刘陶
　　刘陶字子竒拜谏议大夫是时天下日危冦贼方炽陶忧致崩乱疏陈八事大较言天下大乱皆由宦官诏收陶系黄门北寺狱陶对使者曰恨不与伊吕同俦而以三仁为辈遂闭气而死
　　【案陶一名伟颍川颍隂人善著述有中文尚书七曜论匡老子反韩非复孟轲诸书行世范同】
　　王允
　　王允字子师世仕州郡为冠盖同郡郭林宗见而竒之曰王生一目千里王佐才也遂与之友善允仕至司徒【案允己见目或作日】
　　李傕等兵入城王允奉天子保宣平楼允谓傕等曰臣无作威作福将军乃放縦欲何为乎傕等不应自拜署傕为扬武将军汜为扬烈将军樊稠等皆为中郎将【案此见范董卓传李郭之变实允不善抚辑所致然元凶之诛天下快心功大罪小君子谅之】
　　蔡邕
　　邕等以和帝以下功徳无殊而有过差不应为宗及余非宗者追尊三后皆宜毁之因奏议曰汉承亡秦灭学之后宗庙之制不用周礼每帝即位世辄立一庙不止于七不列昭穆不定迭毁元皇帝时丞相匡衡御史大夫贡禹始建大议请依典礼孝文孝武孝宣皆以功徳茂盛为宗不毁孝宣尊崇孝武厯称世宗中正大臣夏侯胜等犹执异议不应为宗至孝成皇帝议犹不定太仆王舜中垒校尉刘歆据不可毁上从其议古人据正重顺不敢私其君若此其至也后遭王莽之乱光武皇帝受命中兴庙称世祖孝明皇帝圣徳聪明政参文宣庙称显宗孝章皇帝至孝烝烝仁恩博大庙称肃宗皆方前世得礼之宜自此以下政事多衅权移臣下嗣帝殷勤各欲褒崇至亲而已臣下懦弱莫能执夏侯之直今圣朝尊古复礼以求厥中诚合礼议元帝世在第八光武世在第九故以元帝为考庙尊而奉之考明遵述亦不敢毁孝和以下穆宗威宗之号皆省去五年而再殷合食于太祖以遵先典议遂施行
　　【案邕己见范祭祀志载献帝初平中相国董卓左中郎将蔡邕等奏毁庙议不载此疏盖是时卓枋国政其实邕主此议也夫礼祖有功而宗有徳自殷世三宗剏始遂相沿习至于东汉蔑不称宗唐宋无论已明武熹二主亦皆称宗其无足凭据盖与諡号等耳子议父臣议君祖龙之言千载乃不敢易青史具在仁暴昭然文武圣神遂为故事毁庙何为】
　　袁绍
　　袁绍字本初汝南汝阳人司空逢之孽子出后伯父成【案范书绍父成五官中郎将绍豪侠得众専霸诸州天下英雄盖亦使君与操之亚晩年以内宠竝嫡旋至灭亡惜矣】
　　置郡
　　建安二十年置汉宁郡
　　【案范书曹操破张鲁定汉中时鲁以五斗米教作乱朝廷不能讨遂就拜鲁镇夷中郎将领汉宁太守当即以此时置也】
　　分郡
　　兴平元年分安定之鹑觚右扶风之漆置新平郡
　　虎见
　　光和三年正月虎见平乐观又见宪陵上囓卫士
　　火灾
　　延熹八年连月火灾诸宫寺或一日再一发又夜有讹言击鼓相惊陈蕃刘智茂上疏谏曰古之火皆君弱臣强极隂之变也前始春而狱刑惨故火不炎上前入春节连寒木冰暴风折树又八九月州郡竝言陨霜杀菽春秋晋执季孙行父木为之冰夫气则景星见化错则五星开日月蚀为己然灾异为方来恐卒有变必于三朝惟善政可以已之愿察臣前言不弃愚忠则元元幸甚书奏不省
　　【案五行传曰弃法律逐功臣杀太子以妾为妻则火不炎上谓火失其性而为灾也时变盖应此范不载陈刘疏】
　　河清
　　建宁四年二月河水清祷于宠漯
　　【案黄河清圣人生灵帝以后其解安在此偶然耳无所祷也】
　　七大水
　　中平五年山阳梁沛彭城下邳东海琅邪大水
　　【案范书郡国六水大出袁载七郡疑范误】
　　如斗雹
　　初平四年六月右扶风雹如斗杀人前后雨雹此最为大时天下溃乱
　　【案春秋考异邮曰隂气之専精凝合生雹以妾为妻房袵之内施而不博隂精凝而见成此如斗之雹皆桓灵乱政所致至是见咎徴而汉随亡矣】
　　六月寒
　　初平四年六月寒风如冬时时帝流迁失政养奋对策曰当温而寒刑罚惨也
　　大水
　　延平中六州河济渭洛洧水盛长泛溢伤秋稼
　　虹
　　光和元年七月虹昼见御坐玉堂后殿前庭中色青赤【案此己见薛书张记蔡邕以为此所谓天投蜺引潜潭巴云虹出后妃隂胁王者又云五色迭至照于宫殿有兵革之事范以为其应在何皇后良然】
　　水暴出
　　五月河东水暴出漂壊五百余家
　　【案范但言山水不详】
　　日重
　　初平三年十月丁夘日有重两倍
　　【案吴志载韩馥与袁术书云日重之徴凶出于代郡】
　　月重晕
　　兴平二年十二月月在太微端门中重晕二珥两白气广八九寸贯月东西南北
　　【案范志载永夀延熹中皆有月蚀非其月文疑即同此】
　　火光
　　延熹九年京都夜有火光民相惊噪是时宦竖専朝钩党事起上寻无嗣陈蕃窦武为曹节等所天下无复纪纲
　　【案范不载钩党之应不见咎徴所由】
　　大寒
　　光和六年冬大寒北海琅邪井中冰厚尺余是时羣贼起天下始乱防曰寒者小人暴虐専权居位无道有位适罚无法又杀无罪其寒必暴杀
　　【案五行传曰听之不聪是谓不谋厥咎急厥罚恒寒郑康成曰听曰水水主冬冬气藏藏气失故常寒】
　　木连理
　　建和二年河东木连理
　　营头
　　恠星昼行名曰营头行振大诛
　　【案五行志营头所堕其下覆军王寻王邑兵围昆阳昼有云气如壊山堕军上即此也】
　　龙死
　　延熹七年六月河内野王山有龙死长可百余尺【案范襄楷传楷上疏言龙死事指此】
　　水溢
　　曹操専政十七年七月大水有水溢二十四年汉水溢流害民人明年禅位于魏
　　【案范书以为此庻徴之恒寒也】

　　后汉书补逸巻十七
　　钦定四库全书
　　后汉书补逸巻十八　　监察御史姚之骃撰司马彪续后汉书第一
　　光武
　　光武渡呼沱河时冰滑马僵乃各以囊盛沙布冰上渡【案此见东观记王霸传】
　　更始使侍御史黄党封上为萧王
　　【案世祖时诛王郎故有此封范轶黄党名】
　　上已乘王丰小马先到矣营门不觉
　　【案此光武击尤来等贼于元氏时也】
　　伯升宾客刼人上避吏于新野邓晨家
　　【案晨光武姊婿也范不载】
　　上平河北过邯郸故赵缪王子林进见言赤眉可破上问其故对曰河水从列人北流如决河水灌之皆可令为鱼上不然之
　　【案林说即可胜亦虐甚矣故世祖之得天下也以仁林东观记作临范畧】
　　建武二年诏曰其与中二千石诸大夫博士议郎省刑罚
　　诏曰其赦天下惟残疾用刑戮深刻狱多寃人朕甚愍之自今以后有犯者将正厥辜
　　【案世祖即位频年肆赦葢以大兵之后用培元气也而吴汉遗奏犹以慎无赦为言夫亦寛难之意乎管子有云赦者奔马之委辔也不赦者痈疽之砭石也谚曰一岁再赦妇儿喑哑则赦其可数乎】
　　建武三十年羣臣上言即位三十年宜封禅防山诏书曰百姓怨气满腹吾谁欺欺天乎曽谓防山不如林放乎
　　【案时太尉赵熹请封禅故诏答之见东观记】
　　昔羿寒浞簒夏数十年少康生为牧人能修德复夏厥勲大矣然尚有虞思及靡有鬲内外之助至于光武承王莽之簒起自匹庶一民尺土靡有凭焉发迹于昆阳以数千屠百万非胆智之至孰能堪之讨贼平乱克复汉业号称中兴虽初兴者无以加矣中国既定柔逺以德爱慎人命下及至贱武功既抗文德聿修勲绩矣【案彪此论文气平实未甚排宕比之薛莹殊有逊焉然品格应在袁山松之上以古茂苍郁不堕靡靡也范书论后有赞颇为赘旒故光武一论大夫史体于薛书评之矣】
　　明帝
　　永平二年上始率羣臣躬养三老五更于辟雍行大射之礼又帅郡国县道行乡饮酒礼于学校
　　【案范书载帝诏有尊事三老兄事五更安车輭轮供绥执授侯王设酱公卿馔珍朕亲袒割执爵而酭其隆礼如此非后世所及】
　　章帝
　　明帝崩司徒鲍昱典丧事葬日三公入安梓宫还至羡道半逢上欲下昱前叩头言礼天子鸿洞以赠所以重郊庙也陛下奈何冐危险不以义割哀上即还
　　【案礼仪志鸿洞赠玉与币也葬时帝就赠位司徒跪曰请进赠侍中奉持鸿洞玉珪纁帝进跪临羡道下赠授鸿洞匠奉封入藏房中乃拜哭太常赞赠事毕帝促就位也葢以义割哀其制如此】
　　和帝
　　和帝永元四年蝗八年五月河内陈留蝗九月京师蝗九年蝗从夏至秋先是西羌数反遣将军将北军五校征之
　　【案范志同】
　　永元六年七月京师旱幸洛阳寺录囚徒举寃狱未还宫而澍雨
　　【案范书时收洛阳令下狱抵罪司隶校尉河南令皆左降葢必有竒寃得释者惜不传耳】
　　安帝
　　安帝三年诏以鸿池假贫民池在雒阳东二十里【案时京雒大饥故有此诏】
　　永初四年夏蝗是时西羌冦乱军众征拒连十余年五年夏九州蝗六年三月去年蝗处复蝗子生七年二月郡国蝗
　　【案古今注云六年时郡国四十八蝗灾已甚矣范同】
　　顺帝
</div>
    <div class="pagination">
<a href="后汉书补逸_page37.html">上一页</a><span>...</span><a href="后汉书补逸_page33.html">33</a><a href="后汉书补逸_page34.html">34</a><a href="后汉书补逸_page35.html">35</a><a href="后汉书补逸_page36.html">36</a><a href="后汉书补逸_page37.html">37</a><span class="current-page">38</span><a href="后汉书补逸_page39.html">39</a><a href="后汉书补逸_page40.html">40</a><a href="后汉书补逸_page41.html">41</a><a href="后汉书补逸_page42.html">42</a><a href="后汉书补逸_page43.html">43</a><span>...</span><a href="后汉书补逸_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
