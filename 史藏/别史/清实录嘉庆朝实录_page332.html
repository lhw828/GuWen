<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 332 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 332 页/共 523 页</h1>
    <div class="content">
○庚子。上还宫。　　

○旌表守正捐躯江苏铜山县民赵俊妻林氏。湖北黄冈县民詹伯章妻刘氏。　　

○辛丑。上诣寿皇殿行礼。　　

○御乾清门听政。　　

○谕内阁、兵部奏本年会试取中武举。请上□日于十月十七日紫光阁阅看马步箭。十八日阅看弓刀石。十九日带领引见。二十日传胪。如此排日办理。诸可详审从容。嗣后该部俱著照此奏请。　　

○又谕、据丰绅常明奏岭夷向化改土归流一摺。据称嘉定府峨边厅通判所属十二支岭夷。自嘉庆十三年夷目约列等震詟天威、率众投诚、奏准即令约列等充当头人、管束十二支夷众、认纳粮石、兹该夷人约列等、以川省所辖各路土司、向有改土归流之例、情愿一心向化、永作盛世良民、并请升科纳粮、更名易姓、一体当差等语。该夷人僻处穷边。不通声教。自归服以来。业经数载渐通内地语言畏法奉公饮和食德。今具词环吁。输忱内附。愿列齐民。著加恩准其改土归流。以遂其胪诚慕义之怀。所有户口册籍。及升科粮数。著该督核明。分别题咨办理。　　

○谕军机大臣等、广西地处边隅。民风素称淳朴。近来俗渐刁悍。往往有匪徒拜会纠劫、恣行不法等事。前日刑部奏进立决本章三十余件内、广西之案竟有二十余起。可见该处盗风甚炽。不可不严加整顿。著传谕成林、务当督率各属、随时加意将地方实力整饬化导。俾皆返朴还淳。以杜盗源。而安良善。　　

○广西巡抚成林奏报、拏获会匪首夥逆犯。得上□日嘉奖。赏成林、花翎。提督德成额、下部议叙。　　

○以吏部选补错误。革左侍郎玉麟职。仍留右翼总兵副都统。调右侍郎秀宁为礼部右侍郎。署侍郎戴联奎、宋镕、仍回本任。均带降一级留任。　　

○以浙江巡抚铁保、为吏部左侍郎。调礼部右侍郎凯音布、为吏部右侍郎。　　

○以直隶热河道高杞、为浙江巡抚。　　

○壬寅。孝慈高皇后忌辰。遣官祭福陵。　　

○缓徵直隶滦、盐山新河宁晋、元城、钜鹿、广平、龙门八州县、及天津府同知所属、歉收村庄新旧额赋。并旗租仓谷。　　

○赈两淮板浦、中正、二场、被水灶户。并蠲缓新旧折价银有差。　　

○癸卯。命吏部右侍郎凯音布、教习庶吉士。　　

○上以孟冬时享太庙。自是日始。斋戒三日。　　

○甲辰。孝敬宪皇后忌辰。遣官祭泰陵。　　

○谕内阁、副都御史曹师曾奏、清厘各部院衙门例案一摺。部院衙门。为政事总汇之区。慎守纪纲。必以定例为凭。其吏胥高下其手。堂司意见参差。总由于舍例言案。盖例有一定。而案多歧出也。该副都御史所奏。系为厘除敝□大混起见。著照所请、交部院各衙门堂官、各率所属、将现行定例。详加查核。如有例所未备而案应遵照者。即检明汇齐纂入则例。其案与例不符者。造册注明事由。将原稿即行销毁。若有例案不符、而稿件仍有关查核者。著另册登记。钤印贮库。办稿时不得再行援引。该堂官等务督饬司员加意清厘。同矢公慎。以杜敝□大源而归画一。　　

○以翰林院侍读学士王引之、充日讲起居注官。　　

○旌表守正捐躯山东掖县民郭天成妻刘氏。　　

○赏广宁门外普济堂煮赈小米三百石。　　

○乙巳。谕内阁、我朝列圣相承。敕几勤政。求莫求宁。惟以民生休存为念。无逸知依从无崇尚浮侈之事。朕寅承丕绪。惟日孜孜。时以崇俭黜奢。倡导寰＜宀禹＞。以冀亿兆阜康。风俗淳懋。万世子孙。皆当恪守。即向来岁时庆节。张乐设宴亦以酒醴笙簧。惠洽臣邻。绥欢藩服。百余年来。垂为典制。其闲日期仪节。均有一定。从未稍为增减。我皇考高宗纯皇帝八旬圣寿。为亘古未有之鸿庆。其时胪欢祝嘏。尚经颁发圣谕。撝抑仪文。务崇淳朴。前年朕五旬万寿。不敢仰同皇考庆辰盛典。因臣民之请。祇较常年略通燕飨。以达下情。并不许民闲广陈戏乐。巷舞衢歌。诚以繁文缛节。素非朕心所愉。实属有损无益。每观往史如前代之侈陈百戏。赐酺旬朝方且心薄所为。引为监戒。况本年南河漫口。下游被灾。各直省亦闲告薄收。朕轸念民艰。旰宵莫释。即值旬庆之年。亦必将胪祝靡文。概行裁抑傥朕稍忘民莫。侈举庆仪。各大臣言官等、必应上章切谏。方为爱君之道。乃前日御史景德、冒昧奏请、欲于万寿节、令城内演戏设剧十日。岁以为例。朕兢业万几。敦崇实政。中外臣庶。共见共闻景德竟敢以此言轻为尝试。其视朕为何如主耶。本应于陈奏之日。立予杖责发遣。朕不为已甚。先交部严加议处。兹部议将该御史照溺职例革职。实属咎无可宽。景德著即革职。并发往盛京。交观明差遣。派当苦差。盛京风气朴质。俾景德在彼览观服习。当自知其识见庸鄙。愧恧无地也。　　

○免乌里雅苏台、塔尔巴哈台、呈进正贡外备用马匹。　　

○赈安徽宿、泗、二州、水旱灾民。　　

○是月。江南河道总督陈凤翔奏谢。得上□日、汝祇知惜小费。坐失机宜。以致多费数百万。多费事小。害民事大。数万百姓。流离昏垫。皆汝因循之罪。再不速堵李家楼。朕即不究。天地鬼神。断不恕汝。凛之凛之。　　

○两淮盐政阿克当阿遵上□日密奏、百龄筹办河工。悉心经理。不避嫌怨。地方及属员贤否、纤悉皆知。吏治为之肃清。惟秉性刚方。不免过严。且河工缓则易办。不能欲速见功。以一人之心思。恐难敌工员千百人之朦蔽。督抚责任綦重。培养尤难。仰望曲赐矜全。时颁训诲。得上□日、言言公允。字字切实。百龄实当代贤臣。朕必保护爱惜之。汝亦当时常劝导。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。冬。十月。丙午朔。享太庙。上亲诣行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○颁嘉庆十七年时宪书。　　

○谕内阁、本日恭举孟冬时飨太庙之礼。扎郎阿承充典仪。唱赞时声音清亮。节奏适宜。甚为可嘉。扎郎阿于坛庙典礼、仪文娴熟。供职多年。从无舛误。前因饰词保奏伊子图萨。革退都统。降为赞礼郎。今伊差使勤勉。著加恩赏给二等侍卫。仍兼太常寺赞礼郎。图萨于夏闲告祀天神坛时、唱赞错误。若交部严议。其咎止于黜革。因伊曾获重罪、邀恩贳宥。甫充典仪。又复不加敬慎。是以立付法司。仍寘重典。但念礼系中祀。伊过出无心。其咎亦尚在可宽。图萨著加恩释放。交扎郎阿领回。拘禁在家。不许出门滋事。　　

○琉球国中山王尚灏、遣使表贡方物、赏赉筵宴如例。　　

○丁未。上诣大高殿恩慕寺恩佑寺行礼。　　

○幸圆明园。　　

○诣安佑宫行礼。　　

○谕军机大臣等、百龄等奏、接奉谕上□日、将筹办堵筑缘由赶紧办理、并湖河水势、及被水地方情形各摺。览奏俱悉。李家楼漫口。前此伊等惑于减黄助清之说。欲暂缓堵闭。经朕剀切指示。百龄等悉心筹议。现已将该处挑工、派员设法集夫。以期与减坝以下挑工、同时并举。必应如此办理。毫无疑义。试思李家楼漫水下注。即使实能减黄助清。于河上有益。而下游灾区甚广。尚当权其利害轻重。迅即赶堵。况李家楼漫水、现在汇注洪湖、不能容纳。堰盱各工、亦皆著重。是于地方有损。而于河工亦觉无益。岂可尚存观望之心。著即克日兴工。李家楼一带毗连灾区。数十万人夫、可以一呼而集。务于今冬将挑工办理完善。一俟减坝工竣。即进占李家楼漫口。能于明年正月内合龙。桃汛以前、黄水不致加增。则于灾区河工、皆有裨益。若果如期蒇事。朕必加以重恩。减霸上段挑工、现已办有四分一经挑竣。赶紧将减坝口门堵闭。彼时有清水刷涤河身下游。计有两月之期。亦可以荡涤深通。所有上下游两处挑工、著于每一处完竣之时。即行具奏。其两处堵筑工程、著于进占之后。每隔十日具奏一次。但必须工坚料实。详慎办理。于迅速之中。又不可稍涉草率。至洪湖涨水、自开放仁礼智三坝之后。据称白马氾光诸湖、现尚足资容纳。恐三坝全开。来源甚旺。百龄等现拟湖内一形涨满即将凤凰壁虎二桥、开放宣洩归江。此等机宜。总在该督等相机妥办无令泛溢为要又另片称、此次工员日用、以及兵夫饭食、并一切杂项甚多、请于应领项内每两酌扣二厘、作为例外支销等语。工员等既无廉俸可支。日用无出。其余一切杂费、亦均无开销与其暗中影射。浮滥滋敝□大。自不如核实加以津贴。著即照所请、于应领项内每两酌扣二厘。作为例外支销。分别酌给。俾伊等无所藉口。但既准有此扣项。若于此外再稍有克扣。即系侵蚀。一经察出。必当重治其罪。并著百龄等随时访查。认真稽核。将此谕令知之。　　

○缓徵山东章邱、东平、东阿、汶上、济宁、新城、邹平、平度、昌邑、潍、胶、高密、招远、博兴、东光、堂邑、莘、馆陶、临清、邱、夏津、武城、历城、济阳、平原、临邑、朝城、寿张、阳谷、聊城、博平、茌平、清平、冠、高唐、恩、鱼台、三十七州县、并东昌、临清、二卫、东平所、水灾虫灾新旧额赋。及本年漕粮有差。　　

○戊申改江西安仁县县丞、为分防县丞。移驻邓家埠。临川县清泥司巡检、为东馆司巡检。给予关防。并拨铜鼓营新昌汛千总一员、兵三十名、归饶州营参将管辖。驻邓家埠。移大石口汛把总一员、驻新昌。存城外委一员、驻大石口。进贤县汛外委一员、兵十名、驻润溪。从巡抚先福请也。　　

○己酉。上以万寿节。御同乐园。赐皇子及王以下文武大臣、蒙古王公、外藩使臣等食。至壬子皆如之。　　

○改浙江海宁州南沙地方、隶萧山县。并移绍兴府同知驻赭山、为盐捕同知。赭山巡检驻河庄、为河庄巡检。从巡抚蒋攸铦请也。　　

○辛亥。万寿节遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭显佑宫。东岳庙。城隍庙。　　

</div>
    <div class="pagination">
<a href="清实录嘉庆朝实录_page331.html">上一页</a><span>...</span><a href="清实录嘉庆朝实录_page327.html">327</a><a href="清实录嘉庆朝实录_page328.html">328</a><a href="清实录嘉庆朝实录_page329.html">329</a><a href="清实录嘉庆朝实录_page330.html">330</a><a href="清实录嘉庆朝实录_page331.html">331</a><span class="current-page">332</span><a href="清实录嘉庆朝实录_page333.html">333</a><a href="清实录嘉庆朝实录_page334.html">334</a><a href="清实录嘉庆朝实录_page335.html">335</a><a href="清实录嘉庆朝实录_page336.html">336</a><a href="清实录嘉庆朝实录_page337.html">337</a><span>...</span><a href="清实录嘉庆朝实录_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
