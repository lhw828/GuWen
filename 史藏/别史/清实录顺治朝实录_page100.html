<!DOCTYPE html>
<html>
 <head>
  <meta charset="utf-8"/>
  <title>
   清实录顺治朝实录 - 第 100 页/共 242 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录顺治朝实录 - 第 100 页/共 242 页
  </h1>
  <div class="content">
   ○广西巡抚王一品奏报、定南王孔有德、遣总兵官线国安、马蛟麟等、领官兵进克梧州、柳州二府。报闻。　　

○复峨木索可二等阿达哈哈番、加为一等阿达哈哈番。　　

○加拖沙喇哈番敖塞、拜他喇布勒哈番。授白身托代、喀赖、拖沙喇哈番。以监修宫殿议叙也。　　

○戊辰。以大学士洪承畴、管都察院左都御史事。升礼部右侍郎陈之遴、为本部尚书。吏部左侍郎张凤翔、为工部尚书。　　

○己巳。监察御史匡兰兆言、朝祭宜复用衮冕。得上□日、一代自有制度。朝廷惟在敬天爱民。治安天下。何必在用衮冕。　　

○裁江南陕西督饷侍郎。淮安总理漕运侍郎。　　

○庚午。命固山额真阿喇善等、率将士往巢□刀山东贼寇。　　

○定攻城赏例。凡用云梯攻下府城者、赏五人。为首者、银五百两。次三百五十两。又次二百五十两。又次一百五十两。又次一百两。领战章京、赏同第二人。指示章京、同第三人。护射章京、同第五人。舁云梯兵丁、各三十两。攻下州卫城者、赏四人。为首者、银四百两。次二百五十两。又次一百五十两。又次一百两。领战章京、赏同第二人。指示章京、同第三人。护射章京、同第四人。舁云梯兵丁、各二十两。攻下县所城者、赏三人。为首者、银三百两。次一百五十两。又次一百两。领战章京、赏同第二人。指示章京、同第三人。护射章京、五十两。舁云梯兵丁、各十两。用红衣炮攻下城者、不分府、州、县、卫、所、俱赏三人。为首者、银二百两。次一百两。又次五十两。领战章京、赏同第二人。指示章京、同第三人。护射章京不与。其红衣炮手之赏。府城、人十五两。州卫城、人十两。县所城、人五两。内有出力多者、主帅核实酌量优赏。其穿地道陷城者、必分别府、州、县、卫、所。章京、赏同首登云梯者。骁骑校、护军校、同末登云梯者。出力兵士、同舁云梯者。登城者、同用红衣炮攻陷登城者、其夺门入城、及无云梯而疾走登城者、赏三人。为首者、银一百五十两。次一百两。又次五十两。领战章京、赏同第二人。指示章京、同第三人。于分别城池之时、仍视战功难易为差等。不拘赏例。　　

○辛未。厄鲁特部落昆都伦吴巴什等、贡黑狐、马匹等物。宴赉如例。　　

○裁四川总兵官二员。　　

○壬申。户部议覆科臣李运长疏、请免圈良涿等十三州县余地、以苏民困。报可。　　

○甲戌。都察院甄别台员。分为六等。拟应差用者。魏琯、冯右京、张慎学、吴达、朱鼎延、张中元、李嵩阳、史詥、秦世祯、宗敦一、上官鉝、王亮教、王应元、杨义、潘朝选、张椿、刘达、王佐、赵如瑾、杜果、张嘉、聂玠二十二人。应内升者。陈昌言、罗国士二人。应外升者。张煊、霍达、窦蔚、陈显忠、盛复选、苏京、曹叶卜、佟凤彩、王显、崔允弘、梁应龙十一人。应外调者。王世功、裴希度、孙奎、王志佐四人。应降用者。蔡应桂、苏铨、李若琛、李道昌、王国楠五人。应革者。王士骥、金元祯、王昌允、刘漪、匡兰兆、赵班玺、卢传、李允喦八人。疏入。报可。　　

○乙亥。刑部尚书固山额真公韩岱等、审议刚林等罪状。议曰、刚林初在盛京、曾犯大罪应死。蒙皇上恩宥、乃不思感激图报、反依附睿王、朝夕献媚。罪一。及既附睿王、上有上□日诘问刚林云、尔为睿王取去乎。抑私往附乎。刚林奏言、原欲将我拨给原主。为睿王取去、遂尔留用。巧言诳上。以此诘问刚林、据供、睿王原令我往顺承王处。我辞不往。遂随睿王是实。罪二。又以引诱额尔克戴青一案、讯刚林。据供、系睿王所遣。此处有何置辨。罪三。以擅改国史一案、讯刚林。据供、睿王取阅太祖实录、令削去伊母事、遂与范文程、祁充格、同抹去。后白之和硕郑亲王、和硕巽亲王、和硕端重亲王、和硕敬谨亲王、未经奏闻。擅改实录。隐匿不奏。罪四。以刚林、祁充格、二人预睿王逆谋、朝夕筹画、定议迁驻永平一案。讯之刚林。据供不知。但刚林、祁充格、与罗什、博尔惠等、推崇睿王功德。僭拟至尊何事不与谋议。尚欲狡词抵饰。罪五。又学士马尔都、蒋赫德、叶成格、侍读郑库讷等、所言取肃亲王福金事、前于史档内未书、至二月内补载原处一案、讯之刚林。据供、和硕郑亲王、和硕巽亲王、和硕端重亲王、和硕敬谨亲王、谓我等曰。睿王在时、凡其所行悖逆、未经记载者、可增入。故不告人于众、私自增书是实。罪六。又将盛京所录太宗史册、在在改抹一案、讯之刚林。据供、纂修之时、遇应增者增、应减者减、删改是实。旧稿尚存。罪七。又钞录密书罪状二本、刚林取匿、不曾缴还一案、讯之刚林。据供、因睿王欲将罪状钞录、伊自看改、所写二本、销毁是实。讯郑库讷、据供、钞录罪状档册是实。原稿尚存。罪八。刚林谄附睿王、一切密谋逆迹皆为之助。应论死。籍没家产。妻子为奴。刚林弟常鼐、同刚林往随睿王。潜通往来、是实。常鼐、应革职。解部任。鞭一百。籍其家。渥赫、亦同刚林往随睿王行走。但恐必为彼牵累。曾以此言、哭愬于固山额真公谭泰。质之谭泰、言渥赫哭愬之言是实。渥赫、应免罪。阿尔三、亦同刚林往随睿王。审讯阿尔三。据供、我因巢□刀土寇、随征往湖广、归时、已拨白旗。家已移住白旗讫。随往护军统领伊尔德前怨忿曰、缘何如此屡迁、今又离尔去矣。随质之伊尔德、所言是实。阿尔三、应免罪。查布海俟回时另议。祁充格、曾犯大罪。鞭一百。永不叙用。给于睿王。睿王谋逆、因超授大学士。遂行谄附。擅改所修太祖实录。隐匿睿王罪状。又私自补载。及共议推崇功德。移驻永平各案。无不与刚林同预逆谋。祁充格、应论死。籍没家产。范文程、与刚林、祁充格、同改太祖实录、讯之范文程。据供、前睿王令改。不能争执。然本意原欲启奏。曾告之甯完我、王文奎、后因病而止。质之甯完我、王文奎、此言是实。但范文程、前既与刚林、祁充格同改。及后、又不自行启奏。托言因病耽阁。范文程、应革职。解任。籍其家。甯完我、身为大学士。王文奎、身为学士。既知范文程改实录事。即应启奏、乃为隐藏。甯完我、王文奎、俱应革职。解任。于是具谳。白之和硕郑亲王、和硕巽亲王、和硕端重亲王、和硕敬谨亲王、多罗顺承郡王、诸王、及满洲固山额真、内大臣、议政大臣、会议、刚林、祁充格、二人罪大。应斩。籍其家。范文程、应革职。本身折赎。仍留原任。查布海、常鼐、应革职。鞭一百。家产籍没。止照披甲人例给与。甯完我、王文奎、无罪。应留原任。渥赫、阿尔三、无罪。应免议。奏入。得上□日、刚林、祁充格、著即正法。查布海、常鼐、甯完我、王文奎、渥赫、阿尔三、俱如议完结。范文程、曾效力太宗朝。在盛京时、又不曾预贝子硕托之罪。后知睿王所行悖逆、托疾家居、众亦共知。睿王取去刚林时、以范文程不合其意、故不取去。范文程著革职。本身折赎。仍留原任。前所行情罪已结。今后于委任职掌、当矢忠报效。其晓谕之。　　

○革祁充格子白成额、内院侍读职。　　

○兵部议、汉军官员、留用于出征之处者、凡在二千里外、移取家口、准给勘合、著为令。从之。　　

○丁丑。日生晕。　　

○谕礼部、国家生财、自有大道。僧道纳银给牒、琐屑非体。且多有输纳无措。逃徙流离。殊为可悯。以后僧道、永免纳银。有请给度牒者、该州县确查、呈报司府、申呈礼部、照例给发。著即传谕通知。　　

○谕兵部、朕闻前者青州府、故明玉田王之子、聚众祭旗、恣行不轨。又陕西叛将王元、马德、戕杀抚臣、议扶庆王之孙、招摇惑众。因而故明各王等、多被诛戮。朕悯焉。今朕亲理万几、代天子民。务期四海万姓、咸得其所。岂独故明子姓、不在函育之中乎。自今以后、凡各直省、有故明亲王、郡王、流落地方者、该督抚察其投诚实情、有无功次、并将伊家口、起送来京。分别畜养。其自镇国将军以下、不必起送、各照原籍编氓乐业。令其一体输。税当差。尔明宗姓、亦宜悔祸革心、偕游化日。勿犯王章。仰体朝廷爱惜生全之意。如不信朕言、犹怀疑畏、惑于奸宄、构生事端。则国宪具存、朕虽欲赦之、弗能也。尔部即行传谕。　　

○谕都察院、朝廷治国安民、首在严惩贪官。欲严惩贪官、必在审实论罪。近见在外督、抚、巡按、参劾有司等官、初疏赃盈百千。及提问报招、多坐衙役诈害。又云赃无入己。夫衙役诈害、是谁纵容。赃无入己、初劾何据。此皆由司、道、府、厅、承问各官、受嘱受贿。督、抚、巡按、又不纠参。以致部覆将已革之官、仍还原职。贪何由惩。民何由安。今后被劾各官。审问涉虚。系道、府、厅、开报不实者、该部院、必查究原开报之官。系承问官受私出脱者、必查究原承问之官。若督、抚、巡按、不先指名纠参、该部院、必行举奏、即以不职论。刑部以后覆参劾疏、有罪坐衙役。赃无入己。或援赦免议。皆不得预拟还职。必听吏部另行覆核。果实应开复、吏部方与疏请。凡贪婪官员、一挂弹章、必非完璧。或降调闲散。或勒令休致。皆不得仍还原职。从前参问贪官、姑照恩赦月日、免罪追赃。自今颁谕之后、大贪官员、问罪至应死者、遇赦不宥。在内该部院、在外督抚、巡按、刊刻告示、晓谕各司、道、府、州、县实力遵行。　　

○予延绥殉难巡抚王正志祭葬如例。　　

○免宛平县本年分水灾额赋。　　

○定厄鲁特喀尔喀贡使赏例。厄鲁特贡使、一等者、上号蟒缎一。帽缎、彭缎、各一。毛青布二十四。银茶桶一。重三十两。随从五人、各彭缎一。毛青布八。次等者、补缎一。彭缎一。毛青布十六。随从三人、各彭缎一。毛青布八。小台吉、及塔布囊各官来使、各彭缎一。毛青布八。随从一人、各毛青布四。喀尔喀汗下贡使、一等者、三号蟒缎一。帽缎、彭缎、各一。毛青布二十四。随从二人、各毛青布六。次等者、补缎、彭缎、各一。毛青布十六。随从一人、毛青布六。三等者、彭缎一。毛青布八。随从一人、毛青布四。　　

大清世祖体天隆运定统建极英睿钦文显武大德弘功至仁纯孝章皇帝实录卷之五十四



不奏闻。又不议罪。且阿济纳叶思赫在内行走。欲用在内妇人三百。暗掘地道。与伊子、及一切心腹人同谋、约于某日某时出狱。如此大事、不以奏上、将以何事奏上乎。和硕殿亲王、系承袭父爵、应仍留亲王。罚银五千两。降和硕端重亲王、和硕敬谨亲王、为郡王。各罚银五千两。三王俱停其理事。至刑部尚书固山额真公韩岱、侍郎吴喇禅、启心郎额色黑、既任部务。将此等重大之事。止告理事三王。不行奏上。复不行议罪。遂尔完结。公韩岱、应削一世职。罚银一千两。吴喇禅额色黑、应各削一世职。赎身。英王前犯大罪。皇上从宽免死。复加恩养。给与三百妇女役使。及僮仆、牲畜、金、银、并一切物件。尚以为不足、仍起乱心。藏刀四口。罪何可贷。应裁减一切。止给妇女十口。及随身所用衣服。其余人口、牲畜、金、银、并诸物件、俱行追取。嗣后饭食、俱自外传入。降傅勒赫、劳亲、为庶人。照舒孙、阿喀塔例给与什物。将傅勒赫、给与和硕承泽亲王。劳亲、仍留和硕巽亲王处。议上。得上□日、依议。傅勒赫、劳亲、著查照舒孙、阿喀塔例给与。随查当日给与舒孙等什等数目。各十丁六牛庄二所。满汉男妇各四口、女婢二口、马十匹、被二、褥二、氊一、及随身衣服。上以既免伊等死。令其效力。如何照此例给物。命给傅勒赫、劳亲、满洲蒙古男妇各二十口。如蒙古不足、以汉人补之。旧汉人二十口。厮属给二十口以下。大庄屯五所。园地一所。骟马三十。牝牡马共七十。骆驼十。牛五十。羊五百。婢妾二十以下全给。已制衣服全给。银盆一。茶筒一。碗十。大小碟三十。背壶二。杓二。匙全副。茶碗十。弓十张。玲珑撒袋一副。素撒袋二副。□金□(□□夕)□金刀三把。鞓带、凉帽、鞾、布疋、羊皮、全给。玲珑鞍一副。漆鞍七副。皮鞍十二副。小团张房一座。氊全副。一切细物全给。余俱入官。　　

○加宣镇总兵官刚阿塔、都督同知。以保五台县功也。　　

○癸未。上召户部尚书巴哈纳等问曰。各官俸银、用需几何。应于何月支给。大库所存、尚有若干。奏曰。俸银支于四月、共需六十万两。今大库所存、仅有二十万两。上曰。大库之银、已为睿王用尽。今当取内库银、按时速给。夫各官所以养赡者、赖有俸禄耳。若朕虽贫、亦复何损　　

○谕吏部、朕自亲政以来、观天下所以治安者关乎各部院。虽自古无无参用诸王之例、然闻我太宗文皇帝、曾用诸王于部院。朕欲率由旧典、复用诸玉。念诸王虽甚劳苦。然诚名殚厥职、厘剔庶务、禁绝贪污、修整法令。俾上下利病、不致壅蔽。利国家而致昇平、莫此为要。今特用和硕巽亲王于吏部。和硕承泽亲王于兵部。多罗端重郡王于户部。多罗敬谨郡王于礼部。多罗顺承郡王于刑部。多罗谦郡王于工部。多罗贝勒喀尔楚浑于理藩院。固山贝子吴达海于都察院。诸王等其各副朕图理治安至意。尔部即传谕各王知之。　　

○转吏部右侍郎高尔俨、为左侍郎仍兼都察院右都御史、内秘书院侍读学士。调兵部右侍郎孙承泽、为吏部右侍郎、仍兼都察院右都御史。　　

○乙酉。谕刑部、户部、都察院、朕于本月初六日、亲览章奏。巡抚迟日益、为原参荆州府推官刘祖生招罪内、称祖生病故、已服冥诛。因思及天下之大、罪囚之毙于囹圄者不知若干人。或死于疾病。或死于饥饿。或死于刑拷。甚至有死于官卒之虐害囚徒之阴谋。诸如此类、未可悉数。朕心为之恻然。是在府、州、县、良有司、济以医药。给以口粮。非刑有禁。陵虐有禁。内外交通毒谋阴害有禁。督抚、巡按、时时申饬该道府、亲为清察该州县有犯前弊者、分别参处。庶狱囚之伏法而死者、罪属应得。其余不至无故而枉死、用昭朝廷立法之仁。方今时候向热。连日风霾不雨。前代常有热审之例。刑部可通察刑狱五城司坊、顺天府京县、各察监犯之无干牵连者、即日释放。笞杖徒流、次第减免。有死罪情可矜疑者、奏请定夺。仰合上天好生之德。朕又亲览巡盐御史崔允弘章奏。因思及各处所报盐课。每报余银若干。细思盐课正额、自应徵。解若课外余银、非多取诸商人。即系侵克百姓大属弊政。户部、都察院、通行各盐差御史、及各盐运司。止许徵解额课。不许分外勒索余银。有御史、及运司各官贪纵者、许商民指实赴部院首告、审问确实奏请治罪。用布朝廷恤商裕民至意。该部院、各刊刻告示、通发京城内外、及督、抚、巡按、遍传道、府、州、县、盐运等官、实力遵行。　　

○宴厄鲁特喀尔喀使臣于礼部　　

○遣官赍敕谕、礼物、往召达赖喇嘛。　　

○偏沅巡抚金廷献奏报、湖南保靖、永顺、桑植、茅冈、大旺、喇惹等土司。各献舆图版册、及元明两朝印式来归。乞授以原官、颁发新印。下所司察议。　　

○丙戌。免直隶武强县七年分被灾四百余顷田地额赋。　　

○丁亥。都察院条议巡方事宜。一、按臣之差额宜定。督学。则直隶一差。江宁、苏松、应分为二差。巡按。则顺天、真定、应并为一差。江宁苏松、淮扬、并为二差。浙江、江西、湖北、湖南、福建、河南、山东、山西、陕西、四川、广东、广西、各为一差。又巡漕一差。宣大一差。甘肃一差。茶马一差。巡视盐政。则两淮、两浙、长芦、河东、为四差。京通巡仓一差。巡视五城为小差。照资序酌用。一、出差之限期宜严。御史奉差、一经命下。应照主考分考例回避、不见客。不收书。不用投充书吏员役。不赴宴会饯送。领敕后三日内、即出都门。一、在差之员役宜禁。入境之日、止许自带经承文卷书吏。所至府州县。取书吏八名、快手八名、事毕发回随地转换。不得留按差书吏承差名色、不得设中军聪用等官以及主文代笔。暨府州县运司等官、铺设迎送。概应严禁。一、在差之事迹宜核。命下之日、每一差立为一册自出都以及入境、一应条陈、举劾、勘报等事、按日登记、以凭考核。一差满之期候宜定。督学奉差、或三年、或二年半、俟□山戊不□考科考一周造册报满。巡漕盐政一年交代。其余大差、中差、以一年六个月为期、皆照例三月前报满。至于声望应褒、溺职当彻者。不拘年月。差回之日、公同考核三日内、议定优劣、具疏奏请。分别劝惩。从之。　　

○戊子。三等阿达哈哈番钟农巴图鲁、拜他喇布勒哈番又一拖沙喇哈番卓尔宾巴图鲁、拜他喇布勒哈番额参、白身德根、复诉其登城功。吏部以闻。得上□日、钟农、授二等阿达哈哈番。卓尔宾、授三等阿达哈哈番额参、加授拖沙喇哈番。赐号巴图鲁。德根、授拖沙喇哈番。　　

○加一等阿达哈哈番兼一拖沙喇哈番赵布泰、为三等阿思哈尼哈番。以其自诉勋劳请叙也　　

○己丑。以希福、为内弘文院大学士。升吏部尚书陈泰、为内国史院大学士。调内秘书院大学士李率泰、为内弘文院大学士。内弘文院大学士甯完我、为内国史院大学士。　　

○升侍读能吐、为内弘文院学士。　　

○调户部尚书噶达浑、为都察院左都御史。户部侍郎车克、为都察院副都御史　　

○以朱玛喇、为吏部尚书。雅赖、为户部尚书。谭布、为工部尚书。雅秦、为吏部侍郎。索尔果、屯泰、俱为户部侍郎。觉罗阿克善为兵部侍郎。绰贝、罗硕、俱为工部侍郎　　

○以马希纳、为吏部启心郎。科尔可代为兵部启心郎。科尔坤、为都察院启心郎。黄宫、为吏部理事官。赵国祚、为户部理事官。赵民望、为礼部理事官。克星格、达来、鲍敬、马如鲸、周济新、为兵部理事官。海塔、渥黑陈、根特巴图鲁、董式库、刘文进、为刑部理事官。觉罗皮古、为都察院理事官。桑图、为制造库理事官。　　

○以镶蓝旗满洲梅勒章京蓝拜、为本旗固山额真。正黄旗汉军塞棱、镶白穬蒙古甲喇章京艾松古、镶蓝旗满洲觉罗莽嘉、各为本旗梅勒章京。镶白旗满洲撒尔岱、苏丹、科退、为护军参领。正白旗蒙古阿济图、镶白旗满洲哈思汉、正蓝旗汉军佟学文、为甲喇章京。镶白旗满洲前锋侍卫额格塞、镶蓝旗前锋侍卫多内、为前锋参领　　

○增设吏刑二部、各旗蒙古理事官。工部、各旗满洲理事官。各一员　　

○礼部请定享庙礼乐。言大乐向作于门上、今应作于庙内。文舞、武舞、俱应全备。乐章俱应全歌。乐器俱应全用。乐舞生、向定五百七十名。今缺一百三十六名。应请补足。从之。　　

○又条议学政六事。一、学臣报满照例考核。公明者优升。溺职者参处。一、科□山戊不□两考完日、即报部铨补、新旧交代、以杜署事诸弊。一、学臣以到任日为始。□山戊不□考限十二个月考完、每三个月解卷一次。科考分四次解卷。以凭磨勘。所取生童文字、以纯正典雅为主。诡谬者、本生褫革学臣参处。四卷以下、每一卷、罚俸三个月。五卷以上、每二卷、降职一级。十卷以上革职。一、生员不许聚众结社。纠党生事。及滥刻选文、窗稿。犯者学臣以失职论。一、教官生员、不遵教条违法者、学臣严行惩究。若与武职兵丁有争、教官生员、听学臣处治。不许武职擅责。武职兵相、该衙门处治。不许生员结党争抗。一、学官不宜悬缺。致旷职业。抚臣务按缺题请、下吏部铨补。其有不由科贡出身、滥冒教职者一并题明送部别用。若署事教官、止用本学、及别学、不得滥委杂流。从之。　　

○定公侯伯等妻车制。公妻、车用青帷顶、顶四边镶绿、绿檐。侯伯妻、车用青帷顶、绿檐　　

○定侯伯扇制。侯、用二面贴金三尖月扇。伯、用二面贴。金大团月扇。其满官自牛录等品以上、悉用执事　　

○辛卯。定王公朝集例。王以下、辅国公以上、一月三次大朝、照常集午门内诸王朝房。其五日朝期集太和门。　　

○以阵亡二等阿思哈尼哈番衮楚克古英子垂奔、故一等阿达哈哈番又一拖沙喇哈番丹单弟子巴朗一等阿达哈哈番觉罗阿山孙腾、各袭职。
  </div>
  <div class="pagination">
   <a href="清实录顺治朝实录_page99.html">
    上一页
   </a>
   <span>
    ...
   </span>
   <a href="清实录顺治朝实录_page95.html">
    95
   </a>
   <a href="清实录顺治朝实录_page96.html">
    96
   </a>
   <a href="清实录顺治朝实录_page97.html">
    97
   </a>
   <a href="清实录顺治朝实录_page98.html">
    98
   </a>
   <a href="清实录顺治朝实录_page99.html">
    99
   </a>
   <span class="current-page">
    100
   </span>
   <a href="清实录顺治朝实录_page101.html">
    101
   </a>
   <a href="清实录顺治朝实录_page102.html">
    102
   </a>
   <a href="清实录顺治朝实录_page103.html">
    103
   </a>
   <a href="清实录顺治朝实录_page104.html">
    104
   </a>
   <a href="清实录顺治朝实录_page105.html">
    105
   </a>
   <span>
    ...
   </span>
   <a href="清实录顺治朝实录_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
