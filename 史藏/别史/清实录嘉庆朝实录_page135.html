<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 135 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 135 页/共 523 页</h1>
    <div class="content">○丙申勒保奏报、迎剿楚省窜匪。歼毙首逆赖先锋。扑灭全股。并兜截张长青一股。得旨奖赉。副都统达斯呼勒岱等、升叙有差。　　

○又奏报、川省军营出力文员。赏道员陈预、知府石韫玉、黄铣、知州周伟业、花翎。典史曹维让、蓝翎。　　

○丁酉。以太仆寺卿良贵。为奉天府府尹。　　

○加赏热河满洲兵丁、半月钱粮。　　

○赏额鲁特兵丁、半月钱粮。　　

○戊戌。谕内阁、御史多福等奏、内阁考取供事。印结官有一人出结数百张者。请旨饬禁、以杜流敝□大等语。所奏尚是。考试取具印结。原以杜顶替捏冒等敝□大。今内阁报考供事。司官李肄颂等出结。自二百张至七百张不等。断无一人认识如许多人之理。自系希得酬谢小费。遂尔滥行保结。但念从前未经设有例禁。此次姑免议处。供事所系尚小。傥遇正项考试。亦似此滥行出结。成何事体。嗣后遇有考试之事。印结官必与本人素相识认。方准出结。其所用印信。并令该堂官留心稽查。毋得仍前任意浮多。以杜冒滥。　　

○谕军机大臣等、各处寨民。将余粮屯窖原住空房。以致被贼搜得。陆有仁将收粮未净之家。随地责处。并将所存之粮。赏与出力寨民。自应如此办理。近日贼匪无从掠食。愈形饥困。额勒登保等分投搜剿。陆有仁应将粮运接济。不可缺乏。将此谕令知之。　　

○转都察院左都御史熊枚、为刑部尚书。调兵部尚书汪承霈、为左都御史。以户部左侍郎戴衢亨、为兵部尚书。兼管顺天府府尹事。转户部右侍郎平恕、为左侍郎。调吏部左侍郎钱樾、为户部右侍郎。转吏部右侍郎曹城、为左侍郎。调兵部左侍郎李钧＜闲＞、为吏部右侍郎。转兵部右侍郎刘镮之、为左侍郎。调礼部右侍郎潘世恩、为兵部右侍郎。以内阁学士关槐、为礼部右侍郎。　　

○赠故刑部尚书张若渟、太子少保。赐祭葬。谥勤恪。


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆七年。壬戌。八月。己亥朔。日食。　　

○遣官祭昭忠祠。　　

○以日月薄蚀诏求谠言。谕内阁、本年八月朔日食九分有奇。望日又值月食。朕仰维上天示儆。战兢惕厉。时深悚惧。愧无以格昊佑而弭眚灾。因命军机大臣、恭查乾隆年闲日食。皇考节次所降德音。内载乾隆二十三年十二月朔日食八分。望日亦值月食。恭奉谕旨省过求言。仰见皇考持盈保泰之盛心。今一月之闲。双曜薄蚀。而日食至九分有奇。视八月殆又过之。朕观象省躬。惟恐用人行政。或有阙失。朝夕寅畏。莫敢或遑。而四海之大。万民之众。或智虑未周。德音未孚。心甚歉焉。凡内外大小臣工佐襄郅治。各宜勤思职业。恐惧修省。尤当斋心研虑。于朝廷治安内宁外之大者。剀切敷陈。谠言无隐。即如剿捕川楚邪匪一事。七载于兹。现在军营连次克捷。虽已将著名首逆、殄除殆尽。而一二败残余孽、尚在逋诛。或应靖以兵威。或应迪以德化。诸臣苟有真知灼见。不妨据事直陈。此外政事措施。或有不便于民。及一时行之、日久易滋流敝□大者。均当指陈利害。匡朕不逮。但不得毛举细故。摭拾浮词。如条陈更改部院则例等事。试思现行则例。皆经前人咨谋审定。可垂久远。若其中有应因时变通者。我列祖列宗早经斟酌尽善。朕监于成宪。不敢轻议更张。而在廷诸臣才识。又岂能迈越前人。辄思更改旧制乎。况近日臣工条奏改例之事。交议后往往有格碍难通、仍行驳斥者。徒劳奏牍。于政事何补。若能于国计民生。实有裨益。俾朕因言求治。可见施行。此乃修德之大者。至月食修刑。见于载籍。但人命至重。总当慎宪于平时。原不待月食始怀矜恤。况以肆赦为修刑。本非善政。昔人亦曾言之。我皇考明降谕旨。申谕甚详。诚以刑以辅德。道贵协中。若狃于救生不救死之俗论。将行凶酿命之犯。有心轻纵。不顾死者衔冤。是欲博宽大之名。而转失平允之道。所谓修刑者安在。夫修刑之实。惟当于定谳时。悉心研究。无枉无纵。使生者死者两无所憾。方有合于详慎庶狱之意。即停免勾决。闲一举行。阅岁仍当予勾。并非施恩以贷奸宄。总之为人君者克儆天戒。修德修刑。惟在本身徵民。规乎远大。所谓应天以实不以文。朕与在廷诸臣。所当交修共勉。自大学士九卿科道及应行奏事者。其详绎谕旨。各抒所见。即时陈奏。朕将采纳焉。　　

○蠲缓直隶上年被水之大城、河闲、新河、宁晋、隆平、安、新安、大兴、霸、保定、涿、房山、良乡、任邱、十四州县、本年额赋。并历年应还常社义仓、谷米各有差。　　

○庚子。吏部议准、署直隶总督颜检疏请、改宛平县卢沟司巡检、为石景山专汛要缺。仍兼管地方事。从之。　　

○礼部议覆、御史秦维岳条奏、嗣后拔贡朝考。请定月日。均匀定额等语。查各省拔贡。到京先后不一。应如所奏。嗣后朝考之年。定于五月三十日截数。六月初旬考试。庶各省均知试期。同时到京。不致有守候迟误之累。至录取数目。系考选引见。临时钦定。所奏毋庸议。从之。　　

○命户部尚书朱圭、协办大学士。加太子少保。　　

○赏故副都统富成、银三百两治丧。　　

○拨河南藩库银三十万两。两淮盐库银二十万两。解往湖北以备军需。　　

○辛丑。谕内阁、常龄于博罗县绞犯越狱重案。既经臬司陈文告知。并不据实揭参。已属徇庇。复擅将该典史改调烟瘴。调停其事。实属胆大妄为。著即照部议革职。吉庆、瑚图礼、于臬司借赃罚为名。收受陋规。及博罗县重犯越狱。匿案不报。俱不参办。直至降旨询问。始行陈奏。均属徇庇。吏部议以革任实降。皆咎所应得。姑念海疆重地。一时未便全易生手。吉庆、从宽免其革任。仍注册。瑚图礼、著从宽改为革职留任。至惠潮道胡克家、于所属越狱之案。未经揭报。咎止失察。亦著从宽改为革职留任。　　

○谕军机大臣等、晋昌等覆奏、奉天年岁情形、览奏俱悉。朕恭诣盛京。祇谒祖陵。原以瞻仰桥山。敬修钜典。蒙古王、公、及在京王、公、大臣等、扈跸随行。均当敬谨叩谒。陵寝工程。自应先期整缮。用肃观瞻。宫殿为临御之所。亦应修整。而道路桥梁。銮辂所经。均当除治。兹据称一切工程有应修之处。既难克期办理。而道路桥梁。有藉民力。现在川楚军务。虽即日告竣。然七年以来。费帑甚多。而盛京本年秋成稍形歉薄。是官帑民力。俱未宽裕。且朕于乾隆四十八年。随侍皇考恭谒盛京。曾经展谒祖陵。至前此来春诹吉之谕。祇系询问。未经明降谕旨。今既据晋昌等合词奏称、办理不无竭蹷。自当展期。俟明年七月闲。另行降旨询问。伊等再酌量具奏也。将此传谕知之。　　

○免直隶定兴、安肃、清苑、满城、景、交河、六州县虫灾本年额赋十分之五。　　

○壬寅。云贵总督琅玕奏剿办犭□栗匪出力员弁。赏游击富谦、六十四、同知恽燮、花翎。都司王雄等、蓝翎。知县孙暹等、升擢有差。　　

○癸卯。遣官祭关帝庙。　　

○以都察院左都御史普福、为满洲繙译乡试正考官。通政使司参议文通、为副考官。理藩院尚书博兴、为蒙古考官。　　

○以长芦盐运使嵇承志、署河东河道总督。　　

○甲辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○谕军机大臣等、此时陕省所剩不过零星剿散之贼。额勒登保现分兵三路。自东向西。联络搜捕。所办甚是。但现在楚省较为紧要。额勒登保应移兵前往。其陕省搜捕事宜。著责成杨遇春、杨芳、接办。并知会总督惠龄、巡抚陆有仁、将军兴奎、督率兵勇。并力搜擒。额勒登保即统领大兵取道平利。并令穆克登布、带领湖南湖北之兵。随赴楚省。会同德楞泰、将余匪一鼓歼除。彼时余孽净尽。三省奠安。即联衔具奏。由六百里加紧驰递。俟捷报到时。朕以之宣示中外。勉之望之。　　

○又谕、吉庆奏、农耐遣使恭进表贡。并缚送莫观扶等三犯、来粤正法各情形。览奏俱悉。从前阮光平款关内附。极为恭顺。我皇考鉴其忱悃。锡以封土。阮光平感被殊荣。躬亲诣阙。皇考恩礼有加。骈蕃锡赉。原以阮光平克矢畏怀。始得仰承宠遇。迨阮光缵嗣服交南。复颁敕命。俾其世守勿替。乃近年以来。闽粤二省洋面盗船内。闲有长发之人。闻系该国纵令出洋行劫。朕未肯轻信。尚以长发匪徒。或系该国贫民。随盗入夥。曾降旨谕令查拏。总未见擒献一人。今阮福映缚致莫观扶等三犯。讯取供词。均系内地盗犯。该国招往投顺。封为东海王、及总兵等伪职。仍令至内洋行劫商旅。是阮光缵不但不遵旨查拏。而且窝纳叛亡。宠以官职。肆毒海洋。负恩反噬。莫此为甚。至敕书印信。颁自天朝。名器至重。尤当敬谨护守。与国存亡。乃阮光缵不知慎重。于阮福映上年攻取富春时。辄行舍弃潜逃。罪无可逭。至阮福映此次使臣。吉庆当谕以尔国长恭进表内所叙情节。业经转奏。蒙大皇帝俯察尔国恭顺之诚。深为嘉奖。阮光平臣事天朝。先大皇帝锡之敕命。恩赉优加。乃其子阮光缵、竟敢窝留内地盗犯。通同劫掠。丧心背恩。实为天理所不容。是以亡不旋踵。今弃国潜逃。并天朝所给敕印。亦不能守。是阮光缵不特上负先大皇帝怙冒洪慈。抑且为阮光平不孝之子。获罪甚重。尔国长遣使恭缴敕印。并缚献逋盗。深得事大之理。恭进表贡。具见至诚。但天朝每遇外洋诸国遭风船只。无不一视同仁。给资妥送。从无因此遽纳贡献之事。且尔国长邦家未定。并非素备藩封。揆之体制。尚不应在职贡之列。尔等可即赍回。转向尔国长告知。如此明白檄谕。方为得体。其所缴敕印。著吉庆暂为收贮。再前据清安泰奏、阮光缵为阮种所获。阮种、是否即系阮福映。未据声叙。本日吉庆摺内称农耐使臣起程。尚在阮光缵被获之前。是以未得此信。前次谕令吉庆等、如阮光缵率属内投。妥为安置。令伊罪状昭著。实无足惜。若叩关求纳。吉庆当将阮福映缴来敕印。并盗犯莫观扶等供词。令其阅看。面加诘责后。传旨革去王爵。即于该处监禁、候旨定夺。傥阮光缵已为阮福映所获。阮福映不敢自专。将伊解送镇南关。亦当照此办理。其莫观扶等三犯。俱照大逆律办。如各犯家属、有应缘坐者。一体查办。此时吉庆当遵前旨。迅赴镇南关。勒兵防守。持以镇静。俟阮福映攻得安南全境。遣使请封。或得阮光缵实在下落。再行奏闻候旨。将此传谕知之。　　

○额勒登保奏、歼净首逆苟文明出力员弁。赏道员朱勋、按察使衔。侍卫传升、噶喇、副都统衔。知府朱绂、知县方载豫、协领德勒格尔、游击伊昌阿、黎炳、都司赵有仓、神恩荣、吴振亮、守备卢瑞清、刘满贵、李万年、丁永安、吕天俸、花翎。防御苏勒芳阿等、蓝翎。知县顾绍先等、升擢有差。　　

○予经理粮饷堡寨事宜出力之陕西巡抚陆有仁、布政使温承惠、议叙。。　　

○乙巳。拨安徽米四万石。湖南米三万石。河南小米二万石。解往湖北。以济军糈。　　

○丙午。遣官祭文昌帝君庙。　　

○旌表守正被戕直隶东光县民吴顺女吴氏。四川酉阳州民冉正女冉氏。守正捐躯湖南常宁县民雷荣荐妻刘氏。　　

○丁未。太宗文皇帝忌辰。遣官祭昭陵。　　

○祭先师孔子。遣大学士保宁行礼。　　

○谕内阁、额勒登保所封一等伯爵。著仍用威勇名号。照例承袭。　　

○又谕、本日莫瞻菉条奏、川楚陕三省所募乡勇等。应责令帮同官兵剿贼。如能奋勉立功者。当加厚赏。其现在应彻乡勇。不愿入伍者。亦当优给资送等语。自剿办邪匪以来。所募乡勇。皆令同官兵协力堵剿。量其劳绩。分别赏赉。给予顶带翎枝。以示奖励。近因大功将次告竣。告省乡勇。以次裁彻。曾经屡降谕旨。令经略参赞与督抚等公同筹办。除充伍食粮外。其愿归乡里者。均令给与路费。派员护送。到籍后令地方官妥为安顿。俾无失所。该督抚等遵旨经理。早已办有章程。此皆朕随时谕令军机大臣寄信指示。莫瞻菉自未知悉。故有此奏。所言不为无见。至所称请派一二大员。前往军营。专办招抚之事。此则非是。教匪等纠众滋扰。祇系内地乱民。原不忍概予诛夷。从前屡有剿抚兼施之谕。即今功届垂成。犹令带兵大员严防滥杀。不但胁从匪众、一经悔罪。均可全其躯命。即首逆苟文明等、前此未经歼毙时。若果乞命来投。亦当宥其一死。无如该逆等执迷不悟。各首逆竟无一人投出。甘蹈刑诛。是抚之一法。于大局未见有益。况贼匪等积年焚掠。荼毒生灵。罪恶贯盈。万无可贷。此事办已七年。现在残匪无多。大兵云集。克日即可埽除。然果有临阵投出者。经略参赞等亦未尝不兼予剿抚。若另派大员专办。不特诸事转多掣肘。抑且无此办法。所奏断不可行。将此通谕知之。　　

○又谕、本日给事中陈昌齐条奏各款。俱不可行。据称各省督抚。并无稽察之人。行止难免专擅。请加学政以稽察之衔。遇督抚有迟压蒙混等敝□大。随时举奏等语。各省督抚。如果有贪劣实迹。及地方事件。办理不公。学政有奏事之责。原准其据实奏闻。候朕核办。若竟以稽察之事委之学政。则学政之权。岂不重于督抚乎。国家设立学政。原令其校士衡文。若如该给事中所奏。傥各省学政。有稽察督抚之名。因而于地方公事。动辄干与。遇有私意不合。任情毁誉。又岂不开挟制之渐。设该学政有营私舞敝□大之事。又令何人稽察乎。况督抚俱系一二品大员。至各省学政。往往有由编检主事等官＜闲＞放者。品秩较小。若以之稽察督抚。亦非朝廷体制。前有设立巡按。最为有名无实。该给事中奏请加衔。岂非于督抚之外。又设一巡按乎。又该给事中请停止各督抚奏调首府之例。遇有首府缺出。请敕下各部院堂官、于京察一等人员内保举。听候＜闲＞放等语。各省首府。关系紧要。遇有缺出之时。朕所以降旨令该省督抚于通省拣调者。原以拣调之员。既在该省有年。于地方情形。必能熟习。且平日官声政治。自必较为卓越。以之调任首郡。则理繁治剧。可收驾轻就熟之效。至京察各员。平日在各部院办事。自属出色。但初擢外任。于该省一切吏治民生。俱未涉历。该员等到省之后。果能留心公事。才守兼优。将来自堪调任。若遽行擢补首府。则省会重任。委之初任之员。既虑贻误公事。且该堂官岂能知所属司员熟悉该省事务。将来该员任事之后。不能称职。即将该堂官议处。亦复于事何益。又该给事中奏请定无税章程一条。尤不成话。据称嗣后各关口士民往来。其衣服等箱在五件以内者。随到放行。在五件以上者。令先报明本处地方官。取具印票。到关验放等语。各关税务章程。本有刊定则例。若如该给事中所奏。其原报在五件以内。即行放行。并不论其是何物件。无此办法。且该给事中恐关吏需索。令先向州县起票。宁不虑州县书吏需索。更苦累士商乎。是在原籍先增上税之累。益加烦扰矣。设原报在五件以内。迨起程之后。中途或有增添。又岂能以州县官印票为准首。陈昌齐所奏。种种迂谬。原摺著掷还。　　

○又谕、刑部题覆、刘张氏被翁刘五揪殴。用手遮护。致抓划刘五成伤。刘五失跌身死一案。照拟将刘张氏按殴伤本律。拟以斩决。固属按律办理。但细核案情。刘张氏因灾歉与伊翁同住窝棚一闲。每日带领子女赴厂领粥。先尽伊翁饱餐。该氏始与子女同食。未能饱腹。不敢言语。是该氏平日尚知侍奉伊翁。迨伊翁欲将窝棚拆卖。该氏恐无住处。向其拦劝。复被揪发□□衾殴。该氏情急。用手遮护。以致抓划成伤。伊翁即欲将其送官。出门后失跌致毙。是伊翁死由自跌。其所受伤痕。亦系一时失误。情节稍有可原。刘张氏、著从宽改为应斩监候。秋后处决。入于本年秋审情实办理。　　

○谕军机大臣等、据给事中宋澍奏、陕西延绥一带。素号穷边。自贼匪滋扰汉中等处。居民由汉南逃往者。不下二三万人。北边生植无多。难以存活。急宜安置等语。宋澍在学政任内。见闻的确。何以未据督抚具奏。延绥襟带关陕。地方紧要。骤增流民数万人。土地所产。不足以资养赡。地方官早应筹办。著惠龄、陆有仁、查明逃往民人。究有若干。是否安静。目下陕匪已渐次除尽。应广为晓谕。令其各归乡土。复业安居。勿致迁流失所。其道府州县各官。军务将竣。如无经手要事。均即饬令回任。留心抚辑。以安民业而重边陲。将此谕令知之。　　

○以故喀尔喀赛因诺颜扎萨克辅国公达什朋楚克子齐旺达什、科尔沁辅国公诺欢达喇子旺沁、乌喇特扎萨克镇国公车布登栋罗布子喇特纳巴拉、各袭爵。　　

○戊申。祭大社。大稷、遣郑亲王乌尔恭阿、恭代行礼。　　

○移陕西长安县斗门主簿驻江口。从总督惠龄请也。。　　

○己酉。太祖高皇帝忌辰。遣官祭福陵。　　

○谕内阁、本年春闲常明参奏道员孙文焕、滥用军需朦混洒销一案。降旨令百龄、会同张长庚、确审实情。禀明琅玕、定拟具奏。嗣经孙曰秉奏到、孙文焕差人呈控藩司百龄、勒派瞻徇、捏饰欺妄各款。并将原呈进呈。当派初彭龄、富尼善、前往秉公查办。兹据初彭龄富尼善奏到审讯大概情形。请将巡抚常明、臬司张长庚、贵西道吕云栋、候补道员冯克巩、一并革职严审等语。详阅摺内所叙情节。孙文焕所控百龄假公勒索等款。经初彭龄等传齐人证。反覆究诘。均属虚诬。而巡抚常明久任黔藩。将军需款项。牵混支抵。于应拨铅厂银两。延宕未缴。又将军需用剩铅丸十四万余斤。交商镕化。令幕友金玉堂私卖。并任听抽匿报销卷案各款。业据初彭龄等质审属实。常明之罪。已无可逭。而此内私卖铅斤一节。情罪尤重。此项铅丸。既经军营用剩。自应归入军需项下报销。乃既不奏明。又未报部。辄因幕友金玉堂向来贩卖白铅。竟将铅丸镕作铅斤。与伊合夥运往汉口发卖。希图渔利。迨至藩司百龄查知。常明始应允照数买还。骫法营私。行同市侩。且于军需报销要案。漫不检查。任听幕友私自抽匿。亦难保无侵冒情敝□大。竟不料其负国至于如此。常明著革职。交初彭龄等严审定拟具奏。一并查抄任所家产。其所卖铅斤。曾否照数买还。或将价银交官。抑系私行入己之处。并著查明覆奏。臬司张长庚、于署藩司时。接收常明交代。并未清厘。又听从移藏案卷。显有受嘱朦混情敝□大。张长庚、亦著革职治罪。贵西道吕云栋、于常明应拨铅厂银两。代为担认。候补道员冯克巩、现据孙文焕供称滥应提赏银两。系与冯克巩、同在饷局经手。吕云栋、冯克巩、均著革职。交初彭龄一并归案审办。至藩司百龄、于孙文焕所控各款。虽审属全虚。但百龄既经查出常明欠缴库项。并纵令劣幕私卖铅斤各款。不即据实参差。仅以催追押缴完结。意存瞻顾巡抚。以致孙文焕心怀不甘。捏词呈控。实属有心袒庇。百龄业经解任。并令初彭龄等、于定案时。治以徇隐之罪。至已革道员孙文焕、著遵照前旨。归案按律定拟具奏。　　

○又谕、向例蒙古会盟齐集、原系特派大员一同办理。嗣皇考因派员恐有扰累。特旨停止。今蕴端多尔济、以近年事多丛脞。仍请遇有喀尔喀四部落、会盟比丁之年。一切应办事宜。会同乌里雅苏台将军等办理。尚属可行。著照所请。赛因诺颜、扎萨克图汗、二部落事务。即就近在乌里雅苏台会集。与定边左副将军一同办理。土谢图汗、车臣汗、二部落事务。即就近在库伦会集。与办事大臣一同办理。　　

○又谕、俄罗斯交界四十七处卡伦。向来未定巡察之例。今蕴端多尔济奏称、明年四月。亲察恰克图西、十九处卡伦。后年再察恰克图东、二十八处卡伦。逾十年与库伦办事大臣。轮流一次往察。亦属严肃边界之意。著照所请行。但俄罗斯人等多疑。著蕴端多尔济、于巡察卡伦以前。明白晓谕。使俄罗斯固毕尔纳托尔等、知巡察原欲永清二处交界。并无别故。自不至心生疑惧也。　　

○以镶蓝旗蒙古副都统富尼善、为贵州巡抚。调四川按察使董教增、为贵州按察使。以四川建昌道刘清、为按察使。　　
</div>
    <div class="pagination">
<a href="清实录嘉庆朝实录_page134.html">上一页</a><span>...</span><a href="清实录嘉庆朝实录_page130.html">130</a><a href="清实录嘉庆朝实录_page131.html">131</a><a href="清实录嘉庆朝实录_page132.html">132</a><a href="清实录嘉庆朝实录_page133.html">133</a><a href="清实录嘉庆朝实录_page134.html">134</a><span class="current-page">135</span><a href="清实录嘉庆朝实录_page136.html">136</a><a href="清实录嘉庆朝实录_page137.html">137</a><a href="清实录嘉庆朝实录_page138.html">138</a><a href="清实录嘉庆朝实录_page139.html">139</a><a href="清实录嘉庆朝实录_page140.html">140</a><span>...</span><a href="清实录嘉庆朝实录_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
