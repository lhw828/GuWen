<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 809 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 809 页/共 1860 页
  </h1>
  <div class="content">
   ○壬辰。上诣畅春园、问皇太后安。　　

○遣官祭关帝庙。　　

○谕军机大臣等、刘纶奏报捕蝗一摺、内称遵化州属。毗连永平地方。亦问有萌生之处。其地虽非顺天所属。事关农田民食。现饬通永道明琦、协同副将胡大猷、前往查勘等语。未免存畛域之见。刘纶系钦差督捕大员。凡遇有蝗蝻之处。即宜就近前往。董率员弁。尽力搜捕。庶地方有司。不敢怠玩从事。永平地方。既有蝻孽萌生。自当早为扑灭。以绝根株。著传谕刘纶、现在蓟州一带。既有就绪。速前赴该处。督同该道府等查勘扑除。务期净尽。以杜他处蔓延。正不得以非顺天所属。遂意分彼此而自弛其担也。　　

○又谕曰、永贵等奏称、内地购办牛羊、通计十二万只有奇。可供二万官兵三月口食。又舒赫德等向回人换易、及内地运送粮饷。除支给官兵外。所余尚可给进兵后半月之饷等语。所办颇属妥协。现在麦秋将届。回人既有应交粮石。加以布疋换易。军食自可裕如。且进剿之兵。既有半月裹带。抵叶尔羌时。贼人业经收获。加以羊只接济。自无匮乏之虞。兆惠等宜加意撙节为要。其运送各色布五千疋。已传谕吴达善。令其酌量采买。或一时难得。即奏请由京办理解送。　　

○江南河道总督白钟山奏、现在大汛将届。黄强淮弱。运道有关。查清口对岸陶庄。向有淤滩一段。近更加宽阻黄。以致溜愈南趋。应于彼处一面挑切滩嘴。一面于兜湾处挖引渠一道。分引溜势。并将南岸清口以上木龙。再加接扎宽长。庶挑溜开行。湖流畅出。可助抵黄之力。得旨、如议妥办。　　

○予故闽浙总督喀尔吉善、入祀闽浙贤良祠。　　

○旌表守正捐躯之直隶长垣县民李有禄妻王氏。　　

○癸巳。谕、据将军成衮扎布等奏称、王德沁扎布呈称、伊次子齐旺多尔济。蒙恩赏给贝子。该旗原设四佐领。一管领。伊姊无嗣。拨给齐旺多尔济户口。及德沁扎布拨给人口。除旧有佐领外。请另编一佐领。给齐旺多尔济扎萨克印信。令其管理。著照所请。加恩赏给。　　

○又谕军机处查奏、愉郡王派往致祭科尔沁亲王阿拉布坦。所有应给驿马。兵部、宗人府、理藩院、互相推诿一案。此事既有从前宁郡王派往致祭哲布尊丹巴呼图克图之例。兵部自应照例办理。而宗人府、理藩院。又以马匹事隶兵部。不行具奏请旨。彼此互相推诿。殊属不合。此等小事。有何关系。尚且至于如此。若事关重大。岂不贻误。殊非敬事之道。且各部不过以省办一事。即省一干系耳。而反以此得处分。则亦当知规避无益矣。朕令大学士等兼管部务。原期于事有济。今如来保、史贻直、皆老矣。本部堂官。或因有兼管之人而遂弛其担荷。是转以人多而废事。夫不揽权与推诿。似是而非。不可以不办。此案兵部、及宗人府、理藩院堂官。俱著交部察议。　　

○又谕曰、兆惠等遵旨。将进攻叶尔羌、及归途病故之绿旗兵丁。查明具奏。从前明瑞到京。朕询以军前情形。据奏、绿旗兵丁内有患病身故者。朕心深为轸念。今据奏、病故兵丁。皆系雅尔哈善、自库车带往。因采食杏实等物过多。腹泄病故等语。似此情节。皆雅尔哈善、毫无纪律所致。伊等虽非身冒矢石。效命行阵者可比。究系奉调出征。在途身故。亦属可悯。著将军兆惠等、查明伊等标营姓名。造册咨送杨应琚、吴达善等。查出伊等子弟。即或年幼。亦著充补名粮。徐为教育。仍酌量赏给银两。以昭朕加恩优恤之意。　　

○谕军机大臣等、前经降旨。将冯钤所奏拟拨江谷三十万石。令尹继善酌量情形。或留用一二十万石。或全数运京。今据尹继善奏称、江省连年收成丰稔。现在粮价平减。毋庸平粜接济。各属仓粮。亦于上冬陆续采买。此项谷石。尚非急需。应遵旨全数运京。于明岁江浙漕船之便搭运等语。江南既无需米石之处。所有湖南拨运谷石。若必运至江省交兑存贮。又于明岁附船搭运进京。殊多辗转。著传谕冯钤、将此项谷石。即于本处碾米。于今冬漕船起运时。随便搭解。并交通仓兑收。自较简便。并传谕尹继善知之。　　

○定边将军兆惠等奏、回人种麦。六月始能收获。须于未收获时进兵。方有裨益。现在内地办送马匹。计五月望前后可到。除应送富德军营者。先行办理起程外。臣等定于五月内进发。至派出回人等侦探等事。曾与额敏和卓相商。有乌什所属之布噜特四十户。可酌量差遣。已将伊等挑选十人豫备。报闻。　　

○甲午。谕、现在甘霖未霈。京师各处河渠。若加修浚深通。水土之气。庶可条畅通达。且无业贫黎。畚锸将事。亦可得雇值以资口食。所有护城河渠。著派四格、英廉。圆明园一带应修河渠。和尔精额前往鸠工开浚。　　

○礼部议奏、福建巡抚吴士功疏称、琉球国王尚穆。遣使臣表进戊寅年贡物。并请令陪臣子弟梁允治等入监肄业。得旨、前经降旨。令将二十一年所进方物。留作下次正贡。今该国王仍将戊寅年应进贡物。奉表恭进。情词恳挚。且贡物业已到闽。不便令其带回。著仍照前旨。留作庚辰年正贡。用昭柔远之意。其所遣陪臣子弟梁允治等。均准其入监肄业。　　

○予故喀尔喀扎萨克多罗贝勒噶勒桑、祭如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十六



大清高宗法天隆运至诚先觉体元立极敷文奋武孝慈神圣纯皇帝实录卷之五百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。五月。乙未。上诣畅春园、问皇太后安。　　

○谕军机大臣等、京畿雨泽未霈。朕为闾阎生计。日夜忧悬。多方筹画。闻景州一带。地势潮润。刈麦种禾者尚多。惟雄县、新城、暵乾为甚。著传问方观承、此二处民间情形果系如何。该督曾否确查、及如何筹画接济。其仓粮如不敷用。现有截留南漕。陆续到次。此二县俱可水路拨运。该督可酌量情形。现在或须减价平粜。得雨之后。或须借给耔种。速运接济。一面办理。一面奏闻。　　

○丙申。谕、京师雨泽愆期。各坛庙屡经祈祷。未沐沾霈。本月二十二日祭社稷坛。是日朕亲诣行礼。以申虔悃。所有应行典礼。该衙门敬谨豫备。　　

○谕军机大臣等、据方观承议覆、蒋溥所奏酌筹州县平粜摺内。有密云县之石匣。现据该县详请平粜。业已批行之语。不知该县仓粮。是否充裕。足资平粜。可以接至秋成与否。深为轸念。密云距通州尚近。且有水道可通。著传谕该督酌量情形。如有需用米石之处。即咨明仓场侍郎。酌拨米一二万石。委地方官运赴。以便筹办平粜。一面办理。一面奏闻。再宣化地方。节气虽较京师少迟。然此时亦未闻得有透雨。未知该处米粮民情若何光景。并著方观承一并速行查明具奏。　　

○又谕、本月初七日。据塔永宁奏称、晋省各属。未得雨泽普遍。前往五台山祈祷等语。当派理藩院主事明德。带领求雨人前往山西祈雨。此时谅已到彼矣。但旬日以来。未据该抚奏报曾否得有透雨。朕心深为悬切。该省山路崎岖。舟楫不通。外来商贩。鲜有接济。与他省不同。此时已届芒种。闾阎口食。即当豫为筹画。不知塔永宁现在作何料理。闻该省常平之外。社仓尚有储积。可传谕塔永宁、各就地方情形酌量动拨。现在米贵之处。或减价平粜。将来得雨之后。或借给耔种、及贫民之实在无力者。并酌借口粮以资力作。总期于地方贫民不致失所。以副朕念切民依之意。　　

○又谕、前据成衮扎布等奏称、车布登扎布、领兵前往塔尔巴哈台。每兵支给六月饷银。其应得六月饷米。酌量折给银两羊只等语。此次酌给银两羊只。或仍办给官羊。或总令伊等自办。若不敷食用。作何运送接济。亦曾筹备否。可传谕成衮扎布、令其即行具奏。　　

○又谕曰、富当阿等奏称、达什达瓦属人等。已到热河。一切办理。尚需时日。先按人口。每月给米二斗。银三钱。暂行接济。俟查明户口若干。以定官兵额数。给与钱粮养赡。另行具奏等语。富当阿此奏。稍觉稽迟。已差三和前往。办理赏给。所奏支领米石。即准其散给。至赏给银两。三和现在办理。或已经分赏。亦不必追缴。其将伊等作为官兵。酌给俸饷之处。著详议具奏。伊等未经出痘。应授官职人等。不必送京。候朕驻跸热河时。再行带领引见。　　

○兵部议覆、山西巡抚塔永宁疏称、绿旗营制。马、步、守、兼设。查通省马少步多者。靖安、灵石、交城、天城、阳和、忻州、朔州、东井集、聚乐、左卫、镇门、五眼井、河曲等营。有马守而无步粮者。井坪、静乐、老牛湾、三营。有马步而无守粮者。朔平一营。有守粮而无马步者。汾州、沁州、潞安、三城守。永和、大宁、黑龙关、胡峪口、五寨等八营。有步守而无马粮者。盘道梁、宁化、二营。酌将马步守偏多偏少营分。以守粮改步粮者。共四百二十四名。以步粮改守粮者。六十名。除以步改守六十名。彼此抵换外。其余三百六十四名。俱于附近标营内、拨换步粮。毋庸加饷。至汾州城守等十营。于守粮内改设马粮。查各营有营操马五十八匹。递年照营马按月支领草乾。俱系给步守兵领骑。无马粮差操实际。请以原设马乾五十八分。改为马粮。共裁守粮五十八名。应如所请。从之。　　

○丁酉。谕、陕西西安府属之咸宁、长安、咸阳、临潼、盩厔、鄠县、兴平、高陵、三原、泾阳、醴泉、富平、耀州、同官、同州府属之潼关厅、暨大荔、朝邑、华阴、郃阳、韩城、蒲城、白水、商州属之雒南、邠州、长武、三水、淳化、乾州、永寿、武功、等三十厅州县。入夏以来。虽连得雨泽。未为透足。其沿边一带之延、榆、二府。鄜、绥、二州所属去岁被灾之各州县。雨水亦未能沾润。应州县等、夏麦既已歉收。民力未免拮据。朕心深为轸念。自应分别重轻。酌量接济。著钟音即于各属仓储内拨动米石。或应平粜。或应借给耔种。其上年被灾而今岁夏收又复歉薄之处。则酌量情形。即于宁夏及晋省运到粮石内量加赈恤。务使贫民均沾实惠。不致失所。以副朕体恤边氓之至意。　　

○又谕、军机大臣会同工部议覆、王进泰请将崇明镇暨沿海各营、现在届修各船。先行趱修一半。以应秋操。其余一半。缓俟来年接修一摺。此事既有康熙年间议准定例。载在会典。各省自应遵照办理。何以江南崇明镇标等营额设船只。同时修造。遂至营员以无船为词。停歇操演。可见地方陋习。于奉行故事之中。即滋废弛之弊。似此相沿日久。纵使多设规制。严立章程。而承办者视为具文。督率者漫不稽察。惟以纸上空文。涂饰了事。所谓实心扬历者果安在耶。如果现在按期兴修。次第办理。则王进泰身任提督。必不致遽行如此陈奏。此案不行先后兴修。以致无船应操之各该管官。俱有应得处分。即该督抚亦不能辞其责。著尹继善逐一查明具奏。交部议处。以为不遵定例者戒。其设有战船各该省分。亦著照此确实查明。一体办理。　　

○又谕、据钟音奏、河南陕州发遣巴里坤人犯张五法。于泾州地方脱逃。行至潼关被获等因一摺。发遣巴里坤。均系免死减等重犯。如有潜逃被获者。即行正法。定例綦严。而该犯以罪应缳首之人。秋审减等。已属宽典。乃敢于中途破械脱逃。首干例禁。法无可逭。张五法著照所请。即行正法。以示炯戒。疎脱及佥差不慎之各地方官。俱著分别参处。其在潼关盘获逃犯者。查明官弁。咨部议叙。兵役酌加赏赉。俾知鼓励。　　

○谕军机大臣等、昨因王进泰奏崇明镇各标战船。一时兴修。无船可操。请先修一半。余船缓至来岁接修等语。已传谕尹继善、并凡有水师之各督抚。令其详悉查明。分别办理。并各营如冗多无用船只。应行裁汰者。酌为裁汰。即如从前京口、天津、各营船只。曾将多设者量为裁汰。以杜冗冒。其应留为巡防操演者。仍行酌留。数年以来。颇归实用。著传谕凡有水师营分之各该督等。令其详悉查明。分别应留应裁船只。奏明办理。但此系专为简练稽核。以收实效。倘该督等误会为节省钱粮起见。任意裁汰。转致有误操防。则失之远矣。再此案关系军政。该督查明定议时。自应具本题达。至奉到此旨。用摺回覆。题本中不必牵引。可一并传谕知之。　　

○又谕、据杨锡绂奏、临清闸外卫河浅涩。已移咨河抚诸臣速饬挑浚等语。卫河之水。发源百泉。与恒河小舟河合以济运。向来水小年分。既有疏浚泉眼。暂闭民闸之例。自应照例举行。漕臣之职。在于粮艘遄行。而沿河居民。则又以蓄水灌溉为利。惟在地方大吏。确按情形。因时疏浚。俾正流足以济运。而余水足以润田。则两得之矣。然此皆因今年雨泽未能沾足之故。若甘霖大沛。则不必更费筹画矣。著将杨锡绂此摺。钞寄胡宝瑔。令其速饬道厅各员。力加疏浚。全启官闸之板。而东西民闸。轮流启闭。并将恒河东十洞之内。及小舟河东西民渠。酌行堵闭。则漕船既可得资浮送。而民间田亩。亦不致有乏水之虞矣。　　

○以编修蒋檙、为云南乡试正考官。工部郎中魏梦龙、为副考官。编修秦百里、为贵州乡试正考官。御史刘龙光、为副考官。　　

○以光禄寺卿程盛修、为顺天府府尹。　　

○戊戌。上诣畅春园、问皇太后安。　　

○诣大高殿行礼。　　

○还宫。是日起。上以祈雨。躬祀社稷。斋戒三日。　　

○己亥。谕、朕此次亲诣社稷坛。祈求雨泽。礼部所开仪注内。无荐玉之礼。询其原委。则系相沿旧规。并无义意可考。夫玉以庇荫嘉谷。使无水旱之灾。载在传记。且于答阴之义。更为相称。著饬所司敬谨用玉将事。以迓神庥。并酌载入会典。祭之日。朕戴雨缨冠。素服。出右门。御常轿。由右一路行至金水桥。应御辇处。即步行至坛行礼。以申虔祷。　　

○又谕、京师去岁腊雪未能溥遍。而自春徂夏。雨泽愆期。虽屡次设坛祈祷。或雷雨一过。或小雨廉纤。入土不过一二寸。总未得邀沾霈。今芒种已逾。将届夏至。二麦既多失望。秋田尚有未耕。朕两月以来。宵旰忧虑。寝食靡宁。深加修省。昨降旨亲祭社稷坛。虔诚步祷。为民请命。不胜迫切。尔诸大臣皆国家共襄治理之人。休戚本属相关。当此望泽孔亟之际。又宁不各自刻责儆惕。以冀感召休和耶。夫灾沴之徵。必有人事以应之。或者政事尚有缺失。有须因时斟酌者。宜各抒所见。以备采纳。但不得毛举细故。摭拾浮言。如昔所称天旱求言故事耳。朕自即位二十四年。至今爱民之心。有如一日。凡所以为百姓虑者。无一事不极其周详。无一时或释诸怀抱。统计各省蠲赈之需。不啻数千万。此亦天下臣民所共知者。而恩膏下逮。常如不及。惟刑狱一事。法重则怨生。法轻则易犯。即如因祈求雨泽。清理庶狱。而宵小之徒。或遂乘此而作奸犯科。可见习俗浇漓。人心不古。亦安得不上干天谴耶。夫不能敷布德化。使朝宁之间。共励寅恭。闾阎之中。谨守法度。以迓嘉休而消灾祲。此则朕所深愧。凡我臣民。宜共体朕返躬自责之苦衷。各自警省。力挽颓风。则彼苍仁爱。阴隲下民。庶雨旸时若。可冀转啬为丰。以享乐利之泽矣。　　

○又谕曰、和其衷、著以布政使衔驰驿前往西路。同定长等办理屯田粮务。　　

○谕军机大臣等、据吴达善奏称、甘省各提镇营。储备铅觔一项。自调拨以来。渐见短缩。而兰州、宁夏等处。出产无多。不敷买补。请于湖北代购黑铅三十万斤。委员解赴甘省等语。铅觔为军储要需。务宜豫为积备。现在甘省各营存贮无多。本地买补艰难。未可任其缺乏。向来西安鼓铸铅觔。俱取资于湖北。买运定有成规。自可挹彼注兹。补完旧额。著传谕该督硕色、即于楚省收买黑铅三十万斤。委员解赴西安。转解至兰。其水路脚运。即于该二省耗羡项下动支。解兰之后。令各提镇分领回营。以补备贮原项。　　

○又谕、据常亮奏称、查检江苏藩司衙门、先后准到淮徐、淮扬、二道。移交离任各河员欠缴核减河工银两册内。竟有千总、把总、县丞、主簿、等官。应追未完。累百盈千。不一而足。嗣后应令务遵定例。不得派委微员。领帑做工。以昭慎重一摺。已交部议矣。领帑做工。此系厅员职掌。其微员末弁。以及效力人员。止令防守险工。催趱夫役。不得轻给帑金。著有定例。高斌在工。曾有此弊。整顿之后。尽行革除。看来日久废弛。复萌故智。即江苏一省。应追未完案件。已如此之多。若能慎重委办。何至欠帑累累。此最为河工陋习。著传谕白钟山、将现在应追微员核减各案。逐一清查。交地方官严行追赔外。仍将各该员委办工程。系何人任内之事。并现在有无此等滥委给帑情弊。详悉奏闻。　　

○又谕、据玛玛特讷则尔告称、霍集占于叶尔羌附近耕种等语。是逆贼等尚无远遁之意。盖伊等以我兵到彼。不过攻围数月。未能持久。俟彻兵即可无事。著传谕兆惠等、进兵时。须加意备办攻城器具。现在吴达善、于肃州造送攩牌。又有铸造大炮及云梯等件。足以突阵冲坚。至贼人逃窜之路。亦宜严为堵截。再披阅地图。痕都斯坦一路。似与克勒底雅相通。克勒底雅为和阗六城之一。富德等宜详加询问。派兵防范。　　

○又谕、前据明瑞奏、健锐营前锋琳保。不待云梯。直薄贼寨。朕已赏给噶克察巴图鲁号。仍谕兆惠、将似此奋勇击贼之人。查出请旨。今据将吉林署协领布尔哈等十四人列单具奏。著加恩将布尔哈、赐号布颜图巴图鲁。索伦署参领巴勒珲、赐号噶毕雅图巴图鲁。哲叶勒图、赐号齐尔玛海巴图鲁。乌密勒图、赐号固济尔巴图鲁。委署防尉固勒克讷衣、赐号肯特克巴图鲁。吉林署骁骑校萨尔泰、赐号鄂莫克图巴图鲁。马甲英赉、赐号巴尔巴图鲁。索伦领催隆恰、赐号超图巴图鲁。乌延察、赐号阿勒达尔泰巴图鲁。额默勒肯、赐号赛沙勒图巴图鲁。和帊勒图、赐号卫噜克森巴图鲁。穆库楚、赐号额德格勒图巴图鲁。锡扎布、赐号噶噜克三巴图鲁。察哈尔骁骑校巴图孟克、赐号巴图巴图鲁。照例赏银各一百两。以示鼓励。　　

○又谕、据兆惠等将纳木扎勒队内脱出兵丁等。查明力战得伤情节。造册送部等语。前据舒赫德于巴尔楚克。遇脱出之科科勒岱等四人。业经加恩赏银各十两。此次查送之兵丁等。除交部议叙外。俱著照例赏给银两。以示优恤。　　

○庚子。谕、目今天气炎热。五城平粜米局。赴籴者多。恐人众拥挤。感受暑气。果亲王现管药房。著同总管内务府大臣吉庆。于各米局处。酌量设立冰水暑汤。俾买米小民。各得赴饮。以解暑热。　　

○又谕曰、刘纶、熊学鹏、俱现在捕蝗未回。中城监粜。著派程盛修。东城监粜。著派海明、吉庆、裘曰修、轮流稽查。　　

○辛丑。上步诣社稷坛祈雨。御制社稷坛祷雨祝文曰、臣闻人事失于下。天变应于上。兹亢旸之示警。洵赞化之无能。言念昨年。秋霖缺而冬雪乏。逮至今岁。春望霈而夏未沾。历四时之久矣。嗟三农其如何。常雩步祷弗蒙矜。不敢再三之渎。群祀亲藩徒致吁。益增宵旰之忧。敬念右坛。为祈报之所。载稽祭义。司土谷之精。蠲吉虔斋。摅忱躬恳。为民请命。愿代万姓之灾。责已惟诚。奚啻六事之舛。重举答阴之典。冀施甘雨之滂。云作雷随。毋俾箕伯侵轶。牺成粢洁。尚敷帝里庥和。殷伫神歆。立沛祥＜雨澍＞。
  </div>
  <div class="pagination">
   <a href="清实录乾隆朝实录_page808.html">
    上一页
   </a>
   <span>
    ...
   </span>
   <a href="清实录乾隆朝实录_page804.html">
    804
   </a>
   <a href="清实录乾隆朝实录_page805.html">
    805
   </a>
   <a href="清实录乾隆朝实录_page806.html">
    806
   </a>
   <a href="清实录乾隆朝实录_page807.html">
    807
   </a>
   <a href="清实录乾隆朝实录_page808.html">
    808
   </a>
   <span class="current-page">
    809
   </span>
   <a href="清实录乾隆朝实录_page810.html">
    810
   </a>
   <a href="清实录乾隆朝实录_page811.html">
    811
   </a>
   <a href="清实录乾隆朝实录_page812.html">
    812
   </a>
   <a href="清实录乾隆朝实录_page813.html">
    813
   </a>
   <a href="清实录乾隆朝实录_page814.html">
    814
   </a>
   <span>
    ...
   </span>
   <a href="清实录乾隆朝实录_page810.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
