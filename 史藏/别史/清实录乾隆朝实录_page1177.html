<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1177 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1177 页/共 1860 页
  </h1>
  <div class="content">
   ○山东登州镇总兵窦瑸奏、登州水师营。分南北东三汛。每年战船出口后。五月间均演水操一次。北汛、向系总兵亲验。南东二汛、分年亲阅。其不亲阅之年。委各副将操阅。请照登州附营通行亲查之例。俱亲往考验。再水师巡哨洋面船。除药铅各械之外。尚有火箭火罐喷筒等项。登州水操。向来止演枪炮。其余仅随船修制存贮。并不演练。应照备贮药铅出陈易新之例。按年动用公费。分别轮制。俟镇臣阅操时试验。得旨、既行奏请。须认真办理。不可徒事虚言　　

○陕甘总督明山奏、甘省兰州等府。雨泽未足。除拨本省甘州宁等府粮二十万运赴协济。又酌拨陕省粮十万。臣查兰州、巩昌、平凉等府所属。于三月十七、八、等日。节次得有雨泽。夏禾长发。更可乘种秋禾。得三十万石粮之借粜。设往后不敷。银米兼施。可无虞竭蹷。请将陕西鼓铸余钱、动拨三万串运甘。或就近搭放兵饷。或折粮价借给农民。随宜酌办。仍扣还原价归款。得旨、知道了。又批、诸事俱俟朕虑。设尔总督何用　　

○署云贵总督德福奏、普洱边外整欠土目召教、景海土目刀撇等。倾心投诚。愿按六年一次各贡象牙旱犀角等件。届期遣头目赍赴云南省城交纳转呈。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十三


大清高宗法天隆运至诚先觉体元立极敷文奋武孝慈神圣纯皇帝实录卷之八百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。五月。辛丑朔。谕、前据高晋查审知府李枝昌一案。内有垫用前任巡抚明山修理书房银两之事。因令该督抚秉公确查。并令明山明白回奏。旋据明山覆奏、彼时因书房窄狭。拆去截板。所费不过十余金。俱系随时发价。而所需工匠。不得不令首县代雇。因自请交部议处。朕以明山所奏、如果属实。尚不致有干吏议。而其事既系首县承办。无难彻底根查。因交高晋一并查明具奏。今据高晋奏、查明山于广东调任江西时。即先行札饬中军。转谕南、新、两县。修改衙署。所费约五百余金。现有印封原札可据呈览。与伊回奏所称无涉等语。实出情理之外。明山不应如此。督抚到任。修理衙署。令首县代办。亦事所常有。但不当以此累及属员。即或发价稍迟。其罪亦小。乃经朕传旨询问。并不据实直陈。辄敢托词捏覆。希冀朦混。封疆大臣。为朕所倚任。顾可心存欺隐乎。且小事如此。则何事不可为。大事尚足信乎。明山著交部严加议处　　

○又谕曰、明山现在交部严加议处。伊系革职留任之员。部议自应革任。向来督抚等、遇此等处分。或事属公过。或情尚可原。每以人材难得。多有酌量加恩、仍予留任者。如高晋一人、所带革任注同之案甚多。而其年来办事公诚可信。实为督抚中杰出之人。因得屡邀恩免。即伊查奏此案。并不丝毫瞻徇情面。据实直陈。而于查审裴宗灏冒销运脚一案。亦将巡抚裴宗锡并无徇庇同宗之处。剖晰明确。深得大臣秉正不阿之道。凡为督抚者。不当如是乎。今明山于覆奏修理衙署一事。敢于欺饰朦混。其心已不可信。且其近日办事。动辄舛误。顿不如从前之精到。亦既屡令军机大臣传谕严饬矣。然人材难得。尚望其改过自新。今竟敢为欺饰。岂可复膺封疆重寄。明山著即解任、听候部议。陕甘总督员缺。著吴达善调补。吴达善未到任之先。著陕西巡抚文绶、前往暂署。陕西巡抚印务。著布政使勒尔谨。暂行护理湖广总督员缺。著富明安调补。吴达善现在兼署湖南巡抚。德福现又署理云贵总督。其缺未便久悬。永德著调补湖南巡抚。其河南巡抚员缺。著何煟补授。仍兼管河务。钟音著补授闽浙总督。其福建巡抚员缺。著余文仪补授　　

○谕军机大臣等、吴达善现已调任陕甘总督。甘省应办事务较多。已令文绶前往署理。并传谕富明安。令其速赴新任。吴达善一俟富明安到楚。即行交代驰赴陕督之任。不必来京请训。其湖南巡抚员缺。现令永德调补。如富明安到任在永德之先。该督即将湖南巡抚篆。并交富明安。若永德赴任在富明安之先。亦即令永德。以巡抚暂行署理总督事务。将此传谕知之　　

○又谕曰、富明安现已调任湖广总督。伊此时起程不远。计尚未出江南境。接到此旨。可即由彼处前赴湖广总督之任。不必来京请训。即吴达善所署湖南巡抚事务。现令永德调补。如富明安抵楚时。永德尚未到任。即著富明安前往湖南接印。并暂行兼署湖南巡抚。以便令吴达善交代、前赴新任。若永德赴任。在富明安之前。亦即令永德以巡抚暂署总督印务。永德亦不必来京请训。将此传谕富明安、永德知之　　

○又谕、今岁近畿地方。春夏以来。未得透雨。麦收未免歉薄。去岁曾令富明安。于东省购办麦二十余万石。运京平粜。至今市值不致过昂。调剂实为得力。昨已传谕周元理。于该省酌办麦石运京。以资接济豫省地方。亦与京师毗近。去年因该省河北各府。二麦歉收。是以未令一体购办。现据永德具奏。该省九府四州。所属麦收分数、合计七分有余。若与东省两处。通融购运。承办既易为力。而于备粜。尤属有禆。著传谕何煟、俟新麦入市后。就该属收成分数较优者。酌量购买。约以十万石为率。运至通州。转送入都。以备平粜。并谕该抚悉心饬属妥办。务使采买不致拮据。而本处市价不致增长。仍将按照各属情形。作何筹画办理之处。先行据实奏闻。寻奏、臣于麦收较优之彰德、卫辉、怀庆、三府。买麦六万石。于开封、归德、河南、陈州、四府属。买麦四万石。五月内均齐卫辉水次。六月初旬。分为三运。依次抵通。现在市价。并不致增昂。得旨嘉奖　　

○予故土默特贝子哈穆噶巴雅斯呼朗图、致祭如例　　

○壬寅。上诣畅春园、问皇太后安　　

○礼部议准。左都御史张若溎奏称、乡会试策问。不得以本朝人发问。对策亦不得引涉。至策题每问不得过三百字。违者分别议处。从之　　

○步军统领衙门奏、浙江镇海县生员叶清扬、控本县常平仓谷。勒派商民买交。请交闽浙总督审讯。得旨、此案著交余文仪、于赴任过浙时。会同巡抚富勒浑、秉公查审具奏　　

○以直隶大名道巴延三、为河南布政使　　

○癸卯。孝诚仁皇后忌辰。遣官祭景陵　　

○谕、昨以京师及近畿、甘霖未沛。农田待泽甚殷。因命刑部将军流以下等罪。分别减等发落。今思秋审册犯内、有曾经三次缓决者。其情罪俱尚可原。今岁恭逢万寿庆典。此等人犯。亦当在恩诏宽减之例。又何必令其久系囹圄。著交刑部堂官。将秋审缓决三次人犯。逐一查明。酌量所犯情节。分别减等具奏。以清庶狱而召和甘。该部即遵谕行　　

○又谕曰、云保在内廷行走五十余年。兹闻溘逝。朕心深为轸惜。著加恩赏银二百两。办理丧务。并赏给都统职衔。所有应得恤典。仍著该部查照都统例具奏　　

○谕军机大臣等、据明山奏报。甘省得雨情形一摺。内称惟皋兰、金县、安定、会宁、古浪、平番、等县。俱系连年积歉之区。今春缺雨。所种夏禾无几。兹皋兰等处。虽经得雨。只可补种秋禾。而古浪、平番、尚未据报得雨。现饬将拨运仓粮。酌量借粜。以资接济等语。前以甘省得雨未优。令明山奏明酌拨仓粮。以备借粜。曾令善为经理。今皋兰等处。仅能赶种秋田。而古浪、平番、二县。曾否得雨。尚难豫定。所关尤为紧要。均须实力确查。妥协办理。俾穷民不致失所。现在明山已降旨解任。令文缓前往署理督篆。著传谕文绶、即董率所属。将各该县应办借粜事宜。核实确查。悉心筹办。务期闾阎均沾实惠。口食有资。副朕轸念边氓至意。又明山另摺奏、请将藩司杨景素。暂留甘肃。俟尹嘉铨到任交代。再令起程等语。直隶藩司印务。现有王显绪署理。杨景素到任。不妨略迟。且尹嘉铨于四月初六日。自山东起程。计其到甘。亦已不远。该督可转谕杨景素。俟与尹嘉铨交代清楚。再行前赴新任将此传谕文绶知之。寻文绶奏、春间少雨。所种夏禾无几。四五月得雨后奏。赶种秋禾。现已长发。除各属夏秋田禾可望收者不计外。夏禾被灾。如泾州、固原、静宁、盐茶厅、隆德、红水县丞、循化厅、安定、会宁、金县、皋兰、平凉、平番、古浪、狄道州、沙泥州判、崇信、华亭、环县、抚彝厅、张掖、山丹、东乐县丞、武威、镇番、花马池州同、河州、宁远、漳县、岷县、宁夏、宁朔、平罗、清水、三十四州县厅。所拨甘粮二十万石。陕粮十万石。现在次第起运。按被灾轻重之处。分别运往。以备接济。先将陕钱三万串。泾州仓存粮五万七十余石。运灾重要区。得旨、览奏俱悉。亦屡有恩旨矣。其督饬属员。悉心妥办。以救灾黎。又批、吴达善不日即到。一切告彼可也　　

○以刑部郎中吴绍诗。为刑部侍郎　　

○以冠军使书麟、为西安副都统　　

○甲辰。谕、据周元理奏、升任东平州知州沈维基、现有承修城垣工程。未便遽易生手。请将该员暂行留任。俟工竣后。奏明请旨简用。所有甘肃平凉府知府员缺。请另行简放等语。沈维基既有经手紧要城工。著照所请。仍留原任。俟工竣后。该抚再行请旨。其平凉府知府员缺。著达冲阿补授　　

○又谕、昨因京师毗近一带地方。望雨甚殷。降旨将秋审缓决三次人犯。分别减等发落。以昭宽恤。至于应行立决人犯。情罪重大。非寻常案犯可比。且各直省道里远近不一。经该部题奏结案。约计行文到日。已非清理刑狱之时。或该省雨本优沾。均毋庸更为停缓。惟在京现审案件内、有立决人犯。适当省刑之际。应予暂缓行刑。折衷庶为允协。著刑部将此等应结案牍。暂行停止题奏。俟雨泽沾足。再行请旨。嗣后遇有应行清理刑狱时。俱照此例行。著为令。所有本日法司进呈王大等绞决一本。即著发还。遵照办理。　　

○谕军机大臣等、据周元理奏、筹办采买运京麦石一摺。内称东省堪以多办若干。即京畿多得若干接济等语。所见甚是。已于摺内批示。昨因豫省奏报麦收分数。合计七分有余。该省亦与京师毗近。若与东省两处通融购办。调剂更为得力。已传谕何煟、令就分数较优地方。酌买十万石运京平粜。则现在东省筹画采买。较之去年所办。可减一半。约以十二万石为率。尽足敷接济之用。但去年东省办到麦石内。间有潮湿未净之麦。不耐久贮者。于发粜殊无裨益。此次所办数目既少。务须一律乾圆饱绽。毋致成色参差。著传谕周元理。督饬所属。善为经理。以期实济。并无使本地麦价。因而转昂。仍将所办情形。具摺奏闻。寻奏、东省雨泽调匀。粮价平减。已饬滨临运河各州县。照市价采买十二万石。务选乾圆饱绽之麦。俟买足时、分次运通。沿途严加防范。以杜偷卖搀和等弊。得旨嘉奖　　

○户部议准、升任江苏布政使李湖奏称、乾隆八年、并十一年。挑筑河道挖废地亩。有丈尺数目不符者。臣覆查清河、安东、宿迁、三县挑筑浪石镇等处河道。共挖废田亩六十四顷七十亩有奇额赋。应请全行豁免。从之　　

○乙巳上诣畅春园、问皇太后安　　

○谕、昨因阿桂奏请大举。以断不可行之事。用智取巧。饰词渎告。实为丧尽天良。故降旨交部严加议处。并有白回奏。今据阿桂奏到。自知咎无可逭。仍复支离其说。以自售其遁饰之长。阿桂尚得谓之稍有人心者乎。缅匪凶顽诡诈。恃其有险可凭。兼之水土恶劣。我将士深入非宜。意在激我用兵。彼得坐乘其利。故断不可望其术中即以徵调馈运而计。方今帑藏充盈。八旗又多劲旅用非不赡。力非不给无难大图集事。第因办理军务以后。马骡不及孳生并不欲以转输执役之劳。屡烦我内地民力。前降谕旨甚明。实深悉其事。为天时地利所限。非可拂逆而行所谓止乎其所不得不止。若汉唐宋明之君臣。习尚怯懦。托于大度包容。而饰为得人不足臣。得地不足守之虚言。朕不肯为也。但缅匪于乞降纳款之后。旋生反悔。竟不归我掳人。且敢将总督所遣持檄责催之苏尔相拘留贼寨。其罪恶实甚。若竟置之不问。则与唾面自乾何异。国家当全盛之时。顾听么＜?麻骨＞之鸱张自恣。不为控制。威令安在。因议用偏师袭击。积以岁年。使贼匪不得休息。以疲其力。此亦事之所不可少。而理之断不能已者。今阿桂乃谓贼性狡猾。若我兵前往掩袭。贼或豫行躲避。乘间取路。转滋扰我沿边土司。及□□罢夷地。其说尤为荒诞。其心更怯懦不堪。贼匪不过负其险阻。恃其瘴疠。是以我兵难于深入制胜耳。若至平地接仗。贼匪不但不能敌我八旗劲旅即绿旗无用之兵贼人亦不能撄其锋也。且彼设果有窥伺近边之意。我即不往。彼亦能来。岂有因我袭击。彼方为报复之理。大臣身膺重寄。不能视国事如己事。辄复构此谬谈。妄思罢役归家可乎阿桂既无以自解。其前言。其辩愈曲。其设心愈不可问。伊自委任滇省军务以来全不知自效悃忱。稍图出力。始终惟逞其小智。昧良妄奏若此。难以望其后效。实不可复示优容但竟令罢斥闲居。转得遂其畏葸自全之愿。阿桂著照部议革任。仍留于军营。在兵丁上行走。效力赎罪。温福著驰驿前往云南。署理副将军事务。此旨即著温福赍往宣谕。并将此通谕知之　　

○又谕曰阿桂办理云南军务。毫无端绪。将伊治罪之处。已另降谕旨矣。若止坐罪一人。不足蔽辜。其子阿迪斯、著发遣广西右江镇阿弥达。著发遣广东雷琼镇。交该部于本日即行发遣　　

○又谕、兵部事务。现无兼管之员。尚书公福隆安、著暂行兼管兵部事务。　　

○谕军机大臣等、前经降旨。令杜尔伯特亲王车凌乌巴什、前来避暑山庄瞻觐。今正值土尔扈特由俄罗斯投诚之事。车凌乌巴什为朕倚任之人。且现有应办事件。著传谕车布登扎布、若车凌乌巴什尚未起程。即将此旨晓谕。不必前来。如已起程。亦速遣人令其即回游牧　　

○又谕、据尹嘉铨奏、卫辉以西。塘兵萧散自如。绝不击梆鸣锣。即怀庆府近处。亦未整饬等语。官塘设立墩台。原以诘奸守望。至于击柝鸣锣。戒行旅而备迎候。祇属相沿具文。但各汛塘既有防兵。巡警乃其专责。若竟萧散偷安。自不可不加之整顿。即该管之大小员弁。亦难辞咎。至兵数并无旷缺。不过官员来往。惮于迎送。所关尚小。不能因此遽坐以怠弛。著传谕何煟将河北各堤汛兵。向来勤惰若何。有德废弛情形。详晰查明据实具奏。寻奏、豫省塘汛墩台。皆建有营房十余间。派防兵携眷居住。卫辉以西至怀庆府。沿途塘汛四十余处。各塘马守兵四五名不等。实无旷缺。河北近年官塘大道并无窃劫案件。差递亦无迟误。臣仍通饬各营塘漏弁兵严查。且不时委员查访。报闻　　

○丙午。谕前因钱受谷、在迤东道任内。于银厂陋规一项。虽未染指。而既经代办道事之舒瑞龙禀知。并不转详根究。未免有意消弭。是以将该员照部议降调。今据彰宝奏称、钱受谷、从前发还时。实不知此项。即系平余银两。其情尚有可原。且称该道平日办事认真。在滇亦系熟手。钱受谷、著加恩仍留云南以道员补用。新任粮道彭理、现留京有承办事件。明春方得回滇。所有粮道印务。即著钱受谷暂行署理。　　

○又谕、据富勒浑奏、西安县知县景士秀、侵用谷价。滥那库银。并将应贮仓谷。擅行垫放。因时值奏销。那掩无术。情极自缢。该道府驻劄同城。何竟漫无觉察。非岁底盘查不实。即平日知情徇隐。请旨将巡道张聚琛。知府刘君成。均行解任质审。并自请严加议处等语。景士秀于仓谷库项。侵那垫放。亏缺累累。直至无术弥缝。计穷自缢。该管道府。近在同城。岂无闻见。且上年岁底。甫经盘查。以无亏结报。乃逾时未久。竟至侵亏如许。其中显有别项情弊。非寻常失察属员亏空者可比。张聚琛。刘君成。俱著革职拏问。交与该抚分别严行看守。毋致串供。余文仪见赴闽抚之任。著于过浙时。会同富勒浑。将案内有名人犯。秉公严审确情。定拟具奏、富勒浑。于景士秀亏空不能早行查出。咎亦难辞。并著交部严加议处　　

○谕军机大臣等、前有安南国民黄公缵等、携眷内附。经总督彰宝查办。请将黄公缵等、及其眷属一百余人。全行移向乌噜木齐安插其作何分起押送。已交彰宝酌按人数。分拨妥协办理所有经过省分均应一体留心护解。著传谕各该督抚、将来滇省解送黄公缵等过境时。务派妥干文武员弁沿途小心管押。毋致疎虞。倘有乘间脱逃之事。速即严行缉拏。于所获地方。即行正法。其解至甘省时。该督抚豫行知会乌噜木齐办事大臣。酌量拨给地亩房间。令其耕种自赡。其如何安插编管之处。并著该大臣、会同该督妥议具奏。可于各该督抚奏事之便。先行谕令知之。寻文绶奏、臣现飞檄陕甘沿途州县。俟黄公缵等解到时。留心护解。并即飞移乌噜木齐办事大臣。酌议给地亩房间。令其安业。得旨、览　　

○授一甲一名进士黄轩。为翰林院修撰。一甲二名王增、一甲三名范衷、为翰林院编修　　

○旌表守正捐躯之广东龙门县民何创成妻黄氏　　

○丁未。上诣畅春园、问皇太后安　　

○还宫　　

○谕曰、哈国兴之弟哈国泰。现任云南普洱镇标左营千总。著加恩令其来京。以巡捕三营千总补用。俾得就近养亲。　　

○是日起。上以夏至祭地于方泽。斋戒三日　　

○戊申。谕军机大臣等、据海明奏、广饶九南道缺。请将知府王廷钦、钱荣、二员。与由部请旨补放人员。拣选简用等语。所奏非是。道员缺关紧要者。向由部臣请旨。候朕特简。原非督抚所能奏补。或因人地相需。必须保奏。亦祇可偶一行之。岂得援为常例。上年广饶九南道缺出。该抚曾将汪钟。钱荣、王廷钦、三员具奏。经朕擢用汪钟。今该抚复将王廷钦等二员开列请简。其意竟欲令此数人。相次递得道缺。是外省督抚得操擢用监司之柄。其风断不可开。海明、即著传旨申饬　　

○以署正白旗蒙古副都统常保住、为镶黄旗蒙古副都统　　

○调贵州古州镇总兵哈国兴。为云南临元镇总兵。贵州镇远镇总兵李煦、为古州镇总兵。临元镇总兵长清、为镇远镇总兵　　

○己酉。谕、据温福奏、原任贵州铜仁府知府王日杏、前在军机司员上行走。颇为明练。该员因知府任内。有失察处分。例应降七级调用。现在来京候补。恳请带往云南办事等语。土日杏。著赏给内阁中书。随尚书温福、驰驿前往云南军营办事　　

○内阁翰林院带领新进士引见。得旨、新科进士一甲三名黄轩、王增、范衷、照例授职。王尔烈、黄瀛元、吴震起、林澍蕃、吴覃诏、周兴岱、张明谦、李簧、周厚辕、马启泰、李潢、吴昕、曹城、陈源焘、项家达、吴俊升、仓圣脉、李光云、朱诰、陈昌齐、闵思诚、朱依鲁、顾葵、孔广森、钱沣、包愫、龚大万、陈国玺、江琅、马慧裕、章铨、佛尔卿额、俱著改为翰要院庶吉士。杨以湲熊枚、郑楠蔡辉祖、谢宜发、饶崇魁、程世淳、程晋芳张华甫、史积容、杨芳春、姜开阳、孔继涵、蒋泰来、祝昴、劳宗茂、冯堉、邱文恺、郑澂、洪朴、崔脩绅、徐长发、敷森布、周元鼎、李镜图、田凤仪、胡世铨、沈廷献、方昂、邵洪、刘文徽、杨九思、沈荣嘉、林其宴、朱钟麒、陆苍霖、墙见美、郎若伊、杨溎、谢肇渚、毛晋登、陈怀仁、吴元琪、宋昌芹、赵来震、戴书绅、赵永禐、和宁、韦典治、俱著分部学习。胡绍峄、著以教职即用。余著归班铨选　　

○以镶白旗蒙古副都统伍勒穆集。镶蓝旗蒙古副都统海兰察。对调　　

○庚戌。夏至。祭地于方泽。上亲诣行礼
  </div>
  <div class="pagination">
   <a href="清实录乾隆朝实录_page1176.html">
    上一页
   </a>
   <span>
    ...
   </span>
   <a href="清实录乾隆朝实录_page1172.html">
    1172
   </a>
   <a href="清实录乾隆朝实录_page1173.html">
    1173
   </a>
   <a href="清实录乾隆朝实录_page1174.html">
    1174
   </a>
   <a href="清实录乾隆朝实录_page1175.html">
    1175
   </a>
   <a href="清实录乾隆朝实录_page1176.html">
    1176
   </a>
   <span class="current-page">
    1177
   </span>
   <a href="清实录乾隆朝实录_page1178.html">
    1178
   </a>
   <a href="清实录乾隆朝实录_page1179.html">
    1179
   </a>
   <a href="清实录乾隆朝实录_page1180.html">
    1180
   </a>
   <a href="清实录乾隆朝实录_page1181.html">
    1181
   </a>
   <a href="清实录乾隆朝实录_page1182.html">
    1182
   </a>
   <span>
    ...
   </span>
   <a href="清实录乾隆朝实录_page1178.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
