<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 322 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 322 页/共 502 页
  </h1>
  <div class="content">
   ○以神灵佑助。颁安徽颍上县关帝庙。御书扁额曰。乾坤正气。　　

○谕内阁、承志等奏、遵旨采买米石一摺。奉天省先后采买粟米四万二千四百石。现在全数运赴锦州府属之小马蹄沟海口。著直隶总督。饬属雇备船只。速赴该处装载。由该委员运赴天津局交收。余著照所议办理。　　

○谕军机大臣等、叶名琛奏、粮价骤长、请在邻省招商免税、以资接济一摺。广东省民食。向藉粤西贩运。及洋米入口接济。近因粤西路梗。兼之上年各属歉收。＜口英＞夷滋扰。洋米亦复不至。以致粮价翔贵。福建、湖南、两省。皆与广东接壤。著王懿德、庆端、骆秉章、各饬所属州县。遍行出示晓谕。劝令商人多运米谷。赴粤粜卖。由官给照。经过关卡。概免纳税。沿途经过地方。严禁奸徒留难阻滞。湖南商贩。径由乐昌仁化等处。运入广东。福建商运或由潮州府属入境。或由海道。径达广东省河。各任其便庶足以广招徕而资民食。再湖南举人左宗棠、前经曾国藩奏保、以郎中分发兵部行走。复经骆秉章奏、该员有志观光。俟湖南军务告竣。遇会试之年。再行给咨送部引见。现当军务需才。该员素有谋略。能否帮同曾国藩、办理军务。抑或无意仕进。与人寡合。难以位置。著骆秉章据实具奏。将此由五百里各谕令知之。　　

○又谕、福济、郑魁士奏、通筹各路情形。请饬催李孟群、带兵来庐等语。皖省军务。自桐城退守以后。六安等处。均为贼踞。自应厚集兵力。以图攻剿。李孟群一军。由湖北赴援。途次克复英山。而该逆复纠大股。屯踞张家塝地方。图袭黄梅大军之后。该藩司现在罗田。由霍六一带。节节进攻。遏其上窜武汉之路。即以埽荡庐州附近之贼。并非迁延不进。该藩司已入安徽境内。非同远在他省。福济等、何以不通消息。至于请旨饬催。著即探明李孟群、行至何处自行札商。属令酌量缓急。相机前进。傥沿途贼匪。尚烦兵力。亦岂能舍应剿之贼。专以保守庐州为事耶。福济、郑魁士、先就现有兵勇。妥为布置。实力防剿。毋稍疏失。至所参秦定三、擅将留守临淮之富和、关保、并吉林马队。带往江南。及浮支兵饷等情。当再谕知和春查办也。将此由六百里谕知福济、郑魁士、并传谕李孟群知之。　　

○先是驻藏大臣赫特贺等奏、整饬番兵营制。酌拟章程六条。一、唐古忒番兵。每遇缺出。随时挑补该管番员、不得任意停压。一、藏营番兵。为数无多。请于番民挑选余丁二千一百六十五名充额。一、额设番兵。应遵乾隆年间旧章。仍使汉番互相稽查。一、唐古忒番兵所需鸟枪刀矛。不敷应用。拟令噶布伦等官、及前后藏世家。捐赀筹办。酌予议叙。一、前藏地方辽阔奸宄易于潜踪。兼之廓番往来通衢。稽查尤关紧要。请于驻藏大臣巡阅之外。酌委将备巡查。一、将备慎重操防。噶布伦等应约束番众无事不得与廓番往来。免致别生事端。命军机大臣、会同兵部、理藩院议。至是奏、均应如所拟办理。从之。　　

○两广总督叶名琛、奏陈近日夷务情形。得旨。该夷乘隙起衅。天褫其魄。理宜然也。惟犬羊之性。诡谲百端。仍当密为防范。勿存轻视之心。俟新酋到后。设法妥办。总以息兵为要也。　　

○以剿办安徽棚匪出力。赏参将惠成、总兵衔。直隶州知州陈麒昌、都司博勒忠阿、守备段定邦等、花翎。知县张守基等、蓝翎。余升赏有差。　　

○以广东阳山、连州、三江、连山、及湖南郴州、江华等处、剿贼出力。赏署副将勒福、署知州张崇恪、花翎。主簿张清鉴等、蓝翎。余升赏有差。　　

○予安徽阵亡参将韦金章、祭葬世职。　　

○予江西阵亡守备刘爵江、祭葬世职。伤亡守备张开平、祭葬恤荫。　　

○予广东阵亡学正萧广辉、祭葬世职。　　

○乙亥。谕内阁、谭廷襄奏、县城被水、筹款妥办一摺。直隶东明县城。前因豫工漫口。于东南顶溜处。筑坝拦水。旋经冲塌。城甎蛰陷。至九十余丈之多。自应急筹堵筑。著照该署督所议。劝谕居民。暂行迁徙。准其由司库筹拨实银一万两。解交大名道库。以备迁徙抚恤之用。仍著遴委妥员。会同该道府体察情形。设法洩水。将城垣坍损之处。随时抢筑。以卫民居。　　

○谕军机大臣等、前因俄罗斯、欲遣使来京。恐其取道吉林、黑龙江、当即谕令景淳、奕山、据理阻止。并由理藩院行文知照矣。兹据德勒克多尔济奏、该国咨行理藩院文内称此次回文。于五月覆到。尚可听候。若再迟延。即带领从人。由黑龙江、满洲地方。径行赴京等语。俄罗斯必欲来京。未知是何居心。如到吉林、黑龙江等处。该将军等、仍当谕以中国既与尔国和好。惟有事事悉遵成例。方能日久相安。剀切开导。据理拦阻。一面将办理情形。据实具奏。将此各谕令知之。　　

○丙子。以神灵显应。加广东潮阳县威灵庙唐臣张巡封号。曰效灵助顺。许远、曰扬仁振武。　　

○谕军机大臣等、前据德勒克多尔济奏、俄罗斯咨行理藩院文称欲由黑龙江、径行赴京。当即谕令景淳、奕山等、据理拦阻。兹又奏称俄夷欲由天津赴京。商御＜口英＞咭唎口□佛＜口兰＞哂之事。该夷使臣。已于五月初五日。由恰克图启程。约略闰五月二十日前后到津等语。俄夷向无差大臣进京之事。曾谕理藩院行知。该国并无机密要事可商毋庸特派大臣前来。著谭廷襄、密饬天津镇道。妥为防范。不可稍事张皇。如该夷到津。一面驰奏。一面不动声色。妥为羁縻。勿使该夷疑贰。致启衅端。将此密谕谭廷襄、并传谕长芦盐政乌勒洪额知之。　　

○以验收江苏、浙江、海运漕粮妥速。予郑亲王端华、署户部左侍郎崇纶、优叙。直隶天津道英毓等、升赏有差。　　

○丁丑。上诣大高殿行礼。　　

○还宫。　　

○署两江总督何桂清、奏报行抵常州、接印任事。得旨。卿抵任伊始。一切用人筹饷。次第整饬。朕知卿不避嫌怨。自能日有起色。惟不可求之太急。不受属员壅蔽为至要也。　　

○上以夏至。祭地于方泽。自是日始。斋戒三日。　　

○戊寅。谕内阁、我朝积德累仁。燕天昌后。皇考宣宗成皇帝。于载字辈分以下。续选溥毓恒启四字。依次命名。洵足昭佑启而迓蕃厘。朕惟云礽递衍。卜世延长。特命大学士、军机大臣、续拟四字同道光六年。存记六字。开单具奏。兹据恭拟进呈。经朕选用。焘闿增祺四字。自启字辈分以下。按字命名。引用勿替。其余六字。仍著军机大臣存记。俟将来续拟时。再加四字。一并进呈。候朕酌定。我国家景祚延鸿。亿万年继继承承。永遵令典。此旨并著缮录二分。一交内阁、一交上书房、封存敬识。　　

○又谕、王懿德奏、江西逆匪、窜入闽境、邵武等处、相继失守、请与巡抚一并严议等语。王懿德、庆端、均著加恩改为交部议处。　　

○又谕、王懿德奏、官军剿贼大胜、建甯郡城解围一摺。署建甯府知府刘翊宸、会同文武固守。深得民心。该绅民等、屡助官军杀贼。共保危城。均堪嘉尚。所有此次出力文武员弁兵勇绅民。准其择尤保奏。仍著督饬在事文武。迅将匪徒乘势剿灭。克复邵武等处城池。毋任延蔓。　　

○以攻剿江苏瓜州等处贼巢出力。加头等侍卫蕴秀、副都统衔。参领富明阿、以副都统用。赏总兵官多隆武游击扎普尚阿、佐领德珍、倭什珲泰、防御苏冲阿、图勒斌、守备徐胜、米殿科、韩魁、仝广泰、关福、刘长清等、花翎。骁骑校庆德等、蓝翎。余升赏有差。　　

○追赠福建殉节道员王训、按察使衔。知县孙翘江、同知衔。予祭葬世职。署知府娄浩、同知毛健、署知县蒋仁瑞、祭葬世职加等。均于邵武府、及原籍地方。建立专祠。　　

○己卯。谕内阁、户部奏、军需钜款、延不报销、请将承办各员、先行惩处一摺。江南大营粮台。自咸丰三年正月起。至七年正月止。均由前任长芦盐运使彭玉雯、江西盐法道熊莪、经手办理。迄今并未将支放款目报部。节经该部严催。仍复延宕。逾限日久。款目愈纷。轇轕愈甚。必致漫无稽核。该员等专办粮台。自应依限造报。何以屡催罔应。难保无意存含混。豫为冒销地步。彭玉雯、熊莪、均著先行摘去顶带。交部严加议处。仍责令赶紧造册报部。听候查核。傥再迟延。著该部再行严参查办。至该粮台襄办委员。人数尚多。相率疲玩。均属可恶。著何桂清、查取职名。分别年月久暂一并交部议处。　　

○又谕、户部奏、酌议鼓铸卯额、请将一卯半制钱、划出半卯铜斤、添铸大钱等语。现在铜斤未能充裕。所有宝泉局。现铸一卯半制钱。均著改铸当十大钱。余依议。　　

○又谕、户部奏、河南省鼓铸铁钱章程、请饬报部核办等语。河南怀庆府属。试铸铁钱。已越两年。未据该抚将章程咨报到部。该处毗连山西。铁斤易于采办。若能添炉加铸铁制钱。由卫河船运到京。尚为便捷。惟未据将章程咨报。该部无从核定。著英桂即饬局员。将每月现铸钱文若干。除工本外。计获余息若干。并运京需费若干。详查报部。以凭核办。至该省省城钱局。改铸铁制钱。现在如何办理。著一并查明咨覆。毋再迟延。　　

○谕军机大臣等、英桂、胜保奏、酌留马匹、并请饬催兵勇等语。官军克复方家集。亟应乘势进剿。所有拨赴庐州马一千匹。准其酌留四百匹。徐州土驹。即就近解赴庐州备用。并分咨邵灿、庚长、福济、遵照办理。其余马六百匹。仍迅速解往庐州。毋得再行截留。至龙泽厚一军。业经赴豫。著英桂、胜保、仍遵前旨。飞咨迎提。黄良楷练勇。前据崇恩奏、该员现在患病。已挑选练勇八百名。派候补守备李琦龙、候补知县刘锦堂等、管带启程等语。此项练勇。谅亦即日到营矣。另片奏、请饬山西拨借银十两等语。山西筹解京饷。及各处军需甚多。恐未能有此钜款接济豫省。惟不过暂时通融。或可移缓就急。已谕令王庆云、酌拨银数万两。解赴英桂等军营。俟河南下忙钱粮。收有成数。即著如数拨还山西。毋许稽延。将此由六百里谕令知之。　　

○又谕、现在英桂等、剿办方家集捻匪。业已攻破贼巢。办理尚为得手。惟兵饷短绌。自应力筹接济。著王庆云设法筹措。酌借银数万两。派员解往英桂等军营。以济要需。俟豫省下忙钱粮。徵有成数。即行归款。将此由五百里谕令知之。　　

○四川总督吴振棫奏、遵议酌粜常平仓谷。请动粜十分之六。以六分变价解部。以四分仍留本省。其边地瘠区及办防处所。均请免粜。得旨。所奏自系斟酌地方情形。著照所拟办理。又奏、本年应徵津贴。报解尚属寥寥。若复令缴银领谷。民力实难兼顾。请俟津贴将次收完。再行接办粜谷。批。只可如斯妥办。须俟津贴将完时。再出示晓谕。各归各款。严杜胥吏影射侵蚀情弊。　　

○以剿办河南方家集捻匪出力。赏总兵官邱联恩、巴图鲁名号。总兵官乐善提督衔知县廖庆谋、花翎。　　

○以守御河南固始县城出力。赏四品卿衔王庭兰、三品卿衔。　　

○改铸湖南沅江县知县印信。从巡抚骆秉章请也。　　

○庚长。夏至。祭地于方泽。上亲诣行礼。　　

○幸圆明园。　　

○湖广总督官文奏、军政届期。营员均多徵调出师。请将楚省军政。展限一年。俟军务告竣。再行办理。允之。　　

○予湖北阵亡骁骑校官福、保福凯清阿、全禄、和锦、穆吉楞额、德明阿、德海、富兴阿、海青阿、双淩、祭葬世职。　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百二十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰七年。丁巳。闰五月。辛巳朔。谕内阁、英隆奏请将派兵迟延之总管议处一摺。热河围场总管常山、经该都统饬令选派兵丁、前赴庐州军营。辄敢饰词推诿。实属有意迟延。常山、著交部议处。仍著该都统责令该员、迅速选派兵丁。刻即定期启程。毋稍迟误。　　

○以防守江西信丰县城出力。赏知县吴秉衡、花翎。　　

○以援剿广东韶州贼匪出力。赏监生周庆榕等、蓝翎。并升叙有差。　　

○以□□穴□又□剿贵州麻哈州教匪出力。赏外委保占鳌等、蓝翎。余升叙有差。予阵亡降补把总陈世容、开复守备原官。暨知县邱树桐、把总温朝彪、李得仲、外委刘绍晏、高润、周益发、徐奉先、胡成友、祭葬世职。练目杨星槎、优恤如例。　　

○予湖北黄梅等处阵亡都司段清平、千总何得升等十四员、祭葬世职。　　

○予江西都昌等处阵亡殉难在籍翰林院庶吉士余鹏、把总朱在元、祭葬世职。生员钟灿斗等九十八名口。分别旌恤如例。　　

○壬午。谕内阁、袁甲三奏攻破王圩贼巢、叠获全胜一摺。亳州捻匪。踞守王圩。与姚邓两圩互相掎角。抗拒官兵。经袁甲三督兵围攻。环筑炮台。昼夜轰击。每日击毙数十人、及百余人不等。并于本月十五十八等日。将王姚两圩出垒割麦之贼。歼捦五百余名。其附近邓圩之邓家庄、丁家庄、为贼匪藏麦之所。亦经官兵烧毁。村内伏贼。悉被歼除。并将附近姚圩麦垛。一律焚烧。二十一日。复乘风向王圩施放火箭。延烧房屋。并将救火贼匪、轰毙百余名。二十二日。官兵复逼近圩根。抛掷火弹火包。被胁难民。同时逃出。圩内匪夥李和尚等、乘机放火。为官兵内应。兵勇一拥而入。立将王圩攻破。除烧毙淹毙砍杀外。生捦贼匪王大有等四十三人。夺获枪炮硝磺器械。不计其数。剿办尚属得手。著即乘此声威。将姚邓两圩贼巢。迅速埽除。毋留余孽。所有此次攻破王圩贼巢出力之员弁兵勇。准其择尤保奏。候朕施恩。　　

○谕军机大臣等、李钧奏、请暂行招商、贩运米煤、接济省城等语。河南省城。所需粮食煤斤。向恃各路水运。自粤匪窜扰后。船只概行封禁。日用缺乏。商民坐困。该河督所请暂行招商。通舟贩运。自为亟筹民食起见。著准其暂行变通。以资接济。惟通舟处所。止准至省城为止。不得逐渐松懈。驶往下游。该河督仍当严饬两岸委员。会同沿河各州县、带领团练民勇。常川巡察。不准奸民溷迹。如南路有警。立即将各船收集上游。仍行封禁。或竟凿沈。以免偷渡。总期便民防河。两无妨碍。将此谕令知之。　　

○又谕、前因俄罗斯欲遣人赴京。谕令德勒克多尔济等、明白开导、设法阻止。昨以该夷复有闰五月二十日前后、即到天津之语。复谕谭廷襄、乌勒洪额、妥为羁縻。勿启衅端。惟该夷此次决意来京。特以商御＜口英＞口□佛二夷为词。语多恐吓。总未将实情吐露。其中藏叵测。已可概见。咸丰三年。该国咨行理藩院。欲于格尔毕齐河迤东、未经分界之地。安立界牌。当谕库伦、吉林、黑龙江、三处。各派委员、前往会同查办。彼时因康熙年间。原立界牌。自格尔毕齐河河源起。至东海以外、兴安岭为界。山阳为中国属地。山阴为俄夷属地。惟乌特河等处。未经分界。故有会办之举。乃往返年余。迄无定议。五年夏间。该夷遂有堵御＜口英＞夷之说。竟驾兵船舟□威＜舟虎＞。由黑龙江、松花江、上下行驶。并于黑龙江左岸。及吉林所属阔吞屯地方。盖房留兵。并称欲将兴安岭西南景奇哩西木的牛满等河源。及卡木尼哈达岭脊。均分给伊国。俾伊得以水陆通行。叠经景淳、奕山等、屡次阻止。该夷虽未滋事。而两年以来。行走如故。至今分界之事。仍未办结。又咸丰五年八月间。塔尔巴哈台地方民人。将该夷通商贸易圈子烧毁。实因该夷擅杀穵金民人。结怨所致。已经获犯惩办。而该夷坚欲赔偿。侈口需索。从前止恰克图一处通商。道光三十年。始准在伊犁、塔尔巴哈台、两处通商。原系朕格外加恩。乃该夷因夷圈一事。声言必欲赔偿。经扎拉芬泰、据理开导。该夷不允而去。现亦尚未办结。忽又有遣使来京之说。难保不即为此两事。而以商御＜口英＞口□佛为名。且咸丰三年夏间。普提雅廷、曾到上海。声称欲进口贸易。此次遣来。仍系此人。其中必有诡谋。况业经由理藩院、行文知照该夷、毋庸来京。而该夷不遵。回文言欲到天津。未便由京派员。与之讲论。如果该夷到津。谭廷襄等、密派晓事大员。察其来意如何。再与理论。傥仍称堵御＜口英＞口□佛。当告以两国和好。原以各守旧章。各安疆界为要。从前＜口英＞夷犯顺。中国未尝借助于外国。至外国互相争斗。中国亦从不与闻。该使来意。究欲何为。应由该国萨那特衙门。行知库伦办事大臣、知照理藩院核办。至天津并非应到之地。此处地方官。亦无应行代奏之人。碍难办理。如仍欲假道黑龙江。则告以风闻两年来。该夷不遵旧约。任意行驶。该将军因和好有年。但以言语阻止。不敢详细奏闻。若必上达天听。则是该夷图占地方启衅之咎。彼国先有乖和好。于理不顺。若提焚烧圈子一事。可告以现在查办。两国均当秉公定议。断不因此而伤和好。若提及进京一节。告以向来朝贡各国使臣到京。原有接待陪臣之礼。该夷既为与国。来者又系大臣。应如何接待之处。理藩院并未办过。恐其简慢来使。反伤友谊。不如仍照旧章。可以相安无事。中国不愿来使进京。无非为恪遵成例。永远和好起见。并无他意。闻得理藩院。早已行文知照该使矣。以上各情节。谭廷襄等、但当默识于心。知近年来有此数事。待该夷说到何事。即可随机应对。其所不提者。毋庸先露端倪。布政使钱炘和、前在天津随同办理＜口英＞夷事件。该署督此次即可派令前往。本日复降旨、将文谦、发往直隶差委。该员前此晓谕＜口英＞夷。颇能力持大体。即著与钱炘和同往。会同乌勒洪额、并该镇道等、相机开导。谭廷襄著毋庸前往天津。文谦等到彼。亦不必遽与接见。夷船到后。先令海口员弁。向其询问。该夷必欲请见大员。然后由镇道藩司。以渐而至。庶事机易于转圜。文谦即作为本在天津。并非由京初到。设或该夷投递文书。概不准收受。总告以天朝体制。各有职守。凡关涉俄罗斯事件。非库伦不能入奏。一面将接晤情形密奏。仍勿使该夷知悉。傥能遵谕回帆。情词恭顺。俟其起碇时。或由地方官酌量轻重。致送食物等件。以存犒饯之意。切勿于初到之时。即与酬酢。如其始终桀骜。待之当不恶而严。并毋庸致送食物。并密饬沿海居民。不准与之交易往来。卖给食物。使其无可逗遛。自当废然而返。将此密谕谭廷襄、并传谕乌勒洪额知之。　　

○又谕、扎拉芬泰奏、库车回匪滋事、晓谕解散、首逆就捦等语。库车回子。聚众滋扰。经乌尔清阿、晓谕良回。散其党与。饬带乡勇回兵。前往剿捕。业将首逆数名捦获。余党渐即解散。所有调赴喀什噶尔、换防官兵二百余员名。著即饬令前赴防所各城回众。近尚安谧。何以库车之素比提等庄。陡然滋事。著俟该委员等、查明启衅根由。即行据实具奏。并著妥为安辑。毋令再滋事端。将此谕令知之。
  </div>
  <div class="pagination">
   <a href="清实录咸丰朝实录_page321.html">
    上一页
   </a>
   <span>
    ...
   </span>
   <a href="清实录咸丰朝实录_page317.html">
    317
   </a>
   <a href="清实录咸丰朝实录_page318.html">
    318
   </a>
   <a href="清实录咸丰朝实录_page319.html">
    319
   </a>
   <a href="清实录咸丰朝实录_page320.html">
    320
   </a>
   <a href="清实录咸丰朝实录_page321.html">
    321
   </a>
   <span class="current-page">
    322
   </span>
   <a href="清实录咸丰朝实录_page323.html">
    323
   </a>
   <a href="清实录咸丰朝实录_page324.html">
    324
   </a>
   <a href="清实录咸丰朝实录_page325.html">
    325
   </a>
   <a href="清实录咸丰朝实录_page326.html">
    326
   </a>
   <a href="清实录咸丰朝实录_page327.html">
    327
   </a>
   <span>
    ...
   </span>
   <a href="清实录咸丰朝实录_page323.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
