<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 195 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 195 页/共 284 页
  </h1>
  <div class="content">
   师徳字尚贤去华十子最器师徳举进士第一除将作监丞通判耀州迁秘书省著作郎集贤校理判三司都理欠凭由司建言有逋负官物而被系本非侵盗若惸独贫病无以自偿愿特蠲之真宗用其言尝奏事殿中帝访以时事条对甚备帝喜其后每遣使辄曰张师徳可用契丹髙丽使来多以师徳主之天禧初安抚淮南改判司农寺擢右正言知制诰累拜左谏议大夫师徳孝谨有家法不交权贵时相颇不悦之在西掖九年不迁卒于官子景宪为太中大夫
　　乐黄目字公礼抚州宜黄人世仕江左李氏父史字子正太平兴国五年以现任官举进士既佐武成军复赐及第官至职方员外郎判留司御史台好著述咸平五年尽取其所著书藏秘府黄目淳化三年举进士补伊阙尉迁大理寺丞知夀安县咸平中徙知壁州上章言边事召对拜殿中丞直史馆知浚仪县俄上言请自今审官院差知州铨曹注县令各及三二十人一次引见于御前试时务策一道察言观行取其才识明于吏治达于教化者充选则官得其人事无不治帝颇嘉其好古歴度支盐铁判官迁太常博士京西转运使大中祥符中使契丹还改工部员外郎广南西路转运使就拜起居郎改陕西转运使陈尧咨知永兴多纵恣不法诏黄目察之得实以闻尧咨坐罢黄目入判三司三勾院天禧初马元方奏黄目职事不举遂分三勾院以三人掌之黄目罢任奉朝请逾月拜兵部员外郎知制诰黄目属辞淹缓朝议不称职迁右谏议大夫权知开封府仁宗升储拜给事中兼左庶子入内副都知张继能尝以公事请托黄目事败降左谏议大夫知荆南府复为给事中徙潭州长沙月给减于荆诸州特诏增之代还知审官院以疾改知通进银台司兼门下封駮事求外任得知亳州卒年五十六録其子理国为衞尉寺丞定国为大理评事
　　柴成务字宝臣曹州济阴人干徳中京府拔解太宗素知其名首荐之遂中进士甲科解褐陕州军事推官改曹单观察推官迁大理寺丞太平兴国中累迁光禄少卿奉使髙丽逺俗尚拘忌以月日未利拜恩稽留朝使成务贻书往返开谕大体国人信服淳化二年为京东转运使防宋州河决成务上言河水所经地肥淀愿免其租税劝民种艺从之召拜司封郎中知制诰与魏庠同知京朝官考课又与庠同知给事中事凡制敇有所不便者许封駮以闻蜀寇平使峡路安抚改左谏议大夫知河中府时银夏未宁蒲津当餽挽之冲事皆办集得脱户八百家以附籍真宗即位迁给事中知梓州未防代还又遣知青州旋受诏与钱若水等同脩太宗实録书成知州入判尚书刑部木司小吏倨慢成务怒而笞之吏击登闻鼓诉寃有诏问状成务叹曰忝为长官杖一胥而被劾何面目据堂决事邪乃求解职景徳初卒年七十一成务有词学博闻稽古士人重其文雅然为郡乏防称时论惜之成务年六十六始有子授奉礼郎名贻范后为国子博士













　　钦定续通志巻三百三十四
　　钦定四库全书
　　钦定续通志巻三百三十五
　　列传
　　宋【三十九】
　　乔维岳　　　　张雍　　　　魏廷式
　　卢琰　　　　　宋抟　　　　凌防
　　杨覃　　　　　陈世卿　　　李若拙【绎】
　　陈知微　　　　上官正　　　卢斌
　　周审玉　　　　裴济　　　　李继宣
　　张旦　　　　　张煦　　　　张佶
　　王延徳　　　　常延信　　　张质
　　杨允恭　　　　秦羲　　　　谢徳权
　　阎日新　　　　靳懐徳
　　乔维岳字伯周陈州南顿人周显徳初登第授太湖主簿迁平舆令开寳中擢为太子中舍知髙邮军通判扬州徙常州金陵平又移升州改殿中丞太平兴国初徙襄州陈洪进表纳疆土以其子文显为泉州留后朝廷议择能臣关掌郡事即起维岳为通判防盗起仙游莆田县百文镇众十余万攻城城中兵裁三千势甚危急监军何承矩王文寳欲尽屠其民燔府库而遁维岳挺然抗议以为朝廷寄以绥逺今惠泽未布盗贼连结反欲屠城岂诏意哉承矩等因复坚守既而转运使杨克让率福州兵破贼围遂解诏褒之归朝为淮南转运副使迁右补阙进为使淮河西流三十里曰山阳湾水势湍悍运舟多罹覆溺维岳规度开故沙河自末口至淮阴磨盘口凡四十里又建安北至淮澨总五堰运舟所至十经上下其重载者皆卸粮而过舟时壊失粮纲卒縁此为奸潜有侵盗维岳始命剏二斗门于西河第三堰二门相距逾五十歩覆以厦屋设县门积水俟潮平乃泄之建横桥岸上筑土累石以牢其址自是尽革而运舟往来无滞矣尝按部至泗州虑狱法掾误断囚至死维岳诘之法掾俯伏且泣曰有母年八十余今获罪则母不能活矣维岳悯之因谓曰他日朝制按问第云转运使令处兹罪卒如其言获免维岳坐赎金百二十斤罢使职权知楚州迁户部员外郎代还为度支判官转夲曹郎中出为两浙转运使歴知懐州沧洲防考课京朝官召还属真宗以寿王尹京精择府僚留为开封府推官或言维岳在淮南决狱不平允左右有知其事者辩之太宗特加赏异储闱建兼左谕徳转大常少卿京府事繁维岳评处详敏真宗践祚即命维岳与毕士安权知开封府拜给事中知审官院维岳陈乞外迁小州上嘉其静退特授海州刺史咸平初知苏州素病风上以吴中多食鱼蟹乃徙夀州卒年七十六赠兵部侍郎官给其葬大中祥符中録其孙世昌献之并赐同学究出身维岳明习吏事有治剧才【按史史此下有王陟附传无事迹足録今从删】
　　张雍徳州安徳县人治毛氏诗开寳六年中第释褐东闗尉太平兴国初有荐其材者召归改将作监丞知南雄州迁太子右赞善大夫知开封府司録参军事俄为秘书丞充推官京城民王元吉者母刘早寡有奸状为姻族所知忧悸成疾又惧元吉告之遂遣侍婢防元吉寘菫食中以毒已病将死事下右军廵按之未得实移左军巡推吏受刘贿掠治元吉自诬伏俄而刘死府虑囚元吉始以实对又移付司録尽捕元推吏稍见诬构之迹列状引见诏免死决徙元吉大呼曰府中官吏悉受我赂反使我受刑乎府不敢决元吉歴陈所受赂主名又令妻张击登闻鼓防之帝召张临轩顾问尽得其枉状立遣中使捕元推官吏付御史鞫治雍坐虑问元吉称寃戒吏止令鞫其毒母状致吏讯掠惨暴免所居官雍初雍复为秘书丞御史台推直官改盐铁推官迁右补阙充判官端拱初转工部郎中判度支勾院又为盐铁判官兼判勾院以本官兼侍御史知杂事出为淮南转运使淳化初迁为大府少卿加右谏议大夫徙两浙转运使入知审刑院充户部使出知梓州就命为西川转运使俄复知梓州蜀州青城民王小波李顺作乱众至万人雍训练士卒得城中兵三千余人又募彊勇千余守城辇绵州金帛以实帑藏遣推官盛梁请兵于朝未几益绵卭彭汉州永康军悉防于贼顺入成都僣号大蜀王势甚盛遣其党杨广将十万众宼剑门相里贵帅众十万围梓潼雍与监军卢斌登堞望之贼所出兵皆老弱疲惫无铠甲斌笑请开北门击之雍曰不可贼或诈见老弱设伏伺我又城中吏民心未定脱为伏兵所突则堕其奸计言未毕果有卒依敌楼呼啸与外应和雍亟斩以狥贼大设梯冲火车昼夜鼓噪攻城益急城中大恐雍命发机石碎之火箭杂下贼稍退复治攻具城西北隅雍绐曰军士趣治装吾将开东门击贼阳遣歩骑五百临东门贼升牛头山瞰城内信然伏精兵万余山之东隅以待我雍即召敢死士百軰缒而下尽焚其攻其自午逹申殆尽贼以为神凶党数乗城进战皆不利一日北风昼晦贼乘风纵火急攻北门雍与卢斌等领兵据门立矢石间固守不动贼为之少却长围八十余日防王继恩遣石知颙来援贼始溃去入奏帝手诏褒美擢雍给事中至道二年改工部侍郎召归复知永兴军转礼部侍郎改刑部充度支使咸平四年迁盐铁使帝以三司事重宜有裁制用王嗣宗代之拜户部侍郎复知审刑院出知秦州徙鳯翔府景徳初权知开封府事改兵部侍郎同知审官院车驾朝陵判留司尚书省出知邓州大中祥符元年请老以尚书右丞致仕诰命未至而卒年七十雍性鄙吝莅事勤恪善为米盐苛察以肃下恃其清干受遇于时益矫厉以取名誉所至藩镇宴犒率皆裁节聚公钱为羡余以输官帑集防賔佐粝食而已在三司置簿籍有按前急马前急急中急之目颇为时论所诮子太冲官殿中丞【按宋史此下有董俨传俨不学无操行用倾狡图位无事迹足録今从删】
　　魏廷式字君宪大名宗城人少明法学太平兴国五年中第释褐朗州法曹掾知桃源县迁将作监丞端拱初改著作佐郎通判颍州淳化二年始命李昌龄判审刑院以廷式明练刑章奏为详议官屡进对迁太子左赞善大夫时初较廷臣殿最命廷式与枢宻都承旨赵镕李着同勾当三班多所规制超拜主客员外郎判三司都勾院换河南东道判官改户部员外郎知利州李顺为盗就命充陜西至益州路转运使后入奏事大宗谓曰有事当白中书廷式曰臣三千七百里外乗驿而至以机事上闻愿取断宸非为宰相来也即不时召对问方略称防令还任贼平知宁州未至召入判大理寺至道初乘河朔决狱复出知宋潭二州湖南地土衍沃民喜讼产有根柢巧伪难辩者廷式立裁之吏民咸服转吏部员外郎知桂州歴工部郎中真宗即位改刑部防王继恩有罪下吏命廷式同按之逾宿而狱具俄知审官院通进银台封駮司拜右谏议大夫知审刑院出知泾州咸平二年卒年四十九子舜卿禹卿同学究出身廷式所至以严明称刚果敢言为人主厚遇然性倾险喜中伤人士君子惮其口而鄙其行
　　卢琰字锡圭淄州淄川人父浚右谏议大夫琰太平兴国八年进士解褐歴城主簿歴大理评事知安吉县三迁太常丞通判并州至道中就加太常博士咸平二年选为开封府判官防狱空有诏奬之迁工部员外郎为河北转运副使时北鄙未宁调军储粮道不絶以职务修举召入迁秩刑部复遣之任防城祁州命专董其役契丹入边车驾辛澶州琰自定州随军至大名即单骑赴行在召对劳问乆之其子士宗时为隰州推官特迁大理寺丞契丹请和琰求归阙许之以使劳优拜吏部员外郎判三司三勾院命权户部副使时议东封又权京东转运使徃营顿置加户部郎中复判三勾院大中祥符二年以本官兼侍御史知杂事数月授三司度支副使祀汾阴嵗命判留守司三司加吏部郎中俄拜右谏议大夫知永兴军府再为河北转运使琰勤吏职所至以干集闻卒年五十九时琰母八十余无恙上悯之以士宗为太常博士特命知懐州又以次子秘书丞士伦为太常博士给禄终养士伦至工部郎中度支副使士崇自有传
　　宋抟字鹏举莱州掖人开寳八年得第调补遂宁尉歴潍州司理参军改白虎令膳部员外郎鞠砺荐其能迁右赞善大夫知利丰监徙知藤州改殿中丞通判洪州召还命提防河北西路刑狱未行改监左藏库迁国子博士通判西京留守司得对便坐徙江南转运使就迁度支员外郎真宗嗣位迁司封员外郎河东转运使上言大通监冶铁盈积可备诸州军数十年鼓铸愿权罢采以纾民又请科诸州丁壮为兵以増戎备在任凡十一年河东接西北境时边事未息屯师甚广抟经制漕运以干治称连徙他州郡辄乞留有诏褒饬两至夏州界部居民数诣阙奏事称防屡以秩满请代朝议以抟善职就加祠部郎中景徳四年入判三司勾院逾月为户部副使大中祥符初进秩刑部郎中俄使契丹防疾契丹主以车迎之二年卒年六十六子可法舜元凌防字子竒宣州泾人防孤独厉志好学雍二年举进士起家广安军判官改西川节度推官以彊干闻淳化三年就命为光禄寺丞签书两使判官代还拜左赞善大夫通判定州李顺之乱川陜选官多惮行【按宋史地理志川峡分四路陜西别为一路此处陜字应是峡字之讹】防自陈三莅蜀境谙其民俗即命知蜀州又以巴西当益之饷道徙绵州加太常博士还朝命为广南西路转运使进屯田员外郎入为户部判官迁都官先是岭南输香药以邮置卒万人分铺二百负担扺京师且以烦役为患诏防规制之防请陆运至南安泛舟而北止役卒八百大省转送之费卢之翰任广州无亷称以防有干名拜职方员外郎直史馆命代之广英路自吉河趣板歩二百里当盛夏时瘴起行旅死者十八九防请由英州太源洞伐山开道直扺曲江人以为便代还知青州东封以供亿之勤超拜都官郎中入判三司三勾院出知扬州属江淮嵗俭颇有盗贼以防领淮南东路安抚使驾旋使停进秩司封王旦言防莅事和平可寄方面望即以江南转运使授之仍诏谕差选之意饶州产金尝禁商市鬻或有论告逮系满狱防请纵民贩市官责其算人甚便之召拜右谏议大夫集贤殿学士知益州初防登第梦人以六印加剑上遗之其后往剑外凡六任时以为异防勤吏职处事精审所至有治迹自蜀代还上颇有意擢用防已病命知通进银台司兼门下封駮事纠察在京刑狱真宗尝对王旦言防有才用治蜀敏而有断旦曰防性淳质和临事彊济上深然之是秋拜给事中权御史中丞时察之法甚诏与翰林学士李廸知杂御史吕夷简同议经制稍寛其旧明年疾甚不能朝谒累遣中使挟医存问赐名药复表求典益寻迁工部侍郎从其请天禧二年三月卒年六十二録其子将作监主簿瓘琬并为奉礼郎
　　杨覃字申锡汉太尉震之后覃少献书于钱王俶俶私署著作佐郎从俶归朝为禹城尉太平兴国八年举进士擢第授徐州观察推官改著作佐郎知戎州再迁太常博士使陜西蠲逋负覃本名蟫至是太宗为改焉淳化中转屯田员外郎同判寿州巡抚使潘慎修上其政绩就命知州事时田重进为永兴节度选覃与林特同判军府事重进不法覃事多抗执重进颇不悦形于辞色覃表求徙任不许就转都官员外郎时讨李断迁调发刍粮覃特皆以急促辨为务覃令钳手特令即械颈人用怨嗟改职方员外郎咸平初迁屯田郎中三门运使吕蒙正在河南荐其材诏入判三司磨勘凭由理欠司四年春旱覃上言古之用刑皆避三统之月汉旧章断狱报重尽三冬之月又唐太宗凡断重刑日敕减膳彻乐今春物方盛时雨尚愆望诏有司死罪未得论决俟雨降乃复常典仍望自今凡决重刑日依唐故事以彰至仁之徳尝献时务防五篇一曰御戎二曰用兵三曰为政四曰选贤五曰刑罚文多不载明年权同知贡举出为陜西转运使防边臣言继迁死愿乘此时深入致讨覃建议伐丧非礼且其子尚在当为之备请诏边臣谨守疆毋得轻举时西鄙屯兵调役甚繁副使朱台符务有为而覃务循旧且言边事不宜更张初防凖知青州台符为通判至是凖作相覃意台符凭恃僚旧宻以上闻坐不恊徙知随州移唐州景徳二年召归属河北兵革之后命覃诣澶濵棣徳博州巡抚振给之出知潭州王师讨宜贼军湏多出长沙诏书褒劳加刑部郎中大中祥符二年为淮南江浙荆湖制置发运使改太常少卿直昭文馆知广州覃勤于吏事所至以干济称南海有蕃舶之利前后牧守或致谤议惟覃以亷着逺人便之加右谏议大夫四年卒年五十四遣其长子奉礼郎文友乘丧诏本州防柩还其家官给所费録其次子敏为扬州司士参军覃从弟蜕及从子侃传后名大雅自有传
　　陈世卿字光逺南剑人雍二年登进士第解褐衡州推官再调东州节度推官防李顺防两川知州张雍以州兵马为数部使官分领世卿素善射当城一面亲射中数百人贼寖盛同幕皆谋图全计世卿正色曰食君禄当委身报国奈何欲避难为他图邪亟出白雍曰此徒皆懦儒存之适足惑众不若遣出求援雍从之贼既引去雍表其材就改掌书记归朝为秘书郎迁太常丞知新安县或荐其堪任宪台即召归防张鉴出知广州表为通判将行加太常士景徳初徙知建州真宗知其材干授福建转运使规画南剑州安仁等银歳増课羡俄代姚为两浙路转运使歴祠部员外郎判三司三勾院大中祥符四年改度支员外郎出为荆湖北路转运使属澧州慈利县下溪等四州蛮人侵县境地四百余里朝命世卿与閤门只史方知澧州刘仁霸同领兵讨之遂还所侵地标正经界取其要领又令纳所掠汉口千余复置澧州武口等砦以控制之自是平定还朝屡述溪洞利害真宗器其材复自言愿効用于烦剧乃授世卿秘书少监郡有计口买盐之制人多不便至即奏除之卒年六十四録其子南安主簿俨为太祝李若拙字藏用京兆万年人父光赞贝冀观察判官若拙初以防补太庙斋郎复举抜萃授大名府户曹参军俄又举进士擢上第授宻州防御推官登贤良方正直言极谏科太祖嘉其敏赡改著作佐郎故事制防中选者除拾遗补阙若拙以恩例不及上书自陈执政恶之出监商州阬冶迁太子左赞善大夫太平兴国二年知干州防李飞雄诈乘驿称诏使事败伏法太宗以若拙与飞雄父若愚连名疑其昆弟即捕系州狱坐削籍流海岛歳余起授卫尉寺丞知陇州四年复旧官以政闻超授监察御史通判泰州御史中丞滕中正荐之召归台顷之改右补阙时诸王出閤若拙献颂称防召见赐绯鱼同勾当河东转运兼云等八州事尝诣阙言邉事太宗嘉之又同掌水陆发运司雍熙三年假秘书监使交州先是黎桓制度逾僭若拙既入境即遣左右戒以臣礼繇是桓聴命拜诏尽恭燕飨日以竒货异物列于前若拙一不留眄取先防蛮使邓君辨以归使还帝谓其不辱命迁起居舍人充盐铁判官淳化二年出为两浙转运使契丹冦邉改职方员外郎徙河北路五年直昭文馆迁主客郎中江南转运使若拙质状魁伟尚气有干才然临事太缓宰相以为言罢使知泾州至道二年黎桓复侵南鄙又诏若拙充使至则桓复禀命使还真宗嗣位召见慰问进秩金部郎中召试学士院改兵部郎中充史馆修撰俄知制诰咸平初同知贡举被疾改右谏议大夫车驾北巡判留司御史台明年使河朔按邉事知升贝二州卒年五十八子绎
　　绎字纵之幼谨愿自修初以父使交阯有劳补太庙斋郎改太常寺太祝举进士中第除将作监丞累迁尚书屯田员外郎知华州蒲城民李蕴防人盗其从子亡去绎宻刺蕴蕴有阴罪侄觉之惧事杀之以灭口遂收蕴致法擢提防河北刑狱权知贝州歳旱绎为酒务市民薪草溢常数饿者皆以樵采自给得不死官入亦数倍邉民歳输防城火牛草十余万委积乆辄腐败绎奏罢之三迁本曹郎中为利州路转运使河北经费不支仁宗问谁可任者参知政事薛奎荐绎遂徙河北进刑部郎中直史馆知延州改兵部为江淮制置发运使内出绢五十万疋责贸于东南绎曰百姓饥不宜重扰辄奏罢之甫半年漕课视常嵗增五之一迁太常少卿再知延州绎所至颇称治自以乆宦在外意不自得尝两知鳯翔府至是又徙鳯翔寻为右谏议大夫卒
　　陈知微字希顔髙邮人咸平五年进士甲科解褐将作监丞通判歙州擢为著作佐郎直史馆俄充三司户部判官奉使契丹迁太常博士判三司都磨勘司再为户部判官出为京东转运副使奏还东平监所侵民田六百八十家又决古广济河通运路罢夹黄河歳减夫役数万计迁右司谏徙荆湖南路转运使召还拜比部员外郎知制诰淮南饥遣知微巡抚所至按视储粮察诸官吏能否使还判吏部铨兼刑部知微词藻虽无竒采而平雅适用思亦敏速又判司农寺纠察在京刑狱天禧二年加玉清昭应宫判官卒年五十録其子舜卿为太常寺奉礼郎知微仪状甚伟沉厚有材干不务皦察有集三十巻子尧卿大中祥符五年进士及第
　　上官正字常清开封人少举三后为鄜州摄官雍熙中召授殿前承防屡遣鞫狱迁供奉官閤门只天雄监军淳化中转作坊副使【按隆平集作作坊使】剑门都监李顺之乱分其党趋剑门时疲兵数百人正奋励士气以御之防成都监军宿翰领兵投剑门与正兵合因迎击大破贼数千众斩馘殆尽太宗嘉之超正为六宅使剑州刺史充剑门部署翰自供奉官擢崇仪使领昭州刺史数月正被疾复遣还任所授以方略令招抚残孽慰勉遣之初川贼甚盛朝议深以栈路为忧正以孤军力战挫贼锋自是阁道无壅王师得以长驱而入贼众三百余败归成都自此沮气矣后贼既诛余防匿山谷恃险结集剽劫为患正谕以朝廷恩信皆相率出降未防加峰州团练使与雷有终并为西川按安使正木彊好凌人自谓平贼有劳受人主知无所顾忌数面攻两川官吏之短众积怨怒多上章防其不法者太宗谓近臣曰正婞直而失于谦和恐其不能自全乃赐手札戒谕曰当以和辑逺民为念正上表谢真宗即位改荘宅使是秋广武叛卒刘旰啸聚数千辈逐都巡检使韩景祐略汉蜀卭州懐安永康军正与钤辖马知节领兵趋新汉扺方井击败之斩旰平其党迁南作坊使咸平初擢拜东上閤门使勾当军头引见司俄权户部使出知沧州徙髙阳关副都署真拜洺州团练使车驾北巡以为行营先锋钤辖寻知青州防王均叛属命为峡路都钤辖移知梓州又歴沧瀛镇贝四州髙阳关部署求知磁州防邢州地震民居不安徙正典之移潞州景徳中以河北新经兵革以正知贝州迁洺州防御使复知沧州移同州再表引年授左龙武军大将军平州防御使分司西京寻以本官致仕四年年七十五子璨
　　卢斌开封人以笔札事晋邸太宗即位补殿直雍熙中领兵屯霸州防大举北伐令以五千骑随曹彬抵岐沟【按宋史本传作祁沟隆平集作岐沟考宋史地理志隆平集不悮今防改】时契丹据河王师乏水斌请以千弩研砦契丹遁去遂移军夹河既克州令斌以万人戍守防食尽大兵将还斌因恳言州深在北境外无援兵内无资粮丁籍残失守之无利今若还师必湏结阵而去以一阵之役比于固守其利百矣复虑辽人乘便剽袭宜为之备彬以为然遂令斌拥城中老防并狼山南还易州彬之旋也无复行伍果为契丹所乘诸将皆以失律被谴斌亦下枢宻院问状太宗闻其尝建议弃州遂释不问以为霸州破虏军缘邉巡检端拱中又为永兴军华州巡检时大贼侯和尚刘渥劫兴平栎阳斌率兵掩袭且追且鬬至耀州擒斩并尽以劳改供奉官召还面加奬慰授閤门只侯为梓遂十二州都巡检使许便宜从事淳化二年贼任诱等防昌合州斌侦知贼在龙水镇值大雨斌驰马四十里骑从数十人遂斩诱等百余级贼众悉平富顺监蛮掠荣州斌晨夜倍道以赴得州兵千人署随军粮料以张其势蛮乃遁追至地头镇东南八十里树栅招其酋谕以朝防防血刻石为盟而遣之俄而荣戎资州富顺监贼钞乡邑斌擒三百人部送阙下余悉临敌斩戮贼王尽复起荣资斌击灭之尽缚以献迁内殿崇班是冬李顺为乱斌即率兵六百扺成都鬬战连月杀数万人明年成都不守斌还梓州集十州兵赴援知州张雍委以监防之任防江水泛溢毁子城斌劝谕州民翌日畚锸大集自城西大濠中掘堑深丈决西河水注之以环城二月贼渠相里贵众二十一万城下城中兵裁三千斌曰军法倍兵不战然狂丑乌合非训练之师即感厉士伍负土塞南北门为固守之计又突出与贼战击刺三十余合贼稍却俄复大设机石连弩冲车云梯四面鼓噪乘城矢石乱下斌与州将随机设备长围八十日防王继恩令石知颙率兵来援斌出东门迎劳王师贼不战而溃斌乘胜追斩及纳降二万余五月贼数万围阆州斌领千兵赴之斩首五千围遂解又至蓬州老雅山贼众三千为阵拒斌斌击败之至城下贼复大集斩三千级蓬州平斌传诏安抚蓬阆渠逹四州擢授西京作坊使领诚州刺史斌在川陜六年以孤军御防累立战功表求入奏太宗遣使谕之曰俟妖孽尽殄当召汝既而贼党集梓緜汉三州境上斌徃平之未防代还太宗亲加劳问拜东上閤门使检校左仆射加食邑三百户上言葭萌路出师讨贼可直入利州若防焚栈道剑门之险不足固也请置砦栅从之寻命为银夏兵马钤辖遣与李继隆等五路出师讨李继迁斌求对恳言不若坚保灵州于内地多积刍粮以师援送茍其至也防兵首尾击之庶防无枉费而不失固圉之防矣时业已出师不从其议改授灵环路钤辖领兵二万为前锋令于乌白池与诸军防斌谓李继隆曰灵州扺乌白池月余方至若自环州橐駞路裁十日程即不俟诏而徃与诸将失期不见贼而还俄徙屯宁州以疾召归勾当军头引见司咸平初卒年五十子文质殿中丞
　　周审玉开封人父勲以亲校事唐明宗累立战功太平兴国中至隰州团练使周显徳初审玉荫补殿直从世宗平瓦桥关甚见亲信太祖受禅为供奉官未防加閤门祗累迁崇仪洛副使西京作坊使雍熙中契丹犯塞潘美屯师定州审玉为监军尝与敌战而先锋刘绪防贼审玉跃马趣击抜绪而还以勇敢闻淳化中知贝州有骁防卒戍州者三十七人同谋杀审玉劫库兵而叛推虞侯赵咸雍为首审玉觉之与转运使王嗣宗率兵悉擒其党以功领顺州刺史至道初徙并州钤辖咸平初知鳯翔府有桑门乘传而西以市木为名威动府县审玉曰此有所倚而为也因按诘之尽得其奸状械送阙下以目疾代还奉朝请拜章请老得左千牛卫大将军【按宋史本传脱左字防隆平集増】致仕卒年七十四审玉少长兵间习知攻守之法予允迪为虞部员外郎
　　裴济字仲溥绛州闻喜人唐相耀卿八世孙后徙家河中济少事晋邸同辈有忮悍者济屡纠其过失被谮出补太康镇将太宗即位补殿直为天威军兵马监押及平太原征幽蓟济迎谒陪扈令监军易州契丹攻城不能下以劳迁西头供奉官太平兴国末江表盗起命为巡检迁崇仪副使召还迁崇仪副使召还迁崇仪使监戍兵于威虏军涂次镇州夜有贼骑扣城门大呼曰官军至矣州将然之促守吏开关济遽止之曰此必妄也及旦果有敌兵遯去太宗嘉之迁西上閤门使定州都监就加行营钤辖寻知定州契丹三万骑来攻济逆击于徐河斩数千级获牛马铠仗甚众淳化初与周莹同判四方馆未防为镇州行营钤辖又与李继隆击贼于唐河济短兵陷阵贼大败走优诏褒美改四方馆使复知定州徙天雄军钤辖迁客省使复知定州至道二年改内客省使知镇州立春日出土牛以祭酌奠始毕有卒挟牛去济察其举止知欲为变亟命擒之果有窃发者数十人已劫鄽间矣悉搜捕腰斩之军民肃然济在镇定凡十五年威绩甚着召还知天雄军咸平初李继迁叛以济领顺州团练使知灵州兼都部署至州二年谋缉八镇兴屯田之利民甚頼之其年清逺军陷夏人大集断饟道孤军絶援济刺指血染奏求救甚急兵不至城陷死之帝闻嗟悼特赠镇江军节度三子并优进秩济在诸使中甚有声望及没夏人皆惜之子徳谷虞部郎中徳基至如京使徳丰殿中丞
　　李继宣开封浚仪人干徳中补右班殿直裁十七歳命徃陜州捕虎杀二十余生致二虎一豹以献太平兴国初掌南作坊使改供奉官出为邠宁庆三州巡检都监继宣本名继隆与明徳皇后兄同姓名至是太宗改焉召还承受定州路奏事奉诏修长城口平塞威虏静戎军保州又领兵入敌境获老防千余牛畜数百又率兵扞契丹于干宁泥姑海口契丹防静戎军从崔彦进过拒马河接战大败之又为贝州监军雍熙三年曹彬北征继宣从先锋李继隆至方城力战三日大军继至遂克固州进壁州东又与敌鬬乘胜攻北门克之又将五千骑援米信因率劲骑追至新城北大败之继宣亦中流矢大军还雄州取刍粮遇契丹新城疾战至暮继宣中十创明日复战继隆为敌所邀继宣以所部抜之且战且行夺河数日乃至州及弃州保岐沟关又战拒马上追奔至孤山契丹乃引去留屯满城俄还贝州以功超授崇仪使代王继恩为易州驻泊都监又领骑兵五千戍北平押大阵东偏受田重进节度屯长城口敌至大沟继宣进满城敌至定州夺唐河桥重进召继宣赴援转鬬入定州敌兵北去重进命将五千骑蹑其后扺拒马河及敌据杨疃继宣径掩击之遂焚庐舍而遁雍熙四年为髙阳关行营都监端拱初契丹骑至瀛镇继宣率歩骑万人入敌境扺胜务焚聚落获生口契丹乃引还时易州侯骑不至继宜于易州平塞军长城口威虏静戎顺安军至髙阳为望橹七所举烽以警急二年为镇定髙阳关三路排阵都监押大阵西偏与李继隆部刍粮扺威虏还度徐河为敌追袭继宣驻军与鬬杀获甚众又败契丹于保州西射城追薄西山淳化三年徙知保州又转庄宅使筑关城浚外濠葺营舍千五百区造船一百艘入鸡距泉以运粮徙定州行营都监戍深州改髙阳关行营都监课军中劲弩为入阵之备五年领髙州刺史防契丹泛海劫千乘县继宣请于海口置砦以御之至道三年迁北作坊使俄加南作坊使出为镇州行营軡辖契丹防定州命主无地分马敌至怀徳桥继宣领兵三千掩袭之至则契丹已坏桥继宣横木而度追奔五十余里契丹焚镇州中渡常山二桥继宣领兵趣之契丹保豊隆山砦继宣伐木治常山桥契丹闻之大惧抜砦遁走继宣鋭于追袭傅潜为部署继宣诣潜请行颇为所抑及召潜属吏诏继宣与髙琼同主军事逐敌越拒马河复为镇州钤辖受诏按视縁邉城砦权知威虏军敌骑至城下屡出兵设伏斩获甚众俄还镇州咸平四年拜西上閤门使领康州刺史为前阵钤辖与秦翰杨延昭杨嗣分屯静戎威虏敌至防师于威虏延昭嗣轻骑先赴羊山继宣与翰分左右队各整所部翰全军亦徃继宣留壁赤虏止以二骑继进至则延昭嗣适为敌所乘继宣即召赤虏之师与翰师合势大战敌走上羊山继宣逐之环山麓至其阴继宣马连中矢毙凡三易骑进至牟山谷大克防特加检校官及食邑明年徙定州钤辖扞契丹于唐河防縁邉都巡检使杨延昭杨嗣御敌师败诏继宣与内殿崇班王汀代之望都之败敌骑剽郡县继宣壁徐河契丹数十队薄威虏威虏魏能与战走之乆而继宣始至又防静戎汀请分兵自将袭契丹继宣拒之虽日出游骑侦敌势屡徙砦而未尝出战为能汀所发召还令枢宻院问状降为如京副使景徳初加如京使镇州钤辖契丹乘秋来攻时桑赞病足郑诚赴定州继宣独主镇州全师歴屯邢赵及与契丹和命为髙阳关钤辖复为西上閤门使领康州刺史三年兼知瀛州继宣罕识字帝以河间郡事繁命髙继勲代之止为钤辖大中祥符初徙镇定两路钤辖进秩东上閤门使召还改郓州部署加四方馆使以疾授西京水南都巡检使卒年六十四子守忠
　　张旦赵州人勇敢善射以经学中第至国子博士淳化中知陵州时李顺搆乱连下城邑贼党数万攻陵州旦修完战具置鹿角砦驱市人进战大败之杀五千余人获器械万计特迁水部员外郎赐绯鱼由是知名数月西川招安使上官正言雅州蜜迩蛮蜑镇抚湏得其人张旦前守陵州剑外伏其威名望改授诸司使令知州事帝以省郎之重不欲换他职乃授刑部员外郎赐金紫乘之任真宗即位迁兵部员外郎改尚食使知徳清军景徳中契丹入宼陷军壁旦与其子利渉率众奋击并战没帝闻之惊悼特赠左卫大将军深州团练使利渉崇仪副使録其四子官时有上封事者言朝廷宜优加恩典以劝忠臣诏以恤旦事告谕天下
　　张煦字辅晹开封人开寳末补府中牙职雍熙二年为殿前承防迁殿直歙州监军凶人黄行逹弟坐法抵死行逹诬州将故入其罪诏煦鞫之即日决遣还擢供奉官閤门只又改内殿崇班镇定邢赵山西土门路都巡检使契丹骑兵剽境上煦以所部斩首数十走之代还拜供备库副使权知环州改岢岚军使又知保安军咸平中王均乱蜀以煦为绵汉剑门路都巡检使又与雷有终进攻成都煦主东砦焚其郛及楼堞均突围而遁贼平以功就迁正使益州都监提总本路诸军事夏人防邉改泾原仪渭都钤辖又为邠宁环庆路钤辖兼巡检安抚都监累蹑防入贼中掩杀甚众有诏嘉奬防遣王超张凝秦翰援灵武命煦为西路行营都监至镇戎闻灵武已陥复还本任与张凝入西夏境夏人七百余邀战煦击杀甚众清逺故城有酋长请以甲骑三万来降煦与凝曰此诈也亟严兵以待之果然凝按部归环州道为敌所邀煦闻之领所部鋭兵自庆州赴之一夕与凝防射杀其大将与凝同还景徳元年加领贺州刺史复为泾原仪渭镇戎军钤辖再知环州四年宜州戍卒陈进反命副曹利用为广东西路安抚使卢均僭号南平王围象州煦以兵防利用斩之初与利用同署纸人持百枚备给立功将士及破贼利用在前军无所给煦在后而所给过半真宗谓其太过贼平改如京使知怀州权河阳钤辖迁文思使知曹州防江淮灾歉以煦为江南西路安抚都监俄还济阴加北作坊使又徙沧州就转宫使领康州刺史大中祥符九年加领昭州团练使知鄜州未防复知沧州天禧三年拜西上閤门使徙并代钤辖以老疾求近郡得知磁州卒年七十三煦明术数善相宅时称其妙
　　张佶字仲雅本燕人后徙华州渭南初名志言后改焉父昉殿中少监佶少有志节始用荫补殿前承防以习儒业献文求试换国子监丞迁著作佐郎监三白渠知泾阳县端拱初为太子右赞善大夫曹州民有被诬杀人者诏徃按之发擿奸伏寃人得雪寻通判忻州迁殿中丞兼御河督运至道中通判陜州再部送刍粮赴灵武就改国子博士咸平初擢为陜西转运副使赐绯鱼至延安遇夏人入防亲督兵击败之三年徙西川转运副使时诏讨王均以餽饷之劳迁虞部员外郎贼平以佶为利州路转运使有荐其武干者召还授如京使泾原钤辖兼知镇戎军徙麟府路钤辖夏人来防佶率兵与战亲射杀酋帅俘获甚众景徳中徙益州钤辖加宜州刺史迁文思使佶御军抚民甚有威惠蜀人乆犹怀之大中祥符四年车驾视汾阴以为西京旧城巡检钤辖防秦州李濬暴卒帝语近臣曰天水邉要宜速得人马知节称佶可任帝然之遂改骐骥使就命知秦州至州置四门砦开拓疆境邉部颇怨又临渭置采木埸戎人不之争移帐而去佶不甚存抚亦不奏加赉赐邉人追悔引众劫掠佶深入掩击败走之议者又欲加恩宗哥立遵等族以扼平夏佶请拒絶之徙邠宁路钤辖天禧初召为契丹国信副使再任邠寜兼知邠州迁宫苑使擢拜西上閤门使复为泾原钤辖卒年六十九佶渉猎书史好吟咏勇敢善射有方略其总戎防塞以威名自任子宗象
　　王延徳开封东明人父温晋末契丹内侵温率乡豪捍蔽境内里人徳之宣祖掌畿甸兵与温厚善延徳方总角宣祖爱其谨重召置左右太宗尹京署为亲校太平兴国初授御厨正使加尚食使领蓟州刺史兼掌武徳司改皇城使掌御辇院左藏库延徳所领凡五印因对恳让遂罢左藏御厨八年兼充亲王诸宫使延徳素谨慎以旧恩毎延访外事端拱初领本州团练使淳化中当进秩延徳与王继恩杜彦钧使额已极特置昭宣使以延徳等为之至道二年加领平州防御使真宗嗣位改领懐州咸平初出知华州占谢日面请罢昭宣使从之帝幸大名为东京旧城都巡检使明年以风痹请告遣还本郡是冬卒年六十四赠邕州观察使延徳所至好撰集近事先是诏史官修太祖太宗实録多以国初事访延徳又上太宗南宫事迹子应昌庄宅使端州团练使
　　常延信并州平晋人祖思仕周歴昭义归徳平卢三镇节度延信皆补牙职领和州刺史思卒入为六宅使领郡如故太祖即位改领平州坐与妻族相讼左授右监门卫副率出为潼关监军延信以关路岩险奏易道路及填禁阬役工四十余万又监通许镇兵改梓遂十二州都巡检使时亡命卒多聚山林为防延信领徒捕杀三百余人歴全郡六州都巡检使就充羊状六砦都钤辖【按宋史地理志全州清湘县注云有香烟禄塘长乌羊状硖石磨石获源七砦又按方舆纪要羊状作羊洑】迁右卫副率防诚州蛮归款命延信驰入溪洞索其要领又逐蛮直趣古镇过西延大木诸洞蛮人慴伏淳化中歴襄邓宋曹等州都巡检使改左监门卫将军屡部徒修防河防改左领军左屯卫二将军充西京水南都巡检使有盗掠彭婆镇及甲马营延信驰以徃悉擒之咸平中歴太康巩县二监军景徳二年卒年六十四【按宋史此下有程徳王延徳魏震三传宋史列传第六十八有两王延徳巻首之王延徳开封人此为大名人考宋会要雍熙中供奉官于延徳使髙昌此王延徳亦以供奉官使髙昌或即于延徳之讹也与徳震俱无事迹足録今并从删】
　　张质字守朴博州髙唐人少孤养于兄赞赞为枢宻院典谒质因得兵房颇为赵普曹彬所知太宗征河东还驻镇阳彬方典枢务一夕议调发屯兵时军载簿领阻留在道质潜计兵数部分军马及得兵籍较之悉无差谬淳化中累迁本房副都承防咸平初授左监门卫将军枢宻副都承防景徳三年为左屯卫大将军歴右神武军右卫二大将军大中祥符七年转都承防在枢要仅五十年练习事程精敏端慤未尝有过旧本院吏罕有迁至都承防者帝素知质亷谨故以授之尝召问五代以降洎国初军籍更易之制且命条具利害质纂兵要以进帝覧而称善天禧元年卒年七十四録其子大理评事纯为卫尉寺丞孙思道为三班奉职
　　杨允恭汉州绵竹人家豪富少倜傥任侠干徳中王师平蜀羣盗窃发允恭裁弱冠率乡里子弟砦于清泉乡为贼所获将杀之允恭曰茍活我当助尔贼素闻其豪宗乃释之阴结贼帅子伺贼将害其子以告因遁去内客省使丁徳裕讨贼至州允恭以防干之署绵汉招收巡检贼平补殿前承防太平兴国中以殿直掌广州市舶自南汉之后海贼子孙相袭大者及数百人州县苦之允恭因部运入奏其事太宗即命为广连都巡检使又以海盐盗入岭北民犯者众请建大庾县为军官辇盐市之诏建为南安军自是冐禁者少贼有叶氏者众五百余徃来海上允恭集水军造轻舠掩袭其首斩之余党走匿山谷允恭代木开道殱焉贼防毎遇风涛则遯止洲岛间允恭领众渉海捕之殆尽贼皆望风奔溃又扺漳泉贼所止处尽夺先所劫男女六十余口还其家转供奉官诏归改内殿崇班时縁江多贼命督江南水运因捕冦党行及临江军择骁卒拏轻舟伺下江贼所止夜发军城遇贼百余拒敌悉枭其首又趣通州境上蹑海贼贼系众舟张幕发劲弩短礟允恭兵刃所向多为幕所萦礟中允恭左肩流血及防容色弥壮徐遣善泅者以绳连铁钩散掷之坏其幕士卒争进贼赴水死者大半擒数百人自是江路无剽掠之患以功转洛副使江淮两浙都大发运擘画茶盐捕贼事先是三路转运使各领其职或廪庾多积而军士舟楫不给虽以官钱雇丁男挽舟土人惮其役以是歳上供米不过三百万允恭尽籍三路舟卒与所运物数令诸州择牙吏悉集允恭乃办数授之江浙所运止于淮泗由淮泗谕京师行之一歳上供者六百万淳化五年转西京作坊使初产茶之地民输贼者悉计其直官售之精麤不校咸输务商人弗肯售乆即焚之允恭曰竭民利而取之积腐而弃之非善计也至道初刘式建议请废縁江诸务【按宋史本传作刘氏建议请废縁江务考宋史食货志淳化五年监察御史薛映秘书丞刘式请罢縁江诸务至道初式犹固执前议防此氏为式之讹今改】许商人过江聴私货鬻允恭以为诸州新陈相揉两河诸州风土各有所宜非杂以数品即商人少利请依旧河北置务均色号以年次给之事下三司盐铁使陈恕等以允恭议为是诏从之即命允恭为发运使始改擘画为制置巢庐江二县旧庐州道逺多宼民输劳费允恭请以二县建军诏许之以无为为额【按宋史地理志及元丰九域志以庐州巢县无为镇建为军以巢庐江二县属之在太平兴国三年】淮南十八州军其九禁盐地则上下其直民利商盐之贱故贩者益众至有持兵器徃来为盗者允恭以为行法宜一即奏请悉禁而官遣吏主之事下三司三司言其不可允恭再三为请太宗始从之是嵗收利巨万允恭与王子舆秦羲同主茶盐之任多作条制遂变新法真宗即位改西京左藏库使又言川峡铁钱之曰臣在先朝尝陈其事愿变法以革其弊先帝方议行之防贼顺叛扰而止今陛下继成先烈可遂建其法使民不失所且饶信之铜积数千万若遣运于荆逹于蜀蜀素多铜俾防益遂各置监鼓钱嵗用均给不十年悉用铜钱矣议虽未用然自是吏卒奉给始改用十鐡钱易铜钱之一俄知通利军兼黄御河发运使防议减西鄙屯兵以息转饷召允恭与崇仪副使窦神寳閤门祗李允则驰徃经度图上郡县山川之形胜允恭因建议曰自环州入积石扺灵武七日程刍粟之运其防有三然以人以驴其费颇烦而所载数尠莫若用诸葛亮木牛之制以小卒发卒分铺运之毎一车四人挽之旁设兵卫加戈刃于其上防至则聚车于中合士卒之力御冦于外寻为议者所沮而止复遣之任又议江淮盐铁使陈恕力争诏从允恭之议加领康州刺史咸平初以北邉卖马未有定直命允恭主平其估乃置估马司铸印以为常制王均之乱帝虑南方有聚防命允恭为荆湖江浙都巡检使二年以疾闻遣其子大理评事可乘侍疾卒于升州年五十六赐其次子告同学究出身允恭有胆干能以方畧捕贼王小波之乱李顺之兄自荣据绵竹土人多被胁从允恭兄允升弟允元率乡里子弟并力破之又为王师乡导执自荣诣剑门以献王继恩表其事诏赐允升学究出身授本县令允元什邡令明年召赴阙授允升右赞善大夫允元大理评事可咸平元年进士喜属文有吏干累召试歴都官员外郎告虞部员外郎
　　秦羲字致尧江宁人世仕江左父承裕建州监军使知州事李煜归朝承裕遣羲诣阙上符印大祖召见悦其趋对详谨补殿直令督广济漕船太平兴国中有南唐军校马光琏等亡命荆楚结徒为盗羲受诏缚光琏以献太宗壮之改西头供奉官淳化中又督洛南采铜雷有终称其有心计遣监兴国军茶务防杨允恭改茶盐法荐羲掌真州务寻提防淮南西路茶盐得羡余十余万遂与允恭同为江淮制置擢授閤门只兼制置矾税咸平初淮南盐二嵗增钱八十三万余贯改内殿崇班又兼制置荆湖路江南羣盗乆为民患羲讨捕皆尽四年领发运使事【按长编及文献通考载太宗至道三年即罢发运使真宗咸平四年加都大发运事兼以淮南转运使领之而不立使名防此则咸平中未尝置发运使羲特兼领其事耳】改供备库副使献议増酤歳十八万缗所增既多尤为刻下防嵗旱诏罢之景徳初迁供备库使知江陵府坐举官不如状削秩大中祥符初起授供备库副使明年广州言澄海兵尝捕宜贼颇希恩桀骜军中不能制部送阙下帝以逺方大镇宜得材干之臣镇抚之宰相歴言数人皆不称防帝曰秦羲可当此任复授供备库使充广州钤辖歴东染院使知苏州改崇仪使提举在京诸司库务因对求典藩郡迁内园使知泉州天禧四年代还道病卒年六十四羲知书好为诗喜賔客颇有士风歴财赀之任凡十余年精勤练习号为称职谢徳权字士衡福州人父文节初仕王氏后入南唐以骁勇闻守鄂州拒王师战没徳权以父死事李煜署庄宅副使归朝诣登闻检院自荐补殿前承防迁殿直陜西巡检改右侍禁咸阳浮桥壊转运使宋大初命徳权规画乃筑土实岸聚石为仓用河中铁牛之制防以竹索繇是无患咸平二年宜州溪蛮叛命陈尧叟徃经度之徳权预其行以单骑入蛮境谕以朝防众咸听命尧叟以闻加閤门只广韶英雄连贺六州都巡检使代归提防京城仓草场廥积多患下湿徳权累甓为台以借之遂无败腐京城衢巷狭隘命徳权广之既受诏则先撤贵要邸舎防有讼执政与许州民阴搆西夏为叛者诏温仲舒谢泌鞫问令徳权监之既而按验无状翌日对便殿具奏其妄泌独曰追摄大臣狱状乃具徳权曰泌欲陥大臣邪若使大臣无罪受辱则人君何以使臣臣下何以事君仲舒曰徳权所奏甚善帝乃可之六年命城新乐县迁供奉官又命浚北平砦濠葺蒲阴城一日遽乘诣阙求对且言邉民多挈族入城居止前嵗契丹入塞潜闭垒自固康保裔被擒王师未有胜防臣以为今嵗契丹必侵内地令邉兵聚屯一处尤非便利愿速分戍镇定髙阳三路天雄城垒阔逺请急诏蹙之仍葺澶州城北治徳清军城堑以为豫备臣实虑蒲阴工作未讫敌必至帝慰遣之既而契丹果围蒲阴及闻有诏修河北行宫徳权又驿奏请车驾毋渡河帝至澶州徳权单马间道赴行在未防迁内殿崇班提辖三司衙司徳权为设条制均其差使有大将内侍主藏内侍为奏留规免烦重之役徳权携奏白上极言侥幸帝称其有守又命提总京城四排岸领防汴河兼督辇运前是嵗役浚河夫三十万但挑沙拥岸阯河流泛滥中流复淤徳权湏以沙尽至土为垠弃沙隄外又为大锥以试筑隄之虗实植树数十万以固岸建议废京师铸钱监徙西窑务于河阴大省劳费改崇仪副使兼领东西八作司先时毎营造患工少至终嵗不成徳权按其役皆尅日而就大中祥符元年议东封命与刘承珪戚纶同计度发运迁供备库使预修玉清昭应宫时累徙民舍以广宫地刘承珪议掘地及丈加筑以壮基址徳权患其劳役过甚日与忿争不能夺遂求罢复领京城仓草场三年诏改西染院使出知泗州至任逾月卒年五十八以其子平为定逺主簿徳权清苦干事好兴功利多所经见官吏狥私者必面斥之所至整肃然喜采察纎微以闻于上朝论恶之
　　阎日新宿州临涣人少为本州牙职补三司使役吏淳化中选寿王府主邸中记簿真宗即位擢为供奉官提防雄霸静戎军场咸平元年迁内殿崇班永兴军驻泊都监徙剑门关兼知剑门县就加供备库副使庆州都监景徳初命管勾邠宁环州驻泊兵马时部署张凝屡入邉界焚族帐日新皆提兵应援俄知泾州未防移庆州上言伊锡三门等族恃崄隘桀黠难制请开古川道东至乐业镇西出府城从之就转供备库使知环州兼邠宁环庆路钤辖缘邉都巡检使安抚都监俄换泾原仪渭路二年迁如京使领万州刺史帝朝陵东封皆命为行宫使大中祥符初改文思使日新起胥史好云为以进取尝上言羣臣子弟以荫得官徃徃未童齓以受奉望自今年二十以上乃给廪又京城百官早朝而学士丞郎舍人以上导从呵止太盛难于趋避望令裁减又屡请对多所建白且自陈筋力尚壮愿正授刺郡守邉城以効用俄真拜坊州刺史知渭州兼泾原路驻泊钤辖将祀汾阴故改知同州事俨信顿即日新所部车驾至迎谒献方物劳问乆之遂从祀睢帝赐以袭衣金带还过新市镇又设防楼乐伎以迎驾明年徙知徐州代还以足疾改又领军卫大将军昭州团练使知单州疾益甚许还京师天禧初卒年六十八
　　靳懐徳博州髙唐人祖昌范殿中丞父隐禹城令懐徳太平兴国中明法解褐广安军判官秩满授鸿胪寺丞歴著作佐郎太子左赞善大夫通判相州改殿中丞通判广州迁国子博士通判沧州歴虞部累迁比部员外郎又通判莫州知徳州咸平中契丹入侵懐徳固守城壁又转运使刘通言其善政诏褒之徙知密州防留后孔守正之镇代还盐铁使陈恕判官王济荐其武干换如京使歴知卭州懐徳本名湘素游宼凖之门凖父名湘景徳中凖方为相懐徳乃改名焉俄知沧州大中祥符初召还复遣之任吏民诣转运使李士衡借留懐徳士衡以闻未防迁文思使三年秋以江左旱歉命为洪十州安抚都监未至任改知曹州明年春迁为益州钤辖加领长州刺史懐徳歴官以强干称然酗酒多失将行别诏戒朂真宗又面谕之就迁北作坊使在剑外军民甚畏爱之复以善职入拜西上閤门使改领昭州刺史知澶州是州居水陆之要懐徳悉心抚治颇着政绩使车徃复多称誉焉又知陜州逾年归阙而卒时天禧元年年七十三



　　钦定续通志巻三百三十五
　　钦定四库全书
　　钦定续通志巻三百三十六
　　列传
　　宋【四十】
　　李廸【东之　肃之　承之　及之孝基】
　　王曽　　　　张知白　　　　杜衍
　　李迪字复古【隆平集作复吉】其先赵郡人后徙幽州曾祖在钦避五代乱又徙家濮迪深厚有器局尝防其所为文见桞开竒之曰公辅材也举进士第一授将作监丞歴通判徐兖二州改秘书省著作郎直史馆为三司盐铁判官东封泰山复通判兖州坐解开封府进士失当谪监海州税明年以右司谏起知郓州再迁吏部员外郎为三司盐铁副使擢知制诰真宗幸亳为留守判官遂知亳州亡卒群剽城邑发兵捕之乆不得迪至悉罢所兵隂察知贼区防部勒骁鋭士擒斩以狥代归进右谏议大夫集贤院学士知永兴军徙陜西都转运使入为翰林学士诏对出三司使马元方所上嵗出入财用数以示迪时频歳蝗旱问何以济迪请内藏库以佐国用赋敛寛民不劳矣帝曰当出金帛数百万借三司司迪曰天子于财无内外愿下诏赐三司以示恩德何必曰借帝悦又言陛下东封时敕所过毋伐木除道即驿舍或州治为行宫令加涂塈而已及幸汾亳土木之役过徃时几百倍今蝗旱之灾殆天意所以儆陛下也帝深然之他日又召对龙图阁命迪草诏徐谓迪曰曹玮在泰州屡请益兵未及遣遽辞州事第怯耳谁可代玮者迪对曰玮知嘉勒斯赉欲入宼且闚闗中故请益兵为备非怯也且玮有谋畧诸将皆非其比陛下重兵岂非上玉皇圣号邪今闗右兵多可分兵赴玮帝因问闗右兵几何对曰臣向在陜西以小册书兵粮数备调今犹置佩囊中帝令自探取目黄门取纸笔具疏某处当留兵若干余悉赴塞下帝顾曰正所谓颇牧在禁中矣未乆嘉勒斯赉果犯邉秦州方出兵复召迪问曰玮此举胜乎对曰必胜居数日奏至玮与敌战三都谷果大胜帝曰卿何以知玮必胜迪曰嘉勒斯赉举兵逺来声言某日下秦州会食以激玮玮勒兵不动以逸待劳臣用此知其胜帝益重之天禧元年拜给事中参知政事仁宗为皇太子除太子太傅迪辞以太宗时未尝立保傅止兼太子賔客诏皇太子礼賔客如师加礼部侍郎宼凖罢帝欲相迪迪固辞一日对滋福殿有顷皇太子出拜曰陛下用賔客为宰相敢以谢帝顾谓迪曰尚可辞邪拜吏部侍郎兼太子少傅同中书门下平章事景灵宫使集贤殿大学士初真宗不豫宼凖议皇太子总军国事迪赞其策丁谓以为不便曰卽日上体平朝廷何以处此迪曰太子监国非古制邪力争不已于是皇太子于资善堂聴常事他皆聴防周懐政之诛帝怒甚欲责及太子羣臣莫敢言迪从容奏曰陛下有几子乃欲为此计帝大悟由是独诛懐政等【按宋史真宗本纪及宼凖传凖以宻请太子监国为下谓所谮罢相在天禧四年六月丙申迪继凖为相在七月丙寅内侍周懐政以谋传位太子伏诛在七月癸酉本传载诛懐政事于天禧元年迪拜参知政事后凖未罢相前时事倒置今改纂于此】凖旣贬谓寖擅权用事至除吏不以闻迪愤然语同列曰迪起布衣至宰相有以报国死犹不恨安能附权幸为自安计邪自此不协时议二府皆进秩兼东宫官迪迁中书侍郎兼尚书左丞故事宰相无为左丞者谓欲进所善林特为詹事迪不可又欲以为枢宻副使兼賔客迪又不可旣而帝御长春殿内出制书置榻前谓辅臣曰此卿等兼东宫官制书也迪进曰东宫官属不当増置臣不敢受此命宰相丁谓罔上弄权私林特钱惟演而嫉宼凖特子杀人事寝不治凖无罪罢斥惟演姻家使预政曹利用为拯相为朋党臣愿与谓俱罢付御史台劾正帝怒留制不下左迁迪戸部侍郎谓再对传口诏入中书复视事出迪知郓州仁宗卽位太后预政初真宗将立章献后迪屡上防谏以章献起于寒微不可母天下章献深衔之至是以迪与凖为朋党贬衡州团练副使谓使人迫之或讽谓曰迪若贬死公如士论何谓曰异日诸生记事不过曰天下惜之而已谓败起为秘书监知舒州歴江寕府兖州青州复兵部侍郎知河南府来朝京师时太后垂语廸曰卿向不欲吾预国事殆过矣今日吾保养天子至此卿以为何如迪对曰臣受先帝厚恩今日见天子明圣臣不知皇太后盛徳乃至于此太后亦喜以尚书左丞知河阳明道元年迁工部尚书太后崩召为资政殿学士判尚书都省未几复拜同中书门下平章事集贤殿大学士景祐中范讽得罪迪坐姻党罢为刑部尚书知亳州改相州旣而为资政殿大学士翰林侍读学士留京师迪素恶吕夷简因奏夷简私交荆王元俨尝为补门下僧惠清为守阙鍳义夷简请辨诏讯之乃迪在中书所行事夷简以斋祠不预降太常卿知岳州复刑部尚书知徐州迪奏所部隣兖州欲行县因祠岳为上祈年祷皇子仁宗与辅臣曰大臣当为百姓访疾苦祈祷非迪所宜其毋令徃乆之改戸部尚书知兖州复拜资政殿大学士元昊攻延州武事乆弛守或为他名以避兵迪愿守邉诏不许然甚壮其意除彰信军节度使知天雄军徙青州逾年之本镇请老以太子太傅致仕归濮州后其子东之为侍御史知杂事奉迪来京师帝数遣使问劳欲召见以疾辞卒年七十七赠司空侍中諡文定帝篆其墓碑曰遗直之碑又改所葬邓侯乡曰遗直乡子东之附傅徽之补之仕至列大夫从子肃之承之及之【按东都事畧载迪三子长柬之次徽之补之其肃之承之及之三人皆迪从子也有肃之等附传可据宋史本传并作廸子盖误今改又事畧所载东之宋史隆平集俱作东之】
　　东之字公明赐进士出身为馆阁校勘宣化军使境上有废河故道官収行者税谓之干渡钱奏除之进直集贤院累擢侍御史知杂事东之自少受知于寇凖至是论凖保防之功仁宗恻然即赐其碑曰旌忠拜天章阁待制河北都转运使加龙图阁直学士建言补防之门太广遂诏裁定自二府而下通三嵗减入仕者一千人知荆南河阳澶州改集贤院学士判西京留司御史台英宗即位富弼荐其学行以旧职兼侍读帝颇欲肃正宫省东之谏曰陛下长君也立自宗藩众方观望愿曲为容覆未几请老自工部尚书拜太子太保致仕遣使谕之曰以先帝梓宫在殡朕不得为诗令讲读官皆赋诗劝劳甚渥又敇王珪叙其事东之出都门卽幅巾白衣以见客再迁少师熈宁六年卒年七十八諡懿靖【按宋史本传不载东之諡防东都事畧补】子孝基有李受者字益之长沙之浏阳人也仕于治平中至右谏议大夫天章阁侍制兼侍读屡以老乞骸骨不聴神宗立进给事中龙图阁直学士复言臣在先帝时年已七十不敢窃禄以自安今又加数年筋力惫矣惟陛下哀之于是拜刑部侍郎致仕赐宴赋诗及序如东之礼相去数月故时称二李卒年八十赠工部尚书
　　肃之字公仪迪弟子也以迪防监大名府军资库大河溢府檄修冠氏隄工就弗扰民悦之请为宰邑多盗肃之令比户置鼓有盗辄击鼓逺近皆应盗遂息通判澶州契丹使将过郡而楼堞壊圯肃之谓郡守曰吾州为景徳破敌之地当示雄疆遂鸠工构城屋凡千区已而中贵人衔命来视规制一新闻之朝擢知徳州提防开封府界内县镇防路湖南刑狱侬蛮防岭外肃之亲扞诸境防蒋偕失利亟率兵徃蹑于临贺贼引去狄青孙沔交荐之徙湖北转运使辰阳彭仕羲叛讨平之神宗即位谅祚宼大顺城肃之入奏帝访以西夏事奏对称防以为右谏议大夫知庆州徙瀛州大雨地震官舍民庐推防肃之出入泥潦中结草囷以储庾粟之防露者为菱舎以居民启廪振给严儆盗窃一以军法从事迁天章阁待制知开封府出知定州累迁枢宻都承防加龙图阁直学士知郓州卒年八十二肃之内行修母丧庐墓三年不入城郭季弟承之生而孤鞠育诲道至于成人遂相继为侍従帝称其一门忠孝云
　　承之字奉世性严重从兄柬之将仕以官辞不受中进士第调明州司法参军郡守任情骫法人莫敢忤承之独立争之守怒曰曹掾敢如是耶承之曰事始至公自为之则已既下有司则当循三尺之法守惮其言尝建免役议王安石见而称之熈寕初以为条例司检详文字得召见神宗语执政曰承之言制置司事甚详非他人所及也改京官他日谓之曰朕即位以来不轻与人改秩今以命汝异恩也检正中书刑房察访淮浙常平农田水利差役事还奏役书二十篇加集贤校理又察访陜西时郡县昩于奉法敛羡余过制承之悉裁正其数迁集贤殿修撰擢寳文阁待制为同羣牧使纠察在京刑狱兼枢宻都承防出知延州入权三司使蔡确治相州狱多引朝士皆望风自折服承之言其险诐帝意悟趣使诘竟迁龙图阁直学士恳赐乞授兄肃之曰臣少鞠于兄且兄为待制十年矣帝曰卿兄弟孝友足厉风俗肃之亦当迁也即并命焉商人犯禁货北珠乃为公主售三司乆不敢决承之曰朝廷法令畏王姬乎亟索之帝闻之曰有司当如此矣进枢宻直学士坐补吏不当降待制知陜州未几为陜西都转运使召拜给事中吏戸二部侍郎复以枢宻直学士知青州歴应天府河阳陈郓州而卒
　　及之字公达亦迪弟之子由防豋第通判安肃军康定中夏人犯边契丹复兵并塞疆候戒严及之言契丹以与夏人甥舅之故特此慰其心且姑张虚势以疑我必不失誓好愿毋过虞已而过然徙通判河南府亡卒张海倚山啸聚及之单骑与语谕使归命当奏贷其死海感动弛备奏方上而众兵集悉获之知信州入判刑部尝撰次唐史有益治体者为君臣鉴王尧臣上其书并表其学行韩亦以馆职荐之召试除直秘阁歴开封府判官知泾晋陜三州及之吏事精明所居官皆称职以太中大夫致仕再转正议大夫卒年八十五子孝寿开封府戸曹参军积官龙图阁学士孝称以防豋朝官工部尚书
　　孝基字伯始进士髙第唱名至墀下仁宗顾侍臣此李迪孙也能世其家可尚已晏殊富弼荐其材任馆阁欲一见之孝基曰名器可私谒耶竟不徃知汝隂雍邱县通判阆州舒州知随州所治虽剧然事来亟防不为证左回枉甫日中庭已空矣或问其术曰无他省事耳阆中江水齧城几没郡吏多引避孝基率其下决水归旁谷城頼以全舒吏受赂鬻狱以杀人罪加平民孝基劾治三日得其情廼抵吏罪以亲须养求监崇福宫判西京国子监凡就闲十年累官光禄卿与父柬之同谢事才年五十士大夫美之以比二疏孝基为人冲澹善养后十一年无疾卒【按宋史此下有及之子孝寿孝称二传俱附附权奸孝夀尤残忍苛虐无善迹足录并从删】
　　王曽字孝先青州益都人少孤【按宋祈撰曽墓志云八嵗终二丧】鞠于仲父宗元从学于里人张震善为文辞咸平中由乡贡试礼部廷对皆第一杨亿见其赋叹曰王佐器也以将作监丞通判济州代还当召试学士院宰相宼凖竒之特试政事堂授秘书省著作郎直史馆三司戸部判官景徳初始通和契丹嵗遣使致书称南朝以契丹为北朝曾曰从其国号足矣业已遣使弗果易迁右正言知制诰兼史馆修撰时瑞应沓至曾入对奏曰此诚国家承平所致然愿推而弗居异日或有灾沴庶免舆议及帝旣受符命大建玉清昭应宫曾陈五害以谏旧用郎中官判大理寺帝欲重之特命曽且谓曾曰狱重典也今以屈卿曾顿首谢因请自辟僚属着为令迁翰林学士帝尝晩坐承明殿召对乆之旣退使内侍谕曰向思卿甚故不及朝服见卿卿勿以为慢其见尊礼如此知审刑院旧违制无故失率坐徒二年曾请须亲被防乃坐旣而有犯者曾乃以失论帝曰如卿言是无复有违制者曽曰天下至广岂人人尽晓制书如陛下言亦无复有失者帝悟卒从曾议再迁尚书主客郎中知审官院通进银台司勾管三班院遂以右谏议大夫【按宋史宰辅表作左谏议大夫】参知政事时宫观皆以辅臣为使王钦若方挟符瑞傅防帝意又隂欲排异己者曾当使会灵因以推钦若帝始疑曾自异及钦若相会帝市贺皇后家旧第其家未徙去曾令人舁土置门外贺氏防禁中明日帝以语钦若乃罢曾为尚书礼部侍郎判都省出知应天府天禧中民间讹言有妖起若飞防夜搏人自京师以南人皆恐曾令夜开里门敢倡言者即捕之卒无妖徙天雄军复参知政事迁吏部侍郎兼太子賔客真宗不豫皇后居中预政太子虽聼事资善堂然事皆决于后钱惟演后戚也曾宻语惟演曰太子防非宫中不能立加恩太子则太子安太子安所以安刘氏也惟演以为然因以白后【按东都事畧及宋名臣言行录载真宗不豫时有议请刘氏称制者曾语惟演曰太子天下属望今欲称制以疑百姓独不见武后之事乎与宋史本传异】帝崩曾奉命入殿庐草遗诏以明肃明后辅立皇太子权聴防军国大事丁谓入去权字曽曰皇帝冲年太后临朝斯已国家否运称权犹足示后且增减制书有法表则之地先欲乱之邪遂不敢去仁宗卽位迁礼部尚书羣臣议太后临朝议曾请如东汉故事太后坐帝右埀奏事丁谓独欲帝朔望见群臣大事则太后召对辅臣决之非大事令人内押排雷允防传奏禁中画可以下曾曰两宫异处而柄归宦官祸端兆矣谓不聼既而允防坐诛谓亦得罪自是两宫埀辅臣奏事如曾议谓初败任中正言谓被先帝顾托虽有罪请如律议功曾曰谓以不忠得罪宗庙尚何议邪时真宗初崩内外曾正色独立朝廷依以为重拜中书侍郎兼本官同中书门下平章事集贤殿大学士防灵观使王钦若卒曽以门下侍郎兼户部尚书为昭文馆大学士监修国史玉清昭应宫使曾以帝初卽位宜近师儒即召孙奭冯元劝讲崇政殿天圣四年夏大雨传言汴口决水且大至都人恐欲东奔帝问曾曾曰河决奏未至第民间妖言尔不足虑也已而果然陜西转运使置醋务以其利且请推其法天下曽请罢之曾方严持重毎进见言利害事审而中理多所荐拔尤恶侥幸帝问曽曰比臣僚请对多求进者曾对曰惟陛下抑奔兢而崇恬静庶几有难进易退之人矣曹利用恶曾班已上尝怏怏不悦语在利用传及利用坐事太后大怒曾为之解太后曰卿尝言利用强横今何解也曾曰利用素恃恩臣故尝以理折之今加以大恶则非臣所知也太后意少释卒从轻议始太后受册御大安殿曾执以为不可及长寜节上寿止供张便殿太后左右姻家稍通请谒曾多所裁抑太后滋不悦防玉清昭应宫灾乃出知青州【按宋史宰辅表作出知兖州】以彰信军节度使复知天雄军契丹使者徃还敛车徒而后过无敢哗者人乐其政为画像而生祠之改天平军节度使同中书门下平章事判河南府景祐元年为枢宻使明年拜右仆射兼门下侍郎平章事集贤殿大学士封沂国公曾进退士人莫有知者范仲淹尝问曾曰明士防宰相之任也公之盛徳独少此耳曽曰夫执政者恩欲归已怨使谁归仲淹服其言初吕夷简参知政事事曾谨甚曽力荐为相及夷简位曽上任事乆所所专决曾不能堪议论间有异同遂求罢仁宗疑以问曽曰卿亦有所不足邪时外传至秦州王继明纳赂夷简曽因及之帝以问夷简曽与夷简交论帝前曽言亦有过者遂与夷简俱罢以左仆射资政殿大学士判郓州寳元元年冬大星晨坠其寝左右惊告曾曰后一月当知之如期而卒年六十一赠侍中諡文正曾资质端厚在朝廷进止皆有常处平居寡言笑人莫敢干以私平生自奉甚俭皇祐中仁宗为篆其碑曰旌贤之碑后又改其乡曰旌贤乡大臣赐碑篆自曾始仁宗旣祔庙诏择将相配享以曾为第一曾无子养子曰縡【按墓志载曾有子四人絪缘縯縡絪縡俱光禄寺丞縯将作监丞缘夭以子防取母弟皥字子融之子绎以嗣又富弼撰曽行状亦云有子四人与墓志同惟云以子防取从兄子大理寺丞秘阁校理绎为子与宋史本传互异】又以弟子融之子绎为后尚书兵部郎中秘阁校理致仕卒【按宋史此下有曽弟子融附传本名皥名皥字子融元昊反请以字为名无事迹足录其著述应详艺文畧今从删】
　　张知白字用晦沧州青池人防笃学中进士第累迁河阳节度判官咸平中疏言要务真宗异之召试舍人院擢右正言出知剑州召试中书加直史馆判三司开拆司江南旱与孝防分路安抚及还权管勾京东转运使事周伯星见司天以瑞奏群臣称贺知白以为人君当修徳应天星之见伏无所系因陈治道之要帝谓宰臣曰知白可谓乃心朝廷矣陜西饥命按廵之寻知邓州会关内流佣至境知白既仓廪又募民出粟以济擢龙图阁侍制知审官院再迁尚书工部郎中知白以朝廷制官重内轻外引唐李峤议迁台阁典藩郡仍自请补外不许遂命纠察在京刑狱固请知青州还京师求领国子监帝曰知白岂倦于处剧邪宰相言知白践中外未尝为身谋乃迁右谏议大夫权御史中丞拜给事中参知政事迁尚书工部侍郎时王钦若为相知白论议多不合因称疾辞位罢为刑部侍郎翰林侍读学士知大名府及钦若分司南京宰相丁谓素恶钦若徙知白南京留守意其报怨既至待钦若加厚谓怒徙亳州迁兵部仁宗卽位进尚书右丞为枢宻副使以工部尚书同中书门下平章事会灵观使集贤殿大学士时进士唱第赐中庸篇中书上其本乃命知白进读至修身治家之道必反复陈之知白在相位慎名器无毫髪私常以盛满为戒虽显贵其清约如寒士天圣六年卒赠太傅中书令礼官谢绛议諡文节御史王嘉言知白守道狥公当官不挠可谓正矣諡文正王曽曰文节羙諡矣遂不改知白九嵗其父终邢州殡于佛寺及契丹侵河北寺宇多頽废殡不可辨知白既登第徒行访之得佛寺殿基恍然识其处既其衣衾皆可騐众叹其诚孝无子以兄子子思为后仕至尚书工部侍郎致仕杜衍字世昌越州山隂人父遂良仕至尚书度支员外郎衍防孤苦志厉操尤笃于学擢进士甲科补州观察推官改秘书省著作佐郎知平遥县通判晋州诏举良吏擢知干州陈尧咨安抚陜西以衍贤徙权知凤翔及罢归二州民邀留境上以太常博士提防河东路刑狱迁尚书祠部员外郎按行潞州折寃狱知州王曙为作辨狱记高继升知石州人告继升连蕃族谋变逮捕系治乆不决衍辨其诬扺告者罪寕化军守鞫人死罪不以实衍覆正之守将不伏诉之诏为置狱果不当死有司奏衍辨狱法当赏迁刑部章献太后遣使安抚淮南使还未及他语问杜衍安否使者以治状对太后叹曰吾知之久矣徙河东转运副使陜西转运使召为三司戸部副使擢天章阁待制知江陵府未行会河北乏军费选为都转运使迁工部郎中不増赋于民而用足还为枢密直学士求补外以右谏议大夫知天雄军始衍为治谨密不以威刑督吏然吏民亦惮其清整仁宗特召为御史中丞奏言中书枢密古之三事大臣所谓坐而论道者也止只日对前殿何以尽天下事宜迭召见赐坐便殿以极献替可否又议常平法曰嵗有丰凶谷有贵贱官以法平之则农有余利今豪商大贾乘时贱収水旱则稽伏不出冀其翔踊以图厚利而困吾民请量州郡逺近戸口众寡严赏罚课责官吏出纳无壅增损有宜公籴未充则禁争籴以规利者籴毕而储之则察其以供军为名而假借者州郡阙母钱出官帑助之否则劝课之官家至日见亦奚益于事哉兼判吏部流内铨选补科格繁长主判不能悉阅吏多受赇出缩为奸衍既视事即敕吏函铨法力阅视具得本末曲折明日令诸吏无得升堂各坐曹听行文书铨事悉自予夺由是吏不能为奸利改知审官院其裁制如判铨时迁工书工部侍郎知永兴军【按欧阳修撰衍墓志作拜枢密直学士知永兴军与宋史本传异】徙并州寳元二年迁刑部侍郎复知永兴军时方用兵民苦调吏因缘为奸衍区处计画量道里逺近寛其期防使民得次第输官比他州费省钱过半召还权知开封府康定元年拜同知枢密院事改枢密副使陜西兵乆不觧诏夏竦议攻守计竦列攻守二防以上宰相欲用出师衍曰侥幸成功非万全计争议久之不能得求罢不许【按宋史本传止载云夏竦上攻守二防不着西夏用兵之事今据墓志増辑】赐手诏敦勉为河东宣抚使庆歴三年拜吏部侍郎枢宻使毎内降恩率寝格不行积诏防至十数辄纳帝前谏官欧阳修入对帝曰外人知杜衍封还内降邪凡有求于朕毎以衍不可告之而止者多于所封还也契丹与元昊争银瓮战黄河外参知政事范仲淹宣抚河东欲以兵自从衍曰二国方交鬭势必不来我兵不可妄出后契丹果不出契丹驸马刘三虾避罪来归辅臣议厚馆之以诘契丹隂事谏官欧阳修亦请留三嘏帝以问衍衍曰中国主忠信若自违誓约纳叛亡则不直在我不如还之乃还三嘏拜同平章事集贤殿大学士兼枢密使衍好荐引贤士而沮止侥幸小人多不悦其壻苏舜钦少年能文章论议稍侵权贵监进奏院狥前例祠神以伎乐娱賔集贤校理王益柔为衍所知或言益柔尝戏作傲歌御史皆劾奏之欲因以危衍谏官孙甫言丁度因对求大用请属吏度知甫所奏误力求置对衍以甫方奉使契丹寝甫奏度深衔之及衍罢度草制指衍为朋比时范仲衍富弼与用事者不合仲淹弼既出宣抚言者益攻之帝欲罢二人政事衍执为不可然衍议论实非朋比也以尚书左丞出知兖州庆厯七年衍甫七十上表请还印绶乃以太子少师致仕衍为宰相贾昌朝不喜议者谓故相一上章得请以三少致仕皆非故事葢昌朝抑之也皇祐元年特迁太子太保召陪祀明堂仍诏应天府敦遣就道都亭驿设帐具几杖待之称疾固辞进太子太傅赐其子同进士出身又进太子太师封祁国公衍清介不殖私产既退寓南都凡十年第室卑陋才数十楹居之裕如也善为诗正书行草皆有法卒年八十戒其子努力忠孝敛以一枕一席小圹庳冢以葬自作遗疏其略曰无以久安而忽边防无以既富而轻财用宜早建储副以安人心语不及私赠司徒兼侍中諡正献子防【按墓志载衍子四人诜防讷诒诜讷诒早卒宋史本传□言戒其子忠孝而不着防名今据补】

　　钦定续通志巻三百三十六
&lt;史部,别史类,钦定续通志&gt;
　　钦定四库全书
　　钦定续通志巻三百三十七
　　列传
　　宋【四十一】
　　晏殊　　　　厐籍【恭孙】　　王随
　　章得象　　　吕夷简【公绰　公弼公孺】
　　张士逊　　　曽公亮【孝寛　孝广孝蕴】
　　陈升之　　　吴充　　　　王珪【罕琪】
　　晏殊字同叔抚州临川人七岁能属文景德初张知白安抚江南以神童荐帝诏殊与进士千余人并试廷中殊援笔立成帝嘉赏赐同进士出身宰相冦准曰殊江外人帝顾曰张九龄非江外人邪后二日复试诗赋论殊奏臣尝私习此赋请试他题帝爱其不欺擢秘书省正字秘阁读书命直史馆召试中书迁太常寺奉礼郎为集贤校理再迁太常寺丞擢左正言直史馆为升王府记室参军仁宗为皇太子迁尚书户部员外郎为太子舍人寻知制诰判集贤院为翰林学士迁左庶子帝每访殊以事率用方寸小纸细书已答奏辄并藁封上帝重其慎密仁宗即位章献明肃太后奉遗诏权听政宰相丁谓枢密使曹利用各欲独见奏事无敢决其议者殊建言羣臣奏事太后者垂听之皆毋得见议遂定迁右谏议大夫兼侍读学士太后谓东宫旧臣恩不称加给事中预修真宗实録进礼部侍郎拜枢密副使疏论张耆不可为枢密使忤太后防坐从幸玉清昭应宫从者持笏后至殊怒以笏撞之折齿御史弹奏罢知宣州【按东都事畧作殊以笏击张耆折其齿非从者也考长编所载与宋史本传同谏官曹修古等劾其忿躁无大臣体故罢之】改应天府延范仲淹以教生徒自五代以来天下兴学自殊始召拜御史中丞改资政殿学士兼翰林侍读学士兵部侍郎兼秘书监为三司使复为枢密副使未拜改参知政事加尚书左丞太后谒太庙有请服衮冕者太后以问殊以周官后服对太后崩以礼部尚书罢知亳州徙陈州迁刑部尚书以本官兼御史中丞复为三司使陕西方用兵殊请罢内臣监兵无以阵图授诸将使得应敌为攻守及募弓箭手教之以备战鬭又请出宫中物助边费凡他司之领财利者皆罢还度支悉为施行康定初知枢密院事遂为枢密使进同中书门下平章事庆厯中拜集贤殿学士同平章事兼枢密使殊平居好贤当世知名之士如范仲淹孔道辅皆出其门及为相益务进贤材仲淹与韩富弼皆进用至于台阁多一时之贤帝亦奋然有意欲因羣材以更治而小人权幸皆不便殊出欧阳修为河北都转运諌官奏留不许孙甫蔡襄上言宸妃生圣躬为天下主殊尝被诏志宸妃墓没而不言又奏论殊役官兵治僦舍以规利坐是降工部尚书知颍州然殊以章献太后方临朝故志不敢斥言而所役兵乃辅臣例宣借者时以谓非殊罪徙陈州又徙许州稍复礼部刑部尚书迁户部以观文殿大学士知永兴军徙河南府迁兵部封临淄公【按宋史本传不载殊封爵据欧阳修撰殊神道碑补】疾请归京师访医药既平复求出守特留侍经筵诏五日一诣起居仪从如宰相逾年病剧帝将往视殊驰奏曰臣老疾行愈矣不足为陛下忧也已而卒年六十三帝虽临奠以未视疾为恨赠司空兼侍中諡元献篆其碑首曰旧学之碑殊性刚简奉养清俭累典州吏民颇畏其悁急善知人富弼杨察皆其壻也殊为宰相兼枢密使而弼为副使辞所兼诏不许其信遇如此文章赡丽应用不穷尤工诗闲雅有情思晩岁笃学不倦子知止为朝请大夫【按神道碑载殊子八人居厚承裕宣礼崇让明逺只德几道传正无知止之名】
　　厐籍字醇之单州武成人【按宋史地理志单州有成武县无武成应作成武亦非武城之讹】及进士第为黄州司理参军调开封府兵曹参军迁大理寺丞累擢殿中侍御史章献太后崩遗诏章惠太后议军国事籍请下閤门取垂帘仪制尽燔之又奏陛下躬亲万几用人宜辨邪正防朋党擢进近列愿采公论毋令出于执政孔道辅谓人曰言事官多观望宰相意独厐醇之天子御史也为开封府判官尚美人遣内侍称教防免工人市租籍言祖宗以来未有美人称教防下府者仁宗为杖内侍诏有司自今宫中传命毋得辄受数劾范讽罪讽善李迪皆寝不报反坐籍言宫禁事不得实以祠部员外郎罢为广南东路转运使又言范讽事有不尽如奏讽坐贬籍亦降太常博士知临江军寻复官徙福建转运使景祐三年为侍御史改刑部员外郎知杂事判大理寺进天章阁待制元昊反为陕西体量安抚使坐令开封府吏冯士元市女口降知汝州徙同州就除陕西都转运使文彦博鞫黄徳和狱未上诏籍同案籍言曰德和退怯当诛刘平力战而没宜加恤其子孙又建言频岁灾异天久不雨凡乘舆所费宫中所用宜加裁抑修德弭灾今宿兵西鄙将士力战弗获功赏而内官医官乐官无功劳享丰赐天下指目谓之三官愿少裁损专励战功进龙图阁直学士知延州俄兼鄜延都总管经畧安抚縁边招讨使明年改延州观察使力辞换左谏议大夫自元昊陷金明承平塞门安逺栲栳砦破五龙川边民焚掠殆尽籍至稍葺治之戌兵十万无壁垒皆散处城中畏籍莫敢犯法金明西北有浑州川土沃衍川尾曰桥子谷冦出入之隘道使部将狄青将万余人筑招安砦于谷旁募民耕种收粟以赡军悉复所亡地筑十一城及开且明平戎道通永和乌仁闗更东西阵法为方阵颇损益兵械元昊遣李文贵赍雅尔旺荣书来送籍曰此诈也乃屯兵青涧城后数月果大冦定川籍召文贵开谕之遣去既而元昊又以旺荣书来防帝厌兵因招懐之遣籍报书使呼旺荣为太尉籍曰太尉三公非陪臣所得称使旺荣当之则元昊不得臣矣今其书自称宁凌或黙宁凌皆其官名也于义无嫌朝廷从之防敌新破泾原城砦方议修复使者往返逾年元昊又遣贺从朂来改名曰曩霄称男不称臣籍不敢闻从朂曰子事父犹臣事君也若得至京师天子不许更归议之籍送使者阙下因陈便宜言羌久不通和市国人愁怨今辞理寖顺必有改事中国之心请遣使者申谕之朝廷卒用其防元昊既臣召籍为枢密副使籍言自陕西用兵公私俱困请并省官属退近塞之兵就食内地从之于是颇省边费八年改参知政事明年以工部侍郎为枢密使迁户部皇祐三年拜同中书门下平章事昭文馆大学士监修国史籍初入相且独员而遽为昭文馆大学士出殊拜也侬知高反师数不利遣狄青为宣抚使諌官韩绛谓武人不宜专任帝以问籍籍曰青起行伍若以文臣副之则号令不専不如不遣诏岭南诸军皆受青节度既而捷书至帝喜曰青破贼卿之力也遂欲以青为枢密使同平章事籍力争之不听齐州学究皇甫渊以捕贼功上书求用道士赵清贶与籍娣家亲绐为渊白籍乃与堂吏共受渊赂小吏诉之下开封府捕清贶刺配逺州道死韩绛言籍隂讽府杖杀清贶以灭口覆之无状言不已乃罢知郓州居数月加观文殿大学士拜昭德军节度使知永兴军改并州仁宗不豫籍密疏请择宗室之贤者为皇子其言甚切坐擅听麟州筑保白草平而州将武戡等为夏人所败复为观文殿大学士户部侍郎知青州迁尚书左丞不拜徙定州召还京师上章告老寻以太子太保致仕封颍国公卒年七十六赠司空加侍中諡庄敏籍晓律令长于吏事持法深峭军中有犯或断斩刳磔或累笞至死以故士卒畏服治民颇有惠爱及为相声望减于治郡时子元英朝散大夫孙恭孙
　　恭孙字德孺以防补通判施州崇宁中部蛮向文疆叛诏转运使王蘧领州事致讨恭孙说降文疆而斩之蘧上其功进三秩知涪州遂以开边为己任诱珍州骆文贵承州骆世华纳土费不赀转运判官朱师古劾恭孙生事诏黜师古而以恭孙代于是溱播溪思费等州相继降毎开一城辄褒迁五年间至徽猷阁待制威州守乞通保霸二州进恭孙直学士知成都府委以招纳未几其酋董舜咨董彦博来纳土诏更名保州为祺州霸州为亨州使恭孙进筑之言者论其贪纵谪保静军节度副使逾月起知陈州复待制帅泸州又以筑思州进学士前后在西南二十年所得州县多张名簿实瘠卤不毛地缮治转饷为蜀人病未几皆废宣和中卒王随字子正河南人【按东都事畧及通鉴作河阳人隆平集作河南与宋史本传同】登进士甲科为将作监丞通判同州迁秘书省著作郎直史馆出为京西转运副使陛辞言父母家洛中乃在所部真宗因赐诗宠行以羊酒束帛令过家为寿迁淮南转运使岁饥随敕属部出库钱贷民市种粮岁中约输绢以偿流庸多复业徙河东三迁刑部员外郎兼侍御史知杂事擢知制诰以不善制辞出知应天府随治南京太寛改知扬州再加右谏议大夫权知开封府仁宗为太子拜右庶子仍领府事周懐政诛随自陈尝假懐政白金夺知制诰改给事中知杭州干兴初复降秘书少监徙通州以州少学者徙孔子庙起学舍命州人子弟就学母丧起复光禄卿知润州徙江宁府岁大饥转运使移府发常平仓米计口日给一升随置不听曰民所以饥者由兼并闭籴以邀高价也乃大出官粟平其价复给事中为龙图阁直学士知秦州秦卒有负罪逃入蕃部者戎人辄奴畜之小不如意复执出求赏前此坐法多死随下教能自归者免死听复隶军籍由是多来归者又请増蕃落卒给废陷马地募民耕种坐事徙河南府入为御史中丞迁尚书礼部侍郎翰林侍读学士明道中为江淮安抚使还拜户部侍郎参知政事景祐中加吏部侍郎知枢密院事遂拜门下侍郎同中书门下平章事昭文馆大学士监修国史自薛居正后故事初相无越迁门下侍郎者学士丁度之失也为相一年无所建明与陈尧佐韩亿石中立同执政数争事防灾异屡发谏官韩琦言之随以彰信军节度使同中书门下平章事判河阳卒年六十七赠中书令諡章惠后改文惠随外若方严而治失于寛晩更卞急慕裴休之为人然风迹弗逮也
　　章得象字希言世居泉州高祖仔钧事闽为建州刺史遂家浦城得象母方娠梦登山遇神人授以玉象及生父奂复梦庭积象笏因名得象好学庄重进士及第为大理评事知玉山县迁本寺丞真宗将东封泰山以殿中丞签书兖州观察判官事知台州歴南雄州徙洪州杨亿以为有公辅器荐之或问之亿曰闽士轻狭而章公深厚有容此其贵也未几召试为直史馆安抚京东权三司度支判官累迁尚书刑部郎中使契丹遂以兵部郎中知制诰逾年为翰林学士迁右谏议大夫进承防兼侍讲学士景祐三年擢同知枢密院事寳元元年以户部侍郎同中书门下平章事集贤殿大学士帝谓得象曰向者太后临朝羣臣邪正朕皆黙识之卿清忠无所附且未尝有所干请今日用卿职此也陜西用兵加中书侍郎兼工部尚书兼枢密使辞所加官明年拜工部尚书为昭文馆大学士监修国史庆厯五年拜镇安军节度使同平章事判陈州【按宋史宰辅表及东都事畧载得象以使相判陈州由陈州徙判河南本传不载判陈州下徙判河南府句无自矣今据宰辅表补】封郇国公徙判河南府以疾引年守司空致仕卒年七十一故事致仕官乘舆不临奠帝特往焉赠太尉兼侍中諡文宪皇祐中知制诰王洙言得象諡同周公改諡文简得象在翰林十二年章献太后临朝宦官方炽太后每遣内侍至学士院得象必正色待之或不交一言在中书凡八年宗党亲戚抑而不进仁宗锐意天下事进用韩琦范仲淹富弼使同得象经画当世急务得象无所建明御史孙抗数言之得象居位自若既而章十上请罢帝不得已许之
　　吕夷简字坦夫先世莱州人祖龟祥知寿州子孙遂为寿州人夷简进士及第补绛州军事推官稍迁大理寺丞通判通州徙濠州再迁太常博士河北水选知濵州代还奏农器有算非所以劝力本也遂诏天下农器皆勿算擢提防两浙刑狱迁尚书祠部员外郎时京师大建宫观伐材木于南方有司责期防工徒至有死者诬以亡命收系妻子夷简请缓其役从之又言盛冬挽运艰苦须河流渐通以卒番送真宗曰观卿奏有为国爱民之心矣擢刑部员外郎兼侍御史知杂事蜀贼李顺叛执送阙下左右称贺既而属御史台按之非是贺者趣具顺狱夷简曰是可欺朝廷邪卒以实奏【按梦溪笔谈云蜀中剧贼李顺陷剑南两川闗右震动朝廷以为忧后王师破贼枭李顺收复两川书功行赏了无间言至景祐中有人告李顺尚在广州巡检使臣陈文琏捕得之乃真李顺也年已七十余推验明白囚赴阙覆按皆实朝廷以平蜀将士功赏已行不欲暴其事但斩顺赏文琏二官仍閤门祗文琏泉州人康定中老归泉州琏家有李顺欵案本末甚详顺本味江王小博之妻弟始王小博反于蜀中不能抚其徒众乃共推顺为主顺初起悉召乡里富人大姓令具其家所有财粟据其生齿足用之外一切调大赈贫乏録用才能存抚良善号令严明所至一无所犯时两蜀大饥旬日之间归之者数万人所向州县开门延纳传檄所至无复完垒及败人尚懐之故顺得脱去三十余年乃始就戮按小博宋史作小波】忤大臣意岁蝗旱夷简请责躬修政严饬辅相思所以共顺天意及奏弹李溥专利罔上冦准判永兴黥有罪者徙湖南道由京师上准变事夷简曰准治下急是欲中伤准尔宜勿问益徙之逺方从之赵安仁为御史中丞夷简以亲嫌改起居舍人擢知制诰两川饥为安抚使进龙图阁直学士再迁刑部尚书权知开封府治严辨有声帝识姓名于屏风将大用之仁宗即位进右谏议大夫雷允恭擅徙永定陵地夷简与鲁宗道验治允恭诛以给事中参知政事因请以祥符天书内之方中【按东都事畧作纳之陵中】官司仪衞悉行罢废真宗祔庙太后欲具平生服玩如宫中以银罩覆神主夷简言此未足以报先帝今天下之政在两宫惟太后逺奸邪奬忠直辅成圣德所以报先帝者宜莫若此也故事郊祠毕辅臣迁官夷简与同列皆辞之后为例【按宋敏求春明退朝録云自建隆至天禧朝廷大礼二府必迁官仁宗天圣二年南郊自夷简恳请乃止考长编载真宗咸平初年孙何建议已尝厘革葢不自夷简始也】迁尚书礼部侍郎修国史天圣七年进户部拜同中书门下平章事集贤殿大学士景灵宫使玉清昭应宫灾太后泣谓大臣曰先帝尊道奉天而为此今何以称遗防哉夷简恐将复营构也乃推洪范灾异以諌太后黙然因奏罢二府兼宫观使进吏部拜昭文馆大学士监修国史史成辞进官天圣末加中书侍郎章懿太后为顺容薨宫中未治丧夷简朝奏事因曰闻有宫嫔亡者太后矍然曰宰相亦预宫中事邪引帝偕起有顷独出曰卿何间我母子也夷间曰太后他日不欲全刘氏乎太后意稍解有司希太后防言岁月未利夷简请发哀成服备仪仗之大内火百官晨朝而宫门不开辅臣请对帝御拱辰门百官拜楼下夷简独不拜帝使人问其故曰宫庭有变羣臣愿一望清光帝举见之乃拜进尚书右仆射兼门下侍郎辞仆射乃兼吏部尚书初荆王子养禁中既长夷简请出之太后欲留使从帝诵读夷简曰上富春秋所亲非儒学之臣恐无益圣德即日命还邸中太后崩帝始亲政事夷简手疏陈八事曰正朝纲塞邪径禁货赂辨佞壬絶女谒疏近习罢力役节冗费其劝帝语甚切帝始与夷简谋以张耆夏竦皆太后所任用者也悉罢之退告郭皇后后曰夷简独不附太后邪但多机巧善应变耳由是夷简亦罢为武胜军节度使检校太傅同中书门下平章判陈州【按宋史宰辅表明道二年四月吕夷简自门下侍郎同平章事以使相判澶州十月吕夷简自武胜军节度使同平章事判陜州加兼吏部尚书同平章事昭文馆大学士监修国史无判陈州事】及宣制夷简方押班闻唱名大骇不知其故而夷简素厚内侍副都知阎文应因使为中久之乃知事由皇后也岁中而夷简复相初刘涣上疏请太后还政太后怒使投岭外属太后疾革夷简请留之至是涣以前疏自言帝擢涣右正言顾谓夷简向者枢密院亟欲投涣赖卿以免夷简谢因曰涣由疏外故敢言大臣或及此则太后必疑风防自陛下使子母不相安帝以夷简为忠矣郭后以怒尚美人批其颊误伤帝颈帝以爪痕示执政大臣夷简以前罢相故遂主废后议【伏读通鉴辑览】
　　【御批夷简本非正人但废后一事不得归罪于彼以为修报复也试问后而批及帝为有罪为无罪耶使无其事夷简用计倾之则不容诛矣其详见于废后事】仁宗疑之夷简曰光武汉之明主也郭后止以怨怼坐废况伤陛下颈乎夷简将废后先敕有司无得受台谏章奏于是御史中丞孔道辅
　　右司諌范仲淹率台諌诣閤门请对有防令台谏诣中书夷简乃贬出道辅等后遂废宗室子益众为置大宗正纠率増教授员加右仆射封申国公王曽与夷简数争事不平曽斥夷简纳赂市恩夷简乞置对帝问曽曽语屈于是二人皆罢夷简以镇安军节度使同平章事判许州徙天雄军未几以右仆射复入相逾年进位司空辞不拜徙许国公时方饬兵备以判枢密院事而谏官田况言总判名太重改兼枢密使契丹聚兵幽蓟声言将入侵议者请城洛阳夷简谓契丹畏壮侮怯遽城洛阳亡以示威景德之役非乘舆济河则契丹未易服也宜建都大名示将亲征以伐其谋或曰此虚声尔不若修洛阳夷简曰此子囊城郢计也使契丹得渡河虽高城深池何可恃乃建北京未几感风诏拜司空平章军国重事疾稍间命数日一至中书裁决可否夷简方辞复降手诏曰古谓髭可疗疾今翦以赐卿三年春帝御延和殿召见敕乘马至殿门命内侍取兀子舆以前夷简引避久之诏给扶毋拜乃授司徒监修国史军国大事与中书枢密同议固请老以太尉致仕朝朔望既卒帝见羣臣涕下曰安得忧国忘身如夷简者赠太师中书令諡文靖仁宗初立太后临朝十余年天下晏然夷简之力为多其后元昊反四方久不用兵师出数败契丹乘之遣使求闗南地颇赖夷简计画选一时名臣报使契丹经畧西夏二边以宁然建募万胜军杂市井小人浮脆不任战鬭用宗室补环衞宫骤増奉赐又加遗契丹岁缯金二十万当时不深计之其后费大而不可止郭后废孔道辅等伏閤进谏而夷简谓伏閤非太平事且逐道辅其后范仲淹屡言事献百官图论迁除之敝夷简指为狂肆斥于外时论以此少之夷简当国柄最久虽数为言者所诋帝眷倚不衰然所斥士旋复收用亦不终废其于天下事屈伸舒卷动有操术后配食仁宗庙为世名相始王旦奇夷简谓王曽曰君其善交之卒与曽并相后曽家请御篆墓碑帝因惨然思夷简书懐忠之碑四字以赐之子公绰公弼公着公孺公着自有传
　　公绰字仲祐【按王珪撰公绰墓志及东都事畧俱作字仲裕】防补将作监丞知陈留县天圣中为馆阁对读召试直集贤院辞改校理迁太子中允夷简罢相复为直集贤院同管勾国子监出知郑州尝问民疾苦父老曰官籍民产第赋役重轻至不敢多畜牛田畴久芜公绰为奏之自是牛不入籍还判吏部南曹迁太常博士同判太常寺纠察在京刑狱虎翼卒刘庆告变下吏案验乃庆始谋众不从庆反诬众以邀赏因言京师衞兵百万不痛惩之则众心揺遂斩庆以徇迁尚书工部员外郎为史馆修撰时夷简虽谢事犹领国史公绰辞修撰夷简卒还兵部员外郎复为修撰服除复同判太常寺兼提举修祭器公绰以郊庙祭器未完制度多违礼请悉更造采月令诸书以四时新物及所当荐者配合为图又集郊祀总仪上之又言天地宗庙日月五方百神之祀咸有尊罍五齐三酒分实其中加明水明酒以达隂阳之气今有司徒设尊罍而酌用一尊非礼神之意宜按周礼实齐酒取火于日取水于月因天地之洁气又言祖宗配郊当正位今侧乡之非所以示尊严也初諡诸后皆系祖宗諡而真宗五后独曰庄公绰曰妇人从夫之諡真宗諡章圣而后曰庄非礼也愿更为章歴知制诰龙图阁直学士知永兴军徙秦州安逺砦古渭州诸羌来献地公绰顾其属曰天下之大岂利区落尺寸地以为广邪却之弓箭手马多阙公绰谕诸砦户为三等凡十丁为社至秋成募出金帛市马马少则先后给之祀明堂迁刑部郎中召为龙图阁学士权知开封府岁余进翰林侍读学士知审刑院兼判太常寺初公绰在开封府宰相厐籍外属道士赵清贶受赂杖脊道死御史以公绰受籍防左迁龙图阁学士知徐州方杖清贶时实非公绰所临顷之公绰亦自辨复侍读学士徙河阳留侍经筵时久不雨帝顾问何以致雨曰狱久不决即有寃者故多旱帝亲虑囚已而大雨迁右司郎中未拜卒赠左谏议大夫公绰通敏有才父知政时多涉干请喜名好进者趋之尝漏泄除拜以市恩时人比之窦申
　　公弼字寳臣以父任为将作监主簿赐进士出身积迁直史馆河北转运使自寳元庆厯以来宿师备边既西北撤警而将屯如故民疲餽饷公弼始通御河漕粟实塞下冶铁以助经费移近边屯兵就食京东増城卒给板筑蠲冗赋及民逋数百万夷简之亡也仁宗思之问知公弼名识于殿柱至是益材其为擢都转运使加龙图阁直学士知瀛州入权开封府尝奏事退帝目送之谓宰相曰公弼甚似其父改同羣牧使以枢密直学士知渭延二州徙成都府其治尚寛人疑少威断营卒犯法当杖扞不受曰宁以劎死公弼曰杖者国法劎汝自请杖而后斩之军府肃然英宗罢三司蔡襄召公弼代之初公弼在羣牧时帝居藩得赐马颇劣欲易不可至是帝谓曰卿曩岁不与朕马是时固己知卿矣蔡襄主计诉讼不时决故多留事卿继其后将何以处之公弼顿首谢对曰襄勤于事未尝有旷失恐言之者妄耳帝以为长者拜枢密副使时言事者数与大臣异议去公弼谏曰谏官御史为陛下耳目执政为股肱股肱耳目必相为用然后身安而元首尊宜考言观事视其所以而进退之彗出营室帝忧之同列请饬边备公弼曰彗非小变陛下宜修德以应天戒臣恐患不在边也神宗立司马光劾内侍高居简帝未决公弼曰光与居简不两立居简内臣耳而光中执法愿陛下择其重者帝曰然则当奈何公弼曰迁居简一官而解其近职光当无争从之进枢密使议欲并环庆鄜延为一路公弼曰自白草西抵定逺中间相去千里若合为一路猝有缓急将何以应又欲下边臣使议之公弼曰庙堂之上不处决而诿边吏可乎乃止王安石知政事嗛公弼不附己白用其弟公着为御史中丞以偪之公弼不自安立上章避位不许陈升之建议衞兵年四十以上稍不中程者减其牢廪徙之淮南公弼以为非人情帝曰是当退为剩员者今故为优假何所害对曰臣不敢生事邀名正恐误国耳既使去本土又削其廪傥二十万众皆反侧为之奈何韩绛议复肉刑公弼力陈不可帝皆为之止安石立新法公弼数言宜务安静又将疏论之从孙嘉问窃其藁示安石安石先白之帝不乐遂罢为观文殿学士知太原府韩绛宣抚秦晋将取罗鄂特城令河东发兵二万趋神堂新路【按范镇撰公弼神道碑载韩绛既城罗鄂特又筑三寨开荒堆道绥宁既又檄太原调二万人转饷之令道荒堆出神堂新路云云与绛传所载畧同据此则令河东兵在既取罗鄂特后若云将取罗鄂特不应遽出神堂新路也】公弼曰彼必设伏以待我永和闗虽回逺可安行无患乃由永和既而新路援兵果遇伏诏褒之麟州无井唯沙泉在城外欲拓城包之而土善陷夏人每围城人皆忧渴死公弼用其僚邓子乔计仿古拔轴法去其沙实以末炭墐土于其上板筑立遂包泉于中自是城坚不陷而州得以守俄以疾请知郑州王韶取熙河朝廷谋秦凤帅帝曰公弼在河东方出师仓卒时有缓御之能宜使往乃拜宣徽南院使判秦州帝疑其不肯行公弼闻命即治装帝喜召之入对慰劳而遣之既赴镇羌栋戬辄治书称敕公弼却之曰藩臣安得妄称敕栋戬惧自是不复敢才旬月复以疾求解为西太一宫使卒年六十七赠太尉諡曰惠穆
　　公孺字稚卿以父任为奉礼郎赐进士出身判吏部南曹知泽颍庐常四州提防福建河北路刑狱入为开封府推官民鬻薪为盗所夺逐之遭伤尹包拯命笞盗公孺曰盗而伤主法不止笞执不从拯善其守及使三司而公孺为判官事皆咨决之判都水监未几改陕西转运使【按东都事畧作都转运使】神宗得绥州遣使议守弃之便久未决命公孺往与郭逵议合遂存绥州常平法行公孺请以青苗免役归提刑司徙知渭州再徙郓州坐未入死刑责知蔡州元丰初帝召公孺慰之曰长安谋帅无以易卿命知永兴军徙河阳洛口兵千人以久役思归奋斧锸排闗不得入西走河桥诸将请出兵掩击公孺曰此皆亡命急之变且生即乘马东去遣牙兵数人迎谕之曰汝辈诚劳苦然岂得擅还一度桥则罪不赦矣太守在此愿自首者止道左皆伫立以俟公孺索倡首者黥一人余复送役所语其校曰若复偃蹇者斩而后报众帖息乃自劾专命诏释之知审官东院出知秦州李宪以诏出兵欲尽驻原渭公孺不可与宪相论奏坐徙相州更陈杭郑瀛四州元祐初加龙图阁直学士复以为秦州固辞改秘书监迁刑部侍郎知开封府为政明恕幕人迁黼坐误毁其角法当徒公孺请罪数十人皆以杖免原庙亡珠系治典吏久公孺曰主者番代不一曷尝以珠数相授受岁时讳日宫嫔狎至奈何颛指吏卒乎请之得释擢户部尚书以病提举醴泉观卒年七十赠右光禄大夫公孺亷俭与人寡合尝防曹佾丧得厚饷辞不受谈者清其节焉
　　张士逊字顺之祖裕尝主隂城盐院因家隂城【按东都事畧云光化军人也唐汉阳王东之之后】淳化中举进士调郧乡主簿迁射洪令转运使檄移治郪民遮马首不得去听还射洪改襄阳令又知邵武县寛厚得民前治射洪以旱祷雨白崖山士逊立庭中须雨足乃去邵武旱祷欧阳太守庙庙去城过一舍士逊彻葢雨霑足始归歴御史台推直官翰林学士杨亿荐为监察御史贡举初用糊名法士逊为诸科巡铺官以进士有姻党请避去真宗记名于御屏自是有亲嫌者皆移试着为令中书拟人充江南转运使帝独用士逊再迁侍御史徙广东又徙河北河侵棣州诏徙州阳信议者患粮多不可迁士逊视濒河数州方艰食即计余以贷贫者期来岁输阳信公私利之仁宗出閤帝选僚佐谓宰臣曰翊善记室府属也王皆受拜今王尚少宜以士逊为友令王答拜于是以户部郎中直昭文馆为寿春郡王友改升王府谘议参军仁宗为皇太子迁右谏议大夫兼右庶子改左庶子又为宾客迁枢密直学士既而二府大臣皆领东宫官遂换太子詹事擢枢密副使迁给事中兼詹事累迁尚书左丞遂拜礼部尚书同中书门下平章事集贤殿大学士曹汭狱事起宦者罗崇勲江德明方用事因谮利用帝以问执政士逊曰此独不肖子为之利用大臣宜不知状太后怒将罢士逊帝以其东宫旧臣加刑部尚书知江宁府后领定国军节度使知许州明道初复入相进中书侍郎兼兵部尚书明年进门下侍郎昭文馆大学士监修国史羣臣上章懿皇后諡册退而入慰士逊与同列过杨崇勲园饮日中不至御史中丞范讽劾之以尚书左仆射判河南府改山南东道节度使同中书门下平章事判许州徙河南府寳元初复以门下侍郎兵部尚书入相封郢国公康定初士逊言禁兵久戍边其家在京师有不能自存者帝命内侍条指挥使以下为差等出内藏缗钱十万赐之士逊又请遣使安抚陕西帝命遣知制诰韩以行于是诏枢密院自今边事并与士逊等参议及简辇官为禁军辇官携妻子遮宰相枢密院喧诉士逊方朝马惊堕地时朝廷多事士逊亡所建明谏官韩论曰政事府岂养病之地邪士逊不自安累上章请老乃拜太傅封邓国公致仕御书飞白千岁字赐之士逊因建千岁堂尝请买城南官园帝以赐士逊宰相得谢葢自士逊始就第凡十年卒年八十六赠太师中书令諡文懿御篆其墓碑曰旧德之碑士逊生七日丧母其姑育养之既长事姑孝谨姑亡为行服徒跣扶柩以葬追封南阳县太君初陈尧佐罢参知政事人有挟怨告尧佐谋反复有诬諌官隂附宗室者士逊曰憸人构陷善良以揺朝廷奸伪一开俱不能自保矣帝悟抵告者以罪诬谏官事亦不下然曹利用在枢府借宠肆威士逊居其间无所可否时人以和鼓目之士逊尝纳女口宫中为御史杨偕所劾子友直字益之积官工部郎中知越州士逊尝记仁宗东宫旧事而史官未之见友直纂为资善録上之幼子友正字义祖学书积三十年不辍遂以书名神宗评其草书为本朝第一
　　曽公亮字明仲泉州晋江人举进士甲科知防稽县民田镜湖旁每患湖溢公亮立斗门泄水入曹娥江民受其利累迁集贤校理天章阁侍讲修起居注天章阁待制知制诰兼史馆修撰为翰林学士判三班院三班吏丛猥非赇谢不行贵游子弟多倚势请谒公亮掇前后章程视以从事吏不能举手以端明殿学士知郑州有能声盗悉窜他境复入为翰林学士知开封府未几擢给事中参知政事加礼部侍郎除枢密使【按宋史宰辅表作枢密副使】嘉祐六年拜吏部侍郎同中书门下平章事集贤殿大学士公亮明练文法更践久习知朝廷台阁典宪首相韩毎咨访焉仁宗末年琦请建储与公亮等共定大议契丹纵人渔界河又数通盐舟吏不敢禁皆谓与之校且生事公亮言萌芽不禁后将奈何雄州赵滋勇而有谋可任也使谕以指意边害讫息英宗即位加中书侍郎兼礼部尚书寻知户部尚书神宗即位加门下侍郎兼吏部尚书拜尚书右仆射封英国公改兖国公熙宁初进封鲁国公二年拜左仆射【按曽肇撰公亮行状及东都事畧神宗即位后公亮歴拜尚书左右仆射由英国改封兖国进封鲁国宋史本传不载今据补】加昭文馆大学士监修国史以老避位三年拜司空兼侍中河阳三城节度使集禧观使明年起判永兴军先是庆卒叛既伏诛而余党越佚自陕以西皆警备阅义勇益边兵移内地租赋人情骚然公亮一镇以静次第奏罢之专务裁抑冗费长安豪喜造飞语声言营卒怨减削谋以上元夜结外兵为乱邦人大恐或劝毋出游公亮不为动张灯纵观与宾佐竟夕乃归居一岁还京师旋以太保致仕【按宋史神宗本纪熙宁五年六月壬子曽公亮以太傅致仕元丰元年正月己亥太傅兼侍中曽公亮薨曽肇撰公亮行状亦作太傅】元丰元年卒年八十赠太师中书令諡曰宣靖配享英宗庙庭及葬御其碑首曰两朝顾命定防亚勲之碑公亮方厚庄重沉深周密平居谨绳墨蹈规矩受遗辅政有始有卒帝尝以方张安世然性吝啬殖货至钜万初荐王安石及同辅政知帝向之隂为子孙计凡更张庶事一切听顺而外若不与之者尝遣子孝寛参其谋至帝前畧无所异于是帝益信任安石安石徳其助已故引擢孝寛至枢密以报之苏轼尝责公亮不能救正公亮曰帝与介甫如一人此乃天也世讥其持禄固宠云子孝寛从子孝广孝蕴
　　孝寛字令绰【按东都事畧作公绰】以防知桐城县选知咸平县民诣府诉雨伤麦府以妄杖之孝寛躬行田辨其实得蠲赋除秘阁修撰提防开封府界镇县保甲法行民相惊言且籍为兵知府韩维上言乞农隙行之孝寛牓十七县揭赏告捕扇惑者民兵不敢诉入知审官东院判刑部熙寜五年迁枢密都承防承防用文臣自孝寛始擢拜枢密直学士签书枢密院以端明殿学士知河阳徙郓郓有孟子庙而无封爵孝寛请于朝得封邹国公配享孔子连徙镇以吏部尚书召道卒年六十六赠右光禄大夫
　　孝广字仲钖元丰末为北外都水丞元祐中大臣议复河故道召孝广问之言不可出通判保州乆之复为都水丞除京西转运判官入为水部员外郎河决内黄诏孝广行视遂疏苏村凿钜野导河北流纾澶深瀛之害迁都水使者洛水频嵗湓涌浸齧北岸孝广按河隄得废渡口遗迹曰此昔人所以杀水势也即日濬决之累石为防自是无水患累擢户部尚书坐钱帛不给费罢为天章阁待制知杭州又以前聘契丹失奉使体夺职寻复之移知潭州加显谟阁直学士知郓州孝广与胡安国邹浩善皆大观中忤时相御史论之复夺职知饶州逾年徙广州歴城徳军太原府得故职以卒年六十赠正议大夫莅官以严称
　　孝蕴字处善绍圣中管干运司粜籴事建言之洲润之京口常之犇牛易堰为牐以便漕运商贾既成公私便之时京邑有盗徽宗怒期三日不获坐尹罪孝蕴奏求盗急则遁益逺小缓当自出从其言得盗崇寜建殿中省擢为监居数月言者论其与张商英善以集贤殿修撰出知襄州徙江浙荆淮运泗州议开直河以避涨溢沙石之害孝蕴以淮汴不相接不可成既而工役大集竟成之防勲第赏辞不受未几河果塞召为户部侍郎徙工部以显谟阁待制知杭州其后坐累连削黜至安逺军节度副使宣和二年复天章阁待制知歙州方腊起青溪孝蕴约敇郡内无得奔扰分兵守阨塞有避贼来归者获罪使出境人稍恃以安防移青州既行而歙防道改杭州时贼已破杭孝蕴单车至城下城既克复军士多杀人孝蕴下令从者得自首无辄杀皆束手不敢骜论功进显谟阁直学士又加龙圗阁学士卒年六十五赠通议大夫
　　陈升之字睗叔建州建阳人举进士歴知封州汉阳军入为监察御史右司谏改起居舍人知谏院时俗好藏弆交亲尺牍有讼则转相告言有司据以推诘升之谓此告讦之习也请禁止之又言三馆为搢绅华途近者用人益轻遂为贵游进取之阶请严其选诏自今臣僚乞子孙恩者毋得除馆阁著作佐郎张尧佐縁后宫亲为三司使寻为宣徽使内侍王守忠顺两镇留后求升正班唐介击宰相斥岭南升之皆极谏迁侍御史知杂事凡任言责五年所上数十百事然持论不坚以故不尽施用擢天章阁待制河北都转运使知瀛州真定府加龙圗阁直学士复知谏院上言天下州县治否朝廷不能周知悉付之转运使今选用不精又无考课非闇滞罢懦则凌肆刻薄所以疾苦愁叹壅于上闻必欲垂意元元宜从此始乃诏翰林学士承防孙抃权御史中丞张升与升之同领磨勘转运使及提防刑狱功务升之初为谏官时尝请抑絶内降诏许有司执奏勿下至是申言之诏委三省劾正其罪仍揭于朝堂文彦乞罢相升之虑枢密使贾昌朝复用疏论其邪昌朝卒罢去升之迁枢密直学士知开封府嵗余拜枢密副使于是谏官御史唐介范师道吕诲赵抃王陶交章论升之隂结宦者故得大用仁宗以示升之升之丐去帝谓辅臣曰朕选用执政岂容内臣预议邪乃两罢之以升之为资政殿学士知定州徙太原府治平二年复拜枢密副使神宗立以母老请郡为观文殿学士知越州熈寜元年徙许中道改大名府过闗留知枢密院故事枢密使与知院事不并置时文彦愽吕公着既为使帝以升之三辅政欲稍异其礼故特命之明年同制置三司条例司与王安石共事数月拜中书门下平章事集贤殿大学士升之既相遂请免条例司以为宰相无所不统所领职事岂可称司安石曰古之六卿即今之执政有司马司徒司空各名一职何害于理升之曰若制置百司条例则可但今制置三司一官则不可由是忤安石称疾归卧逾十旬帝数敦谕乃出会母防去位终制召为枢密使足疾不能立朝冬祀又不能相礼拜镇江军节度使同平章事判州封秀国公卒年六十九赠太保中书令諡曰成肃升之深狡多数善会以取富贵王安石用事患正论盈庭引升之自助升之心知其不可而竭力为之用安石徳之故使先已为相甫得志郎求罢条例司又时为小异阳若不与之同者世以是讥之谓之筌相升之初名旭避神宗嫌名改焉
　　吴充字冲卿建州浦城人未冠举进士与兄育京方皆髙第调谷熟主簿入为国子监直讲吴王宫教授他官多与宗室狎充齿最少独以严见惮相率设席受经充作六箴以献曰视曰听曰好曰学曰进徳曰崇俭仁宗命缮冩赐皇族英宗在藩邸书之坐右除集贤校理判吏部南曹选人胡宗尧者翰林学士宿之子坐小累不得改京官判铨欧阳修为之请仇家谮修以为党宿诏出修同知充言修以忠直擢侍从不宜用防逐若以为私则臣愿与修同贬于是修复留而充改知太常礼院张贵妃薨治防越式判寺王洙命吏以印纸行文书不令同僚知充移开封治吏罪忤执政意出知髙邮军还为羣牧判官开封府推官厯知陜州移京西淮南河东转运使英宗立数问充所在会入觐语其为吴王宫教授时事嘉劳之寻权盐铁副使寜元年知制诰神宗谕以任用意曰先帝知卿乆矣遂同知谏院言士大夫亲没或藁殡数十年伤败风化宜限期使诏着为令河北水灾地震为安抚使使还王安石参知政事充子安持其壻也引嫌解諌职知审刑院权三司使为翰林学士三年拜枢密副使王韶取洮州蕃酋黙珍遁去充请招还故地縻以爵秩使自领所部永为外臣无庸列置郡县殚财屈力时方以开拓付韶言不用八年进检校太傅枢密使充虽与安石连姻而心不善其所为数为帝言政事不便帝察其中立无与欲相之安石去遂代为同中书门下平章事监修国史充欲有所变革乞召还司马光吕公着韩维苏颂乃荐孙觉李常程颢等数十人光亦以充可告语与之书充不能用王珪与充并相忌充隂掣其肘而充素恶蔡确确治相州狱捕安持及亲戚官属考治欲钩致充语帝独明其亡他及确预政充与议变法于前数为所诎安南师出无功知諌院张璪又谓充与郭逵书止其进兵充数遭同列困毁疾益侵元丰三年罢为观文殿大学士西太一宫使逾月卒年六十赠司空兼侍中諡曰正宪充内行修饬事兄甚谨为相务安静惟沈密对家人语未尝及国家事所言于上人莫知者将终戒妻子勿以私事干朝廷帝益悲之世谓充心正而力不足讥其知不可而弗能勇退也子安诗安持安诗在元祐为諌官起居郎安持为都水使者迁工部侍郎终天章阁待制
  </div>
  <div class="pagination">
   <a href="钦定续通志_page194.html">
    上一页
   </a>
   <span>
    ...
   </span>
   <a href="钦定续通志_page190.html">
    190
   </a>
   <a href="钦定续通志_page191.html">
    191
   </a>
   <a href="钦定续通志_page192.html">
    192
   </a>
   <a href="钦定续通志_page193.html">
    193
   </a>
   <a href="钦定续通志_page194.html">
    194
   </a>
   <span class="current-page">
    195
   </span>
   <a href="钦定续通志_page196.html">
    196
   </a>
   <a href="钦定续通志_page197.html">
    197
   </a>
   <a href="钦定续通志_page198.html">
    198
   </a>
   <a href="钦定续通志_page199.html">
    199
   </a>
   <a href="钦定续通志_page200.html">
    200
   </a>
   <span>
    ...
   </span>
   <a href="钦定续通志_page196.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
