<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 196 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 196 页/共 505 页
  </h1>
  <div class="content">
   ○又谕、富明阿从征有年。受伤多处。此次肃清皖北。坐镇淮南。尤属功绩卓著。兹以骽伤未愈。步履维艰。力请开缺。该将军老成重望。朝廷倚畀方殷。岂能遽允所请。兹已赏假四个月。富明阿即可来京就医。其江甯将军印务。即交魁玉署理。江甯地方新复。旗营亟须整顿。魁玉著即驰赴江甯。体察情形。将应办各事宜。次第妥办。以副委任。将此各谕令知之。　　

○又谕、额勒和布奏、贝勒散巴勒诺尔赞于被参后。带兵弋获恩合巴土等。尚知愧奋。请将处分量予宽减。扎奇鲁克齐阿克东阿、梅伦温哲浑等、前参摘顶之案。准予开复等语。除将扬桑阿、那木萨赖扎布、已降旨准其开复顶带外。此案那木萨赉、土们恩克等犯。均系老头会著名首恶。现尚远扬。该贝勒等于交旗看管时。并不小心守护。以致巨憝脱逃。岂得以恩合巴土被获。遽为乞恩。所请将该贝勒等量减处分及开复之处。著不准行。仍著额勒和布、麒庆、责令该贝勒等迅将该犯赶紧分路严拏。傥能迅即弋获。尚可量予恩施。若日久因循。致令首恶稽诛。不但不能幸邀宽典。并当仍将该贝勒等从重治罪。决不宽贷。额勒和布另摺奏、查讯奈曼王旗解犯脱逃一摺。此案情节纷歧。经额勒和布节次研讯而两造供词各执。该台吉蒙员等尤属恃符狡展。非将案内屡滋事端之刘悦青、刘悦明、谋死许坤案内之巴斯汰、及刘悦青之戚张起、抢差之邢思宽等、获案质证。不足以成信谳而折服该台吉蒙员之心。且刘悦青等或挟嫌谋害。或纠众劫犯。以致巨案拖延。枝节丛生。岂容幸逃法网。著额勒和布、麒庆、劄饬该旗及朝阳建昌等县。赶将犯按名严缉。一面催提犯证。务获究办。以期水落石出。额勒和布所请将此案交麒庆催提之处。著不准行。将此各谕令知之。　　

○又谕、雷正绾奏、现筹进剿机宜分别良莠。安插降回一摺。固原地险城坚。甫经克复。弹压抚绥。均关紧要。雷正绾已派提督刘正高入城镇抚。著即饬该提督慎固防守。降回张保龙、与陕省叛党已成仇敌。踊跃用命。即著饬令将挑出各壮丁作为前队。杀贼自效。如能奋勇出力。据实奏闻。其各处乞抚回众。并著雷正绾分别良莠。妥为安置。总期恩威并济。毋始后患。目前逆锋大挫。正宜乘势进取。著雷正绾即统带各营。由李旺堡同心城一带。节节偪剿。并严饬派出之提督谭玉龙等。由黑城子一带。埽荡而前。雷正绾务当稳慎进攻。与都兴阿。穆图善。会攻甯灵。以收廊清之效。雷正绾奏称河狄回尚敛迹。洮巩军势亦觉稍安。拟饬曹克忠攻剿会甯。合军北向。著都兴阿、穆图善、雷正绾、妥筹调度。如令曹克忠联络北行。即饬令先将会甯踞逆攻克。并将窜至盐茶之陕逆。殄除净尽。合兵规取灵甯。或巩昌待援尚急。亦著都兴阿等体察缓急情形。酌度办理。陶茂林一军。前曾谕令剿办秦王川窜匪后。赴援平番。惟曹克忠之军北向。则甘肃东南一带空虚。如陶茂林能克期将平番逆匪剿灭。即饬令回军扼扎安会。居中控制。牵缀河狄洮巩贼势。相机进取。总之军情万变。瞬息不同。该将军等必须通筹全局。庶不至顾此失彼。左绌右支也。雷正绾奏盐茶一带回民。尚称良懦。请分别良莠。剿抚兼施。本日已明降谕旨。剀切晓谕、即著雷正绾于接奉后。刊刻誊黄。出示招抚以释猜拟而安反侧。惟仍须随时察看。不可草率迁就。贻患将来。将此由六百里各谕令知之。　　

○又谕、劳崇光奏、云南官军。剿办曲寻逆回。捦斩逆首。迤东肃清一摺。据称上年七月闲。劳崇光派游击冯世兴酌带亲兵练勇。驰赴曲寻一带。会同马如龙等奋力进攻。连日歼毙逆回无算。先后将寻甸州曲靖府城收复。并捦获逆首马荣、马联升等。业将马联升在军前正法。其马荣一犯。亦经该督劄饬解赴云南省城。交署臬司宋延春验明正法。岑毓英、马如龙、筹调兵练。力挫凶锋。收复城池。督捦首犯。均属勇敢过人。请将马如龙等仍照原请给奖等语。马如龙等、既据该督声称、此次肃清曲寻捦斩逆首。实系异常出力。自应量予奖叙。以昭激劝。本日已明降谕旨照劳崇光所请给奖矣。滇省迤东。现已肃清。即当檄饬诸军。进规大理。以目前时势而论。亟须督抚大吏。前赴滇中督办。指授机宜。使各军有所禀承。事权既归画一。始可迅蒇全功。如但委之岑毓英马如龙等。非但诸军无所统壹。且恐成尾大不掉之势。劳崇光身任云贵总督。责无旁贷。且于马如龙等。均深信其可恃。自必熟筹驾驭之方。该督远在黔垣。仅能遥为控制。不如进扎滇省。于一切攻剿机宜。可以就近筹度。著劳崇光酌带兵练。克期赴滇。或于东昭两府择要驻扎。或径赴曲靖。近控省垣。均即迅速筹维。相机前进。毋得稍涉迁延。致负委任。林鸿年＜??闲＞任滇抚。屡经谕令进扎东昭。现在滇省东路疏通。著林鸿年懔遵前旨。克日启行毋再延缓。并著骆秉章懔遵叠次寄谕。迅筹饷银数万。交林鸿年带往。并于唐友耕、刘岳昭、所部两军。悉心审度。即川省边防紧要。未能全行撤赴滇省。或先抽拨数营。随林鸿年前往。该督素顾大局。必能不分畛域。妥筹迅办。林鸿年亦不得藉口兵饷未裕。仍行安坐川垣。致误事机。劳崇光、林鸿年、于滇省军事。总当和衷商办。不得因所奏各情。互有歧异。遂至稍涉龃龉。马如龙既系诚心效顺。何以临安绅民所禀。有率众围攻江川之说。是否实有其事。有无别故。仍著劳崇光等随时察看。谕以大义。饬令马如龙蠲除私忿。约束回众。毋许再启衅端。并可劄饬梁士美等。告以马如龙现既力图自效。即当与之同心协力。进规迤西。一意以歼除杜逆为事。杨盛宗与马如龙、梁士美等。素均无忤。并著该督等督饬杨盛宗与之联络会筹进攻。马如龙等此次已加优奖。傥迁延疑贰。有始无终。仍著劳崇光据实参办。劳崇光等如不能妥为驾驭。致马如龙等或生反侧。贻误事机。亦必治劳崇光以应得之罪。懔之慎之。将此由六百里各谕令知之。　　

○又谕、劳崇光、张亮基奏、筹办黔省各属军务情形天柱县城复失各摺片定番之匪。由罗斛旁窜大塘直偪汛城。经邓尔巽等拏败。该逆窜回坝芒老巢。遵义号匪。句结苗匪。扰及正安州境。官军次第埽荡。余匪现仍退回兴义。逆首张淩翔、马河图、业经正法。郡城内外肃清。新城贞丰。匪势已孤。现经兴义等府厅集练进攻。该省到处皆贼。虽据该督等奏称各路叠有斩获。亦止小有胜仗。并未痛殄逆氛。著劳崇光、张亮基、督饬派出官军。分路进攻。次第肃清疆圉。惟当实力剿办。厎定边陲不得一味敷衍。粉饰养痈。致贻无穷之患。平远镇甯郎岱等处窜匪。句结黔西之贼。阑入大定府城。著劳崇光、张亮基、严檄知府毕大锡等军。将此股逆匪。迅就歼除。一面将该城文武下落。迅速查明具奏。清江台拱苗匪。复出巢窜陷天柱县城。分为四股。以两股扰楚边。以两股窜黎平。古州发匪又逸入永从。楚军以贼已出境。全数撤回。惟广西杨廷柱一军。由古宜带队援剿。兵力实形单薄。著李瀚章、石赞清、抽拨劲旅。前赴天柱一带。协力会攻。迅歼群丑。毋得稍分畛域。劳崇光本日已谕令赴滇督办军务。黔省剿匪事宜。即责成张亮基认真办理以副委任林自清著准其署理安义镇总兵能否得力。仍著该督抚随时察看。将此由六百里谕知劳崇光、张亮基、李瀚章、并传谕石赞清知之。　　

○又谕、张亮基奏、滇黔全局攸关。吁请酌拨江浙劲兵。楚粤厘税以图大举一摺。据称滇黔十年兵燹民命倒悬以现在而论。滇匪猜携自构。机有可乘黔匪胁从日多势将转炽。惟及时而大举。庶息焰于燎原。请抽拨东南得胜之师。选择将领力加埽荡。其广东特设督办之厘金。与湖南东征局之饷款。请分润滇黔。先为酌拨。俟东南军务告竣。再以尽赡边军。并派良将劲兵。速抵黔省。将苗教之匪。次第翦除。然后并合黔师分临滇境。示以祸福。喻以恩威。自可觊觎潜消。乂安永庆等语。滇黔惨遭蹂躏。十有余年。谁非朝廷赤子。岂忍坐视其颠危而不一拯救。惟以东南未尽荡平。西北尤关紧要。是以徵兵筹饷不得不先清腹地。再顾边陲。兹幸江浙肃清东南底定。张亮基身任黔抚。自不得不为滇黔筹画。曾国藩等前奏遣撤楚勇。能否派员酌带赴黔。交张亮基调遣。及各省厘金。能否酌量先为分拨若干以资接济之处。著曾国藩、李鸿章、妥为区画。该大臣等向能不分畛域。谅不以地属边陲。稍存漠视。原摺著钞给阅看。将此由六百里各谕令知之。　　

○江甯将军富明阿因病乞假。以京口副都统魁玉署江甯将军。江甯副都统富升署京口副都统。　　

○以云南曲靖寻甸剿匪获胜。生捦首逆马荣马联升。总兵官马如龙、道员岑毓英、得旨嘉奖并赏巴图鲁名号。余升叙有差。　　

○以云南克复楚雄等城出力。赏都司杨英培等花翎。同知岑毓祥等蓝翎。余升叙有差。　　

○以贵州天柱县城被匪窜陷。革知县谢承恩、都司蒋开德职。仍戴罪效力。予阵亡同知胡元英祭葬世职。　　

○予贵州兴义阵亡都司徐定邦、千总朱天贵、祭葬世职加等癸巳。谕内阁、步军统领衙门奏、请调员兼办该衙门事务开单呈览一摺。兵部候补主事崇绮、工部候补员外郎捐输道员锡璋、礼部候补员外郎报捐知府萨勒杭阿、均著准其与各部院衙门保送之员。一体带领引见。另片请调之已革安徽颍州府知府全升。亦著准其调赴该衙门效力。至单内所开礼部郎中启秀一员。前于咸丰年闲。调补步军统领衙门郎中。曾经该衙门。咨回原衙门候补。其不能得力已可概见。如果该衙门为得人起见自必择才能众著之员。指名调取。何以辄将曾经咨回之员滥竽充数。此端一开。将来纷纷效尤。恐无底止。所请著不准行。又谕、前经徐宗干奏参代理晋江县知县陆诚。纵容门丁藉案需索各情。当将该县先行革职。勒将门丁交出严讯。兹据徐宗干奏称、业经该革员提省讯问。该革员竟以门丁陈荣即陈绍和逃走未获为词。并称赴乡办案。所带乡勇口粮。亦令各乡按日交门丁陈荣匀给等语。此案该革员陆诚。如无纵容门丁需索情事。何以任其避匿。该门丁亦何至畏罪潜逃。其派敛勇粮。既由该门丁经手。而被参后复不将门丁交出。实属有心徇庇。陆诚著即行革职。永不效用。仍著徐宗干押令留缉。在逃之门丁陈荣即陈绍和。务获归案严究惩办。毋稍宽纵。谕议政王军机大臣等、左宗棠等奏、福建官军击贼大胜一摺。刘典王得榜等军。进剿汪逆叠破贼垒。续获大胜。该逆痛哭逸去。几为官军所获。刘明珍等军。扼漳平一路蹋毁丁逆贼卡三座。高连升截剿漳州踞逆大获胜捷。李侍贤弃马而逃。其悍党亡失殆尽。现在汪逆势穷。图与侍逆合股漳州南境。地滨大海。贼势窘蹙。难保不句结洋人。计图入海。左宗棠已饬提督刘清亮率所部由同安径趋石码。以保漳州。东南一路令吴全美速雇红单拖罾等船。赴闽助剿以固海防所筹均极妥协著即激励各军觇贼所向。会师夹击。该逆大败之余。其瞻已寒不难一鼓殄灭左宗棠当督饬刘典、高连升等分路布置。务须就地歼除。毋任他窜。汪逆李逆逃往何处。责令带兵各将弁追截。毋任合并一处。郭松林一军当已到闽。著派令严扼海口。并防其句串洋人。计图窜逸。又成不了之局。汀漳贼众。未尽剿除。江西广东之防。仍不可一日或懈。沈葆桢尚未回籍。著饬令派出各军认真防范。毋稍松劲。广东所派出境助剿之方耀等军。著瑞麟、郭嵩焘、饬令会合闽军痛歼余逆。潮州大埔一带。即责成李福泰妥筹防剿。以杜窥伺。该逆既有入海之谋。各海口均应一体防范。并著瑞麟等督饬地方文武员弁。悉心筹防。傥被阑入。定惟该地方官是问。决不宽贷。将此由六百里各谕令知之。　　

○以记名总兵官朱洪章为湖南永州镇总兵官。　　

○以侵饷婪赃。福建知县叶为霖革职逮问。　　

○以福建漳州等处剿贼获胜。赏提督高连升、参将佘佑民、巴图鲁名号。擢军功程学明以守备用。并赏花翎。余升叙有差。予阵亡副将哈必发祭葬世职加等。军功王福泰祭葬世职。如守备例。　　

○予福建长泰殉难知县陈畴、陈士兰。祭葬世职。　　

○追予陕西临潼殉难知县缪树本于死事地方暨原籍建立专祠。妻张氏一并附祀。　　

○予江苏江阴殉难监生苏杞龄等绅民妇女五十一员名口分别旌恤如例。　　

○甲午。遣官祭贤良祠。　　

○谕内阁、沈桂芬奏、请严禁种植罂粟等语。三农畎亩服劳。以生九谷。自宜专务稼穑。藉为仰事俯育之资。乃近年以来。山西人民。多以种植罂粟为业。始而山坡地角。偶尔试裁。继且沃壤腴田。种植殆遍。遂致产米愈少。粮价增昂。设遇收成歉薄之年。民闲储蓄毫无。奚由得食。著沈桂芬即行刊刻告示。将种植罂粟。严行禁止。并著各直省督抚通饬所属一律严禁。俾小民服田力穑。共庆有秋。庶丰年有仓箱之积。歉□山戊不□无匮乏之虞。于国计民生。均有裨益。将此通谕知之。　　

○又谕、前因给事中赵树吉奏参四川川东道恒保私开炉座。盗铸官铜。提取书院公项。藉兵差为名。亏那库帑。且有夤缘得缺等情。署达县知县李应观将监生张联升斩决。已革安岳县知县李岳龄因索赃不遂。将廪生张洪谟拟以斩候。署中江县知县张嗣成杖责附生黄珍几死。署眉州知州刘彝德酷责廪生王化珩等。署金堂县知县王树桐杖毙生员。署绵竹县知县王兆俊勒捐侵吞各等款。当交骆秉章分别确查审办。兹据奏称、或事出有因。或查无其事请即拟结等语。此案恒保前在泸州任内滇局开炉铸钱。有滇省委员经理。恒保不能向炉头索费。纵令偷减。亦无可盗铜私铸。局绅邓云骧等借领书院膏火生息钱文。办理防剿。亦非恒保任内之事。至恒保任内因办防提用公项银两。已造册报销。邓云骧等借领银钱。除就地筹还并经恒保垫解外。余欠无多。应归局绅弥补归款。其再署川东道缺。系骆秉章因人地相宜。委令前往署事。并非夤缘而得。李应观处斩革监张联升。系因其谋杀张占汶。复阴结匪党。潜谋劫狱。是以将张联升就地正法。并非因索诈不遂所致。李岳龄擅杀廪生张洪谟一款。该县并无廪生张洪谟其人。惟有捐贡张洪庚即张绳组。因投匪从逆。残杀多命。被受害之家告发。经骆秉章批交潼川府知府提审斩枭。并非李岳龄所杀。张嗣成因附生黄钲藉团滋事被控。详革责惩。并未杖之几死。王树桐杖毙生员。王兆俊侵吞捐款。亦均查无其事。以上各员。均著无庸置议。惟刘彝德于审断甯友娃行窃李上林一案。并不虚衷研鞫。辄听信贼犯甯友娃狡饰之供。擅将送贼之廪生王化珩等杖责。实属粗率。刘彝德著交部议处。　　

○陕西巡抚刘蓉奏、遵查已革知州沉济清、在署鄜州任内。并无徵收商钱夤缘署缺之事。其转运军火饷项。移缓就急。均无贻误。应请开复。从之。　　

○以记名总兵官刘松山为甘肃肃州镇总兵官。　　

○以纵勇滋事。甘肃军营参将周思胜革职讯办。　　

○予甘肃阶州阵亡副将萧庆友等祭葬世职加等。　　

○予陕西军营病故甘肃肃州镇总兵官何胜必祭葬恤荫。谥威悫。　　

○旌表守正捐躯直隶河间县民胡得名妻孟氏。　　

○展缓山西临汾县咸丰十年民欠额赋。　　

○乙未。谕议政王军机大臣等、麒庆奏、接办恳荒事宜。酌改章程。并熟荒升课情形。请拨荒地。补还驿站地面各摺片。围场荒地除业经放出之一千四百九十二顷余亩。按照原定章程徵收租课外。其左翼正黄正红二旗。原勘荒地五千五百余顷。现据该都统查明多系山溪林麓。实勘不足三千顷。且地瘠天寒。收成歉薄。拟照下则徵收章程。分别等差。折减甚放。著即照所议办理。其已恳熟荒地方二百七十余顷。即著自三年分为始。责令该佃户等一律升课。按限完齐。毋任延抗。至西尔嘎驿站所占之翁牛特旗地方。业经安居年远。庐墓较多。未便迁改。该部统现拟以镶黄旗界内色勒沟地亩七八十顷补给。著即派员勘放。以示体恤。并随时查禁附近居民。毋任日久侵占。致生弊窦。将此谕令知之。　　

○又谕、丁曰健奏、官军剿灭全股踞逆。并□□穴□又□捕余匪。妥办善后一摺。前据曾元福奏、巨逆洪欉轰毙。全台肃清。当经谕令曾元福、丁曰健、督兵□□穴□又□捕余匪。务绝根株。现在洪璠又被捦获。匪党洪戆古等均就歼戮。是台湾地方。业已安定。著曾元福、丁曰健将善后一切事宜妥为筹办。并将逃散零匪。悉数□□穴□又□捦。以期除恶务尽。永奠民生。漳州贼氛虽挫。尚未就歼。深恐偷渡来台。句结为患。著曾元福、丁曰健、懔遵前旨。实力巡查。妥议防范毋稍疏虞。左宗棠、徐宗干、务当督饬将弁。乘屡胜之威。迅速攻复漳郡。剿灭匪众。俾免日久蔓延。将此由五百里谕知左宗棠、徐宗干、并传谕曾元福、丁曰健知之。　　

○以故图谢图汗扎萨克辅国公达什多尔济子曼达尔瓦、阿拉善辅国公色第布多尔济弟阿玉尔扎那、各袭爵。　　

○派兵部尚书载龄、仓场侍郎宋晋、前往天津。验收海运漕粮。户部左侍郎吴廷栋前往通州。会同仓场侍郎钟岱办理验收事宜。　　

○以福建剿灭彰化内山踞逆。赏守备郑荣巴图鲁名号。知府叶宗元、都司张显贵等花翎。通判王修业等蓝翎。余升叙开复有差。　　

○　　
大清穆宗继天开运受中居正保大定功圣智诚孝信敏恭宽毅皇帝实录卷之一百三十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。三月。丙申朔。上诣绥履殿问慈安皇太后安。平安室问慈禧皇太后安。至甲子皆如之。　　

○御抚辰殿。陈帟帐。阅侍卫步射。翼日如之。　　

○谕议政王军机大臣等、惠庆奏、满城危急。请催关内大兵星驰援应一摺。逆回窜陷济木萨古城两绿营后。乘势围困满城。于上年十二月闲。北城迤东。突被地雷轰发。角楼震圯。城身幸未大损。该逆蜂拥扑城。官军力战击退。其城垛震倾之处。经八旗老幼妇女多人。帮同运送甎土。乘闲堵补完固。该逆攻扑满城。势甚鸱张。亟须厚集兵力。以资捍御。色普诗新统带兵勇。已由奇台取道赴古。著即克期前进。与惠庆联络防剿。毋稍稽延。杨岳斌当已部署起程。著懔遵叠次寄谕、迅带新募勇丁赴甘剿贼。并催令彭楚汉等将未经募足之勇。赶紧招练。陆续西发。以便腾出穆图善等军出关。联捷前经令由山陕等省取道出关。此时谅已抵晋。著于所调黑龙江官兵到时。即行统率星速进发。不许藉词逗遛。前据崇恩、常明、庆明、奎章、扎拉芬等、先后奏报。愿随联捷出关剿贼。俱经降旨允准。军营事权必须统一。始可师出有功。所有崇恩、常明、庆明、奎章、扎拉芬各员。均著归联捷节制。一切军营奏报。并毋庸崇恩等列衔。以免纷歧。都兴阿前派署总兵德祥带兵千名。前赴哈密扼剿。此时行抵何处。著都兴阿等飞檄德祥迅速前行。鹤龄一军。如无须留防西甯。即可饬赴关外助剿。并由都兴阿等随时酌度办理。古城旗营妇女。竟能帮同运送甎土。共保危城。洵属深明大义。著惠庆加意拊循。随时奖劝。并准酌加赏赉。以固军心。古城待援急于星火。色普诗新、联捷等、务当体朝廷廑念边陲之意。克日整队遄行。傥再事迁延。致误军事。该大臣等自问当得何罪。惠庆仍当激励在城兵勇。协力固守。以待援军。毋稍疏懈。将此由六百里各谕令知之。　　

○引见正三品荫生左孝威。得旨、著加恩以主事用。　　

○西甯办事大臣玉通奏、拟保翎支。惟杀贼立功及差派开导番回之员先行赏戴。以励观感。其余均系奏明候旨。并未一概率准。得旨、拟保花蓝翎支。已近百支之数。不为不多。既云允其核定酌保。又云并未一概率准。语殊含糊。该大臣虽系为鼓励人心起见。惟翎支为朝廷旌功之典。岂可不待奏请。率意赏给。嗣后务须加意慎重。仍懔遵叠次谕旨。与恩麟随时和衷商办。不得稍存意见。致负委任。　　

○调正蓝旗汉军副都统穆隆阿为正白旗满洲副都统。以马兰镇总兵官文俊为正蓝旗汉军副都统。正红旗蒙古副都统绵宜署正白旗满洲副都统。　　

○以前任直隶布政使文谦为马兰镇总兵官。兼总管内务府大臣。　　

○予古城阵亡防御文绪祭葬世职。　　

○丁酉。谕内阁、前因已革提督田兴恕滥杀多命。并被参各款。降旨将田兴恕革职拏问。交张亮基等秉公严讯。定拟罪名。嗣据劳崇光、张亮基奏、查明田兴恕滥杀各款。并幕友张茂萱等劣迹。分别定拟一摺。当经谕令总理各国事务衙门妥议具奏、兹据奏称、田兴恕等应得罪名。请即照劳崇光等所拟。分别议结等语。此案田兴恕任用匪人。多行秕政。玩视军务。又于无辜之传教人文乃耳等、滥行杀毙多命。尤属残暴任性。据劳崇光等奏称、应照二罪俱发以重者论之例。从重定拟。仍将连次恭逢恩赦例应减等议罪之处。声明请旨。田兴恕著即照劳崇光等所拟。发往新疆充当苦差。不准援免。并著迅速起解。毋任逗遛。革员张茂萱即张心培、谢葆龄、以幕友滥膺保举。揽权怙势。贻害地方。怂恿田兴恕种种妄为。获罪甚重。均著发往新疆充当苦差。已革道员缪焕章、前署贵阳府知府多文、于田兴恕刚愎各情。曲为迎合实属荒谬。业经另案革职。均著永不叙用。前署贵州巡抚韩超、于田兴恕奉旨赴川。屡次渎奏请留。实属不谙政体。著交部议处。寻议、韩超应照不应重杖八十律降二级留任。得旨、准其抵销。　　

○谕议政王军机大臣等、前因劳崇光、张亮基奏、审明已革贵州提督田兴恕杀害教民一案。分别定拟一摺。当经谕令总理各国事务衙门议奏。兹据奏称、田兴恕等应得罪名。请即照劳崇光等所拟议结等语。本日已明降谕旨。将田兴恕发往新疆。不准援免。张茂萱即张心培等、分别定拟矣。田兴恕种种妄为。贻误军事。实属罪无可逭。即置之重典。亦所应得。惟因牵涉教民一案。恐其将来比例。办理又多棘手。是以从宽问拟新疆。已属法外施仁。若不即行起解。再令逗遛。必又多生枝节。田兴恕现在是否羁禁秀山。抑已到省。著崇实、骆秉章、即行派委妥员。将该革员克日起解。不得任其藉词延宕。致干咎戾。张茂萱即张心培、谢葆龄、均著劳崇光等即行派员起解。并著崇实、骆秉章等、将该革员等起解日期。飞速奏报。不准稍涉稽延。余著该督抚等妥为办理。总理各国事务衙门原摺。著钞给阅看。将此由六百里各密谕知之。　　

○又谕、文煜奏、特参贻误军需之知县。请旨革职审讯一摺。据称前拨京局火药二万斤。由山西委员王士福解赴庆阳。于行抵合水县太白驿守候驮运。耽延月余。该县竟置不理。经文煜派弁马凯等雇备。驴骡前往。始行运回火药一万七百斤。其余九千三百斤。据该县封钟琪禀称、因匪众猝至。经该县家丁差役。自行焚毁。情节支离。请将封钟琪革职审讯等语。军火为行军要需。封钟琪于运解过境时。并不赶紧护解。迁延一月。致遇贼氛。已属藐玩。且刘蓉前奏、据鄜州禀报。合水县太白镇存未起解之火药。有被逆回掠劫情事。而该县复籍口匪踪猝至。自行焚毁。以图掩饰。种种枝梧。显而易见。亟应严审根究。以重军需。合水县知县封钟琪、著先行革职。交都兴阿、刘蓉严行审讯。立限赔补。傥有掩饰情弊。再行严参从重治罪。山西委员外委王士福尚非有心玩误。惟究系管解不力。著交部议处。将此各谕令知之。寻穆图善奏、审明封钟琪解运火药。实因回匪猝至。恐为贼有。自行焚毁。现如数赔缴。应请开复。从之。　　

○戊戌。上幸瀛台。　　

○奉慈安皇太后慈禧皇太后幸兰室殿。侍早膳。　　

○御紫光阁。阅侍卫骑射。翼日如之。　　

○以神灵显应。加四川峨嵋山火神封号。曰显佑。
  </div>
  <div class="pagination">
   <a href="清实录同治朝实录_page195.html">
    上一页
   </a>
   <span>
    ...
   </span>
   <a href="清实录同治朝实录_page191.html">
    191
   </a>
   <a href="清实录同治朝实录_page192.html">
    192
   </a>
   <a href="清实录同治朝实录_page193.html">
    193
   </a>
   <a href="清实录同治朝实录_page194.html">
    194
   </a>
   <a href="清实录同治朝实录_page195.html">
    195
   </a>
   <span class="current-page">
    196
   </span>
   <a href="清实录同治朝实录_page197.html">
    197
   </a>
   <a href="清实录同治朝实录_page198.html">
    198
   </a>
   <a href="清实录同治朝实录_page199.html">
    199
   </a>
   <a href="清实录同治朝实录_page200.html">
    200
   </a>
   <a href="清实录同治朝实录_page201.html">
    201
   </a>
   <span>
    ...
   </span>
   <a href="清实录同治朝实录_page197.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
