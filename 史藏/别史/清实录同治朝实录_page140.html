<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 140 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 140 页/共 505 页
  </h1>
  <div class="content">
   同治二年癸亥十二月。癸未孝和睿皇后忌辰。遣官祭昌西陵。　　

○谕内阁巴扬阿奏、请旨严禁驻防官兵吸食洋药及现在办理大概情形一摺。洋药一项。前于咸丰九年闲。经惠亲王等奏定弛禁章程内。官员兵丁吸食洋药仍照定例办理。上年因王庆云奏请严定限制。复明降谕旨。谆谆告戒。原以兵丁奋力戎行不宜以有用之精神日形消耗也。乃本日据巴扬阿奏、现在整顿荆州驻防营伍。查系有瘾之人。悉子弃置。并加惩儆。以冀令行禁止。又称本籍黑龙江地方。近闻开设烟馆。逐渐增加。请旨严禁等语。是兵丁吸食洋药之禁。各该省仍未能实力奉行。此风不止则精壮者必成孱弱。孱弱者悉成无用。于整军经武之道。大有关系。著黑龙江将军及各省将军都统副都统恪遵前旨一体设法严禁不得虚应故事。有名无实。其绿营兵丁。恐亦不能埽除积习。并著各省督抚提镇严行查察傥有仍前吸食不知自新者。即当斥革惩办。至内外文武官员。均各有应尽职守。一经吸食洋药。则百事废弛。关系尤重。著各该管上司留心访查。遇有此等官员。即行奏请罢斥。不准姑容徇隐。此旨并著该部行知各该省将军督抚提镇等、晓谕旗绿各营。俾各懔遵。痛加湔洗。以肃戎行。　　

○谕议政王军机大臣等、有人奏、甘肃巨蠹彭沛霖、纳胳行私垄断公事。被罪发遣。又以行贿援例邀免。寄寓省城把持一切。党与四布。力庇革员成瑞、和祥、并与署秦州知州姚近斗结为心腹。姚近斗恃有奥援。专事苛敛。道员林之望督兵天水镇时。姚近斗径自赴省。将粮台款项。尽行携去。贻误军行。请饬查办等语。已革知县彭雨亭即彭沛霖、系奉旨发往黑龙江充当苦差之犯。岂容援例邀免。近复盘踞省垣。把持公事。可恶已极。著熙麟仍遵前旨。迅将该革员起解。发往黑龙江充当苦差。不得任听逗遛。自干咎戾。其如何行赂援例邀免发遣。署总督恩麟署藩司文麟受其欺蔽。并庇护劣员。朋比为奸。及林之望剿办徽县等处逆匪。姚近斗恃彭沛霖关说行贿。屡误军需各情。著多隆阿、熙麟雷正绾、确切查明。据实参奏。毋稍徇隐。原片均著钞给阅看。将此各谕令知之。　　

○又谕、前因张集馨奏、山阳窜贼。偪近商南。李云麟追斩无多。全军西行。李云麟所派之守备龙常、于石泉一带地方。滋扰逗遛。请旨革职。并请将统带炮船得力之周有全暂署陕安道篆等情。先后降旨允准。兹据李云麟胪列张集馨居心险诈。徇私废公各款迹奏参一摺。据称该京堂攻克山阳。血战二十余次。张集馨则奏称并未出队。该京堂之军入陕后。张集馨不给饷需。且劄饬所属不准应付丝毫。于营官则任意劄付挠乱。将弁莫知适从。张集馨曾受署石泉令陆堃私惠署陕抚后。惟其言是听。陆堃以馈贼为守备龙常所讦。因诬龙常以退守时兵勇滋扰。张集馨即具奏参革。并函致陆堃以快其心。周有全曾充长随。因夤缘陆堃。得以署理陕安道。前李云麟统军抵兴安时。该署知府谢复荣、以奉有张集馨严劄。不准兵勇入城。且云恐有通贼情事。致各勇闻而惊疑各等语李云麟督军援陕。所需月饷。楚省仅供其半。张集馨身任封圻。理宜劄饬地方官设法接济。若果如李云麟所奏。则张集馨有意掣肘。不顾大局。实出情理之外惟李云麟所称楚军惊疑解体。几成不测。未免意图耸听。李云麟于山阳窜贼。未能追剿。屡奉严旨诘责。今乃云非将士之不前。实粮饷之不继。是否巧于藉词。至龙常一员。有无逗遛滋扰情事。抑系张集馨偏听诬劾。周有全现已撤陕安道署任。其从前有无夤缘陆堃。陆堃有无随同乡民馈贼情事。张集馨之劄饬所属不准给饷不准兵勇入兴安府城。及箝制李云麟所部将士。究竟是何居心。是否属实。著刘蓉按照李云麟指参各节。确切访查。秉公据实覆奏。毋稍偏袒徇隐。致有不实不尽。陆堃如实有前项款迹。即著撤任奏参。原摺著钞给阅看。将此密谕知之。　　

○又谕、骆秉章奏、汉南贼势蔓延甚广。剽悍大队。麕聚黄官岭等处。锐意窥川此时刘蓉若径帅各军。出青石关以规汉南。贼得分道冲突。以全力抗拒。难期得手。须俟新募楚勇到齐。兵力既厚。数路并进。大张挞伐。汉中可望肃清。川境不致蹂躏等语。自系为慎重军务起见。惟汉中贼势狓猖。与其各处设防。不如一力进剿。且刘蓉受命抚陕。将及半载。该抚于九月闲。奏请派员回湘募勇三四千名。有计须腊底取齐三路进剿之语。并云俟所调果后九营到后。亲自统率。进驻青石关。激励诸军。先固川疆门户。骆秉章现已飞饬果后九营。由保甯驰赴巴州。听该抚调遣。并调参将许荫棠一军。驰赴通江。及武字定武两营。黎鸿钧所部六千余人。分布各隘。后力不为不厚。即新募楚勇。计时亦应到川。著刘蓉即行统率各军。星速前进。驻扎青石关。力图克复汉中城固等处。会合李云麟等约期进攻。以符三路进剿之原议。李云麟昨奏、通筹大局。以西征为急。目下行抵兴安。闻西乡踞城之贼。因楚师西上。已有惧意。此时进取西乡。则汉中可望转机等语。当谕令该京卿即照所请。速攻西乡踞匪。并会商刘蓉分路进兵。以期节节埽荡。该抚务当与骆秉章妥筹迅进。并与李云麟商酌办理。以解汉南倒悬之危。近数十日未接刘蓉来报。是否已由巴州进扎青石关。并著迅速驰奏。无得任意。迟缓。卢又熊是否死于城固城下。其余文武下落。究竟若何。留坝裦城集一带。贼势若何。沔县如何收复之处。据骆秉章奏、难以确探。著刘蓉于行抵汉中后。查明速奏。将此由六百里各谕令知之。　　

○以四川荡平逆匪郭幅溃全股出力。赏参将朱洪胜等花翎。知县文康等蓝翎。余加衔升叙有差。　　

○予江苏长洲等处殉难布政司理问张景杲等绅民妇女四百余员名口分别旌恤如例。并予建祠。　　

○甲申。孝德显皇后忌辰。遣官祭暂安寝殿。　　

○谕内阁、万青藜、卞宝第奏、甄劾不能胜任各员。请分别降革休致一摺。顺天府南路同知费涛、于所辖捕盗营。未能认真督缉。捕务难期得力。著以＜??闲＞缺同知归直隶省另行补用。署房山县知县吴山寿、性情浮滑。声名甚劣。著即行革职。署平谷县知县张鹤千、孱弱多病。难期振作。著即勒令休致。候补府经历陆鉎、擅离差委地方。久无下落。著即行革职。此外如有贪劣不职之员。仍著万青藜等随时甄别。以肃吏治而饬官方。　　

○谕议政王军机大臣等、都兴阿奏、南岸逆匪窜扰。水师获胜情形。并总兵禀词张惶各摺片。孟河以上。超瓢港一带。有贼匪滋扰。经总兵吴全美亲督炮艇击退。并将围攻小河石桥湾降众营垒之贼击败。该将军现饬游击郑启贵管带援兵二千。于渡江后即扎丹徒镇。沿江策应。著即督令实力巡防。并饬水师各营将士。严密堵截。毋任逆＜?舟宗＞偷渡北岸。沿江一带陆洲既有贼踪。即著都兴阿严饬水师剿洗。不可任其久踞。致滋蔓延。前据李鸿章奏称、招抚奔牛降众。攻克孟河贼垒等情。现在小河孟河地方。贼势甚炽。必须江北援师协力进剿。随时策应。毋令降众营垒。为贼困偪。该营降众。系何人为首。并著都兴阿查明具奏。泰兴靖江一带。都兴阿亦当饬令在防将士。严加防堵。以保完善。至总兵黄开榜。接准吴棠函开。有豫胜营军火等件。来至蒋坝。并委员家信有所说豫胜营炮船不知是何命意等语。现在李世忠在临。随剿立功。尚未回防。黄开榜闻该营炮划驶入三河。即飞禀请调水师。入湖防守。恐涉张惶。致骇闻听。据都兴阿奏、所钞委员家信。词亦含混。无甚确实。何以吴棠辄由六百里排单。行知黄开榜。现在情形究竟若何。著吴棠确切查明具奏。并著都兴阿、吴棠、于豫胜营将士经过地方。妥为驾驭。毋稍轻率。将此由五百里各谕令知之。寻吴棠奏、遵查前月杪。有豫胜营炮船。由三河下驶高宝。因未准李世忠咨会。遂由六百里函致黄开榜令其就近查问嗣据报此项船只。系护送副将李显发家眷前赴六合。沿途并无滋扰。报闻。　　

○予安徽蒙城伤亡总兵官王万清祭葬世职加等。谥勤勇。　　

○予浙江杭州等处殉难生员夏拜扬等绅民妇女九十三名口分别旌恤如例。　　

○予浙江湖州殉难在籍知县杨光烈等绅民妇女一百二十五员名口分别旌恤如例。　　

○予浙江归安合门殉难候选训导孙凤翔等男妇十员名口分别旌恤。并立祠建坊如例。　　

○乙酉。上复诣大高殿祈雪坛行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、都察院奏、坊官呈控书吏蒙蔽选缺一摺。据称北城委用候选兵马司副指挥沈桂森、呈控吏部文选司书吏郑慎言等。将该员应选到班各缺。蒙蔽腾那。致三次到班未选。屡经赴部呈请更正。俱为该书吏等牵引旁例批压等语。沈桂森所控各情。是否该书吏等舞弊腾那。抑系该员希图选缺。饰词狡讼。亟应严切讯究。以清选法。此案著交刑部提集人证卷宗。秉公严汛明确。据实奏闻办理。　　

○又谕、前据大理寺卿贺寿慈奏、请饬湖北整顿团练。并保在籍道员陈庆溥等督同劝办。当经谕令官文、严树森、于界连皖务两省地方。实力整饬。并察看陈庆溥能否得力。兹据官文等覆奏、团练派员专办。利少弊多。请由各该州县自行经理。并称陈庆溥年轻望浅。不能服众。难期得力等语。湖北省沿边各属团练。既据官文等声称不必派员专办。著即责令各该州县认真办理。毋任废弛。并慎选贤能牧令联络绅民。以收实效。至京外臣工保举人员。原期名实相符。备资驱策。贺寿慈辄以年轻望浅之陈庆溥。请令办理团练。殊属轻率。朝廷设不加详察。遽行任使。岂不贻误公事似此保荐不实。殊负朝廷博采旁摉至意。贺寿兹所奏。著毋庸议。　　

○又谕、杀虎口监督俊达奏、请严禁奸商绕越。由地方官协查。并禁东西边口。私行出入货物各一摺。杀虎口徵收税课。向以边墙及黄河为界。商人载运货物例须直赴杀虎口输税。不许绕避别路私行。至附近黄河之托克托城地方。设有黄甫川税局。凡杀虎口应徵税货。由黄河顺流而下者。均应赴黄甫川税局输税后。方准入陕。其由陆路进口之牲畜货物。如由托克托城赴陕运渡黄河西岸者。即由杀虎口起票。归托克托城木税局验票放行。近来奸商多由托克托城黄河车岸。藉词西渡。偷漏关税。总由地方官不肯协同查拏所致。著德勒克多尔济、沈桂芬、严饬该地方文武。协同该监督所派。差役。实力稽察。严拏偷越。以重税课。毋得视为具文。至山西沿边各口。自杀虎口起。东一带至所平口止。西一带至陕西神木口止。皆系应禁牲畜货物私行出入之路。近来各边守口弁兵。多不在彼直班稽查。以致奸商屡有绕越偷漏之案。实属玩懈。著沈桂芬、张集馨、转饬所属文武地方官。自杀虎口起。东边一带至新平口内。除得胜口照例徵税。甯鲁口严稽过货外。其西边一带至陕西神木口止。所有私行出入货物牲畜。均著严行禁止。并饬守口弁兵。常川驻守。实力盘查。毋得仍前玩忽。　　

○又谕、毛鸿宾、郭嵩焘奏、请将声名平棠之府县各官。分别降革一摺。广东署潮州府知府候补同知直隶州知州汪政、年力就衰。性情贪鄙。卸任署佛山同知候补知府三多、居心庸劣。习气太深。准补德庆州知州蒋元裕、行止卑污。不知自爱。澄海县知县张景耀、贪污懒惰。声名最劣。均著即行革职。署和平县知县朱世忠、人品轻肆。难资委任署东莞县知县朱用孚、习为软熟。一味逢迎。均著以府经历县丞降补以肃官方其余所属官吏。如有庸劣不职者。著毛鸿宾、郭嵩焘、再行详查。从严参办。　　

○谕议政王军机大臣等、据官文奏、沥陈团练流弊情形等语。团练本以辅官兵之不足。止能用之于暂。不能持久。可以戢土匪。不足以当大敌。本日据官文、严树森所陈。甚为明晰。著照所拟。仍由各该州县自行经理。鄂省西北边防。正当吃紧。官文、严树森、当严饬各该州县。不可废弛团务。又必须选择贤能之地方官。督率绅民。认真妥办。俾守望既可以相助。而权亦不至归诸民闲。仍一面练兵筹饷。力求制敌强兵之策方为不负委任。将此各谕令知之。　　

○又谕、多隆阿奏、遵筹全局一摺。所奏东南军务及善后事宜。均与前寄谕旨。大意相符。西北陕甘一路。系多隆阿专责。盩厔围攻已久。屡据该将军奏称即可得手。此次复称蓝逆外援已绝。著即督令穆图善等。迅即进攻。克复此城。其汉南之贼。与洋县之贼互杀。并可因贼自相扰乱之际。乘机蹈衅。用闲出奇。以图汉洋之贼。凤县地方团勇。既将两当窜贼击退。盩厔攻克后。自可速行分兵。埽荡留坝等处踞贼。汉南军务。迄未得手。节经催令刘蓉迅即由川入陕。以资统率。该抚军威重整。新募勇营。约亦可到。谅必不日可以进兵。蓝二顺股匪。尚在商南。蓝斯明所部。严扼武关。兵力尚单。曾否分兵往助。著即饬令实力筹剿。与豫省留驻荆关之敖天印等军会合。速将赵家川黄家垭一带之贼殄除。麟游余匪。曹克忠何以尚未全行埽荡。亦即督令赶紧办理。以为雷正绾后路策应。甘省甯灵继陷许久。庆昀不见续报。恐甯夏满城。亦不可知。著多隆阿探查实在是何情形。随时具奏。该处回氛尤炽。雷正绾之军。必须速克平固。转战而前。以彰挞伐。并著飞催陶茂林。速将凤郡料理就绪。迅由汧陇进发。与雷正绾会合。以厚兵力。至所请将留守庐州之石清吉、梁美材等七营。赴陕助剿。及江南兵势稍纾。另拨数营。驰赴陕营之处。均俟僧格林沁、曾国藩等、遵筹大局情形覆奏到时。再行酌量谕知办理。原摺留中备览。将此由六百里谕令知之。　　

○又谕、多隆阿奏请饬催各省协饷一摺。多隆阿办理陕西贼匪。并分军援应甘省。攻剿均在吃紧之际。而各营欠饷累累。不特各军哗溃堪虞。且停兵待饷。必将贻误戎机。著官文、刘长佑、严树森、阎敬铭、张之万、沈桂芬、迅将应拨多隆阿军饷。照各该省协济原数。按月源源报解。毋令缺乏。将此由五百里各谕令知之。　　

○豁免陕西华、乾、邠、咸甯、长安、高陵、三原、泾阳、咸阳、大荔、镇安、山阳、渭南、临潼、鄠、兴平、富平、醴泉、蓝田、朝邑、蒲城、华阴、武功、永寿、长武、二十五州县被扰地方新旧额赋。并缓徵来年上忙钱粮。　　

○缓徵陕西孝义、耀、潼关、三水、淳化、商南、六厅州县新旧额赋。并豁免上年暨本年道仓粮石。　　

○阿巴噶卓哩克图郡王刚噶尔伦布等三人、喀尔喀扎萨克亲王达木吹等二人、浩齐特扎萨克郡王济克登噶维张、鄂尔多斯扎萨克贝子三齐密都布、翁牛特镇国公永咙、扎噜特镇国公达瓦甯保、乌珠穆沁辅国公车林多尔济、苏尼特辅国公布彦特古斯、茂明安扎萨克头等台吉扎萨克达尔呼、于神武门内瞻觐。　　

○丙戌。谕内阁、本日据议政王军机大臣等、接准吏部知会。现出有云南盐法道吴惠元告病一缺。请旨＜??闲＞放等语。吴惠元自上年八月闲。＜??闲＞放云南盐法道。迄今年余。尚未到任。辄因病率请开缺。实属有心规避。吴惠元著即勒令休致。　　

○又谕、沈葆桢奏、请将贪庸不职之知县。分别革职勒休一摺。江西安远县知县徐德仪、居心贪鄙。声名狼藉。万安县知县蔡迪康、嗜好昬迷。丁胥横恣。前署武甯县试用知县庄祖基、纵容胥役。物议沸腾。前署金溪县试用知县郭庆熙、举动躁妄。不协舆情均著一并革职。进贤县知县星联、才识昬庸。公事废弛。著勒令休致。以肃官方。　　

○谕议政王军机大臣等、罗惇衍奏、劣绅句通外国。勒还钜款。请收回印票。以杜后患一摺。据称已故候选道伍崇曜、捐输银三十二万两。诿与咪国。要在粤海关索本息银四十七万余两。今该绅已于十月二十四日病殁。恐海关原给印票一落于咪夷之手。则持券来索。又费唇舌。且酿事端。请令两广总督察看妥办等语。所筹不为无见。此项银两。无论借自何人。总以速行归款为妥。著毛鸿宾、郭嵩焘、毓清、查前项银两。曾否勒捐归补。陆续清还。现在尚欠若干。能否令伍崇曜子弟自行筹补若干。其不敷者。官为劝捐清结。惟海关印票。总以先行收回为最要之著。免致咪国执持原券。致多饶舌。该督等务须妥速筹商。豫弭后患。原摺著钞给阅看。将此谕令知之。　　

○又谕、恩夔奏、青州旗营。饷米缺乏。请饬山东巡抚宽为筹拨一摺。据称该营官兵。因粮饷缺乏已将所有物件。变卖糊口。现在无可折变。衣敝履穿形同乞丐。该处地近海滨。入冬以后。男妇赴乡乞食。死者甚多。请饬山东巡抚将欠放俸饷兵米等项。迅速筹拨。以苏民困。并请将贻误兵米之知府惩处等语。本日已明降谕旨。将青州府知府高镇摘顶勒解。即著阎敬铭饬令该府。迅将去冬欠放米石。勒限一个月。埽数解营。并将积欠银两米石。勒限严催。如数拨解。此后该营应领俸饷米折马乾兵米等项。著该抚宽为筹拨。务令源源接济。毋再迟延干咎。原摺著钞给阎敬铭阅看。将此谕令知之。　　

○又谕、前因麟兴等奏、派员查勘科布多所属之哈屯河一带。行至库克乌苏。因路险林杂。不能前进。当经谕令该大臣拣派妥员。探明路径前往。兹据麟兴奏称、委派骁骑校瑞成等四员名。于九月二十五日启行。十月初七日。据该委员回城禀称。于九月十四日。由阿勒坦淖尔乌梁海游牧。查至库什业莫多吹河地方。见有俄人十余名。在彼贸易。并无兵队阻截。十八日。至海青大坝雪大无路可行。请将人马落入雪内之笔帖式存保鼓励等语。所奏殊未明晰。瑞成等系九月二十五日前往查勘。何以九月十四日。行抵阿勒坦淖尔乌梁海地方。又何以十月初七日。即行回城。往返如此之速。且此次委员业已行至海青大坝。是否由库克乌苏经行。若已过库克乌苏。则前次委员所称路险林杂。实属荒谬。自应将该委员据实参劾乃麟兴并未将一路查勘情形详叙。但据瑞成等大雪封山不能前进等词。率行入奏。而措词又多自相矛盾之处。可谓糊涂已极著麟兴明白回奏。疆界重务。不得不认真查办。岂可半途而废。转瞬春融雪霁。仍著麟兴严饬原派之委员瑞成等、前往哈屯河查勘明确。俾与俄人分界时。得以斟酌定议。傥该委员等托故不前。即著从严参办。存保并未行至应行查勘之处。有何微劳足录。所请赏加五品顶带。著不准行。将此谕令知之。　　

○以督催驻防兵米不力。摘山东知府高镇顶带。　　

○以江西官军。剿办安徽窜匪出力。赏副将韩进春已图鲁名号。守备董德春花翎。千总刘文华等蓝翎。余加衔升叙有差。　　

○以江西青田铺剿贼出力。赏训导李香筠等蓝翎。余升叙有差　　

○予江西南城阵亡学正刘焜元祭葬世职。　　

○追予江西故道员屈蟠、附祀提督饶廷选道员罗泽南广信府专祠。并入都司李棉兆张时雨等章田渡合祠。作为正祀。　　

○丁亥。谕内阁、昨据御史孟传金奏、直隶南宫县办团绅士。二品顶带候选同知郝来麟、独力捐赀。带团御贼。捐办团费。约有二万九千余两该员前在崇厚军营捐银一万二千两。以道员不论双单月尽先选用。并赏换花翎经部核议银数不敷。饬令补交银七千九百六十两今郝来麟办理团练。又捐如许钜款。核与补交银数。尚余银二万一千两。请旨仍以道员不论双单月尽先选用并赏换花翎。如蒙俞允仍请饬直隶总督查明奏办。谨将该员办团御贼情形。及捐赀细数。开具清单呈览等语。各省办理团练绅民捐赀出力。经该督抚奏请鼓励。无不立沛恩施。优加奖叙。其闲有未经给奖者。原准言官随时奏闻。请旨办理。郝来麟及其叔郝开周。连年捐输军饷。叠经分别赏给举人翎支官阶顶带。其急公好义。久已著闻。并非湮没未彰者可比此次捐办团练经费。剿贼出力。孟传金如有所闻原不妨奏请饬查。交部核奖。乃孟传金辄为该员擅请以道员不论双单月尽先选用并赏换花翎。既不俟部臣确核。复不待外省详查仅凭该御史一言。即欲仰邀俞允。试问有此政体否。且另单所开办团捐数。分毫必载。孟传金既云得自访闻。何以计及锱铢。详悉至于如此。难保无辗转属托情弊。孟传金不胜御史之任。姑从宽免其深究。著仍回原衙门行走。以示薄惩。至郝来麟捐输团费。及御贼出力之处。仍著刘长佑确切查明。如应行给予奖励。即著核实奏请。不得因孟传金此奏失当。稍存成见。　　

○谕议政王军机大臣等、张凯嵩奏、击溃横州股匪。现攻黄逆老巢。并捦斩苍梧藤县土匪。安插怀集等处难民各摺片。黄逆跧伏平天寨。又遣党分窜横州妄冀死灰复然。经张凯嵩派令刘坤一等、督军截击。水陆获胜。捦斩贼匪多名。横州一带。均已廓清。剿办甚属奋勉。惟黄逆负嵎阻险。李亚得只身逃遁。均难免再事句结。复成巨患。亟应乘此声威。督军剿洗。著即督饬刘坤一等、统率全军。并力攻取贼寨。务须歼除首恶。以净根株。投诚之甘太然等众。仍饬令妥为驾驭。潘炳是否歼毙。仍著查明具奏。另片奏、道员蒋泽春将范亚音之养子梁亚五、与范逆家属。在石表山捣巢聚歼。罕有漏网。藤县匪首陈超阑等。经副将唐元芳督剿穷蹙。胁从各匪。斩陈超阑以献。吁恳投诚。业经唐元芳督该处绅团遣散。惟苍梧藤县逸盗土匪。恐复不少。该抚仍当责令蒋泽春、唐元芳等、实力摉捕。即遣散安置各匪。亦随时令地方文武查察。如有依险聚众复图啸聚者。即须严密捕拏。以清乱源。怀集等处难民。遣散甚众。该抚拟立法编查。妥为绥辑。著即照办。广西自倡乱以来。越时已十余载。今幸渐次荡平。该抚务当通饬所属。招集流亡。俾粤民各安耕凿。以期肃清辖。境现在该省何处有贼股数大小。如何次第剿除之处。并著张凯嵩详查具奏。将此由五百里谕令知之。　　

○谕土默特贝勒散巴勒诺尔赞、前因盗匪白淩阿、弥勒僧格、逃入土默特敖汉旗籍。谕令散巴勒诺尔赞等、将该二犯拏交热河都统审办。惟该贝勒现因年班来京。回旗尚需时日。傥机事稍有洩漏。致该匪等闻风远扬。则缉获更行费手。著散巴勒诺尔赞即日起身回旗。责成该贝勒、会同敖汉扎萨克郡王达维多克丹等、懔遵前旨。迅将白淩阿、弥勒僧格拏获。解交热河都统讯办。若敢任意容隐。纵盗养奸。或稍有漏洩。致令远扬。必将该贝勒等治罪。决不宽贷。　　

○引见候选知县端木埰。得旨、著以内阁中书即补。　　

○督办河南团练大臣毛昶熙奏、驰抵汝甯。剿办皖捻。得旨、著即严饬王文行等军。速将鲍进朝寨攻克。一面调度各军。由谈圩以次埽荡。将著名捻首。悉数歼除。皖捻及陈大＜?氵喜＞等。窜入桐柏交界。尤须严饬尹嘉宾等。兜截歼捦。勿任一名漏网。切不可徒托空言。毫无实效。　　

○改山东东昌府知府为要缺。由外拣员题补。仍兼补河工人员。从巡抚阎敬铭请也。　　

○予山东兖州伤亡游击焦其洲祭葬世职。　　

○旌表守正捐躯山东历城县民妇孙张氏。　　

○戊子。谕内阁、理藩院奏、蒙古各扎萨克旗地方。拏获抢劫盗案请仍遵旧章办理一摺。前因各省地方官捕务懈弛。劫案繁兴。当经通谕各直省将军督抚等。饬所属地方。明白晓示。如遇抢劫盗匪。准兵役等格杀勿论。兹据理藩院奏称、蒙古各扎萨克旗。与内地州县有闲。如遇抢劫盗匪。一体照依内地章程。准其格杀勿论。并拏获者立即讯明正法。恐办理未能详慎。或致妄杀无辜。请旨仍遵旧章办理等语。所陈自系实在情形。嗣后蒙古各扎萨克旗地方。缉捕盗贼。及拏获抢劫重案。著仍遵照旧章分别办理。至各该扎萨克旗与内地毗连地方。遇有抢劫盗匪。向系解交州县官勘办。近闻不肖官吏。于各该旗解到案犯时。每致多方需索。甚至得贿卖放。该蒙古旗官弁。畏其抑勒。或将劫案隐匿不报。以致盗风日炽。殊属不成事体。并著各将军都统督抚等。严饬毗连蒙古各扎萨克旗之沿边各厅州县。遇有各该旗解交劫盗案件。即行分别勘详办理。毋得任令吏胥横索。致案牍或有稽压。如查有地方官吏。仍蹈从前恶习。恣意勒索。即著指名从严参办。毋稍徇隐。以清盗源。　　

○又谕、严树森奏、甄别州县等官。请旨分别革职休致改补一摺。湖北保升同知直隶州知州钟祥县知县长寿、轻浮鄙谬。舆论沸腾。同知衔署公安县知县张吉徵、猥琐卑污。劣声昭著。均著即行革职。永不叙用。同知衔宜都县知县刘鸣珂、才识迂庸。不知振作。保康县知县方兆科、老弱多病。声名平常、拣发知州英福、气惰神昬。难期整饬。均著勒令休致。同知衔署江夏县事黄冈县知县郑庆华、才欠开展缉捕不勤。难胜繁剧。著撤任开缺。遇有相当＜??闲＞缺。酌量补用。　　

○又谕、张之万奏、哨官藏留妇女。讯明正法。并请将筑营迟缓之游击等弁。分别惩处等语。河南带勇哨官守备苏大起、于贼中救出妇女。擅敢私自藏留。经营官罗辅臣饬今放回。复敢抗辩不遵。实属目无法纪。业经张之万于讯明后即行正法。足以肃军律而儆效尤。游击蒋希夷、所部筑营迟缓。著摘去顶带。千总蒋心正、恇怯无能。著即行革职。以示惩儆。　　

○又谕、云南提督福升、前有旨叠谕饬赴昭通驻扎。本日据骆秉章奏该提督现驻川省。惟以索支养廉为事。询以筹办滇省事宜。所言一无可采。且遵旨饬其前赴昭通。而该员辄谓虽驻川省。即可作为已赴昭通等语。谬妄糊涂。至于此极。提督膺统兵重寄。似此阘茸无能之辈。必致贻误事机。且该员以办理军务大员。辄敢自便身图。意存欺饰。尤属可恶。福升著即行革职。以示惩儆。　　

○谕议政王军机大臣等、前因理藩院奏、匪犯绰金汰、那木萨赉等、聚众讹索。烧毁马甲巴育泰房屋。抢劫章京哲克通额等驴马等情。谕令麟庆查明。将该犯等一并缉拏兹据理藩院奏称、据塔布囊察固特古尔图等呈称。东土默特旗蒙匪绰金汰等、聚人至数千名之多。执携鸟枪器械。抗拒官兵。并将塔布囊库纳西哩杀毙等情。该蒙匪等始以老人会名目。敛钱抢物。嗣复纠合多人。持械逞凶。藐法抗官。若不赶紧扑捕。恐将来愈聚愈众。势必酿成巨患。除绰金汰、那木萨赉二犯。业已自行投案。现交该都统讯办外。其余各犯。著麒庆会同卓索图盟长等。速派官兵前往该旗。按名实力查拏。严行惩办。毋任一名漏网。并将余党解散。以靖地方而安善良。原摺著钞给阅看。将此谕令知之。　　

○又谕、张之万奏、亳捻避兵遁入山内。皖捻被剿。窜往桐柏各一摺。张总愚窜走宛南。前经寄谕僧格林沁饬令苏克金马队。与张之万所部张曜各军。会合进剿。兹据张之万奏称、该抚进军汝州。贼知官兵已由襄郯而前。旋由鲁山退回南召县境之李青店等处。张曜等军。连日于板山坪追击获胜。葛承霖之军。亦进偪至留山堡。与贼接仗。各有斩捦。惟李青店白土冈等处。在南召迤西。山深径窄。非得步队偪贼出险。则骑兵终无用武之地。即著张之万严督张曜葛承霖等军。各由西北两面。并力夹击。偪贼东趋地势较宽之处。僧格林沁仍遵前旨。饬令苏克金带领马队豫备。即由鲁山抄进。与张之万所部诸军。会合兜击。此贼前有仍图西北窜扰秦疆之意。其四棵树地方。路由嵩县。直达河陕。防剿尤关紧要。张之万现饬亲军由鲁山进扎。务须实力办理。并饬葛承霖等湘楚各勇。力争李青店西北之险。即可斩关夺隘与张曜等合力进偪。使贼不得依山负固。以老我师。至汝南一带。贼由尖山窜往桐柏。与毛昶熙日前所奏略同。其正阳土匪余瞎子等。因捻逆远扬。其势已孤。辄敢向王文行等啖降。王文行等严行拒绝。即将该匪寨乘机攻破。剿抚兼施。所办尚好。著张之万即饬王文行等军。将谈家围贼寨乘势进攻。尽歼丑类。并著毛昶熙严督黄贵诚、尹嘉宾等、将窜往桐柏之捻股。密速剿办。迅殄游氛。毋令匪等得。以暇息。再行滋蔓。蒙亳等处善后。有无就绪。僧格林沁即行驰奏。将此由六百里各谕令知之。
  </div>
  <div class="pagination">
   <a href="清实录同治朝实录_page139.html">
    上一页
   </a>
   <span>
    ...
   </span>
   <a href="清实录同治朝实录_page135.html">
    135
   </a>
   <a href="清实录同治朝实录_page136.html">
    136
   </a>
   <a href="清实录同治朝实录_page137.html">
    137
   </a>
   <a href="清实录同治朝实录_page138.html">
    138
   </a>
   <a href="清实录同治朝实录_page139.html">
    139
   </a>
   <span class="current-page">
    140
   </span>
   <a href="清实录同治朝实录_page141.html">
    141
   </a>
   <a href="清实录同治朝实录_page142.html">
    142
   </a>
   <a href="清实录同治朝实录_page143.html">
    143
   </a>
   <a href="清实录同治朝实录_page144.html">
    144
   </a>
   <a href="清实录同治朝实录_page145.html">
    145
   </a>
   <span>
    ...
   </span>
   <a href="清实录同治朝实录_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
