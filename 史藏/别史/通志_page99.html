<!DOCTYPE html>
<html>
<head>
    <meta charset="UTF-8">
    <title>通志 - 第 99 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 99 页/共 155 页</h1>
    <div class="content">　　废太子庶人恂字元道生而母死文眀太后抚视之常置左右年四嵗太后亲为立名于是大赦太和十七年七月癸丑立为皇太子及冠于庙孝文临光极东堂引恂入见诫以冠义曰字汝元道所寄不轻汝当寻名求义以顺吾防二十年改字宣道迁洛诏恂诣代都其进止礼仪帝皆为定及恂入辞帝曰今汝不应向代但太师薨于恒壤朕既居皇极之重不容轻赴舅氏之丧欲使汝展哀舅氏拜汝母墓一写为子之情山陵在彼汝至彼太师事毕后日宜一拜山陵拜讫汝族祖南安可一就问讯在途当温读经籍如日亲见吾也后帝每嵗征幸恂常留守主执庙祀恂不好读书体貌肥大深忌河洛暑热意每追乐北方中庶子髙道悦数苦言致諌恂甚防之孝文幸嵩岳恂留守金墉谋欲召牧马轻骑奔代手刃道悦于禁中领军元徽勒门防遏夜得宁静帝闻之骇惋外寝其事仍至汴口而还引恂数罪与咸阳王禧等亲杖恂又令禧等更代百余下扶曵出外不起者月余拘于城西别馆引见羣臣于清徽堂议废之司空太子太傅穆亮尚书仆射少保李冲并免冠稽首而谢帝曰古人有言大义灭亲此小儿今日不灭乃是国家大祸脱待我无后恐有永嘉之乱乃废为庶人置之河阳服食所供粗免饥寒而已帝幸代遂如长安中尉李彪承间密表告恂复与左右谋逆帝在长安使中书侍郎邢峦与咸阳王禧奉诏赍椒酒诣河阳赐恂死时年十五嵗敛以麤棺常服瘗于河阳城二十二年冬御史台令史龙文观坐法当死告廷尉称恂前后被摄左右之日有手书自理不知状而中尉李彪侍御史贾尚寝不为闻尚坐繋廷尉时彪免归帝在邺尚书表收彪付洛防赦遂不穷其本末贾尚出繋累疾数日死初帝将为恂娶司徒冯诞长女以女防待年长先为聘彭城刘长文荥阳郑懿女为左右孺子时恂年十三四帝尝谓郭祥崔光宋弁曰人生须自放不可终朝读书我欲使恂旦出省经传食后还内晡时复出日夕而罢卿等以为如何光曰孔子称血气未定戒之在色太子尚以防年渉学之日不宜于正昼之时舍书御内又非所以安柔弱之体固永年之命帝以光言为然乃不令恂昼入内无子
　　京兆王愉字宣徳太和二十一年封拜都督徐州刺史以彭城王中军长史卢阳乌兼长史州事巨细委之阳乌宣武初为防军将军帝留爱诸弟愉等常出入宫掖晨昬寝处若家人焉迁中书监为纳顺皇后妹为妃不见礼答愉在徐州纳妾李氏本姓杨东郡人夜闻其歌悦之遂被宠嬖罢州还亰欲进贵之托右中郎将赵郡李时显为之养父就之礼迎产子寳月顺皇后召李入宫殴撃之彊令为尼于内以子付妃养之嵗余后父于劲以后久无所诞乃表劝广嫔御因令后归李于愉愉宠爱更甚愉好文章颇着诗赋时引才人宋世景李神隽祖莹邢晏王遵业张始均等共申宴喜招四方儒学賔客严懐真等数十人馆而礼之所得谷帛率多散施又崇信佛道用度常至不接与弟广平王懐颇相夸尚竞慕奢丽贪纵不法于是宣武摄愉禁中推案杖愉五十出为冀州刺史始愉自以职非亲要势劣二弟潜懐愧恨颇见言色又以幸妾屡被顿辱内外离抑及在州谋逆遂杀长史羊灵引及司马李遵称得清河王密防云髙肇簒杀主上遂为坛于信都之南柴燎告天即皇帝位赦天下号建平元年立李氏为皇后宣武诏尚书李平讨愉愉出拒王师频败遂婴城自守愉知事穷携李及四子数十骑出门诸军追之见执以送平诏徴赴亰师申以家人之训愉每止宿亭传必防李氏尽其私情虽鎻絷之中饮赏自若略无愧惧之色至野王愉语人曰虽主上慈深不忍杀我吾亦何面目以见至尊于是歔欷流涕絶气而死时年二十一或云髙肇令人杀之敛以小棺瘗之诸子至洛皆见杀后灵太后令愉四子皆附属籍追封愉临洮王寳月乃改葬父母追服三年寳月弟寳炬是为文帝
　　清河王怿字宣仁防而敏慧美姿貌孝文与彭城王勰甚器异之并曰此儿风神外伟黄中内润若天假之年则方二南矣愽渉经史兼综羣言有文才善谈理寛仁容裕喜怒不形于色太和二十一年封宣武初拜侍中转尚书仆射怿才长从政眀于断决剖判众务甚有声名司空髙肇以帝舅宠任既擅威权谋去良宗屡谮怿及亰兆王愉等愉不胜其忿怒遂举逆冀州肇因愉之逆又谮杀彭城王勰怿恐不免肇又录囚徒以立私惠怿因侍宴酒酣乃谓肇曰天子兄弟讵有几人而炎炎不息昔王莾头秃亦借渭阳之资遂簒汉室今君曲形见矣恐复终成乱阶又言于宣武曰臣闻唯器与名不可以假人是故季氏旅泰宣尼以为深讥仲叔轩悬邱眀以为至诫谅以天尊地卑君臣道别宜杜渐防萌无相僭越至于减膳录囚人君之事今乃司徒行之讵是人臣之义且陛下修政教解狱讼则时雨可降玉烛自和何使眀君失之于上奸臣窃之于下长乱之基于此在矣宣武笑而不应孝眀熙平初迁太尉侍中如故诏怿裁门下之事又典经义注时有沙门惠怜者自云呪水饮人能差诸病病人就之者日有千数灵太后诏给衣食使于城西南治疗百姓怿表諌曰臣闻律深惑众之科礼絶妖淫之禁皆所以大眀居正防遏奸邪昔在汉末有张角者亦以此术荧惑当时论其所行与今不异遂能诱生人卒致黄巾之祸天下涂炭数十年间角之由也昔新垣奸不登于眀堂五利侥终婴于显戮此事可为至鉴灵太后深纳之太后以怿孝眀懿叔徳先具瞻委以朝政事拟周霍怿亦竭力匡辅以天下为己任领军元义太后之妹夫也恃宠骄盈怿裁之以法每欲黜之为义所疾义党人通直郎宋准等希义防告怿谋反禁怿门下讯问左右及朝贵无验乃释焉怿以忠而获谤乃鸠集昔忠烈之士为显忠录二十卷以见志焉正光元年七月义与刘腾逼孝眀于显阳殿闭灵太后于后宫囚怿于门下省怿诬伏遂害之时年三十四朝野贵贱知与不知含悲丧气惊振逺近夷人在亰及归闻怿之丧为之剺面者数百人神三年追封范阳王諡曰文献以礼加葬后更追复为河间王子亶袭亶子善见是为孝静帝
　　广平王懐太和二十一年封累迁骠骑大将军孝眀即位拜司空寻进太保领司徒二年薨諡曰文穆长子诲孝昌二年封范阳王第三子修是为孝武帝
　　汝南王悦景眀四年封悦好读佛经览书史为性不伦俶傥难测累迁开府仪同三司熙平二年坐杀人免官以王还第悦妃闾氏即东海公之女也生一子不见礼答有崔延夏者以左道干悦教服松术之剂冀以得仙悦惑之轻与出外采药暴露原野遂断酒肉粱稻唯啖麦饭又絶房中而更好男色轻忿妃妾动加捶挞悦尝野宿灵太后检问其妃引入穷悦事故妃病杖牀褥疮尚未愈太后因令自今诸王及三藩正妃病百日已上者皆遣奏闻若有犹行捶挞就削封位及清河王怿为元义所害悦了无雠恨之意乃以桑落酒候伺义尽其私佞之情义大喜以悦为侍中太尉临拜日就怿子亶求怿服翫之物不时称防乃召亶杖之百下亶居庐未葬形气嬴弱暴加威挞殆至不济悦仍呼阿儿亲自拊循寻迁太保出为徐州刺史至州乃为大剉碓置于州门云有盗者即斩其腕奸偷惧其无常能行异事为之暂息孝昌二年复领太尉及尔朱荣举兵向洛悦遂奔梁梁武甚相资待荘帝崩遂立为魏主年号更兴节闵初遣兵送悦置于境上以觊侵逼及齐神武诛尔朱以悦孝文子宜承大业乃令人示意悦既至清狂如故动为罪失乃止孝武初除大司马开府孝武以广陵颇有徳望以悦属尊地近内懐畏忌故前后害之赠假黄钺太师司州牧大司马王如故諡曰文宣子頴与父奔梁卒于江左
　　皇子恌年七嵗景眀元年薨葬文昭皇后陵东后以増广文昭后坟茔徙窆北冈
　　李延寿曰魏自西迁之后权移周室周文天纵寛仁性罕猜忌元氏戚属并见保全内外任使布于列职孝闵践阼无替前绪眀武缵业亦遵先志虽天厌魏徳鼎命已迁枝叶荣茂足以愈于前代矣







　　通志卷八十四下
<史部,别史类,通志>
　　钦定四库全书
　　通志卷八十五上
　　宋　右　廸　功　郎　郑　樵　渔　仲　撰
　　宗室传第八上
　　北齐
　　赵郡王琛【子叡　叡子整信】清河王岳【子劢】广平公盛【子子瑗】阳州公永乐【继子孝绪　永乐弟长弼】防乐王显国　上洛王思宗【子元海　思宗弟思好】平秦王归彦　武兴王普　长乐太守灵山【子懿　继子伏防　伏防孙乂】
　　神武诸子
　　永安简平王浚　平阳靖翼王淹【子徳】彭城景思王浟【子寳徳】上党刚肃王涣【子寳严】防城景王清【继子亮】任城王湝　髙阳康穆王湜　博陵文简王济　华山王凝　冯翊王润　汉阳敬懐王洽
　　文襄诸子
　　河南康献王孝瑜【子节】广寕王孝珩　河间王孝琬【子正礼】兰陵武王长恭　安徳王延宗　渔阳王绍信
　　文宣诸子
　　太原王绍徳　范阳王绍义　西河王绍仁　陇西王绍防
　　孝昭诸子
　　乐陵王百年　汝南王彦理【弟彦徳　彦基彦康　彦忠】武成诸子
　　南阳王绰　琅琊王俨　齐安王廓　北平王贞髙平王仁英　淮南王仁光【弟仁机　仁邕仁俭　仁雅　仁】
　　【直仁谦】
　　后主诸子
　　东平王恪【善徳　买徳　质钱】
　　北齐
　　赵郡王琛字元寳神武皇帝之弟也少便弓马有志气神武既定天下中兴初授琛常侍镇西将军既居禁卫防勤慎宻率先左右封南赵郡公累迁定州刺史六州大都督甚有声誉及斛斯椿等衅结神武将谋内讨以晋阳根本召琛留掌后事天平中除御史中尉正色紏弹无所廻避逺近肃然寻乱神武后庭因杖而薨时年二十三赠太尉尚书令谥曰贞天平三年又赠假黄钺左丞相太师録尚书事天统初进爵为王配飨髙祖庙庭子叡嗣小名须防生三旬而孤聪慧夙成特为神武所爱飬于宫中令游嬢母之恩同诸子魏兴和中袭爵南赵郡公年至四嵗未尝识母其母魏华阳公主也其徔母姊郑氏戏谓曰汝是我姨儿何反亲游氏叡因访问遂失精神神武疑其感疾叡对曰儿无患但闻有所生欲得暂见神武惊命元夫人至就宫见之叡前跪拜因抱颈大哭神武甚悲伤谓平秦王曰此儿天性至孝我儿无及者遂为休务一日叡初读孝经至资于事父輙流涕歔欷十嵗丧母神武亲送至领军府为发哀举声殒絶三日水浆不入口神武与武明太后慇懃敦譬方渐承防居丧长斋骨立杖而后起神武令恒山王与同卧起日夜譬之并勅左右不许进水虽絶清漱午輙不肯食由是神武食必呼与同案神武崩复哭泣欧血及壮将婚娶而貌有戚容文防谓曰我为尔娶郑述祖女门阀甚髙当无可憾而反不乐何邪叡对曰自痛孤遗方徔防冠弥用感切言未卒呜咽不自胜文防为之悯然励之勤学常夜分方罢文宣受禅进爵为王叡身长七尺容仪甚伟闲习吏职有知人之鍳天保二年为定州刺史六州大都督时年十七叡留心庶事紏擿奸邪称为良牧六年诏领山东兵数万监筑长城于时盛夏叡屏除盖扇亲与军人同劳苦长史永钦道以叡冒暑遣倍道送氷叡对之叹息云三军之人皆饮温水吾何心独进寒氷遂至销液竟不一尝兵人感悦先是役罢任其自归丁壮先返羸弱多致僵殒叡于是亲率营伍彊弱相持赖全者十三四焉八年除北朔州刺史都督长城诸镇事叡慰抚新迁量置烽戍内外防御备有条法大为兵民所安有乏水处叡祷而得泉州人至今号曰赵郡王井九年济南以太子监国因立大都督府与尚书省分理众事仍开府置佐史文宣特崇其选乃除叡侍中摄大都督府长史叡后因侍宴帝徔容頋谓恒山王演曰由来亦有如此长史不皇建初兼并州事孝昭崩预受頋托奉迎武成于邺以功拜尚书令天统中追赠父琛假黄钺母元氏赠赵郡王妃諡曰贞昭华阳长公主如故有司备礼仪就墓拜受时隆冬盛寒叡徒歩号哭面皆破裂欧血数升及还不堪参谢帝亲就第省问拜司空摄録尚书事河清三年周师及突厥至并州武成戎服将以宫人出避叡叩马谏乃止帝亲御戎六军进止并令取叡节度而使叚孝先总焉帝与宫人被绯甲登故北城以望军营甚整突厥咎周人曰尔言齐乱故请我共来伐之今齐人眼中亦有鐡何可当邪乃还至泾岭冻滑乃铺氊以度胡马寒瘦膝已下皆无毛比至长城死且尽乃截矟杖之以归是役也叚孝先持重不与贼战自晋阳东道为虏所屠无遗类焉斛律光自三堆还帝以遭大防抱其颈哭任城王湝进曰何至此乃止光面折孝先于帝前曰叚婆善为送女客于是以叡为能加尚书令封宣城郡公拜太尉监五礼晚节颇为和士开所构叡久典朝政清正自守誉望日隆渐被疏忌乃撰古之忠臣义士号曰要言以致其意武成崩后数日叡与冯翊王润安徳王延宗及元文遥等奏后主云和士开不宜仍居内任并入奏太后因出士开为兖州刺史太后曰士开旧经驱使欲防过百日叡正色不许太后令酌酒赐叡叡正色曰今论国家大事非为巵酒言讫便出其夜叡方寝见一人可长丈四五尺臂长丈余当门向牀以臂压叡良久遂失所在叡意甚恶之起坐叹曰大丈夫运命一朝至此至旦欲入朝妻子咸谏止之叡曰自古忠臣皆不頋身命社稷事重吾寜死事先皇不忍见朝廷颠沛至殿门又有人曰愿勿入叡曰吾上不负天死亦无恨入见太后太后复以为言叡执之弥固出至永巷被执送华林园于崔离佛院令刘桃枝拉而杀之时年三十六大雾三日朝野寃惜之期年后诏听以王礼竟无赠諡子整信嗣好学有行检位仪同三司后终于长安
　　清河王岳字洪畧神武徔父弟也父翻字飞雀以器度知名卒于侍御中散元象中赠假黄钺大将军太傅太尉録尚书事諡孝宣公岳幼孤贫人未知之长而敦直姿貌嶷然深沈有器量初岳家于洛邑神武每奉使入洛必止于岳宅岳母山氏尝夜起见神武室中有赤光心异之诣卜者为之筮遇干之大有占者曰飞龙在天之象也贵不可言山氏以语神武神武益自负及神武起兵信都山氏闻之喜谓岳曰赤光之瑞验矣汝可间行徔之岳遂徃信都神武见之大悦中兴初除金紫光禄大夫领武卫神武与四胡战扵韩陵神武将中军髙昂将左军岳将右军中军败绩贼乗之岳举麾大呼横冲贼阵神武方得囘师因大破贼以功除卫将军左光禄大夫封清河郡公母山氏封郡君授女侍中入侍皇后天平二年除侍中六州军事都督寻加开府岳辟引时贤以为僚属论者美之寻授使持节六州大都督冀州大中正俄拜京畿大都督其六州事悉隶京畿神武统务晋阳岳与侍中孙腾等在京师辅政岳性至孝母疾衣不觧帯及遭丧去軄哀毁骨立神武忧之每日遣人劳勉寻起复本位厯冀晋二州刺史西南道都督有绥邉之称及神武崩侯景叛梁武帝遣其贞阳侯渊眀于寒山拥泗水灌彭城与景相为掎角岳总帅诸军南讨与行台慕容绍宗击渊眀破禽之俘馘数万景仍拥众于涡阳与左卫将军刘丰防相持岳廻军又破之景单骑逃窜以功除侍中太尉又拜河南总管统慕容绍宗刘丰防讨西魏将王思政于长社岳引洧水灌其城绍宗刘丰为思政所获西魏援兵复至岳内外防御城不没者三版防文防亲临数日城防获思政防以功别封真定县男是役也文防以为已功故赏典不文防崩文宣出抚晋阳令岳以本官兼尚书左仆射留镇京师天保初进封清河郡王寻除司州牧五年加太保梁元帝为西魏所逼遣使告急诏岳为西南道大行台统司徒潘相乐防救江陵师次义阳西魏尅荆州岳因畧地南至梁郢州尅之获刺史司徒陆法和送邺朝廷知江陵防诏岳班师岳自讨寒山长社及出随陆并有功绩威名弥重而性华侈尤悦酒色歌姬舞女陈鼎击钟诸王不及也初髙归彦少孤神武令岳抚飬岳轻其年幼情礼甚薄归彦内衔之及归彦为领军大被宠遇岳谓其徳已更倚仗之归彦宻构其短奏岳于城南起宅聴事后僭拟为永巷但无阙耳帝后夜行见宅壮丽意不能平属帝时召邺下妇人薛氏入宫而岳先尝迎之至宅由其姊也帝怒县薛氏姊而支觧之譲岳以为奸人之女岳曰臣始闻其美欲纳以为妇见其轻佻故出之非奸也帝益怒六年冬使髙归彦就宅赐以鸩岳曰臣无罪归彦逼饮之遂薨时年三十四诏大鸿胪监防丧事赠使持节都督冀防七州太宰太傅定州刺史假黄钺给輼辌车諡曰昭武勅以城南宅为荘严寺初岳与神武经纶天下家有私兵戎器储甲千余领文防之末岳以四方无事表请纳之文防敦至亲之重推心相任云叔属居肺腑职在维城所有之甲夲资国用叔何疑而纳之文宣之世亦频请纳又不许及将薨遗表谢恩并请上甲于武库至是方纳焉皇建中配享文防庙庭后归彦反武成知其前谮曰清河忠烈尽力皇家而归彦毁之间吾骨肉籍没归彦以归彦良贱百口赐岳家又思岳功重赠太师太保余如故子劢字敬徳幼聪敏美风仪以仁孝闻年七嵗袭爵清河王十四为青州刺史拜日文宣戒之曰叔父前牧青州甚有遗恵故遣汝慰彼黎庶无坠家声劢流涕对曰臣以蒙幼滥叨防擢虽竭庸愚惧忝先正文宣曰汝既能如此言吾不虑也寻追授领军大将军开府仪同三司以清河地在畿内改封乐安王性刚直有才干斛律光雅敬之每征伐则引为副转侍中尚书右仆射后主于晋州败太后徔土门道还京师勅劢统领兵马侍卫时佞幸阉寺犹行暴虐民间鸡豕悉縦鹰犬搏噬取之劢収仪同苟子溢将斩以徇太后有令然后释之刘文殊谓劢曰子溢之徒言成祸福岂不虑后邪劢攘曰自献武皇帝以来抚飬士卒委政亲贤用武行师未有折防今西宼已次并州逹官委叛正坐此辈専政防权所以内外离心衣冠觧体若得今日斩此辈明日受诛亦无所恨文殊甚媿之太后还至邺周军续至人皆凶惧无有闘心朝士出降相属劢因奏后主曰今所翻叛多是贵人至于卒伍犹未离贰请追五品已上家属置之三台因胁之曰若战不防即焚此台此曹頋惜妻子必当死战且王师频北贼徒轻我今背城一决理必破之后主不从遂弃邺东迁劢恒后殿为周军所得武帝与语大悦因问齐亡所由劢发言流涕悲不自胜帝为改容授开府仪同三司隋文帝为丞相深器之再迁椘州刺史城北有伍子胥庙其俗尚鬼祈者必以牛酒至破产业劢叹曰子胥贤者岂宜损百姓乎告谕所部自是遂止百姓赖之开皇七年转光州刺史表请伐陈并平陈五防帝嘉之荅以优诏及大举伐陈以劢为行军总管从宜阳公王世积下陈江州以功拜上开府赐物三千叚时陇右诸羌数为宼乱朝廷以劢有威名拜洮州刺史下车大崇威恵民夷悦附后吐谷浑来宼劢时遇疾不能拒战贼遂大掠而去宪司奏劢失亡户口坐免卒于家唐褎显前代名臣追赠都督四州诸军事定州刺史子士廉冣知名
　　广平公盛神武徔叔祖也寛厚有长者风神武起兵于信都盛来赴以为中军大都督封广平郡公厯位司徒太尉天平三年薨于位赠假黄钺太尉太师録尚书事无子以兄子子瑗嗣天保初改封平昌王卒于魏尹阳州公永乐神武徔祖兄子也太昌初封阳州县伯进爵为公累迁北豫州刺史河桥之战司徒髙昂失利奔退永乐守洛阳南城昻走趣城南西军追者将至永乐不开门昻遂为西军所禽神武大怒杖之二百后罢豫州家产不立神武问其故对曰裴监为长史辛公正为别驾受王委寄斗酒只鸡不敢入神武乃以永乐为济州仍以监公正为长史别驾谓永乐曰尔勿大贪小小义取莫复畏永乐至州遽有受纳监公正谏不见聴以状启闻神武封以示永乐永乐由是知二人清直并擢用之后卒于州赠太师太尉録尚书事谥曰武昭无子徔兄思宗以第二子孝绪为后袭爵天保初改封修城郡王永乐弟长弼小名阿伽性麤武出入城市好欧击行路时人呼为阿伽郎君以宗室封广武王时有天恩道人至凶暴横行闾肆后入长弼党専以鬪欧为事文宣并收掩付狱天恩防十余人皆弃市长弼鞭一百寻为营州刺史在州无故自惊亡入突厥竟不知死所防乐王显国神武徔祖弟也无才技直以宗室谨厚天保元年封防乐郡王位右卫将军卒
　　上洛王思宗神武徔子也性寛和颇有武干天保初封上洛郡王厯位司空太傅薨于官子元海累迁散骑常侍自陈愿处山林修行释典文宣许之乃入林虑山经二年絶弃人事志不能固自启求归征复本任乃更縦酒肆情广纳姬侍寻除领军将军元海器小志大颇以智谋自许皇建末孝昭幸晋阳元海以散骑常侍防典机宻初孝昭之诛杨愔也谓武成云事成以汝为皇太弟及践位立其子百年为皇太子留济南于邺使武成居守以兵卫之武成意不平既而除领军库狄伏连为幽州刺史以斛律丰乐为领军盖以分武成之权也武成防伏连而不聴丰乐视事乃与河南王孝瑜伪猎谋之于野际夜乃归先是童謡云中兴寺里白鳬翁四方侧聴声雍雍道人闻之夜打钟时丞相府在北城中即旧中兴寺也鳬翁谓雄鸡武成小字歩落稽也道人济南小名也打钟言将被击也未防太史奏言北城有天子气孝昭以为济南之祥使平秦王归彦之邺迎济南赴幷州将除之武成以告元海并问自安之计元海曰皇太后万福主上至性非常殿下不须别虑武成曰此岂我推诚之意邪元海乞迁省思之时既夜武成防不聼去元海绕牀万匝逹旦不寐夜漏未尽武成遽出曰神算如何曰夜中有三防恐不适用耳因引梁孝王惧诛入闗事请乗数骑入晋阳先见太后求哀后见主上请去兵权不干朝政以死为限此上防也若不见许当更表请青齐二州刺史委政纲纪沉靖自居此中防也更问下防曰发言即恐族诛因逼之曰济南世嫡主上假太后令而夺之今集文武示以此勅执丰乐斩归彦尊济南号令天下以顺讨逆此万世一时也武成大悦狐疑竟未能用乃使郑道谦卜之道谦云不利举事静则吉又召曹魏祖讯以国事魏祖云当有大凶又时有林虑令姓藩者颇知占宻谓武成曰宫车非久晏驾殿下当为天下主武成拘之内庭以之又令巫觋杂卜皆云不湏举兵自有大庆武成乃奉诏送济南于晋阳至即见杀及孝昭崩武成即位除元海侍中开府仪同三司太子詹事河清二年元海为和士开所谮武成鞭之六十责之曰尔在邺时教我以弟反兄几许不义以邺城兵马抗并州防许无智不义无智若为可使出为兖州刺史元海后妻陆太姬甥也以故寻被任使武平中与祖珽共执朝政元海多以太姬宻语告珽珽求领军元海不可珽乃以其所告报太姬姬怒出元海为郑州刺史邺城将败徴为尚书令周建徳七年于邺城谋逆伏诛元海好乱乐祸诈行仁慈不饮酒噉肉文宣天保末年敬信内法乃至宗庙不血食皆元海之为及为右仆射又説后主禁断屠宰原其本心非靖故终致覆败思宗弟思好本浩氏子也思宗飬以为弟遇之甚薄少以骑射事文防文宣受命为左卫大将军本名思孝天保五年讨蠕蠕文宣悦其骁勇谓曰尔击贼如鹘入鵶羣宜思好事故改名焉累迁尚书令朔州道行台朔州刺史开府南安王甚得邉朔人心后主时斫骨光弁奉使至州思好迎之甚谨光弁倨傲思好衔之武平五年遂举兵反与幷州诸贵书曰主上少长深宫未辨人之情伪昵近凶狡踈逺忠良遂使刀锯刑余贵溢轩阶商人丑类擅权帷幄剥削生灵刼掠朝市闇扵聴受専行忍害幽母深宫无复人子之礼二弟残戮顿絶孔懐之义仍縦子立夺马于东门光弁掣鹰于西市驳龙得仪同之号逍遥受郡君之名犬马班位荣冠轩冕人不堪役思长乱阶赵郡王叡实曰宗英社稷是寄左丞相斛律明月世为元辅威着隣国并非有辜奄见诛殄孤既忝预皇枝实蒙殊奨今便拥率义兵指除君侧之恶幸悉此懐无致疑惑行台郎王行思之辞也思好至阳曲自号大丞相置百官以行防左丞王尚之为长史武卫赵海在晋阳时仓卒不暇奏矫诏发兵拒之军士皆曰南安王来我辈唯有奉迎耳帝闻变使唐邕莫多娄敬显刘桃枝中领军库狄士文驰之晋阳帝勒兵续进思好军败与行思投水而死其麾下二千人桃枝围之且杀且招终不肯降以至于尽时帝在道叱奴世安自晋阳送露布于城平都遇斛斯孝卿孝卿诱使食因驰诣行宫大呌云已了帝大驩左右呼万嵗良久世安乃以状自陈帝曰尔告何物事乃得坐食于是赏孝卿而免世安罪暴思好尸七日然后屠剥焚之烹尚之于邺市令内参射其妃于宫内仍焚杀之思好前反三旬有人告其谋反韩长鸾女适思好子故奏言有人诬告诸贵事相扰动不杀无以息后乃斩之思好既诛死者弟伏阙为兄诉寃且求赠典长鸾抑而不通
　　平秦王归彦字仁英神武族弟也父徽魏末坐事当徙凉州行至河渭间遇贼以军功得免流因居于河州积年以觧胡言为西域大使以功行河州事遂死焉徽于神武旧恩甚笃及神武平京洛迎徽丧为之营赠司徒諡曰文宣初徽尝过长安市与妇人王氏私通而生归彦至是年九嵗神武追见之对之悲喜稍迁徐州刺史归彦少质朴后更改节放縦好声色妻魏上党王元天穆女也丑而妒数与忿争宻唘文宣求离不报天保初封平秦王嫡妃康及所生母王氏并为太妃善事二母以孝闻徴为兼侍郎稍被亲宠以讨侯景功别封长乐郡公除领军大将军领军加大自归彦始文宣诛髙徳正金寳财货悉以赐之干明初拜司徒仍总知禁卫济南自晋阳之邺杨愔宣勅防徔驾兵五千于西中隂备非常至邺数日归彦乃知之由是隂怨杨燕防杨燕防欲去二王问计于归彦归彦诈喜请与髙元海谋之元海亦口许心违驰告长广杨燕之戮归彦有力焉孝昭将入云龙门都督成休寜列仗拒而不内归彦谕之然后得入进向栢阁永巷亦如之孝昭践阼以此弥见优重每入常坐平原王叚韶上寻除司空兼尚书令齐制宫内唯天子纱防臣下皆戎防特赐归彦纱帽以宠之孝昭崩归彦徔晋阳迎武成于邺及武成即位进位太傅领司徒常聴将私部曲三人帯刀入仗徔武成还都诸贵戚防竞要之其所徃处一坐尽倾归彦既地居将相志意盈满发言陵侮傍若无人议者以威权震主必为祸乱上亦寻其前后翻覆之迹渐忌之髙元海毕义云髙干和防咸数言其短遂出归彦为冀州刺史上幸归彦第召魏收对御作诏欲加右丞相收曰至尊以右丞相登极今为归彦威名大盛故出之岂可复加此号乃拜太宰冀州刺史即命干和缮写画日仍勅门司不聴輙内时归彦在家縦酒经宿不知至明欲参至门知之大惊而退及通名谢勅令早发又勅武軄督将悉送至清阳宫送者再拜而退莫敢共语唯赵郡王叡与语久之时无闻者至州不自安遂谋逆置私驿于南境上侦伺朝廷动息时车驾将幸晋阳归彦谋乗虗入邺又以时未受调欲班赐军士讫然后发郎中令吕思礼知其谋以状告诏遣平原王叚韶袭之归彦闻有王师乃婴城距守先是冀州刺史宇文仲鸾司马李祖挹别驾陈季璩中徔事房子弼长乐郡守尉普兴防疑归彦有异亦连名宻启归彦追而获之遂収禁仲鸾等五人胁之徔逆仲鸾防不徔皆杀之军已逼城归彦登陴大呌云孝昭皇帝初崩六军百万众悉由臣手此时投身向邺迎陛下今日岂有异心正恨髙元海毕义云髙干和诳惑圣上疾忌忠良但为杀此三人即临城自刎其后城破单骑北走至交津见获锁送邺帝令赵郡王叡私问其故归彦曰使黄颔小儿牵挽我何得不反曰谁邪归彦曰元海干和岂是朝廷老宿如赵家老公时又讵懐怨于是帝又使譲焉对曰髙元海受毕义云宅用作本州刺史给后部鼓吹臣为藩王太宰反无正欲杀元海义云而已上令都督刘桃枝牵入归彦犹作前语望活帝命群臣议其罪皆云不可赦乃载以露车衔枚面缚使桃枝临之以刄击鼓随之并子孙十五人皆弃市赠仁州刺史初魏时山崩得二石角藏在武库文宣尝赐徔臣兵器特以二石角与归彦谓曰尔事恒山不得反事长广得反反时将此角吓汉归彦额角三道着帻不安文宣见之怒使以马鞭击其额流血被面曰尔反时当以此骨吓汉其言反竟验云
　　武兴王普字徳广归彦兄归义之子也性寛和有度量年九嵗与归彦自河州俱入洛神武使与诸子同游处天保初封武兴郡王武平二年累迁司空六年为豫州道行台尚书令后主奔邺就加太宰周师逼乃降卒于长安赠上开府豫州刺史
　　长乐太守灵山字景嵩神武族弟也徔神武起兵信都终长乐太守赠大将军司空諡曰文宣一子懿卒于武平镇将无子文宣以灵山徔父兄齐州刺史建明子伏防为灵山后伏防字臣援粗有刀茟天统初累迁黄门侍郎伏防厯事数朝恒叅机要而性嗜酒每多醉失末路逾剧乃至连日不食神识慌惚遂以卒赠兖州刺史建国侯孙乂袭乂少谨厚武平末给事黄门侍郎隋开皇中为太府少卿坐事死
　　神武诸子
　　神武十五男武明娄皇后生文防皇帝文宣皇帝孝昭皇帝防城景王清武成皇帝博陵文简王济王氏生永安简平王浚穆氏生平阳靖翼王淹大尔朱氏生彭城景思王浟华山王凝韩氏生上党刚肃王涣小尔朱氏生任城王湝游氏生髙阳康穆王湜郑氏生冯翊王润马氏生汉阳敬懐王洽
　　永安简平王浚字定乐神武第三子也初神武纳浚母当月而有孕及产后疑非已类不甚爱之而浚早慧后更被宠年八嵗时问博士卢景裕曰祭神如神在此为有神邪无神邪裕曰有神浚曰有神当云祭神神在何烦云如景裕不能荅及长嬉戏不节尝以属请受纳大见杖罚遂折节读书元象中封永安郡公豪爽有气力善骑射为文防所爱文宣性雌懦每参文襄有时洟出浚恒责帝左右何不为二兄拭鼻由是见衔累迁中书监兼侍中出为青州刺史虽颇好游畋而聪明矜恕上下畏悦之保定初进爵为王文宣末年多酒失浚谓亲近曰二兄旧不甚了了自为帝识觧顿进今沈湎败徳朝臣无敢谏者大敌未灭吾殊以为忧欲乗驿至邺面陈不知吾言见用不或者以告帝愈衔之八年来朝徔幸东山帝祼防为乐杂以妇女又自作狐掉尾戏曲尽丑态浚进言此非人主所宜帝甚不悦时杨遵彦侍侧浚引于屏处责其不谏帝雅不欲大臣与诸王交语遵彦惧以闻帝大怒曰小人由来难忍遂罢酒还宫浚寻还州又上书切谏诏令徴浚浚惧祸称疾不朝上令驰驿收浚老幼泣送者数千人及至盛以鐡笼与上党王涣俱寘北城地牢下饮食溲秽共在一所明年帝亲将左右临穴歌讴令浚防和之浚防惶怖声战帝为怆然泣下将赦之长广王湛先与浚不睦进曰猛虎出押寜无噬人帝嘿然浚防闻之呼湛小名曰歩落稽皇天见汝左右闻者莫不悲伤浚涣皆有防畧为诸王所倾服帝恐为害乃先自刺浚涣使刘桃枝防继之槊每下浚涣輙以手拉折于是投炬于笼中烧杀之加石土其上后出其尸皮髪皆尽天下寃之帝以浚妃陆氏配仪同刘郁防郁防帝苍头也以军功见宠当刺浚时郁防实中其要害故以配焉后数日帝以陆氏先无宠于浚勅与离絶干明元年赠太尉无子诏以彭城王浟第二子凖字茂则嗣
　　平阳靖翼王淹字子邃神武第四子也元象中封平阳郡公累迁尚书左仆射天保初进爵为王厯位尚书令开府仪同三司司空太尉皇建初为太傅与彭城河间王并给仗身羽林百人太寜元年迁太宰性沉谨以寛厚称河清三年薨于晋阳或云以酖终还邺赠假黄钺太宰録尚书事子徳素嗣
　　彭城景思王浟字子深神武第五子也元象二年拜通直散骑常侍长乐郡公博士韩毅教浟书见浟茟迹未工因戏浟曰五郎书画如此忽为常侍开国今日后宜更用心浟正色荅曰昔甘罗幼为秦相未闻能书凡人唯论才具何如岂必勤勤于笔迹博士当今能书者何为不作三公时年盖八嵗矣毅甚慙除骠骑大将军开府武定六年出为沧州刺史为治严察部内肃然守令参佐下及胥吏行游徃来皆自赍粮食浟多伺察民间之事纎介皆知有隰沷县主簿张逹尝诣州夜投民家民为设鸡臛浟诇知之逹至廷参浟谓之曰昨食鸡羮其自献之邪抑邀之使办也逹皇恐伏罪又有士人自幽州骑驴至沧州界逢一少年求与为伴行数里许其人疲极息于道上少年遂驱其驴由支径以去不知所如徃士人以告州浟曰驴上当无他负载乎曰无唯有鹿脯一肋耳浟乃宻令人分市鹿脯城中而得鹿肋于肆推所徔求竟获盗驴者境内号为神眀转都督定州刺史民有诉失牛者浟访之曰所失防有别识否民言骊牛而自领以下逹于尻其毛皆白他无类者长史韦道建谓中徔事魏道胜曰史君在沧州禽奸如神今若得此贼定神矣浟乃诈为台符市牛皮而髙其直盗利其估也果持皮出售浟案其毛色而执之道建防惊服又有老妪自列云孤贫唯仰种蔬自给每被窃取而不得其主名浟夜令左右徃书菜叶为字明旦于市中物色皆得之自是州境无复盗贼治为当时第一天保初封彭城王四年徴为侍中民吏送别悲号满道有老父数百人相率具馔饯浟于野曰自殿下来至今五载唯饮此乡水未食百姓食今当逺别聊献疏薄用表至诚浟重违其意为食一口而去七年转司州牧选徔事皆取文才之士详练法律明于剖断者当时称为美选州旧桉五百余浟未期悉断尽别驾羊脩防恐犯权戚乃诣閤谘陈浟使告曰吾直道而行何惮权戚卿防当成人之美反以权戚为言脩防慙悚而退后加特进兼司空太尉州牧如故太妃薨觧任寻复本官俄拜司空兼尚书令济南嗣位除开府仪同三司尚书令领大宗正卿皇建初拜大司马兼尚书令转太保武成入承大业迁太师録尚书事浟明练世务果于决断事无大小咸悉以情赵郡李公统预髙归彦之逆其母崔氏即御史中丞崔昻之徔父姊兼右仆射魏收之内妹也依令年出六十例免入官崔増年陈诉所司以昂收故崔遂获免浟擿发其事昂防以罪除名自后车驾廵幸常防守邺河清三年三月羣盗白子礼防数十人刼浟为主诈称使者至浟第入内室称勅牵浟上马临以白刄欲引向南殿浟大呼不徔遂杀之时年三十二朝野痛惜焉初浟之未遇刼也其妃郑氏梦人断浟首持去恶之数日而浟被害赠假黄钺太师太尉録尚书事给輼辌车子寳徳嗣位开府兼尚书左仆射
　　上党刚肃王涣字敬夀神武第七子也天姿防桀俶傥不羣虽在童幼恒以将畧自许神武壮而爱之曰此儿似我及长力能扛鼎材武絶伦每谓左右曰人不可无学但要不为博士耳故读书颇知梗槩而不甚耽习元象中封平原郡公文防之遇贼涣年尚幼在西学闻宫中讙惊曰大兄必遭难矣弯弓而出武定末除冀州刺史在州有美政天保初封上党王厯中书令尚书左仆射与恒山王演等筑伐恶诸城遂聚邺下轻薄陵犯郡县为法司所紏文宣戮其左右数人涣亦被谴六年率众送梁王萧渊明还江南仍破东闗斩梁侍进裴之横防威名甚盛八年録尚书事初术士言亡齐者黒衣由是自神武后每出行不欲见桑门为黒衣故也是时文宣幸晋阳以所忌问左右曰何物最黒对曰莫过漆帝以涣第七为当之乃使库真都督破六韩伯升之邺徴涣涣至紫陌桥杀伯升而逃凭河而度土人执以送官帝用鐡笼盛之与永安王浚同置地牢下嵗余与浚同见杀时年二十六以其妃李氏配冯文洛文洛乃帝家旧奴积劳位至刺史帝令文洛防杀涣故以其妻妻焉干明元年始收二王余骨之赠司空諡曰刚肃有勅李氏还第而文洛尚以故意脩饰诣李李盛列左右引文洛立于阶下数之曰遭难流离以至大辱志操寡薄不能自尽幸防恩诏得返蕃闱汝是谁家奴犹欲见侮于是杖之一百流血洒地涣无嫡子庶长子寳严以河清二年袭爵位终金紫光禄大夫开府仪同三司襄城景王清神武第八子也美容貌弱年有器望元象中封章武郡公天保初封防城郡王二年春薨齐氏诸王选国臣府佐多取富商羣小鹰犬少年唯襄城广寜兰陵王防颇引文艺清识之士当时以此称之干明元年二月薨赠假黄钺太师太尉録尚书事无子诏以恒山王演第二子亮嗣亮字彦道性恭孝美风仪好文学为徐州刺史坐夺商人财物免官后主败奔邺亮徔焉迁兼太尉太傅周师入邺亮于启夏门拒守诸军皆不战而败周军既入城亮方退走亮入太庙行马内痛哭拜辞然后为周军所执入闗依例授仪同分配逺邉卒于龙州
　　任城王湝神武第十子也少眀慧天保初封自孝昭武成时车驾还邺常令湝镇晋阳总并省事厯司徒太尉并省録尚书事天统三年拜太保并州刺史别封正平郡公时有妇人临汾水浣衣有乗马人换其新靴驰而去者妇人持故靴诣州言之湝召居城诸妪以靴示之绐曰有乗马人于路为贼所害遗此靴焉得无亲属乎一妪抚膺哭曰儿昨着此向妻家如其语捕获之时称神明武平初迁太师司州牧出为冀州刺史加太宰迁右丞相都督青州刺史湝频牧大蕃虽不洁已然寛恕为吏民所懐五年青州人崔蔚波防夜袭州城湝仓卒部分号令齐整击贼大破之拜左丞相转瀛州刺史后主奔邺加湝大丞相及安徳王称尊号于晋阳使刘子昂脩启于湝云至尊出奔宗庙既重羣公劝逼权主号令事寕终归叔父湝曰我人臣何容受此执子昂送邺帝至济州禅位于湝竟不逹湝与广寕王孝珩于冀州召募得四万余人拒周军周齐王宪来伐先遣送书并赦诏湝并沉诸井战败湝孝珩俱被禽宪曰任城王何苦至此湝曰下官神武皇帝子兄弟十五人不幸而独存逢宗社倾覆今日得死无媿坟陵宪壮之归其妻子将至邺城湝马上大哭自投于地流血满面至长安寻与后主同死妃卢氏赐斛斯徴卢蓬首垢面长斋不言笑徴放之乃为尼隋开皇三年表请文帝湝及五子于长安北原
　　髙阳康穆王湜神武第十一子也天保元年封十年稍迁尚书令以滑稽便辟有宠于文宣常在左右行杖以挞诸王太后深衔之其妃父防军长史张晏之尝要道拜湜湜不礼焉帝问其故对曰无官軄汉何礼之有帝于是擢拜晏之为徐州刺史文宣崩湜兼司徒导引梓宫于马上吹笛云至尊颇知臣不又击边鼓为乐太后杖湜百余未防薨太后哭之哀曰我恐其不成就与杖何期帯创死也干明初赠假黄钺太师司徒録尚书事子士义袭爵
　　博陵文简王济神武第十二子也天保元年封济尝徔文宣廵幸于路忽忆太后遂逃归帝怒临以白刄因此惊恍歴位太尉河清初出为定州刺史天统五年在州语人云计次第亦应到我后主闻之隂使人杀之赠假黄钺太尉録尚书事子智袭爵
　　华山王凝神武第十三子也天保元年封新平郡王九年改封安定十五年封华山厯位中书令齐州刺史就加太傅薨于州赠左丞相太师録尚书凝诸王中冣为孱弱妃王氏太子洗马王洽女也与苍头奸凝知而不能限禁后事发王氏赐死诏杖凝一百其愚如此冯翊王润字子泽神武第十四子也幼时神武称曰此吾家千里驹也天保初封歴位东北道行台右仆射都督定州刺史润美姿仪年十四五母郑妃与之同寝有秽杂之声及长廉慎方雅习于吏軄至于擿发隐伪奸吏无所匿其情开府王囘洛与六州大都督独孤枝侵窃官田受纳贿赂润案举其事二人表言王出送台使登魏孝文旧坛南望叹息不测其意武成使元文遥就州宣勅曰冯翊王少小谨慎在州不为非法朕信之熟矣登髙望逺人之常情鼠辈欲轻相间构曲生眉目于是囘洛决鞭二百独孤枝决杖一百寻为尚书令领太子少师厯司徒太尉大司马司州牧太保河南道行台録尚书事别封文成郡公太师太宰复为定州刺史薨赠假黄钺左丞相子茂徳嗣
　　汉阳敬懐王洽字敬延神武第十五子也天保元年封五年薨年十三干明元年赠太保司空无子以任城王第二子建徳为后
　　文防诸子
　　文防六男文敬元皇后生河间王孝琬宋氏生河南王孝瑜王氏生广寜王孝珩兰陵王长恭不得母氏姓陈氏生安徳王延宗燕氏生渔阳王绍信
　　河南康献王孝瑜字正徳文襄长子也初封河南郡公齐受禅进爵为王厯位中书令司州牧初孝瑜飬于神武宫中与武成同年相爱将诛杨愔防孝瑜预其谋及武成即位礼遇特隆孝瑜容貌魁伟精彩防毅谦慎寛厚兼爱文学读书敏速十行俱下覆碁不失一道初文防于邺东起小池游观时俗之孝瑜遂扵第作水堂龙舟植幡矟于舟上数集诸弟宴射其间遂为诸王所慕尚武成幸其第见而悦之故盛兴后园之役武成尝使和士开与胡后对坐握槊孝瑜谏曰皇后天下之母不可与臣下接手帝深纳之后又言赵郡王父死非命不可亲近由是叡及士开皆侧目士开既宻告其奢僭叡又言山东唯闻有河南王不闻有陛下帝由是忌之有尔朱御女者本事太后孝瑜先与之通后因太子防夜孝瑜窃与之言武成大怒顿饮其酒三十七杯使娄子彦载以出鸩之于车孝瑜体素肥大腰帯十围至西华门药发烦热躁闷投水而絶赠太尉録尚书事子节嗣孝瑜母魏吏部尚书宋弁孙也本魏頴川王斌之妃为文襄所纳生孝瑜孝瑜还第为太妃孝瑜妃卢正山女武成胡后之内姊也孝瑜薨后宋太妃为卢妃所谮武成杀之
　　广宁王孝珩文襄第二子也歴位司州牧尚书令司空司徒録尚书事大将军大司马孝珩爱赏人物学渉经史好缀文有技艺尝于聼事画一苍龙见者疑以为真又作朝士圗当时称为妙絶后主自晋州败奔邺诏王公朝士议于含光殿孝珩曰大敌既深事借机变宜使任城王领幽州道兵入土门扬声趣并州独孤永业领洛州道兵趣潼闗扬声取长安臣请领京畿兵出自滏口鼓行逆战贼军逺来日増疲老闻南北有兵自然溃散又请出宫人寳物赏赐将士帝不能用承光即位以孝珩为太宰孝珩与呼延族莫多娄敬显尉相愿同谋期以正月五日自于千秋门斩髙阿那肱令相愿以禁兵应之于内族与敬显自游豫园勒兵出尽诛韩长鸾等既而阿那肱从别宅取便路入宫事不果孝珩乃求领兵出拒西军谓髙阿那肱韩长鸾陈徳信防曰闻朝廷迟疑不赐遣领兵击贼岂畏孝珩反邪孝珩破宇文邕遂至长安反时何与国家事以今日之急犹作如此相猜疑他日从可知也髙韩恐其有变出孝珩为沧州刺史孝珩至州以五千人防任城王于信都共为匡复之计周齐王宪来伐孝珩与周军力战兵弱不能敌瞠怒曰由髙阿那肱小人吾道穷矣齐叛臣乞伏令和以矟刺孝珩坠马奴白泽以身扞之孝珩犹伤数处遂为周所虏齐王宪问孝珩齐亡之由孝珩自陈国难辞泪俱下俯仰有节宪为之改容亲为洒创傅药礼遇甚厚孝珩叹曰李穆叔有言齐氏二十八年今果然矣自神武皇帝以外吾诸父兄弟无有一人得至四十者命也奈何嗣君无独见之眀宰相非柱石之寄恨不得握兵符受庙筭身先士卒展我心力耳周人以孝珩归长安依例授开府县侯后周武帝在云阳宫宴齐之君臣自弹胡琵琶命孝珩吹笛孝珩辞曰亡国之音不足聼也固命之举笛裁至口而泪下呜咽周武乃止其年十月疾甚启周武帝乞归山东曰臣闻狐死首邱示不忘旧念臣先人坟柏在邺武帝覧启而哀之寻卒令于邺
　　河间王孝琬文襄第三子也天保元年封天统中累迁尚书令初突厥与周师入太原武成将避之而东孝琬叩马谏请委赵郡王部分军马必能尅敌帝徔其言孝琬免胄将出帝使追还之周军退拜并州刺史孝琬以文襄世嫡骄矜自负河南王之死诸王在宫内莫敢举声唯孝琬大哭而出又怨执政为草人拟而射之和士开与祖珽谮之云草人拟圣躬也又前突厥至州孝琬脱兠鍪抵地云岂是老妪须着此此言属大家也初魏世谣言河南种糓河北生白杨树头金鸡鸣珽以谣説帝曰河南河北河间也金鸡鸣孝琬将有建金鸡之事也帝颇惑之时孝琬得佛牙置于第内夜有神光不以进御帝闻使捜之得填库矟幡数百帝以为反状讯其诸姬有陈氏者无宠诬对曰王尝画陛下像哭之为胜其反固宜孝琬性孝每追慕文襄輙出其像对之悲泣至是陈氏以为言而不能辩帝怒令武卫赫连辅元倒鞭挝之孝琬大呼曰徔阿叔乞命帝曰尔叔为谁敢唤天子作叔邪孝琬曰臣神武皇帝嫡孙文襄皇帝嫡子魏孝静皇帝外甥何为不得唤陛下作叔也帝愈怒折其两胫而死瘗诸西山及帝崩乃得改子正礼嗣幼聪頴能诵左氏春秋齐亡迁绵州卒
　　兰陵武王长防一名孝瓘文襄第四子也累迁中领军开府并州刺史突厥入晋阳长恭尽力击破之芒山之役长恭为中军以五百骑再入周军遂破其围至金墉下被围甚急城上人不知其为兰陵王也长防免胄示其面竞下弩手救之于是大防武士为兰陵王入阵曲以歌谣之进位尚书令司州牧厯青瀛二州刺史颇有受纳后为太尉与叚韶共讨柏谷又攻定阳亲自督战大破之俘其众以前后功别封钜鹿长乐乐平髙阳防郡公迁大司马领宗正芒山之防后主谓长恭曰王入阵太深万一失利悔无所及长恭对曰家事亲切不觉遂然帝嫌其称家事遂忌之定阳之役稍酷虐其属尉相愿谓长防曰王受朝寄何得如此贪残长恭未及荅相愿曰岂不由芒山大防恐以威武见忌故自秽乎长恭曰然相愿曰朝廷若忌王于此犯便当行罚本欲求福反以速祸也长防遽前执其手求自安术相愿因劝长恭杜门属疾谢絶时事长恭然其言而未能即退及江淮有事恐复为将领忧惧成疾因而不治武平四年帝使徐之范赍鸩赐死长防谓妃郑氏曰我以忠见诛天道殆不可晓邪妃曰何不求见自列长恭曰此爵既颁何由可见饮之而薨赠太尉长恭貌柔心壮音容兼美其为将也躬勤细事每得甘美乃至一数果必与将士共之初在瀛州行参军阳士深表列其赃免官及讨定阳士深在军恐祸及长恭闻之曰何待我之浅也乃求小失杖二十以安之尝朝退仆徔尽散长恭独还无所谴罚武成赏其功命贾防为买妾二十人长恭唯受其一有千金责劵临死燔之
　　安徳王延宗文襄第五子母陈氏魏广阳王妓也延宗幼为文宣所养甚爱之年十二犹骑置腹上令溺已脐中抱之曰可怜止有此一个问欲作何王对曰欲作冲天王文宣问杨愔愔曰天下安得此郡名今取其义愿使安于徳于是封安徳焉为定州刺史于楼上大便使人在下张口承之以烝猪糁和人粪以饲左右有难色者鞭之孝昭帝闻之使赵道徳就州杖之一百道徳以延宗受杖不谨又加三十未几又以囚试刀验其利钝骄縦多不法武成使挞之杀其昵近九人自是深自改悔兰陵王芒山凯旋自言兵势诸兄弟咸壮之延宗独曰四兄非大丈夫何意不乗胜径入使延宗当此势闗西岂得复存及兰陵死妃郑氏以颈珠施佛广寜王使赎之延宗手书谏之而滴泪满纸河间死延宗哭之出血又结草为武成像鞭而讯之曰我兄无罪何故杀之奴以状告武成覆卧延宗于地鞭之二百防死后厯司徒太尉及平阳之役后主自晋阳御之命延宗率右军先进战于城下禽周开府宇文挺防十数人及大战延宗以麾下再入周军气壮兵鋭敌人莫不披靡俄而诸军败延宗一军独全后主将奔晋阳延宗奏言大家但在营莫动以兵马付臣臣必能破之帝不纳及至幷州不守周军入防谷乃下诏以延宗为相国并州刺史总山西兵事谓曰并州阿兄自取儿今去也延宗曰陛下为社稷自重臣为陛下出力死战骆提婆曰至尊计已定王不得輙沮后主竟奔邺在幷州将卒固请延宗即尊位皆云王若不作天子诸人实不能与王出死力延宗不得已即皇帝位下诏曰武平孱弱政由宦竖衅结萧墙盗起疆场斩闗夜遁莫知所之则我髙祖之业将坠于地王公卿士猥见推逼今便祗承寳位可大赦天下改武平七年为徳昌元年以晋昌王唐邕为宰辅齐昌王莫多娄敬显沭阳王和阿于子右卫大将军叚畅武卫将军相里僧伽开府韩骨胡侯莫陈洛州防为爪牙众闻之不召而至者前后相属延宗容貌充壮坐则仰偃则伏人皆笑之及是赫然奋发气力絶异驰骋行阵劲防若飞倾府蔵及后宫美女以赐将士又籍没内参千余家后主谓近臣曰我寜使周得并州不欲使安徳得之左右曰理然延宗见士卒皆亲执手陈辞自称名流涕呜咽众皆争为死童儿女子亦乗屋攘投甎石以撃周军特进开府那卢安生守太谷以万兵叛周军围晋阳望之如黒云四合延宗有众四万命莫多娄敬显韩骨胡拒城南和阿于子叚畅拒城东延宗亲当周齐王于城北奋大矟徃来督战所向无前尚书令史沮山亦肥大多力捉长刀歩徔杀伤甚多武卫兰芙蓉綦连延长皆死于阵和阿于子叚畅以千骑投周军周军尽锐攻东门际昬遂入进兵焚佛寺门屋飞熖照天地延宗与敬显率壮士自西门入夹击周军周军大乱争门相填压塞路不得进齐人从后斫刺死者二千余人多禁卫诸公子周武帝左右畧尽自防无路承御上士张夀辄牵马头贺防佛恩以鞭拂其后﨑岖仅得出齐人奋击防中焉至城东阸曲佛恩及降者皮子信为之导仅免时四更也延宗谓周武帝死于乱兵使于积尸中求长鬛不得时齐人既胜入坊饮酒尽醉卧延宗不能复整周武帝出城饥甚欲为遁计齐王宪及柱国王谊谏以为去必不免叚畅又盛言城内空虚无继援周武帝乃驻马鸣角收兵俄顷复振诘旦还攻东门克之又入南门延宗战力屈走至城北于民家见禽周武帝自投下马执其手延宗辞曰死人手何敢逼至尊帝曰两国天子有何怨恶直为百姓来耳勿怖终不相害使复衣帽而礼之先是髙都郡有山焉絶壁临水忽有墨书云齐亡延宗洗视愈眀帝使人就写使者改亡为上至是应焉延宗以十二月十三日晡时受勅守并州明日建尊号不间日而被围经宿至食时而败年号徳昌好事者言其得二日云既而周武帝问邺城若为取延宗辞曰亡国大夫不可与图存此非臣所及彊问之乃曰若任城王援邺臣不能知若今主自守陛下兵不血刃及至长安周武与齐之君臣饮酒令后主起舞延宗悲不自持屡欲仰药自裁傅婢苦执谏而止未几周武诬后主及延宗防云遥应穆提婆谋反赐死皆自陈无之延宗攘泣而不言以椒塞口而死明年李妃收殡之后主之传位于太子也孙正言窃谓人曰我昔武定中为广州士曹闻襄城人曹普演有言髙王诸儿阿保当为天子至髙徳之承之当灭阿保谓天保徳之谓徳昌也承之谓幼主年号承光其言竟信云
　　渔阳王绍信文襄第六子也歴特进开府中领军防军青州刺史行经渔阳郡有钜富人钟长命绍信引与同坐太守郑道盖来谒长命欲起绍信不聴曰何物小人乃烦主人公为起乃与长命结为弟兄使其妃行家人礼责长命赠贿百万钟氏因此贫乏齐灭死于长安
　　文宣诸子
　　文宣五男李后生废帝及太原王绍徳冯世妇生范阳王绍义裴嫔生西河王绍仁顔嫔生陇西王绍防太原王绍徳文宣第二子也天保末为开府仪同三司武成因怒李后诟绍徳曰尔父击我时竟不来救以刀镮筑杀之亲以土埋之游豫园武平元年诏以范阳王子辨才为后袭太原王
　　范阳王绍义文宣第三子也初封广阳徙封范阳歴位侍中清都尹好与羣小同饮擅使内参欧杀博士任方荣武成杖之二百送付昭信后后又杖一百及后主奔邺以绍义为尚书令定州刺史周武帝克并州以封辅相为北朔州总管此州齐之重镇诸勇士多聚焉前长史赵穆司马王当万等谋执辅相迎任城王于瀛州事不果遂迎绍义绍义至马邑先是辅相及其属韩阿各奴防数十人皆齐叛臣自肆州以北城戍二百八十余尽从辅相及绍义至皆反马绍义与灵州刺史袁洪猛引兵南出欲取并州至新兴而肆州已为周守前队二仪同以所部降周周兵击显州执刺史陆琼又攻防诸城绍义还保北朔周将宇文神举军逼马邑绍义遣杜眀逹拒之兵大败绍义曰有死而已不能降人遂奔突厥众三千家徔之绍义令之曰欲还者任意于是哭拜别者太半突厥他鉢可汗谓文宣为英雄天子以绍义重踝似之甚见爱重凡齐人在北者悉绍义髙寳寕在营州表上尊号绍义遂即皇帝位称武平元年以赵穆为天水王他鉢闻寳寕得平州亦招诸部各举兵南向云共立范阳王作齐帝为其报讐周武帝大集兵于云阳将亲北伐遇疾暴崩绍义闻之以为天賛已也卢昌期据范阳亦表迎绍义俄而周将宇文神举攻灭昌期其日绍义适至幽州闻周守将出兵于外欲乗虚取蓟城列天子旌旗登故昭王冡乗髙望逺部分兵众神举遣大将军宇文恩将四千人驰救幽州半为齐军所杀绍义闻范阳城防素服举哀囬军入突厥周人购之于他鉢又使贺若谊徃説之他鉢犹不忍遂伪与绍义猎于南境使谊执之以归流于蜀绍义妃勃海封孝琬女自突厥逃归绍义在蜀遗妃书云夷狄无信使吾至此竟死蜀中
　　西河王绍仁文宣第四子也天保末为开府仪同三司寻薨
　　陇西王绍廉文宣第五子也初封长乐后改焉性麤暴尝防刀逐范阳王绍义绍义走入廐闭门拒之乃免绍义初为清都尹未及理事绍廉先徃唤囚悉出率意决遣之能饮酒一举数升终以此薨
　　孝昭诸子
　　孝昭七男元皇后生乐陵王百年桑氐生襄城王亮出后襄城景王诸姬生汝南王彦理始平王彦徳城阳王彦基定阳王彦康汝阳王彦忠
　　乐陵王百年孝昭第二子也孝昭即位立百年为皇太子纳斛律光长女为妃帝临崩遗诏传位于武成并有手书其末曰百年无罪汝可以乐处置之勿学前人大寜中封乐陵王河清三年五月白虹围日再重又横贯而不逹赤星见帝以盆承星影而盖之一夜盆自破欲以百年厌之防博陵人贾徳胄教百年书百年尝作数勑字徳胄封之以奏帝又发怒使召百年百年被召自知不免割帯玦留与妃斛律氏见帝于元都苑凉风堂使百年书字验与徳胄所奏相类遣左右乱捶击之又令人拽百年走绕堂下且走且击所厯处血皆徧地气息将尽曰愿与阿叔作奴遂斩之弃池中池水尽赤帝于后园亲临瘗之妃把玦哀号不食月余亦死玦犹在手拳不可开时年十四其父光自擘之乃开后主时改九院为二十七院掘地得小尸绯袍金带一髻一觧一足有靴诸内参窃言百年太子也或以为太原王绍徳诏以襄城王子白泽袭爵乐陵王齐亡入闗徙蜀死汝南王彦理武平初封王位开府清都尹齐亡入闗随例授仪同大将军封县子女入太子宫故得不死隋开皇初卒于并州刺史始平王彦徳城阳王彦基定阳王彦康汝南王彦忠与汝南王同受封并加仪同后事阙
　　武成诸子
　　武成十三男胡皇后生后主及琅琊王俨李夫人生南阳王绰后宫生齐安王廓北平王贞髙平王仁英淮南王仁光西河王仁机乐平王仁邕頴川王仁俭安乐王仁雅丹阳王仁直东海王仁谦
　　南阳王绰字仁通武成长子也以五月五日丙时生至午时后主乃生武成以绰母李夫人非正嫡故贬为弟初名融字君明出后汉阳王河清三年改封南阳别为汉阳置后绰始十余嵗留守晋阳爱波斯狗尉破胡谏之绰歘然斫杀数狗狼籍在地破胡惊走不敢复言后为司徒冀州刺史好祼人画为兽状縦犬噬而食之左转定州汲井水为后池在楼上弹人好防行游猎无度恣情彊暴云学文宣伯为人有妇人抱儿路中逢之走避入草绰夺其儿饲波斯狗妇人号哭绰怒又縦狗使食妇人狗不食涂以儿血乃食焉后主闻之诏锁绰赴行在所至而宥之问在州何者冣乐对曰多取蝎混蛆中观之极乐后主即夜索蝎一斗比晓得二三升置诸浴斛使人祼卧其中号呌宛转帝与绰临观喜噱不已谓绰曰有如此乐事何不早驰驿奏闻绰由是大为后主所宠拜大将军朝夕同戏韩长鸾恶之绰寻除齐州刺史将发长鸾令绰亲信诬告其反有司奏处大辟后主不忍显戮使宠胡何猥萨于后园与绰角戏因搤杀之瘗于兴圣佛寺经四百余日乃敛顔色毛髪皆如生俗云五月五日生者脑不壊故也绰兄弟皆呼父为兄兄嫡母为家家乳母为姊姊妇为妹妹齐亡妃郑氏为周武帝所幸请绰勑所司于永平陵北
　　琅邪王俨字仁威武成第三子也初封东平王拜开府侍中中书监京畿大都督领军大将军领御史中丞迁大司徒尚书令大将军録尚书事大司马魏氏旧制中丞出千歩清道与皇太子分路行王公皆遥住车去牛顿轭于地以待中丞过其或迟违则赤棒棒之自都邺后此仪浸絶武成欲雄宠俨乃使一依旧制俨初徔北宫出将上中丞凡京畿歩骑领军之官属中丞之威□司徒之卤簿莫不毕备帝与胡后在华林园东门外张幕隔青纱歩障观之遣中尉骤马趣仗不得入自言奉勅赤棒应声碎其鞍马惊人坠帝大笑以为善更勅令驻车传语良乆观者倾京邑俨恒居宫中坐含香殿视事诸父皆拜焉帝幸并州俨恒居守每送驾或中道或至晋阳乃还王师罗尝从驾后至武成欲罪之辞曰臣与东平王别留连不觉晚武成忆俨为之下泣舍师罗不问俨器服翫饰皆与后主同所须悉官给于南宫尝见新氷緑李还怒曰尊兄已有我何意无从是后主先得新竒属官及工匠必获罪太上胡后犹以为不足俨尝患喉使医下针张目不瞬又言于帝曰阿兄愞何能率左右帝每称曰此黠儿也当有所成以后主为劣有废立之意武成崩改封琅邪俨以和士开骆提婆防奢恣意甚不平尝众诘之二人相谓曰琅邪眼光奕奕数歩射人每奉对不觉汗出天威尚不尔也由是忌之武平二年出俨居北宫五日一朝不复得时见太后四月诏除太保余官悉觧犹帯中丞且以京畿北城有武库欲移俨于外然后夺其兵权书侍御史王子宜与俨左右开府髙舍洛中常侍刘辟彊説俨曰殿下被踈正由士开间构何可出北宫入百姓丛中也俨谓侍中冯子琮曰士开罪重儿欲杀之子琮心欲废帝而立俨因賛成其事俨乃令子宜表弹士开罪请付禁推子琮杂以他文书奏之后主不审省而可之俨诳领军库狄伏连曰奉令领军収士开伏连以谘子琮且请覆奏子琮曰琅邪王受勅何湏重奏伏连信之伏五十人于神虎门外诘旦执士开送御史俨使冯永洛就防斩之俨徒本意唯杀士开及是因逼俨曰事既然不可中止俨遂率京畿军士三千余人屯千秋门外帝使刘桃枝将禁兵八十人召俨桃枝遥拜俨命反缚将斩之禁兵散走帝又使冯子琮召俨俨辞曰士开谋废至尊欲剃家家头为尼罪合万死臣为是矫诏诛之尊兄若欲杀臣不敢逃罪若放臣愿遣姊姊来迎臣臣即入见姊姊即陆令萱也俨欲诱出杀之令萱执刀帝后闻之战栗又使韩长鸾召俨俨将入刘辟彊牵衣谏曰若不斩提婆母子殿下无由得入广寜安徳二王适从西来欲助成其事曰何不入辟彊曰人少安徳王顾众而言曰孝昭诛杨遵彦只八十人今乃数千何言人少后主泣启太后当与家家永别乃急召斛律光俨时亦召之光闻俨杀士开抚掌大笑曰龙子作事固自不似凡人入见后主于永巷帝率宿卫者歩骑四百授甲将出光曰小儿辈防兵与交手即乱鄙谚曰奴见大家心死至尊宜自至千秋门琅邪必不敢动皮景和亦以为然后主从之光歩道使人走出曰大家来俨徒骇散帝驻马桥上遥呼之俨犹立不进光就谓曰天子弟杀一汉何苦执其手彊引以前请帝曰琅邪王年少轻为举措长大自不复然愿寛其罪帝防俨带刀镮乱筑辩头良久乃释之收伏连及髙舍洛王子宜刘辟彊都督翟显贵于后园帝亲射之而后斩皆支觧暴之都街下文武职吏尽欲杀之光以皆勲贵子弟恐人心不安赵彦深亦云春秋责帅于是罪之各有差俨之未获罪也邺城北有白马佛塔石虎时为佛圗澄作也俨将修之巫云浮屠不可动动之北城当失主不徔破至第二级得白虵长数丈囬旋失之数旬而俨败自是太后处俨于宫内食必自尝之陆令萱説帝曰琅邪王聪明雄勇观其相表殆非人臣自専杀已来常懐恐惧宜早为计何洪珍与和士开素善亦请杀之未决帝以食舆宻迎祖珽问之珽称周公杀管蔡季友酖庆父以对帝纳其言以俨之晋阳使右卫大将军赵元侃诱执俨元侃曰臣昔事先帝日见先帝爱王今寜就死不能行此帝出元侃为豫州刺史九月帝启太后曰眀旦欲与仁威出猎湏早出早还是夜四鼓帝召俨俨疑之陆令萱曰兄兄唤児何不去俨出至永巷刘桃枝反接其手俨呼曰乞见家家尊兄桃枝以防塞其口反防头负出至大眀宫鼻血满面遂拉杀之时年十四裹之以席埋于室内帝使启太后临哭十余声即拥入殿眀年三月于邺西赠谥曰椘防哀帝以慰太后有遗腹四男生数月皆幽死以平阳王淹孙世俊嗣俨妃李祖钦女也进为椘帝后居宣则宫齐亡乃嫁焉
　　齐安王廓字仁武成第四子也性长者无过行位特进开府仪同三司定州刺史
　　北平王贞字仁坚武成第五子也沈审寛厚帝常曰此儿得我鳯毛位司州牧京畿大都督兼尚书令録尚书事帝行幸总留防事积年后主以贞长大渐忌之阿那肱承防令冯士干劾系贞于狱夺其留后权
　　髙平王仁英武成第六子也举止轩昂精神无检格位定州刺史
　　淮南王仁光武成第七子也性躁暴位清都尹次西河王仁机生而无骨不自支持次乐平王仁邕次頴川王仁俭次安乐王仁雅从小有瘖疾次丹阳王仁直次东海王仁谦皆飬于北宫琅邪王死后诸王守禁弥切武平末仁邕已下始得出外供给俭薄取充而已寻后主穷蹙以廓为光州刺史贞为青州仁英为冀州仁俭为胶州仁直为济州自廓已下多与后主死于长安仁英以清狂仁雅以瘖疾获免俱徙蜀隋开皇中追还仁英诏与萧琛陈叔寳修其本宗祭祀未防而卒
　　后主诸子
　　后主五男穆皇后生幼主诸姬生东平王恪次善徳次贾徳次质钱胡太后以恪嗣琅邪王寻夭折齐灭周武帝以任城王以下大小二十一王归于长安皆有封爵其后不从戮者散配西土皆死于邉









　　通志卷八十五上
<史部,别史类,通志>
　　钦定四库全书
　　通志卷八十五下
　　宋　右　廸　功　郎　郑　樵　渔　仲　撰
　　宗室传第八下
　　后周
　　邵惠公颢【颢子什肥　什肥子胄　什肥弟导导子广　广子洽　广弟翼　翼弟众导弟防　叱罗协　冯迁】杞简公连【子元宝　元宝继子亮　亮弟椿】莒庄
　　公洛生【子菩萨　菩萨继子至　賔　贡】虞国公仲【子兴　兴子洛】广川公测【弟深　深子孝伯】东平公神举【父显和　神举子同神举弟庆　庆子静乱　静乱子协　协弟皛】
　　文帝十王
　　宋献公震【继子实】卫刺王直　齐焬王宪【子贵】赵僭王招　谯孝王俭　陈惑王纯　越野王盛　代奰王达　冀康公通　滕闻王逌
　　孝闵一王
</div>
    <div class="pagination">
<a href="通志_page98.html">上一页</a><span>...</span><a href="通志_page94.html">94</a><a href="通志_page95.html">95</a><a href="通志_page96.html">96</a><a href="通志_page97.html">97</a><a href="通志_page98.html">98</a><span class="current-page">99</span><a href="通志_page100.html">100</a><a href="通志_page101.html">101</a><a href="通志_page102.html">102</a><a href="通志_page103.html">103</a><a href="通志_page104.html">104</a><span>...</span><a href="通志_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
