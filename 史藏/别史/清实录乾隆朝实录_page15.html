<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 15 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 15 页/共 1860 页
  </h1>
  <div class="content">
   ○癸未。上诣皇太后宫问安。　　

○立嫡妃富察氏为皇后。谕礼部、钦奉皇太后懿旨。伦常攸重。肇始坤元。风化由基。恒资内辅。礼昭王制。聿隆褕翟之仪。诗首关睢。爰启肃雝之治。典至钜也。皇帝嫡妃富察氏、恭淑性成。柔嘉素著。宫廷视膳。笃敬顺以承欢。壸掖传徽。昭俭勤而宣教。动符礼度。化洽贤慈。宜正位于中宫。用光襄夫宸极。应立为皇后。以崇内治。以裕嘉祥。钦此。朕祇遵慈命。立嫡妃富察氏为皇后。应行典礼。尔部详察具奏。　　

○又谕、八旗军需亏空人员。有本身已故。家产尽绝。而各旗仍有将伊等子孙之俸饷扣抵者。现在各旗、或因军需亏欠。仍行勒追。或因奉有暂停坐扣之旨。暂停坐扣。办理俱不画一。朕思此等亏空人员。虽属军需。而本身已故。家产尽绝。其子孙所得之俸饷。若仍行坐扣。未免艰苦。著该部查明、奏闻豁免。　　

○户部议准、总督衔浙江巡抚程元章疏称、覆勘镇海等县。于雍正七年、十年、垦复老荒田地、共一百八十顷三十五亩。应徵银米。照例于雍正十三年升科。从之。　　

○刑部议准、副都统雅尔图奏、向例步军统领衙门番役。有出京拏人者。未免滋扰地方。请祇令在京城巡缉。毋许越境。如缉获窃盗赌博等案。不许迟留私拷。即送该管官审讯。系命盗案件。不必审讯。即送刑部办理。从之。　　

○扎萨克多罗郡王彭苏克旺扎尔故、以其子贡楚克达什承袭。　　

○召现任江西盐驿道阎尧熙、原任御史黄叔璥、杨缵绪、原任江苏驿盐道包括、河南管河道祝兆鹏、陕西督粮道杜滨、福建兴化府知府沈起元、陕西西安府知府王绍文、现任山东兖州府运河同知白嵘、来京引见。　　

○以在编修上行走之万承苍、充日讲起居注官。　　

○甲申。谕刑部、曾静、张熙、悖乱凶顽。大逆不道。我皇考世宗宪皇帝圣度如天。以其谤议止及圣躬。贷其殊死。并有将来子孙不得追究诛戮之谕旨。然在皇考当日、或可姑容。而在朕今日、断难曲宥。前后办理虽有不同。而衷诸天理人情之至当。则未尝不一。况亿万臣民所切骨愤恨。欲速正典刑于今日者。朕又何能拂人心之公恶乎。曾静、张熙、著照法司所拟。凌迟处死。　　

○王大臣题、遵旨会审革职都统李禧、革职副都统耿韬、一案。查李禧、奸险狂悖。婪赃植党。诬及亲藩。甚至捏造语言。诈称谕旨。恶逆不法。莫此为极。应依律将李禧、拟斩监候。秋后处决。耿韬与李禧、朋比为奸。互相济恶。于审讯尼克里之时。擅用非刑。令其诬扳弘春受贿。应依律将耿韬、杖一百。徒三年。系旗人、折枷鞭责。得旨、如所拟。　　

○吏部奏、仓上人老格、偷窃金托盘一案。其内务府总管王大臣等、应分别降级罚俸。但事在恩赦以前。均应免议。得旨、丁皂保、盛安、俱著降一级调用。允禄、常明、海望、佛表、俱著罚总管俸一年。凡有关系雍和宫事件。议处降革罚俸等案。俱不准援赦宽免。　　

○又遵旨议、各省道府缺出。除苗疆烟瘴边远等缺。及题明拣选题补者。仍照旧例。令该督抚题补外。至冲繁疲难四项三项相兼者。由部开单进呈。恭候简用。其一项二项相兼之缺。照例按月升选。从之。　　

○又议覆、吏部左侍郎邵基奏、请严属员诬揭上司处分。应如所奏。嗣后直省各上司。有恃势抑勒属员。而督抚徇庇上司、不行参究。或督抚自行抑勒者。准直揭部科。该部科查奏。行令该督抚确审。该上司暂免解任。审有抑勒情由。照例议处。若属员已知上司揭参。乘参本未到之先。捏词诬揭者。该部科查奏。将该员解任。行令该督抚确审。果系诬揭。将该员革职。其武职、悉照文职例行。如被参之本罪、轻于所诬者。照诬告律治罪。倘本罪有重于诬告者。从重归结。从之。　　

○又议覆、署理陕西总督刘于义奏称、凉州府属之柳林湖等处屯员。呼应不灵。应照直隶屯田例、归地方官管辖。查该处知县、俱系冲要。各有地方事件。应于凉州府、添设通判一员。驻劄镇番。专管屯田。仍责成凉州道督查。高台县、添设县丞一员。驻劄镇夷堡。专管毛目城、双树墩屯田。添设主簿一员。专管三清湾、柔远堡、平州堡屯田。肃州、添设州判一员。驻劄九家窰。专管屯务。兼查南山一带地方事件。其肃高二处屯田。俱责成肃州道督查。请再立劝惩条例。如该屯增垦籽种二百五十石以上者。准纪录一次。五百石以上者。准纪录二次。一千石以上者。准加一级。再多、递加。如该屯荒芜籽种一百石以上者。罚俸一年。二百石以上者。降一级留任。三百石以上者、革职。仍勒令垦复旧额。方准回籍。均应如所请。从之。　　

○礼部议准、司业胡宗绪奏、学政岁考前列十名卷。请解送部科磨勘。至主司衡文。倘有冒滥。亦令九卿严加磨勘、分别处分。从之。　　

○又议准、河南学政邹升恒疏称、文武生员、及举贡监生。遇本生父母之丧。期年内、不许应岁科两考、及乡会二试。童生亦不许应府州县及院试。从之。　　

○又议覆、广西学政徐以升奏称、粤西各郡、文风不一。因之出贡迟速回异。奉准部覆。查明酌议具题。请将泗城府属之西隆州学、庆远府属之思恩县学、照左养永之例。四年一贡。其南宁府属之上思州学、庆远府属之河池州学、天河县学、平乐府属之永安州学、修仁县学、柳州府属之来宾县学、罗城县学、照奉天府学满字号之例。三年一贡。又桂林府属之永宁州学、思恩府属之迁江县学、出贡亦属太速。请暂改为三年一贡。俟该二学人文加盛。再照旧例办理。应如所请。从之。　　

○兵部题、请改正军功议叙。应遵新例。按照立功次数。给予功牌。并分别赏赉。查雍正二年、议叙阿尔泰等处军功案内。除原给头等功牌。抵叙一功。并以功抵罪者。毋庸再议外。其打仗三次官十一员。应各补给二等功牌二个。打仗二次官一百七十二员。应各补给二等功牌一个。至兵丁之前进者、有一二三次之殊。立功有头二三等之异。且一日两次前进。与越日两次前进者。亦稍有间。擒获贼人名数多寡。及独力、协力、均有不同。应各分别补给功牌。及赏赉银两有差。其头等前进四次、内三次为首前进之前锋。与授官之例相符。应咨吏部办理。又查探贼踪。接应官兵。招抚贼人。看守地方各官。共计一百八十五员。内已照打仗次数补给功牌者、三十八员。其余一百四十七员。虽未曾打仗。亦与有微劳。应各给予五等功牌一个。从之。　　

○又议覆、云贵总督尹继善疏称、查明荡平九股逆苗之黔粤楚三省官兵。核计功过。分别办理。内开头等军功之武职官、副将冯茂等、一百二十员。土官杨绶等三员。文职官、知府刘□□冉等三员。均照例准其随带军功纪录二次。二等军功之武职官、游击王友文等四十员。土官吴光岐一员。文职官、按察使方显等八员。均照例准其随带军功纪录一次。三等军功之武职官、把总李正凡等八员。土官安宏治等四员。文职官、知府朱东启等十二员。均照例准其将效力之处注册。头等军功之外委官喻登云等、九百十七员。土外委官、班可用等八员。均照例准其于补官日、随带军功纪录二次。二等军功之外委官、李起瑞等、一百六十一员。生员夏朝正一员。均照例准其于补官日、随带军功纪录一次。三等军功之外委官、邱应林等十员。生员杨再炜一员。土外委官、杨武功等二员。应袭官、吴谦一员。四等随师效力之武生罗昆等三员。均照例准其将效力之处注册。广西省兵丁、共一千零七十名。土目、土舍、土兵、共五百九十九名。湖广省兵丁、共一千四百九十五名。均照例每名各赏银一两。至贵州省兵丁、共一万零三百八十名。土目、土舍、土兵、共三千零五十九名。容山等司土兵、二百七十名。均俟查开姓名到日再议。其自备鞍马效力人员。查部册无名。应照例停其议叙。又功过相抵。及过多功少人员。均照例分别办理。至阵亡副将杨馥等、二十四员。均照例分别赏给恩荫、及祭葬银两有差。立功身故之参将夏成贤等十四员。均照例荫一子八监。三省阵亡、伤亡、受伤、汉土官兵。亦均照例分别赏赉银两。从之。　　

○又议准、九门提督鄂善疏请、步军副尉、每员给钱粮三分。副步军副尉、捕盗章京、每员给钱粮二分。步军校、每员给钱粮一分。以为养廉之资。从之。　　

○又议准、甘肃巡抚许容疏称、宁夏府属之亲渠、宝丰、平罗、三县。西宁府属之大通卫。嘉峪关外安西、沙州卫。所有添设驿站。并令该县卫就近管理。从之。　　

○刑部题、会审高起、怀私挟诈。将黄炳、祥泰等、妄参一案。查高起身为尚书。怀挟私心。肆行欺罔。如查奏黄炳亏空。止因欲贱买黄炳房屋未遂。积怒行讐。于查伊家产时。刻意搜求。必欲坐以隐匿。至祥泰侵蚀变卖官房银两之事。并无确据。妄行参奏。又属旗员将祥泰严行拷逼。勒令供认。应依律将高起、拟斩监候。秋后处决。得旨、如所拟。　　

○又议覆、刑部尚书徐本等疏言、直省审窃盗三犯案件、赃银五十两以下者。或解部外遣。或发极边卫充军。办理不同。请分别赃数多寡拟罪。应如所奏。嗣后窃盗三犯、自五十两至三十两者。俱发鄂尔昆种地。十两以上者。改为发极边卫充军。如不及十两者。杖一百。流三千里。从之。　　

○又议覆、内阁学士吴家骐奏、提拏家属讯供。请禁止株连妇女。应如所奏。嗣后内外各衙门承审案件。除应提妇女收禁。照例提讯。其余小事牵连。仍照例提子侄兄弟外。如遇亏空赔累追赃搜查家产杂犯等案。概不许提审妇女。从之。　　

○工部议覆、直隶总督李卫疏称、直隶沿河各州县、添设巡检等官。应需衙署二十四所。除置买民房、改作一所外。共估需银三千九百五十四两零。在司库地粮银内拨领。应如所请。从之。　　

○又议覆、前河东总督王士俊奏称、贾鲁河水、由郑州双桥境内八淮。贴近黄河大堤。恐有冲突之虞。郑州百姓、前挑新河一道。改河避黄。现以下流淤塞。不能循轨、达委。请分段浚筑。俾直达中牟、节次八淮。查该处地势情形、未能深悉。其浚筑果否有益之处。请敕下河南巡抚、河东总河、亲履贾鲁河。详加相度。妥议具题。从之。　　

○都察院奏、原任新淦县知县汪波呈称、被参盗卖漕米。系巡抚常安、锻炼成狱。实非侵蚀。并将临江府知府魏乾敩代伊辩冤。申送布政司印禀。一并呈验。应交与该督抚、秉公确审定议。得旨、属员于被参之后。讦告上司。最为恶习。况常安离任。汪波始赴都察院控告。希图翻案。情毙显然。若汪波果有冤抑。何不于常安在任之时、早行揭报也。此等刁风。断不可长。都察院所奏汪波控告之案。著交与新任巡抚俞兆岳、秉公查审。若其中果有屈抑情由。亦著据实具奏。　　

○理藩院尚书僧格、以老病乞休。得旨、卿效力年久。简任尚书。正资料理。著照旧供职。不必以老病求罢。　　

○以协领齐神保、为江宁右翼副都统。　　

○以故吏部尚书励廷仪、八祀顺天乡贤祠。河南安阳县知县马国正、入祀河南名宦祠。　　

○乙酉。谕总理事务王大臣。朕御极恩诏内、将出征兵丁所借银两、俱已免其缴还。又念出征之护军校、骁骑校、虽系官员品级。仍在兵丁数内、支食钱粮。特降谕旨。将伊等借支银两、一并豁免。今复思绿旗内、有千百把总、及外委微员。既与兵丁一同效力疆场。当与八旗护军校骁骑校、一同沾被恩泽。著将伊等所借钱粮。亦免缴还。以示朕加恩末弁之至意。　　

○丙戌。上诣雍和宫梓宫前、行月祭礼。　　

○诣皇太后宫问安。　　

○谕总理事务王大臣。隆昇、刚愎自用。怙过不悛。若仍留浙江。于海工无益。著解任来京。其副都统、织造、二缺。候朕另降论旨。程元章、身为巡抚。不能和衷共济。乃怀挟私心。贻误公事。亦不应留于浙省。著解任来京。其巡抚印务。即著大学士嵇曾筠兼管。俾地方管辖、与海塘工程、归并一手。自无掣肘牵制之患。张坦麟、汪漋、俱照司道例。听嵇曾筠节制委用。隆昇所管关税事务。著嵇曾筠委员、暂行管理。嵇曾筠摺内、所参骁骑校常禄、巡检王国标、蒋文暹、通判叶齐、俱著革职。王国标、蒋文暹、叶齐、仍著留工效力。倘怠忽贻误。著嵇曾筠即行严参治罪。江南总督赵宏恩、驻劄江宁。难以兼管河务。江南总河员缺、著高斌补授。其管理两淮盐政。候朕另降谕旨。　　

○又谕、李禧、高起、耿韬、深负国恩。俱犯重罪。伊等之子。应发往台站效力。著该旗查明具奏。　　

○总理事务王大臣等奏言、大兵既彻。若喀尔喀蒙古等、必需内兵防护。请酌留东三省兵五千名。驻劄鄂尔昆。现今鄂尔昆贮米甚多。可支五千人数年之食。其察罕廋尔所贮粮三万余石。亦应运赴鄂尔昆。又归化城、路当通衢。地广土肥。驻兵可保护扎萨克蒙古等。调用亦便。请于右卫兵四千内、酌拨三千。并军营所彻家选兵二千。热河鸟枪兵一千。并令携家、驻归化城。若喀尔喀等自能防守。鄂尔昆不必留驻内兵。则归化城、请再酌增兵四千为一万人。令其留戍。设将军一员总理。副都统二员协理。所留右卫兵一千名。以副都统一员领之。仍隶归化城将军管辖。并请特命大臣一人驰往、会右卫将军岱琳卜、归化城都统丹津、根敦、尚书通智等。相视形势。其戍兵如何分驻。及筑城垦田、以足兵食等事。详悉确议具奏。再扎萨克蒙古北边、因保护游牧。拨科尔泌等三处会盟兵五千。驻乌尔辉音扎罕。乌朱穆秦。苏尼特等旗下兵二千。驻达里刚爱。今大兵既彻。亦令各归所在听调。再车臣汗部拨兵一千。在边上游牧操练。亦应彻还。再哈密回子等、归顺已久。亦应驻兵防护。今哈密贮米二十万余石。其赛巴什达里雅垦种田。每年可得米一万余石。不需内地运送。现在令查郎阿等、酌议安西驻兵事宜。若安西增驻兵五千。可即其中拨二千赴哈密驻守。不必议增。再哈密、安西、守边绿旗兵。向隶提督总兵官管辖。可以无庸更遣满洲将军大臣等。从之。　　

○礼部奏。岁暮祫祭太庙。自二十六日为始。斋戒三日。世宗宪皇帝岁暮致祭礼。应移于二十五日。从之。　　

○正黄旗满洲都统、带领承袭云骑尉金泰引见。得旨、布尔哈云骑尉。著金泰承袭。此世职止应袭此一世。但布尔哈阵亡可悯。再加恩承袭二世。伊子孙倘有另行效力之处。伊袭官之时、再加恩赐。　　

○丁亥。上诣皇太后宫问安。　　

○谕诸王满汉文武大臣。朕自即位以来。兢兢业业。时刻以皇考敬天勤民之心为心。凡政事之张弛。治理之竞絿。惟恐不能协乎大中至正之矩。以致获戾于天心。乃当三冬望雪之时。而天恩未降。朕穷疑政治之间、有所阙失。用是焦劳祗惧。晨夕不宁。今于立春之前一日。上天普赐瑞雪、至于盈尺。始信天意鉴佑。我君臣数月间所办事务。尚未谬戾。深为感庆。但朕受天眷顾。当益思所以敬承之。倘稍有自恃之念。而乘之以懈肆。无论不能永邀恩佑。而于目前所以降福之天意、已多负矣。盖朕之受恩于天。犹尔臣工之受恩于朕也。臣工受朕之恩。固当欢忭感激。然尤必问之于心。在已果有可加之恩。而后受之无忝。倘并无劳绩可纪。职业可报。而虚受宠荣。其能无愧于心乎。果其实无忝于臣职。即朕不加恩。仍可无愧。尔诸臣受朕恩而益宜自勉。朕受天恩而不敢自恃。同一理也。夫朕之所与共治天下者、诸臣也。诸臣与朕、谊关一体。当思何以惟日孜孜。钦承罔斁。以辅朕之不逮乎。朕思皇考十三年之训迪臣工者。制治保邦之道。无不备举。惟是诸臣不能善体圣心。于所降谕旨。总未领会。粗者仅得其肤末。而奉行不善者。比比皆然。朕禀承先志、以为训行。迩来见总理事务王大臣。皆能深知朕心。抒诚宣力。其部院大臣。亦颇各勤职业。不趋巧薄之习。至于八旗大臣。全然不知朕心。每每错会朕旨。即如朕因诸臣条奏旗务头绪繁多。章程不一。是以略加斟酌。去其繁冗。俾从简易。正欲使之易于遵循。可专心竭力于应办之件也。而八旗大臣等、于会议之时。多不到班。其到班者、往往不以正务为急。彼此戏笑。其晏安怠惰。轻视公事若此。此即错会朕旨之明验也。夫事务宽严、贵得其中。若不揆夫理之大中。而以私意相测度。则用宽而失于废弛。用严而流于苛刻。其何以协中正之则。劢相我国家乎。夫君臣本属一体。而天人本属一气。诸臣常以朕心为心。则可以不负委任。朕与诸臣常以天心为心。则可以永承眷佑。慎终如始。以答天庥。我君臣当共勖焉。　　

○又谕总理事务王大臣。三冬正在望雪之时。朕心朝夕虔祷。今蒙天赐瑞雪。于立春之前、应时而降。朕心不胜感庆。上天加恩于朕。朕当行庆施惠。下及兵民。在京八旗护军披甲等、著赏给一月钱粮。五城所设饭厂。著加赈一月。可即传谕各该衙门知之。　　

○又谕、从前条奏、旗人不许在外置产者。盖以旗员历任外省者甚多。往往回旗之后。遗留田产于任所。安设家人。潜匿户口。滋生事端。不得不防其流弊。并非为驻防弁兵而言也。夫驻防弁兵久于其地。所有产业。皆远年所置。以养赡家口者。若概令变卖。必致妨其生计。此乃奉行错误。非立法之本意。著该部即速行文外省驻防将军等知之。　　

○直隶总督李卫疏报、腊雪应时大沛。得旨、此番瑞雪。实可谓浩荡天恩。朕感庆之怀。笔不能宣。惟有益凛戒惧。以仰承上天皇考之恩眷。卿未待各属之报。速速奏闻、甚是。俟各属报到时。再陆续奏闻可也。　　

○戊子。尚书通智等疏言、前大兵驻察罕廋尔、原于归化城设台。嗣以将军宗扎卜奏、由张家口直向军营。近千余里。因议改设。颇费帑金。后范毓馪等、亦遂由此运米。若复议移设归化城。道远、且恐损驼。今军营运粮四万石。现在台站所运大半。其小半、令范毓馪等、别由归化城、用商挽运。诸商辐辏。兼贩私货。即范毓馪等、亦藉其力。若闻设站运米。将谓商贩不行。各卖驼马。收拾廛屋。异日粮或不敷。别有加运之事。一旦无从购募。且合计办米原价。兵弁粮饷。并绳袋驼屉马价、及人夫路费。颗粒未运之先。已费帑金二十余万。计目今奏定之数。由台站运米二万四千石。需银十五万一千二百两。公同悉心筹算。详询商人。亦云用此银数。即可运至鄂尔昆。且今军机事少。将来兵数渐减。用米渐省。应将归化城之米石暂停。度用兵形势。俟一二年、再议移站。无碍目前运务。且留余地、以备他日增运。若因张家口台多费钜。一转移间。或量减数站。即可节粮马之费。倘急议移站驼运。先增一番经费。于军务毫无禆益。得旨、此奏甚是。交总理事务王大臣等议奏。寻议、现在鄂尔昆彻回大兵。惟留驻五千名。每年需粮渐减。近范毓馪、自请以明年运送军前米四万石。不用脚价银两。径挽运赴军。以补从前亏缺。以察罕廋尔、乌里雅苏台两处。所蓄米六万余石。并已运至鄂尔昆。合本处所存三万余石、已十三万石有奇。足支五千兵丁数年之用。无庸更运。其议移站驼运、应停止。并通智等所奏、明年用内地扎萨克、喀尔喀、购募车驼运送。亦应停止。从之。　　

○是日。丙辰年立春。顺天府进土牛、春山、宝座。　　

○以故一等子拉欣子英照袭爵。　　

○己丑。命减朝鲜国馈送诏使仪物。谕礼部。曰、朝鲜国、感戴我朝之恩。虔修职贡。甚为恭敬。凡大臣官员之差往彼国者。向有馈送仪物之旧例。朕以厚往薄来为念。若令使臣照例收受。恐该国不免繁费。若概不收受。又恐该国王以使臣远涉、缺馈赆之礼。有歉于心。著从此次诏使始。凡馈送白金仪物等项。悉按旧例、裁减一半。永著为令。该部即行文该国王遵行。　　

○命追谥诸臣。谕曰、易名之典。古昔所重。我朝赐谥、尤为谨严。亦有当时未蒙锡予。而追谥于数十年之后者。盖以事久论定。协乎懿好之公也。皇考世宗宪皇帝风励臣工。肇举贤良祠祀。诚旷古钜典。其列祠者。如一等公福善、大学士魏裔介、将军佛尼勒、莽依图、都统冯国相、尚书汤斌、徐潮、马尔汉等、其殁时、皆有恤而无谥。朕思诸臣既与贤良之祀。似宜邀易名之典。其应否追谥之处。著九卿会议具奏。　　

○总理事务王大臣等奏、据平郡王福彭奏言、盛京系开创要地。居住宗室、觉罗、三百余人。内资质可成就者颇多。惟离京遥远。不知勤学。而族长等、复不能悉心训导。请照京城两翼宗学之例。设立宗学。饬交将军、府尹、慎拣满汉教习令其讲读满汉文。练习步骑射。后有文学成就。弓马娴熟者。准赴京考试。艺射精者、可备选侍卫。再盛京居住宗室等。向无专管之员。现遵旨会议。于宗室公内、派出三人、赴奉天祭谒陵寝。当即令其巡查管束。并稽查族长等贤否。如果才能称职。遇有陵寝员缺、酌量升用。应将所奏。交宗人府详细定议。得旨允行。　　

○大学士鄂尔泰等奏、直隶总督李卫移称、中书舜岱、自广西赍诏回京。路由庆都县。因细故殴打马夫。咆哮公堂。应交部察议。得旨、从前皇考时、凡官员出差在外者。俱谨守法度。今朕即位之初。舜岱辄敢生事滋扰。甚属可恶。总督李卫、不为隐匿。据实移文内阁。甚是。舜岱著交部严察议奏。
  </div>
  <div class="pagination">
   <a href="清实录乾隆朝实录_page14.html">
    上一页
   </a>
   <span>
    ...
   </span>
   <a href="清实录乾隆朝实录_page10.html">
    10
   </a>
   <a href="清实录乾隆朝实录_page11.html">
    11
   </a>
   <a href="清实录乾隆朝实录_page12.html">
    12
   </a>
   <a href="清实录乾隆朝实录_page13.html">
    13
   </a>
   <a href="清实录乾隆朝实录_page14.html">
    14
   </a>
   <span class="current-page">
    15
   </span>
   <a href="清实录乾隆朝实录_page16.html">
    16
   </a>
   <a href="清实录乾隆朝实录_page17.html">
    17
   </a>
   <a href="清实录乾隆朝实录_page18.html">
    18
   </a>
   <a href="清实录乾隆朝实录_page19.html">
    19
   </a>
   <a href="清实录乾隆朝实录_page20.html">
    20
   </a>
   <span>
    ...
   </span>
   <a href="清实录乾隆朝实录_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
