<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 606 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 606 页/共 1860 页</h1>
    <div class="content">○命太仆寺卿孙灏、提督河南学政。　　

○己亥。谕军机大臣等、巡抚恒文奏、上年襄阳县盘获信从天主教之曹殿邦、写寄万一举、番字经札药方等物。及现在拏获假冒钦天监差役之唐县民人邸兰、究出曹应文、代毕珠所写番字书札各情一摺。内称伊等字迹。臣等既不认识。而此处亦无认识之人。恐有悖逆不法情弊。即应严加根究。何敢草率完结。现在访查有无夥党。并为匪确情。再行严审。所有西洋番字经札。一并进呈等语。曹应文等、写西洋番字。密相札寄。并假充差役。既经拏获。其有无别情。自应讯究。但京师现在亦无认识番字之人。若交与西洋人之在钦天监者。令其译汉。即札中果有不法情弊。伊等恐亦未必写出实情。且伊等在中国已久。尚属安分守法。想无煽诱为匪情事。一经查办。转致惊疑。看来此事。只应在曹应文等、究明缘由。可传谕恒文、该犯现在楚省。其所寄番字札中情由。俱可就近讯问。照例办理。在外究结可也。　　

○又谕、开泰奏请移设毛口、杨松、各驿。及裁汰烈当驿。并改建塘汛各事宜一摺。朕已照常批示矣。该抚摺内、称将移设地方里数。及增裁各项。详细声明具题。请旨饬部议覆等语。著传谕开泰、此事例应具题。饬部议覆。勿以奉到朱批。即谓已经允准。辄钞录咨部。遂不复具题也。　　

○吏部议覆、署两江总督江西巡抚鄂容安疏称、淮安府属盐城县之上岗、草堰、二闸。请归上岗司巡检带管。其原设上岗闸官。调管泰州丁溪闸。草堰闸官。调管泰州之小海草堰等闸。至兴化县之刘庄场八灶河口闸。即令该场大使带管。其大团河口闸。归安丰司巡检带管。白驹、天妃、二闸。现有闸员。无庸另设。应如所请。从之。　　

○以兵部侍郎裘曰修、为浙江乡试正考官。翰林院编修吴鹏南、为副考官。礼部左侍郎董邦达、为江西乡试正考官。翰林院编修戈涛、为副考官。翰林院侍读学士庄存与、为湖北乡试正考官。礼部郎中李玉鸣、为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百四十


大清高宗法天隆运至诚先觉体元立极敷文奋武孝慈神圣纯皇帝实录卷之四百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。六月。庚子。谕曰、侍郎李因培参奏、武清县知县朱馥、讳匿蝗蝻欺蔽狡饰。朱馥、著革职。仍留该处、押令随同署员、亲身扑捕。其武清县知县员缺。著该部于候补人员内。速行拣选带领引见。　　

○实授苗国琮、为浙江黄岩镇总兵。　　

○辛丑。谕军机大臣等、陈宏谋覆奏查办属员亏空一摺。内称若因上司分赔。而本员反以产尽邀免。或查报不速。而有产者亦得冒免。尤欠公平。现在闽省凡有亏空之案。俱一面拜疏。一面密咨原籍。先将家产查封。以待审明赔补等语。前因各省督抚、于属员侵欺亏空之案。题参之后。并不即为查办。致贪狡者得以多方寄顿。徒贻上司分赔之累。而本人转置身事外。甚非国家惩贪之意。是以降旨传谕各督抚、令其上紧办理。该督抚奉到前旨。自应将未完各案。如何立法清厘。即行奏闻。何以尚未奏到。著传谕询问。令将现在各案、如何办理之处。速行具奏。　　

○又谕、据吉庆奏、盐属销引地方、卖盐钱文。悉令在本州县市集出易。不得囤积在店。运往他处售卖射利等语。吉庆此奏、为商人囤积射利起见。亦疏通钱法之一端。但各省盐务。地方情形不同。著将此摺钞寄各督、抚、盐政、令其查察所属情形。若果如吉庆所奏。立法稽查。行之可有成效。不致滋扰商民。著即奏闻、仿照办理。如或有未便之处。亦不必勉强。著详悉酌量具奏。　　

○壬寅。上诣畅春园、问皇太后安。　　

○还宫。　　

○癸卯。命尚书刘统勋、汪由敦、纳延泰、在紫禁城骑马。　　

○以原任安徽巡抚卫哲治、署兵部侍郎。　　

○甲辰。上御太和殿视朝。文武升转各官谢恩。　　

○诣畅春园、问皇太后安。　　

○幸圆明园。　　

○谕军机大臣等、御史沈景澜、请严贩米出洋之禁一摺。所奏亦非实在情形。外洋诸国。决无仰食于中国之理。从前洋商船只。尚有载回米石者。其渔船多带米石。或以资近岛居人。及洋面匪船。是不可不禁耳。至台湾产米素裕。闽省之漳泉等泉。向来尚资台米接济。乃谓由内地带往。不更为倒置乎。各省米价之贵。不尽由于贩米出洋。而查禁之法。惟在实力奉行。不在多定禁例。著将此摺、钞寄沿海各督抚、令其阅看。并将各该省、现在如何查禁。是否仍有透漏。与内地米价。究竟有无妨。各据实奏闻。　　

○兵部议覆、署两广总督班第疏称、广西右江镇总兵员缺。遵例拣选得庆远副将陈廷桂拟正。副将李时升拟陪。题请补放。查陈廷桂现在革职留任。与例不符。应饬该督、另拣具题。得旨、右江总兵一缺。地处边瘴。风土恶劣。必得与该处服习者。始可题补。若所保人员内。有降革事故。该部即按例议驳。恐一时难得相宜合例之员。而总兵大员。膺封疆重寄。今祇由该督拣选请旨补放。亦非慎重简畀之意。嗣后右江总兵、将届俸满。著该督即于本省副将、豫行拣选。不必拘以有无事故。但择其人地相宜、堪胜总兵之任者。拟定正陪。送部引见。候朕简用。此次拣选之陈廷桂、李时升、即著照此例行。　　

○陕西巡抚钟音疏报、陇州扶风等州县、首垦熟地九顷八十三亩有奇。　　

○乙巳。谕、山东布政使李渭、以失察案内、降级从宽留任。具详该署抚、代为奏请。藩臬原得具摺奏事。岂有他事皆可入告。而陈谢反不可耶。向日两司有喜事渎奏。侵督抚之权。挟制倾陷者。经朕训饬。此风虽改。而未免矫枉过正。又有过于畏忌。缄默藏拙。甚至具稿蒙批。皆向督抚呈览者。靖恭之意安在。著该部通行传谕知之。　　

○谕军机大臣等、前因各省侵亏案件。该督抚于题参后。并不上紧即行查办。以致黠诈之徒。多方寄顿。徒贻上司分赔之累。即本人应追之项。迁延日久。多以产尽请豁。甚非惩贪之道。是以因刑部题覆张璇一案。特为通行传谕。今据范时绶覆奏、摺内仅就谕旨敷衍。泛为议论。于将来应如何上紧查办。及该省此等案件。现在作何办理之处。并未奏及。则其奉到谕旨。不过以具摺覆奏。遂为了事。仍复置之高阁耳。昨陈宏谋所奏闽省查办之法。已降旨传谕各省督抚、令其作速覆奏。可再传谕范时绶知之。　　

○丙午。谕、庄有恭覆奏承审参案一摺。据称现在未结者四案。李浣清、刘廷光、两案。俱经审明。因赴淮捕蝗。未及具疏。彭存仁、何思恭、两案。须回署亲勘。其缮疏俱当在新限之外等语。所奏非是。庄有恭虽赴淮捕蝗。既定之案。何难存署叙供。于中途拜发。且起程之期。距新限尚在一月以外。即未勘之案。亦何难于事竣回署后。即速勘定。而遽为展限之计乎。近据巡抚中自知策励者。如蒋炳、胡宝瑔、皆能将各案依限奏结。即其他督抚、亦未有以展限请者。可见现立之限。原非迫促也。庄有恭新授简畀。不加奋勉。当此章程初定。辄欲辗转迁延。固守外省陋习。甚属不合。著交部议处。　　

○谕军机大臣等、据蒋炳所奏、审讯黄安县逆札一案。知县汪沁、因佥点银匠一事。适有李遇隆、包揽赴省控告。遂悬拟造札。妄事刑求。几成冤狱。如此不职之员。自不得以奸徒倾陷之故。而曲为姑容。但此案李遇隆等、及王刚臣父子、既经反覆推鞫。委无遁情。则造札正犯。必应速缉务获。严治其罪。且札内所称该县之事。若非本地衙门中人、何以知之。此亦易为纵迹。不可但以通饬查拏。遂为了事。使奸徒得遂其倾陷之技。而窜身远扬。安然事外。致愚顽之人。罔知惩戒也。然但使马朝柱就擒。自无此等假托之事。更不可不留心物色耳。可一并传谕知之。　　

○又谕、方观承奏、审拟独石口兵丁聚众辞粮一案。所称总兵吴士胜、并不亲往严行查办。而于把总张万明等不法。不能即行查出等语。如此则该镇办理此案。咎在不能详查。而其乖张错谬情节。转置之弗问矣。所奏非是。聚众辞粮。最为刁悍恶习。该镇于安泰嗜酒不职。平时早应揭报。及至兵丁等藉端滋事。自当先行查办。暂缓纠参。乃不法悍兵、尚未示惩。即将该弁印信摘取。不特从无此体制。亦且益长刁风。沿边营伍、何以明示炯戒。是其乖谬之处、实在于此。朕前旨谓不应遽将该副将题参、亦正为此耳。朕于满汉大臣、从无异视。何惜一嗜酒不职之副将。而欲为之宽假。方观承摺内所叙情节。似有以朕为回护满洲之意。岂能逃朕洞鉴耶。方观承著严行申饬。　　

○又谕、瑚宝奏报料理漕船过闸情形一摺。殊不明晰。相度运河水势。酌筹启闭。俾粮艘遄行。乃漕臣专责。今瑚宝摺内、称六月十二十三等日得雨。沿河一带。高梁茂盛。豆谷长发。而于粮运则祇称查探水势。星速催趱前进等语。其得雨后。水势是否较前旺盛。粮艘能否不虞阻滞之处。何以转未奏及耶。著传谕询问。令其速行奏闻。　　

○丁未。遣官祭火神庙。　　

○谕、福建按察使来谦呜、来京陛见。奏称伊前任广东运使任内。因广东布政使、及运使衙门、向有值月盐商陋规五千两。曾面禀督臣策楞、欲行裁去。督臣谕以运使有承办战船。须此项津贴。何必遽行裁革。彼时虽未具详明裁。实未收受等语。朕以运使衙门。虽经伊裁去。而尚有布政使陋规。此不可以不问。及询策楞。始知此项陋规。前任督臣久行裁禁。来谦呜并未向伊禀裁等语。因令军机大臣、传来谦呜面质。乃伊言语支吾。至有并未奏及此事之语。伊未奏及。朕何由而知。殊不意挟诈面欺。世间竟有如此鬼蜮。其意以为在朕前独对。朕亦未必复加详察。或者默识其廉。奖擢皆未可定。殊不知朕岂易欺者哉。居心如此、实为佥邪之尤。来谦鸣著革职。伊前在云南知府任内、尚有未完之项。著各省差员递行押往云南。著追完日。该督抚具奏请旨。　　

○谕军机大臣等、来谦鸣已降旨革职。但喀尔吉善、新柱、陈宏谋等、奏报属员贤否摺内。俱经将伊列荐。不知伊等于来谦鸣居官、有何可取。据以保荐。岂伊等竟皆受其愚蔽。所谓察吏者果安在耶。著传旨申饬。再来谦鸣、前在云南知府任内、尚有未完之项。现发往云南著追。可一并传谕喀尔吉善、陈宏谋、令将伊任所赀财查明。移咨滇省。照数抵补。不可稍有隐匿。以赎妄举之愆。　　

○又谕、硕色所奏匪犯何圣烈等、与猺匪盘道钳等、交通不法一案。内称猺匪现在逃匿。如已经安南追获歼除则已。倘未就擒。当酌相机宜办理等语。内地民夷、出交助匪。自宜严治其罪。其猺匪逃匿。虽在外藩。但竟置之不问。似亦非体。应行文安南国王。言猺匪盘道钳等、本交趾所属。在该境内聚众不法。因有与内地匪犯勾结情由。所有现获助匪逆犯何圣烈等、业已即行分别正法。其猺匪盘道钳、尚在窜匿。若内地发兵擒捕。恐于该国不无骚动。该国王宜作速自为追捕。务期悉就歼除。毋致再行勾徒滋事。著传谕硕色知之。　　

○兵部议覆、闽浙总督喀尔吉善奏、江南太湖营。于乾隆十一年。经前任江苏抚臣陈大受奏、改为内河水师。查江浙两营、事同一例。所有浙江之太湖营。亦应改为内河水师。应如所请。从之。　　

○署众川总督黄廷桂奏、前督臣策楞任内。两司将臣胞弟直隶茂州知州黄廷铣、保举堪胜知府具详。以策楞丁忧离任。未及具奏。臣现已题请回避。另于所属内、保举堪胜之员。给咨送部引见。得旨、黄廷桂不过暂署川督。且在督抚中、颇能实心办事。伊弟黄廷铣、不必回避。著加恩准其保举。一体送部引见。　　

○准噶尔部人美诺克来降。命赏给安插如例。　　

○安徽巡抚张师载疏报、贵池、舒城等、一十五州县、首垦田一百八十顷八十八亩有奇。　　

○戊申。上诣畅春园、问皇太后安。　　

○谕曰、永柱、吴三杰、俱著来京候旨。江南狼山镇总兵员缺。著吕九如署理。云南普洱镇总兵员缺。著冯哲署理。吕九如、冯哲、服阕之日。该部再行请旨实授。　　

○谕军机大臣等、喀尔吉善等奏、拏获海丰庄纠众抗官之吴典、及鹿仔港纠众抢犯之施笃、供出倡首之施天赐一名。现在勒捕务获后。饬属一并严审定拟。解省审明办理等语。台湾海疆要地。奸民聚众。围官抢犯。不法已极。若解赴省城正法。彼地无由而知。不足示儆。著于该道府审讯确实之后。即于该处地方正法。俾伊等目睹奸顽就戮。深知畏惧。方足以惩刁俗而挽颓风。将此传谕喀尔吉善等知之。　　

○喀尔喀王公喇嘛等、遣台吉达什丕勒、三都克扎布、进马五千七百四十一匹。驼一千六百二十只。予议叙加赏有差。　　

○以江南常镇道刘慥、为福建按察使。　　

○旌表守正捐躯之直隶喀喇河屯民卢同女卢氏。　　

○己酉。谕军机大臣等、京师自六月十二日、甘霖大霈之后。连次得有雨泽。已极沾足深透。闻天津迤南。盐山、南皮、一带。尚在缺雨。早禾已属无望。朕心甚为忧念。不知似此等州县、共有几处。将来获有雨泽之后。或有补种杂粮与否。实在情形若何。可传谕方观承、令其详细查明。据实分晰具奏。不可稍有隐饰。　　

○军机大臣议覆、盛京兵部侍郎卞塔海奏称来岁巡幸盛京。凡经由程站、驿马、车辆、俱应豫行饬备。查自沙河站、至旧边、十二驿。马、每驿五十匹。请各添五十匹。盛京、额七十匹。添三十匹。穆奇、沙尔浒、噶布拉村、三驿。共十五匹。添五十五匹。自英莪门、至尚家河。向未设站。请于马前寨、鸠河洛、地方。添设二站。并添马七十匹。以上统计应添马九百三十五匹。除凤凰城、法库等、二路。彻出六十匹外。尚多不敷。请于大凌河、养息牧、哈达郭洛、等处牧群内。会同该总管挑备。又沙河至盛京。腰站十三处。各拨三十匹。盛京至马前寨。腰站五处。各拨二十匹。请饬直隶总督、于附近驿下酌拨。又随营马、请饬盛京将军、于官马项下、拨三百匹备用。车、请饬奉天府尹、于英莪、盛京、广宁、宁远、等处。各备五十辆。往来驰送文件。请饬盛京将军、于八旗骁骑校内、挑十二员。兵、二十四名。分拨各站备遣。均应如所请。从之。　　

○又议奏、天津老少牌盐一案。臣等请调吉庆来京面议。据称牌盐为侵引蠹课之由。必应停止。老少养赡。日给大制钱二十四文。官盐每觔、小制钱五文。闾阎自可相安。惟商运成本不敷。请将所销余引。免其输课等语。查天津额引七百道。业经照例输课。其余引、应如该盐政所议。无庸增纳。至作为公共口岸。一切章程。仍交该盐政、会同直督、酌定咨部存案。从之。　　

○吏部议奏、署两江总督鄂容安奏称、一应奏案。督抚于具题后。即提犯到省。俟奉到谕旨。率在省司道审办。以免招解往返。并杜捏病展延诸弊。一应参案。督抚务于原访之初。体察确凿入奏。原参情节不虚。案证不难即得。自不致枝展踰限。均应如所请。通行饬遵。从之。　　

○以太常寺少卿张映辰、为陕西乡试正考官。翰林院编修卢明楷、为副考官。署户部侍郎梦麟、为江南乡试正考官。翰林院检讨王太岳、为副考官。　　

○庚戌。上御勤政殿听政。　　
</div>
    <div class="pagination">
<a href="清实录乾隆朝实录_page605.html">上一页</a><span>...</span><a href="清实录乾隆朝实录_page601.html">601</a><a href="清实录乾隆朝实录_page602.html">602</a><a href="清实录乾隆朝实录_page603.html">603</a><a href="清实录乾隆朝实录_page604.html">604</a><a href="清实录乾隆朝实录_page605.html">605</a><span class="current-page">606</span><a href="清实录乾隆朝实录_page607.html">607</a><a href="清实录乾隆朝实录_page608.html">608</a><a href="清实录乾隆朝实录_page609.html">609</a><a href="清实录乾隆朝实录_page610.html">610</a><a href="清实录乾隆朝实录_page611.html">611</a><span>...</span><a href="清实录乾隆朝实录_page607.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
