<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 93 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 93 页/共 505 页
  </h1>
  <div class="content">
   ○又谕、熙麟奏、遵旨查抄胜保寄顿潼关赀财一摺。另片奏、请将黄得魁部勇留标录用各等语。此次熙麟将胜保寄存潼关赀财。全行抄出。即著按照单开各件。并抄出骡马。一并送交多隆阿军营。估变钱文。颁赐将士。不得任意迁延。致负朝廷体恤戎行之意。黄得魁打仗尚属奋勇。准其留营。由熙麟带赴甘肃差委。其所部壮勇。即著酌量遣留。一并随带赴甘。以资得力。将此由五百里谕令知之。　　

○以文渊阁大学士倭仁、户部尚书罗惇衍、吏部左侍郎基溥、署刑部右侍郎吴存义、充经筵讲官。　　

○以筹解京饷妥速。予山西布政使郑敦谨优叙。革因循疲玩广东布政使伊霖、盐运使王增谦职。余分别议叙议处有差。　　

○庚子。谕议政王军机大臣等、英桂奏、宋景诗不受羁縻。已由北大路带勇前进。谭廷襄奏降众越晋赴直。现已饬属严防各一摺。昨因文煜奏、准山西巡抚函称。宋景诗已率众过平阳府。声言由北大路出获鹿。直达山东。本日据谭廷襄奏、约计二十日后。可抵直境。如出山而南。则由正定赵州。以至清河枣强。可至临清。该处与张锡珠股匪偪近。万一联合。为患滋甚。出山而东。则可达河间景德一带。冲途驿路。尤关紧要。著文煜仍遵昨日谕旨。飞饬成保等妥速办理。如其窜回东省。即著谭廷襄设法羁縻。毋令回巢后句结为患。若因直境有备。复行回窜。并著张之万、英桂、严饬所属。加意防范。谭廷襄另片奏、教匪出窜。剿击获胜。仍令会合进兵等语。兰峄一带。匪围甚多。德楞额甫经获胜。何以撤队回峄。著饬令该革员等乘胜进剿。毋稍观望。谭廷襄奏请将署参将凤冈革职。已照请批准。凤冈果素有骽疾。何以派令带兵。该抚于其人之能否胜任。若罔闻知。殊形愦愦。著严饬改派之春祺。随同曾逢年将淄川一股。迅速埽荡。克复城池。不准再有延宕。英桂另奏、请饬湖北派员。参赞陕西军务一摺。著留中备览。正在寄谕闲。文煜驰奏、连日追击。贼势穷蹙。石赞清奏、宋景诗领队北窜。遣员迎前开导各一摺。贼往永年西南窜逸。系邯郸磁州地方。文煜已饬孙治取道钜鹿顺德进兵。兼防北窜。著即督令会合东豫兵团。并力兜剿。宋景诗带领马步千名。由山西徐沟入获鹿境。著文煜与石赞清饬令所派徐鎕、及候补知府沈镕等各员弁。迎前开导。或能束身归罪。剿贼自效。如果狼子野心。不遵理谕。即仍遵前旨。饬令总兵崇福、知府文梁等、迅即剿除。成保、萨萨布、所带京兵。务须合为一起。即由保定前行。迎往固关一路。相机进取。若宋景诗不至滋事。此兵仍即径赴文煜行营。扼要防剿。不得株守保阳。将此由六百里谕知文煜、谭廷襄、张之万、英桂、并传谕石赞清知之。　　

○又谕、瑛棨奏、兴安被围。及毛震寿兵勇溃败。饬令卢又熊等分路摉剿获胜。并解汉中之围等语。据称曹逆一股。窜踞兴安府之恒口。趋扑府城。先后击退。盘获贼供。有伪齐王现踞竹溪。伪曾王、伪东王、在平利洛河等处。其伪扶王来犯郡城。共有十余万众。镇府两城。兵勇单薄。情形正属可虞。又毛震寿所部各营。为洋县之贼潜出扑袭。毛震寿收集散亡。饬令陈天柱、卢又熊、易佩绅等、分路摉剿。叠有斩捦。卢又熊之军。并将窜扑汉中之贼击走。立解城围。其郭逆一股。由甯羌州属境。窜踞回水河关口坝等处。应令四川广元县严防等语。本日据骆秉章奏报。郭刀刀一股。已于巴州地方。为周达武所追及。全股歼除。生捦首逆。而瑛棨摺内所奏。尚属贼窜广元以前之事。亦足见其愦愦。惟陈逆一股。自窜陷房县后。经官军追剿。旋复窜入陕西之平利。而其后队梁逆等。尚在竹溪。此股发逆。本陈玉城余党。现在窜扰。为川陕楚三省毗连之地。山径丛杂。偪近老林。从前川楚教匪。即于此处肆扰有年。此时若不迅即铲除。一经蔓延。剿办更必棘手。骆秉章既已派兵由太平城口一路进剿。仍著该督添派劲旅。迅速越境追击。官文等仍遵前旨。饬催梁作楫等军。与川陕官军会合兜剿。务期就地歼除。毋令贼得入山踞险。及与洋县之贼句结。或乘闲入川。串合石逆匪党。是为至要。汉中军务。毛震寿督办日久无功。此时贼焰更张。毛震寿所部游击王其发等营盘。为贼所袭。是否确实。著骆秉章、多隆阿、均遵前旨。速将饬查毛震寿各款。查明据实覆奏。如果不能得力。即由多隆阿遴委大员。前往接替。将毛震寿撤参。毋令久延。更滋贻误。陕省军务吃紧。多隆阿与雷正绾之军。分路进剿。陕南亦须兼顾。该将军一人筹办。必期万全。若能参赞有人。更可相资为理。前次官文等虽经遵旨续派数员。但官职较小。恐呼应不灵。著官文等再行悉心选择明干稳练。谙习戎机。能与多隆阿相为一气之大员。奏明派往多隆阿军营。参赞陕西军务。副将卢又熊曾有纵勇扰民冒功放恣情弊。前经谕令骆秉章查明具奏。此次瑛棨称该员力解汉中之围。仍著骆秉章遵奉前旨。将饬查卢又熊各情迅速覆奏。英桂奏、晋疆四面筹防。兵勇仍虞单薄。请饬官文等仍行添募湘勇二千名。派员管带赴晋等语。著官文等咨商毛鸿宾。如能添募。即照所请办理。瑛棨另摺奏、查抄胜保留省赀财。并抚驭省城咸阳各军安帖情形。所有抄出胜保省寓物件。一并移文多隆阿军营变价。以充兵赏。将此由六百里各谕令知之。　　

○又谕、总理各国事务衙门奏、法国传教士由京前往湖南江西省城。派弁护送一摺。前因江西湖南省烧毁教堂之案。该教士罗方二姓来京呈?。以致法国公使哥士耆、日向总理衙门饶舌。经该衙门再三理谕。原拟事平再令前往。该公使执意令其南旋。万难阻止。然民情未定。该教士急欲赴省。此后若再有焚害等情。办理更形棘手。著沈葆桢、毛鸿宾、于该教士等未到以前。即将前此未结之案。设法办理。并晓谕绅民。务使相安无事。以期顾全大局。该公使所拟八款。总理各国事务衙门并未悉行允许。尚须外闲斟酌而行。著俟该教士到后。悉心核议。总期上不失国体。下不失民心。方为妥善。沈葆桢前奏酌核教堂一案。谨拟办法。并密片一件。钞单三件。均经览悉。江西匿名揭帖。到处张贴。万众一心。寻衅未已。湘南民俗强悍。近复习于战争。该教士等贸然前往。断难保其无事。武昌为道路所必经。该教士等。本有到楚面见官文商办之说。著官文于该教士等到武昌时。开诚劝导。令其暂住湖北。从缓前进。以免别滋事端。仍飞咨沈葆桢、毛鸿宾会商妥办。将此由五百里各密谕知之。　　

○山西巡抚英桂奏、带兵出省防堵。请将本年大计展限办理。从之。　　

○调湖南布政使文格为广东布政使。擢湖南岳常澧道恽世临为布政使。　　

○以四川巴州剿贼获胜。生捦首逆郭幅溃。赏参将李辉武巴图鲁名号。主簿潘泽霖蓝翎。余加衔升叙有差。　　

○免浙江已革副将吴再升遣戌。发往直隶军营听候差委。　　

○予陕西汉中阵亡游击魏士襄等祭葬世职加等。　　

○辛丑。谕议政王军机大臣等、崇厚奏、遵旨起程一摺。畿辅地方紧要。崇厚业已起程。著即迅速前往。帮同文煜办理防剿事宜。一经到营。即行驰奏。宋景诗狼子野心。若留之直隶。或纵往山东。终为异日之患。该降众如尚驯顺安静。则不妨暂与羁縻。仍须随时防范。傥不遵钤束。即著知照成保、萨萨布等军。围而击之。尽歼丑类。以除后患。此事若令文煜办理。恐其拘泥贻误。崇厚向来办事明决。著即责成相机妥速办理。有人奏、遮克敦布于张锡珠聚众滋事。仅委参将带兵前往。并全调秦聚奎马勇。拥以自卫。致该道兵单遇害。性耽安逸。日以斗鹑为乐。知县李鸿埙把持营务。滥收降众。杀害良民。遮克敦布甘为所欺等语。著崇厚按照所参各情。确切查明。据实参奏。原片著钞给阅看。参将王恩第、前经文煜劾其通贼贻误。著崇厚迅即提讯。如果属实。即一面正法。一面奏闻。将此由六百里谕令知之。　　

○又谕、李鸿章奏、密约投诚。收复常熟昭文。攻克福山要口。并筹议整顿常胜军各摺片。此次伪职骆国忠等。于四面贼区之中。竟能束身归正。杀贼歼渠收复各城。连克要隘。实属奋勇出力。李鸿章暂假虚衔。以示羁縻。著仍将该降众等妥为笼络。并传旨嘉奖。惟常昭为苏州门户。贼所必争。且与上海中阻昆太两城。声势隔绝。傥官军不为援应。恐孤悬一城。致复疏虞。更恐该降众等未能支持。又生他变。李鸿章已饬总兵鞠耀乾等统率师船。驶泊徐六泾口。并将周兴隆所部船只。派赴常熟。即著饬该总兵等联络策应。互为声援。以期稳固。其昆太二城。李鸿章务当力图进取。傥能克复一城。则陆路声息相通。援剿自易。庶不至旋得旋失。又弃前功。其骆国忠等留守常熟之万人。可即传令出队几成。与官军夹攻。以剿为防。城内米粮虽足。该抚仍须设法由海道接济。以固其心。至福山贼船。窜逸大江西北者十余号。究竟驶往何处。著都兴阿、富明阿等、密为侦探。迎头截击。并著曾国藩饬知李世忠于江北驻守各城。严密防范。练首徐佩瑗已为苏贼所拘。其为人向来如何。被拘后情形如何。及钱寿仁既率众来投。有无密谋可图太仓。均著李鸿章随时续奏。至常胜军不遵调遣。流弊滋多。李鸿章此次与外国增定条约。裁汰常胜军为三千人。删除冗费。各勇口粮。由中国派员经管。松城内外地方事宜。外国管带官不得干预。并不准私购军火。惩办诸勇。悉听中国会带官主意。各条约均能斟酌尽善。从此渐收兵柄。一切可由中国主持。庶无尾大不掉之患。惟白齐文以劫饷殴官之犯。自应按照中国军法惩办。现经英国提督士迪佛立押解来沪。由英国兵船看管。并未交出。并藉口华尔、白齐文、先后托买军火。帐未算清。请由中国派员会算。显系藉词拖延。希图寝事。情殊狡展。已谕总理各国事务衙门照会住京公使。妥为剖辩。仍著李鸿章饬将白齐文迅速交出。毋得任令含糊了事。将此由六百里各谕令知之。　　

○又谕、张之万奏、陈大＜?氵喜＞股匪。回窜桐柏县境。现办情形。并攻拔蓝青店各摺片。陈大＜?氵喜＞一股。经楚省官兵击败。窜回豫省桐柏境内。现又窜至南阳府属地方。非速行翦灭。势将益致蔓延。张之万现饬南阳文武。分督兵练。防剿西北两路。并令李续焘酌分数营。与张曜所派马队。由东南两路会剿。为四面兜围之计。著即严饬在事文武。迅将陈大＜?氵喜＞一股殄尽。并将该逆首就地歼捦。不准再令逃逸。楚省官兵。与豫军同办一事。不得稍分畛域。画疆自守。官文、严树森、务当饬令总兵沉俊德督率所部。越境会剿。以期早殄贼氛。傥贼由何路窜出。即惟何路带兵官是问。张之万十三日在朱仙镇发报。十七日尚在许州。五日之闲。行走二百余里。实属迟滞。著即迅赴汝郡。与毛昶熙会合筹商。妥为调度。蓝青各寨攻克情形。昨已据毛昶熙奏及。与该抚所奏。大略相同。著张之万、毛昶熙、饬令余际昌乘锐力克张＜?氵凤＞林老巢。歼捦巨憝。毋再延缓。将此由六百里各谕令知之。　　

○又谕、刘长佑奏、广西贼匪各股情形。及交代浔州军务。起程赴任日期。贵县各军。分路进剿。及横州兼办剿抚各一摺。晏端书奏、克复西甯。并高州剿匪各摺片。西甯县城克复。各乡踞匪尚多。首逆张澕洸六、尚未捦戮。如果遁回苍梧老巢。即应会合东西两省兵团。并力兜击。莲塘张羔及一股。现经楚粤各军。会同剿抚兼施。将次蒇事。浔州黄逆。败回贵县。其势已蹙。其党多离。即横州梁汉股匪。败回贵县。其被胁各村落亦皆悔罪投诚。著张凯嵩即饬刘坤一赶紧赴浔。督率郑金华等各军。进剿登龙桥等处老巢。规复贵县。肃清地方。并严饬易元泰等会合楚军。悉听江忠义指挥。务将莲塘积年巨匪。并力攻克。毋再迁延。粤西贼势。以平浔两处为尤重。如张逆除则平乐无事。而桂梧两郡。可臻安谧。黄逆除则浔州无事。而黔郁两江。可望肃清。此外如容县之范亚音。南甯之孙芢广。永康之吴淩云等。再能以次埽除。其余各属土匪。打草劫寨者。当可不扑自灭。张凯嵩由州县数年之闲。＜??闲＞膺疆寄。当如何矢心忠赤。督同刘坤一奋力图功。以副委任。本日复将江忠义＜??闲＞署广西提督。该员计已行抵粤省。所部各军。越境剿贼。尚称得力。现在责无旁贷。更必所向有功。迅将莲塘攻克。并可移师东下。会同刘坤一埽除浔匪。及联合东省官军。廓清两粤。以收全功也。陈金缸股匪。窜陷信宜。尚稽克复。既据晏端书奏、系石骨大井两大贼垒负嵎之故。著即设法破其要隘。迅督卓兴、方耀等军。奋力进攻。将此由六百里各谕令知之。　　

○调署贵州提督江忠义署广西提督。　　

○以江西捐输团练。永广南城县学额七名。上饶县二名。　　

○予江苏金山被戕游击曾继荣祭葬世职加等。革疏防知县陈绍本职。　　

○予江苏松江等处阵亡都司杨安明等二十六员祭葬世职。　　

○予江苏荆溪殉难监生潘光锡等男女六名口分别旌恤如例。　　

○予江苏常州等处殉难绅民钱思美等暨妇女二十二名口分别旌恤如例。　　

○予江苏节年殉难知府高倬等十七员祭葬世职。绅民妇女三十二名口分别旌恤如例。　　

○予江苏节年阵亡殉难知县李应嘉等绅民妇女一千五百四员名口分别旌恤如例。　　

○予浙江杭州殉难在籍主事钟世耀祭葬世职加等。　　

○蠲缓河南祥符、陈留、杞、通许、尉氏、洧川、鄢陵、中牟、兰仪、郑、荥阳、荥泽、氾水、新郑、商邱、甯陵、鹿邑、夏邑、永城、虞城、睢、柘城、淮甯、西华、项城、沈邱、太康、扶沟、许、临颍、襄城、郾城、安阳、汤阴、临漳、林、内黄、汲、新乡、获嘉、淇辉、延津、浚、滑、考城、河内、济源、原武、修武、武陟、孟、温、阳武、洛阳、偃师、巩、孟津、宜阳、登封、永甯、新安、陕、灵宝、阌乡、南阳、淅川、镇平、唐、泌阳、桐柏、邓、内乡、新野、裕、汝阳、正阳、上蔡、新蔡、西平、确山、信阳、罗山、光、固始、息、八十六厅州县被旱被水被扰地方。新旧额赋有差。　　

○壬寅。孝庄文皇后忌辰。遣官祭昭西陵。　　

○以神灵助顺。加江苏宝山县胡仁济之神封号曰显应。　　

○谕内阁、内阁奏、查明逾限未进各省题本。请将承办各员议处等语。各省题本到阁后。自应按照限期。随时繙写呈进。乃经理各员。因循疲玩。以致本年山东等省命案等题本。积压四件。实难辞咎。汉本堂稽查之侍读文兴庆钊、英廉、瑞廉、办本之中书特克什勒、玉秀、均著交部照例议处。所有未进各本。著即饬令该侍读等于明年开印后。按限繙写进呈。如再迟延。即行随时严参。此外各部院衙门事件。恐亦不免废弛。嗣后各该堂官。务当振刷精神。督饬承办各员。将应办事宜。认真经理。不得任意宕延。傥积习不除。仍前玩泄。各该堂官即将司员据实严参。以挽颓风而熙庶绩。　　

○又谕、恩合奏。遵查已革大淩河牧群翼领乌云泰、被参擅权侵蚀等款。均已确实。请饬部察核定罪一摺。著刑部核议具奏。副都统侍顺在任年久。于乌云泰专擅把持。侵扣租项。延压额缺。种种情弊。毫无觉察。实属昬愦。且难保非知情容隐。有心徇庇。著先行交部议处。寻刑部议、乌云泰参款。尚有不实不尽之处。请仍饬恩合。覆讯具奏。兵部议、侍顺应照溺职例革职。均从之。　　

○谕议政王军机大臣等、石赞清奏、探悉宋景诗由获鹿向东南窜走情形一摺。前据英桂奏、常海在赵城县追及宋景诗。面加开导。宋景诗声称归志甚切。若准其回籍省亲。必可再图报效。该革弁入直境后。不少停留。其为急欲回籍无疑。如沿途并无骚扰。该降众尚未遽萌叛志。著文煜、崇厚、设法招徕。令其剿张锡珠以自赎。如业已回藉。安静无事。即著谭廷襄饬令地方官晓以大义。令其杀贼立功。最为妥善。张锡珠窜至邯郸境内。据石赞清奏、文煜已驰赴邢台督剿。自可遏其北窜。著即严催成保、萨萨布、迅督马队。会同文煜所部。尽力剿洗。崇厚前已起程。并著星速前进。赶赴顺德。与文煜会商妥办。该匪被剿情急。势必拌死窜突晋豫边界。著张之万速饬河北镇道及派往之副将杨长春等。督兵迎剿。毋令阑入彰怀境内。致剿办重烦兵力。晋省之辽州潞安府所属。多与直隶毗连。昨据英桂奏、调派臬司王榕吉驻扎平定州。核饬运司钟秀赴潞安府一带防剿。著即饬令该二员督率在防兵勇。激励民练乡团。加意守御。以杜窜越而保完善。将此由六百里各谕令知之。　　

○又谕、多隆阿奏、统筹剿办情形。并收复泾阳各摺片。又熙麟奏、遵旨与马德昭绕道赴甘一摺。多隆阿由同州进兵。自应先剿王阁村等老巢。以为节节进剿之计。现在西安城外。二十里内已无贼踪。而旗绿各营尚多。该大臣注意东路。省城未能分兵防守。尚系实在情形。所有西安防守事宜。即著责成穆腾阿、瑛棨、认真防剿。雷正绾等所部兵勇。不下万名。此时西路回匪。援救同州。势近空虚。即著该提督率同成禄等相机攻剿。直捣巢穴。使回逆不暇救援。则渐次可期得手。多隆阿进剿王阁村等老巢。何时可期克复。西安为根本重地。该大臣督办全陕军务。亦不可因有穆腾阿等防守。竟置之不问。傥省城稍有疏虞。穆腾阿固为军法所不宥。而该大臣亦何以副秦民之望。仍著随时兼顾。毋稍大意。宋景诗擅自东归。该大臣既未能防范于先。又不及追回于后。北路空虚。既无得力之将。又无精锐之师。该大臣岂未深知。而任听宋景诗东归。筹画殊欠周密。万一句结土匪为患。岂不牵掣该大臣兵力。嗣后务当于勇往之中。寓谨慎之意。方足膺兹钜任。顾全大局。甘省回匪情形。现在尚未稍松。马德昭自应迅即前进。惟现在平利股匪。甚为猖獗。马德昭著即由平利一带进剿。俟此股击退。陕南无虞。再赴甘省。熙麟著仍遵前旨。先行带同黄得魁绕道赴任。督同恩麟等妥为办理。瑛棨奏、汉南剿贼获胜一摺。既称杀贼无数。生捦至一千七百名之多。现在究窜何处。该抚于此等紧要之处。全不留心。现在如何攻剿。无一语提及。不知所司何事。其陇州知州邵辅剿匪阵亡一片。亦未将回匪由何处窜入。戕官后又窜何处。详细声叙。封疆大吏。奏报军情。不及一探报之尚有条绪。何至丧魂失魄若此。著即查明迅速具奏。该抚于多隆阿月饷。则悉数委之湖北。而于胜保旧部月饷。则又委之直隶等省。该抚竟可置之不问。有是理乎。本日虽照瑛棨所请。谕令各省按月筹拨。仍著瑛棨随时接济。傥各营或有缺乏。必将该抚藩从重治罪。胜保所部兵勇。经多隆阿裁汰以后。实存若干名数。著多隆阿查明具奏。以资匀拨而归核实。将此由六百里各谕令知之。　　

○又谕、劳崇光奏、遵派内地官兵。练习外国兵法一摺。据称派拨旗绿官兵。教练外国兵法。派中国官一同演习。兼有大员专司督率稽查。今日同襄教练之劳。即豫储他日统带之任。止令中国师外国之长技。不令外国夺中国之兵权等语。所筹尚称妥协。劳崇光现已交卸起程。晏端书权任兼圻。昆寿身膺专阃。均属责无旁贷。即著按照现筹办法。饬令派出各官。督率兵丁。逐日训练。以期精熟。俟学有成效。旗绿两营。加至四千人为断。其余各弁兵。仍著照常操练中国兵法。不许偏废。此项兵丁。止准于旗绿两营。挑选学习。毋庸再增兵额。更不准滥招壮勇。致滋流弊。将此由五百里各谕令知之。　　

○又谕、前因贵州教民案件。尚未办结。谕令劳崇光迅赴黔省。会同查办。兹据该前督奏称、业于十一月十四日交篆。定于二十四日起程。取道湖南。驰赴贵州等语。湖南至黔驿路。一律疏通。即著劳崇光兼程前进。张亮基前已有旨令署贵州巡抚。劳崇光到黔。张亮基必已先到。并著商同办理。务须权中外之势。遵照叠奉谕旨。斟酌得宜。总期于明年二月内办结。是为至要。至崇实并未赴黔。劳崇光到后。即当先行秉公查办。一面与该将军等迅速函商覆奏。刘长佑已令来京。晏端书暂护督抚两篆。势难兼顾。黄赞汤由京起程。已逾三月。何以尚未到省。此时行抵何处。即著赶紧遄行。驰赴广东省城。接受抚篆。以重地方而专责成。不准稍有迟延。将此由六百里各谕令知之。　　

○以故喀尔喀达尔汉贝勒索特那木多尔济弟贡桑、乌珠穆沁镇国公桑噶扎布子堆岱扎布袭爵。　　

○补铸湖北郧西县知县、浙江乐清县儒学、印信条记。从巡抚严树森、左宗棠请也。　　

○以克复陕西泾阳县城。免提督雷正绾降级处分。　　

○以山东济南等属绅民防剿出力。赏已革江西巡抚陈阡四品顶带。余加衔升叙有差。　　

○予陕西陇州阵亡知州邵辅祭葬世职加等。建专祠。　　

○予山东邹县阵亡典史林介臣祭葬世职。　　

○缓徵山东安邱县被水地方新旧额赋。　　

○癸卯。谕内阁、前因都察院奏、盛京解任侍郎讷尔济。遣抱告以案悬未结。赴该衙门呈?。叠经降旨令玉明、和润、迅速定拟具奏。兹据玉明等奏称、盛京首驿驿丞。克扣马乾一案。款项纠缠。句稽不易。以致未能迅结。至讷尔济呈控现任侍郎沿用驿站陋规。查无实据。亦未便草率拟结各等语。此案悬宕四年有余。果能认真研讯。即使款项轇轕。亦应早有头绪。乃叠经降旨严催。而该将军等尚以悬而无薄之词。率行敷衍入奏。似此迟玩因循。实属不成事体。著玉明、和润、懔遵前旨。迅速严讯确情。按律定拟具奏。不准再有迁延。致滋拖累。　　

○谕议政王军机大臣等、现在上海通商事务。已渐形＜??闲＞少。本日明降谕旨。令薛焕来京。其钦差大臣关防。交李鸿章暂行接署。薛焕接奉此旨。如能由海道行走。较为迅捷。著即酌量情形。迅速来京。毋稍迟缓该大臣任内未经办竣事件。即详细告知李鸿章。妥为接办。该抚到沪已久。于中外情形。亦能谙练。著暂行督同署藩司刘郇膏、道员黄芳、悉心经理。断不可存五日京兆之心。稍存推诿。将此由四百里各谕令知之。　　

○盛京户部侍郎兼奉天府府尹和润等奏、大计届期。尚未接准部文。请展限办理。从之。　　

○命办理通商事务大臣薛焕来京。以江苏巡抚李鸿章暂署办理通商事务大臣。　　

○上以□山戊不□暮祫祭太庙。自是日始。斋戒三日。　　

○甲辰。谕内阁、直隶地方降贼张锡珠等滋扰。由南宫冀州以至新河威县枣强束鹿等州县境。肆行焚掠。叠次谕令文煜、遮克敦布、督率各带兵勇文武。及地方官吏。迅速剿办。并令直隶按察使孙治出省带兵。乃该督等并不能确探贼情。认真督剿。于各属地方被扰情形。意存讳饰。惟据各营捏禀之词。率行入奏。曾经将文煜、遮克敦布、交部议处。以示薄惩。并严加训饬。冀其激发天良。奋勉图功。以为自赎。月余以来。贼仍在顺广所属等处。游驶滋扰。且自道员秦聚奎阵亡后。逆焰更张。而该督等屡奏贼窜山东境地。直属肃清。又于所属贼到之处。捏报战功。任令地方蹂躏。叠经中外臣工李鸿藻、潘祖荫、张之万、及御史孟传金等、奏参督臣昬庸。臬司观望。遮克敦布始终玩误各情。本日复据御史裘德俊奏、请将误事各员严惩。并钞录所得乡人信函呈览。畿辅地方紧要。若再任听该督等坐误。以致匪党窥伺。出没靡常。其患伊于胡底。直隶总督文煜、于地方军务。漫不经心。迁延贻误。阘茸不职。著革职发往军台。效力赎罪。正白旗汉军副都统遮克敦布、以带兵大员。不能剿贼。性耽安逸。致令贼匪纵横肆扰。已属疲懦无能。且此股降众。人数无多。皆遮克敦布办理不善所致。厥咎较重。著革职发往新疆。效力赎罪。孙治所至逗遛。带兵出省一月有余。未闻与贼接仗。避贼而行。巧滑已极。著即革职。以为玩误地方军务者戒。　　

○又谕、御史裘德俊奏、乡团御贼阵亡。并剿贼获胜。请分别查明奖恤等语。直隶为畿辅重地。文煜、遮克敦布等、以带兵大员。一筹莫展。致令匪踪肆扰。贻害闾阎。而各该处乡团。尚能努力一心。同仇杀贼。复以无兵接应。致令死事者甚多。览奏曷胜矜悯。其阵亡之各乡团人等。均著先行交部从优议恤。其百尺口之武举二名。及其余阵亡各勇。著署直隶总督崇厚、迅速查明。按名请恤。毋许遗漏。至束鹿田家庄乡勇。两次御贼。叠著战功。自应立予优奖。以昭激劝。并著崇厚即行查明该处团总及带队诸人。分别奏请奖叙。以示朝廷裦义赏功。振兴民气至意。　　

○又谕、前因已革河道总督庚长奏、请开垦湖滩地亩。酌收租息济饷。当经该部议覆准行。兹据吴棠奏称、连年贼匪窜扰。垦户每多失业。湖滩地亩。闲有被水淹没。现饬遂一详查。并招佃垦种。请将历年积欠租息蠲免等语。仍著吴棠派令委员。迅即查明业已开种之地。饬令照常交租。仍详细造册报部。其历年积欠租息。加恩著照所请。概行豁免。以示体恤。　　

○谕议政王军机大臣等、前因文煜办理张锡珠股匪。不能得力。谕令崇厚驰往军营帮同办理。本日复因文煜颟顸粉饰。奏报军情。毫不足恃。已将该督革职发往军台。复将刘长佑调补直隶总督。未到任以前。令崇厚暂行署理矣。崇厚业已起程。著即兼程驰扺邢台。接篆任事。即行督带文煜所部。并由天津调往兵勇。将此股贼匪。四面兜剿。畿辅重地。必应及早肃清。该署督务当以文煜等为前车之览。将军务迅速办结。毋稍稽延。至军务地方。必须事事求实。不准粉饰迁就。并不准瞻徇情面。以副委任。祝垲现已到直。所有遮克敦布部下兵勇。即著该署道暂行统带。本日已谕令宝山迅速驰赴该处。接统此军。此股贼匪。均系乘骑。飘忽靡定。崇厚即催成保、萨萨布、所带京营马队。星驰前往。合力奋剿。以期得力。王恩第通贼情形。李鸿埙把持营务。均著崇厚遵照前旨。迅行审明。分别正法惩办。伊绵阿纵兵抢掠。到处逗遛。前已有旨。将该员革职交文煜审办。著崇厚即将该员被参各款。严切讯明具奏。前任浙江提督郑魁士战功素著。打仗颇能勇往。现在宣化府原籍。屡次起用。均以病辞。著崇厚传知该员。如精力尚可支持。即前赴该署督军营。带兵剿贼。不准籍病推诿。正在寄谕闲。续据文煜奏、贼由永年窜至邯郸等处。著崇厚督率兵勇。实力兜剿。毋任他窜。并著张之万严饬杨长春等迎头堵击。一面激励乡团。随地截剿。毋令阑入边境。嗣后直隶河南各州县牧令禀报军情。该署督抚当严加整饬。务须侦探明确。不得任令捏报。致误戍机。宋景诗行抵获鹿。经千总刘世忠开导。情愿投营杀贼立功。并请给假十日。回籍省亲。该降众一路行走。尚属安静。文煜所奏各情。是否确实。宋景诗是否真心就抚。仍著崇厚察看。酌量妥办。张锡珠股匪。本日谭廷襄奏称现在临清馆陶。文煜则称在邯郸沙河。是否系一股绵亘两省。抑系分股托分。著崇厚查明具奏。钜鹿县于姓。有人奏称勇于打仗。为贼畏惧。著崇厚查明系属何名。令其带团剿贼。有功即予保奖。毋令湮没。本日又据遮克敦布奏报、贼窜馆陶。被追分东西两路逃窜。东股在李家庄扑除几尽。西股已至邯郸之杨家庄。现在剿办各情。遮克敦布现由威县驰往曲周。该处与大名相距甚近。著崇厚即饬祝垲迅即前往。暂行统带遮克敦布所部之军。责成赶紧督率进剿。遮克敦布所奏如果属实。务即激励诸军。乘势速将败残余党。奋力埽除净尽。俟宝山到日。再将遮克敦布各军。交其统带。莘县信儿庄另股匪徒滋扰。遮克敦布摺内。又有李家庄获贼供称、匪首张玉怀先行改装。逃赴莘县张锡珠、杨四、并无实在下落等语。究竟所称东股在李家庄剿除殆尽。有无捏饰。莘县之贼。是否即系张玉怀等潜行窜往。抑或与该处另股。相为句串均著崇厚速即知照谭廷襄、严饬署曹州镇总兵常存等认真剿除。据实奏闻。毋许稍存欺饰。将此由六百里谕知崇厚、张之万、并传谕祝垲知之。　　

○又谕、前已寄谕刘长佑赶紧来京。即由海道行走。以期迅速。现因直隶地方军务未竣。业将文煜等分别革职治罪。刘长佑补授直隶总督。刘长佑接奉前旨。谅必能克日起程。并著于旧部带兵员弁中。择其尤为得力者。酌量选带数员。一同前来。以资臂指。劳崇光业已赴黔。晏端书署理督篆。责任綦重。著懔遵前日寄谕。将劳崇光移交各件。及地方军务一切事宜。妥为经理。毋稍贻误。将此由六百里各谕令知之。
  </div>
  <div class="pagination">
   <a href="清实录同治朝实录_page92.html">
    上一页
   </a>
   <span>
    ...
   </span>
   <a href="清实录同治朝实录_page88.html">
    88
   </a>
   <a href="清实录同治朝实录_page89.html">
    89
   </a>
   <a href="清实录同治朝实录_page90.html">
    90
   </a>
   <a href="清实录同治朝实录_page91.html">
    91
   </a>
   <a href="清实录同治朝实录_page92.html">
    92
   </a>
   <span class="current-page">
    93
   </span>
   <a href="清实录同治朝实录_page94.html">
    94
   </a>
   <a href="清实录同治朝实录_page95.html">
    95
   </a>
   <a href="清实录同治朝实录_page96.html">
    96
   </a>
   <a href="清实录同治朝实录_page97.html">
    97
   </a>
   <a href="清实录同治朝实录_page98.html">
    98
   </a>
   <span>
    ...
   </span>
   <a href="清实录同治朝实录_page94.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
