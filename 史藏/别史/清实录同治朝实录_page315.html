<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 315 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 315 页/共 505 页
  </h1>
  <div class="content">
   ○又谕、伊勒屯、何琯奏、请饬拨哈密饷需。催兵援应。并请饬催文麟赴任各摺片。哈密兵勇口粮。若专恃回户捐输。力难为继。自是实在情形。著赵长龄于未解新疆经费项下。迅速筹拨银十数万两。解交归绥。即由裕瑞、桂成、解至乌里雅苏台。如晋饷一时未能解到。著麟兴于库存新疆经费内。酌拨银两。听候伊勒屯、何琯、派员迎提。以应急需。伊勒屯、何琯、于饷到后。务期撙节动支。俾饷归实用。不至虚糜。成禄前已谕令出关剿贼。著即懔遵前旨。统带原部。克期赴哈密剿办。该提督在肃州日久无功。致阻师行。若仍复迁延不进。自问当得何罪。文麟＜??闲＞放哈密办事大臣。为期已久。现在行抵何处。著伊勒屯催提迅赴本任。以重职守。毋再稽延。安敦玉三处应解巴哈二城军食。即由文麟迅饬拨解。源源接济。毋令缺乏。将此由五百里谕知麟兴、裕瑞、桂成、伊勒屯、赵长龄、成禄、并传谕何琯知之。　　

○以管束勇丁不严。摘陕西总兵官何绍贤顶带。革副将杨大胜职。均留营。　　

○戊午。上以孟春时享太庙。前期亲诣行礼。　　

○署马兰镇总兵官宝珣奏、续获私贩火药人犯。解省审办。得旨、高海伶、张二、著解交官文归入前案审办。在逃人犯。仍著饬员缉获。毋任漏网。　　

○以直隶密云运放兵米迟延。知县唐钺下部严议。　　

○上以次辛祈谷于上帝。自是日始、斋戒三日。　　

○己未。享太庙。遣惠郡王奕详恭代行礼。　　

○遣官祭太岁之神。　　

○谕军机大臣等、本日据官文驰奏、贼势北趋。请飞调客兵入直各摺片。崇厚奏、派拨洋枪队等军助剿一摺。览奏曷胜愤懑。张总愚等股匪。前由狭省渡河入晋时。即经谕令李鸿章、李鹤年、英翰、饬令张曜、宋庆、并刘铭传、程文炳等军。迅速渡河。分由直豫迎头截击。叠经严谕催提。昨因捻由河北窜近直省。复经谕令官文、李鹤年、催督张曜、宋庆两军。绕出贼前。会合直军痛剿。乃各路统兵大臣。并各该省抚臣。膜视玩延。并不实力催提。星夜前进。以致处处落后。任令贼由临漳内黄窜过漳河。边马扰及顺德所属。大股由东北平乡鸡泽南和等境狂窜。直向北趋。李鸿章等各拥重兵。坐视观望。毫无急难之意。是诚何心。捻股裹胁日众。畿辅东北一路。兵力未厚。设因客兵未齐。蔓延益甚。震及近畿一带。尚复成何事体。现在军情万分吃紧。张曜、宋庆两军。已行抵封邱。李鹤年自当先其所急。飞檄该总兵等不分昼夜。兼程统军入直。绕前截剿。并著李鸿章亲督所部各营。由临清德州一带。克日驰赴直境。相机截剿。不得稍迟片刻。刘铭传、善庆、温德勒克西等军。剿平东捻。为日已多。将士早河休息。并不赶紧前进。皆李鸿章督催不严之咎。著该大臣限日饬令迅赴直境。迎头截剿。左宗棠现在行抵何处。刘松山、郭宝昌两军。于初三日驰过漳河。追剿尚属出力。仍著官文、左宗棠飞速催提。绕前迎击。总期将贼偪出直境为要。并著官文先就直省现有兵力。饬令春寿、陈国瑞等军。实力迎剿。左宗棠跟追入直。会合夹击。以顾大局。崇厚现派洋枪队并天津练军共二千名出剿。著即饬令即日驰赴官文行营。归该署督调遣。以厚兵力。李鸿章催提刘铭传等军不力。并接奉谕旨后。迄无一字覆奏。李鹤年于宋庆、张曜两军。并不遵旨饬令分途前进。致匪踪乘虚北窜。李鸿章、李鹤年、均著先行交部严加议处。以示薄惩。傥再迁延膜视。定当重治其罪。官文出省督剿迟延。姑从宽免其议处。嗣后如再似此因循。自当一并严惩。各该统将等如再迟延误事。必当治以军法。以肃纪律。毋谓朝廷言之不早也。官文请调黑龙江马队。著神机营饬令立即拔队驰赴直隶。仍遵前旨。归官文调遣。所需车辆粮米。及马匹草豆。均著官文、王榕吉饬属克日办齐。其由京至保定一路。并著王榕吉亲行护送该马队行走。以便沿途支应。不误军需。官文所请饬派神机营迅拨劲旅之处。著该王大臣妥为筹画。山西毗连直隶隘口甚多。赵长龄当速行派兵严密堵遏。以防回窜。程文炳一军。虽距直较远。英翰仍当严催星夜驰抵直境。并著饬令方长华一并入直。傥不趱行前进。即当以军法从事。不可稍涉宽纵。丁宝桢当已督军驰赴东昌。著即遵照前日谕旨。分拨兵勇。出境兜剿。不得画疆自守。其留驻东省黄河沿岸之吉林黑龙江丹丁。计已训练齐集。并著懔遵前谕。饬令迅赴直隶。交春寿带领。统归官文调遣。津郡一带防剿事宜。仍著崇厚豫筹布置。不可略形疏懈。正在寄谕闲。据李鹤年奏称、匪股由怀庆东窜一摺。所陈接仗调兵各节。尚系贼未入直情形。现在逆纵已扰及畿南。张曜等追军。亦经渡过黄河。著李鹤年饬令就近绕至贼前。向南压剿。不得专顾本境。致误大局。陈国瑞俟张曜宋庆入直后。即著官文饬令会合两军。实力剿贼。将此谕知神机营、王榕吉、并由六百里加紧各谕令知之。寻吏部议、李鸿章、李鹤年、均照不应重杖八十例上加等。降三级留任。事关军务。应不准其抵销。从之。　　

○以巡洋获盗。予福建守备苏桂森等加衔升叙有差。　　

○拨直隶天津关税、山东地丁银、各十万两。解赴直隶军营备用。　　

○拨两淮盐课、两浙盐课、福建茶税银、各六万两。江汉、江海、闽海、浙海、四关洋税、湖北盐厘银、各五万两。四川津贴、广东盐课、河南驿站存银、暨太平关税银、各四万两。淮安关税银一万两、解交内务府备本年经费。　　


大清穆宗继天开运受中居正保大定功圣智诚孝信敏恭宽毅皇帝实录卷之二百二十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。正月。庚申。孝全成皇后忌辰。遣官祭慕陵。　　

○谕军机大臣等、昨据官文奏称、捻逆窜至平乡鸡泽南和等处。势渐北趋。所调援军尚未赶到。恐其分窜肆扰。震及近畿。宣化练军。前已撤回。著官文酌量情形。调赴保定附近一带驻扎。并著郑魁士于古北口遵化各练军内。挑选精锐二千名。督带驰赴保定以南。扼要截剿。以杜纷扰。密云练军已逾半年。其中谅有可用之兵。著定安据实具奏。以备调遣。刘铭传一军。昨已谕令李鸿章迅催赴直。绕前迎击。即著官文飞提该提督由河闲一带克期进剿。毋得致落贼后。又费周章。程文炳于上月二十六日。由宿迁拔队北行。迄今已近半月。计早驰抵东境。并著官文严催。由德州河闲大路前进。迎贼抽向。奋力截剿。毋稍片刻延缓。将此由六百里谕知官文、定安、并传谕郑魁士知之。　　

○又谕、崇实奏、官军攻剿滇匪。盐源解围。克复盐井一摺。滇匪攻陷盐井。直扑盐源县城。经刘宝国等带兵进剿。立解城围。并将盐井克复。川边肃清。刘宝国带伤力战。奋勇可嘉。所有在事出力员弁兵勇乡团。著崇实择尤汇案保奏。毋许冒滥。建南与迤西壤地毗连。难保滇匪不复萌窥伺。仍著崇实督饬该地方文武严密防维。毋稍大意。将此由五百里谕令知之。　　

○是日。立春。顺天府进士牛春山宝座。　　

○辛酉。祈谷于上帝。遣恭亲王奕?恭代行礼。　　

○谕内阁、前因捻逆窜扰直隶平乡等境。李鸿章等未能催提刘铭传等军迅速赴援。降旨将李鸿章、李鹤年、先行交部严加议处本日据官文、崇厚奏、捻匪北窜衡水定州一带。丁宝桢奏、带兵出省。豫筹北援等语。览奏曷胜愤懑。朝廷特命官文署理直隶总督。剿匪是其专责。乃毫无布置。任令捻逆北趋。日肆蔓延。实属有负委任。左宗棠于张总愚捻股。未能在陕省就地歼除。致令纷窜山西河南。扰及畿辅。调度无方。官文、左宗棠、均著交部严加议处。李鸿章身任钦差大臣。为朝廷素所倚畀。当此匪踪北扰。宜如何速派援军。同心剿贼。乃叠奉谕旨。既未催令刘铭传暨善庆温德勒克西等军。趱程前进。又日久迄无一字覆奏。是何居心。著拔去双眼花翎。并递去黄马褂。革去骑都尉世职。李鹤年未能迅速出省督剿。会殄逆氛。以致捻匪窜入直境。扰及近畿。所调宋庆等援军。又不遵旨饬令分途前进。贻误戎机。著革去头品顶带。并摘去顶带。刘铭传暨善庆、温德勒克西各军。是否李鸿章于接奉谕旨后。未经催令起程。抑系该员等任意逗遛。宋庆、张曜两军。先后寄谕李鸿章、李鹤年、饬令绕赴直境。迎头压剿乃均由豫省渡河。致落贼后。是否该员等不听调度。抑系李鸿章、李鹤年、不遵谕旨。令其改道赴豫。著李鸿章、李鹤年据实覆奏。再行分别惩处。除丁宝桢带兵入直谕令迅速前进外。所有前调刘铭传等军。仍著官文等迅速催提。以资兜剿。寻吏部议、官文、左宗棠、均照溺职例革职。得旨、均加恩仍著革职留任。　　

○谕军机大臣等、神机营王大臣奏、遵拨马队赴直。并豫备马步官兵。听候调遣。及请饬各路统兵大臣悬赏捦斩逆首。官文奏、捻逆扰及定州。请饬严防北路。崇厚奏、北路空虚。请饬李鸿章等统兵北援。并续奏、派兵扼扎河闲迎剿。李鹤年奏、张曜等军剿贼获胜。并请饬直隶等处劝办坚壁清野。丁宝桢奏、出省布置。并豫筹北援各摺片。览奏曷胜愤懑。此次捻逆由晋入豫。左宗棠。李鹤年。既不能遏贼于前。迨窜入直境。官文漫无布置。李鸿章等又未能遵旨调军北援。致令捻踪阑入定州。势等燎原。实堪痛恨。现在定州既有贼踪。势必愈趋愈北。亟宜重兵扼扎。著神机营王大臣迅将所备马步官兵。交玉亮统带前进。视贼所向。扼要截剿。昨日调赴保定之黑龙江马队一千名。并著由涿州相机前进。暂在易州驻扎。毋庸前赴省南。并著官文派委府道大员前往照料。以便王榕吉交替回京。春寿、富和、所带马队。著一并调赴保定以北。官文不得截留。春寿等驰抵保定后。即著官文传谕该副都统。觇贼所在迎头痛击。陈国瑞如已会合春寿等队。亦著一并北来。如易州情形较缓。所有神机营派出之黑龙江马队。统归春寿管带。以厚兵力。并著官文迅催余承恩等军。绕前截击。毋得稍延片刻。该将弁等如有稽延观望情事。即行从严参办。崇厚现调枪队练军二千名。并添调枪炮各队三营。交陈济清统领。赴河闲迎剿。深合机宜。惟陈济清向来剿贼。不能奋勇。著该侍郎严饬该总兵兼程前进。遇贼奋剿张曜、宋庆两军。节节落后。著李鹤年催令绕出贼前。如再迟延玩误。必当重治其罪。所有河北出力将弁。著李鹤年暂行存记。俟捻逆肃清后。再行保奖。丁宝桢拟亲督莫组绅等军。驰赴任邱雄县等处迎剿。洵属勇往可嘉。即著克期起程。驰赴直境北路。绕出贼前。合力痛剿。左宗棠现在行抵何处。喜昌、刘松山、郭宝昌、马步各军。即著催赴北路。毋得徒事尾追。该大臣亦即兼程赴直。督同剿办。不得再涉迟延。昨令定安挑选密云练军备调。郑魁士挑选古北口遵化练军二千名。驰赴畿南督剿。现在贼情愈急。定安著酌带密云驻防所练之军。顺道迅速来京。听候调遣。郑魁士仍遵前旨。督带前赴保定以南。听候官文调遗。西陵重地。最关紧要。著奕梁、裕恪、衍秀、严密防范。惟该处存兵不多。并著责成官文派兵扼堵。傥有捻踪窜近。惟官文等是问。前因王家璧奏请招抚胁从。曾令各路统兵大臣晓谕。并由军机处缮给满蒙汉字告示。谅已刊刻悬挂矣。著官文、李鸿章、左宗棠、崇厚、李鹤年、丁宝桢、再行出示晓谕。如有捦斩逆首张总愚者。无论官员军民。均照从前捦斩任柱之例赏给银两。或酌予官职。其陷于贼中。能将该逆首斩缚自克来归者。除免罪外。仍著优加赏赉。以孤贼势。并著官文饬属办理坚壁清野。毋使贼有所掠。其顺天所属各州县。著官文、万青藜、王榕吉、会同办理。断不可有名无实贻误事机。英翰前调程文炳各军。至今尚未见到。著即催令前进。并著官文迎提。如程文炳等有意迁延。即著官文严参惩处。贼至定州。距山西大同属邑不远。著赵长龄豫筹布置。将此谕知神机营、顺天府、并由六百里加紧谕知官文、李鸿章、左宗棠、崇厚、丁宝桢、李鹤年、英翰、赵长龄、奕梁、裕恪、衍秀、定安、并传谕郑魁士知之。　　

○湖南巡抚刘昆奏援黔各军。分剿苗教等匪获胜。得旨、著即严密布置。并著席宝田迅督所部。驰赴石阡。将荆竹园教匪合力歼除。　　

○予湖南援黔官军节次阵亡副将席启庚等五十九员祭葬世职加等。　　

○壬戌。上御乾清宫。赐近支亲藩等宴。　　

○谕内阁、本日据官文驰奏、捻股窜至清苑境内。各路官军齐集。现筹剿办一摺。捻匪由定州窜向清苑。行踪飘忽。经提督刘松山、总兵郭宝昌、协领喜昌、各统所部兵勇。不分昼夜。绕越贼前。赶赴保定省城。侍卫陈国瑞、亦催令张曜宋庆各军陆续赶到。副都统春寿所部马队各军。屈计亦可绕越贼前。现在各路大兵云集。声势甚壮。不难将该捻克日歼除。著官文乘此声威。督饬各军实力痛剿。速殄逆氛。毋任旁窜。追贼各将。尚属出力。刘松山等军。由陕豫追至直隶。星夜兼程。绕越保定。尤属奋勉可嘉。刘松山、郭宝昌、喜昌、均著先行交部从优议叙。　　

○谕军机大臣等、本日据官文驰奏、逆匪窜至清苑。催军绕截。并喜昌等军绕至贼前。及隆平剿贼各摺片。逆匪于初十日夜闲。由定州直扑清苑。省城戒严。喜昌、刘松山、郭宝昌各军。于十一日已经赶到。该将士等星夜兼程。驰赴近畿应援。深慰朝廷期望。实属奋勇可嘉。陈国瑞亦于是日带队赶至保定。并催宋庆张曜两军于次日到省。均属奋勇。春寿、余承恩等军。由高阳绕路前赴保定。此时当亦可到。官文计已督军出城。迎头会剿。总期由北面进压。偪向南趋。节节痛剿。是为至要本日据神机营王大臣奏、派兵分路防剿情形。所有派出马步军二千七百余员名。著即驰赴涿州一带。酌量情形防剿。其余二千一百余员名。著即前赴雄县霸州一带防剿。其备调之黑龙江马队四百名。即著赶紧补齐马匹。相机调拨。逆骑剽疾异常。难保不由保定横向东趋。绕赴北路。涿雄等处。兵力未厚。官文当慎为留意。随时相机。饬令保定诸军力固西北。毋稍疏忽。致误全局。崇厚前派之天津洋枪练军共二千名。并著速饬驰赴河闲等处。与神机营所派防军联络声势。以固京南一路。郑魁士一军。著由附京东北趋向西南。迎头截剿。丁宝桢昨拟带莫组绅等军北援。如兵势尚单。著即添派得力之队。星夜赶赴北路。迎头堵剿。并著速饬吉林黑龙江丹丁一并北来。以厚兵力。山东临德东昌河防。仍著严密堵遏。毋令贼骑窜渡。山西界连直隶各山口要隘。赵长龄当懔遵前谕。派拨兵勇堵截。毋任贼踪窜越晋疆。易州重地。关系非轻。著官文懔遵昨日谕旨。密筹布置。如有一贼窜向西北。惟官文是问。近畿情形如此紧急。李鸿章当懔遵叠次谕旨。督率所部迅速入直。并飞催刘铭传、善庆、温德勒克西、等军北来会剿。净埽贼氛。河北一带。李鹤年亦当速筹兵勇。严密堵御。以防贼踪回窜。牛师韩一军。著英翰严催入直。程文炳如迁延不行北上。著官文、英翰、速行严参治罪。左宗棠现在行抵何处。何以数日并无报来。该大臣纵贼入直。若再不赶紧绕出贼前。自问当得何罪耶。将此谕知神机营、并由六百里加紧谕知官文、李鸿章、左宗棠、英翰、丁宝桢、李鹤年、赵长龄、崇厚、并传谕郑魁士知之。　　

○又谕、景纹奏、里塘案内各犯。均已押解至藏。并达赖喇嘛等公同具结。恳请将东登工布一犯从宽办理一摺。东登工布系工布朗结之子。核其情罪。本难宽宥。惟据该达赖喇嘛暨藏俗僧俗人等结称东登工布当藏兵进攻之时。屡劝工布朗结退出所占地土。并献家赀。充作兵饷。尚知悔罪去逆。不无一线可原。除里塘案内解到各犯。业经由景纹照案办理。崇喜土司拉旺仁增、仁增工布二犯。并照案发往藏属五百里。交营官严加管束外。东登工布一犯。著从宽贷其一死。由景纹发交一千里外。严饬营官照例圈禁。以示朝廷法外之仁。将此谕令知之。　　

○又谕、景纹奏、西藏丰收安乐。僧俗人等恳请达赖喇嘛下山诵经一摺。西藏连岁以来。雨旸时若。年谷丰登。沴疠消除。民安物阜。该僧俗人等以身逢其盛。鼓舞欢欣。公请达赖喇嘛下山。念诵真经。为国祈福。具见出于至诚。洵堪嘉尚。该达赖喇嘛梵修有素。向义情殷。此次下山讽经。著景纹妥为照料。并发去黄哈达一个。银曼达一个。铃杵一分。嘎巴拉念珠一串。玉盌一个。玉盘一个。黄缎二卷。传谕该达赖喇嘛令其祗领。用昭恩赉。将此谕令知之。　　

○乌里雅苏台将军麟兴等奏遵筹暂开蒙古捐输。照章给奖。作为新设布伦托海一城经费。不得改拨他处。从之。　　

○以办理西藏瞻对各案出力。赏达赖喇嘛兄夷喜罗布汪曲三品顶带花翎。颇琫策忍班垫二品虚衔。　　

○予江苏各属阵亡殉难外委王允和等绅民妇女一千九百四十五员名口分别旌恤如例。　　

○癸亥。宣宗成皇帝忌辰。遣官祭慕陵。上诣奉先殿寿皇殿行礼。　　

○谕军机大臣等、昨据醇郡王奏、请带兵前护陵寝。当经降令军机大臣面传谕旨。俟续有紧急。再行派往。兹据醇郡王续请前往守护。再申前议一摺。览奏具见悃忱肫击。该王勇于任事。所奏各情。洵属慎重周密。惟京师防务方亟。正须该王在城布置。未便遽行远离。著仍遵前旨。暂时无庸出京。易州重地。关系紧要。诚不可稍有疏虞。著神机营再行添派得力队伍。拣选熟悉带队将领。速即起程。前赴该处助防。该王在京控制一切。所有派出神机营各队。庶各调度得宜也。将此谕令知之。　　

○又谕、贾桢等奏、筹办外城团防。暨请将南营暂归调遣各摺片。现在捻踪伺隙北窜。虽大兵云集。不难克日埽除。但贼氛已近清苑。去京非远。亦应亟筹守备。以定人心。该大臣等拟于适中地方。设立外城围防总局。约同官绅商民合力举办。即著照所拟实力办理。以期防患未然。并著顺天府五城御史及外城练勇局联为一气。以免宵小乘闲窃发。至从前巡捕南营。曾归团防局调遣。与现在情形不同。若有应需调遣之处。著该大臣等商同步军统领衙门会筹妥办。以资联络。将此各谕令知之。　　

○又谕、丁宝桢奏、督军赴直援剿。并筹备东省边境情形一摺。前因捻逆窜至定州境内。省城戒严。曾经谕令丁宝桢带兵赶赴北路迎剿。该抚业已驰抵平原。拟亲督王心安等军。由德州驰赴景州河闲。向北前进。实属奋勇可嘉。现在匪踪已窜保定。需兵甚急。著该抚克日拔营。由任邱雄县一路。兼程北上。探贼所向。迎头截击。以固近畿门户。崇厚现派天津洋枪练军各队前赴河闲。著即饬令统领陈济清与东军联络声势。实力防剿。毋任贼踪向东北窜扰。震及近畿。官文此时计可与贼接仗。逆骑剽疾异常。恐其横向东趋。绕道北窜。务当随时侦探贼情。迅速驰奏。并著与丁宝桢互相联络。相机援应。以收夹击之效。丁宝桢另片奏、吉林黑龙江丹丁马匹。尚形疲弱。未能即时派出等语。著即饬令该统将等赶紧餧养。俟马匹膘壮可用。即行派赴直隶助剿。以资得力。山东临馆一带。仍著该抚饬令杨飞熊等军严密堵御。以防贼踪东窜。毋稍玩忽。将此由六百里各谕令知之。　　

○醇郡王奏请添派侍郎恩承驰往雄县一带防剿。从之。　　

○甲子。上诣大高殿寿皇殿拈香。　　

○御保和殿。赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○谕军机大臣等、衍秀奏、贼踪窜近安肃。并神机营探称捻踪偪近易州各等语。捻逆剽疾异常。陈国瑞等军既抵保定。何以纵令西窜。致落贼后。傥贼由易州窜至房山。则长新店芦沟桥均须戒严。著传谕刘松山、郭宝昌、绕出贼前。迅图兜剿。陈国瑞会同张曜、宋庆、统率所部。迅赴易州一带。迎头截击。先顾陵寝要地。兼防东窜。春寿、余承恩等军。即著绕赴涿州附近各处。合力痛剿。以上各军。如距陈国瑞营较近。即著陈国瑞迅速转传。以免纡折阻滞。崇厚派出之军。毋庸驻守河闲。即著催令兼程由固安附近一带。相机进剿。丁宝桢亦著由河闲雄县趋捷径迅赴固安一近一带。绕前兜剿。不可稍涉迁延。郑魁士所带之军。即著改道由密云顺义一带。迅速进发。以上各该军进止机宜。并剿贼情事。均著一面互相知照。一面径报神机营。西陵亟宜防范。著奕梁、裕恪、衍秀、妥为防守。其神机营派出前赴易州之马步队。著奕梁等派员迎提。会同驻扎。并著多张旗帜以壮声势。毋使逆踪偪近。是为至要。官文即著出省调度一切。遵奉谕旨相机办理。将此由六百里加紧谕知官文、丁宝桢、崇厚、奕梁、裕恪、衍秀、并传谕郑魁士、刘松山、郭宝昌、陈国瑞知之。　　

○又谕、现在捻股已近易州。西北一带情形吃紧。著王榕吉会同景瑞统带黑龙江马队。即行驰赴涞水易州一带。扼要堵剿。不得中途逗遛。致有贻误。贼踪已窜过保定以北。官文何得安坐省城。任贼纷窜。著即赶紧出省。绕赴西北一路。统率诸军相机截击。以保陵寝重地。兼顾畿甸。省城应办防守事宜。著交钟秀妥为筹办。毋稍大意。将此由六百里加紧各谕令知之。　　

○又谕、前日据神机营王大臣奏、派兵分路防剿情形。当经谕令将派出马步各军。驰赴涿州雄县等处防剿。昨因易州地关紧要。复谕令该王大臣添派队伍。速赴该处助防。现在捻踪窜近易州。情形更为吃紧。京城西北一带。亦须派兵扼扎。著该王大臣迅速拣派得力兵勇。妥为布置。并分路广设侦探。毋稍疏漏延缓。将此谕令知之。　　

○又谕、昨据贾桢等奏、筹办外城团防。当经谕令该大臣等实力办理。现在神机营讯据获贼供称。捻逆捻扮作商民。希图溷入京城等语。都门五方杂处。最易藏奸。亟应严行盘诘。以杜诡谋。著直年旗团防大臣步军统领衙门五城御史悉心妥办。严密摉查。不可虚应故事。致有疏虞。傥有一贼入城。查明由何员所辖地面溷入。即将该员从重惩处。决不宽贷。其城上城下各地界。并著直年旗传知各旗营及查城大臣。将防守事宜妥为筹备。绿营地面。著步军统领衙门酌派劲兵。择要扼扎。并著步军统领衙门于各城门添派弁兵。认真盘查。毋令匪踪潜入。各该衙门及团防大臣仍当严饬该员弁等细心访查。不得诬良为匪。妄拏无辜。扰害闾阎。将此各谕令知之。　　

○又谕、官文奏、贼踪窜踞省城西南。各军绕前扼剿。李鸿章奏、遵派各军督带赴援。并请饬豫备军粮。左宗棠奏、取道固关赴直各摺片。本日据衍秀奏、并神机营探称该逆大股。于十三日巳刻。窜至距易州城外三十里地方。是贼踪已向西北奔窜。何以官文奏称大股贼匪。尚盘跨保定距省城二三十里之泾阳驿。恐所探未能确实。著官文仍遵本日寄谕。迅即出省。驰赴易涿一带。调度刘松山、郭宝昌、张曜、宋庆、陈国瑞等军。迎头截剿偪贼南趋。并一面知照李鸿章。如贼有南窜消息。即著迎头痛剿。以期即时殄灭。丁宝桢仍遵本日谕旨。驰赴近京一路合力迎击。刘铭传虽系患病。而受恩至重。当此烽火偪近易涿。岂可稍涉迁延。著俟病体略愈。即行督队北上。李鸿章已调周盛波等军由东阿渡黄。该大臣向来办事。尚属勇往。即著兼程前进。驰赴近京一带。督饬各军相机剿击。并催提郭松林等随后继进。善庆、温德勒克西马队。从军已久。朝廷亦深知其劳苦。俟畿辅肃清。即由该大臣奏请就近凯撤。以资休息。该大臣行粮。必须豫为筹备。著官文严饬各州县。豫提公款。赶购粮草面料各十万斤。储备公所。俟李鸿章兵过。即给价取用。并仍照数买补。届时如有缺误。即著李鸿章严参。所有转运向导各事宜。即责成张树声办理。并著于天津仓内。借拨粳米三万石。饬令张树声派委员弁分运河闲等处储存。以备军食。将来由李鸿章咨明江苏巡抚。照数筹运归补。左宗棠纵贼东窜。虽追剿尚力。而扰及近畿。岂可不思补救。著即取道固关。兼程前赴保定以北。妥为督剿以赎前愆。毋再迟误。将此由六百里加紧各谕令知之。　　

○又谕、李鹤年奏、驰抵彰郡。即日进扎磁州。并饬军力顾北路。暨张曜劫营获胜各摺片。所陈张曜等接仗情形。尚在捻股未至保定以前。现在贼踪扰及易州安肃。近畿军情万紧。张曜、宋庆两军。已于十三日据官文奏称由陈国瑞催提。次日可抵保定。并经谕令官文督饬各军由北面进压。偪贼南趋矣。仍著李鹤年飞饬该提督等绕出贼前。会合直境各军实力剿击。不可存主客之见。稍涉迟延。该抚现拟出境进扎磁州。即著扼要驻扎。以防回窜。并遥为保定声援。其马德昭等军。著即迅速催调。以资厚集。将此由六百里谕令知之。　　

○又谕、崇实奏、统筹川黔防务。请留周达武暂缓赴任。宋延春奏、迤西剿匪情形。并请催督抚赴任各摺片。前因贵阳军务吃紧。谕令周达武迅赴贵州提督之任。兹据崇实奏称、现已抽募兵勇。派知府唐炯统带。由綦南出境援剿。并派道员刘岳曙等分路援应。而蜀北边防。亦亟宜豫筹。自是实在情形。贵州提督周达武著准其暂缓赴任。仍令统带所部分布川北。以固蜀省门户。黔省既有川兵赴援。著曾璧光振刷精神。力图进剿。不得藉口兵单。并著刘岳昭懔遵叠次谕旨。将龙里贵定各匪迅速埽荡。现在迤西军务吃紧。刘岳昭著俟黔省蒇事。即赴云南新任。张凯嵩现计假期将满。并著迅赴新任。毋稍迟延。宋延春当慎固封守。筹埽逆氛。毋得专待张凯嵩等到任。致滋贻误。将此由六百里谕知崇实、张凯嵩、刘岳昭、曾璧光、并传谕宋延春知之。　　

○命恭亲王会同神机营王大臣办理巡防事宜。　　

○以吏部右侍郎胡肇智兼署顺天府府尹。　　

○以云南武定、广通、定远、禄丰等州县城被贼窜陷。革署知州知县王德诰、署知县同知丁逢泰、署知县马培麟、郑廷璧职。
  </div>
  <div class="pagination">
   <a href="清实录同治朝实录_page314.html">
    上一页
   </a>
   <span>
    ...
   </span>
   <a href="清实录同治朝实录_page310.html">
    310
   </a>
   <a href="清实录同治朝实录_page311.html">
    311
   </a>
   <a href="清实录同治朝实录_page312.html">
    312
   </a>
   <a href="清实录同治朝实录_page313.html">
    313
   </a>
   <a href="清实录同治朝实录_page314.html">
    314
   </a>
   <span class="current-page">
    315
   </span>
   <a href="清实录同治朝实录_page316.html">
    316
   </a>
   <a href="清实录同治朝实录_page317.html">
    317
   </a>
   <a href="清实录同治朝实录_page318.html">
    318
   </a>
   <a href="清实录同治朝实录_page319.html">
    319
   </a>
   <a href="清实录同治朝实录_page320.html">
    320
   </a>
   <span>
    ...
   </span>
   <a href="清实录同治朝实录_page316.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
