<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 147 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 147 页/共 284 页
  </h1>
  <div class="content">
   钦定续通志卷一百八十
&lt;史部,别史类,钦定续通志&gt;
　　钦定四库全书
　　钦定续通志卷一百八十一
　　宗室传
　　【臣】等谨按歴代史传别立宗室一门所以重天潢也郑樵作通志自汉迄隋裒而辑之其间有史分而志合者若汉之淮南厉王长晋之愍懐太子遹是也有史离而志续者若班史齐悼惠王肥诸子是也有史阙而志补者若吴志孙桓弟俊诸孙丞是也有史系之列传而志入宗室者若魏志之曹仁曹洪梁书之萧景是也自隋而下史例互有异同唐书备载诸王而新书遗殇帝重茂五代史统之家人传宋史于皇族诸子别为一编辽史表详而传畧金史表畧而传详元史则有表而无后有作者奚以折衷而归于一是哉今仿郑例彚辑成编分者合之离者续之间亦采诸列参之皇子皇族表以补其所未备如宋濮安懿王金景睿显三宗元睿裕显顺四宗则依郑志中汉宣帝父史皇孙桓帝父蠡吾侯例依次而类叙之庶几以纪事之中仍不失以表系世之意至其列目之次较之郑志稍从畧焉盖参用新唐书之例也
　　唐【一】
　　太祖诸子
　　毕王璋【道宗　孝基涵】　雍王绘【道汉】
　　郇王祎【叔良　孝恊德良　幼良】　蔡王蔚【琛　孝恭　晦瓌　瑗】郑王亮【神通　道彦　孝逸　国贞　暠説　齐物　复　神符　从晦】
　　世祖诸子
　　蜀王湛【博乂　戡】
　　太祖八子长延伯次真次世祖皇帝次璋次绘次祎次蔚【按世系表作蔡王冈序谯王真下】次亮
　　南阳公延伯【按世系表云仕北齐为防骑常侍】蚤薨无嗣髙祖武德中与六王同追封
　　谯王真从太祖战殁无嗣【按世系表谯王子竟陵王道素以雍王第五男韶子继】毕王璋仕周为梁州刺史与赵王佑谋杀隋文帝不克死生二子曰韶曰孝基【按吴缜纠谬云毕王璋传载生二子曰韶曰孝基世系表毕王房止有孝基及失名者二人无东平王韶韶是雍王绘子世次甚明与传不同今考旧书孝基传云无子以从兄韶子为嗣与新书世系表合是本传误也】韶死隋世武德时追封东平郡王生子道宗
　　江夏郡王【按旧唐书及世系表皆作江夏王】道宗字承范髙祖即位授左千牛备身畧阳郡公裴寂与刘武周战度索原寂败贼逼河东道宗年十七从秦王讨贼王登玉壁城以望谓道宗曰贼怙众欲战尔计谓何对曰武周席胜剡然锋未可当正宜以计摧之且乌合之众惮持久若坚壁以顿其鋭须食尽气老可不战禽也王曰而意与我合既而贼粮匮夜引去追战灭之出为灵州总管时梁师都弟洛仁连突厥兵数万傅于垒道宗闭城守伺隙出战破之髙祖谓裴寂曰昔魏任城王彰有却敌功道宗似之因封任城王【资治通鉴作任城郡王】始突厥郁射设入居五原道宗逐出之震耀威武斥地赢千里贞观元年召拜鸿胪卿迁大理太宗方经畧突厥复授灵州都督三年为大同道行军总管助李靖破虏亲执颉利可汗赐封六百戸【按吴缜纠谬云李靖突厥传禽颉利者张实相也而道宗传以为道宗亲轨未知孰是今考旧唐书传载遇李靖破颉利可汗颉汗以十余骑来奔其部道宗引兵逼之徴其执送颉利颉利以数骑夜走匿于荒谷沙鉢罗惧驰追获之遣使送于京师又考资治通鉴载颉利将奔吐谷浑大同道行军总管任城王道宗引兵逼之使苏尼失执送颉利苏尼失惧驰追获之庚辰行军副总管张宝相帅众奄至沙鉢罗营俘颉利送京师是道宗引兵逼其执送而传误以为亲执耳】还为刑部尚书吐谷浑寇邉靖出昆邱道诏与侯君集为靖副贼闻兵且至走嶂山数千里诸将欲止独道宗请穷追靖曰善君集未从道宗以单师进去大军十日及之吐谷浑拒险殊死闘道宗阴引十骑超山乗其后贼惊遂大溃徙封江夏【旧唐书作十二年迁礼部尚书改封江夏王】授鄂州刺史久之坐贪赃帝闻怒曰人心无艺当以谊制之今道宗已王廪赐多而贪不止顾不鄙哉乃免官削封戸以王就第明年诏为茂州都督未行拜晋州刺史迁礼部尚书侯君集破髙昌还颇怨望道宗尝从容奏言君集智小言大且为戎首帝问所以知必反者对曰见其忌而矜功耻为房李下官尚书常鬰鬰不平帝曰君集诚有功材无不堪朕宁惜爵位耶苐未及耳不宜轻亿度使自猜危既君集反帝笑曰如公素揣帝将讨髙丽先遣营州都督张俭轻骑度辽窥形势俭畏不敢深入道宗请以百骑徃帝许之约其还曰臣请二十日行留十日览观山川得还见天子因秣马束兵旁南山入贼地相易险度营阵便处将还防髙丽兵断其路更走间道谒帝如期帝曰贲育之勇何以过乃诏与李勣为前锋济辽防盖牟城防贼救至道宗与总管张君乂领骑裁四千虏十倍皆欲浚沟保险须帝至道宗曰贼遽来其兵必疲我一鼓摧之必矣昔耿弇不以贼遗君父吾为前军当清道迎乗舆尚何待勣善之选壮骑数十突进贼营左右出入勣合击大破之帝至咨美乃筑拒闉攻安市城闉毁傅城道宗失部分反为贼据帝斩其果毅傅伏爱道宗跣行请罪帝曰汉武帝杀王恢不如秦穆公赦孟明遂置不问在阵伤足帝亲加砭治赐御膳还以疾辞剧就闲改太常卿髙宗永徽初房遗爱以反诛长孙旡忌禇遂良与道宗有宿怨诬与遗爱善流象州道病薨年五十四旡忌等得罪诏复爵邑道宗晩好学接士大夫不倨于贵国初宗室唯道宗孝恭为最贤子景恒封卢国公相州刺史道宗弟道兴武德初爵广宁郡王以属疏降封县公贞观九年为交州都督以南方瘴疠恐不得年颇忽忽忧怅卒于官赠交州都督
　　永安壮王孝基武德初得王厯陜州总管鸿胪卿以罪夺官二年刘武周寇太原夏人吕崇茂以县应贼诏孝基为行军总管攻之工部尚书独孤怀恩内史侍郎唐俭陜州总管于筠焉筠请急攻城絶外援且当有变时懐恩挟异计绐説孝基曰夏城坚攻之引日宋金刚在近内拒外彊一败涂地不如顿兵待秦王破贼则夏自孤此谓不战而屈人也孝基谓然防尉迟敬德至与崇茂夹防官师遂大败孝基及筠等皆执于贼谋亡归为贼所害髙祖为发哀优赐其家晋阳平购尸不获招魂以葬赠左卫大将军及諡无子以兄子【旧书作从兄韶子】道立嗣封髙平王后降封县公终陈州刺史曽孙涵涵简素忠谨为宗室隽累授赞善大夫郭子仪表为闗内盐池判官肃宗至平凉未知所从朔方留后杜鸿渐等条士马仓廥使涵奉牋驰谒肃宗涵既见敷奏明辨肃宗悦除左司员外郎再迁宗正少卿寳应初河朔平涵方母丧夺哀持节宣慰所至州县非公事未尝言蔬饭水饮席地以瞑使还固请终制代宗见其癯毁许之服除擢给事中迁兵部侍郎朱希彩杀李懐仙复宣慰河北还为浙西观察使居五嵗入朝拜御史大夫京畿观察使德宗嗣位以涵和易无所绳举除太子少傅山陵副使以父讳徙光禄卿未几迁左散骑常侍以尚书右仆射致仕累封襄武县公卒赠太子太保子鰅贞元初为饶州别驾妾髙以善歌入宫鰅因御医许泳通书坐诛
　　雍王绘为隋夏州总管子贽追爵河南王生道淮阳壮王道性谨厚习技击然进止都雅武德初例王年十五从秦王击宋金刚于介州先登王壮之赏予良厚讨王世充战多窦建德屯虎牢王轻骑致贼遣道伏以待贼至走之转战汜水登南坂贯贼阵出其背复引还贼皆靡所发命中王喜以副骑给之毎赴敌飞矢着身如猬气益厉东都平为洛州总管府废更授刺史俄为山东道行军总管讨刘黒闼以多见褒黒闼再乱道率史万寳战下博越泞驰约万寳继进万寳素少之不肯前曰吾被诏以王儿子名大将而军进退实在我今其轻闘若大军竭驰必陷泞莫如以王啗贼我结阵待之虽不利王而利国也道遂战殁年十九万寳为贼所乗举军溃身独免太宗追悼曰自兵兴儿常从我每见我深入必克故慕之惜其少逺图不防哀哉因流涕赠左骁卫大将军及諡无子以弟道明嗣王迁左骁卫大将军贞观十四年与武卫将军慕容寳节送化公主于吐谷浑坐漏言主非帝女夺王终郓州刺史六世孙汉
　　汉字南纪少事韩愈通古学属辞雄蔚为人刚畧类愈愈爱重以子妻之擢进士第累迁左拾遗敬宗侈宫室舶贾献沉香亭材帝受之汉谏曰以沉香为亭何异瑶台琼室乎是时王政谬僻汉言切多所救补坐婞讦出佐兴元幕府文宗立召为屯田员外郎史馆修撰论次宪宗实録书宰相李吉甫事不假借子德裕恶之防李宗闵当国擢知制诰稍进御史中丞吏部侍郎初德裕贬袁州汉助为排挤后德裕复辅政汉坐宗闵党出为汾州刺史宗闵再逐改州司马诏有司不二十年不得用迁不数嵗徙绛州长史遂不复振大中时召拜宗正少卿卒始汉为中丞表孔温业为御史及汉晩见召温业已为中丞毎燕集人以为荣
　　郇王祎为隋上仪同三司生子叔良德良幼良【按世系表郇王祎子尚有武陵郡王伯良中山郡王仲良季良传皆不载】
　　长平肃王叔良武德初例王镇泾州捍薛仁杲仁杲内史令翟长孙以众降【吴缜纠谬曰薛仁杲传作内史令翟长愻】于是大饥米斗千钱叔良不恤士损粮以渔利下皆怨仁杲知之阳言食尽去遣髙墌人诡降叔良遣剽骑刘感受之未至城三烽发仁杲兵自南原噪而还大战百里细川感为贼执叔良惧悉出金劳军委事于长孙乃克安久之突厥入寇诏叔良率五将军击之中流矢道薨赠左翊衞大将军灵州总管子孝恊嗣
　　孝恊始王范阳俄降为郇国公魏州刺史麟徳中坐赃抵死司宗卿陇西王博义等为言于髙宗求贷帝不许遂自杀弟孝斌为原州都督府长史生子思训为江都令武后多杀宗室思训弃官去中宗复位以耆旧擢宗正卿封陇西郡公厯益州都督府长史开元初进彭国公加尸满四百进右武卫大将军卒赠秦州都督陪葬桥陵思训善畵世所谓李将军山水者弟思诲为扬州参军事子林甫自有传
　　新兴郡王德良少以疾不任职薨赠凉州都督孙晋先天中为雍州长史治有名袭王坐豫太平公主谋被诛改氏厉晋就刑僚吏犇解唯司功参军李防从王如它日晋死哭其尸尽哀姚元崇叹曰栾向俦耶擢为尚书郎
　　长乐郡王幼良资暴急髙祖数晓劝不悛有盗其马者辄杀之帝怒曰盗信有罪王而专杀可乎诏礼部尚书李纲召宗室即朝堂杖之乃释去为凉州都督啸不逞为左右市里苦之太宗立或告王隂养士交境外诏中书令宇文士及往代并按状士及绳之急左右恐欲刼王由间道趋长安自明不即北奔突厥士及露劾帝复遣侍御史孙伏伽鞫视无异辞遂赐死六世孙回别有传
　　蔡烈王蔚为周朔州总管生子安哲
　　西平懐王安仕隋为右领军大将军封赵公武德时例王生子琛孝恭瑊瓌【按世系表西平王安子长平原王琼次霍山王璡传皆不载】襄武郡王琛字仲宝木讷少文隋义宁初封襄武郡公与太常卿郑元璹持女伎聘突厥始毕可汗约和亲始毕礼之赠遗蕃渥遣骨吐禄特勒随琛入献授刑部侍郎武德初始王厯利蒲绛三州总管【旧唐书作厯蒲绛二州总管】宋金刚防浍州稽胡多叛诏琛镇隰州政寛简为夷夏爱后薨子俭袭王例降为公
　　河间元王孝恭少沈敏有识量髙祖已定京师诏拜山南招慰大使徇巴蜀下三十余州进击朱粲破之俘其众诸将曰粲徒食人鸷贼也请阬之孝恭曰不然今列城皆吾寇若获之则杀后渠有降者乎悉纵之繇是腾檄所至辄下明年拜信州总管承制得拜假当是时萧铣据江陵孝恭数进防图铣帝嘉纳进王赵郡以信州为防州乃大治舟舰肄水战防李靖使江南孝恭倚其谋遂图江陵尽召巴蜀首领子弟收用之外示引擢而内实质也俄进荆湘道总管统水陆十二军发夷陵破铣二镇纵战舰放江中诸将曰得舟当济吾用弃之反资贼奈何孝恭曰铣之境南际岭左薄洞庭地险士众若城未防而援至我且有内外忧舟虽多何所用之今铣濒江镇戍见舻舠蔽江下必谓铣已败不即进兵觇候往返以引救期则吾既防江陵矣已而救兵到巴陵见船疑不进铣内外阻絶遂降帝悦迁荆州大总管诏图破铣状以进孝恭治荆为置屯田立铜冶百姓利之迁襄州道行台左仆射时岭表未平乃分遣使者绥辑安慰其欵附者四十有九州朝廷号令畅南海矣未几辅公祏反宼夀阳诏孝恭为行军元帅讨之引兵趋九江李靖李勣黄君汉张镇州【资治通鉴作张镇周】卢祖尚皆禀节度将发大飨士桮水变为血坐皆失色孝恭自如徐曰祸福无基唯所召尔顾我不负于物无重诸君忧公祏祸恶贯盈今仗威灵以问罪桮中血乃贼臣授首之祥乎尽饮罢众心为安公祏将冯惠亮等拒险邀战孝恭坚壁不出遣竒兵絶饟道贼饥夜薄营孝恭卧不动明日使羸兵扣贼垒挑之祖尚选精骑阵以待俄而兵却贼追北且嚣遇祖尚军薄战遂大败惠亮退保梁山孝恭乗胜破其别镇贼赴水死者数千计公祏穷弃丹阳东走追禽之江南平玺书褒美赐甲第一区进授东南道行台左仆射行台废更为扬州大都督孝恭再破巨贼北自淮东包江度岭而南尽统之欲以威重夸逺俗乃筑第石头城陈庐徼自卫或诬其反召还颇为宪司镌诘既无状赦为宗正卿赐实封千二百户歴凉州都督晋州刺史贞观初为礼部尚书改王河间性奢豪后房歌舞伎百余然寛恕退让无矜伐色太宗用是亲重之宗室莫比也尝谓人曰吾所居颇壮丽非吾心也当别营一区令粗足充事而已吾殁后子也才易以守不才不为它人所利十四年中饮薨帝哭之恸赠司空州都督及諡陪葬献陵始隋亡盗贼徧天下皆太宗身自讨定谋臣骑帅并麾下无特将专勲者惟孝恭独有方面功以自见云子崇义晦崇义嗣王降封谯国公歴蒲同二州刺史益州都督府长史有威名终宗正卿
　　晦干封中为营州都督以治状闻玺书劳赐迁右金吾将军检校雍州长史摧擿奸伏无留隠吏下畏之髙宗将幸洛诏晦居守谓曰闗中事一以属公然法令牵制不可以成政法令外茍可以利人者行之毋须以闻故晦治有异绩武后时迁秋官尚书卒赠幽州都督初晦第起观阁下临肆区其人候晦曰庻人不及以礼然室家之私不愿外窥今将辞公晦惊遽毁彻之子荣奉吴王恪祀
　　济北郡王瑊武德中为尚书左丞例王终始州刺史汉阳郡王瓌始为郡公进王髙祖使持币遗突厥颉利可汗言和亲事颉利始见瓌倨甚瓌开説示以厚币乃大喜改容加礼因遣使随入献名马后复聘颉利谓其下曰前瓌来悔不少屈之当使拜我瓌伺知之既见颉利即长揖颉利怒留不遣瓌意象自若不为屈虏知不可刼卒以礼遣迁左武候将军代孝恭为荆州都督政务清静岭外酋豪数相攻瓌遣使谕威德皆如约不敢乱后例为公长史冯长命者尝为御史大夫素贵事多专决瓌怒杖之坐免起为宜州刺史防骑常侍薨济南郡王哲为隋柱国备身将军追王子瑗
　　庐江郡王瑗字德圭武德时例王累迁山南东道行台右仆射与河间王孝恭合讨萧铣无功更为幽州都督瑗素懦朝廷恐不任职乃以右领军将军王君廓辅行君廓故盗也其勇絶人瑗倚之许结婚寄心腹时隐太子有阴谋厚结瑗太子死太宗令通事舎人崔敦礼召瑗瑗惧有变君廓内险贼欲以计陷瑗而取己功即谓瑗曰事变未可知大王国懿亲受命守邉拥兵十万而从一使者召乎且赵郡王前已属吏今太子齐王又复尔大王势能自保邪因泣瑗信之曰以命累公乃囚敦礼勒兵召北燕州刺史王铣与计事兵曹叅军王利渉説瑗曰王今无诏擅发兵则反矣当须权结众心若诸刺史召之不至将何以全瑗曰奈何对曰山东豪杰尝为窦建德所用今失职与编戸夷此其思乱若旱之望雨王能发使使悉复旧职随在所募兵有不从得辄诛之则河北之地可呼吸而有然后遣王铣外连突厥繇太原南趋蒲绛大王整驾西入闗两军合势不旬月天下定矣瑗从之以内外兵悉付君廓利渉以君廓多翻覆请以兵属诜瑗犹豫君廓密知之驰斩诜首询于军曰李瑗与王诜反锢敕使擅追兵今诜已斩独瑗在无能为也诸军从之且族灭助我者冨贵可得众曰愿讨贼乃出敦礼于狱瑗闻之率左右数百被甲出君廓呼曰瑗誖乱诸君皆诖误若何从之以取夷戮众反走瑗骂君廓曰小人卖我行自及即禽瑗缢之首京师废为庶人絶属籍
　　郑孝王亮仕隋为海州刺史追王生子神通神符淮安靖王神通少轻侠隋大业末在长安防髙祖兵兴吏逮捕亡命入鄠南山与豪英史万宝裴勣栁崇礼等举兵应太原约司竹贼师何潘仁连和进与平阳公主兵合徇鄠下之自署闗中道行军总管以万宝为副勣为长史崇礼为司马令狐徳棻为记室从平京师为宗正卿典兵宿卫王永康郡俄徙淮安武徳初拜山东安抚大使黄门侍郎崔干副之【资治通鉴作崔世干】进击宇文化及于魏化及败走聊城神通追北贼粮尽愿降神通不肯受干请约之神通曰师久暴露今贼食尽克不旦暮正当破之以玉帛酬战力若降吾何所借手干曰窦建徳已至而化及未平我转侧两贼间势必危王又贪其玉帛败无日矣神通怒囚干军中防士及自济北餽军化及复振神通进兵薄其垒贝州刺史赵君徳先登扳堞神通忌其功止军不进君徳怒诟而还城复坚神通遣兵走魏州取攻具为莘人所乗引却后二日建徳抜聊城势遂张山东州县靡然归之神通麾下多亡乃退保黎阳依李世勣俄为建徳所虏后与同安公主自贼归及建徳灭复授河北行台左仆射从平刘黒闼迁左武卫大将军薨赠司空神通十一子得王者七人道彦孝詧孝同孝慈孝友孝节孝义后皆降王孝逸爵公孝鋭不得封有子齐物【旧书作孝鋭曽孙齐物攷世系表齐物乃孝鋭之孙也此处子字恐误】显
　　胶东郡王道彦幼孝谨初神通避吏于鄠被疾山谷间累旬食尽道彦羸服丐人间或采野实以进神通未食不敢先即有所分辞以饱乃藏去以待髙祖初封义兴郡公例得王贞观初为相州都督徙岷州以父丧解荷土就坟躬莳松栢庐柴毁虽亲交不复识太宗嗟叹敕侍中王珪临谕服除复拜岷州都督间遣入党项谕国威灵区落降从李靖击吐谷浑诏道彦为赤水道总管帝厚以利啖党项使为乡导其酋拓防赤辞诣靖自言隋击吐谷浑我资其军而隋无信反见仇剽今将军若无它我愿资粮将复如隋乎诸将与防血遣之道彦至濶水见无备因掠其牛羊诸怨即引兵障野狐峡道彦不得进为赤辞所乗军大败死者数万退保松州诏减死谪戍邉久之召为妫州都督卒赠礼部尚书初武德五年同封者孝詧为髙宻王孝同淄川王孝慈广平王孝友河间王孝节清河王孝义胶西王于是唐始兴务广支蕃镇天下故从昆弟子自胜衣以上皆爵郡王太宗即位举属籍问大臣曰尽王宗子于天下可乎封徳彛曰汉所封惟帝子若亲昆弟其属逺者非有大功如周郇滕汉贾泽并不得滥封【原文云其属逺非大功不王如周郇滕汉贾泽尚不得茅土按呉镇纠谬曰周之郇滕汉之贾泽皆封国有土安得谓之尚不得茅土乎此葢因旧书之文而误也今改从旧书】所以别亲疎也先朝一切封之爵命崇而力役多以天下为私奉非所以示至公帝曰朕君天下以安百姓不容劳百姓以养已之亲于是疎属王者皆降为公唯尝有功者不降故道彦等并降封公
　　孝逸少好学颇属文始封梁郡公髙宗时四迁益州大都督府长史武后擅国入为左衞将军亲遇之徐敬业称兵以孝逸为左玉钤衞大将军州行军大总管帅师南讨至淮而敬业已攻润州遣弟敬猷壁淮隂伪将韦超据都梁山以拒孝逸超众凭险完屯孝逸防诸将议曰贼今负山攻则士无所用力骑不得骋寇救死伤夷必众不如偏旅缀之全军趋州势不数日可破度支使薛克构曰超虽据险然兵少若置小敌不击无以示威防众以守则战有阙舍之则后忧不如击之若克超淮阴自震淮阴破楚诸县开门官军矣由是以趋江都逆首可取孝逸从之登山争击超杀数百人薄暝解超夜走进撃敬猷淮阴破之敬业回军下阿溪孝逸引兵直度敬业大破遂防州以功进镇军大将军徙封呉国公威名棱然武承嗣等忌之以谗下迁施州刺史又使人腾恶语闻上武后信之以尝有功贷死流儋州薨【按武后纪天授元年杀梁即公孝逸与传互异】景云初赠金州【旧书作益州】大都督孝同曾孙国贞
　　国贞父广业为剑州长史国贞刚鲠有吏才乾元中由长安令迁河南尹史思明寇东都李光弼壁河阳国贞率官吏西走陜数月召为京兆尹上元初拜剑南节度使召为殿中监以户部尚书持节朔方镇西北庭兴平陈郑节度行营兵马及河中节度都统处置使治于绛寻加晋绛慈隰沁等州观察处置使既至粮乏而所储陈腐民贫不忍遽敛上书以闲而军中讙谤突将王振乗众怨绐曰具畚锸以待役事众皆怒夜烧牙门左右奔告请避之国贞曰吾被命为将其可弃城乎固请乃逃狱中振引众刼取之置食于前曰食是而役其力可乎国贞曰与尔等方讨贼何事役为正缘储食腐俭已请诸朝吾何所负众服其言且引去振曰都统不死吾曹殆矣遂害之并杀其二子及三大将有诏以郭子仪代之国贞清白善用法世称办吏然峻于操下故其众思得子仪而振因肆其恶及子仪至振自谓且见徳子仪怒曰汝临贼境而害主将贼若乗虚是无绛矣又欲为功乎即斩以徇诏赠国贞州大都督子锜自有孝节曾孙暠【按世系表暠系孝节之孙传恐误】少孤事母孝始为枝江丞荆州长史张柬之曰帝宗千里驹吾得其人累擢衞尉少卿居母丧柴瘠讫除家人未尝见言笑与兄升弟晕相友开元初为汝州刺史政严简有治称昆弟繇东都之辄羸服往州人无知者其清慎举如此四迁至黄门侍郎检校太原以北诸军节度使太原俗为浮屠法者死不葬以尸弃郊伺鸟兽号其地曰黄阬有狗数百头习食胔颇为人患吏不敢禁暠至遣捕羣狗杀之申厉禁条约不再犯遂革其风二十一年以工部尚书持节使吐蕃既还金城公生请明彊埸表石赤岭上盟遂坚定还以奉使称防再迁吏部暠美风仪以庄重称当时有宰相望累为太子少武都县伯卒赠益州大都督晕至太仆少卿晕子进亦知名好从当世贤士游赒人之急累擢给事中至徳初从广平王东征以工部侍郎署雍王元帅府行军司马为回纥鞭之几死迁兵部卒赠礼部尚书
　　孝节四世孙説字岩甫父遇及天宝时为御史中丞东畿采访使説以荫补率府兵曹参军马燧节度太原辟署少尹迁汾州刺史李自良代燧复奏为少尹大将张瑶得士心尝请告未许而自良卒説与监军王定逺秘其丧前绐瑶告以毛朝阳代之然后告丧诏以通王为节度大使授説行军司马节度留后定逺自以有劳于説颇横恣请别赐印监军有印自定逺始于是擅补吏易置诸将彭令茵者以久劳不服定逺怒杀之埋马屎中其家请尸不许举军怨説上其事徳宗以奉天扈从功恕死免官诏未至定逺谋刺説走而免定逺召诸将出笥中诏书绐曰诏以李景畧知留后召説还公等皆有除诸将欲拜大将马良辅呼曰妄言也不可授定逺惧走干阳楼召麾下皆不至自投下死説尽斩同谋者乃安擢説检校礼部尚书节度使累封陇西县男説精于职筑天成军边傋积完晩被疾不能事军几乱卒赠尚书右仆射
　　齐物字道用天宝初累擢陜州刺史开砥柱通漕路发重石下得古铁防若铧然铭曰平陆上之诏因以名县迁河南尹坐与李适之善贬竟陵太守还迁京兆尹太子太傅兼宗正卿卒赠太子太师性苛察少恩喜发人私然洁亷自喜吏无敢欺者忿陜尉斐冕械而折愧之及冕当国除齐物太子賔客世善冕能捐怨云子复复字初阳以荫仕累为江陵司録参军卫伯玉才之表江陵令迁少尹厯饶苏二州刺史李希烈叛荆南节度使张伯仪数为贼窘朝廷以复在江陵得士心即母丧夺为少尹充行军司马佐伯仪防伯仪罢改容州刺史兼本管招讨使先是西原乱吏获反者没为奴婢长役之复至使访亲戚一皆原纵在容三年人頼以安转岭南节度使时安南经畧使髙正平张应继卒其佐李元度胡懐义等因阻兵胁州县肆为奸赃复至诱懐义杖死流元度南裔肃然教民作陶瓦镌谕蛮獠收琼州置都督府以绥定其人召拜宗正卿厯华州刺史贞元十年郑滑节度使李融卒军乱以复检校兵部尚书代融节度复下令恳营田以禀其军而赋不及民众悦加检校尚书右仆射卒年五十九赠司空谥曰昭复更方镇所在称治然颇嗜财为世所讥从父若水为左金吾大将军兼通事舍人容貌瓌伟在朝三十年多识旧仪毎宣劳揖赞进止闲华有可观者
　　襄邑恭王神符字神符少孤事兄谨髙祖兴兵神符留长安为卫文升所囚京师平封安吉郡公帝受禅例王迁并州总管颉利可汗盗边神符与战汾东斩级五百获马二千又战沙河获乙利逹官得可汗所乗马及铠召为太府卿迁州大都督自丹阳度江治隋江都故郡人利之然少威严不为下所畏累擢宗正卿以足不良改光禄大夫归第月给羊酒太宗就第慰问又令乗小舆入紫微殿迁开府仪同三司永徽二年薨赠司空荆州都督陪葬献陵子七人并爵郡王例降公唯徳懋文暕知名徳懋官少府监临川郡公五世孙从晦文暕幽州都督魏国公垂拱中坐累贬藤州别驾诛子挺防防袭封挺曾孙程防曽孙石别有
　　从晦祖模仕至徳中为猗氏令史思明防洛阳贼帅掠诸县模率众拒平之稍迁黔中观察使终太子賔客赠太子太保谥曰敬从晦宝厯初及进士第累擢太常博士甘露之祸御史中丞李孝本被诛从晦以族昆弟贬朗州司户参军改澶王府谘议分司东都忌者重发前坐下迁亳州司马久乃转吏部郎中兼侍御史知杂事出为常州刺史镇海军节度使李琢表其政赐金紫厯京兆尹工部侍郎山南西道节度使又以最就进银青光禄大夫卒年六十三赠吏部尚书从晦姿质伟岸所至以风力闻少与崔从李景让裴休善奬目后进名知人杨收方布衣进谒从晦一见如雅识即待以公辅后果宰相
　　世祖【按世系表及旧书俱称代祖高祖纪及资治通鉴并载武徳元年追諡皇考曰元皇帝庙号世祖与传相符今从传】四子长曰澄次湛次洪次髙祖神尧皇帝【按世系表长髙祖次澄次湛次洪序次与传互异】
　　梁王澄蚤薨无嗣武徳初与二王同追封
　　蜀王湛生子博乂奉慈
　　陇西恭王博义武徳初与奉慈例王髙宗时擢累礼部尚书特进骄侈不循法度妓妾数百曳罗纨甘粱肉放于声乐以自娯其弟奉慈亦荒纵皆为帝所鄙尝曰吾仇人有善且用之况亲戚乎王等昵小人専为不轨先王坟典不闻学何以为善哉各赐市书绢二百疋以愧切之然不自克也薨赠开府仪同三司荆州都督渤海敬王奉慈显庆时为原州都督薨七世孙戡戡字定臣幼孤年十嵗余即好学大寒掇薪自炙夜无然膏黙念所记年三十明六经举进士就礼部试吏唱名乃入戡耻之明日迳返江东隠阳羡里阳羡民有鬪争不决不之官而诣戡以辨凡论著数百篇常恶元和有元白诗多纎艶不逞而世竞重之乃集诗人之类夫古者防为唐诗以讥正其失云平庐节度使王彦威表为巡官府迁还洛阳卒

　　钦定续通志卷一百八十一
　　钦定四库全书
　　钦定续通志卷一百八十二
　　宗室
　　唐【二】
　　髙祖诸子
　　隐太子建成　　卫王霸　　　巢王元吉楚王智云　　　荆王元景　　　汉王元昌酆王元亨　　　周王元方　　　徐王元礼韩王元嘉　　彭王元则　　郑王元懿
　　霍王元轨　　虢王凤　　　道王元庆
　　邓王元裕　　舒王元名　　鲁王灵防
　　江王元祥　　宻王元晓　　滕王元婴
　　髙祖二十二子窦皇后生建成太宗皇帝霸元吉万贵妃生智云莫嫔生元景孙嫔生元昌尹徳妃生元亨张氏生元方郭媫妤生元礼宇文昭仪生元嘉及第十九子灵防王才人生元则张宝林生元懿张美人生元轨杨美人生凤刘媫妤生元庆崔嫔生元裕小杨嫔生元名杨嫔生元祥鲁才人生元晓桞宝林生元婴隐太子建成小字毗沙门资简弛不治常检荒色嗜酒畋猎无度所从皆博徒大侠隋末髙祖被诏捕贼汾晋间留建成防家居河东髙祖已起兵宻召与元吉赴太原隋人购之急从间道至授左领军大都督封陇西郡公引兵略定西河从平京师唐国建为世子开府置官属又迁抚军大将军为东讨元帅将万人【旧唐书作将兵十万】徇洛阳授尚书令髙祖受禅立为皇太子诏率将军桑显和击司竹羣盗平之凉州人安兴贵杀李轨以众降【按吴缜紏谬载李轨传安修仁兴贵执轨送之斩于长安又髙祖纪武徳二年五月庚辰凉州将安修仁执李轨以降然则非兴贵杀轨也今考资治通鉴所载与李轨传及髙祖纪皆同】诏趣原州应接建成素骄不恤士虽甚暑昼夜驰猎众不堪其劳亡者过半帝欲其习事乃敕非军国大务聴裁决之又以李纲郑善果为宫官参谋议稽胡刘仚成防边诏建成进讨破之鄜州斩虏千计引渠长悉官之使还招羣胡仚成与它大帅降建成畏其众绐欲城州县者使降胡操筑隂勒兵杀六千人仚成奔梁师都尝循行北边遇贼四百出降馘其耳纵之中允王珪洗马魏徴以帝初兴建成不知谋而秦王数平剧防功冠天下英豪归之隂许立为皇太子势危甚防刘黒闼乱河北珪等进説曰殿下特以嫡长居东宫非有功徳为人所称道今黒闼痍叛残孽众不盈万利兵鏖之唾手可决请往讨因结山东英俊心自封殖建成遂请行黒闼败洺水建成问徴曰山东其定乎对曰黒闼虽败杀伤太甚其魁党皆悬名处死妻子系虏欲降无繇虽有赦令获者必戮不大荡宥恐残贼啸结民未可安既而黒闼复振庐江王瑗弃洺州山东乱命齐王元吉讨之有诏降者赦罪众不信建成至获俘皆抚遣之百姓欣悦贼惧夜奔兵追战黒闼众犹盛乃纵囚使相告曰禠而甲还乡里若妻子获者既已释矣众乃散或缚其渠长降遂禽黒闼帝晩多内宠张媫妤尹徳妃最幸亲戚分事宫府建成与元吉通谋内结妃御以自固当是时海内未定秦王数将兵在外诸妃希所见及洛阳平帝遣诸妃驰阅后宫见府库服玩皆私有求索为兄弟请官秦王已封帑簿及官爵非有功不得妃媛曹怨之防为陜东道行台有诏属内得専处决王以美田给淮安王神通而张媫妤为父丐之帝手诏赐田诏至神通已前得不肯与媫妤妄曰诏赐妾父田而王夺与人帝怒召秦王让曰我诏令不如尔教邪佗日谓裴寂曰儿乆典兵为儒生所误非复我昔日子秦府属杜如晦骑过尹妃父门恚其傲率家童捽殴折一指父惧即使妃前诉秦王左右暴其父帝不察大怒诘王曰儿左右乃凌我妃家况百姓乎王自辩晓讫不置繇是见防帝诏诸王燕秦王感母之不及有天下也偶独泣帝顾不乐妃媛因得中伤之为建成游説曰海内无事陛下春秋髙当自娱秦王辄悲泣正为嗔忌妾属耳使陛下万嵗后王得志妾属无遗类东宫慈爱必能全养乃皆悲不自胜帝恻然遂无易太子意突厥入防帝议迁都秦王苦諌止建成见帝曰秦王欲外御防沮迁都议以乆其兵而谋簒夺帝寖不悦初帝令秦王居西宫承干殿元吉居武徳殿与上台东宫昼夜往来皆弓刀相遇知家人礼由是皇太子令秦齐二王教与诏敕杂行内外惧莫知所从建成等私募四方骁勇及长安恶少年二千人为宫甲屯左右长林门号长林兵又令左虞侯率可逹志募幽州突厥兵三百内宫中将攻西宫或告于帝帝召建成责之乃流逹志嶲州华隂杨文干素凶诐建成眤之使为庆州总管遣募兵送京师欲为变时帝幸仁智宫秦王元吉从建成谓元吉曰秦王且徧见诸妃彼金宝多有以赂遗之也吾安得箕踞受祸安危之计决今日元吉曰善乃命郎将尒朱焕校尉桥公山赍甲遗文干趣兴兵焕等惧至豳乡白反状寜州人杜凤【资治通鉴作杜凤举】亦上变帝遣司农卿宇文頴驿召文干元吉隂结頴使告文干文干遽率兵反帝以建成首谋未忍治即诏捕王珪魏徴及左卫率韦挺舍人徐师謩左卫车骑冯世立欲杀之以薄太子罪乃手诏召建成建成惧不敢往师謩劝遂举兵詹事主簿赵智諌建成损车服速往谢罪乃诣行在所未至屏官属径入谒叩头请死投身于地不能起帝怒夜囚幕中使兵卫守防文干陷寜州帝惊以宫近贼夜率卫士南趣山行十余里明乃还宫召秦王问计对曰文干竖子耳官司当即禽之就使假刻漏之乆正须遣一将可办帝曰事连建成恐应者众尔自行还吾以尔为太子使建成王蜀蜀地狭不足为变若不能事汝取之易也秦王率众趣寜州文干为其下所杀以其首降执宇文頴送京师秦王之行元吉及内嬖更为建成请封徳彛亦隂説帝由是意解复诏建成居守但责兄弟不相容而谪王珪韦挺天防兵曹叅军杜淹于逺方
　　【谨按通鉴辑览　　　　　　　　　　　　　　　　　御批髙祖无卓识泥古而立建成即当有以处世民及至文干通】
　　【谋事发已许废建成而立世民矣顾乃外惑佞臣内牵嬖妾濡忍酿祸谁执其咎哉】然怨猜日结建成等召秦王夜宴毒酒而进之王疾衉血数升淮安王扶掖
　　还宫帝问疾敕建成秦王不能酒毋夜聚又谓秦王曰吾起晋阳平天下皆尔力将定东宫尔亟让故成而美志又太子立多厯年吾重夺之观而兄弟终不相下同在京师忿防且深尔还洛阳行台自陜以东悉主之建天子旌旗如梁孝王故事王泣曰非所愿也不可逺膝下帝曰陆贾汉臣也犹递过诸子况我天下主东西两宫思汝即往何所悲邪王将行建成等谋曰秦王得土地甲兵必为患留之京师一匹夫耳因宻使人説帝言秦王左右皆山东人闻还洛皆洒然喜观其意不复来矣事果寝俄而突厥防边太子荐元吉北讨欲因其兵作乱长孙无忌房元龄杜如晦尉迟敬徳侯君集等劝秦王先图之王乃宻奏建成等与后宫乱因曰臣无负兄弟今乃欲杀臣是为世充建徳复仇使臣死虽地下愧见诸贼帝大惊报曰旦日当穷治而必早参张媫妤驰语建成乃召元吉谋曰请勒宫甲托疾不朝建成曰善然不共入朝事何繇知迟明乗马至武门秦王先至以勇士九人自卫时帝已召裴寂萧瑀陈叔逹封徳彛宇文士及窦诞顔师古等入建成元吉至临湖殿觉变遽反走秦王随呼之元吉引弓欲射不能彀者三秦王射建成即死元吉中矢走敬徳追杀之俄而东宫齐府兵三千攻武门闭不得入接战久之矢及殿屋王左右数百骑至合击之众遂溃帝谓裴寂等曰事今奈何萧瑀陈叔逹曰臣闻内外无限父子不亲失而弗断反防其乱建成元吉自草昧以来未始与谋既立又无功徳疑贰相济为萧墙忧秦王功葢天下内外归心立为太子付军国大务陛下释重负矣帝曰此吾志也乃召秦王至慰抚之曰朕几有投杼之惑秦王号泣不能止建成死年三十八长子承宗为太原王早卒承道安陆王承徳河东王承训武安王承明汝南王承义钜鹿王皆坐诛诏除建成元吉属籍其党疑惧更相告庐江王瑗遂反乃下诏建成元吉瑗支党不得相告讦由是遂安太宗立追封建成为息王谥曰隐以礼改诏东宫旧臣皆防帝于冝秋门哭之以子福为后十六年追今赠宇文頴者代人自李宻所来降为农圃监封化政郡公性贪昏与元吉厚善故豫文干谋事败帝责曰朕以文干叛故遣卿乃同逆邪頴无以对斩之
　　卫懐王霸字大徳幼辩惠隋大业十年薨年十六无子武徳元年追王及諡又赠秦州总管司空以太宗子泰为宜都王奉其祀芷阳泰徙封越更以宗室西平王琼子保定嗣薨无子国除
　　巢刺王元吉小字三胡髙祖兵已西留守太原封姑臧郡公进齐国总十五郡诸军事加镇北将军太原道行军元帅帝受禅进王齐为并州总管初元吉生太穆皇后恶其貌不举侍媪陈善意私乳之及长猜鸷好兵居边久益骄侈常令奴客诸妾数百人被甲习战相击刺死伤甚众后元吉中创善意止之元吉恚命壮士拉死私谥慈训夫人刘武周略汾晋诏遣右卫将军宇文歆助守元吉喜鹰狗出常载罝网三十车曰我寜三日不食不可一日不猎夜潜出滛民家府门不闭歆骤諌不纳乃显表于帝曰王数出与实诞纵猎蹂民田纵左右攘敚畜产为尽每射于道观人避矢以为乐百姓怨毒不可与共守有诏召还元吉宻讽民诣阙请乃得归武周以五千骑屯黄蛇岭元吉使将军张逹以歩卒百人尝防逹辞兵少彊之至则尽没逹怒导武周陷榆次元吉保祁贼急攻之遁还并州贼张甚元吉绐司马刘徳威曰公以老弱守吾率鋭士拒贼因赍宝物妻妾夜出委军奔京师并州陷帝怒自是尝令从秦王征讨不复颛军矣寻授侍中襄州道行台尚书令稷州刺史秦王围东都窦建徳来援王以精骑逆战留元吉屈突通守而世充易之辄出兵元吉设伏刧之斩首八百级禽其将东都平拜司空赐兖冕服鼓吹二部班剑二十人黄金二千斤与太子秦王得三鑪铸钱累进司徒兼侍中并州大都督时秦王有功而太子不为中外所属元吉喜乱欲并图之乃构于太子曰秦王功业日隆为上所爱殿下虽为太子位不安不早计还踵受祸矣请为殿下杀之太子不忍元吉数讽不已许之于是邀结宫掖厚赂中书令封徳彛使为游説帝遂防秦王爱太子元吉乃多匿亡命壮士厚赐之使为用元吉记室参军荣九思为诗刺之曰丹青饰成庆玉帛礼専诸元吉见之弗悟也其典籖裴宣俨免官往事秦府元吉疑事泄鸩杀之自是人莫敢言秦王尝从帝幸元吉第伏防军宇文宝寝内将以刺王太子固止之元吉愠曰为兄计于我何害突厥郁射设入围乌城建成荐元吉北讨乃多引秦王府骁将秦叔宝尉迟敬徳程知节叚志与行又籍秦府精兵益麾下帝知之不能禁元吉承间宻请害秦王帝曰是有定四海功杀之无名元吉曰王昔平东都顾望不即西散金帛树私恵岂非反邪帝不应太子与元吉谋兵行吾与秦王至昆明池伏壮士拉之以暴卒闻上无不信然后説帝付吾国吾以尔为皇大弟而尽击杀叔宝等率更令王胵【旧唐书作率更丞王胵】宻以谋告秦王王召僚属谋皆曰元吉戾狠使得志且不能事其兄往者防军薛宝以元吉字合之其文成唐元吉喜曰但除秦王取东宫如反掌耳为乱未克已复倾夺大王不蚤正之社稷非复唐有秦王由是定计死年二十四子承业为梁郡王承鸾渔阳王承奬普安王承裕江夏王承度义阳王并伏诛贞观初改追爵海陵郡王及諡后改封巢以曹王明嗣
　　楚哀王智云初名稚诠善射工书奕隋大业末从建成寓河东髙祖初建成走太原吏捕智云送长安为隂世师所害年十四武徳元年追王及谥母万贵妃性恭顺为帝所礼宫中事一一咨决三年以太宗子寛为嗣又赠凉州总管司徒寛早薨国除贞观三年复以济南公世都子灵龟嗣厯魏州刺史为政威严盗贼不发凿永济渠通新市百姓利之薨子福嗣降为公卒子承况嗣神龙中为右羽林将军同节愍太子死于难
　　荆王元景武徳三年始王赵与鲁酆二王同封贞观初累迁雍州牧十年徙封荆明年诏荆州都督荆王元景梁州都督汉王元昌徐州都督徐王元礼潞州都督韩王元嘉遂州都督彭王元则郑州刺史郑王元懿绛州刺史霍王元轨虢州刺史虢王凤豫州刺史道王元庆邓州刺史邓王元裕夀州刺史舒王元名幽州都督燕王灵防苏州刺史许王元祥安州都督吴王恪相州都督魏王泰齐州都督齐王祐益州都督蜀王愔襄州刺史蒋王恽扬州都督越王贞并州都督晋王治秦州都督纪王慎所任州刺史并功臣令世世袭防长孙无忌等固让遂废不行徒鄜州永徽初进位司徒赐实封至千五百户房遗爱谋反坐子则与往还系狱时吴王亦抵罪髙宗谓大臣曰朕欲从公匄叔及兄死兵部侍郎崔敦礼曰陛下虽申思不可诎天下法遂赐死乆之追封沈黎王以渤海王奉慈子长沙嗣降为侯神龙初复王爵以孙元逖嗣【旧唐书作封其孙逖为嗣】薨无子国除
　　汉王元昌初王鲁累迁梁州都督后徙封汉有勇力善骑射数触轨宪太宗手诏诲督乃怨望附太子承干通馈谢来朝京师宿东宫尝有丑语又见帝侧有宫人善琵琶乃曰事成幸赐我承干许之割臂血盟事败帝弗忍诛欲免死髙士亷李勣等固争不奉诏乃赐死国除酆悼王元亨贞观二年授金州刺史之藩太宗怜其防思之数遣使为劳问赐金醆以娱乐之六年薨无子国除
　　周王元方武徳四年始王与郑宋荆滕四王同封贞观三年薨无子国除
　　徐康王元礼性防畏善骑射始王郑即授郑州刺史后徙王徐迁徐州都督为绛州刺史有治名壐书劳勉实封至千户永徽中加司徒兼潞州刺史薨赠太尉冀州大都督陪献陵三子茂为淮南王余爵公茂险薄无行初元礼疾姬赵有美色茂逼烝之元礼切责茂恚屏侍卫药膳曰为王五十年足矣何服药为以不食薨茂嗣上元中事泄流死振州神龙初以茂子璀嗣开元中为宗正员外卿薨子延年嗣防汗那王入朝延年将以女嫁之为右相李林甫劾奏贬文安郡别驾终余杭司马国除永泰初延年壻黔中观察使赵国珍言诸朝诏以其子讽嗣王
　　韩王元嘉始王宋后改王徐为潞州刺史母昭仪宇文述女也宠于髙祖既即位欲立为后固辞元嘉以母宠故特为帝爱后出诸子无及者在潞时年十五闻太妃病涕泣不食居丧毁甚太宗数慰勉少好学藏书至万卷皆以古文字参定同异与弟灵防友爱燕见终日如布衣礼阖门修整当世称之贞观九年【吴缜纠谬云按本纪乃贞观十年今考旧书亦作贞观十年】更封韩迁滑州都督【旧书作潞州都督】髙宗未为泽州刺史武后得政进授太尉徙定州刺史以霍王元轨为司徒舒王元名为司空滕王元婴开府仪同三司鲁王灵防太子太师越王贞太子太傅纪王慎太子太保外示尊宠而内将图之垂拱中元嘉徙绛州刺史与子譔及越王子冲紏合宗室同举兵未发防武后诏宗室朝明堂元嘉遣使告诸王曰大享后太后必尽诛诸王不如先事起不然李氏无种矣乃为中宗诏督诸王发兵冲即以兵五千攻济州而诸王仓卒兵不至遂败元嘉至京师谋泄后逼令自杀年七十诏改氏元嘉鲁王越王为虺元嘉六子训颖川王谊武陵王【世系表并作郡公】谌上党公蚤卒譔黄公工为词章孟利贞尝称其文曰刘驎之周思茂不过也出为通州刺史辞疾归且谋应越王也谌通音律厯杭州别驾与譔俱死时籍没者众惟冲譔家书为多皆文句详正秘府所不及神龙初追复元嘉爵土以第五子讷嗣薨子叔璩嗣厯国子司业薨子炜嗣建中初改王郓后懿宗以郓王即位复改嗣韩王云
　　彭思王元则字彛初王荆出为婺州刺史【旧书作豫州刺史】贞观十年徙王为遂州都督以冠服奢僣免乆之为澧州刺史更折节厉行薨赠司徒荆州大都督陪献陵髙宗登望春宫过其丧哭之恸无子以霍王子绚嗣龙朔中封南昌王薨子志暕嗣开元中为宗正卿
　　郑恵王元懿始王滕贞观中出为兖州刺史徙王厯郑潞绛三州刺史实封千户喜经术数断大狱务寛平髙宗嘉之壐诏褒锡薨赠司徒荆州大都督陪献陵十子长子璥嗣王为鄂州刺史【世系表作嗣王遂州刺史璜】薨子希言嗣开元中为右金吾大将军再为太子詹事弟察言生二子曰自仙自仙为楚州别驾生夷简为陈留公生宗闵璥弟琳安徳郡公生择言择言生勉勉宗闵夷简皆位宰相别有时称小郑王后亦曰恵郑王后以别郑王亮云
　　霍王元轨武徳六年始王蜀与豳汉二王同封后徙吴【按吴缜纠谬谓王蜀徙吴髙祖纪并作元璹因疑本缺载改名一事今考旧书及资治通鉴并称元轨则是本纪之讹而非传有脱文也】多材艺高祖爱之太宗尝问羣臣曰朕子弟孰贤魏徴曰臣愚不尽知其能唯吴王数与臣言未尝不自失帝曰朕亦器之然卿以为前代孰比对曰经学文雅汉河间东平也至孝行曽闵不能过帝由是遇益厚诏纳徴女为妃尝从猎遇羣豕帝使射之筈不虚彀豕为尽帝抚其背曰尔艺过人顾今无所施方天下未定得若岂不用乎贞观七年为夀州刺史髙祖崩去官毁瘠甚服除遂菜食布衣终身至忌日辄累昼不食十年徙王厯绛徐定三州刺史实封至千户所至闭閤读书以吏事委长史司马谦慎未尝与物忤数引见处士刘平为布衣交或问王所长于平答曰无长问者不解平曰人有短所以见长若王无所不备吾何以称之突厥防定州元轨令开城门偃旗帜虏疑不敢入夜遁州人李嘉运潜结贼诏穷诛支党元轨以防近且强人心危但杀嘉运余无所诘因自劾帝喜曰朕固悔之非王之明几失定王文操者与贼战败二子凤贤更以身蔽父得全二子死县抑不为言元轨亷知之遣使吊祭上其事诏赠凤贤朝散大夫旌其闾元轨每朝数上疏陈得失多所禆正帝尊重之有大事尝宻驿咨逮帝崩与侍中刘齐贤同知山陵事元轨淹练故事齐贤叹曰是非吾等及已尝遣国令督封租令请贸易取赢答曰汝当正吾失反訹吾以利邪不纳进司徒出为襄青二州刺史越王败坐尝通谋徙黔州槛车载至陈仓薨六子【旧书作有子七人】绪为江都王纯安定王余皆爵为公绪有名誉为金州刺史诛神龙初并复官爵以绪孙晖嗣王【世系表失载】开元中为左千牛员外将军
　　虢庄王凤字秀成始王豳为邓州刺史俄徙王厯虢豫青三州刺史实封千户喜畋游遇官属尤嫚薨赠司徒杨州大都督陪献陵七子【按吴缜纠谬云攷世系表凤止六子而茂融第四本称七子且云次子茂融未知孰是】长子翼嗣为平阳王薨子寓嗣寓无子爵不次子茂融【按吴缜纠缪云及世系表俱作茂融邢文伟传及武后纪并云东莞公融今考旧书亦无茂字则表及本误也】以勇闻垂拱中为申州刺史黄公譔与越王谋举兵倚以为助时诏诸王公赴东都茂融私问所亲髙子贡子贡报曰来必死乃称疾不朝以俟兵期及得越王书仓卒不能应僚属劝白其书擢太子右賛善大夫俄为党属所引诛中宗更以凤孙邕嗣王娶韦后妺累迁秘书监知陇右三使仗内诸厩徙王汴未几韦氏败邕杀其妻送首于朝议者鄙之削爵贬沁州刺史不事后复爵还户二百累迁卫尉卿薨子巨嗣巨刚鋭果决略通书史好属辞天寳五载出为西河太守坐资给桞勣支党贬义阳司马明年御史中丞杨慎矜得罪其附离史敬忠与巨善巨坐免官锢置南賔郡召拜夷陵太守安禄山陷东京宗方择将帅张垍言巨有谋可属大事召至京师杨国忠忌之谓人曰小儿讵可使对天子逾月不得见帝知之召入禁中对合防帝大悦敕宰相与语乆不得罢乃授陈留谯郡太守摄御史大夫河南节度使明日谢帝惊曰何摄为即诏兼御史大夫巨奏方艰难时贼多诈有如陛下召臣何以取信乃折契授之俄兼统岭南何履光黔中赵国珍南阳鲁炅三节度使事时炅战数屈诏贬为果毅以来瑱代之巨奏炅若能存孤城功足补过则何以处之帝曰卿随所处置巨至内乡贼将毕思琛解围走遂趣南阳贬炅由白衣从军其暮称诏复职京师平拜留守兼御史大夫明年拜太子少师兼河南尹东畿采访使征乘牛之出入市者斤所得佐用度然稍自盗没其妃即张皇后从女弟内不睦巨选府县官备使令妃亦引蒱博少年分党招货贿挠政事宗正卿李遵素私张发巨赃事贬遂州刺史防段子璋反道遂州巨仓卒不知所出即迎谒为子璋所杀子则之嗜学年五十余尚执经太学嗣曹王臯荐之贞元二年繇睦王府长史迁左金吾卫大将军坐与从甥窦申善贬昭州司马
　　道孝王元庆始王汉后徙陈出为赵州刺史贞观十年徙王授豫州刺史累实封千户时诸王奉给薄于帝子至数寠乏大臣莫敢言十八年黄门侍郎禇遂良为太宗从容言之不能行髙宗时厯滑州刺史以治绩闻数蒙褒赐迁徐沁卫三州刺史事母谨及丧请躬修坟墓诏不聼薨赠司徒益州都督陪献陵九子诱为嗣王临淮为澧州刺史坐赃削爵更以次子询之子微嗣终宗正卿子链嗣广徳中亦至宗正卿
　　邓康王元裕贞观五年始王郐十一年徙王始王及徙皆与谯魏许宻四王同封【按吴缜纠谬云本纪贞观五年二月己酉封弟元裕为郐王元名谯王灵防魏王元祥许王元晓宻王邓康王传所书其始封皆是也至贞观十一年则不然止书正月丁亥徙封元裕邓王元名舒王至六月己巳又书徙封元祥江王而已其灵防元晓本纪皆不载其徙封疑其徙封则不同而元裕传误云徙封皆同也今考资治通鉴及旧唐书皆载灵防贞观五年封魏王十年改封燕王十四年改封鲁王元晓贞观五年即封宻王本纪亦同】累实封至千二百户好学善谈名理与典籖卢照隣为布衣交五为州刺史迁兖州都督薨赠司徒益州大都督陪献陵无子以江王子广平公炅嗣薨子孝先嗣【世系表失载】开元中为冠军大将军
　　舒王元名始王谯后徙王髙祖在大安宫太宗晨夕使尚宫问起居元名才十嵗保媪言尚宫有品当拜元名曰此帝侍婢耳何拜为太宗壮之曰真吾弟也及长矜严疏财未尝问家人生业厯五州刺史实封至千户子豫章王亶治江州有美政髙宗以元名善训子手诏褒美又欲授元名大州辞曰臣忝属籍岂以州郡为仕进资邪治石州二十年数防山林有髙蹈意垂拱中徙郑境接东畿诸王贵戚为刺史者纵家人暴百姓元名至一革之为治亷威进加司空武后时亶为丘神勣所构系诏狱死元名坐迁利州寻被杀神龙初诏复官爵赠司徒时少子鄅国公昭已卒乃以亶子津嗣开元中为左威卫将军薨子万【世系表作左威卫将军津之孙】嗣薨子藻嗣鲁王灵防笃学善草通音律初王魏后王燕为幽州都督已而徙王实封至千户频厯五州刺史迁太子太师垂拱元年徙相州【旧书作邢州】坐与越王谋起兵流振州自杀子诜为清河王早夭蔼【按吴缜纠谬云世系表亦作蔼本纪垂拱四年杀范阳郡王霭蔼霭不同今考旧唐书资治通鉴皆作蔼】为范阳王知越王必败白发其谋得不诛歴右散骑常侍为酷吏所害神龙初悉追复王爵以蔼子道坚嗣道坚方严有礼法闺门肃如也七为州刺史迁国子祭酒开元中选授汴州刺史河南道采访使州据水陆都防前后刺史多黩利唯道坚以清毅称入为宗正卿薨赠礼部尚书子宇嗣从宗至蜀为右金吾将军宝应初以皇子适封鲁王更封宇为嗣邹王弟道邃封戴国公恭黙自守以修山东婚姻故事数任清职终尚书右丞
　　江安王元祥始王许后徙王四为州刺史实封至千户性庸迷所至营财产无厌时滕蒋虢三王皆贪暴得其府官者恶之不愿行故时语曰寜向儋崖振白不事江滕蒋虢元祥魁大带十围食兼数人韩虢魏亦鸿伟然不逮也薨赠司徒并州大都督陪献陵七子晫为永嘉王有禽兽行诛死皎为武阳王余皆爵公武后时多及诛皎子丛以幼流死岭表南安人号其冢为天孙墓中宗立以从子钦嗣王又以皎封絶更取弟子继宗嗣既而以郡王不袭降澧国公
　　宻贞王元晓贞观中为虢州刺史实封至千户徙泽州薨赠司徒扬州都督陪献陵子頴嗣为南安王薨子朂嗣早薨神龙初以頴弟亮养子昙嗣开元五年更诏元晓再从孙东莞郡公彻嗣【世系表失载】徙封濮阳郡王厯宗正卿金紫光禄大夫
　　滕王元婴贞观十三年始王实封千户为金州刺史骄纵失度在太宗丧集官属燕饮歌舞狎昵厮飬廵省部内从民借狗求置所过为害以丸弹人观其走避则乐城门夜开不复有节髙宗以书切责曰朕以王至亲不忍致于法今署下上考冀媿王心乆之迁洪州都督官属妻美者绐为妃召逼私之后坐法削户及亲事帐内之半谪置滁州起授夀州刺史徙隆州复不循法録事参军事裴聿諌正其失元婴捽辱之聿入计具奏帝迁聿六品上阶帝尝赐诸王防五百以元婴及蒋王贪黩但下书曰滕叔蒋弟不须赐给麻二车助为钱缗二王大慙武后时进拜开府仪同三司梁州都督薨赠司徒冀州都督陪献陵子十八人长子脩【旧书作循】琦嗣为长乐王余爵公垂拱中六人死诏狱神龙初更以少子脩琂子渉嗣【按旧书云以循琦弟循琣子渉嗣考世系表无循琣之名冝以新书为是】开元中授左骁卫将军薨子湛然嗣从宗至蜀擢左金吾上将军













　　钦定续通志卷一百八十二
　　钦定四库全书
　　钦定续通志卷一百八十三
　　宗室
　　唐【三】
　　太宗诸子
　　常山王承干　鬰林王恪【千里　琨　祎峘　祗】
　　濮王泰　　　庶人祐　　　蜀王愔
　　蒋王恽【之芳】　越王贞【冲】　　纪王慎【琮】
　　曹王明【臯　象古道古】
　　太宗十四子文德皇后生承干又生第四子泰髙宗皇帝后宫生寛杨妃生恪又生第六子愔隂妃生祐王氏生恽燕妃生贞又生第十一子嚣韦妃生慎后宫生简杨妃生福杨氏生明
　　常山愍王【旧书作恒山王】承干字髙明生承干殿即以命之武徳三年始王常山郡与长沙宜都二王同封俄徙中山太宗即位立为皇太子甫八嵗特敏惠帝爱之在谅闇使裁决庶政有大体后每行幸则令监国及长好声色慢游然惧帝秘其迹临朝言谆谆必忠孝退乃与羣不逞狎慢左右或进谏危坐敛容痛自咎饰非辩给谏者拜答不暇故人人以为贤而莫之察后过恶渐闻宫臣若孔頴达令孤徳棻于志寜张素赵智王仁表崔知机等皆天下选每规争承干帝必厚赐金帛欲以厉其心承干傲不悛往往遣人隂图害之时魏王泰有羙名帝爱重而承干病足不良行且惧废与泰交恶泰亦谋夺长各树党东宫有俳儿善姿首承干嬖爱帝闻震怒收儿杀之坐死者数人承干意为泰告怨甚内念儿不已筑室图其像赠官树碑为起冢苑中朝夕祭承干至其防裴回涕数行下愈怨怼称疾不朝累数月又使户奴数十百人习音声学畨人椎髻剪防为舞衣寻橦跳劒鼓鞞声通昼夜不絶造大铜鑪六熟鼎【资治通鉴作八尺铜鑪六隔大鼎】招亡奴盗取人牛马亲视烹燖召所幸厮养共食之又好突厥言及所服选貌类畨人被以羊裘辫发五人建一落张氊舍造五狼头纛分防为阵系幡旗设穹庐自居使诸部敛羊以烹抽佩刀割肉相啗承干身作可汗死使众号哭剺靣奔马环临之忽复起曰使我有天下将数万骑到金城【资治通鉴作猎于金城西注曰金城恐当作金河】然后解髪委身思摩当一设顾不快邪左右私相语以为妖又襞氊为铠列丹帜勒部阵与汉王元昌分统大呼撃刺为乐不用命者披树抶之或至死轻者辄腐之尝曰我作天子当肆吾欲有谏者我杀之杀五百人岂不定又召壮士左卫副率封师进刺客张师政纥干承基等谋杀魏王泰不克遂与元昌侯君集李安俨赵节杜荷镵臂血喢之谋以兵入西宫贞观十七年齐王祐反齐州承干谓承基等我宫西墙去大内正可二十歩棘耳岂与齐州等防承基连齐王事繋狱当死即上变帝诏长孙无忌房龄萧瑀李勣孙伏伽岑文本马周禇遂良杂治废为庶人徙黔州十九年死【按吴缜纠谬云本纪十八年十二月壬寅庶人承干卒与本传差一年今考旧唐书作十九年资治通鉴及唐防要俱作十八年】帝为废朝以国公礼子象为懐州别驾厥鄂州别驾开元中象子适之为宰相赠还承干始王象越州都督郇国公
  </div>
  <div class="pagination">
   <a href="钦定续通志_page146.html">
    上一页
   </a>
   <span>
    ...
   </span>
   <a href="钦定续通志_page142.html">
    142
   </a>
   <a href="钦定续通志_page143.html">
    143
   </a>
   <a href="钦定续通志_page144.html">
    144
   </a>
   <a href="钦定续通志_page145.html">
    145
   </a>
   <a href="钦定续通志_page146.html">
    146
   </a>
   <span class="current-page">
    147
   </span>
   <a href="钦定续通志_page148.html">
    148
   </a>
   <a href="钦定续通志_page149.html">
    149
   </a>
   <a href="钦定续通志_page150.html">
    150
   </a>
   <a href="钦定续通志_page151.html">
    151
   </a>
   <a href="钦定续通志_page152.html">
    152
   </a>
   <span>
    ...
   </span>
   <a href="钦定续通志_page148.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
