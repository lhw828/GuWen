<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 811 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 811 页/共 1860 页</h1>
    <div class="content">
○又谕、据胡宝瑔奏将卫河民间渠闸洞口。全行堵闭。俾河流归注下游。以济漕运。候正流充足。再行照例分启等语。现在漕艘已过济宁。正资卫河浮送。蓄水济运。固属因时酌办之法。但豫省河南各属。得雨已经透足。其河北一带。虽节次得雨数寸。民间尚不无需水灌田之处。若将渠闸洞口全行堵闭。恐农民不能接济。亦关紧要。著传谕张师载、杨锡绂、胡宝瑔等。公同酌量。但使漕艘自临清以北。足以资送天津。不致浅阻。则民间渠洞。亦须酌为开放。俾畅正流以济运。而旁分余水以润田。总在该督抚等、彼此咨会。审度水势情形。妥协调剂。一面办理。一面奏闻务使漕运民田。均有裨益。寻张师载、杨锡绂奏、目下南旺以南之寺前闸、严行封闭。汶水全归北流。临清闸外。水势已增。卫河上源之民渠民闸。经堵闭后。下流亦加数寸。卫河之底流沙易壅。上源注水愈多愈妙。请将现封之民渠民闸。嗣后闭两日以济运。开一日以灌田。如尾帮未过德州之先。卫河得雨长水。即将民间渠闸。全行启放。得旨、好。　　

○补行湖广省乾隆二十二年军政。罢软官一员。年老官一员。才力不及官一员。分别处分如例。　　

○癸丑。谕、前经降旨。令将京通各仓成色米石。拨交方观承运至良乡等处平粜。以赡民食。但此项成色米。每石核计不过四五成。而挽运脚价。反致虚费。朕念切民依。不若竟给通仓好米一万石运粜。在贫民尤沾实惠。而地方官亦便于接办。其成色米石。仍就近与京城米厂照例减粜。　　

○又谕、据清馥等奏称、巴里坤办事之凉州府知府图桑阿呈报、审明刃杀民人马幅之蒋二一犯、乘间脱逃。除饬委官兵严缉务获外、应将疎纵各员。交该督抚照例题参等语。巴里坤、哈密、辟展、阿克苏等处。因距肃州窎远。派有总理大臣及随同办事之地方官一切逃盗案件。既经呈报。大臣等即宜速行审结。不必行令该督抚办理著为例。　　

○谕军机大臣等、据富德等奏称、大兵已至和阗。安抚回人。并询问霍集斯等进剿道路、及堵截逆贼要隘等语。览霍集斯所绘图内。英额奇盘山。在叶尔羌之西。霍集占移其牲只、及乌沙克人等。结营于此。特以我兵若抵叶尔羌。则此处贼人突出夹攻。互为掎角之意。无足深虑。但逆贼若不于城中藏匿。而固守此地。携其妻子。潜度伯克呼尔璊岭。前无王□者截之兵。自后追擒。殊为费力。即如从前博勒奔察、明瑞、攻克哷特。贼人据险防守。而游牧久已逃去。此即无兵堵截之验也。朕意伊等进兵。十日前。或二十日以前。富德队内派精兵四五百名。以伯克鄂对带领。似额勒登额之侍卫等。派出一二员。先于伯克呼尔璊岭堵截。贼若由此逃遁。自可成擒。未知和阗通伯克呼璊岭路。全无阻隔否。可传谕兆惠、富德等、查询办理。我兵若已取叶尔羌。霍集占尚在逋逃。著富德、明瑞、领兵追袭。兆惠即在叶尔羌驻劄办事。不可争执前往。　　

○恤巡洋淹没之广东碣石镇标右营守备曹荣邦如例。　　

○甲寅。上诣畅春园、问皇太后安。　　

○谕、据刘统勋等奏称、将军保德、同知呼世图、那移库项。通同掩饰。亏空数至一万八千两。请旨革职研审等语。保德身为封疆大员。乃自将库贮帑银。与侵亏劣员。互为欺隐。殊出情理之外。保德、呼世图、著革职。交与刘统勋等严审定拟具奏。到同城之副都统。有此侵亏那借情弊。付之不见不闻。明系扶同容隐。亦著解任质审。其盘查库项之归绥道固世衡。仅以库贮无亏。而如此那掩。竟置不问。该抚塔永宁、一任属员蒙蔽并无觉察。直至普喜揭参。始行具奏。均属不合。俟审明完案时。一并交部严加议处。　　

○又谕、藩臬为方面大员。凡该省事关民生利弊、属员贤否、及地方雨旸谷麦情形。并应留心体察。以时缮摺入告。前经传旨申诫。至再至三。乃近日如陕西布政使方世俊山东按察使沈廷芳。履任已经一载。奏事仅止一次。陕西按察使杨缵绪。受事二年。奏事亦止二次。且所奏不过人云亦云。无甚关系。伊等所属地方。岂竟无可陈奏。抑为督抚意存顾忌。缄默不言耶。且方世俊、沈廷芳、向在科道中。屡有封奏。意若以建言自任者。今一为藩臬。志足意满。于地方政务。辄尔漫不经心。是其平日所为。摭拾浮词。猎取虚誉。不过为希心迁擢计耳。实心奉公之谊安在。方世俊、沈廷芳、杨缵绪、俱著交部察议。　　

○谕军机大臣等、刘统勋等查奏、普喜首告将军保德一案。审据粮饷同知呼世图。供出亏空库项一万二千两。因本道盘查。向将军保德那借旗库银抵饰。又将前任谷价六千两。亏缺无存。请将通同那补之将军保德、同知呼世图、革职审拟等语。览奏事出情理之外。深为骇异。保德身为将军。如果持已公正。则厅员掩饰亏空。何敢辄行启齿。且既告知情形。事关国帑。即应据实参奏。何至自将库贮官银。代为那移影射。看此情节。若非通同染指侵肥。恐致败露。必有暧昧不明之事。为呼世图素日挟制。是以甘心共为欺隐。不然。则人虽下愚。亦当计不出此。且保德具摺参奏普喜。谓该员目无上官。利欲薰心。而以提审人犯时。惟呼世图一人先到。有意抑扬其词。挟讐袒护。为先发制人之计。尤其罪之大者。著传谕刘统勋等。将保德、呼世图、革职。严讯确情。务在水落石出。不得仅将呼世图、定拟治罪。遂谓咎有所归。可以颟顸了事也。再副都统近在同城。有此侵亏那借情弊。付之不闻不见。明系扶同容隐。著一并解任质审。至该道固世衡。责在盘查。何得以银两无亏。而彼此那移至一万数千两。亦竟毫无体察。咎何可辞。塔永宁身系巡抚。一任属员如此侵亏蒙蔽。乃直至普喜揭禀。始行参奏。均有应得处分。著逐一分别查办。所有保德、呼世图、在京家产。现已派员查封。但呼世图以微员亏项累累。数逾钜万。如家赀不足抵补。并当于保德名下著落追赔。其任所赀财。著一并严行查封。可并传谕知之。　　

○又谕、据阿尔泰奏、东省沂州府属兰、郯、一带。本年麦收丰稔。价值渐减。请采买新麦四五万石。或为本省接济。或为直隶协济一摺。先事豫筹。深为可嘉。已于摺内批谕矣。现在直隶近京各属。未沛甘霖。民间食用所需。正宜多方储备。除京师发仓平粜。不限时日数目。及水次截漕八十万石米粮。颇为充裕。其麦石一项。若再加补苴调剂。尤于闾阎有裨。著传谕阿尔泰、令其即于沂州等府麦石丰收处所。采买四五万石。留贮备用。如日内近京得沾渥泽。大田可望有收。可以无需拨运。则此项麦石。即可留佐该省仓储。倘直属有必须接济之处。运河一水可通。临时候旨运赴直隶。以赡民食。尤为妥便。　　

○以西藏办事大臣伍弥泰、为正蓝旗蒙古都统。　　

○以镶蓝旗护军统领恒禄、为绥远城将军。正白旗汉军副都统玛瑺、署理镶蓝旗护军统领。　　

○乙卯。谕、朕恭祭方泽。值祈雨之时。竭诚吁恳。未获甘霖。夏至已逾。迫不可待。后日即进宫。彻膳虔斋。思过待命。十一日敬举大雩之礼。以祈天佑。一切礼仪。该部速议具奏。　　

○谕军机大臣等、据兆惠等奏称、霍集占兄弟。与霍罕城之额尔德尼伯克交好。将来或往相投。喀什噶尔之西。歧路有三。大兵欲擒贼。必先据此三歧要隘。因传檄额尔德尼伯克。晓以利害。其先取喀什噶尔。再于叶尔羌会兵之处。公同详议具奏等语。进剿逆贼。堵截逃路。甚宜筹画。但舍叶尔羌而攻喀什噶尔。未必计出万全。若分兵力弱。更觉难收实效。看来自乌什往喀什噶尔。尚属直捷。兆惠、富德等、皆熟悉道路。自应详悉查询。昨览富德所进地图。叶尔羌之西。有自英额奇盘山、过伯克呼尔璊岭、通巴达克山之路。朕即谕以驻兵堵截为要。今兆惠奏内。未曾叙及此地。亦须留心商榷。总之进兵形势。固须询问回人。要贵中有定见。若向伊等责成取必。不但见识短浅。且虑其心生疑惧。转多支词饰说。可传谕兆惠、富德等、此次应先攻何地。于何处堵截。即会同酌议具奏。地方遥远。不必候朕指示。一面应机办理。　　

○丙辰。谕军机大臣等、呼世图以同知微员。到任不过二年。亏空至一万数千两之多。及查封在京家产。并无所蓄。殊不可解。除任所赀财。已经传谕严查。毋使隐漏外。看来此等狡狯之徒。不无别有通同肥槖、及诡计寄顿情事。再保德家产。现查亦属无几。据伊家人供、家内所有房产地亩文契及衣服等项。俱在任所。想亦不无隐匿。著传谕刘统勋等、一并详悉严审具奏。　　

○又谕曰、马大用奏、现在患病。请解任调理一摺。昨据杨廷璋奏到、马大用患病虽渐次痊愈、尚难办公。已委金门镇游金辂驻厦协办。是该提督一切营伍日行事件。现有该镇可以协力经理。该提督惟当于所辖水师紧要重务。总其大纲。不妨从容调养。渐冀病体就愈。毋庸汲汲以解任陈请也著传谕知之。　　

○兵部议准、直隶总督方观承奏、请将泰宁镇标游击守备、照马兰镇旗例。于满洲汉军绿营官员、内拣选补放。从之。　　

○荆州将军嵩椿奏、荆州城守参将兼管之水师营。设有战船。于每岁秋令参将带领城守营兵驾船操练满兵虽解骑射。于水路攻战之法未娴请于绿营领兵操练时。一体演习。得旨好但不可滋生事。端。　　

○给事中黄登贤奏粮船抵通除交仓全完余米由坐粮厅给票携回严禁通州私粜。上年奉谕弛禁。现在各帮船将次到通京城内外。设厂分粜。需米甚多。请敕下漕臣暨仓场侍郎。查照上年事例办理得旨。允行。　　

○蠲免陕西朝邑县、乾隆二十三年水淹灌地租银一千一百五十两有奇。　　

○丁巳。上诣畅春园、问皇太后安。　　

○还宫。　　

○是日起。上以大雩祀天于圜丘。斋戒三日。　　

○戊午。谕、前经降旨采办豫东两省麦石。运京减粜。比来市价日平。颇著成效。但思懋迁有无。亦须商贩流通。民间更得源源接济。近闻该二省地方有司。因欲豫备官办。而于往来商贾。不免意存节制。殊非挹彼注兹之义。著该抚等即饬谕所属。留心体察。遇有商贩到豫东采运。务令加意照看。勿任胥役阻遏。俾通商裕民。两有裨益。所有该二省商人贩麦北来者。近日多寡情形。并著查明奏闻。　　

○又谕、前因陕省榆林、葭州、等处。频年被灾。加恩赈济。嗣以麦收尚早。而例赈已竣。复经降旨加赈。现在边地雨泽未能沾足。麦收歉薄。计距秋收之期尚远。民食未免拮据。深堪轸念。著再加恩将榆、葭、等十一州县被灾七八分之极贫、与被灾九分之极次贫民。再行加赈两月酌量地方情形。银粮兼给。以资糊口。其榆、延、等属。去秋未经被灾州县二麦歉收之处。亦准照例酌借耔种口粮。俾编氓尽力南亩。以待秋成。该部速遵谕行。　　

○又谕、贵州提督哈攀龙。来京陛见。看其言词恍惚。步履竭蹷。病体未能向愈。著解任在京调理。俟痊可之日。再降谕旨。所有提督印务。即著周人骥暂行兼署。　　

○谕军机大臣等、上年黄廷桂参奏武忱、成德、怠玩误公。曾降旨将伊二人革职。交该督令其效力赎罪。伊等现在委办何项差务。果能奋勉出力与否。著杨应琚查明据实奏闻。　　

○又谕曰、哈攀龙陛见来京。见其言词恍惚。步履竭蹷。大非从前光景。看来其病尚未痊可。业经降旨令其解任调理。但哈攀龙所患病症。是否途次加剧。抑系在任时已似此情状。提督钤辖通省营伍。如已骎寻日久。其于办理事件。作何支持。从前爱必达曾因公赴黔。如果见其病体若此。即应据实入告。何并未经奏及。周人骥现摄提篆。其前此办事情形。亦知之必稔。著一并传谕该督抚。令其详悉查明奏闻。寻周人骥奏、提臣哈攀龙、于去秋患病。凡考验官兵。俱亲行校阅。在任并无贻误事件。入觐时情形。或因途次加剧所致。得旨、至今伊尚未能行走。足见汝等外省督抚。无肯任劳任怨者。且此亦何要务而擅动驿递乎。　　

○陕西巡抚钟音奏、西、同、等属二麦登场。收成不薄。兹已普得时雨。民心甚安。现在五府州所属。米麦除拨协外。尚存粮八十四万余石。仓储不为无备。所拨协甘粮石。俱系平常积贮。市价无由加昂。至陕省民情敦朴。邻省灾荒。无不乐于挽输。况西、同等属运粮赴泾。而略阳又接收川钱。转运甘省。相继接递。驮脚己属不赀。若再分运川米。费更繁重。且时届农忙。转恐有妨民事。其川米请仍停拨运。至西、同、等属拨缺额谷。俟秋成买补还仓。得旨、如此。是朕所愿也。如所议行。　　

○己未。上诣南郊斋宫斋宿。　　

○庚申。上自斋宫步诣圜丘、行大雩礼。御制大雩祝文曰、臣承命嗣服。今廿四年。无岁不忧旱。今岁甚焉。曩虽失麦。可望大田。兹尚未种。赤地里千。呜呼。其惠雨乎。常雩步祷。未蒙灵祐。方社方泽。均漠弗佑。为期益迫。嗟万民谁救。敢辞再渎之罪。用举大雩以申前奏。呜呼。其惠雨乎。上天仁爱。生物为心。下民有罪。定宥林林。百辟卿士。供职惟钦。此罪不在官。不在民。实臣罪日深。然上天岂以臣一身之故。而令万民受灾害之侵。呜呼。其惠雨乎。谨以臣躬。代民请命。昭昭在上。言敢虚佞。计穷力竭。词戅诚罄。油云沛雨。居歆赐应。呜呼。其惠雨乎。是日、大雨竟日。　　

○诣畅春园、问皇太后安。　　

○幸圆明园。　　

○谕军机大臣等、兆惠等以进剿情形。覆询和什克伯克等。定议、兆惠领兵先取喀什噶尔。富德攻叶尔羌。巴禄由巴尔楚克路。与富德会合。互相策应。其喀什噶尔西去之鄂坡勒岭。可通霍罕敏珠尔岭。玉斯屯河喇图什岭。俱通安集延。沿途之额德格讷、伊什克里克等部落。皆传檄晓以利害。并将地方形势。绘图具奏。昨览富德所奏地图。有由英额奇盘山、通巴达克山之路。是以谕令派兵堵截。今兆惠等悉心筹画。自合机宜。著照所奏。分路进兵。声息相通。务期获丑。朕意我兵既入。霍集占等、若仍分守两城。即各行奋力攻取。一城先下。即合兵协力。如霍集占走投喀什噶尔。则前后攻击。自必成擒。或布拉呢敦知要隘已塞。弃城逃来叶尔羌。必兄弟会合。往投痕都斯坦、巴达克山、喀喇土伯特。览伊等所奏地图。富德图内。则有英额奇盘山伯克呼尔璊岭。通巴达克山。兆惠图内。则有通巴达克山之玉鲁克岭、通巴勒提之裕勒阿哩克、及通喀喇土伯特之萨纳珠等路驻兵堵截。甚关紧要。今将两图重绘。于应行驻兵之地。粘签指出。寄伊等阅看办理。　　

○又谕曰、富德奏、擒获之回人布库塔斯、恳请发往叶尔羌。招抚鄂斯璊。及喀喇沁之厄鲁特等。又将效力之阿什默特、暂管和阗六城事务。其各城办事伯克等。给与翎顶。以肃观瞻等语。布库塔斯。尚非要犯。姑从宽释。令其招抚回人。自属可行。至各城效力回人。既经分别奖赏翎顶。著加恩仍赏缎各一端。其家属被害之额里齐伯克阿什默特、哈喇哈什伯克默默舍、协办额里齐事务之古尔班和卓、玉陇哈什伯克摩罗穆努斯、克勒底雅伯克阿里玛沙、哈喇哈什之阿里木沙。与告知大兵来信、以坚众志之阿里雅尔。俱著加赏缎一端。至阵亡及被贼戕害之回人等。将逃叛家产。查出赏恤。得伤回人等。各赏银十两。俱照所请行。其守城回人千余。亦属效力。俱著酌赏银两。再效力之索伦领催署章京布特木济等、既戴奖赏翎。著加恩将戴孔雀翎者、授为三等侍卫。戴蓝翎者、授为蓝翎侍卫。　　

○又谕、蓝翎侍卫哲勒顺、自阿克苏遣往和阗。招抚克勒底雅人等。正值鄂斯璊攻城之际。为贼所害。据富德查奏、伊原系宁古塔马甲。其父扎勒虎、原任吉林镶白旗骁骑校。弟哲森保、现任正白旗佐领等语。著传谕吉林将军萨喇善等。将哲勒顺有无子嗣查奏。若有子、即加恩给与世职。无子、则酌量赏给伊父银两。以示优恤。　　

○辛酉。谕军机大臣等、副将军富德奏、请补授和阗等城伯克。霍集斯、鄂对皆甚属效力。和阗系霍集斯旧属。著授为管和阗六城之阿奇木伯克。鄂对前已授为阿克苏之阿奇木伯克。著仍其旧任。额里齐伯克阿什默特、授为散秩大臣。其各城伯克。照阿克苏乌什例、赏三品帽顶、孔雀翎。协办事务之伯克。赏四品帽顶、孔雀翎。霍集斯现在军营。其和阗六城事务。即交阿什默特署理。　　

○又谕、据富德奏称、霍集斯、鄂对、请将阿什默特、授为管和阗六城伯克。霍集斯人不可信。未便留于故地。已密谕兆惠等、令富德如此办理。特以安慰众心。揆之理势。霍集占等尚未就擒。其补授总理诸城伯克之处。即不遽办亦可。但富德等业经具奏。未便停止。富德进兵时。著与霍集斯、鄂对、同往。兆惠等功成。令霍集斯、鄂对、和什克伯克、同来陛见。霍集斯若安心来京。俟至日再行酌定。倘有推诿延缓情形。兆惠等当相机办理。此时加意慎密为妥。　　

○又谕曰、杨应琚奏到、内地筹补哈密拨缺粮石一摺。现在军营需用粮石。陆续挽运。约计足敷应用。兼有牛羊缎疋等项。可资易换。且和阗等处。种植有收。该将军等军行所至因粮之处。当复不少。现在进兵之时。撙节支用。断不至于缺乏。毋庸汲汲多为擘画。著传谕该督、所有自哈密已经起运之粮。听其解赴辟展。至内地补项粮石。竟可缓缓筹办。甘省现值歉收。军储与民食。正当并重。惟应多留余粮。以给平粜赈济之用。即所拨亦不过一二万石。而内地民情观望。恐拨运繁多。或不免张皇失恃。此则甚有关系。不可不为深维也。其兆惠等已另行传谕矣。　　

○又谕、据尹继善奏、筹办楚米运京、及采买上下江米石、拨运江西仓谷一摺。现在核计湖南、湖北、二省漕船。既不足敷搭运。自应先尽本省运载之外。将多余米石。豫期运赴淮扬。俟江浙漕艘经过时。酌量分派兑运。其一切委员交卸事宜。著尹继善即行咨商硕色、冯钤、彼此妥协办理。至上下江地方。虽现值丰收价减之时。但前此曾经灾歉。民间元气初复。一应仓储。倍宜补贮充裕。且直隶地方现在光景。亦可不必多需协济。所有江南米谷竟可毋庸采买。惟江南素称产米之乡。迩年俱获倍稔。仓储有余。或于存仓谷内。量其饶裕之处。分别转拨十数万石。一并搭运。庶为挹注合宜。著该督随时察看情形。熟筹妥办可也。　　

○又谕、昨据保德续参同知普喜。置买产业。费至数千金等语。已传谕一并查办矣。该员以同知微员。至任年余。廉俸有数。何以在京查伊所有房产。已不下数千金。则其居官。大略可见。在保德此奏。难免迹近挟嫌。但前此奏伊利欲薰心。已在普喜揭参未到之时。自非无因。著传谕刘统勋等、令其确切查办。不得因其先发制人。遂尔稍为迁就。至保德乃大员。审明定案。自当照例办理。若普喜等侵贪果实。应即在本处完结。俾众知惩创。不必解京。徒多纡折。从前办理蒋洲等一案。大加振刷。晋省吏治。自当肃清。何尚有玩法侵肥如呼世图等劣员。吏治何由整顿。不可不尽法痛惩。以儆将来。将此传谕知之。　　

○壬戌。谕、前因京师亢旸。屡申虔祷。昨于十二日仰沐天庥。甘霖沾沛。至今浓云四合。□□□邑□□洒缤纷。膏雨叠施。所及者广。直属地方。自必普遍优渥。土脉透润。现在节届小暑。正须亟事翻犁播种。以承恩泽。著方观承速饬地方有司。广为劝课。并查明无力农民。分别酌借牛具耔种等项。俾得乘时尽力耕作。以冀秋成。　　

○又谕、河南命犯樊银周、推跌陈四孑□呙一案。据大理寺少卿顾汝修。以该犯实系戏杀。应准留养。因签商刑部不允。具摺陈奏。而该部回奏。仍以理曲伤重。例不应准为辞。夫例载斗杀案内。理直伤轻。及戏杀、误杀、准其留养。是理直伤轻。专就斗杀者而言。若既云戏误。则其情节本不甚重可知。例义本极明晰。此案樊银周以夺馍互推。使当场果有先戏后斗情事。即应用斗殴本律科断。乃该省既取陈四孑□呙父叔供词。称系戏顽是实。而该部亦不能径指其是斗非戏。但牵用斗殴条内理曲伤重之文。以为依据。又何怪顾汝修之哓哓置喙耶。然以顾汝修之意。转似此时不予留养。该犯即不得复邀宽典者。殊不知即斗殴内部议不准留养之人。皆令秋审另册进呈。尚得量从矜宥。况于误与戏乎。即为该犯父母。应为悯恤。独不念死者之亲属。又何以堪此乎。盖此等好勇斗狠之徒。原非必即时拟抵者可比。不过问拟监禁。俾居忧惩忿。所全正多。若一切曲为开脱。致浇风渐长。捍网者日繁。是非爱之。适以害之也。毋论现在执法之司。于人命重案。不敢立意吹求。即少有过当。朕慎恃国宪。从来不设成心。又肯任其意为轻重乎。然此案死者之父叔既称因戏。距秋谳所争亦止数月之间。适当省刑之会。且顾汝修所奏。亦属近是。即照所请。将该犯樊银周准其留养可耳。第向来九卿等、每遇会鞫集议之案。妄意比附。轻减一二人。便可市德沽名。聚讼纷纭。几成痼疾。倘顾汝修因有此奏。遂自谓得计。辄思踵事抵牾。而问刑衙门。亦或稍存迁就之见。则大非明刑弼教本意。其为骩法均耳。将此通行传谕知之。　　

○癸亥。上诣畅春园、问皇太后安。　　

○吏部议准、总督管江苏巡抚陈宏谋疏称、松江府属之金山县。雍正四年。由娄县分设。就金山卫城为县城。在县境东南。偏僻窎远。民间完粮不便。前于适中之洙泾镇建仓徵收。惟监狱建于卫城。只留典史防守。未免疎虞。酌议将洙泾镇改为知县驻劄之所。典史监狱。并移于此。查金山县县丞。泖桥司巡检。向皆驻劄洙泾。今有知县典史。不须该员弹压。请将泖桥司巡检、移驻金山卫城。县丞移驻宝山所。改为宝山县县丞。太仓州七浦镇。系海口要地。请将宝山之顾迳巡检移驻。改为七浦司巡检。均应如所请。从之。　　

○调镶红旗汉军副都统马瑞图、为京口副都统。　　

○以奉恩辅国公如松、为宗人府左宗人。辅国公永璥、为右宗人。　　

○甲子。吏部议准、两江总督尹继善等奏称、江南松江府属之金山、华亭、奉贤、南汇、上海、五县滨临大海。民间田庐。全赖海塘捍卫。是以旧设海防同知。移驻柘林专管。彼时止有金山、华亭、二县土石塘工一百余里。继因海潮为患。接筑奉贤、南汇、上海、土塘。共二百五十余里。同知一员。照料难周。必得厅员就近分管。查金山卫川沙营。系近海要地。请将柘林海防同知。移驻金山卫城。专管华亭、金山、二县海塘。府城之水利船政通判。移驻柘林。专管奉贤县海塘。董漕同知。移驻川沙城。专管上海、南汇、二县海塘。并请改粮捕通判为管粮通判。其水利通判专管之松江船厂。仍归柘林通判管理。以上移驻之同知通判。及旧日移驻滨海之苏州府海防同知。太仓州州同。均系专司防海之员。请定为要缺。在外拣选调补。从之。　　

○以刑部郎中闵鹗元、为四川乡试正考官。编修周于礼、为副考官。编修秦、□□同黄□、为广东乡试正考官。翰林院侍读学士景福、为副考官。编修钱载、为广西乡试正考官。户部主事于雯峻、为副考官。翰林院侍讲学士王鸣盛、为福建乡试正考官。御史胡泽潢、为副考官。侍讲张若澄、为湖南乡试正考官。御史胡绍南、为副考官。　　
</div>
    <div class="pagination">
<a href="清实录乾隆朝实录_page810.html">上一页</a><span>...</span><a href="清实录乾隆朝实录_page806.html">806</a><a href="清实录乾隆朝实录_page807.html">807</a><a href="清实录乾隆朝实录_page808.html">808</a><a href="清实录乾隆朝实录_page809.html">809</a><a href="清实录乾隆朝实录_page810.html">810</a><span class="current-page">811</span><a href="清实录乾隆朝实录_page812.html">812</a><a href="清实录乾隆朝实录_page813.html">813</a><a href="清实录乾隆朝实录_page814.html">814</a><a href="清实录乾隆朝实录_page815.html">815</a><a href="清实录乾隆朝实录_page816.html">816</a><span>...</span><a href="清实录乾隆朝实录_page812.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
