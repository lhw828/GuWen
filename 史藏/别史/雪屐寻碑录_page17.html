<!DOCTYPE html>
<html>
<head>
    <meta charset="UTF-8">
    <title>雪屐寻碑录 - 第 17 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪屐寻碑录 - 第 17 页/共 20 页</h1>
    <div class="content">
　　●雪屐寻碑录卷十五 

　　清宗室　盛昱　集录 
　　追封三等公清泰碑文朕惟赏懋懿亲贲徽章以示宠班跻上秩逢嘉以承恩 【逢嘉以承恩：逢嘉□以承恩】 念戚畹之锺祥荷桓圭之锡命所以沛殊施光令典也尔原任内管领清泰职勤内府瑞启德门近日月以依光袭簪缨而拜爵靖共无忝仕列班联善庆有余谷贻闱壸兹以蕃厘有本正尊号于母仪锡类宜宏晋崇封于外族彝常载考异数聿追是用封尔为三等公于戏赉渥典以丹书丰碑孔固焕新纶于汗简奕叶钦承嘉庆元年四月吉日 

　　追封三等公来贤碑文朕惟椒涂泽远家承榘矱之贻茅土封崇国美丝纶之报播前徽于戚畹四世推恩积余庆于宫闱万年启绪既锡圭而列爵宜勒石以垂芬尔三等承恩公来贤着族鼎门宣劳介士祥源浚发编凤纪而流长奕叶荣开贲鸿章而本茂笃生圣母外家庆衍于三传庸建上公殊锡褒加于九命尔三等公夫人陈佳氏扬庥炜管表范慈帏钦燕喜之芳徽恭齐馈食荷龙光之盛典庆启含饴训奉金根遥缅穆宣于壸则□封紫绶用符尊礼于朝常呜呼式考彝章茂追显册俾尔荣施于玺绂五等最尊庶几赏懋于旗常千秋斯永永兹丰碣勉尔后昆嘉庆四年四月谷旦 

　　皇清诰封从二品武功大夫正蓝旗蒙古七甲喇塔什讷佐领下齐韩齐克克楚忒氏剿捕云南金州 【金州：金川】 贵州四川等处贼匪军功四次杀贼二十四名得赏银一百两功牌十九个加级五次纪录九次由委鸟枪护军参领升任云南剑川营都司由剑川营都司任内升授开化镇中营游击由开化镇中营游击任内升授永北营参将于嘉庆二年六月初三日在四川营魔子坝剿捕邪教贼匪终于阵前享年五十七岁奉旨交部制造牌位入祀昭忠祠钦赐恤典建立茔墓银八百两致祭银一十六两议叙云骑尉是以勒之王?贞珉上昭国家之厚典下表臣使之微忱庶几永着不朽云嘉庆五年岁次庚申二月二十八日 

　　孝淑皇后曾祖父母碑文朕惟灵锺渭涘应推毓瑞之源庆衍嵞山合溯承庥之本播清芬于椒戺德冠六宫沛渥典于鸾书恩加四世既剖信圭而锡爵宜铭乐石以流徽尔三等承恩公爱星阿赋性淳和居官清白门多积善裕家国之祯祥世有贻谋奉高曾之规矩储兹介福作内辅于宸枢贲以殊荣建上公于戚畹尔三等公夫人王佳氏夙娴姆教克丽女宗表懿则于中闺常存贞矱仰芳型于奕叶式启洪庥职比采蘩彤管绚五花之诰礼同锡绂紫泥增八座之光于戏懋典攸昭徽章永荷布新恩于朝右备极优隆忆良佐于宫中倍深眷念表兹丰碣励尔后昆嘉庆五年岁次庚申孟冬吉日立 

　　孝淑皇后祖父母碑文朕为泽永贻谋遡前型于戚畹恩周锡类跻上秩于台阶既赐策以被荣名宜表阡以章潜德穹碑载屹幽壤斯光尔三等承恩公常安世笃忠贞家传纯谨清芬作诵夙号华门令誉克彰允称贤裔当一官之効职黾勉毋渝逮再叶之锺祥徽柔聿启尔三等公夫人李佳氏张佳氏温恭济美淑慎匹庥肇颖兰仪懿榘叶雍容之度追芳蕙问嘉休式琬嫕之规茞献承欢早谂禀经于内则贻含笃庆曾资翌政于中宫怆椒帟之沦徽入娥庭而睠德降芝函之封綍崇戚阅以展亲高爵列于桓圭宠章宜于祎服用仿勒勋之制俾镌树石之词于戏披文阐祖德之遗辉流简册刻翠峙泉台之域色焕松楸永垂奕叶之庥弗替世家之守嘉庆五年岁次庚申孟冬吉日立 

　　维乾隆二十五年正月日孙尔松阿　嵩噶礼　蟒古赉等于前岁赎回祖茔明堂地一顷二十三亩以存公中每岁所获租银以备修理坟茔之资当时未将若此缘由勒诸于石以戒将来今恐世远年湮抑或后世儿孙及取租人等或典或售以至指地借贷不顾先灵许看守坟茔之人来禀众人会同秉公办理毫不姑容是为记祖遗道南明堂地一段共一顷二十三亩每年所获租银以备永远修理祖茔之需我先人意虑渊深恐后世子孙争竞典售致废修理已于乾隆二十五年刊字于碑后以垂永远固我后世子孙所当谨遵而固守者也兹缘年深日久字画不真故重刊数字以示将来以免我后世子孙有违往训后世子孙其凛遵勿违嘉庆七年中浣孙魁顺　来仪　来成孙爱申禄　爱申诚　爱申明　爱申达重刊 

　　祖营茔 【祖营茔：祖茔】 祭田由来旧矣但于田段亩数久未清厘诚恐积渐因循后人无从稽考非所以慎重明禋也兹因董修茔工之余特为细心查核现存祭田三顷一十三亩详载段落谨泐诸石以垂久远计开柏灵寺北地一段二十八亩柏灵寺西地一段六十亩营房东门外地一段二十八亩南北道道东地一段四十五亩坟前地一段二十四亩坟西地一段十八亩坟东地一段十亩河沿南地一段五十三亩半河沟地一段三亩半以上地九段计二顷七十亩共交租银九十两零四钱东西南北俱至道坟后地一段十亩坟东地一段六亩坟后地二段一亩半坟西北地一段一亩半以上地五段计十九亩系张姓养赡家口并葬埋下人无租坟后地一段十亩三角坑地一段一亩一分大太爷坟上地一段四亩于管家坟西地一段二亩山子后地一段四分接连地一段三分沈家坟地一段二亩九分南坡上地一段八分接连地一段八分老坟西地一段一亩七分以上地十段计二十四亩系高姓养赡家口并葬埋下无租人 【下无租人：下人】 无租自乾隆丁酉至嘉庆辛酉存积余剩祭费银五百五十四两五钱作为修理坟茔之费于壬戌二月鸠工庀材内外公门内外站台内外通道周围土墙东西角门耳房递加修葺完固阅匝月而工竣计共享银五百六十两嘉庆七年岁次壬戌四月日六世孙庆安谨立 

　　故翰林院侍讲学士裕轩先生之葬今大学士朱公实文其碣越十有八年元配阮恭人卒□于□生之兆又一年裕锺岱谨立石记于墓以垂不朽先是先生以后事属副宪刘公湄刘公于墓旁延宁庵院宇置香火地于戒台经纪阮恭人家事刘公殁又以属昌裕锺岱增建延宁庵住持张合皓亦受先生属始终其事故世谓先生知人先生姓佟氏讳图鞳布世称图裕轩先生阮恭人卒于嘉庆八年癸亥三月年八十有三立石之岁嘉庆十年乙丑先后出赀襄事者县令刘公□□司马祝君德全刺史赵君华明经刘君廷楠书石者拔贡生翰林院孔目孙□□副宪公及县令刘公及昌裕锺岱华崇玷之父皆先生庚辰典试山左所取士明经则副宪公子司马又副宪公之门人也先生出处大略已详墓碣副宪公经理先生存殁事详所自撰石刻并在延宁庵及戒台兹不复书嘉庆十年岁次乙丑二月谷旦 

　　支分黄祚亲贤推元恺之升望冠清曹礼乐重伯夔之掌缅寅承于笃棐履听台阶赉申锡以饰终铭垂碑碣尔原任礼部尚书琳宁勤劳懋绩敬慎禔躬系出天潢早隶藩厅而赞治秩迁风纪遂资宪府以升华襄统御于繁旗班逾八校佐辖钤于岩镇令肃重关授钺初临黑水白山之地总戎载莅金口铁背之区洎依丹陛以承晖旋擢冬官而亮采列屯统属仍觇虎帐之专枢禁闼趋跄更许骢鞍之缓鞚经翻宝牒实总编摩艺课云礽复资省校回翔选部百寮之藻鉴攸司领袖容台五典之惇庸允叙洊优崇于硕辅阁务参知弥眷注于耆臣宫衔晋锡劻勷匪懈倚畀方隆乃以铨镜之偶淆遂致纶扉之暂罢虽察疏蠹吏臣门莫掩夫臣心而宥荷鸿慈宗考仍膺乎宗伯综三千条之繁缛兼订韶韺励四十载之靖共久扬中外昨以养疴未遂特予休闲谁期遗疏俄闻倍深轸惜核其行谊谥以勤僖考典易名镌辞崇实于戏麟族之茂勋丕着留雅范于冰厅龙章之宠命惟新贲殊荣于石阙式遗奕叶勿替钦承嘉庆十一年四月十九立 

　　盛京兵部侍郎一等忠勇公丰伸济伦碑文干贞济美上公增戚里之荣黼黻贻庥隆礼笃世臣之惠昔日班崇青琐宠沐龙章此时典恤素车封瞻马鬣既陈雕俎聿建丰碑尔丰伸济伦誉表壬林秀锺甲含 【甲含：甲舍】 早依光于殿陛豹尾随趋洊领职于旗营象胥分掌溯前勋而桓圭显爵备宿卫而贝冑宣劳调骓駓驒骆之司兼酰醢菹臡之掌朕式嘉伟器追念勋门擢司马之贰卿五戎训士畀祝鸠之分职九式懋官襄内府而辖林丞跻统军而平榷政騑乘紫禁恩昭锡赉之蕃麾拥黄舆任典銮仪之重惟尚书为天喉舌亦常伯作朕股肱乃因小过之簿惩 【簿惩：薄惩】 仍列崇阶于散秩旋膺虎节作镇马兰爰习艺于陪京更升华于武库方谓瑕瑜不揜重拭虹光何图耆艾难臻遽驰电影嘉兹恭恪用勒贞珉于戏鹤表常存宰树焕松楸之色鸿文永贲褒纶垂彝鼎之光勖尔后人承兹庥命嘉庆十二年□月□日 

　　原任两广总督永保碑文朕惟疆宇重敉宁之绩节钺攸资庙廷隆褒励之文旗常载勒恤典既光于赐奠彝章更切于铭勋用答公忠聿昭范眷尔永保储才世阀奋迹戎场薇省摛毫久奉丝纶之诰柳营擐冑亲承弓冶之传襄猷旋懋于枢庭报最乃崇于郎署价藩秉政依辇毂以承流开府升华寄麾幢□布令出塞则符分阃外豹略风行还朝而节驻关中龙光日近早阶一品迭辖三军偶膺失算之惩仍荷弃瑕之用衔恩感激抚绥方浃于滇池戴命驰驱总制伫临于粤峤沦徂遽告轸□殊深嘉乃勤劳谥以恪敏于戏鸾书日丽丕增册府之辉螭碣云封永壮泉台之色钦兹锡命勖尔后人嘉庆十四年月 

　　敕赐原任协办大学士刑部尚书谥文敏觉罗长麟碑文皇帝制曰朕维执法而位司喉舌象应紫垣宣猷而任寄股肱荣分黄阁典隆考绩既宠綍之频颁礼重饰终俾贞珉之永勒尔原任协办大学士刑部尚书觉罗长麟台符翊运霄路飞声登春榜以题名入秋官而观政农曹迁秩用扬粉署之辉宪部需才重领云司之守外擢旋陈臬事风清遂委以宣藩内迁俾贰卿班霜肃克襄乎司寇复扬旌于东国郇黍膏多更移节于南邦召棠荫广晋疆淛水兼藉翰屏桂岭珠江实资锁钥虽瑕瑜之不掩终倚赖之有加别赐头衔镇远镇边陲之俗克敷心膂特隆参赞之勋乃专阃于滇黔载总师于秦陇忱依丹升摄铨宰而还副枢曹论峻金城掌冰厅而兼裁芸馆锡圭符于制府仍咨蔀屋以保厘念滫瀡于亲闱宜赋兰陔而请养爰宣凤诏许遂乌私统旗属于八屯听履声者五部分泉府金关之寄职独重夫爽鸠居瀛洲蓬岛之间班自先乎振鹭洊优崇硕辅阁务参知弥眷注于耆臣宫衔晋锡前以养疴未遂曾予休闲讵期遗疏俄闻益深轸惜任驰驱者十二省职守维勤扬中外者卅余年事机无滞谥以文敏彰厥声称考典易名镌辞崇实呜呼麟族之寅恭丕着留雅范于沙堤龙章之申命维新贲殊荣于石阙式贻奕叶勿替钦承大清嘉庆十八年五月十八日 

　　御制追赠尚书觉罗桂芳灵柩至京命皇三子代赐奠酒诗志悼惜应运生名哲仕朝仅十年才华学有本直爽性无偏枢府新参政书齐旧侍筵何因遘痼疾难得是英贤酹酒酬师谊挽诗述己悁楚疆陨三世定数萦牵觉罗桂芳由嘉庆四年翰林洊擢侍郎学优长 【学优长：学□优长】 才华素裕每于召对时见其心地端正遇事直言因令在内廷行走历经供职南书房尚书房内务府大臣去冬因政府事繁着在军机大臣上行走本年春间缘粤西有应讯事案派令前往审办旋擢漕运总督予方以年力正强足资倚任不意行抵湖北省城陡患时疫竟于四月初十溘逝良才难得深为悼惜当降旨晋赠太子少保加尚书衔并着伊弟桂菖带同伊子炳奎驰驿前往扶榇回京准其入城治丧伊曾授皇三子书兹伊灵柩至京特命皇三子代赐奠酒用志恩眷兼酬师谊伊祖图思德曾任湖广总督伊父恒庆曾任湖北粮道先后皆殁楚中今桂芳又以暴疾卒于武昌行馆三世宣勤同方颠陨岂此果有定数耶抽毫杼念良用怃然臣英和敬书 

　　晋赠太子少保加尚书衔原任漕运总督觉罗桂芳碑文朕惟保邦制治聿资亮采之谟勒石铭勋爰重酬庸之义生既彰其劳绩殁宜畀以恩施尔晋赠太子少保加尚书衔原任漕运总督觉罗桂芳属籍起家文章华国立心直爽处事精明早邀上第之登旋膺清班之选居端尹而受荣秩跻台阶以奉纶言乃眷世臣用贰宗伯铨曹继佐农部递迁书帷预儤直之勤史局备编摩之任擒华东壁领袖羣英簪笔南斋回翔清禁且总司乎旗务复进侍乎经筵钥俊于首善之区恪襄冰鉴抡材于两江之薮速返星轺久膺内府之繁克副枢廷之寄嘉其识干出乘桂海之使车试以转输令督茭堤之运舰忽陈邮牍遽告沈疴神彷佛而志切驱驰语呜咽而情深依恋奏闻畺 【畺：疆】 吏款失良臣晋秩加衔入城举殡念曾授读命皇子以奠卮咨俾孔怀携汝孤而扶栊胥懋饰终之典更隆壹惠之仪旌彼器能谥之文敏于戏书称弼直廑予欲宣力之思古曰才难动生不延年之概彝章载贲巨碣长留贻尔后昆钦兹宠命嘉庆二十一年七日 【日：月】 

　　晋赠都统原任吏部侍郎熙昌祭文表履迹于贰卿无愆奉职晋头衔于一品有典饰终惟戴星屡効夫驰驱斯湛露克邀夫轸恤尔晋赠都统原任吏部侍郎熙昌箕裘衍泽阀阅承华始由郎署起家超迁薇省旋荷冬官进秩移直藤厅缉奸而草窃严惩褒绩而花翎特锡肃清辇毂治赞金吾听断桁杨猷襄司寇豸衣鞫狱南湘乘使者之车凤綍宣恩西粤摄中丞之篆道远而命犹未达疏来而耗已俄闻念其年正富强加以才堪造就遽闻溘逝实切萦怀俾返榇以入城爵崇身后免镌阶而赐帑觞奠筵前于戏捧日输诚励悃忱于笃棐临风洒泪沐眷之优 【眷之优：眷□之优】 隆灵而有知尚其祗受嘉庆二十四年岁次己卯春正月建  

　　晋赠都统原任吏部侍郎熙昌碑文朕惟金镜高悬六计佐天官之治绣衣直指四方仰星使之荣积劳则丹悃载摅褒绩则苍珉爰勒尔晋赠都统原任吏部侍郎熙昌趋庭禀训华国襄猷溯从兰省蜚英即倚薇垣持简掌绥徕于属国洊陟水衡参谳决于刑曹旋移铨部塞垣捕获恩畀翠翎旗翼纠桓威宣赤棒案牍屡咨訉鞫节中宽严邮程频効驰驱廉征操守允称陶成之令器况当壮盛之华年委任方隆旄钺俾权夫岭右沦徂遽告旌幢犹滞于湘中堕泪感增萦怀轸切入城而优颁厚赙奠几而懋晋崇阶彰厥声称谥之敬慎于戏露醲宠綍奖勤勚以有加霜冷行輶笃靖共而匪懈宜膺渥典式焕丰碑嘉庆二十四年岁次己卯春正月建 

　　盖创业之艰难然守成而不易非干蛊之儿孙安能创业惟知耻之子弟方可守成也夫邹氏者原籍昆山新阳县人氏自嘉庆己未岁至京供奉天家仰承荣遇兢兢业业克慎克勤供职持家晨昏无怠既沐朝廷之恩眷益思养育之劬劳都下客居祖山迢隔爰于甲戌之岁创置茔地一区为□父母身后安居之所筑造瓦屋数楹便春秋祭扫息足之地凡置地构屋修饰等事非一举而成乃数年间倾囊竭力日就月将今始完备谨勒数言以记兼示我后代儿孙能念先人之艰苦备尝创此薄业当笃勤笃俭永保长存天必降尔福佑若使荒废其基忽略祭祀甚至弃卖其地不顾廉耻者天必降尔灾殃惟愿后裔儿孙知感知惧恪志守成以此薄业期保永存足矣岂必轮奂之为壮哉嘉庆二十四年岁在己卯春三月上澣吉日□□□□□邹锦文自撰并书 

　　朕惟旄钺宣勤扬历允期乎表率鼎钟绩显恩荣克荷夫优隆载沛丝纶用贞珉石尔总督衔原任山东巡抚和舜武声蜚髦士位应郎官当考绩而予嘉授监司而汝往旋陈时臬继擢维藩多其经纬之才畀以封疆之任抚绥三晋移熊轼而麾莅中州保障二东握龙韬而辖兼各镇俗潜消夫险健案牍清厘治力挽夫因循纪纲整饬年资虽浅倚任方殷何遗疏之忽闻竟沉疴之莫起身后之官阶特进一品衔崇生前之吏议胥捐九重眷注霓旌遄返许灵榇以入城雕俎爰颁设奠筵而展幕谥之恭慎象厥生平于戏执事无愆丕焕易名之典持躬匪懈益申锡命之文式是丰碑昭兹宠綍嘉庆二十四年十月二十五日 

　　予告大学士三等襄勇侯明亮碑文朕惟台衡赞治聿隆宰辅之勋钟鼎贻庥允系元戎之望既职修于中外宜礼备乎初终彝宪攸遵贞珉载泐尔予告大学士三等襄勇侯明亮家承清白世笃忠贞曾严宿卫以分班爰总师干而振族秉麾西域横矛而锷拭霜锋移节南滇驰檄而邮传露布繄肤功之克蒇由胜算之先操拔壁垒而鸟骇巢焚巴蜀之余氛净熄展韬钤而螳惊折 【而螳惊折：有缺字】 甘凉之遗蘖全除歼莲匪于荆蛮剿苗顽于远檄戎岂忧其伏莽冒矢石以擒渠武乃取于止戈洗欃枪而偃伯以故棃庭雪沃兰郡萤浇帝嘉宣力之勤国举酬庸之典黄鞍示宠腾骧成扫穴之功紫阁留题飒爽入凌烟之画袭封而拜爵 【袭封而拜爵：袭封□而拜爵】 恩溢彤墀专阃钺以申威光生翠羽盖上将任股肱之寄轻裘则静镇边陲而尚书为喉舌之司听履则时趋禁籞遂乃瓯枚协吉枢密襄猷晋宫衔而具怀惟寅综部务而兼知典午褒功赐额命称绿野之觞益寿宣纶丕焕丹筵之彩惟高年已逾乎八秩吁请方殷而恩遇益笃于三朝慰留滋至迨养疴沥陈于关下故致仕始允其家居冀享期颐爰贲三桠之饵优沾全俸仍从五等之阶溘逝俄闻眷怀倍切乃赍经被复赙精镠特遣亲藩荐馨仪渥躬临奠醊轸旧恩深俾崇祀于贤良克垂模于耆硕象其行谊谥以文襄于戏伟绩长昭信史柄旗常之烈成劳勿替丰碑留柱石之铭式播清芬用光来叶道光三年十月初一日 

　　予告三品卿前太子少保吏部尚书梅庵铁公神道碑兵部尚书兼都察院右都御史总督陕甘兼巡抚事务受业那彦成顿首撰文并书道光四年正月丁卯□□予告三品卿前太子少保吏部尚书梅庵铁公薨越明年四月十六日葬于八宝庄之原公之孤瑞元瑞恩邮书门下士那彦成请表神道那彦成乾隆己酉公总裁礼闱所奖拔受知至深不敢辞公讳铁保字冶亭号梅庵满洲正黄旗栋鄂氏曾祖讳赛柱祖讳富起臣考讳诚泰字淳斋直隶泰宁镇总兵妣辉赫太夫人生子二公其长也次为阆峰侍郎讳玉保先公卒公生而异敏念家世习韬钤当以文章显攻苦颛壹年二十一成进士由铨曹入词苑高宗纯皇帝试翰林擢第一又尝校射中三矢□□□ 【□处均系空格非缺字】 赏戴孔雀翎先后为侍讲洗马各一学士三鸿胪少卿少詹事各一内阁学士二礼部侍郎二吏部侍郎三礼部吏部尚书各一盛京兵部刑部侍郎各一奉天府尹一日讲□ 【□处均系空格非缺字】 起居注官教习庶士各一管理□ 【□处均系空格非缺字】 咸安宫二总理国子监一稽察右翼宗学四译官各一都统二副都统五山东巡抚一漕运总督两江总督各一广东浙江巡抚未赴各一叶尔羗喀什噶尔大臣各一主顺天江南山东乡试各一总裁会试二知贡举三主试□ 【□处均系空格非缺字】 咸安宫八旗教习一公天秉沈厚宽博有容涵操精明在割能断于处曹司介然孤立意所不可廷辩无屈挠以是为先文成公所深器由员外郎至副都统皆公保荐也其居卿贰也劾选司欺蒙请芟吏兵苛例条时政得失多见施行于当时襄赞□□□□授受上仪海内称美其莅封圻也于漕斥 【斥：斤】 加赋筹恤丁斟■〈奭斗〉科条可通可欠于河不浚海不增堤堰蕲复曩利去今害河以从轨于驭吏布公推诚进贤黜不肖务为坦夷不设城府吏以大和于治民抽擿良奸区折淑慝彰瘅互施强威弱怀无敢不若所至建书院育婴堂义学昭忠祠或创或因颂叹溢路诛水手张湖广盐□□五董际云洋盗蔡廷秀周文达乱民刘茂修余连樊名扬殄歼渠魁鹰化鸮革其它饬士习肃军伍改营制勤民瘼拯灾黎权度缓急经纬衡从沈几独照赴义如矢引咎不以诿寮属建言不知有畛域综而论之皆公绪余仁宗睿皇帝手敕褒曰治国如治家又曰得大臣礼煌哉□□□ 【□处均系空格非缺字】 圣言微公畴克堪兹公督两江四年以失察属邑冒赈谪戍乌鲁木齐既而迁阶赐环洊升冢宰矣又以在喀什噶尔时过听回民讼褫职戍吉林然公之西也甫八月而由办事晋参赞升讲学□□□ 【□处均系空格非缺字】 恩纶屡贲在北庭稍久寻亦以洗马□□□ 【□处均系空格非缺字】 召还今上初元因目疾乞休蒙□□ 【□处均系空格非缺字】 召对予三品卿衔致仕□□□ 【□处均系空格非缺字】 恩礼三朝始终弗替何其媺也公怜才好士每司衡无不校之卷己酉春榜拥节旄升槐鼎者相望壬子江南榜得大魁四人门墙之盛罕有伦比与阆峰侍郎最友爱人以儗之二苏业师有子来自远方馆而资之因以成名姊壻艰于嗣为纳姬竟延似续平生义举多类此有惟清斋诗文字帖行世诗文尔雅沈实不事钩棘动循规绳长庆会昌未足骖靳楷书模平原草法右军出入怀素孙过庭临池之工天下莫及尝辑八旗诗进呈仁宗御制序赐名熙朝雅颁 【颁：颂】 公论诗贵气体深厚又云贵实境不贵虚词论书云丰者无骨瘦者少腴尚气魄者失怒张矜风韵者趋柔媚皆非书之正格也论者谓惟公不愧其言云呜呼公生长勋阀慨然自奋于诗书弱龄登上第扬历中外四十余年持节东南澹沉菑夷巨盗曾不一动其声色继而出玉门涉龙沙重趼西北数万里笃棐之忱吁谟之告未尝一息以懈晚而考终邸第优被□□ 【□处均系空格非缺字】 殊渥功名在天壤忠荩在邦国文章翰墨在古今斯可谓无憾者已夫人宁古塔氏内阁侍读学士讳巴克棠阿之女于归后遂能诗工于草书子二瑞元辛巳□ 【□处均系空格非缺字】 恩科举人刑部员外郎瑞恩国学生铭曰白山炳灵实生才雄二惠弱一爽惟我公堂二少踔文囿有弸厥中日大以富出建旌钺入登棘槐爰作舟楫以济江淮道有舒卷时有通塞公一视之砥平绳直绝塞归来日?番二鬓须疏泉莳花挥翰以娱艺也繄道言也繄德益以事功不朽斯克有佳郁葱左林右邱勒此贞石用垂千秋 

　　诰封中宪大夫那公讳善淑人那门乌苏太君之墓道光六年四月男文桂　文松　文枚恭立 

　　奉天承运皇帝制曰委质策名荣既膺夫簪绂克家缵绪光必逮乎门闾尔姜长生西巡捕中营圆明园泛千总加一级姜鹏之胞兄道足持躬情殷训弟经传诗礼青缃扬雁序之辉庆笃芝兰丹綍焕龙章之丽芳徽允懋新典宜颁兹以覃恩貤赠尔为武德佐骑尉锡之诰命于戏被章服以增荣聿显友恭之义承丝纶而无忝弥彰善庆之风道光八年十一月初九日 

　　自古亲亲为始虽代远年湮支分派衍当溯其水源木本之所由兴也吾张氏始祖讳明淅自东海徙日照之安子头庄二世祖讳宜三世祖长讳金?斧次讳钺三讳鉴钺祖嗣志在四方遂迁藉 【藉：籍】 沈阳之广宁至昌胤祖从龙奋起攀鳞附翮兴朝定鼎簪笏蝉联始入内务府镶黄旗汉军佐领自国初至康熙间虽族隔山东尝通音问朝珍祖因将吾先世名讳录付吾族高祖讳有苞曾祖讳兰持回以符世系迄今百有余年山川阻隔通问无因幸朝珍祖所付世系字迹犹存族叔式平家迨嘉庆庚寅命族弟作武带至京师赖族叔名式思出家山东九仙山受戒京西檀柘寺住持昌平上念头九圣庙法印玄明在京师访数年乃得通谱爰命侄佐武道一煦负牒来京师因流溯源符合本末从此宗派璧全尊卑□序而或恐时殊世易莫名其故因伺京中族叔名嵩鸣等于京西万全庄之祖茔镌石为志庶永垂不朽以昭来兹云道光十年岁次庚寅三月谷旦山左京都裔孙仝立 

　　正黄旗满洲原任内阁中书觉罗王讳成聘定未婚妻博尔济吉特氏系镶黄旗满洲原任刑部郎中廷讳禄之女甘心守节立志坚贞今奉旌表贞节道光十一年孟冬月日 

　　朕惟课绩必兼内外方征干济之才酬勋罔闲初终弥表忠勤之悃载稽彝典用勒贞珉尔晋赠太子太保都统衔休致工部侍郎松筠秉性清廉持躬端谨早登郎省洊擢卿班二民部以绥猷直枢廷而佐治冬官奉职始为喉舌之司西藏宣勤克副爪牙之寄逮扬仁于关陇幕府肃清嗣出镇于天山严疆安谧洎乎两江之奉使更临百粤以宣风协赞纶扉允献谟猷于禁籞晋膺揆席仍资锁钥于边陲虽吏议时千 【千：干】 未免先几之昧而臣心可鉴常邀不次之荣望收效于桑榆俾升阶于槐棘勉竭铨衡之力勤参密勿之思载长宪台执简而威严夙着两权节镇临事而恭慎如初实惟舟楫盐梅六职之回翔几徧用作股肱心膂三朝之倚畀滋殷已逾赐杖之年用遂悬车之愿庶优游于岁月获颐养于临泉遗疏忽来典刑遽谢允怀耆旧生前之一眚胥捐丕赠宫衔身后之殊荣特沛综其行谊谥以文清于戏材任栋梁宜荷易名之典功铭钟鼎益昭锡命之仁式此丰碑永垂奕叶道光十有六年岁次丙申三月吉日立石 

　　上阙明之礼云射以观德持躬审固早征之于幼冲矣厥后从征逆匪捕获叛亡冲锋于湖北陷锐于河南被重创竟漠漠无受知者虽久湮屈沉犹坦尔荡荡襟怀心无适莫迨从役羗城奋击回域大呼陷阵所向披靡捦生歼毙公志遂矣振旅旋归恭逢赏宴笙镛以间合止柷敔依咏和声箫管备举穆穆棣棣公固在矣以旷世之盛典际一时之奇遇公何幸哉于焉名誉日隆受知日益洊阶翼长管理合营门却私谒一秉大公经擢拔皆中其选几 【几：凡】 荐举咸称其职贵而不骄谦以自牧昔与修褉者虽卒伍亦接以礼今与同寅者或未协必虚以衷此其廉隅之素着仁恕之明征及殁殡时八旗致祭路旁号泣原野可谓生荣死哀矣恭疏短引勒诸碑记云道光丁酉年天贶荷月谷旦孝侄立善敬立 

　　正黄旗满洲五甲喇玉柱佐领下恒安之妻正黄旗满洲四甲护军千金保之女旌表贞节道光十八年八月二十七日建立 

　　奉天承运皇帝制曰盛代酬庸之典申锡命于五章良臣报本之荣极推恩于四世载嘉旧德爰沛新纶尔永弼乃东陵承办事务总管内务府大臣加一级嵩年之曾祖父善以开先业能昌后一经垂教发诗礼之菁华奕世贻休表弓裘之矩矱欣逢庆典特贲天章兹以覃恩赠尔为荣禄大夫东陵承办事务总管内务府大臣加一级锡之诰命于戏秩报渥 【于戏秩报渥：于戏□秩报渥】 邀宠泽于中朝源远流长树风声于来■〈礻冀〉钦承显命永阐幽光制曰朝廷布荣綍之褒礼求其始彝典锡重闱之泽恩逮所生嘉命载颁徽音益远尔杨氏乃东陵承办事务总管内务府大臣加一级嵩年之曾祖母柔嘉维则淑慎其仪矩法娴明夙协宜家之化风规表着式昭启后之模集介福于曾孙遡芳型于累世兹以覃恩赠尔为一品夫人于戏龙章焕采犹传珩瑀之声凤诰增华益焕笄珈之色尚承宠渥长席鸿庥道光二十年十一月十七日正黄旗汉军宋继□佐领下已故马甲王国祥之原配妻牛氏系本旗盛箎佐领下已故马甲牛廷志之女自嘉庆二十一年五月十九日夫亡该氏年二十五岁守节起至五十岁□其□历二十六载节妇牛氏并无产业侍奉亲姑十余载惟恃女工克尽妇道实系饥寒并迫阨穷堪悯经礼部于道光二十一年十一月十五日具题十六日奉旨节妇牛氏孝义兼全着交工部□祠设碑照例赏给旌表建坊银三十两以彰节义钦此道光二十二年五月二十八日 

　　礼部准刑部咨称大兴县李氏因矢志不□殉节捐躯可嘉题奉旨旌表建坊烈妇流芳道光二十五年三月十一日 

　　皇清诰赠武功将军夫人显考八十一府妣彭氏太君之墓旹道光丙午年十月十五日孝男一等护卫富保敬立 

　　皇清诰赠武功将军夫人显祖考李福府妣王氏太君之墓道光丙午年十月十五日孝孙一等护卫富保敬立 

　　朕为光联载斗老成隆钧轴之谟望杳骑箕硕辅重旗常之誉懋绩允垂于信史崇褒宜勒于贞珉尔晋赠太子太傅原任大学士富俊立品端方宅心纯朴肄国书而通籍陟郎署以超迁薇垣直跻 【薇垣直跻：薇垣跻】 直阁之班葱佩饬理藩之度壮戎行之纯制孔翠翎彯寄阃外以将军中黄队肃略迹尝原夫一眚扬威仍领夫三边维豳馆之淳风人歌七月仿屯田于往制地辟双城凡龙江乌喇之区盈鸠杖羊车之诵成劳丕着宣力弥勤朕御极临轩任贤求旧乃授尚书而听履宠锡宫衔洊登宰执以持衡钦承枚卜论道备经筵之选谠言兼宪府之权总三库而剔弊整纷率百寮僚 【百寮僚：百僚】 以黜华崇实靖共匪懈番番黄发之嘉猷廉介自持皎皎素丝之亮节值日独从乎优养引年常望以期颐乘车轿于元正荣叨紫禁贲丝纶于上考眷倚丹忱用作股肱事三朝而精神孔固当兹疢疾假一月而存问时殷方期勿药之占松云赞化倐致云徂之叹薤露含凄省览遗章殊深轸悼家无私蓄厚颁庀事之金礼有殊施特给陁罗之被先遣藩而展恤复赐奠以亲临俎豆维馨附贤良而秩祀冠裳足式晋宫傅以垂型典茂饰终恩佺纪媺象其梗概谥曰文诚于戏寅恭永矢于修龄金瓯表范申命垂敷于华碣石墨流辉俾树休声以昭来许 

　　盖闻坤维首重坚贞国典遹隆表着日晶霜肃信有媺之必彰彤管青编自无微而不阐褓崇所在懿范垂焉归博尔吉济特室霍讷特氏年甫三旬节操一己柏舟载咏兰蕊齐芬为特为仪全终全始于咸丰三年五月即世时年四十有三呜呼风凄露冷月暗林疏志洁行清名留迹往谨遵旌善之文钦迓纶恩之霈幽明共慰戚党同瞻爰勒贞珉流播奕禩咸丰四年菊月谷旦胞弟双全敬立长白润琦撰并书 

　　咸丰三年九月因粤西逆匪北窜直境健锐营正黄旗蒙古前锋祥麟奉派出师历经勇战乃于四年二月在河□府属培辉村等处打仗阵亡蒙古赐恤银两祥麟之妻赵白氏建石旌表 

　　朕惟明刑置廉察之司令严禁虣临难就从容之义节着匪躬抗素志而无渝锡隆恩而斯称是以褒之华衮寿以贞珉尔原任湖北按察使司按察使瑞元性本刚方品尤端毅起家任子历职曹郎读律而见器云司谳狱而屡随星使溯粤猺之蠢动偕大帅以徂征决胜算而丹徼归诚膺懋赏而翠翎耀首嗣是嘉禾典郡闽峤储粮自陈臬以至于开藩皆整躬而兼能率物皇考念边陲之要地需砥柱之良才扬历于八九年中驰驱于万里外 【驰驱于万里外：驰驱于□万里外】 备举安边之略弥深恋阙之思筹海陈谟曾见密章之入告书屏纪绩遂令邮骑以来归及朕践阼之初元特简旧人而图任俾提刑于荆楚值弄兵于潢池妄肆鸱张遂同鹿铤惟尔谋先羣策誓歼贰负之尸岂期力尽孤城遽应彭亡之谶竭忱报国但知臣节之当全视死如归遑恤家人之尽殄览飞章而霣涕加峻秩以旌忠既敕建夫专祠复赏延于后嗣铭幽表碣稽古易名综厥生平谥为端节于戏风号宰木长途之马革空还名永江衢万古之鸿流不废庶尔灵之未沫将有感于斯文咸丰四年月日 

　　咸丰三年十一月十三日在独流打仗阵亡本正红旗蒙古六甲护军奇克坦布之□灵墓芳倾独仗咸丰五年三月十一日胞弟托克托布敬立 

　　钦加都统衔原任镶白旗满洲副都统达洪阿碑文朕惟阃外策勋特重干城之寄行间致命宜隆册府之称贲以温纶铭诸贞石尔赏加都统衔原任镶白旗满洲副都统达洪阿公忠自矢韬畧素娴由护军而洊历参游跻副戎而旋膺总镇远踰黔岭俾伸专阃之威移驻闽畺 【畺：疆】 更扼重洋之要扫狼烟之烽火我武维扬靖鲸海之波澜厥功尤伟吉羽焕双圆之彩宫衔昭异数之荣骑都尉既予世恩巴图鲁更膺勇号偶因公类先朝之信任不衰追念旧勋朕志之眷怀尤切命镶旗务统驭有方俾佐金吾靖共益懋属在粤西用武克効贤劳嗣因冀北陈师复襄挞伐情殷敌忾每陷阵以冲锋志竟忘身犹裹创而转战用念致身之义特颁赐恤之恩秩晋崇衔赏延后裔爰易名而孝典宜勒石而酬庸状厥生平谥为武壮于戏逝者不作空怀报国之忱死而有知尚识旌忠之典睠兹毅魄式此丰碑大清咸丰五年四月 

　　钦赐都统衔原任镶白旗满洲副都统右翼总兵兼管圆明园八旗内务府三旗枪营事务大臣赐谥武壮洪阿厚庵达公墓志铭公生而奇异志量超羣壮岁从征滑县以功授蓝翎侍卫进升三等侍卫初以都司出任江西历升松溪营游击署督标左营参将任同安营参将绍兴协副将贵州威宁镇总兵出师台湾迅奏肤功遂领台湾镇总兵任台数年训练精勤因平嘉义匪徒乱以功赏戴花翎又因平匪徒乱以功加提督衔赏骑都尉世职口?英夷内犯公宿谋胜算两碎夷舟擒斩无数以功加宫衔赏戴双眼花翎加阿克达春巴图鲁名号会当事者力主和议公因诬被逮台兵一时激于义愤公从容喻以大义众皆感泣由台起程航海遇风八跕水程一夕至岸皆知天之风惊默佑公也公居刑曹特蒙恩宥降为五品衔旋授为哈密办事大臣起程后途次加副都统衔转授为伊犂参赞大臣抵任后授为镶白旗汉军副都统在任年余以疾告归病痊奉旨甘肃查办事件旋授为西宁青海蒙古番子事务大臣番子滋事恃黑锉寺为巢穴公率兵直捣其巢焚扫无遗会与督臣意见龃龉遂告病退居咸丰初年搜罗宿将因冢宰花公之荐遽蒙召对授为镶黄旗蒙古副都统转授为镶白旗满洲副都统右翼总兵兼管理圆明园八旗内务府三旗枪营事务大臣会广西不靖钦命公与大学士赛都统巴防堵湖南特赐黄马褂等件公趋粤西与广东带兵主将会攻新墟公居其前直破贼垒贼已分窜而后师不继贼望兵单遂返而死战公几履不测机宜一失贼遂愈肆旋因病大学士赛奏请使公静养浔州蒙圣主恩召回京仍兼旧职迨粤贼逼入直境公以钦派进剿贼距独流大兵云集公以受恩深重晚志愈壮因初战稍失利主帅遂以锐进失机参奏奉旨革职留营効力公虽被参革忠心为国剿贼聊无私□会僧王督兵倚公为股肱言听计从迭次获胜奏请赏还旧职及贼穷窜历舒城阜城追杀攻取公绩甚多贼复窜距连镇公临阵受铅伤奏闻特赏其侄孙二等侍卫钦赐药料遣其子员外郎赍往军营探视未及公竟于六月十三日还真圣主悯其忠诏入城治丧入祀昭忠祠加都统衔照都统阵亡例赐恤赐谥武壮以例袭骑都尉世职加恩特授其子为郎中遣礼部侍郎率官十员奠醊此公一生之忠勇出师之实迹因为之铭曰乾坤毓秀河岳锺灵诞降奇尤俾作藩屏三朝着绩七旬驭戎公之禀赋本于列星公之精忠洞鉴圣明惟公勇敢华夷并称惟公英烈妇孺皆惊乃武乃壮爰始爰终大节永垂万古留名大清咸丰岁次乙卯年辛巳月 

　　皇帝敕谕王化始自闺门礼教首重节义荣褒未贲雅化奚彰尔镶旗 【镶旗：镶□旗】 满洲宗室德顺之妻李佳氏阃范素娴母仪克着夫亡守节冰孽自持洁志坚操深可嘉尚念系宗室之妇兹特赐敕奖谕用昭朕褒贞劝俗至意故谕咸丰六年三月二十日谕 

　　咸丰二年十一月十二日在大龟山打仗阵亡皇清特授荣禄将军河南北镇总兵长公讳庆之墓咸丰六年七月吉日立 

　　恩赏八品首领张公墓志公讳进禄河间交河人也世居治东北之白洋桥邨由十五岁进宫当拨补御膳房精勤敏慎恪共乃事嘉靖 【靖：庆】 己卯蒙恩赏给首领至道光丁酉赐致数十年中无一劣迹公之生平概可矣咸丰丙辰余授读于公之阿咸家持□状属余作遗表盖欲表其素也余谓志石之作无取多辞孔子题季札墓云呜呼有吴延陵季子之墓□传之秦汉而降褒功颂德其人或湮没不彰余既不敢见讥于前贤又逮公之盛德即以所闻乎公者为公纪之仰见我朝垂训之深亦以见公之所以为公也公生于乾隆乙亥十一月十七日子时生 

　　缅枢庭之赞治允赖荩臣稽彝典以酬庸宜崇秩祀成劳可纪炜煌已勒丰碑明德维馨妥侑更申巽命桂祠休享椒糈升馨尔晋赠太保原任大学士文庆谨慎禔躬虔共莅位蓬瀛通藉宣劳已阅乎卅年华省扬辉任事常兼夫数职兵农礼乐六官分体国之猷明听翼为一德协同心之佐赋皇华于原隰念切茅檐操文枋于春秋堂悬藻鉴卿材历试揆路延登青蒲之昼接常亲黄阁之日襄攸赖乃心精白居衮职而弥昭尔位靖共践台庭而益励迪卷阿之吉士官长词垣领秘阁之青班书窥册府勤司岁会筹国帑之盈虚誓殄妖氛翊庙谟于机秘方深委任遽叹沦徂亲奠申哀隆谊锡宠考其行谊则正直可嘉揆厥生平则忠诚永矢无忝贤良之日宜膺庙食之荣于戏卜瓯纔阅乎一年倐骑箕尾铭鼎同垂夫百世式焕榱题灵而有知庶其来格咸丰七年七月二十八日 

　　朕为经邦论道黄扉资栋梁之材稽典酬庸紫纶壮松楸之色生则荣登揆席俾展猷为殁则勋勒贞珉用彰正直丝纶贲宠泉壤生光尔晋赠太保原任大学士文庆立品温恭宅心醇粹蜚声蓬馆早列清班晋秩芝坊允符令望耀冰衔于卿月禁树常依畀文柄于使星皇华四出荷先皇之知遇膺异数之频仍署立六官践贰卿于列谏任兼七萃提劲旅于重闉尚书为喉舌之司省迭掌 【之司省迭掌：之司□省迭掌】 机务乃腹心之寄密勿亲承五服五章跻峻秩而虔共益懔三仕三已碣荩忱而喜愠不形朕用是金瓯卜相玉铉升贤微垣占戴斗之辉枢院重秉钧之任领羣英于芸馆士尽通经总清秩于槐厅人知励品宠之优异嘉乃公忠用渥锡夫宫衔俾综持夫国计文章报国宣卅载之勤劳端谨持躬作百僚之表率追维良弼缅想遗徽岂徒昭清俭之风实无愧通明之誉既饰终之备礼爰褒德而易名谥以文端象其行谊于戏功懋懋赏硕辅于上台思赞赞襄纪成劳于丰碑永贻来裔勿替休嘉咸丰七年七月廿八日 

　　原籍天津府天津县民南书房讳太安公之墓生于乾隆己亥年大限咸丰戊午年十一月十七日寅时告终 

　　皇清诰授瑞郡王府七品总管吕公讳常禄之墓生于嘉庆丁巳九月廿四日卯时痛于同治壬戌四月廿一日午时 

　　同治元年七月二十有二日皇帝遣礼部侍郎存诚谕祭于原任文华殿大学士桂良之灵曰绩懋钧衡良弼树百僚之望芳流圭瓒嘉猷思一德之遗缅中外之宣劳克承简任宜哀荣之备礼式焕彝章尔大学士桂良忠纯志矢渊粹量涵初历仪曹即书上考出膺郡守寻擢监司陈臬则明允咸称开藩而旬宣聿着封圻六载节钺三迁禁陛就瞻许觐颜而向阙旗营统制懔职掌而扬麾文明饰雀羽之华武部修貙刘之典惟巡防之任重总畿辅以勤宣平章而揆席洊登跄济而讲筵祇侍及朕躬之在疚尤耆彦之深资入赞枢廷襄庶务而重加倚畀恭修实录综三长而克述典谟溯知遇之方隆四朝勿替何沦徂之遽告六气为灾览厥遗章心惟爱国嘉兹忠悃语不及私爰隆加隧之文更重颁金之典赠衔太傅列祀贤良申奠醊而命亲藩笃恩施以延后嗣于戏风凄黄阁徒兴大耋之嗟露渥丹宸永矢千秋之报尔灵不昧尚克歆享同治二年岁次癸亥四月吉日勒石 

　　晋赠太傅文华殿大学士桂良之碑朕惟纶扉赞治靖共资匪懈之臣枢省宣勤启沃重老成之望念□劳之未泯彰笃眷以推恩紫綍爰颁青珉式泐尔大学士桂芳 【芳：良】 正直持躬忠勤为国历容台而报最由守郡以迁阶秉臬开藩屡奏贤能之绩专圻建节备膺倚畀之隆既外治之宣劳寻内迁而奉职总旗营而兼权武部猷着诘戎统滦阳而移驻闽关任隆专阃冠彯 【彯：飘】 翠羽旋移荡节于畿疆枚卜金瓯洊晋华资于端揆综比部而克称明允侍讲筵而聿着论思洎朝政之更新眷耆臣而任旧枢廷特简谋猷资硕辅之勋实录恭修编纪阐先皇之业方谓长承渥眷岂期遽告沦徂既荐洁于琱筵更镌芳于贞石用稽彝典予谥文端于戏鼎辅云亡空忆前猷于日赞丰碑永峙尚傅良弼之风徽贻尔后昆钦予时命同治二年岁次癸亥四月吉日勒石 

　　先姊瓜尔佳氏五十七寿之不字女也幼明敏不苟言笑知书善女红长通晓义理能容物鉴别是非遇事断之辄中肯綮戚里见而悦之曰之子 【曰之子：曰此子】 寓精明于浑厚将来可为载福之器势必至理固然也乃天既予以十全之心竟不予以十全之身先姊年甫七龄即染脱骨伤寒病症愈后半载腰骨忽然隆起先父母日夜忧思多方觅治延外科数十人服良药数百剂而筋骨日见曲拳竟至不可救药厥后药毒结疮频年屡发垂死者不知凡几此龄所以追溯昔年而潜焉出涕者也先姊年十龄即知仰体亲心病剧时多方掩护不使亲知稍愈即攻针黹事无巨细从不敢疾言遽色稍露于亲迨先父母见背之日生事死殓无不尽礼尽诚其孝行有如此者先兄未殁时龄年尚幼先姊则诸事推让一切饮食衣服除供奉先父母外无不次及兄弟每遇大事则见其早作夜思多方筹划并不揭手足之短以炫一己之长其友于 【于：于】 有如此者方先姊之及笄时也先父母忧甚呼龄等至前示之曰女大不嫁吾死岂能瞑目因议卖婢议婚事寖成矣不期先姊得闻以为父母恐留身后之孽会当以死报亲恩乃竟撤其□瑱三日不食家人劝慰不怒亦不喜一若置生死于度外俾亲心无憾于生前无疚于身后而后安者我先兄窥之恻然不忍也于是携龄等跪父母前而告之曰儿等虽俱不材岂遂不念手足情异日无论贫富甘苦愿与共之泪随言下举室哭之皆失声先父母叹息曰良久 【叹息曰良久：叹息良久】 始允所请而先姊至此转悲为喜意气因之愈平言行因之愈谨盖其所见者大斯其所就者宏既无伤父母之心复无失乎手足之义噫其殆北宫之女婴儿乎复见于今日耶其节烈有如此者龄十六岁时慈母弃养先兄相继辞世彼时先严年近七旬遭此不幸精神大为颓减呼龄至榻前而告曰吾老矣不能为汝作经营将来汝读书有成便是给汝留下家计汝好自为之无负我言龄跪聆之下悲感交集先姊以严亲年迈自理家务上以尽养亲之志下以纾爱弟之情龄夜读姊夜织盖三十年如一日也迨严亲见背之后龄始得举孝廉成进士皆先姊佐理家政俾龄无内颜之忧之所致也其劳勚有如此者伏念龄一介寒儒十年水部甫邀外用又擢京卿正思鹤算添筹冀酬积劳之素岂图瑶池返驾竟成无主之魂先姊于客秋染患痼疾一病遂至不起延至今年九月初十日竟尔溘然长逝是五十年之艰难困苦终不得一二日之休息安闲胡天不吊一至于此耶呜呼终天抱恨子职既不能无亏同气兴怀悌道更无由克尽谨述颠末以示不忘我后世子孙覩斯志而观感兴起庶不使斯墓之沦于荒烟断草中也是则予之志也夫是则予之志也夫赐进士出身日讲起居注官詹事府詹事同怀弟魁龄撰并书同治三年岁次甲子九月 

</div>
    <div class="pagination">
<a href="雪屐寻碑录_page16.html">上一页</a><span>...</span><a href="雪屐寻碑录_page12.html">12</a><a href="雪屐寻碑录_page13.html">13</a><a href="雪屐寻碑录_page14.html">14</a><a href="雪屐寻碑录_page15.html">15</a><a href="雪屐寻碑录_page16.html">16</a><span class="current-page">17</span><a href="雪屐寻碑录_page18.html">18</a><a href="雪屐寻碑录_page19.html">19</a><a href="雪屐寻碑录_page20.html">20</a><a href="雪屐寻碑录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
