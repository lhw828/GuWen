<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 611 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 611 页/共 848 页</h1>
    <div class="content">○又谕、据裕瑞奏、请将检出堪用大炮。在于海口加设。以资抵御等语。山海关地方秦王岛老龙头两海口。旧设炮位。既不敷用。自应酌量添设。惟此项炮位。既经蒸刷存营。是否堪以应用。须先试放。其火药铅子。亦应宽为储备。并酌派何人。如何施放演习之处。务当早为筹及。临事方有实效。将此谕令知之。　　

○又谕、寄谕江宁将军布勒亨、副都统张仙保、署两江总督裕谦、据张仙保奏、京口办理防堵情形一摺。＜?口英＞夷船只前据托浑布奏、业已全出东境。自可无虞北驶。惟定海夷船现在尚未撤回。所有京口前调防御水陆各兵。著该将军等体察情形。酌量应撤应留。妥为办理。至此项防御官兵口粮。现在既无闲款可筹。著准其在于苏州藩库款项。每日每员名给领银一钱。以资接济。该将军等总当悉心筹画。固不可使要隘致有疏虞。亦不可使兵饷稍有虚糜。是为至要。将此各谕令知之。　　

○命江宁副都统张仙保来京。调西安右翼副都统海龄、为江宁副都统。以荆州协领甘露、为西安右翼副都统。　　

○逮已革浙江巡抚乌尔恭额、下部治罪。　　

○庚子。旌表守正被戕四川资州无名丐女。　　

○辛丑。上御洞明堂。勾到新疆云南贵州广东情实罪犯。停决云南绞犯一人。贵州斩犯四人。绞犯一人。广东斩犯三人。余八十八人予勾。　　

○谕内阁、陈阶平奏、加工制造火药。并将煮炼硝斤各条开单呈览。福建制造火药。现经该提督督造加工。轰击颇为得力。著各直省一体照单如式制造。以资利用。　　

○壬寅。以前任伊犁将军奕山、为正白旗领侍卫内大臣。并在御前大臣上学习行走。　　

○以盛京副都统署吉林将军禄普、为西安将军。吉林副都统果升阿、暂署将军。调正白旗满洲副都统奕兴、为盛京副都统。　　

○予故西安将军哈丰阿、祭葬。谥悫勤。　　

○癸卯。旌表守正捐躯陕西盩厔县民燕添佑妻王氏。　　

○甲辰。谕军机大臣等、本日据林则徐等奏、粤省水陆官兵堵御＜?口英＞夷击退夷船一摺。又另片奏、请鼓励员弁等语。著琦善于抵粤后。将确切情形。逐一查明。据实具奏。原摺片均发给阅看。再本年夏间。朕风闻有＜?口英＞咭唎国王给林则徐文书之事。伊业经销毁。一并查明覆奏。将此谕令知之。　　

○又谕、前因周天爵等奏、湖北保安汛外委陈俊烈、拾获匿名揭帖。禀讦大冶县知县孔广义反噬总督一案。当经降旨交伍长华督同藩臬秉公严讯。兹据该抚审明定拟具奏。著吴其浚、麟魁覆加审讯。务得确情。至周天爵之子周光岳、并未到案。著提同全案人证。一并讯究。按律定拟具奏。原摺著钞给阅看。将此谕令知之。　　

○以礼部左侍郎关圣保、为满洲繙译乡试正考官。兵部右侍郎端华、为副考官。国子监司业福谦、为蒙古考官。　　

○以盛京兵部侍郎成刚、兼署户部侍郎。刑部侍郎柏葰、署管理奉天府府尹事。　　

○调镶黄旗蒙古副都统文蔚、为正白旗满洲副都统。以镇国将军绵悌、为镶黄旗蒙古副都统。镶黄旗汉军副都统苏隆阿、署镶黄旗满洲副都统。　　

○调正黄旗护军统领中山、为正红旗护军统领。　　

○乙巳。谕军机大臣等、本日据伊里布奏、续接夷书。并据夷目叩关谒见。现在筹办情形一摺。已降旨饬令伊里布相机妥办上之不失国体。下亦不开边衅。惟该夷先请将所获男妇给还。始肯交还定海等语。情殊叵测。现在伊里布如何办理。朕亦不为遥制。数日内伊里布必有续报情形。原摺暨该夷来书。并该大臣回文五件。均著给琦善阅看。夷书三件。遇便仍著封缴。又林则徐片奏、他夷在澳门者。因＜?口英＞夷阻其贸易。均各不平。如咪唎口□坚口□佛口□兰哂等国。其力皆足颉颃。佥谓＜?口英＞船若不早回。伊国亦必遣船前来与之讲理等语。著琦善抵粤后访探明确。林则徐所奏是否实情。如系谎言。即传旨取具亲供。据实参奏。林则徐片著钞给阅看。将此由四百里谕令知之。　　

○又谕、本日据伊里布奏、接收夷书。并据夷目叩关谒见。现在筹议酌办情形一摺。所办尚合机宜。至于随时审度。妥慎办理。全在该大臣悉心筹画。上则不伤国体。下则不开边衅。想该大臣必能仰体朕意也。将此由五百里谕令知之。　　

○又谕、据耆英等奏、酌议奉天沿海居民难于团练水勇一摺。该处民人既不谙水性。所有团练水勇一节。著毋庸议。至乡勇易集难散。亦须酌量渐次裁撤。该将军务当仍遵前旨。督饬弁兵。于各海口严密防守。并派晓事员弁。留心瞭望。如有游奕船只。即行驰报该将军等知悉。毋误事机。将此谕令知之。　　

○又谕、前因裕谦等奏、江苏丹阳县民聚众夺犯殴官。当经明降谕旨。著该署督将首从各犯拏获审办。并将该署县吕湘、把总戴永福一并撤任。讯明有无浮收激变情事。分别办理矣。兹据御史张灏奏、风闻此案系由该地方官豫恐承办过境兵差赔累。欲于经徵地丁条银项下议加钱数所致等语。著该署督仍遵前旨确切查讯。如果有议加钱数情事。即行据实严参。按律惩办毋稍徇隐。将此谕令知之。　　

○又谕、御史张灏奏、福建台湾府及上杭县境内。素产硫磺。上杭地方所产。足敷全省军营之用。台郡磺山自可封禁。惟两地逼处海疆。恐有奸民私穵渔利。并远年墙壁石灰。就地可煎。亦须严除弊窦等语。硝磺为军火要需。岂容奸民穵取私卖。著吴文镕、严饬该镇道及地方员弁一律防范。如有奸民私穵。务即拏获惩办。以杜奸匪接济之弊。将此谕令知之。　　

○以詹事府詹事王炳瀛、为内阁学士兼礼部侍郎衔。　　

○以盛京户部侍郎兼署副都统惟勤、署吉林将军。盛京兵部侍郎成刚、兼署副都统。　　

○命翰林院编修孙瑞珍、仍在上书房行走。　　

○以射布靶中箭三枝。赏陕西西安镇总兵官台涌、花翎。　　

○丙午。上诣绮春园问皇太后安。　　

○遣官祭历代帝王庙。　　

○丁未。谕内阁、前因大理寺卿连贵奏、秋审册内分别实缓有未允协之处。当降旨派军机大臣、敬徵、恩桂、会议具奏。兹据穆彰阿等奏称、查核秋审册内。江西省缓决犯妇王氏擅杀朱文铭身死一案。叠经法司详细推求。复经历任巡抚反覆讯鞫定案。既拟擅杀。自应以缓决定拟。至吉林那斯洪阿擅杀万花身死一案。系属官犯。故以情实定拟。常犯与官犯不同。办理实为允协。该大理寺卿所奏著毋庸议。至所请嗣后明定限制之处。著刑部查核具奏。　　

○谕军机大臣等、固庆奏、俄罗斯夷人越入卡伦。妥为劝谕令其归国等语。此次俄罗斯夷人达噶玛勒萨满等所属男妇大小一百二十余人。越入科布多卡伦。声称伊国差重法严。逃出偷生。该大臣等晓谕盟长等、令其折回本国。所见甚是。外夷逃入卡伦。断不可因其恳乞收留。愿作仆役。遂尔私容潜住。惟该夷等被难偷生。一味严行驱逐。或致激成事端。现已逃入巴里坤界内。著阿精阿妥为办理。如折回科布多。即著固庆等照依此次办理章程。派员护送出卡。令其归国。并谕知该管官妥为安置。各归游牧。傥由巴里坤潜入哈密、古城、乌噜木齐、库尔喀喇乌苏、伊犁等处。即著该将军都统大臣等、一体晓谕。令其归国。固不许私留潜住。亦不可强逐滋事。是为至要。并著库伦办事大臣转饬该国。严禁伊等西路一带卡伦。无任夷人出外滋扰。将此各谕令知之。　　

○又谕、前据裕谦奏、查明江苏沿海口岸。旧存炮位。不足以资防御。请添铸自三千斤起至八千斤止大炮数十位。建造炮台。分口排立。当交兵部议奏。兹据奏称、此项炮位。既经筹议添铸。必须工坚料实。其备贮火药炮子。酌拨兵丁。在在亦均须筹办等语。著伊里布于浙江事竣后。亲赴江苏沿海地方。详察情形。悉心妥议。据实具奏。将此令知之。　　

○追旌拒贼捐躯湖北松滋县明烈妇庞王氏。　　

○戊申。皇七子奕譞生。　　

○谕内阁、前据裕瑞奏、检出堪用大炮。在于海口添设。当降旨令其将此项炮位施放演习。并将火药铅子宽为储备。兹据奏称、遵将炮位先后试放。内十五尊均堪应用。仍著认真演习。务期开发有准。以资实用。此项炮位。现在演习之后。毋庸每年操演。著隔年年演放一次。其应需火药炮子。届期即由工部请领。至此次试放火药。既由备存二十一年操演火药内动用。所有该衙门二十一年应需操演火药。著该部照例如数给领。　　

○又谕、桂良奏、请将京控案内被告备弁。及管解人犯中途疏脱之把总革职审办一摺。此案云南回民马文昭等、呈控回民被杀。文武官员挟嫌不救等情。经该督查明。该备弁等身膺武职。不能弹压解散。以致酿成巨案。咎无可辞。云南署顺云营守备钟得礼、把总王钦元、俱著革职。交桂良提同原告。并各要证。彻底究明。该备弁有无勒结不救。带兵毁尸情弊。照例办理。至管解此案要犯田小八等之把总范定元、并不小心押解。致被中途脱逃。亦著革职。一并交该督提同兵役人等。严审究办。其佥差不慎之署猛缅通判椿龄、署顺云营参将抚标右营游击祥瑞、著先行交部议处。仍著勒限严缉田小八等务获究办。寻奏、严讯已革通判张景沂、于回民占地建墙。得贿枉断。致汉民屈庭远等纠众互杀。两造惨毙七百余名。并计门丁李钧所得赃。拟绞监候。李钧发新疆给官兵为奴。屈庭远拟凌迟。署顺宁府知府魏襄、讯无朦禀偏袒。惟失察属员受贿枉断。请交部议处。已革参将瑞麟、不能弹压。请发新疆。充当苦差。回民马文昭、马发科、诬告瑞麟纵兵助杀。按律反坐。守备钟得礼、把总王钦元、亦无带兵毁尸情事。而奉派弹压。不能禁止。革职尚觉轻纵。请各枷号示惩。把总范定元、疏脱要犯。俟提到讯明办理。逸犯严缉究办。下部议。寻议、张景沂赃五十两。罪止满流。并计拟绞。与例不符。应令详审妥议。瑞麟、李钧、俟张景沂定案时再拟。余如该督所奏。从之。　　

○谕军机大臣等、耆英奏、酌核撤留防守官兵一摺。据奏金州海口多系老水贴岸。严寒不冻。商船进口较多。自应严为防范。著该将军遴选精细员弁。常川在彼瞭望。探有夷船踪迹。即行禀报。调遣备御。此次酌留官兵。著即撤回。现在琦善驰赴广东查办夷务。如定海夷船全数撤退。届时自当谕知也。　　

○免云南铜厂民欠无著工本银。　　

○己酉。上御洞明堂。勾到四川情实罪犯。停决斩犯二十一人。绞犯一人。余八十九人予勾。　　

○谕内阁、梁章钜奏、查出乡试士子在场滋事照例惩办一摺。广西临桂县生员秦承瀛、于道场点名时。拥挤争先。经该教官弹压。反肆口辱骂。上林县生员李天麟、于已交卷后。潜入号舍。经委员斥逐。反行拒殴。于士习殊有关系。著该抚亲提研讯。按律定拟具奏。寻奏、生员秦承瀛、于点名时拥挤争先。并未辱骂教官。李天麟、于交卷后潜入号舍。经委员斥逐。向其支撑。亦无拒殴情事。惟于试场滋事。若仅斥革照不应重律杖八十。免其发落。不足示惩。应请再加枷号两月。以肃场规而端士习。下部议。从之。　　

○庚戌。谕军机大臣等、本日据伊里布奏、续接夷书给与回文一摺。该夷探听琦善曾否来浙。自系挟定海地方为要求之具。现已由伊里布谕令全数赴粤。听候查办。如该夷等果全数撤兵起碇。伊里布必将所获各夷发还。俾该夷无所藉口。原摺及照会均著钞给阅看。夷书一件。著琦善阅后遇便呈缴。将此谕令知之。　　

○又谕、本日据伊里布奏、续接夷书给与回文钞录呈览一摺。所见甚是。照会各语。亦明白正当。该夷探问琦善曾否来浙。业经告以赴粤。如果无占据定海之意。自必起碇南旋。但恐藉词耽延。仍以定海为要求之具。该大臣自应将所获各夷暂为扣留。于查办更易得手。总须随时酌量情形。于大局有裨。朕亦不为遥制。至定海交出后。应如何妥为安抚。并酌留防护弁兵之处。著该大臣悉心筹画。务臻妥善。又筹议前两广督臣破夷一摺。既不能施行。著毋庸议。其撤留各兵弁。均著照所议办理。将此由五百里谕令知之。　　

○辛亥。上御洞明堂。勾到广西福建奉天陕甘情实罪犯。停决广西斩犯三人。绞犯一人。福建绞犯一人。奉天斩犯一人。绞犯一人。陕甘斩犯六人。绞犯二人。余九十五人予勾。　　

○以办理防边工程出力。予四川同知张履实等加衔升叙有差。　　

○予四川御夷被戕州吏目王如芬、从九品吴长青、冷世俊、祭葬世职。　　

○壬子。谕内阁、本年十一月初三日。孝全皇后梓宫奉移至龙泉峪。次日行飨奠礼后。每日朝奠。著四阿哥、五阿哥、六阿哥、轮班奠酒行礼。中晡二次设奠。著派姻戚大臣奠酒行礼。　　

○癸丑。上诣绮春园问皇太后安。　　

○御洞明堂。勾到湖广浙江情实罪犯。停决湖广斩犯十四人。绞犯四人。浙江斩犯一人。余四十三人予勾。　　

○谕内阁、本年十一月。孝全皇后梓宫奉移至龙泉峪。所有沿途芦殿内步军统领衙门应行豫备激桶差使。著派松峻督率照料。　　

○又谕、本年十一月。奉移孝全皇后梓宫至龙泉峪。所有在京文武各衙门堂官。除有执事各员。照例派往外。其无执事者。俱著毋庸派往。　　

○又谕、绵护等奏、监放炮位请变通旧例以期熟练一摺。均著照所议办理。至演放炮位。全在炮手熟习。方能有准。著自明年为始。著派出之都统等按例各演三出后。饬令管炮参领等认真督催各炮手。教其子弟。每炮亦演三出。并著八旗汉军都统等遇有炮手缺出。由炮手子弟内择其精壮便捷者挑补。以资操演。　　

</div>
    <div class="pagination">
<a href="清实录道光朝实录_page610.html">上一页</a><span>...</span><a href="清实录道光朝实录_page606.html">606</a><a href="清实录道光朝实录_page607.html">607</a><a href="清实录道光朝实录_page608.html">608</a><a href="清实录道光朝实录_page609.html">609</a><a href="清实录道光朝实录_page610.html">610</a><span class="current-page">611</span><a href="清实录道光朝实录_page612.html">612</a><a href="清实录道光朝实录_page613.html">613</a><a href="清实录道光朝实录_page614.html">614</a><a href="清实录道光朝实录_page615.html">615</a><a href="清实录道光朝实录_page616.html">616</a><span>...</span><a href="清实录道光朝实录_page612.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
