<!DOCTYPE html>
<html>
<head>
    <meta charset="UTF-8">
    <title>明清徽商资料选编 - 第 14 页/共 55 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明清徽商资料选编 - 第 14 页/共 55 页</h1>
    <div class="content">379　《橙阳散志 鹤亭、橙里兄弟》云：“江春字颖长，号鹤亭。性警敏，少攻制举，为王己山太史弟子。辛酉乡闱，以兼经荐，额溢弗售，弃帖括，治禺策业。练达多能，熟悉盐法，司鹾政者咸引重之，俾综商务，勤慎急公。上六巡江南，两幸山左，祗候供张，胥由擘画。尝于金山奏对称旨，解御佩荷囊，面赐佩带，晋秩内卿。于净香园赐金玉器玩，并御书“怡性堂”额，康山则两蒙特幸焉。乙已庆元，恭赴千叟会，与族兄进同与宴，锡杖。借帑舒运，恩数异常等，人以为荣，盖由实心报称。逢大典礼，暨工赈输将重务，殚心筹策，靡不指顾集事，故独契宸衷也。当提引事发，人情危惧，公毅然赴质，比延谳，惟自任咎，绝无牵引。上识公诚，置商不问，保全甚众。内监张凤盗销金册，畏罪南逃，公足迹得之，上谓尽心国事，特宣温旨，加授布政使衔，荐至一品，此其大端也。……年六十九，无疾终，嗣子振鸿，字吉云，号成叔，擅诗画，孝友勤慎，凡敬宗收族，嘘植贫寒，悉如其父。
江敢，字旭东，号橙里，一号砚农，鹤亭从弟。幼敦笃，三岁失恃，父观察公命副室刘淑人子之，公事如所生。……性好学，气度渊雅，所居紫玲珑阁，名流萃聚，诗酒盘桓，词学跻宋人阃域，与鹤亭方伯，同为物望所归。一时广陵风雅之盛，自马氏后，以二家为坛坫主。而居心仁厚，能周贫友，于乡闾祠墓，尤多捐助。尝综汉皋盐策，人以为利薮。公清洁自持，囊无赢蓄，至弃庐以尝宿逋，其素性狷介如此。子振鹭，字起堂，号玉华，谨饬能诗，工楷法，克承家学。
　　　《歙事闲谭》第18册《江鹤亭江橙里》

380　江春，字颖长，一字鹤亭，江村人。少攻制举业，乾隆辛酉乡闱以兼经呈荐，因额溢见遗，遂弃帖括经商扬州。练达明敏，熟悉盐法，司鹾政者咸引重推为总商。才略雄骏，举重若轻，四十余年规划深远。高宗六巡江南，春扫除宿戒，懋著劳绩，自锡加级外，拜恩优渥，不可殚述。曾赏借帑金三十万两为盐商之冠，时谓“以布衣上交天子。”平生急公好义，如建宗祠，葺书院，养老周贫，一才一技之士务使得显所长，以副其愿，著《随月读书楼诗集》、《黄海游录》。
　　　民国《歙县志》卷9《人物志 义行》

381　汪应庚，字上章，(歙)潜口人。业鹾于扬，遂籍江都。富而好礼，笃于宗亲。雍正九年，海啸成灾，作糜以赈伍卞仓等场者三月。十年、十一年江水迭涨，洲民偕离，应庚先出橐金安集之，随运米数千石往给。时疫疠继作，更设药局疗治。十二年，复运谷数万石，使得哺以待麦稔。是举存活九万余人。又于邻邑之丹徒、兴化并输粟以济。大吏上其事，特授光禄少卿。
　　　民国《歙县志》卷9《人物志 义行》

382　(江)人龙公，字霖公，号蘧轩。……以家业中落，决意弃儒业鹾广陵，家声由是大振，名播江淮楚豫间。……尤谙于盐法，利弊周知，督运观察使朱公闻公贤，一切有关盐政事必礼请面商，以公清介无私，惟义是断也。他若乡里之间，恒多善举，于祖宗坟墓祭祀，尝捐助不惜，……公卒于广陵。
　　　歙县《济阳江氏族谱》卷9《皇清敕授儒林郎晋奉直大夫州司马加两级人龙公传》

383　公讳嘉谟，字仲书，号勉亭。……随伯父嵋左公客真州。课诵之余，即留意当世时务。举凡盐策出入盈缩以及交游酬接皆能洞达明核，左嵋公每为色喜。嗣随父办鹾皖江，公开诚布公，不欺不贰，克襄父业。邗上诸当事暨同乡巨公，咸相器重，遇事谘商。缘是客居邗城，肩任鹾务，凡豫章、饶、吉诸盐埠，公尽司其责无少负托，声誉广播，业日隆起。……数十年来，乡党奉为祭酒，即诸宗人居邗上者靡不推诚钦服。……生康熙甲申，享寿七十四岁。
　　　歙县《济阳江氏族谱》卷9《清州同知覃恩楼封武义大夫南安参将嘉谟公原传》

384　江蕃，字均佐，号春园。敦厚诚笃，器量过人。治鹾广陵，早自树立。于诸义举肩任勿辞。尝捐修宗祠，设立义学，并于云岚山创建忠义节孝诸祠，以崇祀典。族中贫乏，按口给谷，以济饔飧。而于扬城街衢，或输己赀，或劝义助，力为证治以便行旅，人皆颂德以祝。厘盛典，特邀议叙，由知府晋秩二品。年四十八，卒。
　　　《橙阳散志》卷3《人物 义行》

385　江蕃，字均佐，江村人。治鹾广陵。尝修宗祠，设义学，创建忠义、节孝、节义诸词，证治扬城街衢。族中贫乏者，按口给谷，诸义举肩任弗辞，以祝厘盛典，由知府晋秩二品。子士相，士壳均能绍成父志。
　　　民国《歙县志》卷9《人物 义行》

386　(清)江禹治，字念功，号岚冈，承燧子。少豪迈多才，能维持乡党，总司汉鹾，调济得当，当路巨公迄四方才智士顾与缔纳。汉皋新安会馆之建，经营赞助，与有力焉。其马头出路为土人阻抑，非君排解无能得也。
　　　《橙阳散志》卷3《人物 义行》

387　(清)江嘉谟，字仲书，号勉亭，嗣宝子。候州佐加四品秩。质直好义，能面斥人非，人咸敬服。幼失恃，事父并继母极孝。父客皖城，经营拮据。公甫弱冠往服其劳，力担家计，父得优游井里，整顿村闾。嗣业扬鹾，浸裕不蓄私财，公平正直，六十年如一日。诸弟侄俱得成名入仕。处乡党恒多义举，凡修里社之祀，建合宗之祠，任劳不惜，并帆其成。……寿七十四卒。以弟登陈情楼封参将。长子绍薇，字开百，号晓声，候铨州佐，亦尝捐葺青塘尾山祖墓。
　　　《橙阳散志》卷3《人物 孝义》

388　(清)江永俅，字公仪，里村人。候铨州佐。少勤谨，父业中落，刻苦成家。母早故，事父与祖母极孝。居扬已数世，不惮千里，遄归故乡展谒先墓。奉三世栗主入祀支祠，作还乡日记以遗子孙。
　　　《橙阳散志》卷3《人物 孝友》

389　(江)承联公，字公捷。父懋儒公，寓居金陵，生公旅次。姿性明敏，敦本尚义，弱冠迁真州，从事盐策，家业日起。
　　　歙县《济阳江氏族谱》卷9《清太学生承联公传》

390　(江)迪公字耘织，号麓村(清歙县人)。……业鹾淮扬，才识明敏，谙练老成，家业隆起。后于东台采买引盐，各灶户领赀营运，恒多折耗，负公不下万余金。或有讽公控追，冀得反璧。公念灶户贫穷，殊堪怜悯，默然寝思。盐业因以亏损，公视之淡如，绝无介意。
　　　《济阳江氏族谱》卷9《清候选州司马加顶带二级迪公传》

391　(江)玉衡公，字虞在，州佐霖公公子也。少习帖括，霖公以家事浩繁，惟公一子，令弃子业，综理禺策事，忠厚自持，接物和霭。
　　　歙县《济阳江氏族谱》卷9《清候选州司马加二级玉衡公传》

392　江君雨亭，讳嘉霖，字沛川，歙江村人。……弱冠，走淮扬，其族多事禺策，聚处扬城，君左右其间，族贤者倚为肩臂。急公务，耻营私，什一之入，辄以奉亲。……计居扬五十余年矣。
　　　歙县《济阳江氏族谱》卷9《清候选主簿嘉霖公原传》

393　承封公，字卫候，明别驾三莪公曾孙。性豪爽，重然诺，客居维扬，恒多树立。惧祖德湮没不传，倩名流作《信录》，令以传世。与人交不设城府。族人业鹾邗上者，寄以转运重务，公膺人之托，实力经营，数十年无私蓄。
　　　歙县《济阳江氏族谱》卷9《清诰封奉直大夫承封公传》

394　江左嵋，讳岷，字偌友。……稍长，奉父命客游广陵。……应当事之聘，为总真州鹾务。
　　　歙县《济阳江氏族谱》卷9《清敕授文林郎议叙知县岷公原传》

395　歙有隐君子曰(江)明生，字寅初。……历阳，君业鹾处也。自君少孤露，……迭婴变故，业亦渐中落，公食力田园淡如也。族有巨室，雅知君，延往邗，任以鹾务。邗故东南大都会，四方大商辐辏，征贵征贱，变动不测。君诚笃，谙练，握算庭户管钥之间，业兴海滨千里之外，用能主宾倚重，相与有成，公因是有历阳之业。
　　　歙县《济阳江氏族谱》卷9《清候选州司马明生公原传》

396　江玉琦，字绍华，(道光黟县)蓬厦人。理问衔。少贫，三十岁后，业浙鹾，家渐康。捐证蓬厦村口至龙蟠桥沿溪石路百十余丈，行人便之。子国镛，钱塘商籍廪生。
　　　《黟县三志》卷7《人物志 尚义传》

397　(江)世运，字文开，号易斋，严毅端方，具知人之鉴，业鹾甬上三十余年，未始滥交一人。
　　　歙县《济阳江氏族谱》卷9《清考授迪功郎世运公传》

398　江缵绪，号湘生，商籍邑庠生，(清)江湾人。乐善好施，入湖北盐道幕二十余年。
　　　清《婺源县采辑 义行》

399　嘉靖甲子春二月朔，处士程长公以天年终。……程出新安太守公后，留歙黄墩，其后徙休宁，家会里。会里迭有显者，先世乃复徙歙，家临河。处士名正奎，字时耀，临河人也。父曰乐莘，母为胡延平希说女弟。成化丁酉冬十一月，处士生，始学为儒，将就业，会父疾，命处士当户，乃从父受贾，以盐策贾吴越间。无何，以上贾闻，知大体。盐法，诸盐场皆按籍坐支，顾泽卤递增损，若户口逃亡，额课大减，处士请毋失课额，令得通融取盈，于法便。人谓高皇帝法，迄今数十百年，安敢议纷更。处士笑曰：“高皇帝法迄今数十百年，法穷矣，穷则变，变则通，庶可为长久计。故变则法在，不变则法亡，是在经国者。”有司以便宜请，诏从之，且令勒石盐官，著为令甲。既又议升水乡足课额诸便事，盐政至今赖焉。
处士以才取重当时，仇者中之中贵人毕真所，处士犹故倔强，率以正辞折真，诸子弟阴行间乃罢之，然终不敢以告处士。及真以谋反诛死，仇者连坐杖之廷，处士袖千金药，内仇者口中，幸不死。仇者顿首曰：“我倍处士，死当诛，处士顾独活我。”闻者率多处士长者，益附之。
顾独耻苟容，不受挫于强有力者。……汪荣和罢归，其少子就郡中治天官府，处士家人子仪宾舍近府旁，少子以为言，仪宾谢不可。少子侵处士急，且以挟仪宾。处士诸宗约曰：“彼豪举安敢辱长公。”相帅赴荣和，数少子罪，少子上书告处士，事下南京法司。人人为处士危，处士自若，且曰：“三尺法，天子与庶人共之，即故天官有宠灵，奈何挠天子法。”时闻庄简公主默，私语诸郎亦天官笊晷人耳，彼恶敢笊晷天官，卒置勿问。……
处士始老，奉诏例授七品散官。……二子皆补太学生，行且入仕。孙男八，补郡诸生一人，县诸生二人……
　　　《太函集》卷47《明故处士程长公孺人方氏合葬墓志铭》

400　(程长公)五年而孤，长公计守穷庐，俯仰且不给，宁去而贾以纡家步。……则之浙贾盐策，赍用小康。
长公居贾，则以主计擅场，盐策使数立长公为诸贾人祭酒。长公擅握算，往往中，诸便宜即时化居；征贵贱运睹若观火。迄归老，诸弟子自千里外，犹从长公。
　　　《太函集》卷32《程长公传》

401　公(程奉直)大父士华，父廷实，世受贾。而公幼以偶句惊塾师。父携之吴，辄能代父兄任贾事。……卒史之言曰：公字启明，质好古，吴越人称古愚先生而不名。公其托于贾游乎 顾持大体，策事若观火，不操利权。部使者行部史必任之以纪纲之役，即诸豪贾善握算，必就公受成。诸贾僦云间，方市斥地，取近灶便利，议筑室护东，公洒然曰：“必欲东，卒有警，将不免。”乃白县令，无如筑护西完，令从之。其后三十年，寇无入护西者，居人始多公策。……暴史之言曰：公遣二子受易东吴，伯狂而仲狷也，公律以中道，右辅相而左财成。及仲起家，且得郎署，寻抗当路，从量移，公闻而喜愠不入于心，色由由自若。……公故席饶，盖务敦朴为闾里先。
　　　《太函集》卷55《诰赠奉直大夫户部员外郎程公暨赠宜人闵氏合葬墓志铭》

402　程大功，字子懋，……起家盐策。缮祠睦族，筑堤卫乡，世际艰虞，输家佐国，钦授武英殿中书。生嘉靖乙丑，殁顺治戊子。
　　　歙县《槐塘程氏重修宗谱》卷13

403　(明程辅)本新安望族，……一时诸儒称为模楷，公卿器以瑶金。岁在申酉，乃无事于翰籍，雅慕史迁之游历，往来三吴二越之间，辙迹几遍。以我松为东南灵奥之区，土衍泽秀，江海汇流，必有环玮博达之士出乎其间，可以事贤友仁，遂混迹于煮海之计，因携家寓焉。……翁向以管子天下才自任，凡从事鹾业者无不推翁为领袖。一切会计持筹，莫不决策其胜。然禀性方毅，伉直不肯容人之过，尤狷介不喜随俗。
　　　歙县《褒嘉里程氏世谱 寿子辅程翁五秩序》

404　程量入，字上慎，(清歙县)岭山人。孝友仁恕，业盐起家。尝代众控得带办倒追盐斤银一百四十余万两，义声大著。
　　　民国《歙县志》卷9《人物 义行》

405　夫养者，非贾不饶；学者，非饶不给。君(程长公)其力贾以为养，而资叔力学以显亲，俱济矣。长公谓善，遂以盐策贾浙江。
　　　《太函集》卷42《明故程母汪孺人行状》

406　公姓鲍氏，讳橐，字柏庭，世居歙东新馆。……盖公家初以贫，奉养未能隆，后以业浙鹾，家颇饶裕。……公之业鹾也，每先事图，所得辄如券。性慷慨，好施与。……会岁歉，蠲佃者租，未尝有德色。……其教子也以义方，延名师购书籍不惜多金。尝曰：“富而教不可缓也，徒积赀财何益乎!”公生嘉靖三十八年，卒崇祯元年。
　　　《歙县新馆鲍氏著存堂宗谱》卷2《柏庭鲍公传》

407　(明末歙县人鲍继登)自少老成，与诸父合业，并以盐策起家。尝建德文堂为书塾，广延名师罗益友以训其子孙。
　　　《歙县新馆鲍氏著存堂宗谱》卷2

408　(明末歙人鲍省吾)与(鲍)柏庭公同以业鹾起家，尝置有斐堂以为子孙读书之所。性刚正不阿，善经营。
　　　《歙县新馆鲍氏著存堂宗谱》卷2

409　君(鲍雯，明末清初歙县人)自遭父变，家中落，急欲以功名自奋。既而连试有司，不得志，以先世治鹾两浙，至是额引告滞，公私逋负如芾毛，不得已脱儒冠往武林运策以为门户计。然君恂恂如书生，一切治生家、设智巧、用机械者，君顾屏弃不屑，但推至诚待人，人亦不之欺，其后渐致赢余。……己卯，君六旬初度，诸子各衣斑衣，迭起舞称寿。君太息曰：“吾年已周甲子，较先人在世仅少二岁，可谢事归里，优游林泉，以终天年。但吾生平欲为鸠宗保族计，今力憾尚不及，俟经营数载当归与宗人共谋之。且吾先人尚在浅土，更为未了之案，奈何!汝曹当体吾意，毋忽然。”
　　　《歙县新馆鲍氏著存堂宗谱》卷2《解占弟行状》

410　鲍立然，字廷表，歙县贡生，以捐饷议叙州同。立然弱冠失怙，弃举子业，与兄业鹾于杭。里中营广厦数外，任族人居之，不取其值。乾隆二十七年，邻邑旱，民夺富家粟，讹传为变。太守闻信往觇。道经立然家，言绩溪民风淳朴，必无反侧，请捐资数千金平粜，一邑以安。徽州府城西通衢有太平桥，延袤里许，为水冲圯，倡首重修。
　　　《歙县新馆鲍氏著存堂宗谱》卷2《人物》
</div>
    <div class="pagination">
<a href="明清徽商资料选编_page13.html">上一页</a><span>...</span><a href="明清徽商资料选编_page9.html">9</a><a href="明清徽商资料选编_page10.html">10</a><a href="明清徽商资料选编_page11.html">11</a><a href="明清徽商资料选编_page12.html">12</a><a href="明清徽商资料选编_page13.html">13</a><span class="current-page">14</span><a href="明清徽商资料选编_page15.html">15</a><a href="明清徽商资料选编_page16.html">16</a><a href="明清徽商资料选编_page17.html">17</a><a href="明清徽商资料选编_page18.html">18</a><a href="明清徽商资料选编_page19.html">19</a><span>...</span><a href="明清徽商资料选编_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
