<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 65 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 65 页/共 523 页</h1>
    <div class="content">
○旌表守正捐躯广东番禺县民冯祖发妻史氏。　　

○给福建同安县被水淹毙人口埋葬银。并房屋修费。　　

○是月。直隶总督胡季堂奏请圣躬顺时颐养。少节劳思。得旨览奏具见诚悃。近日京中又得甘雨。顿解炎蒸。此皆皇考垂恩。易胜感泣。宫中守制臣子中心所安。若避暑园居。不惟不敢。而且不忍。谅卿能悉朕意也。　　

○又奏、臣因直隶未完各款。县宕三十余年。奏请赏限追缴。仰蒙训示。惶悚尤深。得旨、仓库必须弥补。然须行之以渐。为大吏者。正己率属。大法小廉。徐徐化导。革除陋规。自必渐次清厘。若勒限催追。施之于一二贪吏尚可。通省如此。是令加派小民。徒饱私橐耳。再者激成别事。所费益大矣。缓急轻重。可不详思乎。　　

○协办大学士闽浙总督书麟奏谢胞侄素纳、蒙思发往陕西。以道员补用得旨卿之一家。兄弟子侄。皆属可用之才。若言天良本性。为国忘家。不及卿远甚。卿当随事化导。能使渐摩。尽归于正。勿染俗习。上可报皇考教养之恩。下可为诸臣之表率。佐朕致治。不亦美与。勉之。　　

○广东巡抚陆有仁奏粤东系滨海要区。仓储倍关紧要。臣俟司道核覆到日。即亲赴抽盘数处如果与结报相符再行依限核题用昭核实得旨、粤东俗尚奢华。物力涌贵。赖近年督抚得人移风易俗渐臻淳朴。汝初到任当躬行节俭廉以御下。不可踵事增华。作威作福。虽七千里之外朕观之如目前也。一切慎勉为之。毋忽。　　

○贵州巡抚冯光熊奏、查明司库耗羡银两。均属实贮在库。并无挪移亏短情毙得旨黔省苗民甫定宜严禁土司横徵科敛。并汉民重利盘剥等事。若土司不知体恤穷苗。诛求无已。奸民加利放债。算及锱铢。是上困于本官。下困于汉奸。进退维谷。有不激而生变者乎。此皆朕所深知。汝应留意焉。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之四十八　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。秋。七月。丁巳朔。享太庙。上亲诣行礼。　　

○谕内阁、国家设兵卫民。各按地方形势。以定额数多寡。备操防巡缉之用。不可稍有短缺。自剿办教匪以来。各省多有徵调。其在军营打仗出力兵丁。拔擢弁员者甚多。将来凯旋归伍时。自不敷原设兵额。前已谕令各省督抚提镇。召募新兵。除河南、陕西、四川、云南、募兵较多。所缺无几。毋庸议外。其余各省。著再照派出征兵现缺之数。酌量召募。直隶、山东、应先补十分之五。山西、甘肃、广东、应先补十分之四。江西、广西、广先补十分之三。贵州应先补十分之七。务须挑选健壮。实力训练。庶兵额不致久悬。地方亦藉资弹压。　　

○戊午。上诣观德殿几筵前供奠。　　

○谕内阁、福建布政使李殿图条奏病农毙端一摺。据称骡马为农家要具。乾隆三十年以前。农家必畜骡马三四头。以供耕种。遇有差务。亦可藉得官价。嗣后地方官不察民情。渐多滋扰。或有差而得钱卖放。或无差而假名需索。甚至此站打过下站。此邑协济他邑。以致倒毙过多。于是卖骡马而畜牛驴者。十之八九。地方官遇有差使。又于各里派养骡马。以备调用。甚或设立差局。昂价受雇。仍向民闲浮摊。应请查明革除。俾民闲争畜骡马。于农田官差、两有裨益。又称地方狱讼。必须有司敏速审结。开释无辜。小民始得安业。然良吏绝少。往往债主长随把持左右。本官孤立无助。任听谋差买票。以两造之肥瘠。为票价之厚薄。种种株连扰累小民废时失业。最为积毙。又称各省常平食积久毙生。即无须接济之年。亦以出陈易新。藉词支放。染指分肥。出仓既已短发。还仓又复浮收。良民未受其益。官仓已被其亏。嗣后无灾年分。应请不准出借。以除民累。又称书办衙役本有额设。近则人思寄迹公门。以免徭役。一邑之中。盈千累百。数倍从前。关津税口衙门长随等、亦呼朋引类。所在皆然。应严行禁止等语。所奏皆切中时毙。著通谕直省督抚。一体留心查察。徐加化导。以期崇俭去奢。俾小民务本力农。衣食之源。益臻充裕。　　

○己未。上诣观德殿几筵前。行月祭礼。　　

○谕内阁、河南、山东、山西、江西、四省巡抚。例兼提督衔。现在山东巡抚陈大文、江西巡抚张诚基、业经得有花翎。吴熊光、伯麟、亦著加恩赏戴花翎。以肃观瞻。　　

○又谕、据前锋统领护军统领等奏现将紫禁城内外门堆拨房所设器械损坏者、开单呈览、请交武备院修理等语。紫禁城内外堆拨房。所设弓箭长枪撒袋等项器械。自应修理坚整铦利。以壮观瞻。现虽五年一修恐亦祇系草率塞责。今既据前锋统领护军统领等、将应修应补器械数目开单奏请修理。著交武备院查明。现缺者照数酌补可修者见新修理。实已损坏者即修造发给。此次制造。务期坚固锋利。断不可仍前视为具文漫不经心。该前锋统领护军统领等、亦当留心查察。勿任所属人等率意弃置致易损坏　　

○谕军机大臣等、张汉潮一股经明亮跟踪追蹑现向栈道武关马道一带奔逸永保因张映祥窜至徽县。两当势欲奔趋凤县即带兵转往栏截。并未赴明亮一路而庆成前奏亦驰往汉中与永保会合是庆成永保之意俱不愿与明亮剿办张汉潮一股。祇以堵御张映祥为辞。竟置张汉潮于不问。张映祥虽有折回凤县之势。但甘境现有广厚。吉兰泰在边界防堵。而恒瑞亦可就近截击又益以庆成永保则共有四五人至张汉潮一股。祇有明亮一人追蹑。试问军营剿贼机宜有如此多寡不均者乎。即使防守栈道。事关紧要。庆成永保二人。亦当分一人赴明亮军营帮办。断无二人俱赴徽县两当一带之理。庆成、永保、受皇考多年豢养重恩。宁不勉思报效。现在距奉移山陵之日不远。伊等若能激发天良认真剿办将张汉潮等股。匪歼获无遗于未奉移以前。即奏捷音。庶可仰慰皇考在天之灵。成朕之孝。赎汝之罪。朕必加之懋赏。若再心存畛域。不知公忠体国。植党忌功。以致贼匪不能速灭。伊等自思从前尚有和珅为之庇护任其玩误迁延。幸逃重罪。此时尚有何人敢为之缓颊耶。傥经此次训谕之后。尚不知痛加悛改。以军务为重将来执法以绳。断不能曲加宽宥也将此传谕知之。　　

○庚申。以故喀尔喀土谢图汗扎萨克辅国公齐巴克扎布子散都布多尔济袭爵。　　

○辛酉。谕军机大臣等、倭什布奏、各股贼匪共有万余人。分路扑卡。经各员弁奋勇迎剿。自游击以至把总。阵亡者共有七员。兵丁伤亡者亦多。可见堵御不为不力。总缘楚省边界兵单。寡不敌众。而川省官兵不能紧蹑追剿。予贼以暇。以致匪众阑入。非倭什布之过。实勒保之咎也。勒保身为经略。川楚陕豫军务。皆应通盘筹画。今贼匪窜出川省。而勒保即置之不顾。如此漫无调度。尚得谓之经略耶。勒保著传旨严行申饬。并著查明奔窜楚省之李树、徐添德、张起贵、宋蹷子、四股。现在究系何人追剿。即令各带原有之兵。速赴竹山竹溪。帮同倭什布奋力截击。若能歼尽此四股贼匪。则该员等纵令川匪入楚之罪。尚可自赎。傥再观望怠玩。必按军律治罪再前据松筠等奏、官兵剿贼。为时已久。衣敝履穿。并有用牛皮裹足者。朕阅之深为怜悯。军需动支款项。有一定则例。原不许额外滥用。但亦不可因例难开销。过事苛刻。今从征者前有锋镝之危。后有饥寒之困。何以使之效命疆场克敌致果耶。军营一切赏需。自应略为宽裕。加之体恤。使士马饱腾。人思敌忾。而发扬蹈厉之气。更可壮军容而寒贼胆。果大功速竣。即有例外动用之项。朕自当酌核情节。特加恩准、将此传谕知之。　　

○调山西兵三千名、赴湖北剿贼。　　

○壬戌。上诣观德殿几筵前供奠。　　

○谕内阁、总理丧仪王大臣会同礼部奏称。奉移高宗纯皇帝梓宫。请遵世宗宪皇帝旧制。步送至景山东门等语。此固出于臣下悃忱。但朕受高宗纯皇帝深恩。实从来所未有。将来奉移梓宫。瞻依灵驭。追慕无穷。若遵照旧制。步送至景山东门。不足以展朕攀恋哀情。于心实有所不忍。况从前圣祖仁皇帝梓宫奉移时世宗宪皇帝圣寿四十五岁。今朕甫及四旬。虽积哀之余。自揣精神步履。足可支持。且奉移之期系在九月。非夏令可比。今王大臣等以步送至景山东门为请。著不准行。朕必当躬亲步送至朝阳门藉以稍申哀慕。　　

○谕军机大臣等、九月内恭送皇考梓宫奉移裕陵后。于永远安奉之前。若每日由隆福寺行宫前往致奠。道途较远。不足以伸依慕。恭查从前世宗宪皇帝恭送孝恭仁皇后安奉景陵时。曾于马兰峪城东设立御营驻跸今宜仿照办理。著传谕绵课等、于景陵之西。裕陵之东。相度地势情形。不碍树木处所。即行绘图进呈。以备将来安设御营即可不必在隆福寺行宫驻跸。庶稍展瞻依追慕之忱。　　

○礼部奏请、高宗纯皇帝大事二十七月内停止万寿圣节、元旦、长至令节庆贺表文从之。　　

○调甘肃河州镇总兵官柯藩、为陕西兴汉镇总兵官。以四川维州协副将扎勒杭阿、为河州镇总兵官。广东三江协副将许文谟、为四川建昌镇总兵官。　　

○命副都统额勒亨额、率盛京兵二千名。赴四川剿贼。　　

○旌表守正捐躯山西永济县民张正兴妻箫氏。　　

○癸亥。孝淑皇后殡宫月祭。遣官行礼。　　

○勒保奏报、总兵官朱射斗歼毙贼首包正洪。得旨嘉奖。赏朱谢斗、骑都尉世职兵丁一月钱粮。　　

○以副都统衔多善、为叶尔羌帮办大臣。　　

○甲子。谕内阁、哈当阿等奏、戍兵不服审断。纠夥持械。伤毙民命一摺。此案戍兵王良盛。因碰倒民人糖水担。损破磁捥等物。经该管把总李长宁断令赔偿。本为平允。乃兵丁廖林、辄以该把总不加庇护。锁辱兵丁。不服审断。即纠同戍兵蓝飞雄等、执持军器。逞威寻衅。并施放鸟枪。伤及本管把总。及过路民人实属不法已极。似此凶悍兵丁。自应于审明后一面具奏。一面恭请王命。立正典刑。俾营伍知所炯戒。乃哈当阿等祇分别定拟斩决绞候。奏请敕部议覆。是竟拘泥前此奉有各按本律治罪。不准用虽但抑扬字面之谕旨。即不同案情轻重。一律请旨遵行。殊为失当。试思台湾远隔重洋。风信靡常。奏摺往还。迟速难定。傥因风阻滞。不能如期奉到批回部覆。致凶犯久稽显戮。且该处戍兵似此骄悍。或见首从各犯日久羁禁囹圄。甚至心生叵测。纠夥劫狱。更复成何事体。如此等重案。尚不恭请王命。又安用王命为耶。此案原拟斩决之廖林。陈洪亮。俱著即行处斩枭示。其为从之王良盛、蓝飞雄、胆敢刀砍伤人。实为同恶相济。仅拟绞候。亦为轻纵。俱著即行绞决。余著照所议办理。　　

○乙丑。谕内阁、三法司衙门具题。浙江省民人汪应凤、殴伤胞兄汪应陇身死。并声明救母情切一案。经内阁票拟斩决、及斩候、双签请旨。固皆系按例办理。今朕详阅案情。汪应陇因伊母袒护幼子。将应出养赡食谷。不给其母。并出言顶撞。经朱氏嚷骂扭结。汪应陇辄敢将其母推跌压住。用手揿按胸衣。经汪应凤往拉。仍不放手。汪应凤见其母面胀气塞。喊不出声。情急用拳向殴。汪应陇移时殒命。是汪应陇之蔑伦肆逆。殊为凶横可恶。汪应凤往拉不放。见其母面胀气塞。事在危急。用拳向殴。实属出于迫切。以情急救母之人。毙忤逆不孝之犯。固不得以寻常殴死胞兄论。即改拟斩候。亦尚觉情节可悯。汪应凤、著免死改为满流。定地发配。且阅案内。伊母朱氏尚有二子。亦不致侍养乏人。如此准情酌办。庶足以昭平允而示矜恤。　　

○改山东曹单同知、为曹河同知。专管曹汛堤工。曹州府管粮通判。为粮河通判。管辖曹下汛、及单汛堤工。裁河南修武县丞、设山东曹单管河县丞。其原管小丹河工段。归并河内县丞管理。裁河南考城汛千总、设曹单协办守备。其原管旧堤。归于考城主簿、并添设之分防外委管理。增设额外外委一员。从署河东河道总督吴璥等请也。　　

○以故喀喇沁辅国公温都尔瑚子吹扎布朗新、袭爵。　　

○丙寅。孝懿仁皇后忌辰。遣官祭景陵。　　

○上诣观德殿几筵前供奠。　　

○以通政使司副使穆克登额、为光禄寺卿。　　

○丁卯。谕军机大臣等、张汉潮一股入山东窜。明亮抄道驰往商州截击昨有旨谕令庆成、永保、与明亮并力合剿。本日据恒瑞奏、已由城固洋县山内赶赴明亮军营。是张汉潮一股。前此明亮尚可藉口一人独办。今恒瑞、庆成、永保、三人帮伊剿办。声威壮盛。明亮等若能趁此机会。将张汉潮擒获。朕必加之懋赏。伊等断不可心存畛域。互相猜忌。致干疏纵之咎。将此传谕知之。　　

○又谕、宜兴前放巡抚时。并非有人保荐因一时乏人。特加简用。今有人参奏该抚各款实属辜负朕恩。已降旨将宜兴解任质审矣宜兴陛辞时。经朕面谕以伊系宗室。待人接物。尤当谨慎谦和。属员进见。须恪遵会典仪注。不可稍涉傲慢。又于伊奏事之便。谆谆以此诫谕、今宜兴自以宗室体尊。南面正坐。道府皆令侍立。并令各属称之为爷。如此任性骄矜。实属故违朕训。又宜兴荒湛于酒。任听家人等需索门包使费。每一州县计银三四百两。若该抚有通同染指情毙。必应按法严惩。即使审明祇系家人索诈。宜兴并不知情然以封疆大吏。日在醉乡。不能约束奴隶。任其勒索属员。亦有应得之罪。又宜兴论及苏州街道窄狭。乘轿难行。行方官遂欲令铺户拆毁门面。不从者予以枷责。怨讟繁兴。是该抚之逞意妄为。属员之迎合意指。即此可见。至革令甄辅廷擅责生员。致诸生喧闹一案。前据宜兴奏到时。朕即以该员必有受贿偏听情毙。该抚仅请议处。办理未免宽纵。因将甄辅廷革职。今阅劾奏宜兴摺内。此案经宜兴委同知李焜拏究。李焜滥拏诸生一百数十名。另制小号刑具。酷刑拷掠诸生。等于治贼。而学政平怒。未敢一言禁止。惟问受刑生员按名斥革。交地方官收禁。此等情节。宜兴前摺隐匿不叙。显系有心回护。除甄辅廷业经革职外。总捕同知李焜、即著革职。平恕有玷职任。亦即解任归案审办。以上各款。即著玉德会同新任巡抚岳起。秉公查审。此外宜兴有何劣迹。并著据实参奏。如案内生员有屈抑者。即先行开复衣顶。以昭公允。至胡观澜交接盐政长随高柏林修寺派累一案。并著玉德查讯。平日有无夤缘舞毙情节。一并据实具奏、所有甄辅廷一案。毋庸费淳审办将此各传谕知之。　　

○以山东布政使岳起、为江苏巡抚。直隶按察使全保、为山东布政使。河南督粮道完颜岱、为直隶按察使。　　

○命礼部左侍郎钱樾、提督江苏学政。左春坊左赞善温汝适、在上书房行走。　　

○奉天府府尹西成、以年老。留京候补三品京堂。以安徽庐凤道王秉韬、为奉天府府尹。　　

○拨安徽江西藩库银各五十万两。解往湖北。以备军需。　　

○戊辰。谕内阁、据保宁奏、土尔扈特家奴三济、强奸伊家主之妻孀妇伯克木库不从、三济即将伯克木库颈骨拧折、以致毙命、当将三济按律即行凌迟处死等语。土尔扈特家奴三济欲行强奸伊家主之妻孀妇伯克木库因其不从。胆敢起意将颈骨拧折毙命烧房逃走实属目无法纪。淫凶已极保宁审明后即将三济凌迟处死。所办甚是内地旗民人等遇有拒奸尽节捐躯者例应奏明旌表。伯克木库系索伦妇人。乃知大义。舍死拒奸。甚属可嘉。自应旌表。从前新疆各部落遇有此等事件有无旌表。保宁并未声叙。若向有此例。何以遗漏未据附奏。如无此例亦应照内地一律酌定旌表。以敦风化而慰贞魂伯克木库著即照例旌表。　　

○谕军机大臣等保宁在伊犁将军任内多年朕甚廑念自简任大学士以来即欲令其回京因一时不得其人故未换回昨据奏称。蒙恩用至大学士愿在伊犁多驻数年、勉力办事等语具见诚荩体国甚属可嘉著密谕保宁于新疆各城办事参赞领队大臣内。详加斟酌可胜伊犁将军之任者出具切实考语密行保奏不可商之于人朕亦留心物色也　　

○以户部左侍郎阮元署礼部左侍郎。　　

○己巳上诣观德殿几筵前供奠　　

○以中元观德殿致祭前期命皇次子旻宁祭孝淑皇后殡宫　　

○以候补三品京堂西成、为太常寺卿。　　
</div>
    <div class="pagination">
<a href="清实录嘉庆朝实录_page64.html">上一页</a><span>...</span><a href="清实录嘉庆朝实录_page60.html">60</a><a href="清实录嘉庆朝实录_page61.html">61</a><a href="清实录嘉庆朝实录_page62.html">62</a><a href="清实录嘉庆朝实录_page63.html">63</a><a href="清实录嘉庆朝实录_page64.html">64</a><span class="current-page">65</span><a href="清实录嘉庆朝实录_page66.html">66</a><a href="清实录嘉庆朝实录_page67.html">67</a><a href="清实录嘉庆朝实录_page68.html">68</a><a href="清实录嘉庆朝实录_page69.html">69</a><a href="清实录嘉庆朝实录_page70.html">70</a><span>...</span><a href="清实录嘉庆朝实录_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
