<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 427 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 427 页/共 505 页</h1>
    <div class="content">○追予河南各属阵亡殉难弁勇绅民妇女二千九百二十二员名分别旌恤如例。　　

○己酉。谕军机大臣等、前因总理各国事务衙门奏、俄国带兵将伊犁城代为收复。并欲前往收复乌噜木齐。当经谕令荣全、景廉、分赴该两城速筹布置。所有饷需。谕令户部迅速筹拨。兹据该部奏称、荣全军饷。拟由部库先行拨给库平银十万两。解交察哈尔递解。景廉军饷。先由西征粮台就近借拨银十万两。星速解往等语。伊犁乌噜木齐。事机紧迫。荣全、景廉、两军驰赴该城。刻不容缓。非饷需应手。不足以利师行。所有部拨原库平银十万两。即著户部知照顺天府。立即委派妥员。解至察哈尔。庆春于此项饷银到时。即行派员妥速递解。荣全带兵起程。不能稍缓。前次部拨乌科两处饷银各十万两。现在存项尚多。该署将军师行迅速。即著于该两城存项内就近提用。一俟部饷解到。再行归款。此项饷银。即著奎昌、多布沁扎木楚、瑛棨、文硕、拨交荣全应用。景廉带兵规复乌噜木齐。军情急迫。饷项甚关紧要。若由部拨及外省指拨。仍恐缓不济急。著左宗棠饬令袁保恒。即由西征粮台内。先行借拨银十万两。星速解赴景廉军营。以应急需。西征粮台。讵该帮办大臣军营向近。左宗棠等惟当迅即起解。毋稍稽迟。并著何璟于应解本年京饷内。划拨银十万两。解赴西征粮台归款。所有荣全、景廉、续用饷银。著户部再行筹拨。以资接济。荣全、景廉、各当迅赴戎机。毋稍迟误。将此由六百里谕知左宗棠、荣全、奎昌、多布沁扎木楚、瑛棨、文硕、庆春、景廉、何璟、并传谕袁保恒知之。　　

○又谕、前因总理各国事务衙门奏、俄国官兵。将伊犁代为收复。当经谕令荣全驰赴伊犁。妥筹布置。并令户部筹拨有著之款。俾资接济。本日据户部奏、动拨部库银十万两。由察哈尔解赴乌城。未到以前。即于乌科两城存项内。先行提用等语。已照所请寄谕该将军大臣等迅速办理矣。惟念赴伊兵饷。虽经该部筹定。而荣全远道驰驱。为国家力肩重钜。若不宽筹饷项。不足示体恤而奖勤劳。著户部再行筹拨部库银五万两。迅速起解。交荣全收领。以二万两赏给荣全。作为该署将军部署行装及沿途驼马之需。其余三万两。即由荣全带赴伊犁。如俄国兵丁有须犒赏之处。即于此项内先行动用。毋误事机。将此由六百里谕令知之。　　

○又谕、克蒙额等奏、请将变通操兵养马筹画赏项。统归操兵支用。并请饬陕西巡抚催缴生息银两一摺。西安旗营兵丁困苦。自系实情。而操练刻不可缓。马匹亦须膘壮。方足以资饱腾。均著照克蒙额等所请办理。至咸长二县积欠生息银一万三千余两。著蒋志章催令各地方官照数补缴。毋许藉词延欠。以免轇轕。将此各谕令知之。　　

○予贵州各属阵亡殉难文生高煜等绅民妇女一千三十名口分别旌恤如例。　　

○庚戌。谕军机大臣等、给事中陈鸿翊奏、请饬催奉天粟米。以资赈济一摺。据称奉天解通粟米。历年办理迟延。自咸丰十年以后。每年止办补运。其本年正运之米。各州县并不豫备。致令差船年年空回等语。奉天应解通州粟米。关系仓储。何以任令稽延。并不年清年款。刻下天津等处被水成灾。办理赈济。需米尤殷。著都兴阿。瑞联。德椿。严饬各该州县。速将补运前年及本年正运两项应解粟米。如数买补齐全。克日开兑。不准停船待米。如再稽压延玩。即行从严参办。其押运委员。如督催不力。并著一并参处。此项米船到津后。著李鸿章按照定章。妥为办理。不准胥役勒索浮费。以免扰累。原摺均著钞给阅看。将此各谕令知之。　　

○又谕、定安奏、吉林黑龙江马队。赴台护运一摺。据称萨萨布到绥患病。尚未起程。其吉林黑龙江马队。已派员统带。分往济斯洪果尔。茂明安旗驻扎等语。萨萨布系派令带兵剿贼西进之员。嗣因济斯洪果尔一带台站紧要。令定安饬萨萨布暂扎该处护运。现阿勒台已散各台。早经设复。粮饷畅行无阻。并有达尔济、辙德恩、统带察哈尔马队。前赴济斯洪果尔。足资防护。即著定安檄饬该副都统迅速起程。仍带吉林黑龙江马队西行。会同杜嘎尔、探有贼踪处所。竭力截剿。毋任延宕。其茂明安旗。仍著直字营马队折回驻扎。相机防剿。毋稍疏虞。将此由四百里谕令知之。　　

○以甘肃攻克洪冈贼寨出力。赏参将汝得林正二品封典。副将杨万年、游击于飞龙、张林、邱明礼、李凤显、巴图鲁名号。都司马壮图等花翎。县丞费登第等蓝翎。副将刘凤清等升叙开复有差。　　

○追予直隶祁州殉难贡生李肯堂等绅民妇女二千二百七名口分别旌恤。并立祠建坊如例。　　

○旌表守正捐躯山西临县民生保社妻成氏。　　

○辛亥。以蒙古官兵剿匪出力。赏扎齐鲁克齐伯克瓦齐尔巴图鲁名号。　　

○壬子。热河都统库克吉泰奏、修穵旱河工程完竣。下部知之。　　

○癸丑。仁宗睿皇帝忌辰。遣官祭昌陵。　　

○上诣寿皇殿行礼。　　

○以神灵显应。颁江西安义县龙神词扁额。曰德周泽洽。四川梁山县关帝庙扁额。曰神功佑顺。　　

○谕军机大臣等、户部奏、请饬催各省赶解京饷一摺。上年十一月闲。经户部奏拨本年京饷银七百万两。限五月前解到一半。年终解清。兹据该部查明。截至七月初十日止。除天津关常洋两税银十五万两。无庸依定五月前初限。统令年底解齐。江西地丁厘金。河东加课羡余。广东盐课帑息。粤海闽海江汉关税。报解均已过半。山东山西安徽地丁。浙江地丁厘金。福建湖北湖南盐课盐厘。江海关税。亦据报解及半。至湖北等省地丁厘金。两淮等处盐课。九江等处关税。或解不及半。或丝毫未解。京饷关系紧要。岂容任意延宕。除缓解划拨解到外。尚有山西地丁银五十万两。山东地丁银十六万两。浙江地丁银十五万两。湖北地丁银十九万两。湖南地丁银三万两。河南地丁银十五万两。安徽地丁银十万两。江西地丁银十万两。长芦盐课银二十五万两。两淮盐课盐厘银二十七万两。两浙盐课盐厘银十五万两。河东加课羡余银五万两。广东盐课帑息银十二万两。山东盐课加价银十三万两。福建盐课银十万两。湖北盐厘银五万两。湖南盐厘银一万五千两。四川盐厘津贴银二十万两。福建茶税银十二万两。粤海关新增赢余银二万两。闽海关洋税银十六万两。九江关洋税银三十五万两。浙海关常洋两税银十六万两。江海关洋税银十五万两。江汉关洋税银十四万两。天津关常洋两税银十五万两。赣关税银五万两。江苏厘金五万两。浙江厘金二万五千两。广东厘金三万两。湖北厘金二万两。著各该将军督抚监督等、即将前项应解银两。统于年内埽数解齐。毋得迟延干咎。至山西京饷内地丁项下划拨库伦军饷十万两。除已据报解外。尚欠五万两。并著该抚赶紧解清。以资接济。另片奏、请添拨京饷等语。部库需用甚繁。该部拟添拨山东地丁银十万两。河南地丁银五万两。荥工加价奏准解部归款银五万两。福建春拨实存地丁等银五万两。税厘银五万两。浙江厘捐银五万两。两准盐厘银十万两。广东盐课银十万两。四川盐厘银五万两。按粮津贴银十万两。闽海关洋税银十五万两。浙海关洋税银十五万两。著各该将军督抚。连本年原拨未解京饷。一并于年内解齐。毋得稍涉推诿。致误要需。将此由五百里谕知福州将军。直隶两江湖广闽浙两广四川江苏安徽江西福建浙江湖北湖南山东山西河南广东各督抚、并传谕粤海关监督知之。　　

○又谕、户部奏、续行筹拨荣全景廉成禄军饷一摺。荣全前赴伊犁。饷需紧要。除饬拨部库银十五万两外。即著丁宝桢、李鹤年、再由山东河南地丁项下各拨银五万两。解交察哈尔都统递解。至户部奏定新疆月饷。山东月协银三万五千两。河南月协银二万二千五百两。山西月协银一万两。直隶月协银二千五百两。并著李鸿章、丁宝桢、何璟、李鹤年、按月拨解。其景廉军饷。除由西征粮台先拨银十万两外。该大臣与成禄同赴乌噜木齐。饷银自应公同支用。其月协之款。四川每月一万数千两。湖北陕西每月各数千两。著李瀚章、吴棠、郭柏荫、蒋志章、分别按月报解成禄、景廉军营。其专协之款。四川欠银六十五万两。山东欠银十九万五千两。山西欠银五万五千两。河南欠银四万四千两。并著吴棠、丁宝桢、何璟、李鹤年、迅速埽数解甘。转饬道员萧宗干、解交成禄、景廉、军营应用。毋再延缓。户部续拨山东地丁项下银五万两。作为成禄专款。即由丁宝桢一并迅解成禄军营。以上续拨及原定伊犁乌噜木齐饷项。傥各该省报解迟延。致误事机。即著户部指名参处。至荣全等行抵各该防所后续需饷项。均著核实计算。察酌情形。奏明办理。将此由五百里各谕令知之。　　

○以江西铅山等处拏获会匪。予知县杨松兆等加衔奖叙有差。　　

○追予江西军营病故提督刘胜祥祭葬恤荫加等。　　

○予江西因公淹殁参将孙连胜祭葬恤荫加等。　　

○追予江西东乡阵亡道员帅远燡谥文毅。于死事地方暨原籍建立专祠。布政司理问帅畴、廪生万泰、一并附祀。　　

○甲寅。谕内阁、李瀚章、郭柏荫奏、前任督臣勋绩最著。恳请建祠一摺。原任大学士官文、任湖广总督十二年。当地方兵燹之余。能持大体。与历任巡抚和衷共济。恢复全楚。并次第举行善政。民气得渐复元。该省绅民。至今称颂。著照所请。即将湖北前建胡林翼专祠。改为官文胡林翼合祠。列入祀典。饬令地方官春秋致祭。以彰忠荩而顺舆情。　　

○宗人府以故镇国公奕询门上官员甲数应否裁撤请。得旨、均著无庸裁撤。　　

○以奉天府府尹德椿为内阁学士兼礼部侍郎衔。　　

○赏科尔沁图谢圆亲王巴宝多尔济黄缰。　　

○乙卯。谕军机大臣等、都兴阿奏、陆续拏获盗匪。并派队驰往边外剿捕一摺。奉天昌图厅地方。为宵小出没之区。盗首乌痣李等、狡猾异常。久稽显戮。现复纷出窜扰。据诺林丕勒等陆续报获盗犯多名。著饬严行讯办。尽法惩治。榆树台孤家子四平街等处。均有贼股扰掠。亟应迅速扑灭。以清盗源。都兴阿现派索布多尔扎布带队驰赴昌图。调沙克都林扎布等马队出边会剿。并饬诺林丕勒及同知张鼎镛等并力剿办。即著饬令派出各军。认真摉捕。昌图界连吉林。并著奕榕即行派队驰赴该处。会合兜拏。该将军等务当严饬在事各员。将盗首乌痣李、刘疤拉脖子等、悉数弋获。毋任再行漏网。并将匪党摉除净尽。以靖地方。法库边门等处。都兴阿饬防兵认真巡缉。毋稍疏懈。将此由四百里各谕令知之。　　

○刑部尚书郑郭谨因病解职。以都察院左都御史庞钟璐为刑部尚书。户部右侍郎李鸿藻为都察院左都御史。调兵部右侍郎鲍源深为户部右侍郎管钱法堂事。未到任前。以刑部左侍郎贺寿慈兼署。实授詹事府詹事夏同善兵部右侍郎。　　

○丙辰。予陕西各属阵亡殉难绅民向子光等暨妇女一万四千六百八十八名口分别旌恤如例。　　

○丁巳。谕内阁、童华奏、遵查专案工程。据实覆奏一摺。所有孝陵裕陵隆恩殿等处各工。即著本年承修专案工程之尚书董恂、侍郎察杭阿、一并敬谨承修。　　

○谕军机大臣等、吴棠奏、川省边隅腹地。时势多艰。请暂留带队得力总兵一摺。前准曾璧光等奏、请将李辉武一军。调赴黔省助剿。嗣据吴棠奏留该军两营。驻扎大安驿。以固川边。其余三营。仍令赴黔。兹复据吴棠奏称、湖南会匪滋事。首逆未捦。余氛尚炽。黔江彭水边界。现在筹防。贵州毕节所辖之观音洞。有匪首罗□、纠集杠匪。与云南镇雄所辖之猪拱箐。遗孽复萌。句结为患。该处均近接川边。必须分兵助剿。甘省之徽两等处。与川接壤。时虞回匪窜扰。非两营所能抵御。李辉武带队得力。请准暂留等语。川省边隅腹地。既须增兵。即著照吴棠所请。将李辉武暂留川省。以资防剿。该总兵现已拔队赴黔。著吴棠飞檄截留。妥为布置。黔省剿办上下游股匪。亦需兵力。吴棠已于武字右军酌拨两营。入黔协助。即著曾璧光、周达武、于该营到黔后。酌量调遣。以资得力。该营月余。吴棠当宽为筹拨。毋令缺乏。观音洞猪拱箐系滇黔交界处所。既有匪徒窃发。亟宜及早扑灭。免致蔓延。著刘岳昭、岑毓英、曾璧光、酌量派兵前往摉捕。并责成各该地方官查拏奸宄。毋任伏莽潜匿。以靖地方。将此由四百里谕知吴棠、刘岳昭、岑毓英、曾璧光、并传谕周达武知之。　　

○以湖北荆宜施道恭镗为奉天府府尹。　　

○戊午。谕军机大臣等、曾璧光、周达武奏、官军捦斩首逆。叠克坚巢。都匀渐次廓清一摺。贵州官军。自剿败窜匪李高脚后。总兵何世华等。复将都匀积年巨匪柳添沈歼毙。乘胜埽荡匀郡西北贼垒。立解城围。转战东路。驰剿东南。蹋平枫香猺家斑竹园等处坉塞。捦斩甚多。招降乞抚者不计其数。现在都匀四面渐次廓清。即著曾璧光、周达武、饬令各军。将败残余匪悉数歼除。一面慎选贤能守令。办理善后。务将招降各寨。妥为弹压安抚。毋令再生事端。楚军现由螃蟹等处进剿。与黔军相距不远。该抚等即饬将士会合楚军。节节兜击。以靖苗疆。李高脚受伤逃遁。并著饬令带兵各员及地方文武。一体躧拏务获。毋令漏网。将此由五百里谕知曾璧光、并传谕周达武知之。　　

大清穆宗继天开运受中居正保大定功圣智诚孝信敏恭宽毅皇帝实录卷之三百十七　　

监修总裁官经筵日讲起居注太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治十年。辛未。八月。己未朔。上诣钟粹宫问慈安皇太后安。长春宫问慈禧皇太后安。至丁亥皆如之。　　

○奉慈安皇太后慈禧皇太后幸漱芳斋。侍午膳。　　

○谕军机大臣等、瑞联奏、暂借寄款垫放兵饷。并恳饬催指拨银两一摺。前因奉省官兵俸饷不敷支放。经户部议于直隶山东河南等省拨银十五万两。瑞联现因秋季俸饷。开放不容稍迟。将山东解到吉林黑龙江俸饷等银五万两。暂行借用垫发。惟吉林黑龙江支放俸饷。同关紧要。嗣后该侍郎如遇款项不敷之际。自应另行筹款垫用。不得擅动该两省寄存银两。此次既经垫发。如该两省派员赴奉领取。即著筹款给领。不得俟拨款解到始行归还。致误要需。至奉省应行支放各款。需用孔亟。所有前经部拨直隶积欠项下银二万两。长芦积欠项下银三万两。山东积欠项下银五万两。河南积欠项下银五万两。著李鸿章、丁宝桢、李鹤年、严饬藩运各司赶紧如数筹解。务于九月内解到。以济急需。毋稍迟误。将此各谕令知之。　　

○又谕、左宗棠、穆图善、豫师奏、碾伯剿匪获胜。南川被匪窜扰。左宗棠。穆图善奏、堵击西甯贼匪各摺片。陕匪崔三等窜扰。碾伯之胜番沟等处。并扑碾城。经官军连日进剿。将贼击退。平戎一带肃清。剿办尚为得手。在事尤为出力各员。著左宗棠等查明保奏。该逆全股焚垒而遁。究竟窜往何处。著左宗棠、穆图善、豫师、严饬各军探明贼踪。合力摉捕。务绝根株。逆首崔三是否实系击毙。该大臣等确查具奏。西甯窜匪。四出窜扰窑洞等处。虽叠经捦斩。匪势仍属蔓延。左宗棠等务饬派出官军分投剿办。迅埽逆氛。并檄饬总兵黄武贤严密布置。务将威远一带完善之地。妥筹保全。至金县平番及省城府近各隘。著穆图善饬令带兵将弁实力巡防。毋稍大意。成禄在肃州收抚陕回溃叛东下。甘凉二府戒严。著左宗棠、穆图善、即饬王仁和等加意防剿。如兵力尚属不敷。并著左宗棠酌量拨兵策应。西甯南川一带村庄。时被贼匪焚掠。豫师以兵力难分。已函商左宗棠拨军助剿。即著该大臣酌拨得力队伍。前往协助。豫师即饬练总张焕奎先行派队救援。以资保卫。甯灵一带虽经肃清。惟闻甘凉回匪。句结西甯汉回。屡扰平番古浪等处。日久无可掠食。或由古浪之大靖土门越中卫而出边。或由镇番窜出边外。肃州之回。亦时由金塔寺出边窜扰。若不豫筹堵截。恐各匪纷纷北窜。必至滋蔓难图。刻下大军进规河州。若以一军分扎镇平番金塔寺等处。断贼出边之路。以一军驻扎平番。扼西甯贼匪出窜。兼护秦旺川粮道。俾大兵专力河州。免致牵掣。似于局势较为周密。著左宗棠酌量情形。妥筹办理。将此由六百里各谕令知之。　　

○以甘肃肃州剿贼出力。予都司龙舒甲等升叙有差。　　

○予甘肃金县阵亡团总四品衔杨增全祭葬世职加等。　　

○庚申。科布多参赞大臣瑛棨奏旧疾复发。请假调理。得旨、瑛棨著赏假一个月。一俟稍愈。即行迅速赴任。　　

○辛酉。谕内阁、夏同善奏、久雨为灾。请虔诚祈晴。并敦节俭。广赈济。开言路。清庶狱一摺。本年入秋以来。雨泽过多。恐成灾歉。业经降旨于本月初六日拈香祈祷。以迓时旸。因思顺天保定天津河闲等属。地势低洼。其被灾处所。业准李鸿章所请截留漕米。妥办赈济。此外如续有被灾之处。并著直隶总督顺天府府尹查勘情形。量加抚恤。毋令一夫失所。阴阳沴疠。灾祲荐臻。朕宵旰廑思。倍滋悚惕。惟当躬行节俭。以裕物力而恤民艰。刑罚失当。不足感召祥和。中外问刑各衙门。尤当恤刑慎狱。清理积案。不准拖累无辜。以消灾沴。并著在廷臣工于民生疾苦。政事关失。直陈无隐。以副朕遇灾修省至意。　　

○壬戌。遣官祭文昌帝君庙。　　

○以祈祷灵应。加山东省城雨师庙封号曰溥惠。　　

○河南巡抚李鹤年奏遵查捻首汪敦友一犯。已于汪家畈就捕。当即讯明正法。报闻。　　

○补铸四川木裹安抚司印信。从总督吴棠请也。　　

○旌表守正捐躯直隶宛平县民宋汶钰妻王氏。　　

○癸亥。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

</div>
    <div class="pagination">
<a href="清实录同治朝实录_page426.html">上一页</a><span>...</span><a href="清实录同治朝实录_page422.html">422</a><a href="清实录同治朝实录_page423.html">423</a><a href="清实录同治朝实录_page424.html">424</a><a href="清实录同治朝实录_page425.html">425</a><a href="清实录同治朝实录_page426.html">426</a><span class="current-page">427</span><a href="清实录同治朝实录_page428.html">428</a><a href="清实录同治朝实录_page429.html">429</a><a href="清实录同治朝实录_page430.html">430</a><a href="清实录同治朝实录_page431.html">431</a><a href="清实录同治朝实录_page432.html">432</a><span>...</span><a href="清实录同治朝实录_page428.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
