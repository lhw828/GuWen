<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 89 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 89 页/共 523 页</h1>
    <div class="content">○免江苏常熟县坍没沿海滩地三十顷九十亩有奇、版荒田七亩有奇、额赋。　　

○庚子。谕内阁、前据刑部审办叶起治砍伤伊母马氏。又任尧文扎伤伊父任元章身死各案。今复有高傅氏殴死伊翁之事。辇毂之下。两月之闲。屡见蔑伦重案。教化不行。朕深引以为愧。至高傅氏之夫高奇山一犯。虽讯据供称。于伊妻素日悍泼。顶撞伊父。屡经殴责不悛。但该犯平日果能教导其妻。亦何至凶恶至此。且伊妻既经屡责不悛。亦早应休出。是该犯平日徇纵其妻致酿此案。仅责四十板。尚不足示惩。高奇山。著于高傅氏凌迟处死所重责四十板看视伊妻受刑后于犯事地方枷号一个月满日仍重责四十板。以为纵妻不孝翁姑者戒。　　

○甘肃布政使广厚奏报、击剿西薗乡一带贼匪。得旨嘉奖。下部议叙。擢把总关殿魁为千总。外委柴如柏、为把总。　　

○壬寅。谕内阁、前锋统领护军统领、进班日期。例应在景运门外直房进班。下班之日。亦必面见接班之人交代后出班。此定制也。今前锋统领护军统领出班。并不俟进班之人。进班之人亦不早至。仅差一护军校先为接班。然后本人入直。此内公永玉、绵志、恒宁、别觅下处。并不在直房上宿。绵懿前进前锋统领班时。亦曾另觅下处。殊属不合。从前绵恩系内廷阿哥王爵。补授前锋统领。每逢入直。俱在景运门外直房上宿。彼时伊尚未分府。在紫禁城内居住。而不敢违制另觅下处。朕所深知。今永玉等俱系宗室公爵。绵懿不过贝勒。较之绵恩分位悬殊。本年朕尚在二十七月之内。并无巡幸之事。伊等尚敢如此。若二十七月后。临幸圆明园、热河时。伊等必致旷班。不可不加以惩戒。永玉、绵志、俱著革去护军统领。恒宁、亦著不必署理护军统领。仍各罚俸一年。伊等所兼副都统及别项差使。加恩毋庸开缺。绵懿人尚明白。加恩仍留前锋统领。著罚俸二年。以示惩儆。永玉所遗正白旗护军统领员缺。著德麟调补。德麟所遗正蓝旗护军统领员缺。著丹巴多尔济补授。绵志所遗镶红旗护军统领员缺。著都尔哈调补。仍兼副都统。禁廷入直。理宜严肃。嗣后前锋统领护军统领等、务各遵循旧制。敬谨奉行。毋忽。　　

○谕军机大臣等、胡季堂奏、拏获传教诓钱之高观贤等审办一摺。畿辅重地。遇有此等编造经语。哄诱愚民之事。地方官自应随时留心稽察。就案审办。但必须持以镇静。不可稍涉张皇。况阅所进经卷内。首列祝颂之语。其非为悖逆可知。此案除首犯高观贤等业经拏获外其供出之吴洛兴、既为此案要犯。自当一并拏获。归案办理。此外供出各姓名。既经分饬查拏。于拏获后。只须治以应得之罪。就案完结。切不可辗转株连。扰及无辜。方为妥协。至该州和伦、于此等敛钱诵经之案。甫经入境传教。即能连夜拏获。尚属留心地方。著于审明定案后。加恩送部引见。以示奖励。　　

○额勒登保奏、军营出力人员。赏游击王应凤、都司桑汉、委参领塔勒玛善、防御托伦保、花翎。千总丁永安等蓝翎。　　

○台布奏报、追剿戴家营贼匪。得旨嘉奖。官弁升擢有差。　　

○裁乌什驻卡侍卫一员。从办事大臣都尔嘉请也。　　

○癸卯。上御乾清门听政。　　

○谕内阁、前经调拨直隶山东山西三省官兵。赴军营协剿。均系新募之兵。技艺生疏。不能得力。带兵大员等。恐徒有添兵烦费之名不肯檄调。昨吴熊光奏、亦称该三省之兵。于征剿无益。但三省之中。山西兵尤属疲软。自军营来者。众口一词。谅非苛论。即如直隶兵丁。定住尚挑选八百名。赴陕剿贼。而山西之兵。竟为领兵各员所弃而不用。现据那彦成奏、伊所带兵内即有山西兵数百名。甚属无用。且有途次逃回原营者。该管营官置之不问。而伯麟亦未经查办。昨那彦成自陕来京。经过晋省。见蒲州防河兵一千名。皆系老弱。询之方维甸、所奏亦同。是该省防守之事。竟属有名无实。各省召募兵丁。全在地方无事之时。实力操演。以期有备无患。遇有调拨必须兵精械利。方足以资剿捕。今晋省之兵。如此不堪。可见伯麟平日管束兵丁。全未认真训练。上年因伯麟系以巡抚兼提督衔。统辖营伍。特加恩赏戴花翎。今该省操防如此废弛。尚有何颜承受。即著革去花翎。并交部议处。伯麟当倍加愧奋。督率将弁。竭力振作。认真操演。冀成有用之师。予限一二年。务令兵皆精练。俟伯麟奏到时。朕特派大员或侍卫等、往查属实。伯麟仍可邀恩给还花翎傥仍前懈玩。不能整饬必将该抚从重治罪决不宽贷。其自军营逃回兵丁。著即查明严办。　　

○又谕、给事中王钟健奏、厘正文体一摺。向来科场年分例不许条陈考试事宜。如果陈奏之人。于乡会试剔除毙窦。确有所见。不顾处分。具摺陈递。尚为有因。今王钟健所奏、尽属空言。无关紧要。且据称三场策问。系属记诵之学。未便因策对之佳。遽行取中。又近科墨卷。率以说文内不经见之字。钞写一二。妄矜新奇。请旨饬禁等语。国家设科取士。三场并重。其策问内果能条对详明。实足徵考订之学。若如该给事中所言。专重头场四书题文。是三场对策竟可裁彻。有是理乎。至士子读书稽古。原应博采群籍。况说文亦非僻书。如能引据的当。是其平日尚属留心训诂。若概置弗录。使空疏者转得幸获。岂崇尚实学之道。王钟健所奏、全不成话。又违例条奏、著交部议处。　　

○谕军机大臣等、京师自交夏至后。甘＜雨澍＞连绵。极为深透。因思南省正值大雨时行之际。湖河水势。自必增长。现在邵坝漫口。未经堵合。大溜全注洪湖。高堰石工。最为险要。吴璥系河道总督。自当以河工为重。著即亲赴高堰。于湖水未涨之前。妥为筹画。实力守护。以期一律稳固。至洪湖宣洩盛涨。向来全恃开放五坝。惟五坝既开。则下游民田。必多淹浸。亦非万全之策。费淳与吴璥。总宜彼此熟商。设法疏浚。俾河湖之水。去路畅顺。高堰石工。不至十分著重。方为妥善。不可徒恃开放五坝、置下游民田于不顾、以邻为壑也。将此谕令知之。　　

○又谕、保宁奏、哈萨克汗瓦里苏勒坦、遣伊子伯格里苏勒坦、前往伊犁呈请、将伊汗爵将来令伊长子阿帕斯苏勒坦承袭。并请赏给印文一摺。尚属可行。阿帕斯苏勒坦、著赏给公衔。作为瓦里苏勒旦之嗣子。俟缮写敕谕后。照例赐与缎匹。寄交保宁、派员持赴瓦里苏勒坦牧所赏给。令于明年年终。于伊众子内。择其已经出痘者。遣来瞻觐。将此传谕知之。　　

○又谕、昨据台布奏、戴家营分股贼匪。由小路窜至百姓沟、黑河等处、黑河西通徽、两、南通略阳、沔县、责令索费英阿、跟踪拦剿等语。已降旨责成台布、长春、索费英阿、防堵西面一带。责成王文雄、防堵南面一带矣。本日召见那彦成、方维甸、据称黑河在栈道之西。与徽县、两当、接壤。即可直趋秦陇。是戴家营分股贼匪。业已越过栈道。即可至甘肃境内。恐额勒登保闻知此信。遽舍现办之伍金柱。杨开甲等股贼匪。亲自带兵赴甘。则伍金柱等必复折回东窜。仍扰及商雒地方。额勒登保已屡获胜仗。伍金柱一股。势渐穷蹙。正当趁此机会。迅速歼除。即可接剿杨开甲等股贼匪。断不可舍而至甘。致贼东窜。其徽县两当等处。前经被贼蹂躏。今贼匪已至黑河。自应上紧截回。虽现有台布。索费英阿。长春等、在西面防堵。尚恐不能得力。现在额勒登保大营。又添那彦成一路劲兵。军威极为壮盛。尽可酌量分出。著该经略即拨兵二三千名。交杨遇春管领。由捷径迅赴栈道之西。绕出贼前。与索费英阿。奋力拦击。将此股贼匪截回。勿令窜入甘境。　　

○以翰林院侍读学士普恭、为詹事府詹事。　　

○甲辰。孝恭仁皇后忌辰。遣官祭景陵。　　

○谕内阁、玉德等奏、拏获洋盗审明办理一摺。已批交刑部议奏矣。从前批交刑部速议之摺。多系本日议覆具奏、乃近日议覆各摺。竟有迟至十余日始行具奏者。殊为延缓。嗣后凡审办洋盗。及杀死一家数命等案。即批该部核议具奏者。亦限五日内核覆具奏、毋得仍前怠缓。　　

○镶红旗护军统领兼镶黄旗汉军副都统都尔哈、镶红旗汉军副都统恒宁、均缘事革职。以镶黄旗汉军副都统奕绍、为镶红旗护军统领。浙江处州镇总兵官韩正国、为镶黄旗汉军副都统。刑部右侍郎高杞、兼镶红旗汉军副都统。　　

○乙巳。上诣大高殿行礼时应宫拈香。　　

○谕军机大臣等、甘省高二、马五等股贼匪。前据勒保奏。已全数逼入番境。自投绝地。满望勒保乘贼穷窜之时。悉行剿净乃办理多日又任贼匪由黑河口一路。辗转奔突。调度不善著先行革去花翎。以示薄惩至参将增顺。前于贼匪由哈南寨草地沟一路。窜入川境时系伊代办松潘镇事务疏于防范。实有应得之罪。今贼匪又从伊安设营卡处所冲出增顺既不能奋力截击竟退回南坪。是其疏防玩误。获罪甚重。著即在军营正法。并传集带兵员弁看视行刑。俾知儆惕百祥系督防大员。不能豫为督饬防范。著降为参将。至托津广兴。现已饬令回京其达州办理粮饷事宜。应于杨揆先福刘清。三人中酌派前往接办。将此传谕知之。　　

○丙午。谕内阁、朕自上年亲政之初。办理和珅等一案。彼时那彦成本系军机大臣。朕看其应对明白。似有出息。且系原任大学士公阿桂之孙。原冀其克继家声以备任使是以叠次加恩擢用尚书都统。派令管理户部三库崇文门税务。及各处事务较他人为多。实欲造就成材。并非偏厚于那彦成也。伊于该管部旗。及各处事件。均非一人独办。尚未见短。每日召见时。于朕筹办军务宵旰靡宁。一切皆其所深悉。嗣缘勒保明亮等先后获罪。军营乏人更换。朕以那彦成正当壮年应有志上进。况曾目睹皇考为军务焦急直至龙驭上宾之日未能解释。满望伊去督办。或能蒇事以慰在天之灵减朕之咎。是以派赴陕西军营。授以钦差大臣关防。代明亮统领一路军务那彦成亦直任不辞。而陛辞之前屡次陈奏、伊到军营后。如不能即时打仗。求免催促。俟可以打仗时。即不遗余力。奋勇直前等语。豫为占脚地步。彼时朕心即觉不惬。然业已派令前往。亦无忽行中辍之理。那彦成出京后。途闲行走已属迟缓及到陕省。接剿张汉潮余股。漫无布置。惟尾随贼踪。深入老林。迁延岁月。迄无成效。其时大兵俱在山内辗转跋涉。此外全无官兵。是以川省之贼乘闲窜入甘境。那彦成如果能及早分派官兵。于陕西边界。悉力截剿。贼匪自必仍折回川。而额勒登保即可无庸赴甘。将川省之贼。得以一手督办。不必交付魁伦。断无任听贼匪窜过嘉陵江潼河。扰及川西完善地方之事。无如那彦成惟知在老林盘旋全置他贼于不顾。遂致窜甘之贼。日久蔓延。川东川北之贼。窜渡川西。额勒登保不能兼顾。魁伦因是获罪。虽经德楞泰在川西叠次剿杀贼匪仍行窜过嘉陵江以东。荼毒无数生灵。费却无限兵力仅能将四川之贼截回。若溯其失算之由。皆那彦成在老林耽延所致用人不当朕深引以为咎当额勒登保督兵赴甘时。张汉潮余党业由老林逸出。那彦成屡奉严旨。始带兵往甘省藿剿。惟于龙山得有胜仗。杀贼尚多。此后额勒登保追贼入陕。那颜成在甘专办高二马五一股。虽亦有斩获。而余匪数百人。由甘省白水江窜渡。阑入川境。那彦成并不紧蹑追剿。乘其衰败。一鼓扫净。辄将此股贼匪。委之总兵百祥。径行带兵赴额勒登保一路。以致高二马五等贼窜近龙安。复行裹胁。几扰及附近省会地方。经勒保督同镇将等屡次堵剿。致将奋勇得力之总兵施缙。因此阵亡。贼匪被官兵剿急。仍由松潘番地。窜近甘境现在阿哈保等带兵绕截。是否能拦回川境。剿净此股尚未可知此皆那彦成弃垂败之贼。留遗余孽以至于今也朕因那彦成在军营不能得力且恐掣他人之肘是以召令回京。以便询问军营实在情形其在老林内耽延之罪。纵贼入陕甘之罪。及纵贼入川之罪。仅予薄惩。将军机大臣及所管各处事务斥退。仍留其尚书、都统、各大缺。并准戴花翎。留经筵讲官衔。乃系格外加恩。朕曾面谕在京军机大臣等。方以那彦成接奉召回之旨。自必恳请仍留军营。即虚词敷衍。亦必应如此而朕亦断不允所请。必令来京乃那彦成得旨召回。即束装就道。摺内并无恳留一语。到京之时。连日召见。朕微试其意。亦总未恳请复行前往。是其视军营为畏途。肺腑如见。迨朕细询军务情形。语及添兵。则以各省无用之兵。添调何益。语及添饷。则以如此虚糜饷项。殊属不值。至办贼之道。不外堵剿二者。那彦成则以官兵追剿贼匪。愈远愈疲。势难剿尽。语以防堵机宜伊又以为兵勇皆疲。堵亦无益。前因杨开甲一股。窜至洋县地界。王文雄带兵截剿。其由白沙河踹渡之贼。有把总王培琏。赤身扛炮。淌水轰击。不令过江西窜。朕方加之奖许。而那彦成则以为不如听其窜往川境。又戴家营一股贼匪。窜至黑河。有欲趋徽县两当之势。朕即令杨遇春定住。分兵绕道。前往拦截。那彦成转以为不如纵令入甘。地势较平。转易办理。若果如此。则那彦成前在甘境办贼。何以不行剿净。又任其分窜川陕乎。那彦成、似此措语游移。毫无把握。已非奏对之体。乃昨复召见。询以陕省贼情。据称皇上洪福。自能剿竣贼匪。譬如蝗虫。非人力所能捕净。况此事总关劫数。如果劫数已尽。即现在守卡无用之兵。一人亦能杀贼十数人。若劫数未完。即有健将如扎克塔尔、庆成等、带领精兵。亦不能得力。此何语耶。闻之令人寒心。朕又论及额勒登保。现今连次得胜之事。那彦成复以额勒登保所奏、如果不虚。再得一二仗。即可将陕贼办竣。其意不过因伊甫离军营。额勒登保即连获胜仗。心怀妒忌。为此将信将疑之语。欲朕猜疑额勒登保。阻其成功。此等居心。岂能逃朕洞鉴。试思那彦成于前月二十七日自军营起程。额勒登保即于是日督兵奋剿。将张汉潮余党之在陕者。先行办竣旋于手板崖续得胜仗。又将伍金柱一股助恶之首逆庞洪胜。歼毙。前后杀贼几及五千人。岂竟全不可信。且询以川楚军营情形。据云全不知悉。恐亦不免虚诳等语。岂德楞泰将川西之贼痛加剿杀。截回川东川北。亦全系子虚乎。那彦成游词荧听。其心实不可问。若如伊所云。一切堵剿俱属无用兵饷亦不必添。惟委之劫数。听贼自毙。此乃心存膜视。袖手旁观。竟似事不可为。置身局外者。那彦成身为大臣。又系阿桂之孙。受皇考及朕厚恩至为优渥。何忍为此摇惑人心之言。尚得谓之有天良耶。朕召见军营回京之人。原以其身历行闲。见闻自确。与悬揣臆度者不同。冀其稍有画策。赞助万一。即如松筠。亦系朕由西藏召回。擢任陕甘总督。因其办理未能妥协。调任伊犁将军。又因楚省带兵乏人。令其暂署督和篆。同明亮等剿办楚境贼股。而松筠奏称患病不能督战。恳请来京面陈军务。朕不得已姑允所请及至一京。询以方略。惟屡请将私铸私盐。全行弛禁。以断不可行之事渎奏不休然伊于军务情形。则以团练乡勇裁彻疲兵及分路堵剿为要。尚非漠不关心。毫无所见。是以仅示薄惩。将伊降为副都统职衔。前往伊犁作为领队大臣。乃谅其愚悃。曲加宽贷。若那彦成屡次春对。无一言确实。全系一片私心。初次召见时。尚自认无能。负罪引慝继则毫无愧惧。矢口乱道。率尔而对。岂竟以此等伎俩。在朕前尝试乎朕之初心未将那彦成全行斥革者。原系逾格矜全。望其悔罪自效。亦因简任大臣。不欲辄行更易。乃朕用人不得己之苦衷。若大臣等不知仰体朕心。必欲激朕之怒。朕亦非不能刚断之主也。著将此旨交仪亲王、成亲王、大学士、军机大臣、会同六部满汉尚书、向那彦成宣示。令其明白登答。由军机处代奏、若伊另有密奏之语。亦令其自行书写。封交军机处转呈。看伊有何分辩。俟奏上时。再降谕旨。　　

○又谕、刑部核覆、屯居汉军庶吉士赵继昌、与袁凤瑞之妻袁赵氏通奸、将袁凤瑞诬欠控县、逼令退婚、收纳为妾、照依该督原拟、将赵继昌发往极边烟瘴地方充军一摺。赵继昌从前会试中式进士时。朕即闻其文理不通。外闲啧有烦言。是以告假多年。不敢销假散馆。此时若严行究办。必致又成大狱。因事属既往。姑免追求。至此案情节。赵继昌认袁赵氏为义女。调戏成奸。迨袁赵氏出嫁后。屡经奸占。甚至捏控袁凤瑞借欠钱文。逼勒退休。收纳为妾。刑部照原议以袁赵氏先与赵继昌通奸。伊父母利资纵容。非良家妇女可比。又赵继昌收纳为妾。在袁凤瑞退休之后。亦与强占不同。援照凶恶棍徒生事扰害良人例。问拟遣戍。第袁赵氏若果先被伊夫袁凤瑞斥其不端。自行休弃。赵继昌因而买娶为妾。尚得以本非强夺、量为末减。今赵继昌诬陷伊夫袁凤瑞、用计逼勒退休。即与强占无异。拟以烟瘴充军。尚觉法轻情重。赵继昌。应即比照强夺良人妻女奸占为妻妾例定拟绞候。入于秋审办理。至该犯原系告假庶吉士。久经在屯居住。其失察之该管旗分大臣参领佐领。固应照例议处。但翰林院掌院。及教习庶吉士各大臣。有稽察训课之责。于赵继昌告假期满。即当催令销翍散馆。如看出文理荒谬。不能应试。即可据实参办。何得任其藉假迁延。致倚恃职官声势。奸淫横肆。疲时该掌院教习。均有不合。著该部查取职名。一并议处。余依议。　　

○又谕、刑部遵旨将从前获罪官犯子嗣、不准应考出仕、及原案并无不准应考出仕官犯子嗣、分别开单具奏。朕详加披阅。内陈山昆、系陈辉祖之子。陈辉祖在总督任内。声名固属平常。但如吏治阘冗、漕务武备废弛、究系空言。即如查抄王亶望案内、抽换抵兑一事。亦不过卑鄙见小。又杨炤、系杨景素之子。杨景素在总督任内声名亦甚平常。但尚无破案实据。又另单所开之高禾□爽、高禾□朋、高禾□赞、均系原任广东知府高纲之子。高纲为僧澹归、制悖逆文集序文。并募资刊行。将该犯等发遣。此不过比照大逆繸坐办理。与实犯不同。其原任布政使钱度之子钱邠、不过隐匿伊父查抄财产。原任海州知州邬承显之子邬嘉磷、邬德磷、邬图磷三人。尤不过于应缴伊父借支银钱粮石等项。拖欠未完。核其情节。均尚可原。陈山昆、杨炤、高禾□爽、高禾□朋、高禾□赞、钱邠、邬嘉磷、邬德磷、邬图磷、均著加恩准其出仕应试。至年羹尧、大逆不道。子孙本系永远不许为官。巴忠、办理廓尔喀军务贻误子孙二三代内。不准居官。其王亶望等、系甘肃捏灾冒赈。侵蚀钱粮。福崧。系婪索多赃亏缺库项。情节俱重。其子嗣应仍不准出仕应试。至另单内官犯子嗣文敏等祖父各原案。或遇贼退缩。从军脱逃。或贻误军机。挟诈饰欺。或黩货营私。贪污败检。或侵盗赏赐外藩银物。情罪均属重大。其子嗣业经释回。准令充伍食粮已属从宽。岂可令其复登仕版。文敏等、亦一并不准出仕应试。　　

○谕军机大臣等、吉庆奏、洋匪投首、讯明递籍安插一摺。粤省洋面盗匪。屡经该督奏称。盗匪闻有自首免罪谕旨。带领夥匪。先后投出者。不一而足。节经降旨以人数过多。谕令该督妥为安插。今又据吉庆奏盗首许亚胜。带领夥匪二十一名。自行投出。自不能不量为收抚。但人数渐众亦难。以随时管束务须妥筹安顿之法。至该省洋匪既经接踵投诚。洋面自应日就宁谧。乃现据学政万承风奏、该省盗风仍未敛戢。本日吉庆摺内。并未提及。又据奏、陆丰县前有捏称共合义会。哄骗敛钱之李崇玉等犯。当经审明分别问徒。押发合浦等县安置。今该县绅民。因李崇玉素性强梁。欺压良善闻有恭遇恩诏释回之信。赴县密禀。不欲该犯回籍。吉庆请将李崇玉发往黑龙江等处。给披甲人为奴。从来无此办法。况各省皆有应行赦回原籍流徒罪犯。若此例一开。纷纷具呈。皆不准放回。概行充发远方。是遇恩赦转加重矣。吉庆何太不晓事若此。著传旨申饬。　　

○西安右翼副都统永鄂、患病。命回京调理。调镶白旗汉军副都统祥保、为西安右翼副都统。以总管内务府大臣明德、兼镶白旗汉军副都统。　　

○丁未。谕内阁、州县为亲民之官。必须官民相习。始于地方有益。朕闻近来各省督抚。于州县缺分。往往计其肥瘠。辗转调署。以致各州县多非本缺。其中为公事通融调剂者。亦所时有。而上司爱憎所属为人择缺者居多。势必本缺署缺。皆易生手。两有贻误。于吏治大有关系。此毙各省皆有。而广东为尤甚。各督抚等如果为人地相需起见。何不奏明更调。乃任意高下其手。致启属员夤缘趋避之端其风断不可长。况州县违例调署。督抚等原有处分。自当通行饬禁。嗣后各督抚等调署州县。若不具摺陈奏、一经部中查出。或被他人参劾必将该督抚等交部严议。将此通谕知之。　　

○又谕、那彦成外似有才。中无把握。见机迟钝。遇事狐疑。不听人言自以为是。此次军前参赞。虽有微功。不能掩咎。本应革职。发往伊犁效力赎罪。但阿桂之子孙。半年之内。俱行遣戍。朕心实有不认。伊等纵不念乃祖乃父。朕岂可不笃念老臣乎。那彦成、在外不能决胜千里。在内不能运筹帷幄。洵为无用之物。分宜置散投闲。著革去尚书、都统、讲官、花翎。格外施恩、用为翰林院侍讲。在实录馆效力行走。八年无过。方准食俸。至于军营情形。较前大有起色。兵精粮足。帑藏充盈。额勒登保等三人实能殄寇秋冬之闲必可收功。内外诸臣。除军机大臣外。毋得干与军务。莠言煽惑。违者不贷。　　

○又谕、工部尚书员缺。著琳宁补授。镶白旗汉军都统员缺。著张承勋补授。张承勋所遗正黄旗汉军副都统员缺。著那彦宝补授。那彦宝系阿桂之孙。其才具虽属中平。但现在阿迪斯于成都将军任内获咎。已发往伊犁效力赎罪。而那彦成又革去尚书都统。用为翰林院侍讲。职分较小。即如和珅身获重罪。伊子丰绅殷德、尚系固伦额驸。授为散秩大臣。福康安历任封疆。簠簋不饬。伊子德麟、现尚承袭贝勒。阿桂乃勋劳旧臣。其子孙转无一二品大员。朕心实有不忍。是以将那彦宝擢授副都统。俾资造就。伊惟当感激奋勉。力图报效。切勿稍存自满。以副朕眷旧施恩至意。　　

○戊申。予江西故漕运总督杨锡绂、入祀乡贤祠。从巡抚张诚基请也。　　

○免陕西被贼滋扰之渭南、略阳、凤、华、四州县、额赋盐课。　　

○己酉。谕内阁、给事中甘立猷奏、请于京师地方、照例宣讲圣谕广训一摺。朕于上年曾经降旨、令各省有司每逢朔望。谨将圣谕广训剀切宣示。俾小民知所领悟。各地方官自应宝力奉行。况京师为首善之区。尤宜先为开导。以期化行自近。嗣后著五城、顺天府、大兴、宛平、二县、各官。选举乡约耆老。于朔望之日。齐集公所。宣读皇谕广训。按期讲论。毋得视为具文。日久废弛。以副朕化民成俗至意。　　

○又谕、朕惟正朝廷以正百官。正百官以正万民。欲敦民俗。先饬官方。我皇祖世宗宪皇帝御极初年。特颁训谕、文职。自督抚司道以至州县武职。自提镇以至参游。诰诫谆谆。务俾文武大小官僚。各扬其职。朕敬念先猷。时时恭览。仰见皇祖训俗型方。儆于有位实万世所当奉守。惟各衙门尊藏日久。祇循例入于交代。未必能身体力行。是我皇祖垂训之深心。几视为具文。安望其循名责实。无负朝廷设官分职之意乎。现在各省文武大臣官员等、办公余闲。未必尽习于荒怠。亦或留心典册。从事搜求。但与其涉猎祠藻各书。何若恭绎圣训。砥砺官箴。以为化民成俗之本务。再各省颁行圣谕广训十六条。圣祖仁皇帝挈其纲。皇祖世宗宪皇帝详其目。牖民觉世。剀切详明。近有御史条陈。请朕制孝弟忠信礼义廉耻八论。宣谕百姓。朕思圣谕广训。纲举目张。朕即别制训辞。亦断不能出圣祖世宗范围。至于整饬百民。朕亦惟有禀承前志。以期实力奉行大小臣工。但能恪守彝训。即不殊听朕诲言。各督抚提镇等、其董率所属。勉思职守。敬奉成模。庶几地方营伍日有起色。用副朕显承谟烈申谕官常至意。　　

○旌表守正捐躯广东新宁县民朱昌芊女朱氏。　　

○庚戌。谕内阁、本日灵泰奏到审拟两案。一系旗人多幅、扎死旗人扎勒杭阿。按故杀例、问拟斩候。一系奇台县民张应顺、叠殴伊妻张氏身死。按殴妻至死例、问拟绞候此两案情节。多幅系逞凶故杀。张应顺系殴妻至死。该署都统所拟罪名。皆系按例办理。并无舛误。惟多幅扎伤扎勒杭阿两处。复起意扎死洩忿。秋审应入情实。勾到亦应予勾。新疆距京辽远。非内地可比。灵泰接奉此旨。著即将多幅正法。至张应顺一犯。因伊妻张氏素性懒惰。不能照料前妻之子、向其斥詈。张氏肆行撒泼。该犯气忿。用牛鞭乱打。延至次日殒命。张应顺殴毙泼妇。秋审时尚当入于缓决。张应顺一犯、著灵泰照例监禁。听候核办。各省谳狱。全在随案核其情节。即如灵泰同日奏到两案。多幅即予正法。张应顺则照例监禁。并非朕严于旗人。宽于民人。若使民人所犯之案。系属故杀。而旗人所犯之案。祇系殴妻至犯。亦必照此办理。灵泰当晓谕旗民等、咸知朕执法持平至意。　　

○谕军机大臣等、阮元等奏、艇匪骤入浙境。即驰赴台州。督饬防剿一摺。自应上紧搜捕。竭力堵御。仍行逼回闽粤洋面。以便该二省迎头截剿。断不可令其登岸。致沿海居民。猝被滋扰。朕闻浙省海疆土盗甚多。艇匪凤尾蔡牵等帮肆行勾结为害。押人勒赎。更有奸民通盗。宁波之姚家浦为最。地方官总因处分太重。故不严办。阮元尤当严行查察。勿令潜行勾结。并严禁沿海匪民。接济粮米淡水等物。李长庚向来在洋捕盗。素有威望。曾经赏戴花翎。此次追剿艇匪。应令温州。黄岩。两镇。听其关会。协同策应。以期号令专一。肃清洋面。将此谕令知之。　　

○旌表守正捐躯安徽怀远县民何三孜妻潘氏。　　

○辛亥。谕军机大臣等、此次徐添德等大股贼匪。向当阳等处奔窜。经明亮等奋力截剿。多有斩获。并因大雨时行河水长发贼匪不能径渡。向仙居等处奔窜。即可逼归山内。聚而歼洗。姜晟厚集乡勇。在南漳一带堵截。伊等合力同心。览奏殊深欣慰。至续调之广东广西各兵。一俟楚贼剿净。即当令其全数速赴额勒登保军营。以资调拨。将此谕令知之。　　

○予湖北阵亡参将李正勇、外委汪奉彩、杨学上、淹毙把总刘朝品、外委刘升、祭葬加等。世职如例。游击陈戴德、守备倪占鳌、曾春、章宪、把总崔廷库、李绍元、陈高龙、赵廷栋、候补把总孟淮玉、外委邓复禹、邱世贵、赵辉武、万启贵、方智、张诚意、祭葬世职如例。武举马国栋、祭葬世职。如千总例。马兵廖应魁、祭葬世职。如外委例。兵丁哈丰阿等一千三十八名、伤亡兵丁郭万福等五百五十八名、乡通周天锡等三百七名、淹毙兵丁高奉文等二十六名、赏恤如例。陕西阵亡额外外委徐东昇、祭葬世职。如外委例。千总李文秀、周孝、淹毙把总海满蛟、祭葬世职。阵亡淹毙兵丁徐贵等三十三名、赏恤如例。　　

○是月。密谕张诚基知朕闻汝前任官声平常。自去年以来。颇知谨饬。亦能整理地方。惟察吏一节。尚未详备。州县得人。民如戴慈父之恩。岂有干名犯义之事。若州县贪婪苛毒。或懈怠因循。民不聊生。尚不畏死。焉能畏罪。以致告讦仇杀。酿成重案。纵有好督抚。亦不可救药矣。即如知府一官。为州县之表率。不能正已。焉望责人。江西各知府。每月薪米之费。多取之于知县。大县每月一百余两。小县八九十两。或云系旧规。名曰月费。知府进省一次。各县又送盘费七八十两不等。朕闻建昌府嵩年、南昌府椿龄、二人不敢收受陋规。尚知守法。余如瑞州府炽昌、人极粗鄙。操守平常。临江府清江县知县郑国栋、袁州府宜春县知县黄河清、南安府南康县知县吴楷、声名皆劣。难保无贿赂夤缘诸毙。又宁都州石城县知县许翌、年将七旬。官声平常。民称之为无牙虎。此数员若果有劣迹。不可姑容。又如同知何启秀、知县黎承惠、赵增、官声皆好。朕所闻如此。而应去取酌夺。在汝秉公细访。以实申禁。务令民安化淳。官清吏正。方为尽职。汝其勉之。毋忽。朕又闻南昌总兵移驻九江一事。颇为不便七百余名兵丁父母妻子。田产器具。久在南昌。未免安土重迁。况九江亦未必有兵丁营房可安顿。若与民杂处。恐滋事端。此一节应妥办。又闻省城内颇有持斋惑众之人。此时自不便搜查。亦须随时密察。消患未萌。再办亏空一事。最难处置。急则病民。其患更大。缓则帑乏。终无补期。岂有各直省毫无积蓄。不论事之大小。用之多寡。皆取于内库之理。若不重惩劣员。法不能立。法不立则政不行。汝思之。寻覆奏遵办情形。并开列清单呈览。内称江西从前吏治废弛。州县遇事婪索。知府收受漕规月费节礼盘费。所在皆然。批。非无故也。因上司剥削耳。所要之钱。又不肯全奉上司。一半入己。层层如此。小民何堪。朕所以不准进贡者意在此。大不法。必小不廉。至定不易之理。又奏、知县黄河清、吴楷、二员。俟查有劣迹。即行严参。批。朕所闻果实。即行办理。若虚、不可因朕言致有屈抑。焉知条陈者非与彼有憾耶。　　

○江苏巡抚岳起奏、查徐州赈务。及被灾民人情形。得旨、览奏实深悯恻。中泽哀鸿。嗷嗷待哺。皆朕不德。以致子民失所。卿须力为抚恤。以减朕愆。宁滥无遗。以实妥办。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之六十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆五年。庚申。六月。壬子朔。谕军机大臣等、祖之望等奏、审明已获匪苗。分别首从办理一摺。已交刑部核拟具奏矣。至摺内称此案在事出力文武员弁。另行确查会奏、而详阅供单。则首犯吴流纪等、系被苗弁擒献。何以摺内未据叙及。该苗弁等既将匪犯擒拏。自应加之奖赏。岂有专将出力文武员弁查奏、而转遗苗弁之理。所办未免疏漏。著祖之望等、查明此次擒献匪苗之苗弁。系何姓名。系何职衔。并查从前奖赏出力苗弁。如何加恩。及现在应如何酌赏翎顶之处。一并具奏。并著晓谕该苗弁。以伊等能擒献匪苗。现今奏闻。蒙大皇帝深为嘉许。已令该抚查明加恩。此后如有似此滋事匪苗。该苗弁等即当自行管束。随时查拏禀究。自必仰邀恩赏。傥徇庇不办。以致苗匪复有焚抢不法之事。亦必将该苗弁等治罪。如此明白宣谕、俾其知感知惧。认真弹压。庶可期苗疆永靖。　　

○癸丑。谕内阁、台布奏、紧遏西窜贼匪。设法解散裹胁一摺。戴家营贼匪。前经官兵剿杀。分投由黑河窜甘。据台布奏、系由索费英阿汛地逸出。除将索费英阿革职。交额勒登保查讯外。至台布。彼时在陕境西面。往来弹压。未能督率将弁。严为剿截。咎实难辞。而摺内并未自行请罪。且办理粮饷。最关紧要。今于经略额勒登保大营。在袁家庄剿贼。竟至粮运缺乏。所办何事。本应将伊革职。发往伊犁。惟念台布在陕经年。甫知头绪一时乏人更换。是以姑从宽贷。台布、著革去翎顶。仍交部严加议处。以观后效。至长麟前经额勒登保知会。在陕省东面带兵防堵。而本日额勒登保、台布、奏摺内。并未声叙长麟在何处堵截。且伊系本省总督。索费英阿、不能将戴家营贼匪拦截。致令由黑河奔窜。皆由长麟派委非人所致。亦应革职治罪。姑念长麟所驻之处。距黑河稍远。较之台布之近在西面。未能堵截者。尚属有闲。长麟、著拔去花翎。仍交部严加议处。以示薄惩。长麟、台布、惟当倍加愧逸。于堵剿粮运事宜。认真筹办。以期稍赎前愆。傥再有贻误。必将伊二人从重治罪。不能再为曲宥也。　　

○以四川军标中军副将马瑜、为贵州安义镇总兵官。　　

○甲寅。谕内阁、上年九月皇考高宗纯皇帝升祔后。朕于孟冬时享。岁暮祫祭。恭诣太庙行礼。而奉先殿尚未经特祭。恭读皇考御制诗集。注内详载。乾隆戊戌年因孝圣宪皇后升祔后。未经亲祭奉先殿。特于是年孟秋之朔。亲诣致祭。而孟秋时享太庙。循例遣王恭代。朕思中元为祭祀之辰。朕本拟恭诣裕陵致祭。因查乾隆二年。皇考曾经降旨。以秋令正值禾黍畅茂。恐致扈从人马践踏。是以未经前诣泰陵。朕自当敬守前谟。不敢过礼。至奉先殿致祭。则有皇考成例。所当傚法遵行。今朕特于中元。恭诣奉先殿前殿读祝致祭。以申诚敬。所有应行典礼。著各该衙门。照例敬谨豫备。作奉先殿祭毕。再恭诣寿皇殿拈香行礼。其孟秋时享太庙。仍照例遣王恭代。　　

○又谕、托津奏、接奉令伊回京谕旨。伊遂起程前来等语。托津系特派管理军需人员。今回京时。自应将伊所管营内现存银几万两。约敷几月之用奏明。即目下所余无几。尚需调拨银几万两备用。亦应奏明。至德楞泰军营。距托津所驻达州甚近。其军营要紧情形。托津亦应遇便奏闻。今托津并无一语奏及。仅含糊称将档籍及现存银两。均交勒保派出道员收领。其现在究存银若干之处。并未声明。实属糊涂之至。似此无用之人。即使来京。又令其办理何事。托津、著革去副都统。加恩赏给头等侍卫。朕往叶尔羌更换奇丰额回京。　　

○刑科给事中广泰奏、臣巡视南漕。每闻绿营弁兵升技千把。意有视为畏途者。缘各营千把缺出。系由本营将官层层遴选保送。各该镇酌拟二三人。送提督考验再送总督拔捕。往返数千里。守候动经数月。陪选之人。苦累尤甚。乾隆五十六年。前任江南提督陈杰、曾奏请分别督、提、驻劄远近。就近拔补。经两广督臣福康安议驳。并将向来不由总督考拔各营。一体改归总督拔补。穷弁畏赔累之苦。营务亦难免旷误。请嗣后千把缺出。督提本标。听自行考拔。其镇协各外营。各视督、提、驻劄远近。由该镇径送就近一处拔补。至外委职分愈小。各视提、镇、驻劄道里。就近考拔。以省跋涉。得旨、所奏甚是。兵部议奏。寻议、嗣后外委缺出。各按督、提、镇、驻劄营分。分别就近考拔。其提镇拔补之弁。仍详明总督咨部注册。至把总由该镇转送督提考拔。于体恤未弁尚未周备。应照考拔外委之例。一体就近改归本标拔补。千总一经拔补。即可膺将备之选。向来俸满保送。均令送部引见。自应分别归于总督、提督、考拔。以昭慎重。其抚标千总。仍归巡抚拔补。从之。　　

○调正红旗汉军副都统西成、为正红旗满洲副都统。以理藩院右侍郎贡楚克扎布、兼正红旗汉军副都统。　　

○乙卯。谕内阁、休致道员刘锡嘏、援引空参人员引见之例。在部具呈。经吏部议驳请旨。刘锡嘏与胡齐仑。俱系景安参奏。胡齐仑业经审明正法。刘锡嘏虽无实在劣迹。其平日官声平常。朕亦素所稔知。前此景安所参。并非屈抑。是以上年秋闲。查办接驾人员。刘锡嘏未经酌加录用。乃伊妄生冀幸。又向吏部具呈。实属不安本分。刘锡嘏。前已勒令休致。著即行回籍。永不叙用。若再敢多事。必当治以应得之罪。决不宽贷。　　
</div>
    <div class="pagination">
<a href="清实录嘉庆朝实录_page88.html">上一页</a><span>...</span><a href="清实录嘉庆朝实录_page84.html">84</a><a href="清实录嘉庆朝实录_page85.html">85</a><a href="清实录嘉庆朝实录_page86.html">86</a><a href="清实录嘉庆朝实录_page87.html">87</a><a href="清实录嘉庆朝实录_page88.html">88</a><span class="current-page">89</span><a href="清实录嘉庆朝实录_page90.html">90</a><a href="清实录嘉庆朝实录_page91.html">91</a><a href="清实录嘉庆朝实录_page92.html">92</a><a href="清实录嘉庆朝实录_page93.html">93</a><a href="清实录嘉庆朝实录_page94.html">94</a><span>...</span><a href="清实录嘉庆朝实录_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
