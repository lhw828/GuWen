<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 391 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 391 页/共 518 页</h1>
    <div class="content">　　○壬辰  献皇后梓宫至汉口江沙浅涩有司惧议所以＜锍-釒＞浚之策忽西山大雨汉水增涨  梓宫得顺流而下抚臣以闻  上喜曰朕仰荷  天庥  慈神孔安心始宁悦矣
　　○命再修沙河浮桥时桥以绵雨水涨冲塌监工御史曾守约参总理工部左侍郎吴大田太监曹喜等督率欠严宜罚治有旨总理官姑弗问员外周如砥沙稷千户王铎等各夺俸二月
　　○癸巳  中宫千秋节免命妇朝贺
　　○甲午  武庙德妃吴氏薨
　　○命临淮侯李庭竹佥书南京右军都督府
　　○南京礼部尚书霍韬吏部郎中邹守益共为圣功图一册上之以为皇太子幼未出阁未可以文辞陈说也惟日闻正言见正事则可为养正之助乃绘图十三事一曰文王为世子问安二曰视膳愿皇太子大孝师文王也三曰文王世子齿胄愿其有古圣王谦德也四曰汉桓荣授经见东汉犹存古风也五曰神尧茅茨土阶六曰大禹菲饮食恶衣服愿皇太子崇俭也七曰大禹卑宫室力沟洫八曰周王知稼穑艰难愿皇太子啬身勤民默契古帝王心法也九曰周室后妃蚕织愿皇太子知绮绣之难得十曰宫中隙地种蔬知我  圣祖之同符尧禹也十一曰西苑耕稼十二曰西苑蚕桑愿皇太子知  皇上家法即成周家法是关睢麟趾之风也十三曰商高宗访道愿皇太子知圣学也  上谓图册中语多回隐实假公以行谤讪无人臣礼下礼部参奏礼部言韬等性资多僻议论好高徒知陈善纳忠之为敬而不知迹类谤讪之为非奏入诏宥韬等罪册＜锍-釒＞报寝
　　明世宗肃皇帝实录卷之二百二十六


大明世宗肃皇帝实录卷之二百二十七
　　嘉靖十八年闰七月丙申朔革应天府府尹袁摈职闲住先是  梓宫祔葬  显陵道出南京摈时已升都御史而咨尚未至户科都给事中郭鋆等劾摈以转官故輙怠慢废事故黜之
　　○宣城伯卫錞遂安伯陈鏸请肩舆  上以其提督营务有劳特与之不为例
　　○丁酉徽王厚爝建楼乞额名并乞赐文房器具与奇香异品实其中  上赐名餋德而所乞之物所司查无例不许
　　○戊戌升河南道御史杨绍芳吏部考功司郎中倪缉浙江绍兴府知府杨绍恩俱为按察司副使绍芳江西缉广东绍恩河南
　　○升户科右给事中杨士云兵科右给事中高时礼科右给事中奚良辅俱左给事中士云户科时礼科良辅工科兵科给事中徐守义俱右给事中良才吏科秦礼科守义刑科
　　○己亥以湖广都司署都指挥同知黄济为兴都留守司留守镇江卫指挥使程鼐为副留守武昌卫指挥使李翱协同佥书
　　○辽东广宁卫达军佟伏等作乱总兵官右都督马永督兵与战歼之辽东自十四年军变后虽擒首恶数辈于时务安人心遗孽未正宪典者竟置不问镇卒凶狡者狃于前事时有不逞心是年岁馑伏与军丁于秃子张鉴等俱有勇力为市井所惮乃紏恶少四十余人以朔日之夜鼓啸倡众为乱城中人无应者欲出城集众索门钥不得乃群登谯楼鸣钟鼓以骇众永率家丁夜不收三百余人捕之呼噪仰攻千户张斌先登被杀我兵益愤怒急进击斩首四十级生擒二贼众无一人脱者事闻  上以逆军悖乱变起仓卒而镇巡官能应时底定深嘉悦之乃诏升永左都督巡抚右副都御史刘漳为左副都御史各赉以银币赐敕奖谕诸有功将吏升赏有差斌先恤其家其余官军功次行巡按御史勘奏升录初辽东变完  上卜将于辅臣李时等谓永有家丁百余咸骁锐善骑射  上曰将须文武兼资岂专恃勇时曰辽事新定须有威力镇之至是永竟以家丁立功
　　○壬寅刑部贼囚越狱随格杀之事闻诏锦衣卫逮司狱张凤提牢主事曹亨付镇抚司责讯夺巡风主事吴昆俸半年切责尚书周期雍侍郎宋景等各夺俸三月仍敕部院狱禁重囚务严防守候奏请处决再有疏虞重治不宥
　　○癸卯改南京刑部尚书闻渊于南京吏部
　　○起用原任工部尚书甘为霖提督工程仍令吏部移檄促之赴任
　　○湖广清军御史姚虞奏  显陵卫军士亡去过半宜亟追补以严扈卫至于承天府乃  上汤沐邑连岁灾伤多所逃窜其军单未解者暂停清理且工作方兴庶务猬集请暂停今年照刷文卷  上皆从之
　　○甲辰升通政司右通政郑坤为右佥都御史巡抚南赣汀漳山西左布政使丁汝夔为右副都御史巡抚甘肃巡抚宣府右佥都御史郭登庸为左佥都御史巡抚陕西
　　○日本国王源义晴复遣使来贡先是嘉靖二年日本使臣宗设等入贡比归肆掠虏中国吏民以去自此绝不通贡者十有七年至是复修贡浙江镇巡官以闻  上曰夷性多谲不可轻信所在巡按御史督同三司官严加译审果系效顺如例起送仍严禁所在居民无私与交通以滋祸乱余如所拟
　　○乙巳  皇第八子生
　　○命造  东宫朝驾仪仗
　　○升云南按察司副使李默为江西布政使司左参政湖广按察司副使周怿为广东布政使司右参政湖广按察司佥事张文奎为江西按察司副使
　　○丙午奠献使京山侯崔元监礼使礼部尚书温仁和各奏报  山陵事竣  上悦温旨答之
　　○初  上谕大学士夏言以九月之望视朝至是礼部以期请及以  皇子生涓望之前三日祭告  上复以不豫为言且曰朕自  皇姚登遐日益远思益切也欲一再见之不得然朝仪久辍心实自惭乃此身则不可不爱除  郊  庙重典无敢怠逸其常朝俟春和行之文武群臣慎无曰上行下效以负君托也
　　○吏部左侍郎兼翰林院学士张邦奇请假送母还乡  上谓大臣禄餋寿母乃自古治朝盛事所请不允
　　○升通政使司右通政屠楷为南京太仆寺卿广东按察使詹瀚为福建右布政使兵部职方司郎中王杨为山东按察司副使南京兵职方司员外郎庄一俊为浙江布政使司左参议吏部验封司郎中陈克昌为湖广布政使司右参议
　　○以水灾免浙江杭州严绍典金华衢州处州等府所属县税粮有差
　　○以恩诏释高墙轻罪庶人并所遗妻妾子女共四十五人
　　○南京礼部尚书霍韬以选补宫僚加太子少保同掌詹事府事上＜锍-釒＞辞免加秩言臣非不知清秩可荣崇阶渐陟可勿辞以同俗也窃念今日民生不宁灾变屡见由贪酷有司召致而大臣阴为党护也大臣受禄不让晋秩不辞或有狐鼠钻结阴固宠权呼叱去来如奴婢乞丐彼岂原无良心哉盖谓职秩不峻则权不大贿不来无以罟致有司之馈遗也大臣纳有司重贿有司贪虐小民怨气召灾实有所自臣若受禄不让晋秩不辞是臣亦幸此荣迁自贬素履何以沮遏贪风化道有司是兹加秩臣不得不辞也＜锍-釒＞入下所司知之
　　○丁未赐襄城伯李全礼祭葬赠太子少保谥恭敏
　　○辽府先泽王宠瀤奏年老多疾愿自买葬地预造坟茔诏许之
　　○戊寅以  皇子生行祭告礼于  玄极宝殿及  太庙分遣大臣郭勋夏言等告  群庙是日文武群臣具公服致词称贺
　　○升礼部精膳司郎中徐樾浙江按察司佥事袭良傅俱布政使司左参议樾福建良傅河南
　　○己酉升詹事府少詹事兼翰林院侍读学士崔铣为南京礼部右侍郎
　　○庚戌火星入鬼宿犯积尸气
　　○升南京大理寺卿汪珊为南京户部右侍郎巡抚应天右副都御史欧阳铎为南京兵部右侍郎抚治郧阳右副都御史王以旂为都察院左副都御史
　　○浙江处州府举人卢纲先以武断罔利为乡人所讼而巡按浙江御史周汝员傅凤翱亦咸访治之前后累下狱诸所霸擅田土多见夺以是怨其知府吴仲孙存张一厚同知车露通判寗镐等乃诬构仲等赃罪四十余事上书阙下  上览而大怒谓各官干纪违法黩货害民情犯深重诏各该巡按械系至京治之
　　○壬子以皇子生书谕诸王
　　○四川广安州灾是日前后夔州府及所部之大昌县俱灾
　　○罢总督南京粮储右副都御史边宪以南京工科给事中杨雷论劾也
　　○先是六月间虏七百余骑由蓟镇李家谷入铁门关陆轴谷窝等处杀虏人畜巡按直隶御史樊得仁以闻  上以指挥等官吴钦等八人守御无策下巡按御史逮治参将周彻住俸剿贼总兵官刘渊夺俸四月仍令查究隐匿情弊
　　○癸丑发太仓事故官军班银八十三万八千六百两通惠河节省脚价银三十万两贮库银三十万两给济  泰享殿  慈庆宫等大工之用仍借支贮库及马价银四十万有奇令徵皇庄马房逋负子粒银抵之
　　○甲寅初四月间将奉  慈孝献皇后梓宫葬于太峪礼部拟上葬毕祔  庙仪注得旨令增入  皇后亚献仪未上至是  慈宫已祔  显陵  上谕礼部以八月七日卯刻  慈主祔庙部乃遵前谕具上其仪初四日太常寺奏祭祀初五日为始齐戒三日是日遣官以祔享告  太庙及  列圣群庙合用大臣九员及祭日捧  各庙  神主大臣八员俱俟钦命至日文官五品以上武官四品以上六科都给事中皇亲指挥千百户等官俱照例陪祀  中宫率  皇妃嫔助行亚献礼合用文官四品以上武官三品以上命妇陪拜列东西近两庑稍北障以帷幙俱初七日丑刻由东安门进入候于  太庙太常寺设牲醴设  慈孝献皇后神座于  太庙  睿宗庙锦衣卫设仪卫于午门外是日早内执事官设酒馔于  慈宁宫设  慈孝献皇后衣冠于  几筵前进  神主舆于殿前设衣冠舆于丹陛上设  上拜位于  几筵殿上正中  上常服内导引官导  上请拜位奏四拜兴立于拜位之东西向内侍官诣  灵座前跪奏请  慈孝献皇后神主降座升舆诣  太庙祔享奏讫  上捧  神主由殿中门出奉安于舆内执事官捧衣冠置于舆后随内侍擎伞扇如仪  上至右顺门具祭服升辂后随文武百官不系陪祀者俱朝服于金水桥南跪迎  神主舆候  驾遇退主  太庙南门各  庙遣官捧  列圣帝后主以次奉安讫  上降辂太常寺官导  上诣舆前奏跪  上跪太常寺官跪奏搢圭  上搢圭捧  神主出舆由中门入内侍官捧衣冠随入至  庙丹陛上典仪唱乐舞生就位执事官各司其事唱迎神奏乐典仪奏  慈孝献皇后谒  庙  上捧  神主入内侍官捧衣冠随入内赞奏就位  上奉  主就位安  主于拜褥上内赞奏出圭奏跪  上跪太常卿跪奏孝玄孙嗣皇帝  躬奉  皇妣慈孝贞顺仁敬诚一安天诞圣献皇后祔  庙参拜内赞奏行五拜三叩头礼  上代拜奏搢圭  上捧  主庙上立太常寺卿唱赐座  上捧  主安于  睿宗庙神座内赞奏出圭奏复位导引官导  上至香案前司香官捧香跪进于  上左内赞奏跪  上跪奏搢圭奏上香三上香讫奏出圭奏复位乐止内赞奏四拜兴平身传赞陪祀官同典仪唱奠帛行初献礼奏乐导引官导  上至  太祖神位前奏献帛献讫奏献爵献讫诣  高皇后神位前奏献爵献讫奏出圭复位各  庙捧主官捧帛爵诣各  庙献讫请读祝位内赞奏跪赞读祝读祝官读讫奏俯伏兴平身奏复位乐止典仪唱行亚献言□豊奏乐女官奏礼  中宫献  太庙爵  皇妃八氏献  八庙爵仪同初献惟不读祝乐止典仪唱行终  献礼奏乐仪同亚献太常寺卿进立西向唱赐福胙光禄寺官捧福酒胙内赞奏跪奏搢圭光禄寺官以福酒跪进内赞奏饮福酒  上饮讫光禄寺官以福胙跪进内赞奏受福胙  上受讫奏出圭俯伏兴典仪唱彻馔奏乐执事官彻馔讫乐止太常寺卿跪奏礼毕请还宫乐作内赞奏四拜平身乐止典仪唱读祝官捧祝进帛官捧帛各诣燎位乐复作内赞奏礼毕乐止  上捧  太祖主各捧主官捧各  庙主诣各  庙奉安于寝殿捧  睿宗主官同内侍官捧  慈孝献皇后主出  太庙门外奉安  神舆还  睿宗庙太常寺官奏请降舆奉安礼毕  上还宫大乐鼓吹振作奏上  上曰朕先捧  新主礼讫同  皇后纳  太庙主余俱如拟
　　○户部覆湖广清军御史姚虞所陈分县广恩二事言钟祥县附郭承天仅十有三里道冲民寡粮少差繁议割邻境荆门州马良村十里之民补之其湖广通省明年田租自兑军漕米派徵本色外余无论起运存留请以五分为率概如恩诏蠲免二分后不为例诏可
　　○广西断藤峡弩滩诸巢贼平凡斩首一千三百五十余级俘其众四百五十余人抚猺獞二千九百有奇捷闻  上嘉其功诏进总兵官安远侯柳珣太子太保岁益禄米三十石提督兵部右侍郎蔡经升左侍郎兼右副都御史仍加俸一级荫总镇太监马广弟侄一人为锦衣卫所镇抚各赏银五十两彩币八表里副总兵张经副使翁万达梁廷振都指挥高乾参政林士元参议田汝成各升一级仍与两广巡按邹尧臣陈储秀副使萧晚及三司掌印官祝续陆铨余恩参将沈希仪等各赏银币有差
　　○乙卯赐怀宁侯孙瑛祭葬
　　○令凡王世子请给餋赡食米在嘉靖十七年冬以后者得如衡世子例给与五百石
　　○朵颜卫夷人打哈以侄革兰台等俱得职事而已为花当子乃未得因欲沮贡以胁求都指挥职事语甚不逊蓟州抚镇等官张汉等因奏虏势桀骜鼓衅有端请调保定及辽东官军以备截剿  上曰黠虏敢尔狂悖其令巡抚总兵官明谕以不当授职之故彼宜听顺辽东入马且勿调
　　○改承天府石城驿为石城水马驿其马匹令通省均派
　　○丙辰造  显陵祭器
　　○戊午改南京工部尚书周用于南京刑部起用原任太理寺卿董天锡于南京大理寺
　　○造  明堂正位配位神牌神座神案祭器祭玉
　　○大学士顾鼎臣奏近闻四方无籍之徒潜住京师侦探各衙门事务蓦藏邻舍财贿家人官吏人等捏写票帖嘱托公事无所忌惮又臣原籍苏州府近多假充臣亲族私出路引贿买关文驾舟悬牌装载客货所在骚扰逃匿租税又有诈充官职恐吓害人似此违法生事何止一端乞敕都察院通行禁治诏自今有指称大臣名色于内外各衙门假托生事者都察院务严加捕治即通行各衙门知之
　　○庚申  二圣梓宫合葬于  显陵新寝
　　○升应天府府尹文明为右副都御史总督南京粮储江西左布政使夏邦谟为右副都御史督理粮储兼巡抚应天等处太仆寺卿楚书为右佥都御史巡抚宣府地方
　　○起用巡抚顺天右佥都御史戴时宗以原职抚治郧阳等处
　　○升提督四夷馆太常寺少卿毛渠为通政使司提督誊黄右通政
　　○辛酉以  慈孝献皇后山陵礼成诣神祗坛祭谢
　　○是日举慰神之祭于  永孝殿  后妃与事  上曰以此尽子妇之情也
　　○礼部尚书兼翰林院学士黄绾罢先是绾以礼部左侍郎升本部尚书充正使往谕安南未行为其父母请赠且援建储恩例请给诰命如其官  上怒曰绾先因行取使安南闻命不趋既至则多端请辞畏缩阘茸今又复有请其以原职间住毋复起用安南事本因一人倡之众皆随之讪上为听夏言之言共起违慢之侮此国应弃应讨宜如何处之兵部其即会议来闻兵部集廷臣议谓黎氏本我臣妾义不可弃而其臣莫登庸父子篡国逼主罪所必讨近虽畏威悔过上表乞降籍其土地人民恭听处分据其哀请似亦可矜但夷情反覆诡秘难信请敕原拟钦命咸宁侯仇鸾兵部尚书毛伯温往两广云南调集各处汉土官兵招谕安南归顺土官刁雷及黎氏旧臣武文渊等各练集兵粮以备征讨若莫登庸父子果隐谋则进兵以正朝廷之法如其束身待命果无他心则星夜檄闻朝廷待以不死如此则春生秋杀仁义并行不悖矣  上从之乃仍命鸾挂征夷副将军印给伯温参赞军务关防奉敕南征
　　○革工部营缮郎中王玫职为民降调郎中车灿于外任玫受商人贿滥收丝麻希冒物价而灿监收不会科道俱为科道官所参劾有旨逮问玫等玫奏辩复下其三法司会问词服故有是命
　　○甲子镇守宣府总兵官张镇以虏入万全右卫逗遛不战论死
　　大明世宗肃皇帝实录卷之二百二十七终


明世宗肃皇帝实录卷之二百二十八
　　嘉靖十八年八月乙丑朔秋分祭夜明于夕月坛遣成国公朱希忠行礼礼部尚书严嵩分献
　　○丙寅升江西右布政使黄卿为本司左布政司江西按察司副使俞夔为本司按察使四川布政使司右参议孙应奎为湖广按察司副使
　　○会昌侯孙杲妻顾氏为其子应乾奏袭祖爵不许吏部议称外戚旧无袭封之制洪熙以后或以庆赏或以陈乞封爵实自兹始历年既久转相援引名器益轻今孙氏之先孙忠缘外戚进封伯爵其后议革夫复何辞第其子继宗者宣德初年累有军功正统间同与土木之变历升都指挥佥事今顾氏之奏以此但裁革奉有明旨不敢轻议而军功既经查明或量为节减以偿之奏闻得旨会昌侯既先年会议有旨裁革著在令甲仍宜遵照革袭毋得变更
　　○升永平守备指挥毛绍忠为署都指挥佥事充建昌营游击将军
　　○丁卯祭先师孔子命大学士夏言行礼
　　○  上谕礼部朕前旨以八月开讲视事如故缘朕自五月二十五之夕梦  梓宫舟行为风所撼心甚惶惧即躬诣西内金海祷祀玄冥寻又以天妃经卷附  梓宫舟上用祈神祐果神降之休顺流而下朕心以宁顷以展谢举祭久居西内重为凉气所袭身用不康然  二亲之大事以襄朕虽小妨何害第生辰之贺未忍受百官全礼可视元日例行开讲视事于来春举之礼部其宣示诸司礼部固请朝贺不许
　　○升大理寺右少卿王道中福建布政使司左布政使陈卿俱府尹道中顺天卿应天
　　○戊辰升刑科都给事中戴儒为太仆寺少卿
　　○己巳祭  帝社  帝稷命翊国公郭勋代
　　○命文武大臣郭勋夏言等以  慈孝献皇后祔享告  太庙及  列圣群庙
　　○礼部等衙门以  山陵祔庙礼成请行奉慰之礼  上曰卿等以礼言良是第朕在少理免行
　　○庚午升广西按察司佥事操松为四川布政使司右参议
　　○夜昏刻月犯心宿
　　○辛未奉  慈孝献皇后神主祔  睿宗献皇帝庙  上率  皇后及嫔行礼如仪
　　○勋辅大臣及文武衙门以  神主升祔  庙享大礼告成上言奉慰  上曰朕冲昧稔愆累及  父母并昇帝右今者送终礼毕孤惟永慕转觉不堪卿等陈慰具悉忠悃但人子之情未尽者莫如朕甚奉天勤民恐益昧退卿等左右丞弼须日加忠荩以匡之
　　○以  万寿圣节遣西宁侯宋良臣安仁伯王桓玉田伯蒋荣分祭  七陵左都督方锐祭  恭仁康定景皇帝陵寝中官祭  恭让章皇后陵寝长宁伯周大经祭  孝洁皇后陵寝
　　○壬申升湖广右布政使冯时雍为福建左布政使山西按察使曹嘉为江西右布政使福建漳州府知府孙裕为江西按察司副使
　　○癸酉以明日  万寿圣节  奉先殿行祭礼遣翊国公郭勋代  孝慈高皇后忌辰  景神殿行祭礼遣成国公朱希忠代
　　○朝鲜国王李怿差陪臣户曹参判郑洗虎等奉表及方物贺  万寿圣节宴赉如例
　　○户科给事中杨上林参论顺天府府尹王道中系京师人桑梓故乡例应回避而偃然受命非所以远嫌疑一政体也章下所司
　　○甲戌  万寿圣节  上行告  天礼于  玄极宝殿文武群臣行礼如正旦仪
　　○免群臣节宴赐钱钞宴四夷使臣如例
　　○乙亥朵颜等卫都指挥哈哈赤等差头目干罗出等进贡贺  万寿圣节哈密卫委兀儿地面夷使癿吉满可等进贡谢恩各宴赉如例
　　○丁丑赐文武大臣命妇金币有差以祔  庙礼成也
　　○升巡按直隶监察御史樊得仁俸一级仍赏银币是年七月虏寇蓟州擦崖子关得仁适巡操至太平寨闻报即督励官军策援虏退巡抚都御史张汉以闻  上以得仁忠劳可嘉故有是命
　　○戊寅礼部以大报等祀册副进览
　　○己卯以  大享请配告于  睿宗献皇帝庙
　　○录狭西贺兰口红寺堡等处获功官军邓云等一十九人凉州永昌堡等处获功官军王亮等三十二人各升赏有差
　　○庚辰裁革南京新设巡捕指挥一十八员从御史利宾议也
　　○壬午行  大享礼于  玄极宝殿
</div>
    <div class="pagination">
<a href="明实录世宗实录_page390.html">上一页</a><span>...</span><a href="明实录世宗实录_page386.html">386</a><a href="明实录世宗实录_page387.html">387</a><a href="明实录世宗实录_page388.html">388</a><a href="明实录世宗实录_page389.html">389</a><a href="明实录世宗实录_page390.html">390</a><span class="current-page">391</span><a href="明实录世宗实录_page392.html">392</a><a href="明实录世宗实录_page393.html">393</a><a href="明实录世宗实录_page394.html">394</a><a href="明实录世宗实录_page395.html">395</a><a href="明实录世宗实录_page396.html">396</a><span>...</span><a href="明实录世宗实录_page392.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
