<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 27 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 27 页/共 367 页</h1>
    <div class="content">　　○壬戌  上御文华殿讲读
　　○御史余乾贞差北直河南清查军伍都察院题请回道管事  上谓御史差满考察先朝事例甚严近来一概都准回道岂人人尽皆称职无过者及遇京官考察如何又有纷纷议论御史专察一方职任至重你总司风纪平日不加精核谩尔差用或致贻害一方责将谁委今后务要申明旧例著实举行有不称的即便参奏改黜各地方依限交代不许枉道回家满日仍查有无违限一并考核堂上官如狥情畏比亦以不职论  赐晋府宁河王长子知□廿□火□河东王长子慎键各袭封夫人李氏冯氏进封为妃
　　○直隶深州生员林基父母丧先后庐墓六年清豊县侯灿为祖母史父逵母刘先后庐墓九年俱旌其门曰孝行
　　○山西潞安府长治县民自仇鹗至仇大六世同居食凡男女数百人节烈妇贞女二十三人旌其门曰高义
　　○江西崇仁县民黄士沆妻邓氏直隶武城县民生员郑继绪妻白氏山东登州府蓬莱县舍余周儒妻王氏直隶山阳县生员王延祚妻陆氏直隶永年县宋修治妻周氏武邑县监生李孔时妻陈氏平谷县民刘伋妻郝氏山西蒲州民杨鹒妻王氏寿阳县民王麟妻郝氏俱旌其门曰贞节
　　○直隶深州民李东妻张氏及男光裕妻韩氏旌其门曰双节
　　○四川温县训导以升任携妻女舟行为盗所劫杀盗迹二女长幺哥绝裙赴水死次女留哥骂贼被杀投水李氏亦赴水身死山东萃县民高守耕妻田氏夫死姑初严防已少解自缢山西黎城县生员李芬妻刘氏夫死不食缢死清源县民韩定妻张氏缢夫柩前死定襄县任尧弼妻杨氏不食五日死夫柩侧直隶成安县生员张鹍翼妻刘氏夫死乘姑不备自缢绝开州民雷应时妻安氏于丧侧以麻绖缢梁死河南修武县生员薛复亨妻王氏夫死七日不食不死复自缢绝各旌其门曰贞烈
　　○山西芮城县柳兰女父逢春母谢氏相继病故遗二妹俱幼一弟方生三月兰女痛家寒弟妹无依誓死不嫁纴织以嫁二妹婚娶弟妇张氏弟业农自务织以终其身年七十五卒旌其门曰贞孝
　　○甲子  上御文华殿讲读
　　○巡抚福建刘尧诲言户部咨行各省直见徵税处要见每年所徵银两若干作何支用定为则数福建常赋固薄顷以海上兵事徵发烦难议事之臣不敢频索内帑计将该省税额起存粮课及山海市镇船□等税一向通行者俱勒为饷亦取仅足而止外患稍宁节经裁约查有漳州府海澄等县船货商税福州府行崎所木税闽侯怀三县牛河渔荡税福清连江等县绸税古田县炉税以上俱行见徵税充饷者福州南台□税泉州府船税以上俱原有税而今裁革者俱各报闻户部覆议  上谓刘尧诲清查商税补足军饷具见尽心任事之忠着吏部纪录待用
　　○乙丑  上御文华殿讲读
　　○升凤阳巡抚王宗沭为南京刑部右侍郎
　　○丙寅兵部奏选武职官  上御皇极殿亲临铨注
　　○准四川土舍杨正魁袭伊父杨仁原石耶洞长官司仍不支俸
　　○升江西副使张士佩为本省右参政
　　○丁卯  上御文华殿讲读
　　○戊辰降补原任狭西副使李台复为本省参议  以原任兵部右侍郎张翀总督漕运巡抚凤阳
　　○庚午  上御文华殿讲读
　　○以广西参政高则益提调本省学较改分巡辽海道今升狭西行太仆寺少卿贺溱为开原兵备副使
　　○总督仓场户部左侍郎毕锵言储政五事一议收粮凡运粮报司仓即日诣该仓看阅晒二天扬一天至乾洁而止及至委收粮官员须看验精洁方许收管不堪收者从实禀报一议陪库往银库定委主事一员而陪库自近年始顾时值放粮关系甚重安能两在而俱临每此入而彼出又为不便宜于员外主事中专委一人代之一议修厂一议修浚一议买补部覆俱依议行
　　○兵科给事刘铉条陈酌＜锍-釒＞浚议夫田专责成禁侵冒四事行湖广抚按逐款会议其＜锍-釒＞浚止采穴泗港等口余容另议修堤人夫当官顾募并未曾编派小民及有大户投充等弊湖广地方寥阔水利一道专管切恐顾盻不及不若仍旧各守巡相兼为便也修堤钱粮府佐等官当面给散奸弊尽祛事体妥当从之
　　○是月  上御文华殿讲读八日
　　明神宗显皇帝实录卷之三十二
明神宗显皇帝实录卷之三十三
　　万历二年闰十二月辛未朔除原任湖广道御史向程于福建道
　　○释闲宅宗室故辅国将军奇浩男银哥金哥以隆庆元年越关奏请名封情有可原也
　　○升易州兵备参政高文荐为山东按察使照旧管事补原任江西参议刘应峰于广西
　　○壬申  上御文华殿讲读
　　○发太仓银二万一千九百四十五两零为甘肃抵还修边军饷之数
　　○癸酉南京兵部尚书戴才言近该部议以浦子口守御带管盐法听巡盐御史举劾固得曲防之法但稽之成宪要非建置之旧且浦口五卫去盐场颇远军舍即能安顿私贩唯当严于经过关津如必设立盐捕亦当于巡盐御史所辖求之不宜輙变旧制部覆从之○甲戌  上御文华殿讲读
　　○南京吏科给事中史朝纮等广东道御史蒋科等各条陈考察事宜一惜人才一论大体一审名实一核考词部覆俱依议行
　　○除原任云南副使朱茹于江西
　　○乙亥  上御文华殿讲读
　　○升徽州府知府崔孔昕为两淮运使凤阳知府邹廷望为甘肃行太仆寺少卿兼佥事调江西副使凤阳知为狭西提学副使
　　○巡按辽东御史郭思极勘过户部郎中王念赃私贪例革职为民  上谓王念侵盗如何都开摊各库役领下郭思极前劾王念赃罪甚重今又朦胧回护轻拟革职且不究王念着提去与各犯面证明白从公再问
　　○山东道御史柴祥条陈三事一议治徐邳夏镇等河以祛民害一议番休守苏浙兵须加控驭一议互市以防北虏部覆依议行
　　○丙子升巡抚河南副都御史吴道直为兵部右侍郎
　　○丁丑  上御文华殿讲读
　　○戊寅  上御文华殿讲读
　　○总督狭西石茂华巡抚延绥张守忠各题延镇三年修完边墙墩台寨城请叙录效劳文武官员  上谓近来各边报修工程巡按御史覆勘岂曾亲履其地止据委官以空文回报未久随即倾＜王巳＞这延绥所奏边功着选差公勤司官一员便去逐一查勘明实具奏
　　○总督宣大方逢时言巡按御史陈文燧条陈八事已行者三遵行者四当议行者一如抚赏之机使介之稽贡市之期三者事体相属今日之抚赏因其臣服而惠给之历岁既久事体颇定此已行者也两镇之支费皆取给于积余客饷间有不敷则取补于减哨市税至于那借库银随行扣补若行查核恐阃外之臣畏首畏尾似为不便至于戎伍之训练边军之劳困夷马之价值三者亦略相关此所遵行者也惟修守之宜大同边墙东起西阳河西至了角山延袤六百余里倾＜王巳＞无存且大同地参胡境长沙漫碛群山星聚势不联络此地利当议见在食粮之数仅八万余守城占役之外不及五万无他军可以相助此人力当议边土沙松立见糜散墙高则速颓岸深则善倾此工程当议尤有过虑者一则摆守足军之难二则务外失内之难三则防御周顾之难四则摆守持久之难合当斟酌边墙之修宽限至万历四年起工及预图善后之策兵部覆言边墙之设所以限隔华夷自古不废近来边垣倾圯以致虏骑充斥益以大坏而遗址犹存大同额军十三万今止八万虽人力比前不足而地形土脉悉皆如故故昔务修建所以分别华夷使之不相踰越非谓在摆卒专倚之为守也今该镇计用卒十八万而额军亦止十三万当时原不摆守可知而所谓务外失内等项可无过计矣但其工程稍难固不可缘此而并废自昔所有之墩台也如候万历四年起工殊非及时修政之意合量与宽限从之
　　○松山虏酋款塞贡市告完总督石茂华等各赏赉有差
　　○乙亥赐阳夏王载非□土所书楼额名遵训
　　○戊寅赐庆府弘农王长子倪□亻□田火□袭封为弘农王夫人潘氏进封为妃  己卯起原任宣府巡抚孟重为河南巡抚  浙江湖州府乌镇地方添设捕盗管理盐法同知一员铸给关防一颗从抚按请也
　　○庚辰  上御文华殿讲读
　　○改神枢三营游击郑勋为河间游击升万全都司谢天祐为山西太原参将
　　○辛巳升刑部浙江司员外尹较为福建佥事○顺天府尹施笃臣请急准回籍调理
　　○壬午通政王好问三年秩满荫其子王浑然为国子生
　　○癸未巡按浙江御史田乐题先年遣戍卢龙等卫葛乾相等三百七十余户系方孝孺姻党乞行豁除不允
　　○甲申  上御文华殿讲读
　　○乙酉升山东左布政曹科为顺天府尹
　　○太宁等卫夷人头目升合儿等二百三十二员名朝贺  万寿冬至令节晏赏如例
　　○丙戌  上御皇极殿顺天府官进春文武群臣称贺以年节  辅臣张居正等银纻有差
　　○丁亥  上御文华殿讲读
　　○  上召辅臣张居正于暖阁前亲洒宸翰大书弼予一人永保天命八字以赐次日侍讲读居正因奏  皇上数年以来留心翰墨昨仰睹赐臣大书笔力遒劲体格庄严虽前代人主善书者无以复踰但帝王之学当务其大自尧舜至于唐宋英贤之主皆以修德行政治世安民不闻有技艺之巧也惟汉成帝知音律能吹萧度曲六朝梁元帝陈后主隋炀帝宋徽宗宁宗皆能文章善尽然无救于乱亡可见君德之大不在技艺间也今  皇上圣聪日开宜及时讲求治理以圣帝明王为法若写字一事不过假此以收放心虽直逼钟王亦有何益报闻
　　○升山东右布政朱卿为本省左布政
　　○戊子升山东都司佥书王镇为神枢四营游击改广东琼崖参将晏继芳充西路巡海参将
　　○己丑除四川右布政攸绩于山东
　　○巡按直隶御史萧泮陈钱粮六事一均羡余以励人心漕规轻赍银两作正支销外是名羡余一分解淮二分给军士十三总同之惟江北四总先以议免边输扣补今边输如故而此赏独靳宜均之以示一体一改海船以利运道自罢海运之后即驾入里河与浅水船参和并进海船重而浅船轻彼此并壅宜将海船二百余只或作战舰或变价值但置浅船以便进运一收除米以广积贮漕运正额外随船耗米岁约一百二十万石除晒扬扣尖收受所剩土米大较可三四十万石坐余在仓皆听贱卖宜行通济库或太仓库每石随给价五钱毋致迟滞另廒收贮当年即与支放亦两便也一置脚船以备不测江南巨舰各有小艇随之号曰脚船以备缓急运船缺此殊为不便宜行漕司动支粮价余银每浅船二十给造脚船一只每只拨军四名月粮一体关支使随帮策应尤为有利一立保甲以寓防浚运船过淮随到随编以二十只为一甲总给一牌每日轮流二船直牌为甲长各备器械什物盗发协力截赶风起商议策备稍遇淤滞督同浅夫开通一船失事余即连坐一剔宿弊以清库藏申饬该库但遇官鞘解伴止许送到大门巡风官军擡入库门原解员役对验成色此外闲人一切严禁不容窥觇以杜偷混部覆得旨海船留备缓急不准变卖其余依拟
　　○先是达虏宾兔要求河西互市恣意横索刁抢村庄科道官蔡汝贤宋范等各议绝其抚赏相机堵截兵部覆言北虏款贡之始起于俺答其子侄诸部落亦皆分布各镇誓无犯扰今宾兔扣边扰索其迹如此于中事情亦有不同使虏连年西图获有番夷赀畜而以河西设市藉为衅端不独宾兔一枝为然则宜亟令堤备即闭关绝贡环甲加兵自不容已今诸虏贪我财利尚无他谋唯是丙兔以宁夏互市为远且见顺义诸虏在于宣云衣食稍豊犬豕之性不免中热实止口体若以一技要索之情遂启各镇拒绝之事非计之得也宜令俺答谕其改图悔祸如再侵掠即严兵拒堵斯为上策奉旨着虏情着石茂华侯东莱相机审处不许推诿误事
　　○以松潘东路游击陈世忠为四川行都司掌印
　　○先是议开马桥至子房新河督理河道傅希挚勘称上叚则四十里皆水下叚则数十里伏石委难议开惟梁山以下穿羊山出左洪口一带便于开浚口向东南与黄流颇顺并佑合用银二万四千二百七十余两且新旧两河必有一通可保万全宜行开筑部覆报可
　　○庚寅  上御文华殿讲读是日  上从容问辅臣张居正等元夕鳌山烟火  祖制乎对曰非也始成化间以奉  母后然当时谏者不独言官即如翰林亦有三四人上疏嘉靖中尝间举亦以奉神非为游观隆庆以来乃岁供元夕之娱糜费无益是在新政所当节省  上曰然夫鳌山者聚灯为棚耳苐悬灯殿上亦自足观安用此太监冯保从旁言他日治平久或可间一举以彰盛事  上曰朕观一度即与千百观同居正言明岁虽禫继此  上大婚  潞王出阁诸公主厘降大事尚多每事率费数千万金天下民力殚诎有司计无所出及今无事时加意撙节稍蓄以待用不然臣恐浚民脂膏不给也  上曰朕极知民穷如先生言居正曰即如  圣节元旦旧例赏赐各十余万无名之费太多其他纵不得已亦当量省  上悉嘉纳明年元夕罢烟火鳌山
　　○升云南右布政罗元祯为贵州左布政
　　○升鸿胪寺左寺丞张朝聘为少卿
　　○辛卯准覆原任户部右侍郎徐贡元原职以先因佥解叚疋降级也
　　○先是达虏头目入境到西纳寺烧香讨赏甘肃巡抚廖逄节请于嘉峪关外远处听盖一寺使之焚修自可杜其求请之词及查故酋吉能原授都督同知之职今各枝皆以承袭其子似当一体准袭部覆如议但查把都儿黄台吉是否吉能之子应否承袭今具番文转请从之
　　○壬辰  正旦节遣泰宁侯陈良弼武定侯郭大诚豊城侯李环怀柔伯施光祖固安伯陈景行祭  长陵  献陵  景陵  裕陵  茂陵  泰陵  康陵  永陵  昭陵各行礼
　　○升福建行都司杨显为广东琼崖参将湖广行都司佥书章延廪为四川松潘东路游击
　　○癸巳原任工部尚书胡松卒赐祭葬松南直隶人正德甲戌进士初任郡佐选监察御史首论朱宁陆完等不法事嬖臣矫诏为市临清上＜锍-釒＞力议格之不报尝论大学士桂萼引用王琼比周为党寻被谪佥宪福建按察贵州寻升副都御史至今官卓有丰裁亦可师表一世也
　　○巡抚辽东兵部右侍郎张学颜三年秩满荫其子张文夔为国子生
　　○乙未总督蓟辽杨兆言昌镇系  陵京肘腋之地向未设有车营去年议照各标下共为两车营以扼东西山口之隘车制必如先总督谭纶初造之式足以冲锋其中合用火器照各添造有车必须有兵有马曲为议处其说有四一先改白羊军为车营之先步一并昌平军于巩华为一营一改设将官以便责成一加马匹部覆俱依议行
　　○议查济宁汶上二湖旧界总理河道傅希挚勘请湖地高者准令佃种分等徵租低者照旧蓄水济漕严禁佃户不许曲为堤防侵那疆界工部覆言委于国计民生有禆但照先原任尚书朱衡称新河支河河身堤基皆系民间田地合将昭阳湖官地及淤平旧河准令对亩给业免其纳税以河之弃土补河之占地亦可舒滨河失业之困应行并议从之
　　○丁酉宣大总督方逢时议建立牧场大同镇于中路建立六场西路各建一场除阳和一场专备贡马余每场养  三百匹其分派牧养统领责成部覆俱依议行
　　○巡视京营工科给事中李熙福建道御史周咏条陈六事一选战将二蓄将材三练战兵四习车兵五核养马六广火器部覆俱依议行
　　○戊戌广西梧州府添设副提举二员照例请给关防常轮一员前往广东买盐运回梧州候桂林船到转发仍于桂林梧州二府原设管粮通判令其兼理盐法从总督两广殷正茂请也
　　○兵部覆巡抚廖逢节议传谕黄台吉自采木植于关西离边远处修盖一寺听各虏就彼焚修
　　○巡按广西御史李采菲勘过顺剿雒容等处擒斩首从贼徒功次提督殷正茂巡抚郭应聘总兵李镇等各升赏有差  己亥  上祫享  太庙
　　明神宗显皇帝实录卷之三十三
明神宗显皇帝实录卷之三十四
　　万历三年正月辛丑朔
　　上御皇极殿受文武群朝贺
　　○是日赐辅臣张居正吕调阳上尊珍馔
　　○荣阳王载阶等类奏庆贺礼部＜锍-釒＞言非故事合止照弋阳等府事例差官赍捧送部不必另具奏从之
　　○扬州镇江府地镇
　　○壬寅赐辅臣张居正膳九品长春酒十瓶甜食一盒吕调阳膳七品长春酒五瓶甜食一盒
　　○丙午升太原府同知季遐龄为山西佥事整饬密云兵备
　　○巡抚顺天都御史王一鹗修上弭盗六策一议专保甲责成谓在京各衙门各卫所隶籍于内廛寄于外者往往恃客籍以抗有司俱宜知会通议管约一议分逻徼亭堠欲于涿州良乡固安武清漷县墩铺分隶守备盗贼发界中作罪一议重捕盗赏格应捕人役擒斩贼首三名颗者与冠带再有功者加百总用计密捕六名者当对敌擒斩之一居民能擒斩贼盗者二名与冠带密缉者以四当擒斩之一把总官有胆略过人累立奇功者荐边方叙用一议定守备信地漕河一带南起丁字沽北至王家摆渡崔黄口与霸州二守备分河东西岸而守之两岸两属彼此互诿不若尽属之崔黄口而霸州则专以近京要路责之一议增巡河哨船宜置八桨船六只每船用兵十人分布巡哨一遇有贼并力齐掉与岸上巡缉互为声援一议明管河职掌谓河旧设一把总一主簿皆高坐河西膏地职守湮废宜于夹河武清营州二卫选骁勇有材官一员充为总领责以护粮把总主簿责令沿河修浚巡缉如有失事通与守备及巡简官一体查究＜锍-釒＞下兵部覆核无异诏如议行并令抚按官申饬所属有隐匿盗情规避罪责者事发一体治罪
　　○丁未  上亲享  太庙
　　○是日  上见七十二卫陪祀武官祭服蓝缕不称明禋谕今该部另造贮寺届期给发祭毕交还太常寺因＜锍-釒＞言本寺导引陈设进爵捧帛人员俱系御前执事比之陪祀尤为紧要宜并成造给与从之
　　○吏部＜锍-釒＞广东各府海防同知俱各分定信地驻劄堤防不许偷安府城旷废职业其高州清军改为海防兼理清军覆提督两广殷正茂之请也
　　○狭西抚按官郜光先等＜锍-釒＞论本省驿递事宜将西安延安平凉庆阳凤翔汉中六府照粮通融均徵直银先期解府先期给发各驿以革宿弊苏民困从之
　　○己酉  英宗睿皇帝忌辰遣安乡伯张纮致祭  裕陵
　　○庚戌
　　上御文华殿讲读
　　○以巡抚四川曾省吾奏改四川屯田归并清军道副使驿传归并盐法水利茶法道佥事改铸关防换给敕书
　　○狭西巡抚郜光先等奏查出民屯二项支剩银二万八千九百余两以二万六千五百余两抵作固原本年兵饷余存留贮库俟抵下年户部覆奏报可
　　○流倭攻陷双鱼所两广提督殷正茂以闻＜锍-釒＞下兵部
　　○辛亥  上谕礼部朕遵  两宫慈命以今春长发其令礼部择日具仪大学士张居正等奏该部查无旧例不敢擅拟而臣等备查阁中旧稿惟  英宗皇帝实录有正统六年六月初六日  上以是日长发告  奉先殿一条与今日事体相同而亦未闻开有仪注盖此礼本行宫中故不得而知也臣等以为礼重冠婚  皇上前在东宫已行冠礼上公掌冠辅臣陪列三加称尊执爵而酳嘉礼已告成矣既行其大则可略于小似不必令部臣议拟第容臣先期略具仪节及撰拟内殿告文以俟裁定耳  上是之一先期一日  上躬诣  奉先殿  弘孝殿  神霄殿以长发告俱用告文一是日吉时请  皇上长发请发毕  上尚黄冠诣  两宫皇太后行五拜三叩头礼行礼毕请  上御乾清宫受贺
　　○四川总兵官郭成先年镇守广东以征剿都蛮故改任四川成所带广东兵千人入蜀颇多逃散巡按广东御史赵焞发其冒匿广东兵粮及所经过行粮状奉旨革任行四川查追该银九百余而成亦荡平都蛮更奉旨复职矣于是巡按四川御史孙代＜锍-釒＞成冒领广粮虽有状而所自募健儿三百人原未开支意其所冒实为此曹犒赏之资不尽乾没也且新功业至千级而追完亦且及半其余未完似可以情完功准者也  上乃免成追夺
</div>
    <div class="pagination">
<a href="明实录神宗实录_page26.html">上一页</a><span>...</span><a href="明实录神宗实录_page22.html">22</a><a href="明实录神宗实录_page23.html">23</a><a href="明实录神宗实录_page24.html">24</a><a href="明实录神宗实录_page25.html">25</a><a href="明实录神宗实录_page26.html">26</a><span class="current-page">27</span><a href="明实录神宗实录_page28.html">28</a><a href="明实录神宗实录_page29.html">29</a><a href="明实录神宗实录_page30.html">30</a><a href="明实录神宗实录_page31.html">31</a><a href="明实录神宗实录_page32.html">32</a><span>...</span><a href="明实录神宗实录_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
