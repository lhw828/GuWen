<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 318 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 318 页/共 1860 页</h1>
    <div class="content">文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。十一月。甲戌朔。遣官祭先医之神。　　

○乙亥。谕、山东青州府属之博兴、乐安、二县。今年有秋禾被旱之乡村。朕已照该抚所请。将灾地新旧钱粮。分别蠲缓。今闻二县未被灾之处。即本年夏麦被旱之区。秋禾虽未成灾。而收成仅有六分。未免歉薄。若将钱粮照例起徵。民力难以输纳。朕心轸念。著将博兴、乐安、二县内。夏麦被旱、秋收歉薄之处。所有本年钱粮。缓至来年麦熟后徵收。以纾民力。该部即遵谕行。　　

○大学士鄂尔泰等、议覆署湖广总督鄂弥达疏称、遵旨交议御史张汉、条陈湖广水利一摺。臣惟治水之法。有不可与水争地者。所以祛民患也。有不能弃地就水者。所以从民便也。所谓不可争者。疏湮浚浅。导壅杀流。向来洩水港汊。毋令堵截。致水四溢而为灾也。所谓不能弃者。东洲西滩。积淤成腴。现在居民之围田。万难开凿。致民离居废业也。楚水之大者。曰江曰汉。江水自四川、经宜昌、荆州、等府。分流于洞庭而过汉口。江固与汉会也。汉水自陕西、经郧阳、襄阳、安陆、诸府而出汉口。汉亦与江会也。江水之患。江陵、监利、松滋、石首、诸县。实受其冲。汉水之患。钟祥、京山、潜江、天门、荆门、沔阳、诸州县。实受其冲。二水支流。脉络相通。分注而互涨者。各属交受其冲。今台臣张汉所请者。疏江之水。曰调弦口、曰宋穴、曰杨林市、曰虎渡口、曰采穴、曰庞公渡、等处。盖欲导江水入洞庭。分于支河。而杀江之流也。疏汉之水。曰臼口、曰操家口、曰泗港、等处。盖欲导汉水绕三台湖。出五通口。而杀汉之流也。臣谨分言之。江之调弦口、虎渡口、皆入洞庭之道。向来河路宽深。足资宣洩。两岸堤塍屹立。无庸置议。至宋穴、采穴、杨林市、等处。自宋元来久湮。访之故老。考之传志。旧迹无存。其间堤岸绵亘。田园庐墓。棋布星罗。若欲掘地成河。势必废已筑之旧堤。又欲增无数之新堤。不独工费浩繁。无从措手。而田地为墟。人民失所。岂容轻议。又庞公渡一处。明天启年间。曾经开通。后因泛溢。国朝顺治七年。经该县详明堵塞始安。此江水之不能疏者也。汉之臼口、操家口、距五通口。计八九百里。中间烟火万家。田畴弥望。今若漫议开洩。势将千万顷之良田。胥为河流经行之道。而两岸堤防之费。殆不可以百万计。况明神宗年间。操家口决。经官民毕力堵御。崇祯九年又决。不能堵御。直至国朝顺治七年。用各县民夫合筑。经数十余年之久。始成乐土。并非年久淤塞。现在沙洋一堤。经前督臣阿尔赛、题请动帑兴修。壅之方惧为患。曷敢言洩。至于泗港、居天门之上流。泗港一疏。天门殆将为壑。他若通顺等河。不通小港。水大无能宣洩。水小遂成涸泽。此汉水之不能疏者也。又张汉请疏便河郝穴。使江水从了角庙东注。则江水必入于汉水。方欲疏汉以杀其势。而又引江水以灌之。未便置议。张汉又云。操家口达五通口。为汉水故道。查禹贡载汉水至于大别。南入于江。大别去五通三十余里。非故道也。臣思沧桑屡易。禹迹茫然。昔之由地中行者。故轨久已难寻。三楚之水。百派千条。其江边湖岸。未开之隙地。须严禁私筑小垸。俾水有所汇以缓其流。臣所谓不可争者也。其倚江傍湖。已辟之肥壤。须加谨防护堤塍。俾民有所依以资其生。臣所谓不能弃者也。其各属迎。溜顶冲险难之处。长堤联接。每岁责令分管水利各员。逐一查勘。督率居民。增高培厚。寓疏浚于壅筑之中。此全楚所以兴水利、而除水害之大概也。臣躬亲阅勘水道情形如此。台臣张汉所请疏洩之处。似无庸议等语。查兴修水利。全在便民。今该署督鄂弥达、身在地方。亲经阅勘水势。既已备细分析。则是江汉二水。皆不可疏。应将该御史张汉所奏。俱无庸议。从之。　　

○吏部等部。议覆江苏巡抚陈大受奏称、各省编徵孤贫口粮银米。照额开销。俾无告之民。衣食有资。州县官、果能实心爱民。自必加意稽查。不致稍有虚冒。无如漫不经心。以致胥役等、朋侵串蚀。已成锢弊。是以朝廷之仁政。饱奸贪之欲壑。藐法肆行。莫甚于此。若不大加惩创。无以示儆。除印官染指分肥、或明知故纵者。据实参处。照例究追外。如漫不经心、例止失察处分者。照例于侵冒之胥役各名下。追解归款。仍于失察之印官名下。按数追出。以为地方公用。应如所请。并通行各直省、一体遵行。从之。　　

○丙子。豁免江苏沛县、乾隆八年、昭阳湖水沉田地。并乾隆五、六、七、八、等年、水沉老荒。麻地额徵。　　

○丁丑。上诣皇太后宫问安。　　

○戊寅。上御太和殿视朝。文武升转各官谢恩。　　

○礼部等部、议覆云南总督兼管巡抚事务张允随疏称、东川、昭通、二府。及镇雄州、永善县、自雍正五年、改隶滇省以来。应试生童渐多。请于乾隆十年为始。每学设廪增各八名。照例十二年后出贡。应如所请。又称东、昭、二府。生童达赴曲靖应试。跋涉艰难。请于昭通府城、添建考棚。查滇省幅＜?巾员＞最广。程途窎远。若添建考棚。学政按试。势难周遍。况二府改隶以来。即归曲靖考试。相安已久。应毋庸议。但既称该属生童岁科二次。远途赴试维艰。应令学臣按试曲靖时。即将东川、昭通、二府。及镇雄州、永善县、等学生童。岁科接连考试。从之。　　

○己卯。兵部议准贵州总督张广泗疏称、古州镇滚纵地方。于乾隆四年题准、将分防王岭之镇标右营。守备一员。兵三百名。移驻防守在案。查该汛深居苗穴。甚属要隘。应建石堡炮台、并衙署、营房、等项工科。于黔省节省水脚银内动支。从之。　　

○赈贷江苏靖江、丹徒、丹阳、清河、桃源、安东、铜山、海州、沭阳、赣榆、泰兴、等十一州县。及徐州卫、本年被潮灾民。并分别蠲缓新旧额徵。　　

○蠲赈安徽歙县、休宁、婺源、绩溪、宣城、南陵、泾县、宁国、旌德、贵池、东流、芜湖、凤台、凤阳、怀远、广德、建平、等十七州县。安庆、宣州、建阳、凤阳、等四卫。被水灾民。并缓徵太平、青阳、繁昌、寿州、阜阳、颍上、等六州县。新旧钱粮。　　

○庚辰。谕、据刘于义、高斌、奏称、直隶现在兴修水利。天津道所属河道甚多。必得该道亲身督查。始克有济。今陶正中、蒙恩补授按察使。查有保定府知府吴谦鋕、为人谨慎。办事实心。随臣等查勘水利。并议办保属水利事宜。俱能通晓妥协。合无仰恳天恩。将吴谦鋕署理天津道事务。令与清河道王师、协同总办。臣等仍不时指示。以期渐加谙习等语。吴谦鋕、著照刘于义、高斌、所请。补授天津道。昨所用吴炜、著留于直隶。俟再有道员缺出。该督即行题补。　　

○以光禄寺卿朱定元、为内阁学士。原署福建巡抚孙嘉淦、为宗人府府丞。　　

○命工部侍郎吕炽、提督顺天学政。　　

○辛巳。谕、医宗金鉴一书告成。和亲王、大学士鄂尔泰、暨本馆经理、总修、提调、纂修、校阅、收掌、誊录、等官。并该院官员人等。著各赏给一部。吴谦、亦著给一部。再各直省布政司、俱著发给一部。听其翻刻刷印颁行。　　

○户部议覆、直隶总督高斌疏称、涿州、乐亭、无极等、三州县。水冲沙压地九十二顷零。应除地粮三百一十一两零。芝棉五厘零。丁匠银六十四两零。地闰银一十九两零。米一十三石零。耗米四斗零。草折米四石零。草一百六十一束零。照例应准豁免。惟查乐亭县、水冲沙压地二十四顷零。据称乾隆二年潮淹赈竣之后。居民大半往关外觅食。钱粮历未徵收。因何各该年奏销册内、未完项下。并未声明。再老荒地、例不徵粮。内乐邑老荒地五十七顷零。从前自无额徵。今何又请豁除。应令该督再行确查具题。从之。　　

○壬午。上诣皇太后宫问安。　　

○以直隶督标中军副将王朝辅、为山东衮州镇总兵官。　　

○甲申。谕、前据准泰奏称、江南科场点名时。搜获怀挟之徐斌、王曾培、比即分别枷号等语。朕复闻江南搜获怀挟之人。悉行释放。令尹继善查明。准泰于所奏二人之外。果有释放之人否。并查例应枷号一月为满者。准泰果照例办理否。今据尹继善奏称、查得今科江南文闱。八月十一日二场点名。搜出广德州增生徐斌、怀表文一篇。又拏获吴江县附生王曾培、表判一卷。经准泰发外监试江宁府知府官保讯供。据徐斌供、因头场患病恐二场不能终场。故带表文一篇。便于照写等语。据王曾培供、在龙门前地内。拾著一个纸卷。当被拏获等语。官保录供、回覆准泰。当日即令枷示场前。又查得同日在贡院大门以外。查获淮安府学生员张再蠡、于考篮内带表文一篇。当经外监试官保回明准泰。谕以门外查出。尚未带入门内。免其枷示。即行释逐。是准泰所奏徐斌、王曾培、二人之外。实释放张再蠡一人。此外俱系于未搜之先。自行抛弃者也。至怀挟定例。应枷号一月。徐斌、王曾培、于十一日枷起。即于十四日二场完竣放枷。均于例限未满。再查定例、生儒怀挟。应发为民。今徐斌、已经准泰咨革。其王曾培、因提调张九钧等议详。系拾取纸卷。与自行挟带者有间。请免咨革。准泰据详、批饬从宽免革。发学重责三十板示儆等语。夫国家抡才大典。必须稽察严密。按法惩创。使怀挟剿袭之徒。不能侥幸。庶选取皆得实学。朕谆谆诫谕。至再至三。今准泰、将例应枷号一月之人。未满即放。例应褫革之人。免其咨革。并将怀挟表文之张再蠡、因在门外查获。即行释逐。明系有意疎纵。深负朕厘清积毙。遴选真才之至意。准泰著交部察议。张九钧亦著察议。以为疎纵者之戒。生员王曾培、张再蠡、俱著褫革。　　

○谕曰、山东布政使乔学尹、著来京候旨。其布政使员缺、著按察使图尔炳阿补授。其按察使印务、著直隶口北道王芥园、前往署理。口北道员缺、著吴炜补授。　　

○乙酉。上诣皇太后宫问安。　　

○丙戌。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○刑部等衙门议。参革登州总兵马世龙、科派兵丁。计赃五百一十二两。依律拟绞监候。得旨、如所议。　　

○定边副将额驸策凌奏、巡查准噶尔放卡情形。准军机处咨、准噶尔以防范逃人为辞。从原旧放卡处。渐次移近我卡。经额驸策凌、于二月内奏报。有厄鲁特、在布尔哈台、阿达克布尔噶苏放卡。七月内奏报。有厄鲁特、在巴尔楚克口、察罕布尔噶苏放卡。窃照厄鲁特等称、在巴尔楚克口、察罕布尔噶苏地方放卡者。即是前在布尔哈台、阿达克布尔噶苏地方、坐卡之人。换回坐卡等语。查此两处、地名不符。详对绘图。亦甚不明。经本处奏请、应行文额驸策凌、令将巴尔楚克口、与察罕布尔噶苏地方。或在阿尔台山前。或在山后。再此地方、与内地之卡相对。离距远近。详查具奏。以便俟夷使来时晓谕。令其彻回。臣查去年十一月内、在巴尔楚克卡座。遇厄鲁特巴尔衮额木可扣、在布尔哈台、阿达克布尔噶苏地方放卡。经该卡护军校乌得等、查得巴尔衮等、现住之卡。与我兵所住之巴尔楚克、卡座相对。在阿尔台山后。相距卡座。马行一百一夜可到。又据萨拉布拉克、坐卡护军校安金保报称、准噶尔得木齐沙喇卜所住之处。与我兵所住之萨拉布拉克、卡座相对。马行一日一夜可到等语。今年七月内、据前赴南路略地之三等侍卫佛保等报称、出喀勒占和硕、到埋藏木记处。有厄鲁巴济给、伊栋、等放卡居住。臣等、将伊等先后所报之处。讯之通知地方之蒙古等、俱称阿达克布尔噶苏、与察罕布尔噶苏、俱是一道。在阿尔台山后。至去年厄鲁特额木可扣等、所住之布尔哈台、与阿达克布尔噶苏。及今年厄鲁特巴济给等所住之察罕布尔噶苏。俱是一处地名。与我巴尔楚克、萨拉布拉克、两卡相对。与萨拉布拉克、又觉稍近。约略有一百余里。奏入、报闻。　　

○丁亥。谕、向来武职因病解任。俱留于本省调治。俟病痊以原缺补用。近准其照文职之例。回籍调治。病痊之日。令原籍督抚验看。送部引见。盖恐其覊留本省。转致食用艰难。是以定有此例。朕思此例未定之先。亦有因病不能留于本省、照例告休者。其中或有年力壮盛、屡次出兵、著有劳绩之人。病痊之后。坐致废弃。殊属可悯。著将从前因病告休之游、都、守备、等官。回籍调养。今已痊愈。而年力尚壮。曾经随师显著劳绩。领有部劄议叙者。俱令原籍督抚验看。一体送部引见。以示朕爱惜人材、广为录用之至意。该部即遵谕行。　　

○赈山东博兴、乐安、二县。被旱灾民。并缓新旧额徵。　　

○抚恤广东琼山、海丰、陆丰、饶平、惠来、潮阳、大埔、罗定、电白、信宜、茂名、石城、化州、吴川、万州、等十五州县。被风被水灾民。　　

○赈贷甘肃河州、平凉、平番、岷州、西宁、宁夏、大通、灵台、华亭、狄道、西固、阶州、漳县、西和、隆德、盐茶、固原、靖远、崇信、安化、真宁、合水、环县、宁州、文县、古浪、镇番、灵川、花马池、碾伯、礼县、陇西、平罗、宁朔、中卫、等三十五厅州县卫。被雹及水风霜虫等灾民。并分别蠲缓新旧额徵。　　

○戊子。是日起。上以冬至、祀天于圜丘。斋戒三日。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十八


大清高宗法天隆运至诚先觉体元立极敷文奋武孝慈神圣纯皇帝实录卷之二百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。十一月。庚寅。上诣南郊斋宫斋宿。　　

○钦差协办大学士吏部尚书刘于义等奏、臣等遵旨酌议直隶水利。以期有益无弊。一、经理钱粮。宜由清河、天津、二道核转。查该道原有经理河道钱粮之责。此次兴修水利。二道所属为多。应将工程一切需用钱粮。统责其支放稽查造册申送题销。一、水利次第举行。若通俟工竣报销案牍繁积应令地方官等、于完工日、不拘一二处。分案具题请销。一、水利工程。动用钱粮三万两以上者遴委专员办理。一二万两内外者。委员协同地方官办理。仍以地方官为专责。并严禁夫头包揽。一、要工处所。如必须专员董理。该督等于通省员弁内、题请移驻。其余承办各员。遇交代时必将工程钱粮逐一指交清楚。倘有漫不经心、坐废成功者。查明参处。一、筑堤、开河、间有占用成熟地亩。旗地、就近拨补民地、照例给价。并即开除额粮。一、工程银两。例用京市平发给。其平余银两。扣除解部饭食纸张等银每两一分外其在工派委佐杂千把微员。以及随工绘图书役丈量人等。分别给饭食工费。统于平余银内支销。下部议行。　　

○辛卯。冬至祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣皇太后宫问安。　　

○谕、朕闻金德瑛在江西学政之任。操守甚好。取士公明。著再留任三年。　　

○壬辰。上以冬至节。诣寿康宫行庆贺皇太后礼。王大臣于慈宁门、众官于午门、行礼。　　

○御太和殿受贺。　　

○癸巳。上诣皇太后宫问安。　　

○幸瀛台。　　

○户部议覆、江南道御史李清芳奏称、臣见抚臣周学健、奏福建减数收捐监生一事。经收各员、于部定仓费饭食之外。每名索取规礼二三十两、至四五十两不等。查每名监生、统计捐费不过百十金。今公家收其二。官吏取其一。虽曰减价。其实加价。闽省如此。他省亦必不能免。请饬各省督抚、实力稽查。如有留难勒掯及私收规礼者。严参究处。不得稍存姑息。应如所奏。通饬遵行。从之。　　

○准噶尔部人察罕库克新、率亲属六人来降。得旨、察罕库克新前来投诚数次。俱被擒获。始终克矢诚心来投。甚属可悯。著格外施恩、授为七品官。赏给官用缎二端。布十疋。　　

○甲午。以内阁学士王会汾、为明史纲目副总裁。　　

○贵州道御史张惟寅奏、福建巡抚周学健、因本年武闱乡试。有领催金朝荣、同民人吴必诚、起意撞骗。该抚风闻、密谕外委宜子勉等。托名谋中武举。发银一千五百两。擡至吴必诚家。立写合同。旋据拏解审办等因。在该抚此举。固欲杜绝弊端。不知以诈防诈。诱人犯法。成何政体。请将周学健交部察议。得旨。张惟寅所奏。自属情理之正。但周学健职司考试。急欲查隐弊以肃科场。是以如此办理。初不觉其蹈于智取术驭、有乖正道也。然此端一开。恐各省效尤。启诱人犯法之渐。殊非政体。爰降此旨、将张惟寅奏摺批发。俾中外知之。周学健亦不必交部察议。　　
</div>
    <div class="pagination">
<a href="清实录乾隆朝实录_page317.html">上一页</a><span>...</span><a href="清实录乾隆朝实录_page313.html">313</a><a href="清实录乾隆朝实录_page314.html">314</a><a href="清实录乾隆朝实录_page315.html">315</a><a href="清实录乾隆朝实录_page316.html">316</a><a href="清实录乾隆朝实录_page317.html">317</a><span class="current-page">318</span><a href="清实录乾隆朝实录_page319.html">319</a><a href="清实录乾隆朝实录_page320.html">320</a><a href="清实录乾隆朝实录_page321.html">321</a><a href="清实录乾隆朝实录_page322.html">322</a><a href="清实录乾隆朝实录_page323.html">323</a><span>...</span><a href="清实录乾隆朝实录_page319.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
