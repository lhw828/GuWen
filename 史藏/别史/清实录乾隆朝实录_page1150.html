<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1150 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1150 页/共 1860 页
  </h1>
  <div class="content">
   乾隆三十五年。庚寅。秋。七月。乙巳朔。享太庙。遣怡亲王弘晓恭代行礼　　

○谕曰、李质颖奏、江都、甘泉、二县。盐引壅滞。请自庚寅纲起。以五分留运。五分融销一摺。经户部照例议驳。但该处口岸官引。节年壅滞。新旧积压。或实有难以销售之势。不得不设法疏通。亦未可定。著高晋、萨载、会同李质颖、将该处情形。详悉确查。具奏到日。再降谕旨。寻高晋。萨载等会奏、江都、甘泉、二县。食引难销。仍请自庚寅纲起。以五分留运。五分融销。得旨、该部议奏、寻奏、据该敊等会议、江都甘泉口岸。戊子纲盐未销。己丑纲盐未运。新旧积压。难以销售。请将己丑纲未运之引。纳课铳销。自庚寅纲起。将江甘食引一万三千余引。融纲销售褒。照纲升课。试行二三年后。如积盐疏通。再行归复原额等语。该督抚盐政、身临其地。似属实在情形。应如所请。再该督所奏、老幼穷民。扫取泥盐。例所不禁。至船户偷盐易换食物。嗣后责令员弁、督率兵役。实力查禁。亦应如所奏办理。从之　　

○谕军机大臣等、据李侍尧奏、游击蔡汉回粤。赍有河仙镇目莫士麟、暨暹罗裔孙诏萃、呈禀二件。并询问蔡汉、因何往回迟滞缘由一摺。已于摺内批示。暹罗僻在海外。地势辽远。固非声讨所及。即丕雅新。篡窃鸱张。自相吞并。止当以化外置之。若河仙镇目莫士麟、欲为邻封力图匡复。亦惟听其量力而行。更可不必过问。但所请檄谕花肚番一说。则断不可行。彼既具呈恳告。自当给发回谕。因令军机大臣、代该督缮写檄稿。为彼陈说利害。俾知中朝大臣、体恤外国。代筹万全自为得体。该督接到后。即行觅便发往。俟彼有覆禀。再行奏闻。至游击蔡汉。自上年七月起程。直至本年正月始回。此等绿营恶弁。原不可信。其中必另有耽延情弊。不得仅以在洋被风。断桅折舵。藉词搪塞。并著该督。将原驾船户。及随往兵丁等。逐一讯究。务得确实情形。具摺速奏。毋得稍有徇纵。外寄军机大臣代拟檄谕一道。檄谕河仙镇目莫士麟曰、尔镇远处海滨。倾心向化。大皇帝素嘉尔忱悃。宠赉频加。且自暹罗残破。后裔流离。尔欲为诏氏力图克复。慕义尤可嘉尚。兹尔以丕雅新。逞凶僭据。兴兵攻讨。未能取胜。闻花肚番已降服天朝。欲求圣旨宣谕。使之恢复暹国。以谢前愆。在尔以为其势甚易。顾未反覆深思。昧于事理。非计之得也。花肚番本纂夺余孽。怙恶不悛。前此暹罗遭其劫掠。国邑破亡人民涂炭。其凶残无赖。尔之所知。且彼既与诏氏构怨于前。安能望其匡复于后。而丕雅新之敢于僭窃。未必非私相勾结。藉为声援。假使彼引兵至境。转与丕雅新狼狈为奸。是为虎添翼。一害未除。一害滋益。暹国烬后遗黎。岂堪复罹荼毒。浸假而及尔河仙。两敌并临。其何以济。即幸而殄灭逆新。复立诏后。彼必自谓有德于暹罗。遂欲攘为所属。悉索敝赋。惟所欲为。稍不顺意。残虐立被。譬之引寇入室。祸由自致。河仙唇齿之地。庸能免乎。且花肚曩者侵扰暹国。犹是岛夷自相仇杀。无可藉口也。今若授以中朝威命。彼益自以为兵出有名。无复顾忌。遂仗以恐吓暹民。谁敢与抗。是又鬼蜮伎俩所必然。大皇帝岂肯于此狡诈蠢酋。假以事权。听其贻患海外乎。尔所请断不可行。本部堂不便为尔妄渎天听。尔不忍诏氏宗祧不祀。且欲讨逆继绝。用意良厚。夫名正言顺。众不能违。以此号召诸府。必有从而应之者。且高烈禄坤。未尝不心乎诏氏。徒胁于逆新之势。强颜相从。尔邻封尚奋同仇。若辈闻之。有不慷慨自励者。必非人情。况前此第以后期败绩。若豫为密约。冠日举事。更无可虑者。而以正定乱。以顺取逆。胜负之势较然。尔自量力而行。诚能一举而歼渠魁。复亡国。远近闻之。孰不称尔义。推尔功。本部堂自当为尔转奏。大皇帝亦必奖尔守正扶危。嘉予褒赏。不亦美欤。若尔所计。则有害而无利。实未见其可也。尔既以诚恳来告。本部堂为尔推究筹画。详举以示。尔其善度之　　

○丙午。上诣畅春园、问皇太后安　　

○谕曰、黑龙江将军傅玉。著来京。所遗员缺。著增海补授　　

○又谕曰、增海。已补授黑龙江将军。其理藩院尚书员缺。著温福补授。理藩院事务。仍著福隆安兼管。吏部侍郎员缺。著瑚世泰调补。绰克托。著补授刑部侍郎。仍办兵部侍郎事务。所有期成额。兵部侍郎员缺　　

○著博清额署理。办理刑部侍郎事务。　　

○又谕、前以高晋奏称、胡文伯。与范宜宾。不相和洽。共事日久。恐于吏治无益。当经降旨高晋、令将二人居官、究系谁是谁非。秉公据实查奏。复据覆称、范宜宾、虽知努力向上。但办理一切。尚欠熟谙。且于巡抚指驳之事。不能虚衷商搉等语。是其曲自在范宜宾、不便令其复为藩司。致公事参差贻误。但核其平日。不尚无他过。适有副都御史缺出。因令来京补授。乃今日范宜宾奏到。凤阳等处。报有飞蝗一摺。据称、屡行具禀前往扑捕。该抚未经批发。及面告胡文伯。复以飞蝗无定。难于查看为词。不令前往。范宜宾。不敢因循误公。一面通禀。自往查看等语。此其曲又在胡文伯、而不在范宜宾。地方遇有飞蝗。即属员未经禀报。为巡抚者一经访闻。即应身先率属竭力往扑。岂有屡经藩司禀请自往。而该抚转为阻抑之理。朕于臣工办理公务。其功过曲直。从不肯稍存成见。今如范宜宾所言。又岂能为胡文伯曲解耶。所有摺内陈奏情节。著胡文伯明白回奏　　

○又谕曰、雅德奏、查办收存曹□少旧盔甲。俟吉林等处。需用铁觔时。按镕化净铁之数折给。应需驿车。照例拨用。先经咨部请示。兹准兵部行令具奏再议等语。兵部所办非是。前因各部院。将应行奏办事件。驳回该处。令其自奏。以致辗转稽延。最为恶习。屡经严切饬谕。并定有咨驳处分。今兵部办理此案。何得复行驳令自奏。著将该堂司官。交部议处。并再行通谕部院八旗各衙门。嗣后凡遇各该处请示咨报之案。除有例可循者。仍照常核议咨覆外。若系必须奏请定夺之事。无论应准应驳。即著据咨议准议驳奏闻。并将应奏不奏之大臣等、附参交议。不得狃于推诿锢习。贻误公事。倘不知悛改。复蹈故辙。互察出。定将违例咨驳之大臣等、一并严加议处。著为令　　

○又谕、著派和尔精额。伍讷玺。驰驿前往古北口。筹办河工。俟大局办定时。著和尔精额先行回京　　

○命额驸色布腾巴勒珠尔之子鄂勒哲依特穆尔额尔克巴拜。在御前学习行走　　

○丁未。谕曰、明德奏、滇省暂加铜觔价值。请稍缓停止一摺。经户部议驳。铜觔加价。本因滇省办理军务。牛马未免缺少。是以设法通融。今军务告竣。自应仍旧。但该抚既称各厂物价昂贵。势不能骤然复旧。自属实在情形。著加恩准其暂行展限。仍著彰宝、明德、留心体察。俟铜厂物价平减时。即行奏明停止　　

○户部议覆、署云南巡抚明德奏称、各省采买铜觔。应俟厂员具报。足敷称发。委员到厂之日起限。援照四川泸州铜店。兑发京铜之例。限五十日。如买铜十万斤。限以七日兑足。数多者。照此递加等语。应如所奏。仍令转饬厂员。于兑足铜觔之日。取具委员实收日期。申报详咨。倘厂员不即依限称发。令解员据实揭参。如解员领足铜觔。无故延挨。亦令厂员揭报。分别参处。仍将兑领日期。报部查核。又奏称、嗣后先尽陕西委员兑领。其余择紧要省分给发。亦应如所请行。至以高铜抵拨低铜。每百斤应补价银二两。臣等就采买各省成本核计。除广东以铜易盐。不便抵拨外。其江苏、江西、湖北、广西、等省。加以补给高铜价值。余息有余。均可通融抵办。至浙江省鼓铸余息。本属无多。福建省尚不敷工本。此二省。均应照旧搭办低铜。仍令该抚于金钗厂附近地方。广觅子厂。设法开采。俟裕足之日。仍照高低配搭之例。以供各省鼓铸。得旨、依议速行　　

○蠲免安徽宣城、当涂、芜湖、合肥、无为等、五州县学、乾隆三十四年水灾、学田租银八十两有奇　　

○戊申。上诣雍和宫行礼　　

○还宫　　

○谕军机大臣等、本日据兵部。将闽浙总督崔应阶。咨送带兵回闽之革职游击林海蟾等、带领引见。朕阅摺内称、准大学士公傅恒等咨。查得林海蟾。在新街打仗。破水寨二处。奋勇杀贼。在老官屯。驾船抢过贼寨。踞夺河滩。断截水路。千总梁士富。在老官屯下江。堵截防卡。办事勤谨。把总吕成传。在老官屯。驾船抢过贼寨。打仗勇往各等语。前此派往福建水师官兵。选愞不堪。并不能冲锋接仗。询之回京侍卫等、无不传为笑谈。即大学士傅恒、回京面奏、所派闽省兵丁。并不中用。其兵如此。其弁可知。设使带兵之林海蟾等、果如咨内所称。各各勇往奋勉若此。是老官屯早应攻破。试问此等无能水师末弁。当日所接何仗。所抢何寨。尚有何功足录乎。明系彼时经略傅恒、正染沉疴。不复能办及此事。军营诸务。专由副将军考核。阿桂。因林海蟾等、系革职效力之员。冀为格外幸邀录叙。遂将考语谬为粉饰夸张。不顾事迹之全非核实。是诚何心。林海蟾等、已谕该部彻去。不许带领引见。著传谕阿桂、将因何如此朦混出具考语之处。即据实明白回奏。　　

○又谕、前据杨廷璋节次奏报。直属生蝻处所。俱已扑捕净尽。现在仍加意查察等语。今据提督衙门。访查海子迤南采育地方。复有蝗蝻萌动。已派人前往扑捕。今节候虽已届秋令。而天气尚觉炎蒸。蝻孽仍易滋长。采育一处如此。恐他处亦所不免。目下各处村庄。秋田长发茂盛。西成可望。断不可使蝗蝻复发。致滋伤损。著传谕杨廷璋、即速饬属详细搜查。而曾经产蝻之所。恐遗孽未尽。尤宜加意。如稍有萌生之处。务即迅速扑灭。毋使少有留遗。致妨禾稼。仍将查办情形。即行具摺覆奏。寻奏、臣饬属查有蝻处。俱经克日除尽。现在禾稼畅茂。并无妨碍。转瞬即届白露。虫孽不致萌生。报闻　　

○己酉。上御太和殿视朝。文武升转各官谢恩　　

○幸圆明园　　

○庚戌。上诣畅春园、问皇太后安　　

○谕、据高晋等奏、淮徐道姚立德。于捕蝗不力案内。附参议处。例应降调。所遗员缺。请以淮扬道巴灵阿调补。其淮扬道员缺。请即以里河同知松龄补授。并请将姚立德仍留南河。照所降之级。以相当之缺补用等语。所奏非是。州县专司民牧。捕蝗不力。法所必惩。至道府系兼辖之员。其咎视亲民者究属有间。虽部臣按例处分。议上时。朕仍核其人平日居官若何。量予从宽留任。并非概行降黜。今姚立德甫经附参。该部并未议覆。何以逆料朕之必当悉依部议。而遽为此节节补缺。并将该道留江降用耶。其意不过因松龄已奏留在前。急欲为之保题补缺。因将巴灵阿作一调转地步。而不觉其办理之过当耳。姚立德前由山东河道。经朕特调淮徐。原非伊等素所浃洽。故有此奏。设使姚立德由南河工员升擢。则遇此因公议处。伊等必将静候部格。甚或具摺保留矣。此等意计。乃外吏偏私积习。朕有不深见其底蕴者乎。姚立德改为革职留任。不必开缺。俟部议具题时。再降谕旨。至同知松龄。虽带升衔留任。但现在引见回任未久。即令升补要缺道员。亦觉太骤。该督等未免意存偏徇。殊为不合。著饬行　　

○命署兵部尚书丰昇额。在御前大臣上行走　　

○以编修谢启昆。为河南乡试正考官。刑部员外郎曹锡宝。为副考官。编修刘跃云。为山东乡试正考官。编修徐光文。为副考官。编修嵇承谦。为山西乡试正考官。检讨柯瑾。为副考官　　

○辛亥。步军统领奏、热河道明山保家人陆宏。三河县吏书方国秀。控告清苑县日昇号刘永相。偷用伊等寄放银两。刘永相之兄刘永升。贿差悬案。聚宝银号何彪年。侵用藩库银八千余两。得旨、著派迈拉逊。余文仪。即日驰驿前往。会同杨廷璋、秉公查审具奏。其原告应质人犯。即交伊等带往。所有随带司员。及动用驿马之处。俱著照例行　　

○壬子。谕、据吴达善等。将办理古州党堆寨逆苗案内。所有在事出力文武员弁周克开等、奏请议叙一摺。著交该部照例议叙。至此案初发时。经吴达善等奏、系龚学海差人往苗寨查察。以致逆苗抗拒伤人。似其事因龚学海激成。朕以龚学海办理丹江兵米一案。不禀上司。遽揭部科。似一好事不知大体之人。逆苗聚众。或果由伊苛求滋衅。亦未可定。且其言系魏涵晖在省。得自伊子魏传曾寄到禀词。自属公论。因降旨吴达善等。于结案后查明参奏。续据吴达善等奏称、龚学海因接阅土舍欧韵清禀报。党堆逆苗。有擅自称王之事。随差土舍往彼查办等语。乃属分所应为。不得谓之喜事。若当土舍禀报时。竟尔置之不问。或催转禀该道魏涵晖。必且弥缝掩饰。以致因循日久。酿成大事。则贻误之罪。转无可辞。今龚学海甫至古州。闻有逆苗不法。即为查访。尚知以地方公事为重。而魏涵晖在任日久。于苗疆漫无整顿。又不能豫为觉察。其咎实在魏涵晖。而不在龚学海。即魏传曾前次所寄魏涵晖之禀。安知非因伊父平时。常有嫉怨龚学海之词。遂从而附和其说。其言更不可信矣。因复传谕吴达善。令其秉公查奏。嗣据奏到。果系龚学海闻报查办。是以香要等逆谋。得早败露。又当逆苗聚众时。豫收下江船只。令其不得过河猖獗。是龚学海办理此案。始终实力任事。竟属有功而无过。而魏涵晖庸碌无能。有乖职守。岂堪复膺监司之任。龚学海从前曾任道员。其降调亦非大过。魏涵晖现在交部严加议处。所有古州道员缺。即著龚学海补授。朕于臣工功罪。惟视其人之自取。从不豫存成见。赏罚一秉大公。总期核实。以示激劝。此案前后查办情由。节次寄吴达善等谕旨具在。著钞发。俾众阅之。当共晓然也　　

○谕军机大臣等、据阿尔泰奏、查办小金川、与沃克什土司。构衅一摺。意在剿抚并行。所办亦是。番夷自相仇杀。其事本不值一办。乃小金川敢于恃强。侵占沃克什地方。督提大员。既亲临查办。自当速令解怨息争。各守境土。何得任其顽梗不遵。但该督等屡次遣官抚谕。仅就两土司曲直立言。番夷无知。转以内地大臣。意存偏向。欲为和解调停。不足以使之输心畏服。尚未得办理此事要领。莫若传集小金川土司。面为开导。谕以尔土司地本弹丸。又非险要。尔若稍有不驯。大兵无难朝发夕至。尔自度力量。能与天朝相抗乎。且尔从前屡被大金川欺凌滋扰。大皇帝悯尔残弱。特发大兵征服。尔得保守疆土。数十年来。安享太平。今尔幸无外侮。辄敢自作不靖。侵扰邻封。屡经饬谕、仍然执迷不悟。是尔全不知感恩安分。竟成一冥顽不灵之人。设他日大金川复称兵侵尔疆界。肆行吞并。尔即窘极。奔愬朝廷。岂尚肯加之怜念。为尔维持保护乎。尔若逞目前睚眦之忿。不顾将来切肤之患。其利害得失。较然可见。又何所恃以无恐。尔当反覆熟思。惕然猛省。祸福惟尔自取。早自决择。毋贻后悔。如此详切申谕。小金川土司。自必感发天良。怗然服教。胜于派兵会剿多矣。该督等奉到此旨、即遵谕行。仍将宣谕时。该土司作何对答。乃其神情词色若何。迅速据实奏闻。至阿尔泰。虽系满洲大臣。此事乃地方边务。既与提督董天绯。会办。所用又系绿营弁兵。非若军营调派满洲兵丁者可比。若用清字奏摺。恐彼此不能公同商酌。而该督衙门所有笔帖式。于清文亦未必尽皆精熟。奏事转恐不能尽达其情。嗣后著概用汉字。会摺具奏。将此传谕知之　　

○又谕、前据吴达善等奏、程国相领兵进剿逆苗。仅将乌牛等空寨烧毁。致香要等闻风兔脱。实属庸懦无能。请旨将程国相革职。留在军营效力赎罪一摺。曾批令照所请行。今古州军务已竣。程国相作何核定功罪之处。未据伊等奏及。现在吴达善已经回任。著传谕宫兆麟。将程国相前次带兵进剿苗寨时。如何庸懦贻误。及革职后留营效力。是否尚知奋勉。即行逐细确查。据实覆奏。并将程国相送部引见。再降谕旨。寻奏、程国相领兵进剿时。未经与苗众对仗。缘臣等审讯苗犯。皆供二十日。香要尚在党堆。闻官兵将乌牛等寨烧毁。始行逃逸等语。因切责该将。因何不前赴党堆。以致香要脱逃。是以有庸懦之参。其实香要藏匿党堆。程国相实出于不知。并非懦怯不前也。查香要就擒。由于苗众感天恩而畏天威。臣等统兵搜等、总未弋获。原未可独责程国相一人。是该将亦无贻误至该将革职后身染痢疾。臣等未委以军务。是以亦无出力之处。除给咨送部引见外。谨据实覆奏。得旨、览　　

○吏部议准。安徽巡抚胡文伯奏、请将合肥县石梁巡检。移驻青阳。广德州陈阳巡检裁。改设合肥县官亭巡检。巢县焦湖巡检。移驻拓皋。改为拓皋巡检。宁国府照磨裁。改设含山县运漕巡检。巡之。　　

○癸丑。上诣畅春园、问皇太后安　　

○临和亲王弘昼第视疾　　

○还宫　　

○谕曰、汤先甲。著加恩以翰林院编修用　　

○谕军机大臣等、据明山奏、西安官兵。移驻伊犁。节省车价银两一摺。既称每车节省银一十八两。系向来议定成规。前后三次。一律办理。是此摺特系事竣循例奏明之案。而摺内又详叙宋丰绥。体察舆情。妥协经理等语。转似此次善于撙节筹办。专属宋丰绥之力。且从前三次。并未见该督将彼时承办官作何经理之处。详晰奏闻。明山此奏。不过因宋丰绥已被部议。欲为因事见长起见。殊属非是。明山著传旨申饬　　

○江西巡抚海明疏报、宁州、南昌等各属、实垦成熟官山、田、地、洲、塘、一千五十八顷二十一亩有奇　　

○甲寅。孝懿仁皇后忌辰。遣官祭景陵　　

○谕军机大臣等、海明奏、连昌县拏获新疆改遣逃犯孙七、审明即系三犯窃盗之沈七、照例正法一摺。自应如此办理。已批该部知道矣。但摺内称孙七于三十四年内。解至江西省城。转解广州。到配脱逃。当经移查南昌、新建、二县。覆称、并无接递孙七过境等语。今经审明。系昌称假名定罪。则递送以至再获。必有伯察之州县。何无一言。向来遣犯脱逃。经过地方。不能查察。例有应得处分。今该犯本系沈姓。拏获到案。诡称孙七。从前解至江西。由该二县接递。转解配所。复经在配脱逃。自与接递之员无涉。该二县接准建昌县行查之文。即应细检旧案移覆。纵该犯姓氏不符。而转解年月。及该犯原籍原案。历历可稽。因何不行详查。遽以并无接递率覆。且该二县近在省会。既经该抚等审出该犯的姓。尤当及时查明转解。何以仅凭从前移覆。并无孙七过境之语。不复置论。恐该二县惧该犯脱逃后。曾经潜匿境内。致干失察之咎。故为诿卸。亦未可定。查该犯自广东三水县脱逃。其距建昌县道里若干。是否经由南昌新建之处。就其程途确核。自难掩饰。著传谕海明。即行详晰查明。据实覆奏。毋得少存瞻徇。仅以颟顸了事。寻奏、查该犯由广东逃往建昌。应由高安、奉新、一带行走。不由南昌、新建、二县。并不敢冀免失察处分。故为诿卸。但该犯沈七、在逃被获之日。将本姓年岁罪名。及递解年月。全行捏供改易。在省审办时。新建系首邑。不即详查档案。将曾经接递缘由禀报。疎忽之咎难辞。所有新建县知县吴大勋。应请交部议处。南昌县未经接递。应毋庸议。再查定例。新疆遣犯脱逃。在境逗留。至半月以上者。失察之地方官。降一级留任。今逃犯沈七。自脱逃距被获之日。计期八十日。三水至建昌。计程二千二百余里。该猛畏罪。到处潜踪行走。俱系山僻小路。原供并无知情容留之人。其经过各地方。似不致逗留半月以上。合并陈明。得旨、该部察议具奏　　

○吏部议准。给事中虞鸣球奏称、嗣后大计。无论正附荐举之员。除本省前后阅历数任。及辗转升署。或缘事后开复。一时扣算未清。经臣部核明。未满三年者。照例议驳。该督抚免其查议外。其自到任之日起。扣至该督抚免其查议止。实在俸次易于扣算。显然未满三年者。该督抚故违定例。滥行列入。即将该督抚随本查议。照越次保题例降一级留任。从之　　

○礼部先期奏请。皇上六旬万寿。举行典礼。得旨、是。照例行礼。所有筵宴。已于元旦举行。本日著停止　　

○封闭云南建水州黄泥坡银厂。从巡抚明德请也。　　

○旌表守正被戕之河南巩县民张良善妻王氏　　

○乙卯。谕、据窦光鼐回奏、派拨旗庄人夫一事。请将顺义县知县王述曾。三河县知县周世澐。解任。并传东路同知刘峨。北路同知张在。赴军机处质问等语。所奏胶执支离。尤属不晓事理。此次直属拨夫捕蝗。毋论地方官原系循照旧规。旗庄民田。均匀派用。即如灶光鼐所云。旗庄之夫。或出或否。到场难而较迟。据此已足为均派之明验。更何事哓哓置喙。虽该督杨廷璋查询时。该同知知县等、或稍为迁就其词。亦属情理所有。于事本无关紧要。若因言语传述参差小节。遽令两县两厅。同时解任。徒致旷废公务。殊觉无谓。设因此数人赴质之故。并将窦光鼐褫职对簿。又复成何政体。且亦不值如此张大其事。至窦光鼐另摺所奏护田夫一项。以若辈尽力巡查。且至荒废本业。复为鳃鳃过计。以衣食无由取给为虞。所见更为迂鄙可笑。护田夫之设。不过令于蝻子萌生时。各随本处田地搜查。或遇蝗孽长发。会力扑捕。并非使之长年株守田畔。于三时农业。概行抛弃也。即如设兵防守汛地。亦第于汛内轮番侦逻稽查。又岂责其终日登高瞭望。方为斥堠。若如窦光鼐之论。直是跬步难行。有不闻而失笑者乎。窦光鼐前此奏覆。惟知因事借题。造作尘腐空文。自为解嘲地步。今又将派夫一节。连篇累牍。铺张条奏。而于事体之可行不可行。全无理会。其拘墟胶轕之处。正复不胜指摘。犹且始终坚持臆说。牢不可破。向固知其仅一硁硁之小人。毫无能为。乃不意执迷纰缪若此。且以空言折辩。互相指斥。渐成门户。乃前明陋习。此风断不可长。窦光鼐。著交部严加议处。寻议。窦光鼐前后条奏派拨旗庄扑蝗等事。执迷纰缪。请照例革职。得旨、窦光鼐。著革职　　

○又谕、前因普洱镇总兵左秀。在九龙江病故。曾经降旨加恩。令该抚、俟伊子左永年岁长成时。送部引见。今据兵部奏称、准山东巡抚富明安咨。左秀之子左永。患痘身故等语。情殊可悯。所有左秀之弟左贵。著该抚送部引见。再降谕旨　　

○谕军机大臣等、据阿桂等、将扑击进兵时。提兵四千余名遣往。及备办一年需用米粮马匹牲畜之处议奏。进兵扑击。原应少派兵丁。轻装前往。乘贼匪之无备。蹂躏其田禾。随便剿杀捉生。惊扰贼匪。并非大举也。是以朕昨降旨、不必多派兵丁。但调一二千名。于九月间前往。拟定地方。俟疼月瘴退。酌量进兵扑击。明年正月。即各归本处。办给四月口粮。已足敷用。若支给终年口粮。坐守边境。有是理乎。且据称扑击之外。复守地方。犹属不成事体。伊等出此言语。岂不自愧。即云扑击。亦不过至旱塔。再往前进。亦不过至老官屯附近地方。不必过于深入。即如去年以许多劲卒。尚不能攻克老官屯。今以数千汉兵。岂能攻克。伊等之摺。除交军机大臣议奏外。今日海兰察。常保住。因赴云南请训。经朕召见。将此彻底训示。仍谕以伊等前往。务期捉获真正缅匪。不可俘及□□罢夷而回。并命其传谕阿桂、彰宝。著伊等前往扑击。得利则进。不得则退。断不可使贼匪得计。务期计出万全。留心筹办　　

○又谕、京师数日以来。间有阵雨。时作时止。未知古北口一带地方。晴雨光景若何。所有前此过水之处。曾否全行消涸。于城垣河道。应行修理工程。有无妨碍。现在加紧办理。约已有成数几何。著传谕伍讷玺等、即速查明具奏。至和尔精额前奏、将应办未尽之处。会同商定。即行复命等语。是筹办工程等事。现有伍讷玺等在彼料理。和尔精额一经商定。即当回京。何以日内尚未见到。并著一并传谕、令其奏覆。寻伍讷玺、王进泰覆奏、臣等清出城墙地面。现在筑打地基。并丈量开河丈尺。和尔精额。于初十日回京复命。十二日雨大。多有积水。当即戽淘。俟晒乾方可兴工。得旨、知道了。俟和尔精额到彼。王进泰。汝二人再详商议奏。寻奏、臣等细勘。关门至水门。城墙根基地面。被水冲刷。比旧地面低至一丈二三尺不等。若筑垫复旧。非特需用土灰甚多。即近处取土亦难。兹拟除内外关门土高。将月墙仍照旧基筑砌外。将城墙自关门外。循依旧式。略向西南。移于高城。直对水门墩台接砌。则地势已迁高一丈三尺有余。离河身亦宽远二十六丈有余。河水不能浸基。即偶尔大水。长至城根。而山水一二日即退。亦不致浸泡城垣。且从前拟开引河。原因水逼城根。今城墙迁高。离河已远。无虞水患。则河道亦无须另行开挖。得旨、此所办是。应即兴工　　

○丙辰。谕曰。胡文伯摺奏、审拟颍上县民罗四等、纠众吓诈。殴毙石其志一案。已批交该部核拟速奏矣。此等刁恶棍徒。结党横行。平民久遭荼毒。该县卢璐。平日漫无觉察。咎已难宽。及至该犯等、向监生石吉平。三次寻衅吵打。业经赴控。又不查拏究处。以致酿成命案。复行删改伤仗情节。回护原详。有心故纵。尤当示以重惩。该抚仅将卢璐照故出执持。凶器伤人例。于罗廷辉本罪减一等问拟杖徒。实不足以饬官方而肃法纪。州县为亲民之官。除暴安良。乃其专责。平时遇有土豪恶霸。滋扰闾阎。为有司者。果能有犯必惩。不肯稍为姑息。则凶顽自知敛迹。何至日久养成积猾。致良善不获安生。乃劣员阘茸性成。所属即有顽梗匪人。并不实力振刷。惟冀化大为小。化有为无。自幸苟安无事。及事已发露。又复多方回护。幸免处分。驯至奸宄公行。罔知警惧。司牧之谓何。而竟不恤民瘼。养痈贻患若此。从来宵小无藉之辈。其始不过欺压乡邻。迨玩法渐久。势必肆志妄为。何所不至。甚且啸聚跳梁。亦复毫无顾畏。昔人江河斧柯之喻。足为远鉴。不可不妨其渐。今卢璐于罗四等为害乡里。既已失察于前。及杀人犯案。又不能验伤得实。尚思辗转朦混。几致凶徒漏网。情罪甚属可恶。卢璐。著革职。发往乌噜木齐种地效力。以昭炯戒　　

○又谕、据福建学政阿肃奏、长汀县学武生钟超伦、钟品珍、抗断不法。殴差夺犯。该教谕曾柏天、训导张可立、不能约束。且为之匿情禀报。显有受贿嘱托情弊。请革职究审等语。所奏是。曾柏天。张可立。俱著革职。交该督与案内人犯。一并审拟具奏。　　

○谕军机大臣等、前此降旨富明安、令酌量采买麦二三十万石。运京平粜。今业据该抚前后起运麦已有二十万石。京师现在开厂平粜。计数已足敷用。况该省商民。亦有载麦。由海运至天津售贩者。民食更足资接济。此时可无庸续行买运。著将此传谕富明安知之　　

○户部奏、江南省、节年采买米麦谷石、脚价银浮多。应著承办各员。按数追完归款。得旨、依议。所有应赔核减银两。若在承办各员名下追赔。历年既久。未免查办纷繁。且于接任之员无涉。著于从前题销此案之巡抚、及核转之布政使。名下分赔。以昭平允
  </div>
  <div class="pagination">
   <a href="清实录乾隆朝实录_page1149.html">
    上一页
   </a>
   <span>
    ...
   </span>
   <a href="清实录乾隆朝实录_page1145.html">
    1145
   </a>
   <a href="清实录乾隆朝实录_page1146.html">
    1146
   </a>
   <a href="清实录乾隆朝实录_page1147.html">
    1147
   </a>
   <a href="清实录乾隆朝实录_page1148.html">
    1148
   </a>
   <a href="清实录乾隆朝实录_page1149.html">
    1149
   </a>
   <span class="current-page">
    1150
   </span>
   <a href="清实录乾隆朝实录_page1151.html">
    1151
   </a>
   <a href="清实录乾隆朝实录_page1152.html">
    1152
   </a>
   <a href="清实录乾隆朝实录_page1153.html">
    1153
   </a>
   <a href="清实录乾隆朝实录_page1154.html">
    1154
   </a>
   <a href="清实录乾隆朝实录_page1155.html">
    1155
   </a>
   <span>
    ...
   </span>
   <a href="清实录乾隆朝实录_page1151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
