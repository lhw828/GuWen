<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 72 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 72 页/共 263 页</h1>
    <div class="content">　　○庚辰贵州宣慰使司遣舍人宋昂头目刘季暹等贡马赐钞彩币表里有差
　　○壬午诏曰洪惟我国家  列圣相承皆以敬  天勤民为治朕祗绍鸿猷仰惟  祖宗付托之重臣民属望之深夙夜兢惕不遑宁处今年五月二十四日雷震奉天殿鸱吻  上天垂戒朕甚惧焉省躬思过勉图自新尚资文武群臣协恭职业以匡朕不逮切惟刑狱之重尤当钦恤其大赦天下除谋反大逆子孙谋杀祖父母父母妻妾杀夫奴婢杀主谋故杀人蛊毒魇魅毒药杀人强盗人命不宥外其余自正统八年五月二十四日昧爽以前已发觉未发觉已结正未结正罪无大小咸赦除之敢有以赦前事告言者以其罪罪之所有宽恤事宜条示于后一文武官吏监生生员军民人等有为事做工运砖运灰等项悉宥其罪官吏军校复还职役监生生员仍复肄业匠仍当匠民放宁家其文职官吏犯赃罪者仍罢归为民一军官并旗军将军力士校尉舍人余丁为事发遣各处立功及哨了等项者尽行宥免复还职役仍前立功已发充军者不在此例一文武官并总小旗有为事住支俸粮并支半俸者俱照旧关支一正统八年五月初一日以前各处军民倒死亏欠走失孳生骑操等项马骡牛羊等畜并官吏军民人等该追还官给主赃罚银钞等物及亏折等项追陪物件除以追见在者入官外未追者悉皆蠲免其系盗官钱粮不在此例一各处军民人等有先被强盗招指同行及称系窝主等项畏罪逃躲者诏书到日悉赴所在官司首告与免前罪军还原伍民还原籍一正统七年十二月以前各处水旱灾伤田地已经踏勘明白者其该纳税粮悉免追徵有司不许刁蹬一浙江福建等处军民先因窘于衣食被人诱引偷采银矿者亦有事发供报在官畏罪逃窜者诏书到日悉宥其罪军还原伍民复原业所司并免追究一内外诸司衙门职掌事务已有成法者宜遵守行之毋作聪明变乱旧章于戏惟诚格天惟仁惠民茂昭君臣修省之心用广  天地好生之德故兹诏示咸使闻知
　　○遣工部尚书王卺左侍郎张琦分祭司工之神以营建刑部都察院大理寺詹事府毕工也
　　○封净脩弘智国师锁南舍剌为净脩弘智灌顶国师赐以诰命
　　○升工部虞衡司郎中王佑为本部右侍郎仍理各厂工匠
　　○癸未宥都督同知李安死降为为事官立功
　　○云南楚雄府土官陈全等五人大理府土官溪珤等二人大理卫小旗费成等七人楚雄卫军安有常等七人洱海卫军傅谅等十七人澜沧卫军旗李留一等十二人安宁等所军朱谦等七人昆明县民罗绅等九人各出榖三百石有奇赈济赐敕奖劳之
　　明英宗睿皇帝实录卷之一百四
　明英宗睿皇帝实录卷之一百五
　　正统八年六月甲申朔敕云南大理府知府刘烈曰国家惠养斯民慎选郡守无问遐迩况大理为云南钜郡尤在得人今以尔廉平公正命长郡治尔宜体朝廷简拔之意益励乃操益勤乃事表率官属宣布德泽爱恤吾民审度人情因俗为治利所当兴弊所当革尽心尽力必使一郡之民衣食充足礼教兴行斯尔之称所属官员果有贪淫不法蠹政害民情状昭著者五品以上具实奏闻其余尔即提下差人解京其有罢软老疾不胜任者亦开具奏来寮佐官及所在卫所官或倚恃豪强非分害民明指实迹奏闻一应公差之人但有生事需索为民患者即举问如例尔以风宪官往任郡寄湏宽猛得宜以安民为本毋依势作威毋姑息废法毋为权势所胁毋为奸顽所欺庶几政举民安用称任使钦哉
　　○出南京内府钞一十六万八千余贯绢布一千五百余匹赴湖广广西赏赉有功官军
　　○赏府军后等卫军旗崔英等绢钞有差以征剿麓川叛寇功也
　　○乙酉命建南京武学
　　○命守备镇番都指挥使马麟回甘肃听总兵官调遣以凉州操备都指挥佥事郑鋐往镇番守备从甘肃总兵官任礼等劾麟失机违法等罪而荐鋐堪委任故也
　　○甘肃总兵官宁远伯任礼等奏狭西都司所属官军连名诉保参赞军务右佥都御史曹翼处事公正深得下情今例当更代还京乞留在边俟一二年仍循例更代从之　　○巡按浙江监察御史孙毓等奏五月十七日倭贼寇海宁卫地方官军击却之
　　○罢尚宝司司丞杨恭官初恭父少师荣卒恭丁忧居家与人互争田产法司论赎杖还职命罢为民至是遇赦求复职  上弗允仍发原籍为民
　　○宥狭西行都司都指挥彭铉马磷罪铉等侵欺官物出脱人罪总兵官宁远伯任礼以闻请寘诸法  上以事在赦前命贷之戒毋再犯
　　○谪监察御史时纪戍威远卫先是纪巡按狭西回经长垣县县丞萧节之为聘殷氏为妾纪妻妒致殷父母忿怒扬言挟娶己女为锦衣卫所发刑部比强夺良家子女为妾律坐绞遇赦当为民  上曰御史不才如此其谪戍边
　　○丙戌镇守延安绥德等处都督王祯奏臣子英以杀达贼有功授所镇抚患疾未痊而臣母年老无人侍养乞令英解职在家侍养祖母兼治其病庶不虚费俸给  上命英带职侍养
　　○丁亥贻书庆王秩煃曰兹者宁夏总兵等官奏守边官军缺马操备闻府中军校畜马甚蕃书至可选一千匹具数奏来给军领操当酬其直宁夏极临边境亲藩与国同休亮不拒也
　　○宁夏左参将都督佥事丁信等奏守备定边营西安前卫指挥佥事马鉴在边年久奉公守法宜升署都指挥佥事  上命待有功时奏来
　　○翰林院侍讲刘球下狱死球上＜锍-釒＞言臣按春秋而知君心之所感天心之所应有如响之应声影之随形国家成败兴亡莫不系之董子所谓国家失道天乃先出灾害以谴告之不知自省又出怪异以警惧之此天心仁爱人君欲止其乱也人君遇天戒可不严于脩省哉昔者桑榖生朝大戊脩政而殷道兴雉雊于鼎武丁正德而殷邦靖旱魃为虐宣王脩行而王化行皆能脩省以奉天故天灾之降不为其国害反为其国福也昨者雷震奉天殿鸱吻  皇上素服辍朝下省躬之诏出惕惧之言令群臣各脩厥职脩省之意至矣固足以答  天意而弭灾异矣臣窃以为今日脩省之当先者其事有十一勤  圣学以正心德自古圣哲之君动与天合而雨阳寒暑无不时者以能专志问学于一切无益之事悉屏不御故心得其正而天自不违之也臣愿  皇上以古圣哲之心为心视政之暇御经筵之时多居宫苑之时少凡无益之事悉置意外惟数进儒臣讲求至理笃尽精一之功推极脩齐治平之道务使学问功至理欲判然则  圣心正而  天心无不顺矣二亲政务以总权纲夫政自己出则权不下移故  太祖  太宗每早朝罢及午晚二朝必进大臣于顺门或便殿亲与裁决庶政或事有疑则召掌机务之臣□确之而自折其衷所以权归于上  皇上临御九年事体日熟愿守  二圣之成规复亲决之故事则政权归于一矣三任贤德以重大臣夫君所与共天职以治天下者大臣也故古之择大臣者必询诸左右询诸大夫询诸国人皆谓其贤又察其果贤也然后任之及其有犯不欲直指其罪坐不廉者曰簠簋不饰坐秽淫者曰惟簿不脩虽至大辟亦不加刑第赐之死所以重之如此者为与之共天职也今用大臣未尝皆出公论及有小失輙梏系而捶楚之若奴隶然未几又复其职甚非所以待大臣之体自今凡任大臣宜广询博访务极天下之选允惬众论之公而后用之毋令幸进若有小犯置之勿论果有不可容则令法司定其死降谪罢之罪使自就焉毋加捶辱庶不乖共天职之意四选礼臣以隆祀典今之太常即古之秩宗必得清慎习礼儒臣为之然后可交于神明故舜命伯夷以惟清意正在此今太常卿与少卿俱缺久无儒雅之臣考礼正仪于其间祀享宁无未虔礼度宁无少乖宜选用儒臣为之庶祀典克脩五严考课以督吏治夫吏政蠹则和气不宣古者省方巡狩所以考其政而宣其和降及两汉唐宋盛时亦数遣绣衣采访等使巡行郡县察吏得失问民疾苦洪武永乐间亦尝行之今久不举以故吏多贪酷民不聊生军卫之臣为害尤甚宜择公明廉干廷臣分行天下无分文武官吏俱得考察其果奸墨无状具实黜罚若有廉能仁恕治行过人亦宜奏闻旌异仍询军民利病而兴革之庶使治脩而民安矣六慎刑罚以免冤抑天降灾谴多感于刑罚之不中故古者人君不亲刑狱悉付之理官书所谓予曰辟尔惟弗辟予曰宥尔惟弗宥唯厥中盖恐徇喜怒而有所轻重其罪也迩者法司上狱状有奉敕旨减重为轻加轻为重者法司既不能执奏及讯他囚又因有所观望以轻重之岂得无冤臣以为既任法司刑狱宜从所拟其或徇私不当则加以罪虽有触忤  圣意如汉犯跸盗环之事犹当如张释之执奏无令坐视人冤其运砖纳米赎罪诸例亦非古法且使贪者幸免廉者蒙辜宜令法司自今文武之臣除犯公罪许赎外其余悉依律拟断则刑罚无不中矣七罢营作以苏人劳夫土木之工不息则天地之和有乖故春秋于营筑之事悉书以示戒者为此也今京师营作之兴已五六年虽不烦民而皆役军然军亦国家赤子湏之御暴而赴斗岂可独役而不恤况今营筑多完宜罢其工以苏人力八修荒政以悯民穷天之视听自民民安而后天定周礼荒政十二薄征其一皆为民也近各处累报水旱荒灾有司既不加救及请减免租税又不为准或准亦徒事虚文使民不得受其实惠以致穷困流徙者日益多宜令户部遇有报荒即令勘实以时赈济量减租税尤急安养流民使不失业庶民有所赖九息兵威以重民命夫兵凶器动必伤人尤天道所厌汉高帝以武定天下非不善兵然被匈奴挫于白登终不报怨知天厌兵也如麓川连年用兵死者十七八军赀爵赏不可胜计今疮痍未瘳又遣定西侯蒋贵总之以从缅甸受其所拘首寇思任发借使彼言果信得寇以归不过献诸廷磔诸市枭诸通逵而已然彼挟以为功必求与木邦分有麓川地不与则致怨与之则两夷土地人民各增其半其势坐大将不可制是灭一麓川生二麓川也设有蹉跌则兵争无已死者必多臣见  皇上每录重囚多悯之宥令从军仁心若此真足与  天地好生之心合矣今欲生得一失地之窜寇而驱数万无罪之众以就死地岂不有乖好生之仁哉况寇子思机发在麓川已尝遣人来贡非无悔过乞免之意若敕靖远伯王骥遣人往谕缅甸不必生致此寇只斩寇首来献即与厚赏仍令思机发尽削四境之地分与各寨新附之夷许以小职使守故处则兵不用而一方自可宁臣以为宜召还蒋贵并止湖广四川贵州之兵用全众万生灵之命以顺天意十修武备以防外患大易有曰思患而预防之盖能防患于前斯可无患于后今北虏比年来贡之人有增无减其包藏祸心诚所难测东西二边亦数有警不可不预防之莫若于今闲暇之时数遣给事中御史于在京及沿边阅督官军操备毋使借工各厂及服役私家军士悉就训练仍公武举之选以求良将定召募之法以来武勇广屯田公盐法以厚储蓄庶武备无缺而外患有防矣凡此十者皆今日之急务所以感上天之昭格致太平之福庆者意诚在此臣不揆愚陋昧死以言＜锍-釒＞入命五府六部都察院集议咸言球所言惟择太常寺官当从之请令吏部推举翰林脩撰董璘闻之遽自乞为太常寺官球坐璘累执下锦衣卫狱数日锦衣指挥马顺以球病死闻碎其尸弃之顺承中官王振意也球字廷振江西安福县人自幼言动不凡长老目为国器永乐辛丑进士擢礼部仪制主事正统初充经筵官预修  宣宗实录成改侍讲至是死于非命士论惜之正统己巳赠翰林学士谥忠愍子二钺釨皆进士钺建宁知府釨浙江按察副使提调学校　　○戊子擢进士黄裳熊璘尹礼刘福白圭魏贞韩雍芮钊刘怀曹祥阎宽尹鈜刘贤强宏为监察御史辛浩夏裕潘英闻人韺左辅王凯郑敬吕昌杨观左鼎为南京监察御史先是都察院右都御史王文奏各道御史缺乞会同吏部堂上官于进士内选补庶风宪得人  上从之至是尚书王直等考选裳等谙晓刑名才堪任用故皆摺之
　　○礼部奏武骧左等卫掌卫事都指挥佥事高通等万全都司都指挥同知文弘广等九员相继卒命赐祭如例  己丑赏宣府参将都督同知杨洪并指挥千百户军旗一千一百七人银绢彩叚有差以亦把秃河征剿达贼功也
　　○命直隶大名府滑县民户口食盐该徵米者悉纳钞从民奏请也
　　○平治朝阳门外道途
　　○庚寅朵颜卫都指挥完者帖木儿遣镇抚擦把孩等来朝贡马赐宴并赐纻丝袭衣彩叚等物有差
　　○出内帑银万两于辽东易米豆以实边储
　　○命直隶宿州卫旗军有家室者月增米二斗无者增一斗五升从本卫知事姜定奏请也
　　○命以狭西甘肃仓见贮官茶折作官军俸粮每茶一斤折米一斗五升从佥都御史曹翼奏请也
　　○升武骧右卫指挥使刘智冯麟羽林前卫指挥使王勇俱为署都指挥佥事智把总管操麟把总管马勇把总管勇士
　　○吏科给事中姚夔奏积榖赈饥朝廷仁育生灵之意至矣然贫民有收获甫毕而啼饥者有东作方兴而缺种者官司以岁丰不加赈恤不免假贷富室倍息偿之是贫民遇丰年其困苦亦不减于凶年矣及至凶年发廪官司惟凭里甲申报从而给之里甲恐贫民不能偿官多匿其名是以惠不均及而流殍者众乞敕天下郡邑无问丰凶每岁二次发廪赈贷官亲体审先给最贫者然后及于其余则民无饥困官无腐积矣浙江按察司副使王豫亦以是为言  上命户部如其言行之
　　○镇守蓟州永平等处总兵官都督王彧等奏新桥海口一带路径辽远墩台数多官军数少且缺马骑操  上命调兴州右屯等卫官军一百六十九人给马一百五十匹与之
　　○命云南左参政任肃致仕以老疾故也
　　○癸巳命故锦衣卫带俸指挥同知韩秀实孙涌袭为本卫指挥佥事
　　○甘肃总兵官宁远伯任礼等奏肃州等卫官军缺马骑操命狭西苑马寺给之
　　○山东布政司按察司德州左卫肥城县俱请修理公署从之
　　○礼科都给事中胡清言比者国子监祭酒李时勉以监生居忧二三次以上者中间多有虚伪奏准居忧月日俱不作坐监之数遂致先入监者坐此不得出身年益衰迈徒切嗟叹夫忠孝臣子立身之大节不幸父母或祖父母物故为子并嫡孙居忧承重岂得已哉苟虑人之虚冒遂并实居忧者概作虚旷臣恐竞进之徒于将拨之际匿丧不举是废孝矣岂不所虑者小而所失者大耶乞敕该部今后监生居忧并省祭公故不过期者俱作坐监月日事下礼部议尚书胡濙等请如清言第托故过期者虽有文据亦不准冒居祖父母嫡继母忧者府县官虚文掩饰者许提调学校御史佥事并按察司官体实究问  上是其议命著为令
　　○甲午南京刑部尚书施礼以年及七十乞致仕  上以礼老成未衰仍留任事
　　○乙未升通政使司右通政李锡为左通政右参议龚全安为左参议右通政吕爰正先是清理武职贴黄至是事毕命理本司事
　　○命故辽东都指挥同知沈贵子刚江西都指挥佥事张祥孙应隆俱袭为指挥使致仕狭西行都司都指挥佥事彭铉子润代为指挥佥事
　　○设山海寺儿峪大青山平顶峪苇子峪永平李家峪关隘以山海抚宁兴州开平等卫官军守之从总兵官王彧奏也
　　○丙申赐靖江王府奉国将军佐忠庶长子名相贤佐孝二子名相勉相效佐茂嫡长子名相益佐礼五子名相序相广相廉相雍相廙佐勤二子名相怡相恂佐慎嫡长子名相维佐恭嫡长子名相颙佐善嫡长子名相辉佐诚六子名相安相宁相宜相容相宽相宏佐信四子名相谟相询相谅相让佐顺三子名相观相觐相觌佐美庶长子名相彦佐弼二子名相逊相遹佐通嫡长子名相兴佐达嫡长子名相友
　　○丁酉肃王赡焰奏子女长成婚嫁在迩府中缺内使访得巩昌河州等府卫军民陈宣等二十三人俱幼年伤残欲厚具财物买入府中使令  上复书许之
　　○命山东按察司佥事张守信致仕先是守信在山海等处参理军机文书以泛言奸弊事用字差讹为通政司官所劾遣官代回至是守信至  上察其昏耄命致仕
　　○贵州贵州宣慰司宣慰使宋斌年老以其子昂代之
　　○戊戌遣中官祭中霤之神　　○命直隶怀宁县知县宋显山东黄县知县陈廉复任显廉九载任满县民言其勤慎善抚字乞保留之巡抚御史以闻故有是命
　　○广西布政使司奏南宁府所属各仓蓄积年久米豆腐烂者十三万有奇事下户部覆奏宜除豁之其见贮米豆量存官军三年之食余令粜银上纳京库从之
　　○添设怀安卫西阳河南山营堡墩台一所以宣府总兵官永宁伯谭广言堡去边墩远取水难也
　　○己亥敕朵颜卫都指挥使完者帖木儿曰比因尔三卫部属侵犯辽东边境特遣指挥季铎等赍敕谕尔及头目人等缉捕前贼解京尔能遵奉朝命会集附近及行远地面头目议行又虑迟缓先遣头目擦把孩等驰奏并以马来贡今擦把孩等回特赐尔并头目乃儿不花彩币表里用答尔意前事候尔会议奏报至日区处
　　○山东德州奏本州陆行抵京必涉卫河水不冻则渡以船水冻则渡以桥旧船朽烂欲集材修理桥则每岁更置乞令本府平原等五县协修从之○户部右侍郎焦宏奏福建永宁卫指挥使阚玉□□□圭镇抚解智及军旗贪赃失机等事缘在赦前应否□□□□上命玉调山西行都司边卫带操听调杀贼住俸二年圭智发宣府边卫充军军旗调宣府缘边守墩哨了但逃处死不宥
　　○生背气一道色青赤随生右珥色黄赤俱鲜明
　　○庚子南京太常寺卿徐初年及七十乞致仕  上命留任事
　　○辛丑书谕靖江王佐敬曰近得王奏仪宾陈广孟琳不才饰词构陷等情继总兵官安远侯柳溥送广等及所诘府中状至京朕命皇亲同法司推问具得其诬众议广琳罪均当死朕念亲亲且犯在赦前特宥其死落冠带遣人颂系回府送乡君处闲住令洗心改行用盖前愆不许擅自出外复作非为如其不悛必罪不宥更宜晓谕各将军及诸仪宾俱宜安分守法相勉为善毋或效尤自罹国宪王亦宜秪循德善为之表率庶几敦睦用保长久
　　○赐广西田州府土官知府岑绍四川东川军民府土官知府普得诰命并封赠其父母妻
　　○命故罕东卫指挥同知那南子阿巴袭职授其部属些朵儿为指挥佥事
　　○壬寅泰宁等卫都  拙赤等遣使臣脱脱伯等来朝贡马六百匹赐宴并赐纻丝袭衣彩叚表里诸物有差
　　○命四川嘉定州大邑县知县冯泰复任升从六品俸泰九载任满县民保其莅事公平乞留任事吏部考其政迹当升故有是命
　　○直隶凤阳府临淮县民刘昶奏臣祖母胡淑清洪武间选入内为女官彼时蒙恩复臣家近年有司仍令供役望垂矜恻  上命户部复之如故　　○移置湖广辰州府沅州便溪冷水驿堡于其旧地初以水土不宜而迁至是以道里不均而复也
　　○湖广岳州等府各奏岁歉人民缺食已发预备仓粮赈济俟秋成偿官从之
　　○直隶淮安府邳海二州奏五月以来连阴雾雨夏麦尽伤徐州奏数月不雨山东济南府邹平县奏飞蝗骤盛  上命户部遣官覆视以闻
　　○修南海子红桥德胜关外土桥东直门内大小桥
　　○日生右珥色赤黄
　　○癸卯吏科给事中姚夔言古者谥法之设非但为死者加羙号以示恩宠正欲表善恶示劝戒也自宋以前内朝官三品以上例皆得谥四品以下至韦布之士亦间有谥其法掌于太常议于博士达于祠部覆于吏部然后以行所以至公而取信后世如何曾如许敬宗皆谥曰谬天下莫不快之士大夫亦有所激而思所以自修今谥法未有定规故有应谥而未得谥者如交阯死节臣知州何忠犹不得谥乞敕礼部翰林院会议斟酌古制今后大臣无分善恶并依古法加谥其何忠宜准待制王椲例追谥凡谥必令太常博士议之翰林院正之吏部奏之务尽至公用表善恶以励风俗事下礼部尚书胡濙等奏诸司职掌第载公侯卒有谥文武大臣卒而功绩显卓者特旨赐谥今夔言凡大臣无分善恶概乞赐谥难行其知州何忠已赠广西南宁府同知颁给诰命兹欲加谥请自  上裁  上曰谥法既有定制何忠又以褒赠其俱巳之
　　○甲辰浙江左布政使石执中以年老乞致仕从之
　　○下大理寺左少卿薛瑄等于狱坐驳死罪囚不实被劾也
　　○乙巳给秦府临潼王公铭郃阳王公镗岁禄各二千石内米五百石余折钞
　　○命故南京府军卫带俸署都指挥佥事张锴子泰袭为本卫指挥同知燕山左卫指挥使撒儿桃子五十六袭职燕山前卫指挥使昝孛罗子贵羽林前卫指挥使王脱鸾台子鉴指挥同知张受子政钱脱欢子玉指挥佥事古南子福胜今吾左卫指挥同知张典子英王政子安指挥佥事张贵子瑀曾原子敏丁打剌孩子斌金吾前卫指挥同知张智子显府军左卫指挥同知周全子广金吾右卫指挥佥事王也先帖木儿子得陈友孙义吴清子瑄永清左卫指挥佥事阿歹子行皮脱欢子中燕山右卫指挥佥事尹兀里不花子浩虎贲左卫指挥佥事范镛子瓛俱代职○改四川叠州守御千户所所辖长宁安抚司隶茂州卫从都督同知蒋贵等奏请也
　　○户部右侍郎焦宏奏福建备倭都指挥佥事贾忠刘海宜令分管地方自福宁至莆禧八卫所属忠自崇武至玄钟十卫所属海其总督备倭署都指挥佥事王胜则令居中往来提督从之
　　○命刑科给事中廖庄云南道监察御史张骥署大理寺事以本寺左少卿薛瑄等俱被紏劾下狱也
　　○丙午诏蠲湖广各府正统五年被灾田亩秋粮八十九万石有奇
　　○戊申敕谕朝鲜国王李祹曰近浙江都司海门卫擒获倭寇七名解京审系尔国腊州官莫连公木判官下部属驾船下海捕鱼遇大风雨漂至海门桃渚千户所长跳沙湾地方被官军连船擒获所言如但虑各人饰词脱免然风涛之患理或有之已令所司日给糗粮覊候敕至王即查勘是否国中之人明白奏来区处
　　○擢进士林聪为吏科给事中徐简礼科给事中龙澄大理寺右评事刘曦大理寺左评事邹允隆太常寺博士罗如墉行人司行人
　　○己酉赐隆平侯张淳诰命封赠其父母妻先是淳父镛未袭爵而卒至是淳以诰命请  上命给之
　　○日坐承气一道色青赤
　　○太子太保成国公朱勇等奏金吾右等卫倒死马驴三千一百三十五匹当时军人惧即追偿未及报官今遇赦免乞如例蠲之  上命已报官者免之未报者不免
　　○命修浙江兰溪县堤自西门至卸桥浦口共一百七十丈
　　○兵部奏浙江海宁等卫所千百户旗军姚端等犯绞斩徒杖等罪已先敕户部右侍郎焦宏提问解京发落今蒙赦宥应否免罪  上曰此俱是积年贪暴刁泼害人者难照常例宥免仍令连妻子解京官去边卫听调杀贼军旗守墩瞭望亲丁余丁发口外卫分充军但逃处死不宥
　　○浑河水溢决固安县贾家里张家口等堤诏邻近郡县协力脩筑之
　　○辛亥辽东总兵官都督佥事曹义等奏在京并直隶诸卫武臣之在辽东备御者例因更番回卫置办军装今边报未宁难令輙回乞于辽东官库内人给与绵布二匹俾得置办为便从之
　　○壬子  皇后千秋节免命妇朝贺
　　○敕总兵官定西侯蒋贵等今得靖远伯王骥等奏麓川残贼思机法差陶孟恭项等以告求地方为名窥觇动静已留恭项等候招赛至日处置然此贼父子谲诈难信已敕骥等及左少监萧保彼中一应军务及夷人事情悉遵前敕与尔等同心协谋相机而行不可偏执误事尔等知之
　　○癸丑祭告  皇祖妣太皇太后曰兹以明日孟秋时享  太庙伏请  圣灵诣  庙享祀谨告
　　○广西安隆长官司长官岑聪四川长河西鱼通宁远宣慰使司宣慰使加思八僧宜并能骨等寺番僧促及藏卜松潘番僧剌麻答儿麻细来朝贡马赐彩叚绢钞有差
　　明英宗睿皇帝实录卷之一百五终
　明英宗睿皇帝实录卷之一百六
　　正统八年秋七月甲寅朔享  太庙
　　○遣中官祭司门之神
　　○敕镇守蓟州等处总兵官都督同知王彧等曰今兀良哈三卫头目回卫已令赍敕谕其大头目挨捕犯边贼人解京每遇冬节或年节或朕生旦遣头目三五人来朝若奏边报则不拘时月部属头目遇节欲进马者许其附进然兀良哈切近边境反复不常尔等宜与内官林春整饬武备但遇扰边相机剿捕以清边患
　　○命故朵颜卫指挥佥事忙哥秃子奴塔不花袭职
　　○行人司司正陈升先以差遣行人失序为行人高峰所奏法司论罚役复职吏部礼部因而文致之劾黜为民升累诉析辨抑不为理至是以经赦复陈冤  上命该衙门详审来闻毋致枉人
　　○夜北方有星大如鸡弹色赤有光出八榖北行至近浊后三小星随之
　　○乙卯坐大理寺左少卿薛瑄死罪初有妇其夫死人告其妇魇魅所致锦衣卫指挥马顺鞫送刑部议罪坐以凌迟处死瑄等驳调都察院问亦如之瑄等奏请差监察御史体访都察院以委御史潘洪体访洪言其夫实病死犯者得释锦衣卫校尉复言魇魅有形迹洪报不实下洪锦衣卫狱坐斩罪宥充军于是给事中御史劾瑄等脱囚罪下群臣廷鞫瑄语侵都御史王文文与群臣议坐瑄以朦胧奏请律斩左少卿贺祖嗣右少卿顾惟敬左寺副周观费敬评事张柷俱流  上疑瑄等有私命锦衣卫复鞫之言左寺丞仰瞻嘱瑄脱妇时瞻督事于外遂并逮之既而刑部尚书王质等奏瑄等俱奏事不实当赎徒还职
　　○上不从命瑄如初议斩祖嗣惟敬观敬柷赎流讫降二等用瞻赎流讫谪戍威远卫
　　○丙辰敕朵颜福余泰宁三卫头目曰尔等不能戢下屡致寇窃比朕使人督捕始遣使谢罪然览观所奏皆曲护其非且边将所擒戮者悉是犯边贼徒尔等所知也今乃云彼因报复旧讎故为不靖朝廷以朝贡之礼不在多人彼此交易自有边市故省节来使免致纷扰今乃云缘阻节往来因怀怏怏以此观之党恶纵奸罪在于尔但念尔等既知悔罪姑示优容其即挨究未获贼徒擒送赴京庶赎前愆毋贻后悔先是朝廷令指挥季铎督三卫捕犯边者且诘其纵容蔽匿之状于是朵颜卫都指挥使完者帖木儿福余卫都指挥同知安出泰宁卫都督佥事拙赤各遣使随铎来朝谢罪至是其使还复赐敕谕之并赐完者帖木儿安出拙赤等织金袭衣彩币表里
　　○福建都指挥同知孙安坐索所部赂论徒会赦调万全都司
　　○丁巳  仁孝文皇后忌辰遣官祭
　　长陵
　　○戊午国子监祭酒李时勉坐伐文庙树枷于监门监生李贵等千余人诣阙请时勉衰老且言其教诸生有方乞贷之俾终其教有石大用者复请代枷  上乃释之初中官王振诣监时勉不为之屈振故因而罪之
　　○巡按福建监察御史张淑言福州府古田县自去冬十一月至今夏四月境内疫疠民男妇死者一千四百四十余口已令有司葬瘗及设法拯救
　　上是之
</div>
    <div class="pagination">
<a href="明实录英宗实录_page71.html">上一页</a><span>...</span><a href="明实录英宗实录_page67.html">67</a><a href="明实录英宗实录_page68.html">68</a><a href="明实录英宗实录_page69.html">69</a><a href="明实录英宗实录_page70.html">70</a><a href="明实录英宗实录_page71.html">71</a><span class="current-page">72</span><a href="明实录英宗实录_page73.html">73</a><a href="明实录英宗实录_page74.html">74</a><a href="明实录英宗实录_page75.html">75</a><a href="明实录英宗实录_page76.html">76</a><a href="明实录英宗实录_page77.html">77</a><span>...</span><a href="明实录英宗实录_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
