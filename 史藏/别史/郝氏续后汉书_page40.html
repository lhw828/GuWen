<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 40 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 40 页/共 43 页
  </h1>
  <div class="content">
   琅邪国【原注汉置县十七】　开阳　临沂　阳都　缯　即丘华　费　东安　蒙隂　东莞　朱虚　营陵安丘　盖　临朐　剧　广
　　广陵郡【原注汉置县八】　淮隂　射阳　舆　海阳　广陵
　　盐渎　淮浦　江都
　　青州【原注六郡皆汉故郡】
　　青州禹贡海岱之域舜以越海分为营州至汉为辽东诸郡隶幽州青龙二年省渔阳郡之胡奴县复置安乐县曹芳正始元年以辽东沓水吏民渡海居齐郡之西临淄昌国县界为新汶南丰县以居之
　　齐国【原注汉置县五】　临淄　西安　东安平　广饶　昌国平原国【原注汉置县十四】　平原　髙唐　荏平　博平聊城　安徳　西平昌　般　鬲　厌次阳信　漯沃　新乐　乐陵
　　济南郡【原注汉置县五】　平寿　下宻　胶东　即墨　祝阿乐安国【原注汉置县八】　髙苑　临济　博昌　利益　蓼城
　　邹　寿光　东朝阳
　　阳城郡【原注汉置县十】　莒　姑幕　诸　昌安　淳于
　　东武　髙宻　壮武　黔陬　平昌
　　东莱国【原注汉置县九】　掖　当利　卢乡　曲城　黄　防
　　不其　长广　挻
　　凉州【原注八郡汉七魏一】
　　凉州禹贡雍州黒水西河之域汉既以雍州之京兆等郡司故别置凉州以统雍州之郡献帝时曹操复置雍州三辅西域皆属焉又以张掖属国为西海郡曹丕簒代仍以三辅司分河西为凉州陇右为秦州凉州刺史领戊巳校尉护西域如汉故事后又别置雍州刺史
　　金城郡【原注汉置县九】榆中　允街　金城　白土　浩亹
　　西都　临羌　长宁　安夷
　　安定郡【原注汉置县七】　临泾　朝那　乌氏　都卢　鹑觚
　　隂宻　西川
　　北地郡【原注汉置县二】　泥阳　富平
　　武威郡【原注汉置县七】　姑臧　宣威　揖次　苍松　显美
　　骊靬　畨和
　　张掖郡【原注汉置县八】　永平　临泽　屋兰　日勒　删丹
　　仙提　万嵗　兰池
　　酒泉郡【原注汉置县九】　福禄　会水　安弥　骍马　乐涫
　　表氏　延寿　玉门　沙头
　　炖煌郡【原注汉置县十二】　昌蒲　炖煌　龙勒　阳关效谷　广至　宜禾　宜安　深泉　伊吾新乡　干齐
　　西海郡【原注魏置县一】　居延
　　扬州【原注二郡皆汉故郡】
　　扬州禹贡淮海之域魏得庐江九江之地自合肥北至寿春置扬州刺史
　　九江郡【原注汉置县十六】　寿春　成徳　下蔡　义城西曲阳　平阿　歴阳　全椒　阜陵　钟离合肥　逡遒　隂陵　当涂　东城　乌江
　　庐江郡【原注汉置县十】　阳泉　舒　灊　皖　寻阳　居巢
　　临湖　襄安　龙舒　六
　　吴扬州【原注十四郡汉四　吴十】献帝兴平中孙策分豫章置庐陵其后孙权又分豫章置鄱阳分丹阳置新都孙亮分豫章东部置临川分防稽东部置临海孙休又分防稽南部置建安孙皓又分防稽置东阳分丹阳置吴兴分豫章庐陵长沙置安成分庐江置庐陵南部都尉初孙权自吴徙丹徒又徙秣陵更号建业而都之是吴扬州丹阳郡【原注汉置县二十二】　建业　江宁　丹阳　于湖芜湖　永世　溧阳　江乘　句容　湖熟秣陵　宛陵　宣城　陵阳　安吴　临城石城　泾　春谷　广徳　宁国　怀安
　　新都郡【原注吴置县六】　始新　遂安　黝　歙　海宁
　　黎阳
　　吴郡【原注汉置县十一】　吴　嘉兴　海盐　盐官　钱唐富阳　桐庐　建徳　寿昌　海虞　娄
　　吴兴郡【原注吴置县十】　乌程　临安　余杭　武康　东迁
　　于濳　故鄣　安吉　原乡　长城
　　会稽郡【原注汉置县十七】　山隂　上虞　余姚　句章　鄞鄮　始宁　剡　永兴　诸暨　丹徒　曲阿武进　延陵　毗陵　既阳　无锡
　　东阳郡【原注吴置县九】　长山　永康　乌伤　吴宁　太末
　　信安　丰安　定阳　遂昌
　　临海郡【原注吴置县八】　章安　临海　始丰　永宁　宁海
　　松阳　安固　横阳
　　建安郡【原注吴置县十五】　建安　吴兴　东平　建阳将乐　邵武　延平　原丰　新罗　宛平同安　侯官　罗江　晋安　温麻
　　豫章郡【原注汉置县十六】　南昌　海昏　新淦　建城望蔡　永脩　建昌　吴平　豫章　彭泽艾　康乐　丰城　新吴　宜丰　钟陵
　　庐陵郡【原注吴置县十】　西昌　髙昌　石阳　巴丘　南野
　　东昌　遂兴　吉阳　兴平　阳丰
　　鄱阳郡【原注吴置县八】　广晋　鄱阳　乐安　余污　鄡阳
　　歴陵　葛阳　晋兴
　　临川郡【原注吴置县十】　临汝　西丰　南城　东兴　南丰
　　永成　宜黄　安浦　西宁　新建
　　安成郡【原注吴置县七】　平都　宜春　新谕　永新　安复
　　萍乡　广兴
　　庐陵南郡【原注吴置县五】　赣　雩都　平固　南康　揭杨谨案疆理録十七篇仅存冀徐青凉扬吴等六州凡阙十一篇并阙议赞


　　钦定四库全书
　　续后汉书卷八十六上　　　元　郝经　撰
　　録第四上
　　职官
　　爵级　奉禄　车服　印绶　选举　宰相【丞相太尉御史大夫】　三公【太师　太傅　太保司徒　司空】
　　将军【大将军　骠骑将军　车骑将军　卫将军左右诸将军　使持节都督　杂号将军】
　　王者代天理物以人代天工赐之秩禄列于庶位官制之所由兴也太皥以龙名共工以水名炎帝以火名黄帝以云名少皥以鸟名名虽异而职守一也【原注左氏传郯子来朝昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太皥氏以龙纪故为龙师而龙名我髙祖少皥挚之立也凤鸟适至故纪于鸟为鸟师而鸟名】至颛顼始以民事命官【原注左氏传颛顼以来不能纪逺乃纪于近为民师而命以民事】教民曰司徒治民曰司马居民曰司空禁民曰司冦余各放事置官皆为民也唐虞仍古封建稽古建官内有百揆四岳外有州牧侯伯夏殷因唐虞周因夏殷封建益备职官益增唐虞百夏商倍而周人三百有六十当朞之日而不复増矣【原注百与倍之名数不可考周有天下周公定官制修礼经采歴代职官繁省之制而折中之为天地春夏秋冬六官其属凡三百有六十今周礼是也】周衰封建之法渐壊秦楚吴越始不遵周制【原注秦始有不更庶长等爵楚有令尹连尹等官灭国为县而有县公吴越僣王各用蛮夷之号】而诸侯皆用王官【原注如鲁衞晋郑皆置六卿之】又各置相尉守令将军大夫之属而遂变周制【原注若苏秦为国相许歴为国尉吴起守西河西门豹为邺令孙厐为魏将军须贾为魏中大夫之】秦并天下废井田开阡陌罢侯置守不复封建一用私意以趋功利尽去唐虞三代职官然而其制简质方之战国之时省千万计汉因秦制歴髙惠文景无大变革至孝武嘉唐虞乐殷周増益美名足厌其侈多故之际名号不一又变秦制有不逮夫始皇之初矣元成而后又杂用周人之名如司徒司空司马等其实非周制职任皆秦故也【原注武帝更太尉为大司马更御史大夫为大司空哀帝更丞相为大司徒】伪莽簒代自以为周公复出乃依放周制更置公卿大夫元士【原注汉书莽策命羣司置大司马司允大司徒司直大司空司若位皆孤卿更大司农曰羲和后更为纳言大理曰作士太常曰秩宗大鸿胪曰典乐少府曰共工水衡都尉曰予虞与三公司卿凡九卿分属三公毎一卿置大夫三人一大夫置元士三人凡二十七大夫八十一元士更名秩百石曰庶士三百石曰下士四百石曰中士五百石曰命士六百石曰元士千石曰下大夫比二千石曰中大夫二千石曰上大夫中二千石曰卿】依放井田令天下公田口井【原注汉书更名天下田曰王田皆不得买卖田过一井者分余田与九族邻里】依放封建授诸侯茅土【原注汉书诸公一同有众万户土方百里侯伯一国众户五千土方七十里子男一则众户二千五百土方五十里附城大者食邑九成众户九百土方三十里自九以下降杀以两至于一成】又依放采地制禄视嵗之丰凶増损【原注汉书诸侯各食其同国则辟任附城食其邑公卿大夫元士食其采嵗丰穰则充其礼有灾害则有所损】而制度烦碎纷更不已吏卒不得禄浚民为奸羣盗并起为汉大僇无封建之实慕古官之名故也汉襍用古官而乱莽一用古官而亡岂秦制之得古官卒不可复乎盖封建未坏必用古官郡县既置必用秦官秦官不能治古封建古官不能治秦郡县理势然也封建既不可复用秦官而名当其实不旷不滥不冗不侈清心省事大总其纲小持其要如汉初惠文之世亦可矣故光武中兴并官省职费减亿计彗除新莽之伪裁樽武皇之侈复惠文之清净本秦人之简质于是汉官自为代典与三代比隆矣二汉官制有汉官仪百官公卿表百官志志其因革及汉与魏吴割裂封守其制复不同故据东汉制推本三代秦汉之初稽考魏吴沿革以讫于晋为之论次云
　　爵级
　　爵级之制自唐虞尚矣至周而后着之礼经自王而下诸侯之爵五等公侯伯子男其附于诸侯者曰附庸王朝之臣爵公卿大夫士其执政者曰卿士诸侯之臣爵孤卿卿大夫士小国则卿大夫士附庸之君有爵则有大夫无爵则无大夫又有九命以等诸爵而加损焉【原注周礼大宗伯以九仪之命正邦国】一命受职再命受服三命受位四命受器五命赐则【原注谓八则也】六命赐官七命赐国八命作牧【原注州牧也】九命作伯【原注方伯凡受受之于王赐王赐之也作王命作之也】故上公九命侯伯七命子男五命王之三公八命其卿六命其大夫四命及其出封皆加一等诸侯之适子誓于天子摄其君则下其君之礼一等未誓则以皮帛继子男公之孤卿四命以皮帛眡小国之君其卿三命其大夫再命其士一命侯伯之卿大夫士亦如之子男之卿再命其大夫一命其士不命【原注此皆大宗伯典命之制也】此周封建爵级之制也秦人罢侯置守凡爵一级曰公士二上造三簮袅四不更五大夫六官大夫七公大夫八公乘九五大夫十左庶长十一右庶长十二左更十三中更十四右更十五少上造十六大上造十七驷车庶长十八大庶长十九关内侯二十彻侯汉初因之以赏军功一阶一级比次而进【原注汉书曹参传丰反为魏攻之赐爵七大夫击秦将先登迁五大夫将砀郡兵封执帛号建成君迁戚公虏秦司马及御史迁执圭沛公为汉王封参为建成侯至汉中迁将军击三秦破之赐食邑于宁秦为将军中尉还至荥阳拜假左丞相定魏地赐食邑平阳髙祖以长子肥为齐王以参为相国与诸侯剖符赐爵列侯食邑平阳凡周樊灌滕等皆如此书盖亦参用战国诸爵秩】天下既定自诸侯王国外列侯百官皆以秦爵为差后复置乡亭等侯次列侯建安二十年曹操置名号至五大夫与旧列侯关内侯凡六等以赏军功后世虚封食邑始此【原注原注魏书置名号侯爵十八级关内侯爵十八级皆金印紫绶又置关内外侯十六级铜印龟纽墨绶五大夫十五级铜印环纽墨绶皆不食租与旧列侯关内侯凡六等】曹奂咸熙初封建五等复周公侯伯子男之制而无分土秪限户食租如汉世云
　　奉禄
　　周室之班爵禄天子畿内方千里公侯之国方百里伯七十里子男五十里不能五十里曰附庸皆有其地而食其征公卿大夫士之采地皆在其中故天子之卿受地视侯大夫受地视伯元士受地视子男皆食其征而不得有其地凡诸侯之卿大夫士以国次受地有差庶人在官禄足以代其耕而已取租以彻与民共丰歉此其大经也秦人罢侯置守凡在官者皆官给禄以禄名多寡等级之髙下自诸王子大臣一不得有其地汉兴虽因秦制而大封诸侯王大者数十城小者不下万户县皆专地食征于是百官自用秦制制禄诸侯王如周列国矣百官禄制三公大将军号称万石其奉月三百五十斛中二千石奉月百八十斛二千石奉月百二十斛比二千石奉月百斛千石奉月八十斛六百石奉月七十斛比六百石奉月五十斛四百石奉月四十五斛比四百石奉月四十斛三百石奉月四十斛比三百石奉月三十七斛二百石奉月三十斛比二百石奉月二十七斛一百石奉月十六斛斗食奉月十一斛佐史奉月八斛凡诸受奉皆半钱半谷【原注荀绰晋百官表注汉延平中中二千石奉月钱九千米七十二斛真二千石月钱六千五百米三十六斛比二千石月钱五千米三十四斛千石月钱四千米三十斛六百石月钱三千五百米二十一斛四百石月钱二千五百米十五斛三百石月钱二千米十二斛二百石月钱一千米九斛百石月钱八百米四斛八斗】凡中二千石丞比千石真二千石丞长史六百石比二千石丞比六百石令相千石丞尉四百石其六百石丞尉三百石长相四百石及三百石丞尉皆二百石诸侯公主家丞秩皆比百石诸边障塞诸陵校尉长皆二百石有常例者不署秩车服
　　黄帝初制冠冕衣裳至唐虞而后大备故虞书首载服章之制曰日月星辰山龙华虫作防宗彞藻火粉米黼黻絺绣以五采章施于五色作服【原注自华虫以上六章以五色会之于衣自黻以上六章以五色絺绣之于裳】又曰车服以庸于是君臣上下各有秩序尊卑明而不敢逾僣而礼制行矣至周而设官分职典命掌仪则【原注凡宫室车服礼仪皆以其命数为节】司服辨冕服【原注王备六冕祀昊天上帝则大裘而冕享先王则衮冕享先公则鷩冕祀山川则毳冕祭社稷则希冕祭羣祀则冕公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服】巾车等公车【原注公犹官也王之五路玉路金路象路革路木路王后五路重翟厌翟安车翟车辇车服车五乘孤乘夏篆卿乘夏缦大夫乘墨车士乘栈车庶人乘役车】司常别旗物【原注掌九旂日月为常交龙为旂通帛为杂帛为物熊虎为旗鸟隼为旟龟蛇为旐全羽为旞析羽为旌】声明有数物采有则监于二代郁郁乎文故孔子举四代之制谓乘殷之辂服周之冕言其制之盛也周衰诸侯僣天子大夫僣诸侯陪臣僣大夫下凌上替国自为车人自为服楚得臣自为琼弁玉缨【原注左氏传初楚子玉自为琼弁玉缨未之服也杜预注弁以鹿子皮为之琼玉之别名次之以饰弁及缨】郑子臧好聚鹬冠【原注鹬尹橘反翠鸟也聚鹬羽为冠非法服】晋太子申生衣公之偏【原注衣左右异色其半似公】管仲绣黼而丹衣镂簋而朱纮【原注郑曰此诸侯之礼也绣读为绡绘名丹朱以为中衣镂簋刻而饰之也大夫刻之为龟尔诸侯饰以象天子饰以玉朱纮天子冕之纮也诸侯青组大夫士当缁组纮纁边】季孙意如佩璵璠【原注左氏传季平子卒阳货将以璵璠敛仲梁懐弗与曰改步改玉杜预注璵璠美玉君所佩昭公之出季孙行君事佩璵璠祭宗庙今定公立复臣位改君步则亦当去璵璠】而仲叔于奚繁缨以朝【原注于奚衞大夫繁缨马饰诸侯所服繁步干反】凌夷至于战国赵主父乃褫衣冠服胡服【原注史记赵武灵王下胡服令国中皆胡服招骑射使周袑胡服傅王子何立以为王是为惠文王武灵王自号主父】二帝三王之礼制遂大坏矣汉兴因周秦列国厖杂之制列为等衰代加増贲习以为常遂为汉制终不能改制度易服色且史臣不録于是无徴至范始志舆服刘昭为之补注掇拾梗槩略见仪矩其详不可得闻矣
　　印绶
　　按虞书辑五瑞班瑞于羣后【原注辑集也五瑞五等诸侯所执之圭】周礼典瑞掌六瑞皆有缫借不佩而无绶【原注王镇圭公桓圭侯信圭伯躬圭子谷璧男蒲璧缫读为藻率之藻】礼记玉藻一命緼韨幽衡再命赤绂幽衡三命赤韨葱衡天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀玫而緼组绶有绶与佩玉而无玺【原注韨一曰又曰靺鞈又曰芾皆一巾前蔽膝也以韦为之緼音温赤黄色幽与黝同黒色也衡佩上瑀也瑀覆而寓衡横而平佩之玉也葱青色组之言阻也阻以约之绶之言受也受以将之纯读为缁瑜美玉也綦文杂色瓀而兖反石之濡润者玫武巾反石之文而美者】故印绶之制不经见惟左氏传谓玺书追而与之月令谓固封玺祗言玺而不言绶则为印章而不佩至秦而始见王御玺及太后玺李斯琢和氏玉为天子玺秦亡入汉为传国玺【原注事已见徐璆传】始有佩御玺绶之制汉旧仪云秦以前民皆佩绶金玉银铜犀象为方寸玺其文曰某官之章故汉制乘舆赤黄绶白玉玺太皇太后皇太后皇后皆如乘舆太子则金玺朱绶诸侯王金玺盭绶长公主贵人与诸侯王同凡玺皆长一寸二分方六分印亦如之【原注天子玺玉螭虎纽太子龟纽诸侯王驼纽盭音戻草名其色绿】丞相太尉三公大司马大将军诸公列侯皆金印紫绶【原注徐广曰相国金印盭绶】凡吏秩比二千石以上皆银印青绶光禄大夫无秩比六百石以上皆铜印黒绶大夫博士御史谒者郎无其仆射御史治书尚符玺者有印绶比二百石以上皆铜印黄绶成帝阳朔二年除八百石五百石秩绥和元年长相皆黒绶哀帝建平二年复黄绶东汉魏吴至于晋初虽有损益然此其大经也
　　选举
　　井田壊封国除乡举里选之法废不复有俊造士【原注周礼乡大夫之职各掌其乡之政教禁令正月之吉受教灋于司徒退而颁之于其乡吏使各以教其所治以考其徳行察其道艺三年则大比而兴贤者能者献贤能之书于王王再拜之登于天府内史贰之　礼记王制命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之任官然后爵之位定然后禄之】官非其材大抵皆法律刑名刀笔筐箧之徒汉兴又多军功刀笔庶事草创学士大夫皆不仕髙帝十一年诏曰盖闻王者莫髙于周文伯者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国【原注周昌也】相国酂侯下诸侯王【原注萧何也不名尊之也】御史中执法下郡守【原注中执法中丞也】其有意称明徳者必身劝为之驾【原注文颖曰有贤者郡守身自往劝勉令至京师驾车遣之】遣诣相国府署行义年有而弗言觉免年老癃病勿遣选举之法昉此孝文二年诏举贤良方正能直言极谏者以匡朕之不逮举贤良始此十五年诏诸侯公卿郡守举贤良能直言极谏者上亲策之傅纳以言【原注顔师古曰傅读曰敷敷陈其言而纳用之】制诏策士贤良对策始此孝武建元元年诏丞相御史列侯中二千石诸侯相举贤良方正直言极谏之士丞相绾奏贤良或治申商韩非苏秦张仪之言乱国请皆罢奏可士始不治异端一明先王之道有三代之风矣是嵗议立明堂遣使以安车蒲轮束帛加璧徴鲁申公公车征士始此元光元年初令郡国举孝廉各一人郡举孝廉始此五年徴吏民有明当世之务习先圣之术者县次续食令与计偕郡县进士始此【原注顔师古曰计者上计簿使也令所徴之人与上计者俱来而县次给之食】元朔元年诏曰公卿大夫所使总方畧壹统广教化美风俗也夫本仁祖义褒徳禄贤劝善刑暴五帝三王所繇【原注与由同】昌也朕夙兴夜寐嘉与宇内之士臻于斯路故旅耆老复孝敬选豪俊讲文学稽参政事祗进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子雍于上闻也【原注雍读曰壅】二千石官长纪纲人伦将何以佐朕烛幽隠劝元元厉蒸庶崇乡党之训哉且进贤受上赏蔽贤蒙显戮古之道也其与中二千石礼官博士议不举者罪有司奏议曰古者诸侯贡士壹适谓之好徳【原注服防曰适得其人】再适谓之贤贤三适谓之有功乃加九锡【原注事已见潘朂册】不贡士一则黜爵再则黜地三而黜爵地毕矣夫附下罔上者死附上罔下者刑与闻国政而无益于民者斥在上位而不能进贤者退此所以劝善黜恶也今诏书昭先帝圣绪令二千石举孝廉所以化元元移风易俗也不举孝不奉诏当以不敬论不察廉不胜任也当免奏可责郡不举孝廉始此五年诏曰盖闻导民以礼风之以乐今礼坏乐崩朕甚闵焉故详延天下方闻之士咸荐诸朝其令礼官劝学讲议洽闻举遗兴礼以为天下先太常其议予博士弟子以厉贤材乃为博士置弟子员五十人复其身一嵗皆辄课能通一艺以上补文学掌故缺其髙第可以为郎中太常籍奏即有秀才异等辄以名闻太常博士弟子补吏始此【原注儒林传序昭帝増弟子员满百人宣帝増倍之成帝増员三千人平帝时増元士之子得受业如弟子嵗课甲科四十人为郎中乙科二十人为太子舎人丙科四十人补文学掌故】元狩六年诏举独行之君子徴诣行在所举独行始此【原注顔师古曰天子不在京师或出巡狩不可豫定故言行在所】元封五年以名臣文武欲尽诏曰盖有非常之功必待非常之人故马或奔踶而致千里【原注踶蹋也音徒计反】士或有负俗之累而立功名夫泛驾之马跅弛之士【原注泛覆也音方勇反字本作□后通用耳覆驾者言马有逸气而不循轨辙也如淳曰跅音拓弛废也士行有卓异不入俗检而见斥逐者也顔师古曰跅者跅落无检局也弛者放废不遵礼度也】亦在御之而已其令州郡察吏民有茂才异等可为将相及使絶国者举茂才始此光武中兴诏以四科取士一曰徳行髙妙志节清白二曰学通行脩经中博士三曰明达法令足以决疑能案章覆问文中御史四曰刚毅多畧遭事不惑明足以决材任三辅令皆有孝悌公廉之行自今审四科辟召及刺史二千石察茂材尤异孝廉之吏务尽实覈选择英俊贤行廉洁平端于县邑务授试以职有非其人临计过署不便习官事书疏不端正不如诏书有司奏罪名并正举者又诏令三公举茂才各一人廉吏各二人廷尉大司农各二人光禄嵗举茂才四行各一人察廉吏三人中二千石嵗察廉吏各一人廷尉大司农各二人将兵将军嵗察廉吏各二人监察御史司州牧嵗举茂才各一人顺帝阳嘉元年左雄上言请自今孝廉年不满四十不得察举皆请先诣公府诸生试家法【原注所治经书用一家之学故称家法】文吏课牋奏副之端门练其虚实以观异能有不承科令者正其罪法若有茂才异行自可不拘年齿帝从之于是济隂太守胡广等十余人皆坐谬举免黜惟汝南陈蕃颍川李膺下邳陈球等三十余人得拜郎中自是牧守畏栗莫敢轻举迄于永熹察选清平多得其人于是复有举四行限年之制汉之取士祗此数路然皆诏书徴公府辟卿将辟州郡辟其辨材任官一出君相至其际遇又不拘常制如髙帝之贤赵臣田叔孟舒等十人尽拜为郡守诸侯相陈豨反则封赵子弟英布反则封薛公武帝时主父偃徐乐严安俱上书言世务书奏上召见三人谓曰公等皆安在何相见之晚也皆拜为郎中宣帝时萧望之上疏帝自在民间时闻望之名曰此东海萧生邪拜为谒者光武即位以前髙宻令卓茂为太傅皆天子所自为识拔于闻见之际亦曩时耕筑渔猎之举也于是野无遗贤皆得实才往往为贤宰相名卿材大夫桓灵之季始有选部尚书主铨选官吏迁补授受魏更为吏部至晋而选举之权一归有司而君相不与格之以法以为常式人材沉滞浸归阀阅无复二汉之世矣故表着汉制以为官人之法云
　　宰相【丞相　太尉御史大夫】
　　丞相相国【原注应劭曰丞相也相助也】秦官金印紫绶掌相天子理万几宰天下谓之宰相周天官大冢宰也初尧纳舜百揆舜以禹有平水土之功命以司空宅百揆乃其职也至伊尹相汤伐桀始为国相汤有天下以太保平天下谓之保衡又曰阿衡仲虺居薛为汤左相以佐伊尹天子始有左右相而右相当国汤崩太甲立伊尹位冢宰百官总已以听于是冢宰为宰相周有天下太公以太师号尚父相武王周公为太傅召公为太保而为之佐武王崩周公为太师召公为太保相成王为左右而周公位冢宰正百工居召公右为宰相故自伊周以来皆以三公为宰相及周公作周官谓三公官不必备惟其人乃设虚位不以为职以天官大冢宰长六卿统百官以冢卿为宰相秦次国二卿武王初置丞相樗里疾甘茂为左右丞相丞相之名昉此始皇立以吕不韦为相国相国之名昉此然皆国相非天子宰相及始皇并天下仍置丞相始为天子宰相汉兴沛公为汉王以萧何为丞相曹参为左丞相又为假丞相以韩信为左丞相又更拜相国亦皆国相非天子宰相及即皇帝位以萧何为丞相始为天子宰相十一年更名相国绿绶惠帝立以王陵为右丞相陈平为左丞相后徙平为右丞相审食其为左丞相及诛诸吕文帝以周勃为右丞相徙平为左丞相二年勃免平颛为丞相置两长史秩千石【原注卢植礼注曰如周小宰】自是不复置左右相武帝元狩五年置司直一人秩比二千石佐丞相举不法哀帝元夀二年更名大司徒建武因之以三公为宰相终东汉世不置丞相建安中曹操始自为丞相总统三公掾属其后以钟繇为相国罢丞相曹丕簒代复以三公为宰相终魏世昭烈纂承大统以诸葛亮为丞相置长史司直一如旧章孙权称尊号亦置丞相咸用汉制焉　太尉秦官金印紫绶【原注应劭曰自上安下曰尉郑注月令曰秦官尚书中候云舜为太尉晋东晳据以为非秦官非也唐虞时无太尉秦官是也】掌武事秦制凡掌兵者皆曰尉而统于太尉周夏官大司马职也汉因秦置位次丞相武帝建元二年省元狩四年置大司马以冠将军之号宣帝地节二年置大司马不冠将军无印绶官属成帝绥和元年初赐金印紫绶置官属禄比丞相去将军哀帝建平二年复去印绶官属冠将军如故元夀二年复置印绶置官属去将军位在司徒上有长史秩千石建武二十七年复为太尉与司徒司空为三公终东汉及魏世凡四方兵事功课嵗终则课最而赏罚之凡郊祀掌献大防则告諡南郊凡国有大造大疑则与司徒司空论定之国有过事则共谏争之长史一人秩千石主署诸曹事以佐太尉掾史属二十四人东西曹掾比四百石余掾比三百石属比二百石【原注汉书音义正曰掾副曰属】西曹主府史署用东曹主二千石长吏迁除及军吏户曹主民户祠祀农桑奏曹主奏议事辞曹主辞讼事法曹主邮驿科程事尉曹主卒徒转运事贼曹主盗贼事决曹主罪法事兵曹主兵事金曹主货币盐铁事仓曹主仓谷事黄閤主簿録省众事令史及御属二十三人皆百石御属主为公御閤下令史主閤下威仪事记室令史主上章表报书记门令史主府门其余令史各典曹文书有官骑三十人建安中曹操罢为丞相曹丕簒代复置如汉故别置大司马省置不常昭烈罢为丞相末帝复为大司马吴既置丞相又置太尉又置大司马又置司徒司空云　御史大夫秦官银印青绶秩中二千石掌副丞相秦因周御史之名而加大夫位上卿汉因之有两丞秩千石一曰中丞在殿中兰台掌图籍秘书外督部刺史内领侍御史员十五人受公卿奏事举劾按章成帝绥和元年更名大司空金印紫绶比丞相置长史如中丞职如故哀帝建平二年复为御史大夫元夀二年复为大司空御史中丞更名御史长史武帝时侍御史有绣衣直指出讨奸猾治大狱不常置【原注服防曰指事而行无阿私也顔师古曰衣以绣者尊宠之也】东汉更为司空去大与太尉司徒为三公建安中曹操罢为丞相复置御史大夫曹丕簒代复为司空昭烈置一相终末帝世不置御史大夫吴置丞相三公又置御史大夫云
　　三公【太师　太傅　太保司徒　司空】
　　太师大傅太保皆古官金印紫绶商书称师保保衡则唐虞以还尚矣周公作周官曰立太师太傅太保兹惟三公论道经邦燮理隂阳少师少傅少保曰三孤贰公化寅亮天地始见位任及贰然于六官无职盖非大贤盛徳不得处其位为天子师臣故曰官不必备惟其人有大贤盛徳而处其位必下行宰卿事有大贤盛徳而为宰相必上兼师保之位故伯禹以司空宅百揆伊尹以保衡为冢宰周公以太师正百工权专道重皆实职而非虚名汉兴置丞相无三公官以师傅为太子官【原注髙帝以叔孙通为太傅留侯行少傅事傅太子】其后以司徒司马司空为宰相号称三公不置师傅平帝元始元年王莽以丞相孔光为帝太傅位四辅寻徙为太师而莽为太傅始见师傅然祗虚名而无实职姑以为簒窃之具光死遂不复置建武初世祖以卓茂为太傅薨则省其后凡帝即位辄置太傅録尚书事号称上公薨则省【原注明帝即位邓禹为太傅章帝即位赵熹为太傅和帝即位邓彪为太傅殇帝即位张禹为太傅北乡侯即位冯石为太傅顺帝即位桓焉为太傅冲帝质帝即位赵峻为太傅灵帝即位陈蕃为太傅蕃诛胡广为太傅献帝即位袁隗为太傅】其属长史一人秩千石掾属二十四人令史御属二十一人【原注御属如録事】祗为代典亦无实职初平中董卓迁献帝于长安自为太师位太傅上昭烈末帝世不置魏初以钟繇为太傅曹芳立以司马懿为太傅其后又以王祥郑冲为太保既置三公官复置保傅至晋初于是有八公【原注见簒臣傅】位号之紊又非汉世吴以诸葛恪为太傅又置三公官亦依放汉魏乱制也　司徒公金印紫绶周地官大司徒也哀帝元夀二年罢丞相更名大司徒与大司马大司空为三公光武建武二十七年去大与太尉司空为三公献帝建安十三年曹操罢为丞相曹丕簒代复置与太尉司空为三公昭烈置丞相以许靖为司徒靖薨终末帝世不复置吴与丞相并置以及于亡其职依放周官掌人民事凡教化礼义风俗之事则议其制建其度申其令凡民事勤惰嵗终则课其殿最而赏罚之凡郊祀掌省牲视濯大防则奉安梓宫国有大疑大事则与太尉司空论定之长史一人秩千石掾属三十人令史御属三十一人建武初置司直督録诸州十八年省献帝建安八年复置不属司徒掌督中都官不领诸州比司校尉位其上置从事三人书佐四人　司空公金印紫绶周冬官大司空也汉元夀二年罢御史大夫更名大司空光武建武二十七年去大献帝建安十三年曹操罢为御史大夫曹丕簒代复置掌水土事凡营城邑浚沟洫修隄防则议其利害凡水土功嵗终则课其殿最而赏罚之凡郊祀掌扫除乐器大丧则掌将校复土国有大造大疑与司徒太尉论定之长史一人千石掾属二十九人令史御属四十二人
　　将军【大将军　骠骑将军　车骑将军　衞将军左右诸将军　使持节都督　杂号将军】周衰列国各専征伐不大司马不修方伯连率卒正之制各以卿大夫为将帅别三军为上中下将中军者为元帅位上卿至战国乃有将军之号各以本官冠之不常置汉以来始有位号比公者四大将军骠骑将军车骑将军衞将军【原注蔡质汉官仪大将军骠骑位次丞相车骑衞将军左右前后皆金紫位次上卿】皆金印紫绶掌征伐四方又有前后左右及杂号将军武帝以卫青为大将军以大司马冠之其后霍光王凤等皆为大司马大将军辅政非常之任在丞相右东汉以来吴汉以大将军为大司马景丹为骠骑大将军于是车骑等皆冠大将军矣末帝以诸葛亮为丞相其后蒋琬费祎不居其位祗以大司马大将军行丞相事魏以大司马大将军各自为官位三司上吴既置大司马又别置大将军与魏同魏复别置抚军都护镇军中军四征四镇四安四平伏波典军上军辅国等皆冠大将军殇帝延平元年邓隲为车骑将军仪同三司仪同之名始此黄权降魏魏以权为车骑将军开府仪同三司开府之名始此其属长史司马各一人千石长史贰将军司马主兵从事中郎二人六百石参谋议掾属二十九人令史御属三十一人此皆府职也又赐官骑三十人及鼓吹二十人舎人十人其领军皆有部曲大将军营五部部校尉一人比二千石军司马一人比千石部下有曲曲有军候一人比六百石曲下有屯屯长一人比二百石又有军假司马假候为副贰其别营领属为别部司马门有门候其职吏部集各一人总知营事兵曹掾史主兵事器械禀假掾史主禀假禁司又置外刺刺奸主罪法　使持节都督初汉遣使始有持节东汉建武初征伐四方权置督军御史事竟罢建安中曹操遣大将军夏侯惇督二十六军征孙权大将军督军始此曹丕黄初三年始置都督诸州军事或领刺史以上军大将军曹真都督中外诸事假黄始总统内外诸军曹叡太和四年加司马懿大都督曹髦正元二年司马昭都督中外诸军寻加大都督始有大都督之号汉昭烈及末帝吴孙氏及晋皆置督有左右诸名号皆非汉故制也其属随事增制无常员　杂号将军武帝征伐四夷因事置号如楼船下濑伏波贰师等皆以冠将军昭宣以来增置不一建武中兴称号益众至昭烈时有军师中军师等魏吴之号不可胜録云






　　钦定四库全书
　　续后汉书卷八十六中　　　元　郝经　撰
　　録第四中
　　职官
　　九卿【太常　光禄勲　卫尉　太仆　廷尉　大鸿胪宗正　大司农　少府　将作大匠附】
　　九卿皆银印青绶汉初总统扵丞相太尉御史大夫其后总统扵大司徒大司马大司空建武后太尉司徒司空为三公公一人各统三卿太常光禄勲衞尉太尉太仆廷尉大鸿胪司徒宗正大司农少府司空厯魏及晋皆然初尧命九官以水土事殷故伯禹以司空居冢宰伯益为虞掌山泽及火政垂共百工分治司空事三人合治一职以弭水难弃因水土之平故后禹而降播种民有居食礼乐教化为先务故契为司徒敷五教伯夷作秩宗典三礼防典乐谐八音教胄子亦三人合治一职以媺氓俗扵是兵刑虽设而民不犯故臯陶作士蛮夷猾夏防贼奸宄则用典刑而兼司马司防之任其事皆本天子之命以发号施令故其卒以龙为纳言出纳帝命以事之繁简为实职而总于天子宰相不置三公官周公作周官置三公三孤惟其人而不常置故无职任置则必以卿兼之亦禹以司空宅百揆意也置六卿官冡宰无所不统而司徒掌教宗伯掌礼司马掌政司冦掌刑司空掌土各率其属以听冡宰职尤实要又简于九官所以为万世典则也汉既置师傅为三公又以司徒司马司空为三公又别六卿之职为九卿又各三公光禄勲衞尉典宿衞诸司太尉可也太常典礼亦之司徒掌教且丞相之职而太仆典车马廷尉典刑法鸿胪典宾客而之大司农典钱谷少府典山泽司空可也而宗正典族属亦之其余复有禁衞南北军等官而不衞尉将作大匠典百工而不司空名实皆紊矣非古命官之意也
　　太常卿中二千石汉初因秦曰奉常景帝中六年更太常【原注顔师古曰太常王者旌旗画日月者王有大事则建以行礼官主奉持之故曰奉常后改太常尊大之义也】周春官大宗伯也【原注卢植礼注曰如大乐正】掌宗庙礼仪凡祭祀先奏其礼仪及行事则赞天子选试博士则奏其能否大射养老大丧则奏其礼仪每月前晦察行陵庙丞一人比千石【原注卢植礼注曰如小乐正】掌凡行礼及祭祀小事总署曹事员吏凡八十五人其十二人四科十五人佐五人假佐十三人百石十五人骑吏九人学事十六人守学事其署曹掾史随事为员诸卿皆然王莽更曰秩宗建武初复为太常　太史令六百石掌天时星厯嵗将终则奏新嵗厯凡国祭祀丧娶之事掌奏良日及时节禁忌凡国有瑞应灾异则记之丞一人灵台丞一人二百石二丞掌守明堂灵台候日月星气有太史待诏三十七人其六人治歴三人卜三人庐宅四人日时三人易筮二人典禳九人籍氏许氏典昌氏各三人嘉法请雨解事各二人医二人有灵台待诏四十二人其十四人候星二人候日三人候风十二人候气三人候晷景七人候钟律一人舎人　博士秦官六百石本四百石宣帝増秩掌通古今治五经及诸家教弟子备顾问国有疑事则论定之武帝建元五年初置五经博士宣帝黄龙元年稍増员十二人东汉置祭酒一人六百石本仆射为诸博士长【原注胡广曰古礼宾客得主人馔则老者一人举酒以祭扵地】凡五经家置博士十四人比六百石【原注易四施孟梁丘宋氏尚书三欧阳大小夏侯氏诗三鲁齐韩氏礼二大小戴氏春秋二公羊严顔氏】歴三国晋増多至数十人　太祝令六百石掌祭祀读祝及送迎神丞一人掌祝小神事员吏四十一人其二人百石二人斗食二十二人佐二人学事四人守学事九人有秩祝人百五十人【谨案后汉书祝人在百五十人下】宰二百四十二人屠六十人太宰令六百石掌宰工鼎俎馔具之物凡祭祀掌陈馔具丞一人明堂丞一人员吏四十二人其二人百石二人斗食二十三人佐九人有秩二人学事四人守学事宰二百四十二人屠七十三人衞士一十五人　大乐令六百石【原注卢植礼注曰如小胥】掌伎乐凡祭祀掌请奏乐大飨用乐则掌其陈序丞一人又协律都尉一人员吏二十五人其二人百石二人斗食七人佐十人学事四人守学事乐人八佾舞三百八十人　髙庙令六百石守庙掌按行扫除员吏四人衞士十五人　世祖庙令六百石如髙庙员吏六人衞士二十人　诸帝陵每陵园令一人六百石掌守陵园按行扫除丞及校长各一人校长主兵戎盗贼事【原注应劭汉官名曰丞皆选孝亷郎年少薄伐者迁补府长史都官令候司马】每陵食官令各一人六百石丞一人三百石中黄门八人従官二人掌望晦时节祭祀
　　右太常属凡八官旧有太乐太祝太宰太史太卜六令丞【原注凡曰旧皆西汉旧制也】又均官都水两长丞又诸庙寝园食官令长丞又廱太宰太祝令丞五畤各一尉又博士及诸陵县皆属焉【原注服防曰均官主山陵上藁输入之官也如淳曰都水治渠隄水门　顔师古曰廱古扶风县如淳曰五畤在雍故特置太宰以下诸官】景帝中六年更太祝为祠祀武帝太初元年更曰庙祀令一人后转属少府太卜令六百石后省入太史光武省太宰均官都水雍太祝五畤尉凡十官章帝置祀令丞寻省
　　光禄勲卿中二千石汉初因秦为郎中令【原注臣瓒曰主郎内诸官故曰郎中令】武帝太初元年更光禄勲【原注应劭曰光明禄爵勲功也】掌宿衞宫殿门户典谒署郎更直执防宿衞门户考其徳行而进退之郊祀则掌三献丞一人比千石员吏四十四人其十人四科三人百石二人斗食二人佐六人骑吏八人学事十三人守学事一人官医衞士八十一人王莽更司中建武初复为光禄勲　大夫本周秦爵汉初有太中大夫中大夫为侍从官武帝元狩五年初置谏大夫比八百石太初元年更中大夫为光禄大夫比二千石【原注汉官曰三人】以其光禄勲故以为号太中大夫千石【原注汉官曰二十人】中散大夫六百石【原注汉官曰三十人】皆掌风议顾问应对无常员凡诸国之丧则掌吊光武更谏大夫为谏议大夫六百石【原注汉官曰三十人】匡违补阙为天子争臣亦无常员　郎皆秦官汉因之有五官中郎将比二千石其属有五官中郎比六百石五官侍郎比四百石五官郎中比三百石无常员凡郎官皆主更直执防宿卫诸殿门出充车骑　议郎六百石与诸大夫论议朝政不在直中【原注蔡质汉仪三署郎皆光禄勲执板拜见五官左右将执板不拜于三公诸卿无敬汉官曰五十人】　左中郎将比二千石主左署郎有中郎比六百石侍郎比四百石郎中比三百石无常员右中郎将比二千石主右署郎有中郎比六百石侍郎比四百石郎中比三百石无常员　虎贲中郎将比二千石周官虎贲氏旅贲氏之职也武帝建元三年置期门比郎无员多至千人有仆射比千石【原注服防曰与期门下以微行后遂以名官】平帝元始元年更名虎贲中郎将【原注孔安国曰若虎贲兽言其甚猛蔡质曰旧作虎奔言如虎之奔王莽以古有猛士孟奔故名】主虎贲宿卫侍从虎贲千五百人左右仆射左右陛长各一人比六百石仆射主虎贲郎习射陛长主虎贲朝防在殿中【原注汉官曰陛长铜印墨绶】又有虎贲中郎比六百石虎贲侍郎比四百石虎贲郎中比三百石节从虎贲比四百石皆无常员自节从久者转迁才能高者即至中郎【原注荀绰晋百官表曰虎贲诸郎皆父死子代】　羽林中郎将比二千石【原注顔师古曰言如羽之疾如林之多一説羽所以为王之羽翼也】主羽林郎宿卫侍从羽林郎比三百石凡百一十八人武帝太初元年置曰建章营骑选汉阳陇西安定北地上郡西河六郡良家子补更羽林骑以便马従猎还宿殿陛岩下室中故又号岩郎又取従军死事之子孙养羽林官教以五兵【原注五兵弓矢殳矛戈防】号羽林孤儿宣帝令中郎将骑都尉监之有令丞　羽林左监六百石主羽林左骑丞一人【原注汉官曰孝亷郎作主羽林九百人二监官属史吏皆羽林中有材者作】　羽林右监六百石主羽林右骑丞一人奉车都尉比二千石掌御乗舆车　驸马都尉比二
　　千石掌驸马　骑都尉比二千石监羽林骑皆无常员仆射秦官汉因之自侍中尚书博士郎皆有古者重
　　习武有主射以督课之故曰仆射凡军屯吏驺宰永巷宫人皆従所领之事为号【原注军屯吏则曰军屯仆射永巷则曰永巷仆射】谒者仆射比千石为谒者台主谒者天子出奉引　常侍谒者比六百石五人主殿上持节威仪【原注汉官曰谒者三十人其二人公府掾六百石持使也】其给事谒者四百石灌谒者郎中比三百石掌宾赞受事及上章报问将大夫以下丧掌使吊本员七十人东汉省为三十人初为灌谒者满嵗为给事谒者【原注荀绰晋百官表注曰汉皆用孝亷年五十威容严恪能宾者为之明帝诏曰谒者乃尧之尊官所以试舜宾扵四门四门穆穆者也昔燕太子使荆轲刼始皇变起两楹之间其后谒者持匕首刺腋髙祖偃武行文故易之以板蔡质汉仪曰出府丞长史陵令皆选仪容端正任奉使者】
　　右光禄勲属凡十七官以职属者自五官将至羽林右监七署其余皆以文属焉旧有左右曹秩二千石上殿中主受尚书奏事平省之光武省使小黄门郎受事车驾出给黄门郎兼有请室令车驾出在前请所幸徼车迎白示重慎光武以郎兼事讫罢旧郎中有车户骑三将车主左右车将户主左右户将骑主左右骑将光武省又省羽林令汉末又有四中郎将不知何时置灵帝以董卓为东中郎将卢植为北中郎将献帝以曹操为南中郎将寻省光禄勲故秦郎中令职掌中郎将是已若诸大夫位次于卿职谏争与谋议论司献纳事参宰相尤为清要乃下比郎署同为侍従亦为失实魏晋之际有左右光禄大夫金印紫绶又有光禄大夫开府品秩第二皆为加官位従公为文官公光禄大夫假银印青绶者品秩第三位诸卿上诸公告老者即家拜之复为虚名而无实职矣
　　衞尉卿中二千石秦官掌宫门衞屯兵宫中徼循事【原注胡广曰主宫阙之门内衞士扵周垣下为区庐】景帝初更名中大夫令后元年复为衞尉丞一人比千石员吏四十一人其九人四科二人二百石文学三人百石十二人斗食二人佐十三人学事一人官医衞士六十人　公车司马令六百石掌宫南阙门凡吏民上章四方贡献及徴诣公车者丞尉各一人丞选晓律掌知非法尉主阙门兵禁戒非常【原注胡广曰诸门部各陈屯夹道其傍当兵以示威武交防以遮妄出入者】　南宫衞士令六百石掌南宫衞士丞一人　北宫衞士令六百石掌北宫衞士丞一人　左右都候各一人六百石主劔防士徼循宫犹周官司寤士【原注掌夜时以星分夜以诏夜士夜禁御晨行者禁宵行者夜游者】及天子有所收考【原注蔡质汉仪曰宫中诸有劾奏罪左都候执防戏车送付诏狱在官大小各付所属以马被覆】丞各一人右都候员吏二十二人衞士四百一十六人左都候员吏二十八人衞士三百八十三人　宫掖门每门司马一人比千石南宫南屯司马主平城门员吏九人衞士百二人北宫门苍龙司马主东门员吏六人衞士四十人武司马主武门员吏二人衞士三十八人北屯司马主北门员吏二人衞士三十八人北宫朱爵司马主南掖门员吏四人衞士百二十四人东明司马主东门员吏十三人衞士百八十人朔平司马主北门员吏五人衞士百一十七人凡七门员吏皆队长佐凡居宫中者皆有口籍扵门之所属宫名两字为鐡印文符案省符乃内之若外人以事当入本官长史为封棨其有官位出入令御者言其官右衞尉属凡十二官旧公车司马衞士旅贲三令丞衞士三丞又诸屯衞候司马二十二官又长乐建章甘泉衞尉皆掌其宫各以所掌之宫名官职畧同不常置光武都雒阳并省外可考者十二官云
　　太仆卿中二千石周太仆正也秦汉因之【原注应劭曰周穆王置大御众仆之长中大夫也】掌舆马天子每出奏驾上卤簿用大驾则执驭丞一人比千石员吏七十人其七人四科一人二百石文学八人百石六人斗食七人佐六人骑吏三人假佐三十一人学事一人官医初其属有大廏未央家马三令各五丞一尉马苑以羽林郎监领焉　考工令六百石主作兵器弓弩刀铠之属成则执金吾入武库及主织绶诸杂工左右丞各一人员吏百九人车府令六百石主乗舆诸车丞一人员吏二十四人未央廏令六百石周官校人职也主乗舆及廏中诸马员吏七十人卒驺二十人　长乐廏丞一人员吏十五人卒驺二十人苜蓿苑官田所一人守之承华廏令六百石员吏卒驺同未央
　　右太仆属四官旧有两丞其属有大廏未央家马三令各五丞一尉【原注顔师古曰家马主供天子私用非戎祀军国所须】又车府路铃骑马骏马四令丞【原注軨音零小马车曲舆也路乘舆诸路车也】又龙马闲驹橐泉騊駼承华五监长丞【原注如淳曰槖泉廏在槖泉宫下顔师古曰闲阑养马之所騊駼出北海中似马】又边郡六牧师菀令各三丞【原注顔师古曰汉官仪云牧师诸菀三十六所分置西北边养马三十万】又牧橐昆蹏令丞【原注蹏古蹄字如淳曰尔雅昆蹏研善升甗者也因以为廏名　顔师古曰牧槖牧养槖驼昆兽名蹏研者蹄下平也善升甗者谓山形如甑而能升之也】又有中太仆掌皇太后舆马不常置武帝太初元年更家马为挏马【原注挏徒孔反应劭曰主乳马取其汁挏治之味酢可饮】凡二十一官光武省诸廏但置一廏后置左骏令别主乘舆御马寻复省后复增置长乐承华二廏其诸监牧皆省惟汉阳有流马苑以羽林郎监领
　　廷尉卿中二千石秦官周秋官大司防之职也【原注应劭曰听狱质诸朝廷与众共之兵狱同制故称廷尉顔师古曰廷平也治狱贵平故以为号】掌刑辟平狱奏当所应凡郡国谳疑罪皆处当以报【原注谳质也】景帝中六年更大理武帝建元四年复为廷尉哀帝元夀六年复更大理王莽更作士光武复为廷尉有正千石左监一人左平一人皆六百石掌平决诏狱员吏百四十人其十一人四科十六人二百石廷吏文学十六人百石十三人狱吏二十七人佐二十六人骑吏三十人假佐一人官医右廷尉属凡三官旧有正左右监皆千石宣帝节三年置左右平皆六百石凡五官光武省右监右平故祗有正左监左平云
　　大鸿胪卿中二千石周官大行人象胥之职也秦为典客汉初因之景帝中六年更大行令武帝太初元年更大鸿胪【原注应劭曰郊庙行礼赞九賔鸿声胪传之也】王莽更曰典乐光武复为大鸿胪掌诸侯归义蛮夷郊庙行礼赞导请行事既可以命羣司诸王入朝当郊迎典其礼仪及郡国上计匡四方来亦属焉皇子拜王赞授印绶及拜诸侯诸侯嗣子及四方夷狄封者奏下鸿胪召拜之王薨则使吊之及拜王嗣丞一人比千石员吏五十五人其六人四科二人二百石文学六人百石一人斗食十四人佐六人骑吏十五人学事五人官医　大行令六百石武帝太初元年更行人置主诸郎丞一人员吏四十人　治礼郎主斋祠傧赞九宾员吏四十七人其四人四科五人二百石文学五人百石九人斗食六人佐六人学事十二人守学事
  </div>
  <div class="pagination">
   <a href="郝氏续后汉书_page39.html">
    上一页
   </a>
   <span>
    ...
   </span>
   <a href="郝氏续后汉书_page35.html">
    35
   </a>
   <a href="郝氏续后汉书_page36.html">
    36
   </a>
   <a href="郝氏续后汉书_page37.html">
    37
   </a>
   <a href="郝氏续后汉书_page38.html">
    38
   </a>
   <a href="郝氏续后汉书_page39.html">
    39
   </a>
   <span class="current-page">
    40
   </span>
   <a href="郝氏续后汉书_page41.html">
    41
   </a>
   <a href="郝氏续后汉书_page42.html">
    42
   </a>
   <a href="郝氏续后汉书_page43.html">
    43
   </a>
   <a href="郝氏续后汉书_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
