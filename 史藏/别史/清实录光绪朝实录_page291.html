<!DOCTYPE html>
<html>
 <head>
  <meta charset="utf-8"/>
  <title>
   清实录光绪朝实录 - 第 291 页/共 1316 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录光绪朝实录 - 第 291 页/共 1316 页
  </h1>
  <div class="content">
   ○癸巳。谕内阁、谦德奏、佐领在协领私宅自戕一摺。据称本年四月、镶蓝旗佐领福禄。在左翼协领音登安私宅。自戕殒命。并据福禄交甲兵讲福递呈一件。取具音登安亲供。请旨查办等语。案关职官自戕。呈诉多款。亟应彻底根究。以成信谳。著直隶总督派委司道大员、前往逐款详查。据实具奏。不得稍涉含混。原呈亲供。著发交该督查照办理。现月　　

○甲午。上以夏至祭地于方泽。自是日始、斋戒三日。乙未。谕军机大臣等、法越构兵一事。久未定局。法人近为刘永福所败。其蓄谋报复。自在意中。法使脱利古与李鸿章会晤。以中国是否助越为言。意在挑衅。甚为叵测。亟应先事筹防。以杜狡谋。著李鸿章、左宗棠、彭玉麟、何璟、曾国荃、张兆栋、刘秉璋、裕宽将沿海防务。实力筹办。认真布置。不可虚应故事。徒令外人轻视。李鸿章著仍遵前旨。即回北洋大臣署任。筹备一切。脱利古现在上海。作何动静。李鸿章如定期北来。须知照该使。如有面议之事。俟其到津。再行商办。以示羁縻勿绝之意。将此由六百里各密谕知之。洋务　　

○云贵总督岑毓英等奏、浪穹县民教仇杀案、获犯审办情形。得旨、著即将此案人证、迅速持平审办。定拟具奏。毋使洋人有所藉口。至长营一带。民教虽已解散。仍著妥为弹压保护。免致再生事端。摺包　　

○丙申。谕内阁、御史文英等奏、领解甲米迟误。请旨惩处一摺。本月十六日蒙古甲米进城。迟至酉刻。该旗领解章京。并未将领米册档造送。致该御史等无凭查验。实属不成事体。著该旗查取该章京等职名。交部照例议处。并著步军统领、仓场衙门、饬令领放各官。嗣后米车进城。务当遵照定限时刻。不准任意迟误。现月　　

○又谕、吉林地方紧要。希元著于百日孝满后、即行迅赴新任。毋稍迟延。现月　　

○谕军机大臣等、李鸿章奏、法越事宜。遵旨统筹全局各摺片。法越交涉事宜。关系重大。必须审慎筹画。现在法使脱利古。以是否助越为言。意殊叵测。惟当告以中国官军、剿除黄崇英、李扬才、陆之平等股匪。原以越南系中国藩属。是以频年筹兵筹饷。极力保护。至此次法兵为越所败。并非中国与法失和。而该使辄诘我以明助暗助等词。意为将来讹赖地步。该大臣务当据理与之辩论。以折其谋。现在北洋防务紧要。著该大臣仍遵十六日谕旨。迅即赴津、筹备一切事宜。毋稍延缓。本日据署左副都御史张佩纶奏、边情已亟。宜早定计。御史刘恩溥奏、请饬保护越南等语。所奏均不为无见。原摺片四件。著钞给李鸿章阅看。将此由六百里密谕知之。洋务　　

○又谕、崇绮等奏、请饬催各省欠饷、开单呈览一摺。据称奉天本年的饷。前经户部议拨山东地丁银八万两。河南地丁银六万两。两淮盐厘银八万两。淮安关常税银二万两。江苏厘金银二万两。迄今仅据两淮解到银二万两。淮安关报解银二万两。其余各省。均未报解。至各省欠解历年饷银一百二十一万四千六百余两。亦未拨解。请旨饬催等语。奉天需饷甚殷。亟应迅速筹解。以资接济。著各该督抚等、即将奉省本年的饷。于六月内批解一半。十月内埽数解清。并将欠解历年专饷。分年搭解。毋稍延缓。致误要需。原单均著钞给阅看。将此由四百里谕知左宗棠、张树声、卫荣光、陈士杰。并传谕成孚、英瑞知之。现月　　

○又谕、有人奏、现署吉林将军玉亮。衰病昏惰。公事紊乱。派差委缺。任意迳行。新委长春厅双全。素行卑鄙。遇事招摇。将军之劄未下。该同知已先期延订幕友。收受家人。显有夤缘干进之迹。请饬查办等语。所奏各节。是否属实。著崇绮逐款确切查明。据实具奏。原片著钞给阅看。将此谕令知之。现月　　

○以内阁学士景善为镶蓝旗蒙古副都统。明发　　

○以太常寺卿熙敬、为内阁学士兼礼部侍郎衔。外记　　

○丁酉。夏至。祭地于方泽。遣豫亲王本格恭代行礼。外记　　

○闽浙总督何璟等奏、新购洋炮。安配长门炮台。报闻。随手　　

○戊戌。谕内阁、巡视中城给事中安祥等奏、续获要犯。请饬部归案究办一摺。所有讹诈已革给事中张观准案内人犯德苏氏、春吉、郑顺、刘子厚即魏升、萧三、芮二、方德、满十、张松禄、文启、十名口。均著交刑部归案严行审讯。按律惩办。毋任狡展。现月　　

○谕军机大臣等、清安奏、科属叠经报灾。请饬催各省欠解新陈台费一摺。据称科属连曹旱灾。上年尤甚。水涸草枯。瘟□□皇流行。牲畜倒毙无存。差务极为繁重。请饬河南、山东、山西、将欠解科城新陈台费。埽数解清。以备采买驼马。供应差徭等语。科布多本系瘠苦之区。近年连遭亢旱。驼马倒毙。差徭难以供应。自系实在情形。著陈士杰、张之洞、成孚、督饬藩司。将欠解科城新陈台费。埽数筹拨。分别解交察哈尔都统绥远城将军各衙门。由清安派员迎提。以济急需。毋稍迟延。将此谕知陈士杰、张之洞、并传谕成孚知之。现月　　

○给事中安祥等奏、嗣后五城窃案。请与步军统领衙门一体勒缉。从之。随手　　

○以捐办育婴。予湖南在籍兵部郎中唐敏真等建坊。随手　　

○己亥。谕军机大臣等、御史萧晋蕃奏、湖南常德府龙阳县、及岳州府之华容县。时有匪党骚动。近来各省遣撤湘军。闲弁散勇。群相句结。江苏常州清江等处。均有会匪滋事。踪迹甚广。党与益多。请饬严密稽查。设法解散等语。会匪倡立邪教。谋为不轨。前据左宗棠、涂宗瀛、卞宝第等、先后具奏。获犯惩办。惟此等匪类。必须将为首倡乱之人、拏获究治。方足以绝根株。所有前经饬拏之匪首王觉一、邓玉亭、宋云亭等。尚未据报拏获。现在各属地方。能否安谧。著左宗棠、涂宗瀛、卫荣光、彭祖贤、卞宝第、饬属严密查察。并认真整顿保甲。务将匪首弋获。解散余党。以靖闾阎而消隐患。将此各谕令知之。现月　　

○又谕。国子监祭酒刘廷枚奏、浙江匪首金满。迄未就擒。近时湖北江苏等省。会匪盐枭。散勇客民。纷纷构衅。深虑暗相句结。请饬该督抚设计密拏等语。浙匪金满。滋扰地方。叠谕该抚缉拏。迄今尚未弋获。现在沿江一带。匪徒潜谋滋事。叠经破案。而余匪伏匿。恐尚不少。傥与金满暗相句结。更恐蔓延为患。著何璟、刘秉璋、迅即设计密拏。务将该匪首擒获惩办。以净根株。将此各谕令知之。现月　　

○又谕、有人奏、山东登莱青道方汝翼。行本卑污。性尤贪鄙。信任布客张鹤轩。盘踞道署。东海关各口委员司事。皆张鹤轩得贿派充。伊在烟台。开设聚和炉房。将所收关税。私自借与铺商生息。该道并纵令洋人及巡役。留难讹索行旅。二月闲会试举子行至烟宪。该关巡丁摉索滋事。该道一概不理。惟日与张鹤轩赌博。以致民怨沸腾等语。所奏是否属实。著陈士杰按照所□□□尔□各节。确切查明。据实具奏。毋稍徇隐。原摺著钞给阅看。将此谕令知之。现月　　

○实授谭仁芳为陕西延榆绥镇总兵官。现月　　

○旌表孝子江苏吴县举人浦毓慈、孝女孝廉方正刘徵之女屠刘氏。现

月　　

○蠲免贵州铜仁府属被水地方全数丁粮。摺包　　

○庚子。谕军机大臣等、法人近为越南所败。其蓄谋报复。自在意中。现据李鸿章电称。中国宜添兵增势等语。本日已谕令倪文蔚等、添募数营。坚守北甯一带。滇边防务。同关紧要。亟应厚集兵力。以壮声援。著岑毓英、杜瑞联、督同唐炯。就近选募边民之能耐炎瘴者。迅速成营。与现有队伍择要扼扎。如法之援兵到后。切不可与之挑战。惟当深沟高垒。掘断来路。严密堵守。使彼日久计穷。或可就我范围。所需饷项。著丁宝桢于每年拨款外、无论何款。即行拨解银二十万两。以济要需。现在饷项支绌。因事机紧要。特予添拨。岑毓英等、务当妥为筹办。力求实济。不得稍涉虚糜。将此由六百里各密谕知之。洋务　　

○又谕、法人近为越南所败。自必蓄谋报复。或渐生退阻。亦未可知。此时在防官军。尤应严申儆备。以待其敝。广西距越较近。亟须厚集兵力。俾壮声援。著倪文蔚督同徐延旭、选募边民之能耐炎瘴者。迅速成营。与现有队伍、于北甯一带。分布扼守。该处距河内甚近。法之援兵到后。切不可与之挑战。惟当深沟高垒。掘断来路。多安地雷。靠营墙穵地道。以避轰炮。即由徐延旭、会商黄桂兰、赵沃、妥为布置。不得稍涉疏懈。使彼日久计穷。或可就我范围。所需饷项。除前经部议由四川拨给饷银八万两外。著曾国荃、裕宽、崇光、于粤海关税项内。即行拨解银十二万两。俾济要需。倪文蔚等、即当切实筹办。不得虚糜帑项。前叠降谕旨。令曾国荃、裕宽、饬令师船前赴廉琼一带。现在防务尤为紧要。著督饬吴全美、将轮船速筹整备。驶赴该处洋面。游弋巡哨。毋得藉口迟延。将此由六百里密谕曾国荃、裕宽、倪文蔚、并传谕徐延旭、崇光、知之。洋务　　

○辛丑。谕内阁、涂宗瀛、卞宝第奏、遵旨察看知府、人地不宜。请开缺铨选一摺。湖南沅州府知府豫章。操守尚属清廉。惟于此缺人地不宜。措施竭蹶。著开缺以＜闲＞缺。知府归部铨选。现月　　

○以侵蚀公款。革云南厘局委员知府张邦杰、等职。并讯办。摺包　　

○抚恤琉球国遭风难民如例。摺包　　

○壬寅。孝恭仁皇后忌辰。遣官祭景陵。记注　　

○谕军机大臣等、倪文蔚奏越将战胜情形、并请将主事唐景崧留营、各摺片。越将刘永福击败法兵情形。与李鸿章前奏大略相同。法人经此挫衄。意欲添兵报复。早经传播。越兵能否久持。局势尚未可定。昨已谕令倪文蔚。严申儆备。并由广东添拨饷银十二万两。以济要需。著该抚懔遵前旨。速募勇营。分布北甯一带。慎固封守。即所以遥壮声援。第不可衅自我开。转滋口实。此后越南战守情形。仍饬徐延旭、随时具奏。主事唐景崧。著准其留营。惟当饬其诸事小心慎密。不可轻率从事。致碍大局。前据御史李璲奏、条陈边防摺内、明纪律固根本二条。不为无见。著倪文蔚妥筹办理。原摺著摘钞给予阅看。将此由六百里密谕知之。洋务　　

○湖广总督涂宗瀛因病乞休。以湖南巡抚卞宝第署湖广总督。前云南巡抚潘鼎新署湖南巡抚。现月　　

○癸卯。热河都统恩福奏、查明沙里虎沟门等处。系围场重地。并无私垦升科情事。报闻。摺包　　

○甲辰。谕军机大臣等、涂宗瀛、彭祖贤奏、续获教匪。审明惩办。请将出力员弁奖励。失察之地方各官请免议处各摺片。湖北武汉地方。教匪潜谋起事。先后拏获多名正法。讯据匪供。匪首王觉一。在江苏湖北河南四川等省。收徒无数。名为传教。实则谋反。其子王继太、及刘至刚。在湖北纠邀夥党。约期起事。现均逃往四川等语。该匪首王觉一等。传习邪教。广收徒众。谋为不轨。往来数省。必须迅速弋获。以绝乱萌。断不容任令漏网。著各该督抚督饬属员、将王觉一、王继太、刘至刚、严密访拏。务获惩办。拏获后、准将出力员弁、从优奏请奖励。其在逃匪目邓玉亭等。一并查拏。务绝根株。并著饬令地方官整顿保甲事宜。随时稽查防范。不得稍涉大意。此次出力之知县罗缃等。均著照所请奖励。失察之地方文武各官。获匪惩办。功过尚足相抵。均著免其查□□□尔□议处。将此由五百里谕知左宗棠、丁宝桢、涂宗瀛、卞宝第、卫荣光、裕禄、潘霨、陈士杰、彭祖贤、并传谕成孚知之。现月　　

○署北洋通商大臣李鸿章奏、朝鲜与美国议订条约。届期互换。并照录条约国书咨文呈览。下总理各国事务衙门知之。摺包　　

○广东琼州镇总兵彭玉因病出缺。以记名提督赖镇边为广东琼州镇总兵官。现月　　

○赏已革兵部左侍郎胡瑞澜四品京堂。已革安徽布政使傅庆贻以道员用。现月　　

○乙巳。盛京将军崇绮奏、东边道属通化县浑江迤东等处续垦地亩升科起徵。下部知之。　　

○又奏、各省赴东边外采办木植。拟令一律完交税价。报闻。摺包　　

○丙午。谕内阁、吉和等奏、军台废员。由配脱逃。请旨饬缉究办一摺。废员哈达洪阿。胆敢由配脱逃。难保不私回原籍。或潜行来京。著吉林将军、步军统领衙门、顺天府、五城御史、一体严拏。务获究办。现月　　

○谕军机大臣等、吉和等奏、军台亢旱成灾。驼马毙尽。请饬部速拨银两、以资抚恤一摺。据称默霍尔嘎顺布鲁图所属各台。自上年夏秋至今。久遭亢旱。赤地千里。驼马倒毙殆尽。情形困苦不堪。帮台官兵。因灾溃散。南北往来差徭。停辍半途。亟应设法改道行走。催集帮台驼马。并筹款办理抚恤等事。拟请饬部迅拨银两。以应急需等语。军台各属。亢旱成灾。驼马倒毙极多。差徭难以供应。自系实在情形。所有此次前赴塔城换防大同官兵。著张之洞饬令改由嘉峪关行走。应解伊犁塔尔巴哈台军饷等项。亦暂行取道嘉峪关。以纾台力。蒙古向有帮台驼马。著桂祥、那穆济勒端多布、转饬各王公、照章豫备。并催潜逃回旗之帮台官兵。速赴各台应差。毋任藉词诿卸。其乌里雅苏台库伦、科布多、三城差使。能否暂停。著吉和等。咨明该将军等、酌量商办。至所请筹拨银十万两以资应用之处。著户部速议具奏。原摺著钞给。户部张之洞、桂祥、那穆济勒端多布、阅看。将此谕知户部。并由五百里谕令吉和、永德、张之洞、桂祥、那穆济勒端多布、知之。现月　　

○伊犁将军金顺奏、请以锡伯营闲散壮丁。移补惠远城满营兵额。以重边防。如所请行。摺包　　

○丁未。乌里雅苏台参赞大臣恒明奏、台站壅滞。现驻张家口。暂缓赴任。得旨、俟台站稍通。即著设法迅速赴任。摺包　　

○戊申。钦奉慈禧端佑康颐昭豫庄诚皇太后懿旨。现在办理法越事宜。著醇亲王奕譞、会同筹办。洋务　　

○谕内阁、前据御史陈启泰、奏□□□尔□太常寺卿周瑞清。包揽云南报销。该省粮道崔尊彝、永昌府知府潘英章、来京贿托。后据御史洪良品、给事中邓承修奏、以此案牵涉景廉、王文韶、先后降旨派惇亲王、閰敬铭、潘祖荫、张之万、麟书、翁同和、薛允升、会同查办。兹据惇亲王等奏、查明收受津贴、及说事过钱各官吏。完缴赃款。仍分别从重定拟。请将失察之户部堂官、及工部堂司各官、云南督抚、交部分别议处、各摺片。并将款目开单呈览。此案、崔尊彝承办云南报销。潘英章辄为代托周瑞清。转属龙继栋、向孙家穆说明津贴公费银八万两。司员书吏。得受银数。多寡不等。虽经该部覆核。所报均系应销之款。惟辗转贿托。数至盈千累万。官吏通同。朋分入己。情节较重。自应从严惩办。已革户部主事孙家穆。以主稿司员、得银七千两之多。实属贪婪不职。已革太常寺卿周瑞清。虽无包揽报销、及分赃情事。惟以三品大员、辄商同说合。过付银两。实属荒谬。孙家穆、周瑞清、均著发往黑龙江效力赎罪。周瑞清据供母老丁单。著不准留养。已革户部员外郎福趾、于贿办报销。先不知情。事后分用银四千两。已革知府潘英章。听从贿托。明知崔尊彝侵用公款。辄向借银一千七百余两。已革户部主事龙继栋。听从周瑞清说合过付。事后并得受酬谢银二百两。已革御史李郁华。虽未同办报销。惟身任风宪官。辄向各处探问报销诸事。致人疑畏。又甘为潘英章代买物件。因得余賸银四百两。福趾、潘英章、龙继栋、李郁华、均著发往军台效力赎罪。降调户部主事崔澄寰、周颂、向孙家穆借用银两。现已归还。惟究系报销之款。崔澄寰、周颂、均著即行革职。得赃之书吏褚世亨、张瀛、吴庆林、张兆鸿、均著杖一百、流三千里。已革云南粮道崔尊彝。侵用公款二万三千二百余两。虽已病故。仍著革职。著落该故员家属完缴。至此案牵涉景廉王文韶一节。现经讯明潘英章、周瑞清及户部司员书吏。均称实无关说馈送、及分用此款情事。详核号商帐簿。亦无潘英章等馈送之款。惟现在军务已平。该省军需报销。与年例报销。仍前并案办理。该尚书等、未经查出。实属疏忽。且于司员孙家穆等、并保列一等之员外郎福趾、得赃。均无觉察。亦难辞咎。景廉、王文韶、及户部堂官、并失察书吏受赃之工部堂司各官。均著查取职名。交部分别议处。崔尊彝挪移官款、至十万余两之多。该督抚毫无查考。复将该革员保列卓异。崔尊彝、潘英章贿办报销。事先未能觉察。发觉后、又未将挪用银两、查明实数具奏。均属咎有应得。刘长佑、岑毓英、杜瑞联、著交部分别照例议处。现月　　

○又谕、吉林地方紧要。希元现已百日孝满。著即遵前旨。迅速请训赴任。现月　　

○谕军机大臣等、昨据吉和等奏、军台亢旱成灾。请拨银两抚恤当有旨。令户部速议具奏。兹据署都察院左副都御史张佩纶奏、内外蒙古地方。亢旱太甚。被灾颇广。请饬妥筹办理等语。口外蒙古各旗。向以畜牧为生。默霍尔嘎顺布鲁图等处。自上年夏秋以来。旱灾甚重。赤地千里。蒙古人等困苦情形。殊堪轸念。著张树声、吉和、永德、张之洞、确切查明。应如何妥筹抚恤及安设台站之处。即行具奏。将此由五百里各谕令知之。现月　　

○又谕、有人奏、近闻台匪金满乞抚。经台州绅民、公具保状。该抚已准令投诚。并拟安插抚标、徵其党众等语。所奏各节。有无其事。著刘秉璋即行奏闻。金满系积年巨匪。滋扰温台等处地方。日久稽诛。罪大恶极。断不容任其漏网。著该抚仍遵叠次谕旨。督饬在事员弁。设法迅速拏获。并摉捕匪党。以靖地方。将此由五百里谕令知之。现月　　

○督办甯古塔等处事宜吴大澂奏、吉林毗连俄界。筑台修路。投山缉匪。均资兵力。防练各军。碍难裁撤。报闻。摺包　　

○予故兵部尚书志和祭恤如例。现月协修官陈云浩恭纂　　

帮总纂官程棫林恭辑监修总裁世恭阅一签四月十八日正总裁那恭阅八月十七日专司藳本陆恭覆阅壬子十二月初五日
  </div>
  <div class="pagination">
   <a href="清实录光绪朝实录_page290.html">
    上一页
   </a>
   <span>
    ...
   </span>
   <a href="清实录光绪朝实录_page286.html">
    286
   </a>
   <a href="清实录光绪朝实录_page287.html">
    287
   </a>
   <a href="清实录光绪朝实录_page288.html">
    288
   </a>
   <a href="清实录光绪朝实录_page289.html">
    289
   </a>
   <a href="清实录光绪朝实录_page290.html">
    290
   </a>
   <span class="current-page">
    291
   </span>
   <a href="清实录光绪朝实录_page292.html">
    292
   </a>
   <a href="清实录光绪朝实录_page293.html">
    293
   </a>
   <a href="清实录光绪朝实录_page294.html">
    294
   </a>
   <a href="清实录光绪朝实录_page295.html">
    295
   </a>
   <a href="清实录光绪朝实录_page296.html">
    296
   </a>
   <span>
    ...
   </span>
   <a href="清实录光绪朝实录_page292.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
