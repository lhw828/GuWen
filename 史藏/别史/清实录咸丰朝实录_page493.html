<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 493 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 493 页/共 502 页
  </h1>
  <div class="content">
   ○以福建澎湖协副将黄进平、为海坛镇总兵官。　　

○以浙江平湖县城被贼窜陷。革游击杨玉成、田宗兴职。留营效力。　　

○辛未。谕内阁、现在记名水师总兵人员。将次用竣。著两江、闽浙、两广总督。于水师副将内、遴选堪胜水师总兵者。各保二三员。迅速送部引见。候旨记名。以备简用。不得以无员可保。一奏塞责。其水师参将游击各员。如有材艺出众、可备器使者。并著核实保奏。毋拘资格。　　

○谕军机大臣等、前因苗练构衅。叠经谕令袁甲三、妥为筹办。并因李世忠、诉称族属被害。谕令该大臣传谕该提督、听候严树森查办。本日据袁甲三奏称、徐宿情形危迫。请令贾臻控制全淮。以李世忠、张学醇、为帮办。该大臣即抽兵前往徐州等语。徐宿匪踪延蔓。前已谕令田在田、速筹剿洗。并令吴棠、整顿团练。联络声势。袁甲三以田在田等、飞函来援。遽欲抽兵前往。意在兼顾北路。惟该大臣督办安徽军务。本以堵剿粤匪。现在淮南尚未肃清。若遽赴徐州。恐粤匪扰及临淮。转不免顾此失彼。且苗练句结发逆。肆行无忌。该大臣叠次奏报。于应剿应抚。办理尚无把握。李世忠以族人受害。有不为查究、即欲亲往剿办之语。此两事于大局极有关系。该大臣若以事多棘手。委之而去。任令苗沛霖等、寻仇争杀。未免意存诿卸。袁甲三著仍驻临淮。堵剿粤逆。无任北犯。并将苗练寻仇一事。妥为筹办。不得稍涉游移。俟办理妥协。再议移劄徐州。方为妥善。所请以贾臻等督办军务之处。此时尚难照所议办理也。将此由六百里谕令知之。　　

○以山东曹州府属官绅团练出力。赏游击朱圣桂等、花翎。主事邵子彝等、蓝翎。余升叙有差。予阵亡教谕王余吉、训导刘恩庆、把总李树梓等十员、祭葬世职。生员孔继嶷等、赏恤加等。　　

○壬申。谕军机大臣等、前因色克通额等奏、俄国送到鸟枪。拟酌酬该国、及赏给使臣等缎疋。当经以误会意旨。谕令奕等妥为商议具奏。兹据奕等奏称、酌量酬答。原指该国使臣、及运送教演之人。并非专为酬答该国国王而设。伊格那提业幅、已经回国。均毋庸议给缎疋。请于该国赍运使臣到时。由恰克图税务项下。提支银两。酌量采买颁赐等语。俄国运送鸟枪。该使臣到恰克图时。酌给物件。尚属可行。惟俄国不在属国之列。若称奏明颁赏物件。于事理究未妥协。如虑该国使臣。以未钦颁赏赐。不肯收受。不妨告以中国所属各国使臣到京。例有颁赏之件。俄罗斯并非属国。难以代为奏请。如此开导。谅亦无可争论。著奕等、咨照色克通额等、如俄国使臣运送鸟枪到时。所给物件。即作为库伦办事大臣酬答。并准其于恰克图税预项下。提支银两。采买物件。酌量多寡轻重办理。其教演之人。亦作为色克通额等、赏给甎茶等物。不得称系奉旨赏赐。再本日已发给成琦等谕旨。加全权大臣字样矣。将此由五百里谕令知之。　　

○又谕、此次成琦等、与俄国会勘地界。设该国公使。因谕旨内无全权等字样。不肯会勘。必至临期请旨。往返需时。著即发给全权大臣、便宜行事字样上谕一道。交成琦、景淳、祗领收存。傥该国公使索看。即行宣示。如并未问及。此旨即毋庸给予阅看。现在俄使已赴乌苏里江口。成琦等行抵该处。即与该使臣会同办理可也。将此由六百里谕令知之。　　

○又谕、色克通额等奏、俄商欲于库伦贸易。行文阻止。并将咨文钞录呈览等语。库伦俄圈。系为该国往来使臣公寓。今该商等、欲于圈内居住。并欲买用蒙古柴草产业。雇赁驼马。并请饬恰克图司员、行文蒙古查办。皆非条约所载。色克通额等、所拟咨文。据理驳斥。尚属周帀。著即行知固毕尔那托尔。令其遵照办理。俄商于库伦销售零星货物。系和约所载。至私置产业。设立行栈。意在久住。则系违背条约。各蒙古游牧人等。私与俄国通商。若一经出示晓谕。则得步进步。毫无限制。色克通额等、务当确守条约。随时阻止。以期杜渐防微。是为至要。将此谕令知之。　　

○癸酉。谕军机大臣等、前因谭廷襄奏、砀南捻匪、欲图北窜。滕县捻匪、扰及兖州。当经谕令僧格林沁等、速行截击。并令该抚将军昌各属匪徒。实力剿洗。本日据谭廷襄奏、捻匪窜过邹县、直扑济甯。并分两股。由济甯、汶上、渡过运河。甯阳、东平、遍地匪踪。现因水阻。意图回窜过济。因恐曹属土匪。截夺辎重。尚在中途盘踞。其砀南捻匪、欲窜何处。尚无确信。并曹州、东昌、匪势蔓延。请饬胜保拨兵助剿等语。捻匪窜渡运河。僧格林沁派兵追剿。在戴家庙迤南接仗。剿办情形。尚未奏报。该匪恐被曹属土匪、截夺辎重。盘踞中途。此时正在迟疑之际。虽贼众兵寡。未能迎头截剿。亦可击其中腰。截其后尾。并夺其辎重。以期力挫贼锋。著僧格林沁等、督饬官军。相机剿办。不可株守邹县。坐失事机。若能笼络曹属土匪。使为我用。并力剿洗。尤为妥善。其砀南匪众。未必非接应此股。并著该大臣等确加侦探。设法遏其北窜。至曹州、东昌、两属土匪、教匪。到处滋扰。东省兵勇无多。不敷剿办。尚属实情。昨因联捷奏称、东省匪势猖獗。请饬胜保分兵三路进攻。本日复谕知该大臣、酌量拨兵前往。仍著谭廷襄、督饬总兵郝上庠等、严扼河岸。毋令匪徒得以分窜。并添拨练勇。与胜保联捷等兵勇。联各声势。四面兜剿。以期渐就肃清。将此由六百里各谕令知之。　　

○又谕、前因联捷奏、东省范县贼匪、欲接南捻渡河。濮观等州县。亦皆被胁。请饬胜保分三路进兵。当谕令胜保、于驰抵直隶山东交界后。酌量情形办理。本日据谭廷襄奏、曹州土匪狓猖。濮、范、钜、郓、菏定、城武等属。随地皆匪。结成大股。蔓及寿张、阳谷、地方。东昌教匪。屯聚于莘、堂、冠、馆等属。徒党日增。近又有由直隶清河、威县、回窜之匪。蔓及临清所属。其余如沂州属之幅匪。武定属之枭匪。及土匪、骑马贼。随地皆有。请饬胜保分兵助剿等语。曹州、东昌、两属。匪势日益蔓延。该省兵力不敷剿办。系属实在情形。僧格林沁等在兖州一路。堵剿捻匪。其势亦难兼顾。现在曲周县、已无贼踪。胜保前派正定官兵。及伊绵阿、所派之兵。并成禄所带马队。谅已驰抵广平、威县、一带。此项官兵。应否驰赴东省剿办。著即酌量调遣。毋稍拘泥。将此由六百里谕令知之。　　

○又谕、据翁同书奏、苗练围城情形。并寿城饷道梗阻各摺片。据称、三月二十八日。苗沛霖、复添马步队数千名过淮。由菱角嘴并入九里沟。增扎七营。隔断前敌营盘。官军攻剿。未能得手。现在颍州府阜阳、颍上、霍邱、怀远、及三河尖等处。皆为苗练胁从。声言句合张乐行攻取寿州。并称山西等省饷银。均到颍州。未能前进。请饬贾臻设法绕解各等语。苗沛霖藉端寻仇。迭次谕令袁甲三妥为筹办。现在寿州城围未解。并诱胁良善。冀图一逞。前据贾臻奏称、到颍州后。传见阜阳、太和、一带绅士。告以官督民团之法。无不欢欣鼓舞。何以阜阳等处民团。又为苗练胁从。若任其遍行偪胁。则该练猖獗更甚。贾臻前奉旨办理招抚团练事宜。现又署理巡抚。著即将未被苗练诱胁之民团。迅速联络。其已被诱胁者。设法开导。使之归正。以孤苗练之势。寿州现有总兵庆瑞等、在彼驻劄。著即严饬该员等、实力固守。毋稍疏失。并将正阳、六安、等处。妥为布置。山西、河南、饷银。已到颍州。皖南道程钰、亲解银五千两、颍上县。均著该署抚、设法赶紧绕解寿城。以济饥军。该处兵勇尚多。傥令饷断兵溃。贻误大局。惟该署抚是问。将此由六百里谕令知之。　　

○以克复广东乐昌、仁化、县城。并江西安远解围。赏知州周庆夏、守备萧燿煌等、花翎。从九品冯炳著等、蓝翎。余升叙有差。　　

○广东布政使升任太常寺卿周起滨、因病休致。给与三品顶带。　　

○朝鲜国王李昇、遣使表贺巡幸。及岁贡方物。赏赉筵宴如例。　　

○甲戌。谕内阁、前因各省接递军报迟误。谕令兵部、将各该督抚臬司等、从重严参。兹据兵部、将迟误时日。并未填日期。遗失尾单各省分。查明开单覆奏。湖北、山东、接递晏端书、德楞额、李续宜等、奏报。有数日未填接递日期。该督抚臬司等、实属督催不力。所有湖广总督、湖北、山东、各巡抚臬司等。均著吏部查取职名。先行严加议处。其乐斌奏报。经由甘肃、陕西、山西、直隶等省。传牌尾单。系在何省遗失。抑系原发省分。未经黏连。著各该督抚臬司等、查明声覆。由兵部奏请严加议处。其余接递军报、迟误时日之各省督抚臬司等、均著交吏部按照单开、分别轻重议处。并著各该督抚臬司。于接到部文后。按照单开各件。勒限一个月。查明积压迟延之地方官、严参惩办。其绕道处所。有无迟误。一并查明据实参办。至遗失尾单。及未填写日期。尤非寻常疏忽可比。著甘肃、陕西、山西、直隶、山东、湖北、各督抚臬司。挨站根究。从重惩处。傥逾限延不查覆。即著兵部、将该督抚臬司。指名严参。另片奏、请将直隶总督臬司严议。并严定填注接递时刻等语。东直门腰拨。接递文报迟误。顺天府兼尹张祥河等、业经降旨交部严加议处。署直隶总督文煜、按察使吴廷栋、著一并交部严加议处。至各省文报绕道地方。该州县恃非正站。难免有蒙混造报情弊。并著各该督抚臬司、按照兵部所奏。严饬各属。查明何处应行改道。签明时日里数。毋许稍有错漏虚捏。并将传牌尾单。妥为收执。以便稽查。　　

○谕军机大臣等、有人奏、捐务亟宜核实、请饬严定章程一摺。据称江北粮台。既有指捐、借捐、炮船捐、亩捐、而江南粮台、又有米捐、饷捐、亩捐、漕河有炮船捐、堤工捐、饷捐、袁甲三军营有米捐、此外有船捐、房捐、盐捐、卡捐、板厘捐、活厘捐、所徵甚钜。报解寥寥。候补投效。以及职员生监。营谋札委。目为美差。四出骚扰。指借则任意讹索。卡厘则以多报少。粮台漕河大员。多由情托。知而不问。并有擅自立卡。抽收商船捐银。名曰榔头捐各名目。请饬督办大员。严定章程各等语。近年因军饷浩繁。不得不借资民力。若多立名目。任听贪劣之员。营谋差委。藉端骚扰。歛怨于民。于军饷报解无多。徒肥若辈囊橐。实堪痛恨。若不严行稽查。则闾阎脂膏。悉被侵渔。尚复成何政体。著袁甲三、晏端书、王梦龄、并传谕乔松年、江清骥、严密访查。如有多设名目。及营谋差委。任意讹索。以多报少。并私自设卡收捐者。即据实严。惩一儆百。至所收捐款。亦应设立印簿。晓示通衢。以杜侵冒中饱之弊。并遴选公正之人。董司其事。不得滥委多员。虚耗薪水。总期于军饷有裨。而无害商民。方为妥善。原摺著钞给阅看。将此由五百里谕知袁甲三、晏端书、王梦龄、并传谕乔松年、江清骥、知之。　　

○又谕、本日田在田奏、军饷万难支持、请饬催山东等省协饷等语。据称、自督办军务后。仅正月闲。陕西解到银一万两。东省从无批解。豫省经委员坐提数月。始以银六千两塞责。山西于年内外先后起解两批。各银一万两。日内始陆续提到。现在陕西报解一批。即能辗转绕到。亦属杯水舆薪。此外三省杳无消息。请饬山东等省。赶紧筹解等语。徐宿军营。前因协饷不至。田在田议及裁兵。乃既经裁减之后。欠发饷项。仍复累累。现在防剿万分吃紧。若令饷匮兵哗。深恐有误大局。著谭廷襄、常绩、严树森、瑛棨、无论动拨何款。各赶紧先筹银二三万两。迅速解赴田在田军营。毋许延误。至各该省从前奏定协饷数目。均不能如数如期报解。未免有名无实。此后各该省每月能实解徐宿军饷银若干两。并著该抚等酌定数目。据实具奏。以杜临时推诿。将此由六百里各谕令知之。　　

○钦差大臣胜保奏、贼匪窜至直隶威县一带。清河失陷。现由保定、河间、两路进兵。得旨。抵保定后。即相机前进。不准以居中调度为辞。致涉耽延。又奏、贼匪窜至大名境内。批。大名府城。所关甚要。著赶紧设法救援。　　

○乙亥。孝端文皇后忌辰。遣官祭昭陵。　　

○谕内阁、前据文煜奏、贵州抚标千总杨凤鳌赍摺来京。于直隶新乐县地方被抢。当经降旨。将该县知县苏汝谦、摘顶勒缉。惟杨凤鳌以赍摺差弁。竟敢携带烟土。沿途售卖。显系有私贩情弊。杨凤鳌现来热河。赍递摺件。著春佑派员押解赴京。交刑部严行审讯。按律惩办。　　

○又谕、曾国藩奏、乐平等处、剿贼获胜、地方肃清一摺。本年二月间。逆匪由鄱阳故县。偷渡昌江。候补三品京堂左宗棠、督兵迎击。由袁家湾、太园、石板桥、直抵范家村、连获胜仗。旋因景德镇被陷。拔营移劄乐平。三月初五日。贼至桃岭塔前一带。连亘十余里。左宗棠亲督各军、开城迎击。杀贼四五千人。阵斩黄红衣贼目十数名。烧毁贼垒二十余座。统计前后转战三十余日。六获大捷。斩馘几二万人。乐平、浮梁、鄱阳、景德等处。业已一律肃清。左宗棠屡挫贼锋。实属奋勇可嘉。著发去白玉搬指一个。白玉喜字翎管一枝。小刀一把。火镰一把。大荷包一对。小荷包四个。交左宗堂祗领。以示优奖。其在事尤为出力之按察使衔即选道王开化、著赏加布政使衔。并赏给该员祖父母父母二品封典。知县刘典、著以直隶州知州遇缺即选。并赏戴花翎。其余出力文武员弁。并著曾国藩查明保奏。　　

○又谕、僧格林沁等奏、滕县解围、并饬办各路贼匪获胜一摺。捻逆盘踞山东滕县。经翼长舒通额等、带领兵勇进剿。立将滕县解围。该逆西窜。官军奋力冲击。杀毙百余名。复窜至济甯城东。经守城官兵。开放大炮。轰毙贼匪多名。该逆分两路遁去。德楞额、剿办峄县、兰山、费县等处匪徒。先后杀贼六七千名。生捦数百名。立即正法。救出难民甚众。立将沙沟营、临城驿、克复。邹县教匪宋继朋、盘踞凤凰山一带。经国瑞等督带兵勇。由土旺进剿。先后毙贼甚众。坠落山涧死者。不计其数。并夺贼圩二座。著僧格林沁等、乘此声威。督饬将弁。迅埽逆氛。毋留余孽。　　

○谕军机大臣等、前因谭廷襄奏、捻匪由邹县、直扑济甯、渡过运河。分窜甯阳等处。并曹东两属。匪势蔓延。当谕令僧格林沁等、相机剿办。不可株守邹县。本日据僧格林沁等奏、滕县解围。该逆一股由鱼台窜回老巢。一股尚在郓钜一带盘踞。邹县教匪宋继朋、踞守凤凰山。势甚鸱张等语。东省各属匪徒。纷纷蜂起。势若燎原。若非及早埽除。势将愈聚愈多。著僧格林沁等、仍遵前旨。督饬将弁。并会合各处乡团。迅将各匪痛加剿洗。勿留余孽。将此由六百里谕令知之。　　

○又谕、据僧格林沁等奏、军营马匹不敷。请饬察哈尔迅拨马匹等语。僧格林沁等现在山东攻剿捻逆。军营马匹不敷骑用。著庆昀、廉至、于商都马群内。拣选膘壮马一千匹。派员迅速解赴山东邹县、僧格林沁等军营。毋稍迟误。将此由五百里谕令知之。　　

○又谕、据严树森奏、山东馆陶县之馆陶集。现为贼踞。漕船不能开行。请饬山东巡抚、及带兵大臣、速行剿除等语。贼窜楚旺。豫省存仓漕粮。尚无损失。惟山东馆陶县之馆陶集。为贼所踞。搭有浮桥。临清亦有土匪。恐漕船不能开行。著谭廷襄督饬带兵各员。将馆陶集股匪。迅速剿办。悉数歼除。并将所搭浮桥。即行拆毁。其临清州土匪。并著剿除净尽。催令沿河上下游船只。星速赴楚旺受兑。毋得迟误。前谕胜保将派往广平威县之正定兵。及伊绵阿、分拨官兵。并成禄、马队。酌量拨赴东省。即著该抚饬令带兵之员。会同此项官兵。合力剿办。以通河道而利漕行。将此由六百里谕令知之。　　

○新授云贵总督刘源灏、奏谢授任恩。并请入觐。得旨。著不必来见。即赴新任。卿之精力、虽稍觉衰老。然坐办尚可。现在滇中无人。徐之铭措置乖方。不知滇省现在作何局面。著赶紧赴滇设法补张。以慰廑念。　　

○广东巡抚耆龄奏报、粤军收复福建武平。得旨。出力员弁兵勇。查明汇入克复平远案内请奖。　　

○命在籍都察院左副都御史张芾、会同陕西巡抚瑛棨、办理省城防堵。　　

○命候补三品京堂左宗棠、帮办两江总督曾国藩军务。　　

○以克复安徽黟县等城。赏副将娄云庆、陈得胜、易昌焕、游击熊铁生、守备唐仁廉、巴图鲁名号。副将宋国永、黄庆、陈由立、郑阳和、以总兵官用。佐领明兴、委参领淩德、那勒丰阿、精林、都司萧长茂、守备高启等、花翎。知县康明哲等、蓝翎。余升叙有差。　　

○以克复安徽婺源、江西德兴、等县城。赏参将丁长胜、游击邓达荣、都司钟南英、守备杨和贵、喻可宗、何德邵、陈训华等、花翎。千总胡定昭等、蓝翎。余升叙有差。　　

○以克复湖北孝感县城。赏委营总安图、桂廉、巴图鲁名号。予黄冈阵亡防御德海、委参领苏英阿、祭葬世职。　　

○予江西乐平等处阵亡副将罗近秋、游击史聿舟、祭葬世职。入祀湖南昭忠祠。都司聂常本、守备张致和等八员、祭葬世职。　　

○予河南楚旺镇阵亡通判郑履成、祭葬世职。　　

○予山东滕县阵亡委营总奇普通阿、从九品王树勋、祭葬世职。　　

○丙子。谕内阁、前因各省军务未蒇。特派督办团练大臣。劝办民团。以辅兵力。原以该员等、于本省地利民情。较为熟悉。督抚大吏。若能与之虚衷商搉。共济时艰。于军务不无裨益。乃近日如王有龄、王履谦、文煜、清盛、杜＜乔羽＞、联捷等、无不各存意见。彼此猜嫌。殊失人臣和衷之义。本日严树森奏、毛昶熙、于南阳捻匪回巢。并不会查虚实。辄据军营饰报。单衔入告等语。毛昶熙系帮办之员。此次单衔奏事。本属非是。如果虚报胜仗。为所部员弁冒功地步。严树森亦应据实参奏乃不肯明言撤去毛昶熙。而以事权不一等词。空言动听。其器量褊浅。意在独断独行。岂能逃朕洞鉴。严树森、毛昶熙、同办一事。惟当共矢公忠。同心戮力。不得意存畛域。以小节微嫌。率行渎奏。其各路督兵大员、及团练大臣、各督抚等、于防剿事宜。均宜开诚布公。会同筹办。以副委任。傥仍前各挟私意。是已非人。以致贻误地方。则是自取罪戾。不能以事多掣肘。藉词推诿也。将此通谕知之。　　

○谕军机大臣等、据胜保奏、进剿威县贼匪获胜。并请添调马队、及饬催军饷各等语。官军收复曲周县城。并威县解围。已据联捷奏报。此次胜保派去官兵。复获胜仗。正可乘此声威。跟踪进击。著该大臣即饬带兵各员、迅速剿办。毋任蔓延。范县教匪。围攻大名。虽经官军击退。并未大受惩创。亟宜督饬各军。奋力埽荡。以固畿南门户。惟山东邱县、馆陶、莘县、朝城、等处。贼匪麕集。更当兼顾东路。以免疏虞。前谕胜保酌量分三路进兵。此时仍当确探贼势趋向。相机前进。不可专顾大名一路。致东路空虚。黑龙江官兵五百名。已谕令克兴阿、催令迅速前进。所请添派马队数百名。俟朝阳官兵撤回后。再行酌量。将此由六百里谕令知之。　　

○又谕、据严树森奏、亲带兵勇、前赴陈州一摺。据称、苗沛霖近受粤逆伪封。句引发逆。盘踞颍上之杨村。及霍邱江口集。欲赴光州打粮。图犯汴梁。汝甯捻首陈大喜、句结平舆大股。扰及新蔡、上蔡、将及沈邱、项城。又有另股徐四万等、在新兴集滋扰。土匪蜂起。亲带兵勇。前赴陈州。居中调度等语。陈州距汴省甚近。苗练既句引粤逆。在颍上盘踞。图由光州北犯汴梁。而捻首陈大喜等、又在汝甯等处肆扰。自应严扼陈州。以杜其北窜之路。惟归德兵勇。半多杂凑。前谕令严树森、亲赴该处军营。严加裁汰。现在该抚虽已派员前往。汰除疲勇。并裁撤冗员。尚须另募精壮。认真训练。陈州距归德、不过二百余里。著严树森于行抵陈州后。将各要隘布置定妥。迅即前赴归德。与毛昶熙会筹防剿事宜。务须力除积习。认真整顿。俾兵勇悉成劲旅。饷不虚糜。毋得稍有瞻徇。如苗练肆扰陈州一带。情形吃紧。该抚再回陈州。相机防剿。以遏逆氛。将此由六百里谕令知之。　　

○以攻剿热河朝阳匪徒出力。赏总兵官成明、黄马褂。副都统克兴阿、巴图鲁名号。护军参领文哲珲、副都统衔。协领巴呢泰、营总博崇阿、二品衔。委防御荣禄、喜庆、营总依勒兴阿等、花翎。前锋倭什楞额等、蓝翎。余升叙有差。　　

○丁丑。谕内阁、刘长佑奏、请补行文武乡试一摺。著照所请。广西省己未恩科。并壬子正科。文武乡试。准其于本年归并补行。所有本年辛酉科。及戊午科乡试。著于明年特开一科。归并举行。　　

○谕军机大臣等、本日据薛焕奏、官军自埽除枫泾贼卡后。逆众遁回嘉善等处。惟嘉定青浦逆匪。窥犯松江。冀窜金山。虽屡经官兵击退。凶焰仍张。又闻苏州逆目。调集贼党数万。欲为嘉善、平湖、乍浦、各路援助。逆氛四面环偪。兵力不敷。惟望浙省迅拨劲旅。前来夹攻等语。前因浙省平湖、乍浦、等处失守。曾谕令瑞昌等、迅拨劲旅。会合江苏援师夹击。旋据奏称饬张威邦等、分军由海甯进攻。并调袁君荣等艇师。水陆会剿。复谕令飞催前进。迅克各城。现在苏城逆贼。又有添党援助之信。亟宜督饬官兵。两路夹攻。以冀迅殄贼氛。著瑞昌、王有龄、迅催张威邦等、水陆进剿。会合江苏兵勇。克日夹击。如兵力不敷。即酌量添拨劲旅。乘贼势败退之际。即可规复平湖各城。以为进攻嘉兴之计。将此由六百里谕令知之。　　

○以江苏江阴等处民团杀贼出力。赏道衔徐佩瑗、二品顶带。花翎。郎中徐佩瓀、员外郎徐佩璋、同知杨靖和、五品衔马观澜、花翎。知县华承皋等、蓝翎。余升叙有差。　　

○以广西罗城县团练出力。予州同李国贤等、奖叙有差。　　

○予广西节年阵亡伤亡已革知州恩锡、知县何俊等十五员、祭葬世职。　　

○戊寅。谕内阁、据德兴阿奏、均齐闲散、请旨办理等语。古北口八旗闲散。多寡不一。遇有挑补甲缺。不无壅滞迁就等弊。自应查照成案办理。所有古北口左翼四旗。右翼四旗闲散。著准其一律均齐。挑补甲缺。　　

○又谕、据劳崇光等奏、请将闻警先逃之知县、革职拏问一摺。广东知州衔大埔县知县陈庆麟、因传言福建连城失守。不察虚实。携眷带印。避赴潮州府城。恳求交卸。竟置地方于不顾。实属糊涂荒谬。陈庆麟、著即革职拏问。交劳崇光等、从严定拟。　　

○又谕、据劳崇光奏、请将平远等县失守案内各营弁、分别革拏严办等语。上年广东平远县城失守。候补守备刘敬业、捏报赴兴富营、点验军装。复称带勇获胜。随同克复城池。实属任意欺罔。把总利辅勋、于该县失守时。并无下落。克复后靦然回营。殊出情理之外。署平镇营都司世袭云骑尉候补守备刘敬业、署平镇营右哨二司把总承袭云骑尉借补千总利辅勋、均著革职拏问。仁化城汛把总温连高、于仁化失守时。是否先期在城外堵剿。所称募勇克复。显系饰词避就。著即斥革。交劳崇光提省研讯确情。从严惩办。其余文武下落。仍著查明分别办理。　　

○谕军机大臣等、据瑛棨奏、川省军务。督臣专顾川东。逆匪李短搭搭等、乘虚分窜川北。探闻自梓潼至广元一带。全无兵练防守。陕西汉中府。与蜀界毗连。虽调派官兵。出境严防。惟贼众兵单。恐川兵追剿北窜。偪入陕境。请饬福济酌带官兵。由剑州梓潼。驰往迎剿等语。前因粤逆窜入黔省毕节县境。距川省甚近。曾谕令崇实、严饬地方文武。实力堵剿。并谕骆秉章抵川后。或亲往南路。或分兵助剿。现在李逆又扰及川北梓潼广元一带。必须严密设防。以遏北窜。福济著暂缓来京。即由剑州梓潼。驰往防剿。该将军并未带有兵勇。著崇实迅拨官兵。交福济统带。骆秉章计已入川。如兵勇可以分拨。并著酌量调派。以防川北一路。福济到防后。著即督饬官军。迎头截击。将李逆一股。迅速埽除。毋任窜入陕境。将此由六百里各谕令知之。　　

○又谕、据瑛棨奏、四川贼匪、窜陷江油之中坝场。派兵防堵阳平关、大安镇、并已饬署汉中镇、出境堵御等语。四川贼匪李短搭搭、窜扑梓潼。据瑛棨另摺奏称、已令署汉中镇总兵万福、挑兵一千名。酌量情形。前赴朝天关扼劄。并咨会经文岱、派兵一千名候调。现在该匪既窜至中坝场。去阳平关、大安镇较近。汉中情形吃紧。所派防堵之凉州等营兵五百名。是否足敷分布。著瑛棨、张芾、妥为筹酌。并饬令万福、统带官兵。克日前往朝天关。会合川省兵勇。实力堵剿。其川陕毗连各要隘。亦即严饬该地方文武。督率兵练。实力防守。毋令匪踪阑入。并著经文岱、将备调官兵一千名。配齐军装器械。认真操练。如果情形比前较紧。即行派委妥员管带。驰往堵剿。河南捻匪。时图西窜。潼关商雒一带。仍须认真防堵。毋得顾此失彼。将此由六百里各谕令知之。　　

○予广东信宜县阵亡把总彭良佐、祭葬世职。武举胡应魁、武生叶茂彰、赏恤加等。
  </div>
  <div class="pagination">
   <a href="清实录咸丰朝实录_page492.html">
    上一页
   </a>
   <span>
    ...
   </span>
   <a href="清实录咸丰朝实录_page488.html">
    488
   </a>
   <a href="清实录咸丰朝实录_page489.html">
    489
   </a>
   <a href="清实录咸丰朝实录_page490.html">
    490
   </a>
   <a href="清实录咸丰朝实录_page491.html">
    491
   </a>
   <a href="清实录咸丰朝实录_page492.html">
    492
   </a>
   <span class="current-page">
    493
   </span>
   <a href="清实录咸丰朝实录_page494.html">
    494
   </a>
   <a href="清实录咸丰朝实录_page495.html">
    495
   </a>
   <a href="清实录咸丰朝实录_page496.html">
    496
   </a>
   <a href="清实录咸丰朝实录_page497.html">
    497
   </a>
   <a href="清实录咸丰朝实录_page498.html">
    498
   </a>
   <span>
    ...
   </span>
   <a href="清实录咸丰朝实录_page494.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
