<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 316 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 316 页/共 505 页</h1>
    <div class="content">○予云南姚州等处阵亡都司马向龙等祭葬世职加等。　　

○拨户部银二十万两交神机营备用。　　

○乙丑。谕军机大臣等、奕梁等奏、询明兵勇与贼相误。请暂留喜昌防守。崇厚奏、匪窜安肃。现筹迎剿。请饬郑魁士驻扎通州各摺片。据奕梁等称易州未见有贼。十二日姚村镇所见边马。系官军所发差探。商民误以为贼。并省北现有贼匪屯集等语。易州虽无贼踪。而该逆剽疾异常不可不豫为之备。仍著官文与奕梁、裕恪、衍秀悉心会商。严密布置。以期有备无患。现在神机营派拨马步官兵二千余名。令玉亮等统带。前赴易州防守。即著奕梁等饬令择要驻扎。遇贼即击。毋稍疏虞。易州防兵。现已不少。喜昌陈国瑞两军。自应作为游击之师以利攻剿。著官文等檄饬喜昌、陈国瑞、统率所部。会合刘松山郭宝昌等军。觇贼所向。痛歼丑类。崇厚即饬陈济清驰赴东北一路。会同东省官军。联络声援。迅筹埽荡。郑魁士所部。著官文、崇厚、催令该署提督驻扎通州。以顾京师东路。刘松山、郭宝昌、喜昌、宋庆、张曜各军。跋涉远来。粮饷易形缺乏。尤应加意拊循。著官文宽筹饷项。发给沿途州县。购办粮草面料。随时支应。以便源源接济。傥该州县供应缺误。并有侵渔情弊。即著官文严参治罪。官文当传谕刘松山等令其倍加奋勉。会合诸军。将该逆迅行殄灭。用副委任。将此由六百里加紧各谕令知之。　　

○又谕、本日据伯彦讷谟祜奏、恳准督兵剿贼。穆腾阿奏、请带兵驰赴涿易一带迎击各摺。览奏均堪嘉尚。现在捻逆麕聚满城等处。各路征兵云集。神机营派出马步各队。亦足以资防守。并经谕令官文等迅督诸军分路迎剿。惟京师重地。防守尤关紧要。如近城一带。分兵布置扼要安营各事宜。均须有人督率统领。著神机营王大臣传知伯彦讷谟祜候旨＜??闲＞派。穆腾阿本在神机营当差。嗣后如有应行调遣之处。再由该王大臣等奏派前往。此时均毋庸带兵出京。将此谕令知之。　　

○惇亲王奏、敬拟防守三条。一、城外宜添兵驻扎。以备侦探救应之用。一、城内宜添派各旗续练枪兵。分门防守。一、城内乞匄日多。宜收罗筹给养赡。得旨、著神机营王大臣酌度办理。　　

○丙寅。谕军机大臣等、昨因神机营已派马步官兵令玉亮、景瑞等、带赴易州防守。当经谕令奕梁等饬令择要驻扎。惟思该副都统等于该处地势不甚熟悉。易州一带。山径纷歧。必须履勘分明。布置方有把握。著奕梁、裕恪、衍秀、挑派诚实可靠土人。作为向导。带领玉亮等将易州附近各处所。周历查看。山僻小径。有通陵内之处。均须详细看明。其由易州以西。通扎荆关要路。亦应知其险隘。庶防范可期周密。奕梁等即传知玉亮分饬各队统领。随同土人到处周查。毋稍疏忽。其守护陵寝兵丁。著奕梁等饬令小心防护。不准片刻疏懈。贼踪相距非遥。务须随时侦探。以免疏虞。玉亮、景瑞等、所带马步各队。足资防守。著奕梁等仍遵昨日谕旨。檄饬喜昌、陈国瑞、统率所部。会合刘松山等军剿贼。毋得专意株守致误戎机。将此由六百里各谕令知之。　　

○又谕、昨据奕梁等奏称、贼踪窜至满城江城大江店一带。当经谕令官文、檄饬喜昌、陈国瑞、会合刘松山等军迎剿。现在贼踪是否仍在满城地方盘踞。抑或分股窜向他处。泾阳驿是否尚有贼匪。其窜踞满城之贼。是否即泾阳驿全股。抑系另有分股。近日官军曾否与贼接仗。剿办情形如何。朝廷廑系殊深。官文于前日奏报情形后。现无续报到京。著该署督将现在情形迅速驰奏。并著随时驰报。以慰悬系。贼情诡谲异常。恐其留住后股牵缀官军。而另分前股暗窜他处。以图肆扰。或由满城以西山内暗图绕越。官文当慎选精细可靠兵役。严定赏罚。勤加侦探。密为布置。并著督饬各军痛加剿击。迅挫贼氛。毋任日滋延蔓。陕豫东皖各军。于直境地势。不能熟悉。况满城以西。山径纷歧。非得土人向导。不能周知地利。著官文迅饬各州县暨各军将领。无论官军行抵何处。即著该地方官选派诚实可靠土人。作为向导。以利攻剿。昨据崇厚奏、贼踪窜至安肃。是否确实。著官文迅速查明驰奏。正在寄谕闲。据丁宝桢驰奏、督军行抵任邱。十六日可至雄县。丁宝桢一军。北上迅速。奋勇可嘉。现在贼股尚在满城。著该抚即由雄县横向安肃保定一带会合进剿。并著崇厚饬令前派河闲等处防军。联络声势。探贼所向。迎头截剿。总期偏由东北。偪向西南以期屏蔽京畿。是为至要。东军由德州驰赴雄县。仅裹五日行粮。现在缺乏可虞。著官文、崇厚、赶紧筹款。派员拨解银米。星赴该抚行营接济。其喜昌、刘松山、郭宝昌、张曜、宋庆等军。官文当仍遵前旨。一体接济。毋任缺乏。丁宝桢另片奏、请入京陛见等语。该抚由东省驰赴直北。朝廷已深鉴其诚。惟现在军情紧急。该抚当在营调度督剿。俟直隶军务完竣后。再行来京。将此由六百里各谕令知之。　　

○又谕、官文奏、贼向东南窜动。祁州安平已见边马。并豫军等请奖各摺片。览奏稍纾廑怀。张曜等军。北援迅速。著官文先行传旨嘉奖。俟立有战功。即行破格奖励。捻逆因北路防守綦严。暂向东南退窜。官文派令张曜宋庆两军驻扎北河。暂缓拔营。一面出省督师探踪进剿。布置尚称稳妥。即著照该署督所拟迅速办理。贼情狡诈百出。设或诱兵南追。伺隙绕窜北路。亦不可不豫为之防。官文既令陈国瑞会同张曜等军固守北路。即著传知该侍卫等严密扼守。以固北路藩篱。如贼果南窜。北路稍松。仍当饬令陈国瑞等奋力追剿。其余承恩、春寿等各队。即由该署督统带。出省进剿。刘松山、郭宝昌两军。现已拔赴省南。即著檄饬向东南追剿。实力进击。毋稍松劲。其方长华、程文炳等军。仍著官文催提。迎头截击以厚兵力。并著飞咨左宗棠、李鸿章、李鹤年等、豫为防剿。顷据丁宝桢奏、督军行抵任邱。当经谕令该抚由雄县向安肃保定一带会合进剿。此时贼既南窜。自应改道前进。著丁宝桢督饬各军。会合崇厚所派防兵相机迎剿。杨飞熊一军。由临清北检。并著丁宝桢饬令探贼所向。迎头夹击。以期各路兜剿。就地殄除。崇厚亦当饬令陈济清等军。会同东军联络前进。遇贼即击。官文摺著钞给丁宝桢、崇厚阅看。将此由六百里加紧各谕令知之。　　

○以正黄旗蒙古副都统英元署右翼前锋统领。乾清门侍卫索布多尔扎布署镶黄旗汉军副都统。镶红旗蒙古副都统延煦署正红旗满洲副都统。理藩院右侍郎桂清署镶红旗蒙古副都统。头等侍卫祥裕署镶红旗汉军副都统。銮仪卫冠军使景丰署正蓝旗蒙古副都统。记名副都统雅尔坚署镶蓝旗汉军副都统。　　

○旌表守正捐躯安徽太和县民妇黄梁氏。　　

○丁卯。谕军机大臣等李鹤年奏、督兵驰抵磁州。并借拨火药等项。筹备粮饷各摺片。捻匪现由保定东南窜遁。北路官兵云集。官文即日出省督兵追剿。丁宝桢亦率东省援兵。由雄县向西南迎击。并与驻防河闲之天津洋枪练军炮队等会合前进。该逆被兵压击。难保不回向顺广一带奔窜。李鹤年现已带兵驰抵磁州。著即在该处驻扎。设遇该逆窜至。即可迎头截剿。与直隶追军互相夹击。迅速殄除。河北一带镇抚事宜。仍著李鹤年就近兼顾。张曜宋庆两军。现在暂扎涿州。防卫近畿。兼顾易州门户。昨已谕令官文接济张曜宋庆等军银米。并令崇厚拨解银米。接济丁宝桢营军需。著官文、崇厚仍遵前谕。妥为筹办。李鹤年所请令州县采买米面马草。豫备豫军过境应用章程。并拨车接运。护送解营等语。均著官文饬令直隶各地方官妥速照办。原片著钞给官文、崇厚阅看。张曜宋庆两军。所需细洋火药。并大小铜帽。均著崇厚酌量速拨。解赴该营。本日复据彭祖贤奏、请协济畿辅官军饷银一摺。除京营派出各路防兵。已由神机营筹拨款项外。所有刘松山、郭宝昌、喜昌、张曜、宋庆等军。均著由官文筹拨饷项。分资接济。并著户部拨银二十万两。解交官交核实应用。其丁宝桢督带各军。仍由崇厚筹款拨解。均毋迟误。以利师行。将此由六百里各谕令知之。　　

○以密云副都统定安为绥远城将军。未到任前。以前任乌里雅苏台将军德勒克多尔济署理。　　

○以署正蓝旗蒙古副都统景丰为密云副都统。正白旗满洲护军参领济禄署正蓝旗蒙古副都统。　　

○予故绥远城将军裕瑞祭葬。谥恪勤。　　

○戊辰。上御抚辰殿大幄次。赐蒙古王、贝勒、贝子、公、额驸、台吉、暨朝鲜使臣等食。　　

○谕军机大臣等、李鸿章奏、遵拨官军赴援。并督队北上。丁宝桢奏、行抵固安。探明贼踪南窜。折回雄县进剿。并商拨粮饷。崇厚奏、津军会合东军进剿。并筹津防布置各摺片。现在捻踪趋向博野安平。北路较松。李鸿章所奏各军。行抵景德一带。即可探贼所向。迎头截击。一鼓殄除。所需军粮刍料。前已谕知官文饬属妥办。即著该大臣咨商官文随时接济。毋致缺乏。丁宝桢探知贼踪南窜。即由固安折回雄县。相机进剿。甚合机宜。著即督兵南向。以便联络诸军四面夹击其杨飞熊一军。即照所请。饬令移扎景州。以杜贼窜衡武枣清等处。王正起一军。驻扎临清。以固东省门户。所需军粮等项俱著官文、崇厚等、随时拨给。毋稍延误。陈济清所部兵勇。著崇厚饬令随同东军迎剿。力遏贼氛。所有津防事宜。并著督率春霖等妥为办理。不得稍有疏虞。左宗棠计已行抵井陉。本日已谕令在井获一带扼扎。以杜贼窜晋省之路。皖省程文炳等军。计应早抵直境。著官文迅速迎提。以便会合诸军协力兜剿。并著英翰、吴坤修飞催。当此大兵云集。必可聚而歼旃。该大臣督抚等务当激励将士。迅奏肤公。其近日贼情。并刘松山等军有无接仗情形。著官文确探随时具奏。以慰廑系。将此由六百里谕知官文、李鸿章、丁宝桢、崇厚、英翰、并传谕吴坤修知之。　　

○又谕、前据左宗棠奏称、行抵介休。由固关取道赴直。当因贼踪北扰。谕令迅速前来。现贼已由安平祁州南窜。北路情形较松。刘松山、喜昌等军。跟踪追剿。甚为出力。丁宝桢亦督兵驰抵雄县。兵力已厚。足敷剿办。恐该逆闻风回窜。晋省平辽等处。仍应严防。左宗棠计程当可行抵井陉。即著在井陉获鹿一带。扼要驻扎。杜贼入晋之路。并知会赵长龄派兵于晋东各隘口严密布置。傥有贼踪窜近。即可整军以待。痛加剿洗。将此由六百里谕令知之。　　

○又谕、桂成奏、击退边外窜匪。并边内添兵协防一摺。据称蒙古伊克布栋等处地方贼匪。经官兵先后截击。渐次退回。边内惟花定等处匪徒。经副都统金顺击剿。东趋榆林神木一带。晋省保德河曲。与榆属仅隔一河。当此冰桥凝结之时。自应添拨劲军。以防偷渡。著德勒克多尔济、桂成、即饬官军。于沿边沿河加意防堵。并遵前旨。传知贝子巴达尔琥、扎那格尔第等、督饬蒙古官兵实力堵遏。毋任匪踪阑入。是为至要。将此由五百里各谕令知之。　　

○又谕、丰绅等奏、兵糈告匮。请饬晋省筹饷迅解一摺。据称甯夏满营兵糈。同治六年。仅领山西饷银二万二千两。官兵已形苦累。近又接赵长龄咨称、协饷停解。饷源已绝。即本城商民。亦不能再行垫借。请饬山西巡抚仍照前案筹解。所奏亦系实情。著赵长龄迅饬该藩司。无论何款。先行酌提银三四万两。派员解交甯夏军营。毋稍延误。丰绅等于此项解到时。务须撙节动用。并加意拊循。俾收饱腾之效。晋省西路防务。尚形紧急。陈湜现在移扎何处。并著赵长龄懔遵前旨。督饬该臬司认真防守。傥任陕回偷渡。致吉甯等处复遭蹂躏。必惟该抚等是问。将此由五百里谕知丰绅、赵长龄、并传谕三寿知之。　　

○以山西绥远城防河出力。予总兵官马升等加衔升叙开复有差。　　

○己巳。谕军机大臣等、恩承奏、到防布置情形。暨拟仍驻涿州各摺片。捻股虽向东南窜逸。惟贼骑飘忽。近畿一带。尤应严防以杜回窜。易州情形较松。玉亮业已驰抵该处。足资防守。恩承著暂缓前赴易州。俟涿固等处防务布置周密。侦探贼踪南窜日远。再行前往。所称调拨达明阿等队分投防剿之处。著相机妥为筹画。仍随时呈报神机营酌度办理。将此由四百里谕令知之。　　

○又谕恩承奏、现在皖豫两省军务粗定。东境甫就肃清。人心最易动摇。设任捻贼纷窜。恐到处煽惑。复成燎原之势。请饬直隶等省合力兜击等语直省大兵云集。当此捻踪南窜。亟应设法聚歼。为一劳永逸之计。著官文檄饬各军。同心合力。务将此股贼匪就地殄除。丁宝桢即饬派出官军会筹埽荡。如该逆窜近豫边。并著官文会商李鹤年协同剿洗。迅殄逆氛。毋得各存意见。迁延观望。致匪踪复肆蔓延。是为至要。将此由六百里各谕令知之。　　

○又谕、苏凤文奏、官军叠胜苗匪。现筹追剿一摺。贵州九阡苗匪。窜扰融县之长安镇。败走怀远境内。复句结土匪。窥伺龙胜等邑。及分屯草头坪一带地方。副将刁经明等设计攻击。并将三元寨等处捣平。官军乘胜穷追。余匪由铜盘山遁向西江而去。此次苗匪侵轶粤疆。叠经官军追杀。其势渐衰。惟西江一带。与黔省永从等县苗境相连。非大军继进。不能埽穴捦渠。著苏凤文严饬刁经明等各率所部。跟踪追剿。以期悉数歼除。仍一面饬令各该地方官。激励乡团。严摉土匪。迅清边患。其叠窜南丹土州之翁昂等处苗匪。并著该抚督饬何元凤将边防妥为布置。相机剿击。毋得稍涉疏虞。将此由四百里谕令知之。　　

○署马兰镇总兵官宝珣奏请饬遵化练军。仍回遵蓟堵御。得旨、现在贼已南窜。丁宝桢所部各军。由固安向南压剿。足为东路屏蔽。郑魁士兵亦驻扎通州。与遵化相距尤近。所有遵化练军。仍著留于天津。以资防剿。　　

○革职留任山西巡抚赵长龄奏窜豫捻股。阑入彰德。晋省东北边防紧要。拟即日亲赴潞安督防。得旨、捻踪早窜直境。该抚何以尚未知悉。殊属糊涂。仍著懔遵前旨。将直晋毗连各要隘。妥为防范。傥再有疏失。必将该抚从重治罪。　　

○以打仗出力。复甘肃军营已革总兵官马洪胜职。赏还副将胡先胜顶翎。　　

○以广西攻克龙州贼巢。予副将杨安龙等加衔升叙有差。　　

○予甘肃巩昌阵亡殉难游击常德、知县罗星点、学正王林桂、张正蒙、祭葬世职加等。王林桂等眷属分别旌恤如例。


大清穆宗继天开运受中居正保大定功圣智诚孝信敏恭宽毅皇帝实录卷之二百二十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。正月。庚午。孝穆成皇后忌辰。遣官祭慕陵。　　

○辛未。谕内阁、冯子材奏粤西军务疲玩。请严申纪律等语。广西南太泗镇等府属。股匪林立。屡经官军进剿。迁延日久。未能一律肃清。皆由带兵各员弁玩法纵贼。糜饷殃民。种种挟制情形。殊堪痛恨。一省如此。恐他省亦所不免。若不申明军律。何以肃法纪而励戎行。嗣后各路统兵大臣暨用兵各省分督抚。务当力加整顿。正己率属。令在必行。遇有军营带兵之员失机偾事贪鄙玩误者。文官四五品武职三品以上各员。即行严参惩办。其文员六品以下。武弁四品以下。即行奏明于军前正法。以期迅埽贼氛。拯民水火。毋得视为具文。致干重咎。将此通谕知之。　　

○谕军机大臣等、官文奏、捻逆窜踞祁州。渐趋蠡县。筹办情形。并豫备援军粮米各摺片。英翰奏、皖军起程日期。请饬沿途接济军需。并归官文调度。覆陈降众情形各摺片。逆匪窜陷祁州。尚在该州境内盘踞。并渐向蠡县东南肆扰。官文现饬刘松山等军紧蹑贼后。向南压剿。而令张曜、宋庆两军分由容城北河。向南移扎。已到大汲店一带。拟绕由南路。转向西北。与刘松山、郭宝昌等军会合夹击。布置尚属周妥。现在东北一路。已有丁宝桢并陈济清等所统天津洋枪等队。兵力较厚且匪踪既在祁蠡一带停留。并未纷窜。正可乘此机会会合各军。一鼓歼除。即著官文饬令刘松山等并豫营各军迅速合剿。官文亦即督率春寿、富和、余承恩等各队奋勇进发。克期并举。陈国瑞所统之队。即令作为游击之师。往来策应。并著丁宝桢约令陈济清等军。由东北两面迎头兜击。以剿为防。毋稍延缓。各路大兵云集。若不乘此声威。聚而歼旃。以致匪徒他窜。必又成尾追之势。该将领中如有迁延观望贻误事机者。即著官文严参治罪。如果歼捦巨魁。尽殄丑类。亦必荣邀懋赏。至各军营粮草。著官文饬令地方州县克日办齐。准其作正开销。如有贻误。即行严参惩办。并著官文、崇厚、速将洋米转运各处。以备李鸿章等军营接济。英翰所派程文炳一军。已于初十日由东阿渡黄。著即归官文节制调遣。并著迅速迎提北上。探贼所向。迎头力剿。如有迟延观望。即由官文严参。所需军火粮饷。并由官文就近接济。其方长华一军。本由豫省渡河。著官文、英翰、飞饬方长华与牛师韩两军。均暂在黄河南岸扼要驻扎。以防贼匪南窜。所统降众。英翰当饬令该统将等妥为驾驭。毋任滋事。李鹤年现驻磁州。著遵奉前谕。遇贼南窜顺广一带。即与直境追军会合夹击。毋任窜逸他处。李鸿章现已定期北上。著即督率各营。迅速驰赴直境。合力剿办。毋稍延误。将此由六百里各谕令知之。　　

○吏部议覆升任浙江巡抚马新贻奏、请将原定冲繁疲难四字之平湖县。改为繁疲难三字。原定冲繁难三字之仁和县。改为冲繁疲难四字。均应如所请办理。至所请将应归部选之台州府知府。改为题调要缺。由外拣补。应毋庸议。从之。　　

○理藩院奏、扎萨克图汗扎萨克郡王车林敦多布报捐俸银。得旨、该部落素称寒苦。所捐银两。著无庸赏收。以示体恤。　　

○以故喀尔喀贝子沙拉布贡格弟托果瓦袭爵。　　

○以贪鄙违误。广西副将何元凤革职逮问。　　

○以私徵钱粮。四川知县吴锦铨革职逮问。　　

○壬申。孝圣宪皇后忌辰。遣官祭泰东陵。　　

○谕军机大臣等、英翰奏、带兵驰赴汴梁。请旨入卫畿疆一摺。英翰现催吴坤修前赴颍州。接署抚篆。一面亲督英山等军先赴汴梁。请旨北上。并令牛师韩等抽拨马队二千二百人。趱程赴援。具见勇于任事。奋勉可嘉。贼匪现在折窜祁州蠡县一带。著英翰统率牛师韩、方长华等军。暂扎黄河以南。如遇该逆回窜豫边。即统带所部。实力进剿。所收降众。驾驭殊难。畿辅重地。关系尤为紧要。英翰如渡河剿匪。务当慎选可靠之军。妥筹调度。不可稍涉大意。并檄饬程文炳一军。迅由河闲等处会合诸军向南压剿。英翰现已起程。著吴坤修迅赴颍州。接署抚篆。所有皖省善后及征军粮饷一切事宜。即著妥为办理。现闻该捻扰及深州一带。系由东南窜逸。昨据官文奏匪陷祁州。并扰蠡县。是贼踪仍趋北路。现在该逆究逸何处。祁州之贼。是否尽趋蠡县。著官文查明现在贼情。随时具奏。以慰廑系。左宗棠当仍遵前旨。迅驻井获之闲。扼贼入晋之路。捻逆如有南窜消息。著李鹤年檄饬各营。会同英翰所部。迎头截击。以图聚歼。捻逆偪近畿疆。丁宝桢、英翰等、深明大义。迅统援师北上。各路追剿之军。亦俱云集。若不乘此激励将弁。一鼓捦渠。致贼分窜他处。则匪势既多蔓延。攻剿之师。亦不能如此厚集。且此时冰雪凝冱。野无青草。贼无所掠。其势易穷。著官文会商各该督抚。合力同心。迅筹灭贼。以副委任。将此由六百里谕知官文、左宗棠、英翰、李鹤年、并传谕吴坤修知之。　　

○又谕、英翰奏、皖军远征。饷需万分支绌。请饬福建等省迅筹专款协济等语。英翰现在派兵赴直援应。饷项日增。该省入款不敷。若不豫筹协济。征军远行。何以收士饱马腾之效。著英桂、马新贻、卞宝第、刘坤一、于福建浙江江西。自本年正月为始。按月各筹拨银一万两。为专济皖军之用。并由各该省先行筹解三个月银各三万两。即由英翰、吴坤修、派员。分往各省催提。俾得源源接济。以应要需。此项军饷。俟北路军事告竣。皖军凯撤。即行停止。将此由五百里谕知英桂、马新贻、英翰、卞宝第、刘坤一、并传谕吴坤修知之。　　

○以马兰镇官山疏防盗伐木植。摘署都司李瑛顶带。　　

○予直隶祁州殉难知州胡源祭葬世职加等。　　

○癸酉。谕内阁、崇实奏、甄别不职各员。请分别革职降补等语。四川梁山县知县艾鉽、声名恶劣。且于署内家丁。毫无约束。中江县知县李步瀛、操守不谨。办事乖张。什邡县知县傅华桂、才具平庸。处事糊涂。候补知县徐廷芳、身家不清。前在署任时不洽舆情。以上四员。均著一并革职。射洪县知县曹励成、赋性疲缓。难膺民社。著以教职降补。　　

○谕军机大臣等、昨因援兵四集。机不可失。谕令官文会商各督抚等。迅筹灭贼之策。现闻饶阳失守。各军观望不前。意图驱贼出境。不使犯及北路。虽为慎重京畿起见。而顿兵不进。任贼肆扰。上年畿南水旱叠乘。饥民众多。傥被裹胁。则贼势愈张。剿办更形棘手。况贼匪出境后。难保其不再回窜。是时追剿各军。必至又落贼后。现在北路已有玉亮各军。分段严防。并令恩承总统其事。此外又有托云、定安、郑魁士诸军。分扎通州卢沟桥等处。各专责守。恩承、定安、郑魁士、著即督率各军妥为防范。左宗棠驻扎井获之交。李鹤年驻扎磁州。丁宝桢、程文炳两军。专为东北两面屏蔽。傥遇大股逆匪冲突。著各该督抚严饬各军实力堵御。不使一匪窜越。如止分股扑犯。即一面严防一面痛加剿洗。毋使漏网。所有刘松山、郭宝昌、张曜、宋庆、陈国瑞等军。前谕均归官文调遣。即著该署督严饬各军。专取掎角之势。面面进攻。分为数队。逐日更番迭战。春寿等马队。于北面前进。专事包抄追逐。并责令余承恩等军乘夜潜劫。使贼日无所掠。夜不得息。此数军统领。素称果勇善战。著该署督专责以攻剿之事。毋以防务牵掣。俾得尽力杀贼。即有零股贼匪纷窜。自有各路防兵。随地剿灭。傥各该将官不能同心剿贼。即著官文严参治罪。该署督务当申明赏罚。严核功过。不可稍有偏向。使诸将允服。自能奋兴鼓舞。共图立功。该署督如一味因循。徒知驱贼出境。是不以不能灭贼为耻。尚得为克尽厥职耶。李鸿章于剿捻情形。最为谙悉。现在行抵何处。即著探明贼踪。迎头痛剿。其郭松林等军。并著趱催前进。以厚兵力。前谕官文等、如有捦获张逆者。即照拏获任柱之案给赏。其愿给官职者。即加等优奖。著官文等再行出示。晓谕军民。使各奋勉。崇厚即饬陈济清随同东军严防。并于天津等处妥为防堵。以壮声势。英翰即著于河南北相机扼扎。以杜逆贼回窜之路。毋稍疏虞。正在寄谕闲。据官文驰奏、捻逆由蠡县肃甯窜至饶阳。边马已及献县。程文炳兼程赶到。其大队正抵献县各等语。贼踪原无定向。但任其所往。何日可以殄灭。且祁州饶阳先后失陷。何以并无官军应援任贼蹂躏。殊堪痛恨。现程文炳既抵献县。即著官文饬令迎头痛剿。并著丁宝桢派军会击。以剿为防。其刘松山等军。即由官文饬令由西北面紧蹑贼后。合力歼除。北路固宜严防。而各处大军云集。防剿自有专责。该署督不得以力顾北面为辞。任贼纵横奔突傥各军观望不前。听贼远扬。惟官文等是问饶阳失陷。知县刘嘉祥因公赴省。是否为贼所阻。其仓库监狱、暨同城文武下落。均著官文查明具奏。将此由六百里谕知官文、李鸿章、左宗棠、英翰、李鹤年、丁宝桢、崇厚、恩承、定安、并传谕郑魁士知之。　　

○又谕、成禄奏、官军围偪肃州。逆势渐形解散一摺。肃州在城逆党。见官军攻围日紧。乘夜潜逃。经马天祥等军追至惠回堡地方。杀贼不少。城中踞逆。因外来逆股势多离散。负嵎抗守。此次官军围偪肃城。逃匪复经追杀。逆势渐衰。成禄仍当檄饬王仁和等设法环攻。迅图规复。肃州一城。顿兵日久。屡有旨令成禄将该城迅拔。整队出关。该提督非以贼情穷蹙为辞。即以围偪日紧自解。关外紧急情形。置之不顾。该提督岂复有天良耶。前有旨令杨占鳌署理甘肃提督。著穆图善即饬该署提督赶紧驰赴肃州。接办西路军务。以便成禄克期起程。毋稍延缓。成禄俟杨占鳌到时。即著统带原部出关。剿办哈密等处贼匪。毋庸办理肃州军务。傥再藉词迁延。定将该提督从重治罪。决不宽贷。将此由五百里各谕令知之。　　

○又谕、刘岳昭奏、滇省变乱废弛情形。派军赴援。平远肃清。白泥坉苗匪投诚各摺片。滇省罗次楚雄等城。先后被陷。贼势狓猖。亟应力筹剿办。著刘岳昭抽调遵义等处防兵。遴选得力将领统带。迅速赴滇。相机进剿。刘岳昭将黔省军事。克期料理完竣。即进驻曲靖。通筹全局。妥为布置。该抚所陈用兵筹饷内患西征四端。即著振刷精神。实心筹办。总期实事求是。毋得徒托空言。滇省日形糜烂。亟须大员前往。以资镇抚。著张凯嵩星速驰赴新任与刘岳昭将地方军务各事宜。会商妥办。毋再迁延观望。致干罪戾。刘岳昭移师滇境。所有黔省剿匪机宜。著曾璧光檄饬各军。妥为调度。务将苗教各匪节节埽荡。以期次第廓清。白泥坉苗匪求抚。是否可靠。著刘岳昭会商曾璧光。督饬属员。详察真伪。妥为办理。毋为该逆所绐。将此由六百里各谕令知之。　　

○派工部左侍郎魁龄、礼部左侍郎庞钟璐、知贡举。　　

○大学士贾桢因病请解职。命以太子太保大学士致仕。赏食全俸。　　
</div>
    <div class="pagination">
<a href="清实录同治朝实录_page315.html">上一页</a><span>...</span><a href="清实录同治朝实录_page311.html">311</a><a href="清实录同治朝实录_page312.html">312</a><a href="清实录同治朝实录_page313.html">313</a><a href="清实录同治朝实录_page314.html">314</a><a href="清实录同治朝实录_page315.html">315</a><span class="current-page">316</span><a href="清实录同治朝实录_page317.html">317</a><a href="清实录同治朝实录_page318.html">318</a><a href="清实录同治朝实录_page319.html">319</a><a href="清实录同治朝实录_page320.html">320</a><a href="清实录同治朝实录_page321.html">321</a><span>...</span><a href="清实录同治朝实录_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
