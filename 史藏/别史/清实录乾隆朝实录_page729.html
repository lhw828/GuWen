<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 729 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 729 页/共 1860 页
  </h1>
  <div class="content">
   ○乙丑。赐扈从王公大臣、并江南大小官员等食。　　

○谕、朕翠华南幸。载莅江淮。问俗省方。洪敷恺泽。而两淮众商。皆未登仕版之人。其承办差务。踊跃急公。宜沛特恩。以示奖励。伊等本身原有职衔。如已至三品者。俱著赏给奉宸院卿衔其未至三品者。俱各加顶带一级。　　

○又谕、两淮办差商众。现已加恩优叙。更念该商等销引办课。岁额通完。而于地方公事。更乐输恐后。即如前岁江省灾务。在国家之抚恤。虽已数逾千万。而淮扬煮赈。半出商捐。其桑梓任恤之谊。深可嘉予。著再加恩自丁丑纲为始。纲盐食盐。每引加赏十斤。不在原定成本之内。以二年为限。庶民食既足。而商力亦纾。以示恤商爱民之意。　　

○又谕、朕清跸时巡。膏泽叠沛。所有江浙二省派出办差之绿营兵丁。俱著加恩赏给两月钱粮。以昭恩赉。　　

○谕军机大臣等、据唐喀禄等奏称、辉特人众。自迁至扎克赛地方。自相抢掠。甚不安静。且本系阿逆亲属。将来不免滋事。请旨迁至呼伦贝尔、齐齐哈尔等处。设有事端。彼处密尔索伦。办理甚易等语。唐喀禄等所奏甚是。辉特人等。原非善类。自应豫行办理。但现在科布多驻兵无多。而伊等又无背叛实据。且与其迁至呼伦贝尔、齐齐哈尔等处。又不如即行剿灭。永绝根株。著传谕车布登扎布等。悉心查察。如已有可疑形迹。即将伊等剿灭。倘尚安本分。应暂为安抚。惟宜加意防范。俟将来再行办理。至唐喀禄所奏、巴勒济得木齐、恳请同色布腾、迁往察哈尔居住等语。从前军机大臣等议将巴勒济属人归入辉特部落。令在乌兰固木种地。业经准行。今巴勒济得木齐、既愿往察哈尔居住。俟其至乌里雅苏台时。即照唐喀禄所请。赏给口粮。送至察哈尔地方安插。不必仍照前旨办理。　　

○又谕曰、成衮扎布等奏。据遣往杜尔伯特致祭之侍卫佛保报称、中途遇玛哈沁、抢掠驼只。现在勉力前进等语。佛保系从前遣往致祭伯什阿噶什之妻。今伯什阿噶什亦已病故佛保即可毋庸前往。乃遇贼抢掠。仍能奋勉行走。甚属可嘉。著查明系何等侍卫。加恩升用。不必再行前往。再伯什阿噶什病故时。朕加恩封伊弟侄贝子公爵。并授为扎萨克。令其属人等、归入车凌部落安置。因其恳请向内迁移。复命唐喀禄询问伊等情形。奏闻办理。今伊等既自相抢掠。复敢劫夺奉使侍卫驼只。则不惟不应加恩封爵。亦毋庸任其向内迁移。著传谕瑚尔起等。俟带兵到时。即将劫夺侍卫为首贼人。尽行剿杀。余俱赏给喀尔喀等为奴。并著传谕车布登扎布等。遣人前往晓谕伊同部落之贝子乌巴什等。告知此次发兵。特为擒治抢掠侍卫之人。至尔等尚属安分。可仍照伊从前所请带领属人。即赴杜尔伯特汗车凌游牧同住。仍将伊等何时起程、及情形如何。详悉奏闻。　　

○军机大臣等奏、臣等将江南河工。会同尹继善、高晋等公议。查毛城铺洩水入湖。黄流势分。不能刷沙。是以河身渐高。臣尹继善现已饬属上紧堵闭。至三月桃汛水发。即可扫刷流通。若伏秋黄水盛涨。或恐与徐城有碍。彼时再行酌办。臣高晋遵旨前赴徐州。会同白钟山相度形势。如有应行修筑工程。即确估具奏。凤颍等处尚多积水。应一并偕白钟山筹办。报闻。　　

○户部议覆、四川总督开泰疏称、名山县茶引。不敷行销。请增腹引三百张。自乾隆二十一年为始。照例榷课。应如所请。从之。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○以翰林院侍读学士谢溶生、为内阁学士、兼礼部侍郎。仍提督山东学政。　　

○以直隶泰宁镇总兵王瑞、为正红旗汉军副都统。调山东登州镇总兵马化正、为泰宁镇总兵。以沂州协副将吴士胜、为登州镇总兵。　　

○以散秩大臣福良、为正蓝旗蒙古副都统。　　

○予故吏部尚书王安国、祭葬如例。谥文肃。　　

○以故云南邓川州青索鼻土巡检杨霐之子丕昌、袭职。　　

○是日、驻跸仰化集大营。　　

○丙寅。上诣皇太后行幄问安。　　

○谕军机大臣等、据雅尔哈善等奏称、副将军兆惠等。遣领催云多克等报称、于正月初五日。至乌鲁木齐。途中杀贼千余人。其侍卫图伦楚所领兵丁。与兆惠相距止四五日。又图伦楚遣人告称、约二月初十日内。即可同兆惠至巴里坤等语。览奏甚为欣悦。前布图库供称、兆惠由招摩多前往阿尔台。朕即知其言不足信。今果由西路前来。兆惠系驻劄伊犁等处办事大臣。适遇厄鲁特等背叛。奋勇剿贼。甚属可嘉。兆惠著封为一等伯。世袭罔替。并将御用荷包玉韘鼻烟壶加恩赏赐。三格、哈宁阿、永贵、莽阿纳、俱著赏给三等轻车都尉。亦著世袭罔替。兆惠所遣报信之云多克、德楞彻。俱授为三等侍卫。图伦楚等所遣之副护军校济德。著授为护军校。图伦楚、达礼善、此次亦属奋勉。著赏给图伦楚副都统职衔。授达礼善为头等侍卫。奋勇官兵。著查明交部议叙。并著照例赏赉。所有阵亡官兵。著兆惠等查明交部议恤。至健锐营委署前锋校纳兰图、索伦委署章京成果、达什达瓦属人色勒、前往侦探。擒剿贼人。亦属勇往。著加恩赏给纳兰图成果孔雀翎。色勒、授为三等侍卫。仍各赏银五十两。此时兆惠等、谅已抵巴里坤军营著会同将军成衮扎布、参赞大臣舒赫德等悉心筹画。或两路进兵。或合为一路务期同心协力奋勇前往。至进兵时。索伦兵最为得力除兆惠等带回受伤兵丁。毋庸调遣。其余兵丁。仍酌量带领前往。并著发往孔雀翎、蓝翎、各二十枝。交兆惠等分赏奋勇效力官兵以示鼓励。并著于哈宁阿、永贵、三格、三人内。酌派一人驰赴行在。备朕询问。厄鲁特人等。反覆无常。实为覆载所不容。至达什车凌、与哈萨克锡喇尼玛等、同谋叛逆。尤为罪不容逭。其属人必应全行剿灭。不得更留余孽。今大兵自巴里坤分路进剿。贼人等逃入乌梁海。亦未可定著车布登扎布等。传谕乌梁海内大臣察达克等加意防范。如有厄鲁特逃至彼处。即将首贼擒拏。送乌里雅苏台将军大臣办理。余众悉行擒治。毋任脱逃。再据坐台厄鲁特孟克告称、解到羊五百只。遇一索伦官员抢去。在台之察哈尔等。亦俱随往。又千总车布登、同台站笔帖式。俱往噶勒藏多尔济游牧未回等语。索伦官员、及随往之察哈尔。究系何人。车布登等因何潜往噶勒藏多尔济游牧。现在何处。俱著兆惠等查明具奏。　　

○又谕、前加恩赏给达什车凌属人口粮。令唐喀禄传谕。今据唐喀禄奏称、现赴车凌等游牧办事。其传谕达什车凌事宜。派侍卫乌林泰前往等语现在达什车凌同谋叛逆。乌林泰不必遣往。著即行追回。此时达什车凌、或亲来领取口粮。或遣人前来。唐喀禄即行擒拏。解送来京治罪。　　

○是日、驻跸鲁家庄大营。　　

○丁卯。上祭河神。奉皇太后渡河。　　

○至天妃闸阅木龙。　　

○诣皇太后御舟问安。　　

○祭先师孔子。遣大学士陈世倌行礼。　　

○谕、从前恩诏内。令将各省年久民欠钱粮。查明豁免。而积欠漕项。该部未经查奏。今朕巡行所至。清问闾阎。其在江北一带。则俱由积歉停缓。江南各属。又悉皆积年尾欠升合畸零。若仍按年带徵。于贫黎生计。愈滋拮据。其将江南省乾隆十年以前积欠漕项银米。以及地漕耗羡。俱著加恩一体豁免。以慰朕轸恤民瘼至意。　　

○又谕、朕清跸时巡。勤求民隐。而两淮灶户。僻处海滨。生计劳苦。尤堪轸恤。所有乾隆十七十八十九等年、停缓带徵灶欠未完折价银、三万八千余两。著加恩一体豁免。以普惠泽。　　

○又谕曰、原任大学士内大臣高斌。前任河道总督时。颇著劳绩。即如毛城铺。所以分洩黄流。高斌设立徐州水志。至七尺方开。后人不用其法。遂至黄弱沙淤。隐贻河患。其于黄河两岸汕刷支河。每岁冬季。必督率厅汛实力填筑。近年司工疎忽。因有孙家集夺溜之事。至三滚坝洩洪湖盛涨。高斌坚持堵闭。是以数年之间。下游州县。屡获丰收。其功在生民。自不可泯。至于癸酉、张家、马路、及运河二闸之决。则又其果于自信。抑且年迈志满之失。朕不得不治其罪。而要其瑕瑜自不相掩。在本朝河臣中。即不能如靳辅。而较齐苏勒、嵇曾筠。朕以为有过之无不及也。兹者翠华南幸。追溯前劳。特沛恩纶。用孚公论。可与靳辅、齐苏勒、嵇曾筠。一并祠祀。以昭国家念旧酬功之典。且亦使后之司河务者。知所激劝也。该部其遵谕行。　　

○又谕曰、礼部侍郎沉德潜。致仕归田。年踰八十。实为蓬瀛人瑞。今来接驾。著加恩给与礼部尚书衔。以示优念老臣之意。　　

○是日、御舟驻跸直隶厂。　　

○戊辰。祭大社大稷。遣显亲王衍潢恭代行礼。　　

○谕、昨以内大臣高斌。前在南河懋著劳绩。特颁恩谕。令与靳辅、齐苏勒、嵇曾筠、一同祠祀。更念有明一代治河之臣。最著者惟陈瑄、潘季驯、二人。而季驯之功。实优于瑄。运道民生。至今攸赖。今清江之湄。瑄有专祠。季驯独不列祀典。朕甚悯焉。其以潘季驯与陈瑄并祀。有司春秋致祭。用昭崇德报功之典　　

○谕军机大臣等、兆惠咨雅尔哈善文内。有厄鲁特等反覆无常应尽行剿灭之语。兆惠目击彼处情形。所筹甚是。从前朕已向舒赫德面降谕旨。伊二人见将军成衮扎布时。悉心筹画。务宜妥协办理。此等贼人。断不宜稍示姑息。惟老幼羸弱之人。或可酌量存留另筹安插。前此两次进兵。皆不免过于姑容今若仍照前办理则大兵彻回。伊等复滋生事端。前事可为明鉴。即如鄂勒哲依、吞图布库图齐等。此际虽未敢妄动。而当兆惠被围时。并未见前来策应。此次进兵。务将伊等解送来京。或姑免其死。给与效力之处。已属格外施恩。倘稍有可疑。亦一并擒拏治罪。著传谕成衮扎布、兆惠、舒赫德等。遵照办理。倘兆惠所见。或有不同之处。亦即与成衮扎布等一面议定一面奏闻。伊等务即奋勇前进。迅奏肤功。以副委任。　　

○军机大臣等奏、臣等遵旨将南河河务一事。与尹继善、嵇璜等公议。现在毛城铺业经奉旨堵闭。将来黄水直赴下游。河身自可渐就疏刷。但徐州南北两岸。当上游之首冲。北岸孙家集。现已筑有草坝。其汕刷支河。务湏查勘填筑。而南岸堤工。更宜加帮捍御。至洪湖五坝内。其智信二坝。曾奉旨非盛涨不得遽开。但承受过水仅高邮之车逻等三坝。未免来多去少应于昭关地方复设滚坝滚坝下开一支河。更将南关旧坝改建滚水石坝。其规制便与高堰五坝相应。再归江诸河。业于上年开挑。而范公堤诸闸下入海河道。应否设立闸座。候旨遵行。得旨、著嵇璜明日就去。　　

○定边将军成衮扎布奏、前臣等奏派公齐旺办理科布多台站事务。今齐旺病笃。不能任事。其公爵请将伊子达什承袭。查扎萨克图汗部落台吉诺尔布游牧。与科布多相近。请派诺尔布驻科布多。管理台站事务。从之。　　

○是日、御舟驻跸平桥。　　

○己巳。上诣皇太后御舟问安。　　

○遣官祭关帝庙。　　

○是日、御舟驻跸石坝堡。　　

○庚午。遣官祭昭忠祠。　　

○谕、朕敬承祖德。问俗观风。嘉惠黎元。培植士类。今者乘春布令。载莅东南。济济青衿。来迎道左。因念三吴两浙。民多俊秀。加以百年教泽。比户书声应试之人日多。而入学则有定额。甚有皓首而困于童子试者。其无遗珠之惜耶。宜循旧典。再沛渥恩。其将江苏、安徽、浙江、三省本年岁试文童。照乾隆十六年例。府学及州县大学。增取五名。中学增取四名。小学增取三名。各该学政其慎加甄录。称朕乐育人才之至意焉。　　

○又谕、江浙二省谳狱滋繁。陈臬之司素称剧任。兹朕巡省所至。覃布恩膏。黎庶均沾。闾阎恺乐。而有罪之人囹圄桎梏。实由自取。亦何恤焉。但念狱一成而不变。其中奸民之犯法者固多。而无知误蹈之人。亦所时有。况未抵于重辟尚可望其自新。用播德音以符宽大。所有江苏、安徽、浙江、等属军流以下人犯。俱著加恩各予减等发落。从此案牍一清。在问刑各官。当益励精勤。期于明慎。而凡尔百姓。更宜各安本业。勉为良民。勿谓旷典可以幸邀。而轻干国宪也。　　

○谕军机大臣等、据成衮扎布等奏、郭莽呼图克图之沙毕纳尔等四百余人。请送至阿拉善。交罗布藏多尔济管辖等语。此等人本非诚心归顺。特因穷困无聊。暂行依附。日久必复滋生事端。即如伊等在伊犁时。曾将司员柏琨等留养。迨阿逆遣人至彼。复将柏琨等送赴阿逆伊等既经归诚。即不应顺从阿逆。乃反覆无常一至于此。自应豫筹安插。著传谕车布登扎布等。即将伊等大喇嘛解送来京。应令其何处居住再行定夺。其沙毕纳尔等。俱著交哲布尊丹巴呼图克图管辖。留心约束毋得任其滋事。　　

○是日、御舟驻跸崇家湾　　

○辛未。上诣皇太后行宫问安。　　

○遣官祭金龙四大王庙。河渎、淮渎之神。并故河道总督靳辅齐苏勒、大学士嵇曾筠等祠。　　

○遣官祭江渎之神。并吴季札祠、宋臣宗泽祠、故大学士张玉书、尚书赵申乔、巡抚潘思榘等祠。河南巡抚图勒炳阿奏、查夏邑县低洼各村庄。因上年七月内雨水过多。致有积水。旋经疏浚消涸。高粱收有九分。惟谷豆减收二三四分不等。八九月间。粮价并未昂贵。嗣缘夏邑东连江省之萧、砀北近山东之曹、单、等县。均有偏灾。赴夏籴粮者多。致夏邑市价稍增。无力之户。未免拮据。彭家屏因有此奏。查收成七分从无赈缓之例。惟当此新陈不接之时。自应查明接济。当即饬属开仓平粜。并分别酌量借给。至商邱、永城、虞城、三县界联夏邑。其拮据情形相仿。亦一体借粜兼行。得旨汝终不免有文过之意。是不知民瘼。今后须改过再如此则不恕矣。余有旨谕谕豫省之夏邑、商邱、永城虞城四县。与萧、砀曹、单、灾地。犬牙相入。岂独无灾。此中州之民。淳朴风厚。不敢言灾是以赈恤未及益用嘉悯。著该抚即速勘明积水地亩给赈一月。其有应行平粜。及量借耔种口粮之处。一并率属实心妥协办理毋令抱痛向隅。以副朕惠鲜彰善至意。谕军机大臣等、图勒炳阿覆奏查勘夏邑等处上年被灾一摺。终不免有文过之见。夏邑既与江省之萧、砀。东省之曹、单、接壤。彼此皆歉。夏邑等处。宁得独丰。特以中州民风淳朴故去冬图勒炳阿在彼督办工料。并未有呼吁告灾之事耳。然岂可因其未告。而竟不加体察耶。彭家屏初有此奏。朕尚恐其出于多事或好名市惠乡井。既而张师载所奏略同。伊素朴实。知非无因。今观图勒炳阿之始终文饰。益可见矣。地方乡宦。挟私妄奏。此风自不可长。而封疆大吏。玩视民瘼。尤所当惩。朕于图勒炳阿临行时。面谕至为明晰。乃尚复存心回护。著传旨严行申饬。其被灾各州县已降旨加赈。并令粜借兼行。该抚其率属妥速办理。此次暂为宽恕。若再不经心。必当重治其罪。　　

○又谕、前命成林、三宝、往挐庄有恭。并令查其行装。原恐其有营私作弊之事。所有字迹等项。自当加意详查。至于现存赀财。如果及钜万。自有可疑。固当封禁候讯。若不过数千金。及二三千金。则伊历任封疆。养廉余剩。亦所应有。此案咎祗在庄有恭一人。与家属人等无涉。伊母灵柩。仍令其家人护送回籍。不必过于严刻。概行封禁。致滋惊扰。可传谕成林、三宝、知之。　　

○是日、驻跸天宁寺行宫。翼日如之。　　

○壬申。皇后千秋令节。停止行礼筵宴。　　

○谕、前因顾春乘船头晕。未能赴外洋巡察。曾经降旨询问。顾春尚巧辩遮饰。并未据实陈奏。嗣据尹继善将顾春行抵吴淞江地方。即行回返。并未亲赴外洋等情揭奏。顾春知不能隐匿。始奏称伊以患病未赴外洋。顾春如此取巧。甚属无耻。著革去副都统。在参领上行走。所遗镶黄旗汉军副都统员缺著官保补授。　　

○吏部等部议奏、八旗另记档案、及养子开户人等。上年三月内。经户部奏定、俱准出旗为民。其在京文武各员。停其升转旗缺。如届应升应调。应作何改调汉缺之处。交吏兵二部定议。其外任文职、绿营等官。本非在京旗缺。应即令出旗为民。现在捐纳候选人员。并闲散繙译二项进士举人生员等。亦准其为民至如何考试录用之处。交吏礼兵等部办理等因。查此项另记档案人员。乾隆十六年清查时。凡现任文武各官。曾蒙恩旨。但停升转。免其革退。今应仍遵前旨行。如有特著劳绩、贤能出众之员。在内之文职。许该堂官保题汉缺。武职许都统步军统领保题。在外之文武各官。许该督抚将军保题。均候旨办理。其现任文武。系旗缺者。出缺后不便再补。系候补汉缺者。但准补用。补后停其升转。其一应举贡生监。应照乾隆六年题准之例。如原系另户抱养民人为子者。准归入民籍应试。如本系家奴开户另记档案者。其本身止准顶带终身。不得再行考试。此项人等既经出旗为民。其子孙应各照该籍民人例、一体办理。从之。
  </div>
  <div class="pagination">
   <a href="清实录乾隆朝实录_page728.html">
    上一页
   </a>
   <span>
    ...
   </span>
   <a href="清实录乾隆朝实录_page724.html">
    724
   </a>
   <a href="清实录乾隆朝实录_page725.html">
    725
   </a>
   <a href="清实录乾隆朝实录_page726.html">
    726
   </a>
   <a href="清实录乾隆朝实录_page727.html">
    727
   </a>
   <a href="清实录乾隆朝实录_page728.html">
    728
   </a>
   <span class="current-page">
    729
   </span>
   <a href="清实录乾隆朝实录_page730.html">
    730
   </a>
   <a href="清实录乾隆朝实录_page731.html">
    731
   </a>
   <a href="清实录乾隆朝实录_page732.html">
    732
   </a>
   <a href="清实录乾隆朝实录_page733.html">
    733
   </a>
   <a href="清实录乾隆朝实录_page734.html">
    734
   </a>
   <span>
    ...
   </span>
   <a href="清实录乾隆朝实录_page730.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
