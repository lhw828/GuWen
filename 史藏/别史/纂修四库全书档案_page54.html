<!DOCTYPE html>
<html>
<head>
    <meta charset="UTF-8">
    <title>纂修四库全书档案 - 第 54 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>纂修四库全书档案 - 第 54 页/共 196 页</h1>
    <div class="content">　　惟是此等妄诞之书，迭奉圣明训示，止令将书缴出，并不加罪。煌煌天语，正大光明。则凡素好藏书之家及攻习文墨者【真按：原365-366二页超星图版有墨晕，因发现时书已还，今自母校晓峰馆借来，已补扫如下图。○由超星／读秀版页侧字样与某所借者可见颇有不同（二五二的「五」字及下「二」字尤其明显。）恐此书虽同版同刷，而刷时有异也。今留此以存征焉。】，均知感戴鸿恩，断不肯复为收存，自贻咎戾。第虑乡僻之处，有向虽习儒，而子孙现已目不识丁，恐示告未能周悉，致有悞存。臣于饬行编查保甲，以门牌原系按户给散，谕令州县严饬保正，于散牌时卽逐户告知，凡有明末国初之书，无论整册零集及断简残篇，均应呈缴，以凭查核。
　　近复承准大学士舒赫德、于敏中字寄，钦奉上谕，海成奏到搜罗遗书一折，所办较为周到，且又不致烦扰，传谕各督抚，照式一体妥办，原折并着抄寄。等因。钦此。仰见圣主睿虑周详，洵为简明切当。臣遵卽饬司通行各属，传集地保，务令逐户告知查缴，并令给价收买，以期查找尽净。至臣现缴书内，其有刊本者，现在查其原版，或系本省刊刻，或自外省流传，务得来历，分别查起咨追，以绝根株。
　　合将现在续获应毁各书，并遵旨再为逐户购觅缘由，理合恭折具奏，伏祈皇上睿鉴施行。谨奏。
　　朱批：知道了。
（宫中朱批奏折）

　　附　清单
　　现获应毁遗书八种，计重复三部，共十一部。内：
　　《明通纪纂》八卷。明提学锺惺辑，天门人。刊本。是书纪明代自洪武迄天启各朝政事。
　　《皇明奏议》十六卷。明秦骏生辑，钱塘人。刊本。是书汇录明代诸人奏议，分《经世集》、《匡时集》、《备变集》三种，末附《奏议备选》一册，俱系条陈时务之作。
　　《三朝要典》二十四卷。明大学士顾秉谦等纂。刊本。是书专述明代梃击、红丸、移宫三案始末，语多失实。
　　《注略》十四卷。明监生许重熙辑。刊本。是书分嘉靖注略、隆庆注略、万历注略、泰昌注略、天启注略、记载各朝时事及用兵事宜。
　　《全边略记》十二卷。明巡抚方孔照撰，桐城人。刊本。是书纪明代各边用兵始末，内有《辽东略》一卷。
　　《皇明通纪辑录》二十七卷。刊本。是书一卷至十五卷，纪明洪武迄正德各朝事迹，系陈建所撰；十六卷至二十四卷，纪嘉靖迄天启二年事迹，系陈龙可所撰；二十五卷至二十七卷，纪天启三年以后事迹，系节删沈国元所撰《从信录》。参合三书，汇为一编。
　　《皇明从信录》四十卷。刊本。是书一卷至二十七卷，系陈建辑、沈国元订，纪明洪武迄正德朝事迹；二十八卷以下，系沈国元辑，纪嘉靖、万历两朝事迹。
　　《翁山诗外》十八卷。屈大均着。刊本。是书系旧刻屈大均诗词。现查获四部，内：一部原缺卷三、卷四、卷八、卷九、卷十一至卷十八，又一部原缺卷五至卷十、卷十三至卷十八，又一部原缺卷一至卷五、卷九至卷十八，又一部原缺卷十六至卷十八。
　　前奏缴各书内现又续获八种，连重复十四部，共二十二部。内：
　　《屈翁山诗集》。屈大均着。刊本。是书系屈大均诗词选本。前据首缴板片连书三部，并送在案。今续查出一部。
　　《古今治平略》。明朱健辑，汉阳人。刊本。是书考述历代典制，内有《驭夷》一门，前次已经缴送，今续查出三部，内一部全，又一部原缺第七卷、第二十七卷，又一部原缺第十六卷至第二十五卷。
　　《博物典汇》。明谕德黄道周辑，漳浦人。刊本。是书分门类次典故，其第二十卷内，向有附录一篇。前次已经缴送，今续查出三部，内二部原删第二十卷，又一部原删附录一篇。
　　《酌中志》。明太监刘若愚着。抄本。是书系刘若愚私记明末宫府之事。前次已经缴送四部。今续查出四部，内二部全，又二部系节抄之本。
　　《酌中志余》。明太监刘若愚着。抄本。是书系刘若愚杂录明末人小说。前次已经缴送。今续查出一部。
　　《两朝从信录》。明沈国元辑，秀水人。刊本。是书纪明泰昌、天启两朝事迹。前次已经缴送。今续查出六部，内三部全，又一部原缺卷二、卷九、卷十、卷十二、卷十三、卷二十五至卷三十五，又一部原缺卷十五至卷十八，又一部原缺卷三至卷十一、卷十六至卷三十五。
　　《明纪编年》。明提学锺惺辑，天门人。刊本。是书纪明代洪武迄崇正时事。后三卷系王汝楠补。前次已经缴送。今续查出二部。
　　《隐秀轩集》。明提学锺惺着，天门人。刊本。是书系锰惺各体诗文，内有《荐辽东阵亡将士疏》一篇。前次已经缴送。今续查出两部。
　　以上十六种，内重复十七部，共计三十三部，均有字句触碍，应营销毁。
　　江苏省咨查《吾学编》书板，现查出原书八部，书板一副。是书系明尚书郑晓撰，海盐人。纪明代朝章政令及诸人事迹，自洪武迄嘉靖年间止，仿照正史体例，分十四类。准江苏省咨查。现在查得板片并书八部，内四部全。又一部原缺《逊国记》一卷、《异姓诸侯表传》三卷、《直阁诸臣表》一卷、《两京典铨表》一卷。又一部原缺《同姓诸王传》一卷、《北虏考》一卷。又一部原缺《天文述》一卷、《地理述》二卷、《四夷考》一卷。又一部原缺《名臣记》四卷、《逊国臣记》四卷、《四夷考》一卷、《北虏考》一卷。兹将板片连书，一并缴送，听候核办。
（军机处录副奏折）

二五三　闽浙总督钟音等奏续行查出不应存留各书请毁折
　　乾隆四十年三月二十二日
　　闽浙总督臣钟音、福建巡抚臣余文仪谨奏，为续行查出不应存留各书，请旨销毁事。
　　窃照钦奉上谕，查缴违碍书集，前经闽省委员查出《石秋子录》、《众山皆响图说》、《寒支集》三种，臣等恭折奏缴在案。兹复查出《崇相集》、《古今议论参》、《苍霞集》、《博物典汇》共四种，均有违碍语句。谨黏签封固，另开清单，敬呈御览。以上各书名目，前同采访遗书，曾经解送奏报。
　　伏查《崇相集》、《古今议论参》二种，前解遗书系属抄本，今系刊本。《苍霞集》、《博物典汇》二种，前解遗书虽同系刊本，但今次书内刊刻各异，其中违碍语句，或有或无，应请概行毁除，以免混淆。至《苍霞集》，系分《苍霞草》、《续草》、《余草》，《奏草》、《诗草》五门，已查起板片二千一百五十六块，逐一较对，共缺板七十四页、缺书九页，又《续奏草》一门有书无板。所有现起板片，另行委员解送军机处查收。其余《崇相集》等书三种，现今查无板片。并恐此外尚未净尽，臣等现在钦遵谕旨，仿照江西省所办，饬令各属传集地保，逐户晓谕，无论全书、废书，俱令呈缴，按书偿以倍价，务期尽行缴出，分别办理。
　　除将已查出应毁各书名目，同《古今议论参》内著作违悖之周锺等，有无专集及原板翻刻之处，咨会各省一体查办外，理合恭折具奏，伏乞皇上睿鉴。谨奏。
　　朱批：览。
（宫中朱批奏折）

二五四　寄谕广西巡抚熊学鹏所查高熊征陆显仁书非悖逆释放其子孙
　　乾隆四十年三月三十日
　　大学士舒<赫德>、于<敏中>字寄广西巡抚熊<学鹏>，乾隆四十年三月三十日奉上谕：
　　前日据熊学鹏奏查出字句违碍不应存留各书进呈销毁一折，随于折内批示，以粤西此等事少，不必过求矣。
　　今阅缴到书籍内高熊征抄本文集，其《平滇三策》，尚属有见，即其中签出各句，亦系为贼意诘难之词，并无关碍。所云昭义将军，系马承荫，曾经袭封伯爵，后降顺逆藩，党恶为虐，原属反复无良之人。但熊征致书于彼，劝其归正，非与私通。此外诸篇，虽间有激烈过甚之词，并非谬妄，不在应毁之列。至陆显仁《格物广义》一部，多系剽窃前人讲学尘言，杂以一己拘墟之见。所论多椿（踏）驳不纯，留之恐贻悞后学，其书板、书本自应销毁，并书名亦不必存。至其书内所签各处，均非讪诋之语，不得谓之悖逆，竟可无事苛求。恐熊学鹏因查有应毁书籍，輙将其家属拘系，致愚民畏惧惊惶，则过当矣。着传谕熊学鹏，如查书之家，其子孙有拘系者，即行释放宁家，但谕以向后勿拾唾余，妄有著述，致干不遵教令之咎。熊学鹏卽速妥协办理，毋致稍涉滋扰。将此谕令该抚知之。仍将如何遵办之处，附便覆奏。钦此。遵旨寄信前来。
（军机处上谕档）

二五五　山西道监察御史戈源奏请将誊录计字议叙不拘年限折
　　乾隆四十年四月初二日
　　山西道监察御史臣戈源谨奏，为敬陈管见，仰祈圣裁事。
　　恭惟我皇上稽古右文，爰命儒臣详考旧籍，纂为四库全书，除刊刻流布外，并令校写秘本，以昭垂万世。此诚古今未有之盛举，中外臣庶，无不乐睹其成。惟是卷帙浩繁，录写多手，其中勤惰，势所不齐，必须激劝有方，庶可速于蒇事。伏闻在馆诸生，每日限写千字，五年共限写一百八十万字。圣恩体恤，实为宽立课程。但臣留心访察，伊等日限之字，速者原可加倍，迟者亦绰有赢余，徒以月日尚宽，不肯及时多写。卽有情愿赶办者，又因年限已定，不能自异于人，亦未免徘徊观望。伏思誊录效力，原系计字程功，并非限年学习，与其统较日月之久近，致启因循，似不如专较字数之盈亏，激使奋勉。况在馆誊录，现已六百余名，若统扣五年一时议叙，非惟缺少人多，铨法壅滞，且恐续募誊录，退阻不前，馆务所关，似不可不加筹划。臣愚昧之见，请勅下总裁大臣，通传晓谕，凡誊录诸生，有能踊跃急公，顿时交足一百八十万字，实敷五年功课而又无潦草塞责之弊者，总裁官按月汇核奏明，卽与议叙；其字数不及一百八十万，虽已効力五年，仍不得滥邀录用。如此庶激劝分明，人思自奋，前者速竣，后者愿来，于趱办书籍之道，似不无少裨。
　　臣为巨典速成起见，是否有当，伏乞皇上睿鉴训示。臣谨奏。
　　乾隆四十年四月初二日奉旨，四库全书处总裁议奏。钦此。
（军机处录副奏折）

二五六　江西巡抚海成奏恭缴应毁书籍折（附清单一）
　　乾隆四十年四月十四日
　　江西巡抚臣海成谨奏，为恭缴应毁书籍，仰祈睿鉴事。
　　窃臣去年因委员搜罗应毁遗书，旋得八部，当卽查照委员所开各书来历，檄饬查追有无底本及旧存板片，务令尽数缴出。并恐搜罗不尽，致有遗漏，复饬各属传集地保，令其逐户宣谕，无论全书废卷，俱令呈缴，按书时值倍价购买，务期净尽。业于去年十二月内，恭折具奏在案。
　　又于本年正月内，接准大学士舒赫德、于敏中字寄，恭奉上谕：据陈辉祖奏，于现在缴到书内，检查得《博物典汇》一部，《前明将略》一部，黏签封固，进呈销毁。其书皆明季末造所锓之板，现通饬各属再行详查，并分咨各省，如有前书及版片尽数销毁。等语。此等违碍书籍，不但印就书本应行查禁，其版片自应一井销毁，但恐各省自行办理，尚未能切实周到。着传谕陈辉祖并各省督抚，遇有查出应禁书籍，一面将原书封固进呈，一面查明如有版片，卽行附便解京，交军机处奏闻削毁。仍饬胥吏等无得藉端滋扰。将此遇奏事之便，传谕知之。钦此。钦遵。通行去后。今据各属协同委员购获遗书陆续呈缴到臣，当卽饬令局员公同覆校。除堪入选者，容俟详细校核，摘叙简明指要，另行奏进，解交四库馆查办外，其应毁各书，已有一百一十五部，未便久存书局，理合先将各书封固，开列清单，恭呈御览。并据新城县查起前进应毁《孔正叔文集》书板九十四块，金溪县查起《明纪编年》书板一百四十四块，一并附解军机处奏闻查销。臣仍加意督率购觅，务期净尽。
　　谨会同大学士 仍管两江总督臣高晋、江西学政臣蒋元益，恭折具奏，伏乞皇上睿鉴。谨奏。
　　朱批：知道了。

　　附　清单
　　江西巡抚臣海成谨奏，今将应毁各书籍目录及板片开列于后：
朱璘《明纪辑略》五十部。外一部，止有一本，不全。
王汝南《续纂明纪编年》二十八部。
《邱邦士文集》十一部。
《孔正叔文集》七部。
文德翼《求是堂集》五部。
梁艮夫《羣言沥液》二部。
谢德溥《云庵集》一部。
杨大誉《杯湖集》一部。
《大清登位捷略》一本。
黄道周《博物典汇》二部。
《屈翁山集》一部。
《屈大均诗集》二部。
《岭南三家诗钞》一部。内屈大均诗二本，陈恭尹《独漉堂诗》一本。
屈大均《广东新语》二部。
　　共计书一百一十五部。
《孔正叔文集》板片九十四块。
《明纪编年》板片一百四十四块。
　　共计板片二百三十八块。
（宫中朱批奏折）

二五七　多罗质郡王永瑢等奏戈源请将誊录计字议叙应毋庸议折
　　乾隆四十年四月十五日
　　多罗质郡王臣永瑢等谨奏，为遵旨议奏事。
　　山西道监察御史戈源条奏，请将在馆誊录计字议叙不拘年限一折，乾隆四十年四月初二日奉旨：四库全书处总裁议奏。钦此。
　　臣等查核该御史原奏，据称：在馆诸生，每日限写千字，五年共限写一百八十万字。圣恩体恤，实为宽立课程。但查伊等日限之字，速者原可加倍，迟者亦绰有赢余，徒以日月尚宽，不肯及时多写。卽有情愿赶办者，又因年限已定，不能自异于人，亦未免徘徊观望。伏思誊录効力，原系计日程功，并非限年学习，与其统较日月之久近，致启因循，似不如专较字数之盈亏，激使奋勉。况在馆誊录，现在六百余名，若统扣五年一时议叙，非惟缺少人多，铨法壅滞，且恐续募誊录，退阻不前。馆务所关，不可不加筹划。请勅下总裁大臣，通传晓谕，凡誊录诸生，有能踊跃急公，随时交足一百八十万字，实敷五年功课而又无潦草塞责之弊者，总裁官按月汇校奏明，卽与议叙；其字数不及一百八十万，虽已効力五年，仍不得滥邀录用。等语。
　　臣等伏查各馆誊录定例，统限五年为满，原不核计字数。惟办理四库全书，因卷帙浩瀚，且系秘阁宝藏，期于缮写工整，不得不立定课程。是以臣等议定，每人日以千字为准，酌量迟速适中，使之力可优为，而亦不至于草率。仍计五年之期，扣足字数，准其报满议叙。其中如有踊跃急公，于正额外，复有盈余，且字体工妥者，卽按所余字数，递加议叙，以示鼓励。其虽及五年而字数不足者，仍俟补足，方准报满。又有限满时字数虽符，而核其平日字迹讹脱记过多者，酌量再留一二年，方淮咨部议叙，以示惩儆。以上章程，俱经臣等悉心筹酌，节次陈奏，仰邀俞允遵行在案。是于核计年劳之中，仍寓程功课实之意，似为平允。自办理二年以来，誊录六百余人，各按课程，敬谨缮写，且有余字者多，颇皆安静奋勉。此臣等现在办理之情形也。
　　今该御史奏请四库全书誊录不拘年限，有能随时交足一百八十万字者，卽与议叙等语，虽似为趱办全书起见，而所言颇有难行者。夫以一人之力量计之，日写千字而外，卽有所余，亦未能多至加倍。若欲速于完课，势必雇代多人，在赀裕者无难数月告成邀叙，既于其中开一快捷方式。而工书塞士，独力操觚，日计月计，总落人后，久之或致气沮心灰，似亦未为公溥。且现在办书大局，非缮写之难，而校对之为难。约计每日所收书篇，可得六十余万字，其各名下盈余之字，又可得十万余。今分校、覆校各员，多至百余人，按股详校，几于日不暇给。臣等上紧董促，尚觉所校之书，不及缮写之数。若复不拘五年定限，则日收之字愈多，校勘尤不易为力，非因循稽缓，卽潦草当差，皆属势所不免。若因书多而添派分校，则现在翰林、中书、国子监各员，选派已遍，亦难再添。且如该御史所言，若止办书一分，则早完数年，自属有益。今应缮之书，共有四分，《荟要》又有两分，为数浩繁，若写书日渐加增，而校书日多麈积，是缮写虽不限年而成书仍难计日，亦属有名无实。
　　至该御史虑及五年后一体报满议叙，恐铨法壅滞之处，查现在誊录六百余人，出身既各不同，职衔又复不等，且现在捐款内曾奏将州同、州判、县丞、主簿四项，留为全书誊录捐衔议叙之阶，而各誊录中，尚有自行报捐别项职衔者。是就六百余誊录而论，似觉人多，而以各项职衔分捐，则不虞缺少。至议叙时，尚须定其优劣等差，分别前后，各予以进身之途。且以五年议叙一次，按次就铨，似不致有壅积。若如该御史所言，不拘年限，则初次缮写之人，议叙得官，固较便捷，而办至第二分，相隔不过一二年，复行议叙，则前班来完，后班复积，名曰疏通，而转致淹滞。恐向后之人，不复能如前之踊跃，于办书大有窒碍。
　　再，臣等现定规条，誊录所交之书，校对时有应驳换者，仍驳回换写。其讹错多者，并须记过总核，于议叙时分别劝惩，非限以五年之期，不能详细妥核。若如该御史所奏，交足字数，卽行议叙，则所交之书涌积，势难随时稽考，其中不合式者，转得早就铨选。迨校勘及之，其人业已得缺，若驳换既费周章，而姑容又难迁就，于办书之法，亦多未协。
　　该御史虽称留心访察，其实于臣等现办章程，俱未深悉。今办理已经两载，各誊录俱知急公守分，未便复事更张。应将该御史所奏之处，毋庸议。
　　是否有当？恭候命下，臣等遵奉施行。谨奏。
　　多罗质郡王臣永瑢　　大学士臣舒赫德　　大学士臣于敏中　　领侍卫内大臣尚书公臣福隆安　　协办大学士臣程景伊　　尚书臣王际华　　尚书臣蔡新　　尚书臣嵇璜　　尚书臣英廉　　左都御史臣张若溎　侍郎臣曹秀先　　侍郎臣金简
　　本日奉旨：所奏是。依议。钦此。
（军机处录副奏折）

二五八　军机大臣奏将《小学义疏》一部交馆其余九部缴进片
　　乾隆四十年四月二十月
</div>
    <div class="pagination">
<a href="纂修四库全书档案_page53.html">上一页</a><span>...</span><a href="纂修四库全书档案_page49.html">49</a><a href="纂修四库全书档案_page50.html">50</a><a href="纂修四库全书档案_page51.html">51</a><a href="纂修四库全书档案_page52.html">52</a><a href="纂修四库全书档案_page53.html">53</a><span class="current-page">54</span><a href="纂修四库全书档案_page55.html">55</a><a href="纂修四库全书档案_page56.html">56</a><a href="纂修四库全书档案_page57.html">57</a><a href="纂修四库全书档案_page58.html">58</a><a href="纂修四库全书档案_page59.html">59</a><span>...</span><a href="纂修四库全书档案_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
