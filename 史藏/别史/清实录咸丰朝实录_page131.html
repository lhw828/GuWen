<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 131 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 131 页/共 502 页</h1>
    <div class="content">
○予江南剿贼阵亡外委田光祖、祭葬世职。　　

○丙申。谕内阁、惠亲王等奏、顺天府咨交江南驻防兵丁、请交刑部查讯一摺。童继甫、即吉福、既据户部主事寿昌、及在京举人图理讷、结称实系江南驻防满洲镶黄旗人。著即交京旗安置。无庸交刑部查办。　　

○又谕、孙瑞珍、庆祺奏、沙船水手聚众滋事、现审情形一摺。本年海运沙船。驶至天津。雇用甯波船只。有甫经回空之谢源春船。停泊小刘庄。该船水手胡上才等、因白日入人院内。与吕姓互斗。经该汛千总陈康杰、前往弹压。竟敢倚众殴打。揪拉上船。迨地方官会同查拏。犹敢鸣锣聚众。意图抗拒。玩法已极。据孙瑞珍等奏、现令天津道府、会同南省委员审办。著讷尔经额、即饬该道府等、就近迅提首要各犯。严讯确情。按律定拟具奏。　　

○谕军机大臣等、杨以增奏、清江西路添兵严防。李嘉端奏、赴援日期各一摺。现在逆匪盘踞临淮、凤阳、执□力甚危急。亟宜四面兜剿。遏其北窜。李嘉端于十八日带兵赴援。自系刻不容缓。惟所带兵壮、仅数百名。实属单薄。即号召练勇。劝借军饷。亦属缓不济急。该抚既冒险前进。傥各路竟无接应。致令贼执□力益张。所关非细。朕数日以来。闻贼由陆路北窜。倍深焦急。著周天爵、吕贤基、迅即带领兵勇。星速赴援。前准截留之陕甘兵。现在抵皖已有若干名。周天爵即一并统带。与托明阿、善禄、李嘉端、或合兵进攻。或分路兜截。当此防剿吃紧之时。赴援应机。兵贵神速。万不可稍涉拘执。致有延误。至清江西路。亦宜严防。杨以增、所奏水陆防堵情形。自为遏贼分窜起见。惟退守不如进攻。杨以增仍当侦探贼情。随时相机进剿。以为我军后路声援。若但知株守一隅。恐藩篱亦难自固。闻李僡现已带兵前抵宿迁。正可与杨以增、声执□力联络。互相策应。该侍郎等、总以权衡缓急。先机应变。力堵贼匪北窜句结。是为至要。将此由六百里加紧各谕令知之。　　

○又谕、据陆应谷奏称、接到安徽来咨。拟将现驻永城之陕西商州等营官兵一千九百名。先交善禄带赴宿州。其已到归德之定边兵七百名。甯夏兵五百名。请截留以备防御等语。现在贼扑临淮关。凤阳危急。巡抚李嘉端、前往督剿。兵力甚单。实深悬系。著即令善禄、带兵迅速赴皖。为李嘉端应援。万不可稍有迟误。至永城为由皖入豫紧要门户。留兵严守。亦系要著。惟皖省军务吃紧。若以重兵扼其前路。使贼不得乘虚窜越。则豫省自可无虞。该抚谅已遵旨驰抵永城。仍著先其所急。将现留之定边甯夏官兵。饬令迅速前进。以为善禄后路应援。陕甘官兵。前已准令安徽尽数截留。其未到之二千余名。著即催令速进。该官兵行抵归德。仍著该抚随时察看情形。斟酌留遣。并咨会周天爵、李嘉端等、查照。总期移缓就急。共保大局为要。将此由六百里加紧谕令知之。　　

○又谕、昨有旨、派托明阿、将现到之兵。无谕何人所带。分拨驰赴安徽迎剿。现在凤阳一带。万分吃紧。本日据李嘉端奏、已于十八日亲督兵勇前进。其所带官兵。不过二三百名。即使号召练勇。亦非克期能集。设有疏失。关系甚重。朕自闻贼匪窜扰滁州。数日以来。倍深焦急。江北带兵诸臣。次第前进。无论水陆要隘。均应随时相机剿办。若稍涉拘泥。即恐有误事机。慧成现赴扬州。即著托明阿遵照前旨。将北路现到之兵。无论何人所带。迅即统带。何处贼情紧急。即驰往该处迎击。万不可徒有分兵之名。仍无剿贼之效。周天爵昨奏截留陕甘兵。仅到五百名。本日已催令督带赴剿。此后续到善禄所带官兵。并永城续到之兵。亦谕陆应谷迅催前进。仍恐缓不济急。专恃托明阿一路为之援应。与周天爵、李嘉端等、或合兵会剿。或分路兜截。总以互相策应。严扼贼匪北窜为要。该署督等、谅能权衡缓急。相机迅办也。将此由六百里加紧各谕令知之。　　

○又谕、据恩华面奏、请带直隶官兵等语。著讷尔经额、于通永镇标内、挑选精兵五百名。配齐军装器械。派委得力将弁。迅速驰赴恩华军营。听候调遣。毋稍迟误。将此谕令知之。　　

○引见散馆人员。得旨。章鋆、杨泗孙、潘祖荫、业经授职。二甲庶吉士。萧培元、景廉、吴嘉善、吕锦文、赵曾向、俞奎垣、刘成忠、李庆翱、孙翼谋、徐启文、丁培镒、黄师訚、饶世贤、李鸿藻、张洵、景其浚、朱潮、赵树吉、邓兆熊、卫荣光、薛书堂、董元醇、许旹、寻銮炜、彭瑞毓、衍秀、俱著授为编修。三甲庶吉士。李应田、许应骙、俱著授为检讨。倪文蔚、孙登瀛、庞际云、梅启照、志和、宗室绵宜、陆仁恬、蔡兴楷、王化堂、恽鸿仪、王楷、蒋英元、李甲光、曾省三、陈梦兰、郭鉴襄、王兰谷、张方泳、余撰、赵福淳、孙庆咸、俱著以部属用。易堂俊、宋金鉴、许宗衡、孙楫、俱著以内阁中书用。夏廷楫、娄道南、谢金诰、扎拉丰阿、贺澍恩、孙桐生、武尚仁、陶绍绪、冯晟、俱著以知县即用。罗瀚隆、著归原班铨选。繙译庶吉士桂清、著授为编修。额勒和布、书禄、俱著以部属用。文运、著以内阁中书用。　　

○命盛京工部侍郎广林留京。以大理寺卿恒春、为盛京工部侍郎。　　

○以湖南永州防剿出力。赏知州曹源、游击安长泰、守备吴藻等、花翎。千总周凤等、蓝翎。道员张其仁等、加衔升叙有差。　　

○丁酉。上诣寿康宫、问皇贵太妃安。　　

○谕内阁、僧格林沁等奏、遵演炮枪等件一摺。据称试演山西解到炮枪。不及火器营、并武备院所造之窝蜂枪。此项炮枪。著交火器营收存。毋庸照式制造。其藤牌一项。著僧格林沁等、酌量制造。　　

○又谕、讷尔经额奏、截留投首之江甯驻防旗兵、请递交该省安插一摺。江甯驻防旗兵钟庆等十六名。讯非有心脱逃。既经截留。著讷尔经额、酌给口粮。解往江甯。交署将军苏布通阿、酌量安插。以示体恤。　　

○又谕、琦善、陈金绶、胜保奏、攻剿逆匪、焚毁贼船一摺。四月十六日夜。琦善派委总兵双来、直抵扬城北面。奋力进攻。将城上望楼轰毁一座。陈金绶、胜保、所派官兵。攻打西面。均有歼捦。游击兵格等、至南门外将贼船焚毁。贼俱淹毙。又据副都统常春、及仪徵县知县都棨森、会同奇兵营游击明福、在仪徵县沙漫洲地方。夺获贼船三只。又瓜州绅董、同琦善所派旗人书羲、潜入贼营。乘隙纵火。将瓜州由闸地方北首贼垒了台。概行焚毁。该绅董复率兵勇乡民。将越河地方土城。拆毁殆尽各等语。该处绅民。志切同仇。深堪嘉尚。傥能始终出力。杀贼立功。著琦善等、酌量保奏。候朕施恩。该逆叠次被剿。执□力渐穷蹙。务当严饬带兵各员。同心戮力。昼夜环攻。迅复扬城。毋任北窜。　　

○谕军机大臣等、琦善、陈金绶、胜保奏、攻剿逆匪。焚毁贼船。并胜保奏陈军务各摺片。贼匪踞城固守。经琦善等分路进攻。各有斩捦。虽未得手。而逆匪困守城中。其执□力已极穷蹙。正可乘机设法围攻。迅图克复。至窜扰滁凤一带匪徒。叠经谕令琦善、酌拨官兵。驰往策应。或于陈金绶、胜保、二人中酌派一人。前赴滁州一带剿办。现在滁州贼匪后路。如何截断。吉林黑龙江官兵。派往何处追剿。滁凤前路。叠谕托明阿、带兵迎击。善禄亦自永城前来会剿。该大臣统领江北诸军。各营官兵。均归节制。凤阳为南北咽喉。现在情形。甚为危急。必当先其所急。遏贼北窜。而扬州攻剿。亦在万分吃紧之际。尤须防其乘虚奔突。胜保片称、兵贵合不贵分。任在专不在众。所奏实为卓见。现在扬州之兵。执□力难再分。慧成、托明阿、奕经等、所带官兵。及恩华、瑞昌等、所带后路官兵。皆系为大营应援。琦善均应调遣。不可稍分彼此。前准周天爵截留陕甘续调之兵。亦系因滁凤空虚之故。军情变幻靡常。有用之兵。自不可置之无用之地。惟在该大臣等酌量缓急。统筹全局。相机办理。朕断不为遥制也。将此由六百里加紧谕令知之。　　

○又谕、有人奏、现窜滁州凤阳之贼。不过二三千人。若由滁州东路进兵。或由白米山麓西南、攻清流关。或由珠龙桥、攻关之西北。滁东之兵、攻关之东南。则关可复等语。现在股匪虽未占据滁州。而形胜之区。不可不加意扼守。著琦善等、查明所奏各情。如有可采。即饬将弁率兵扼据险要。赶紧追剿。并知照周天爵、吕贤基、李嘉端、督兵夹击。迅殄贼氛。前已降旨、令琦善节制江北各路官兵。事权归一。如此次赴皖之兵。尚嫌单弱。即著妥筹调遣。毋得稍有延缓。原摺钞给阅看。将此由六百里加紧谕知琦善、陈金绶、胜保、并谕慧成、托明阿、知之。　　

○又谕、有人奏、由滁东进兵。或由白米山之麓西南、攻清流关。或由珠龙桥、攻关之西北。则关可复等语。该逆分窜滁州。扰及临淮。叠经谕令周天爵等、迅筹速剿。谅已熟访地利。细揣贼情。扼要攻击。所奏有无可采。著周天爵、吕贤基、李嘉端、悉心体察。酌量进攻。总期以速为贵。毋任蔓延。又据称、地方遇有土匪。令祠族保正捆拏。外来奸宄。令各处旅店盘诘。傥有逃兵成群肆抢。格杀勿论。如此则土匪不能起。游匪不敢扰。无庸多兵防守。徒糜粮饷等语。著一并斟酌妥办。原片二件、均著钞给阅看。将此由六百里加紧各谕令知之。　　

○又谕、湖北按察使江忠源、亲历行间。战功屡著。前曾谕令驰赴江南。帮办军务。现在该署督等、委令顺道剿办广济县匪徒。傥此时尚未竣事。即著署提督阿勒经阿接办。该署督等、即饬江忠源统带兵勇。迅速驰赴安徽凤阳一带。会同周天爵等攻剿。该臬司系向荣军营帮办。并可与向荣声息相通。南北联为一气。此股匪徒。不难克期殄灭。再昨将湖北武昌同知梅体萱、简放凤阳府知府。该员当武昌失守时。是否在任。现在有无事故。并著查明具奏。将此由六百里加紧谕知张亮基、崇纶、并传谕江忠源、知之。　　

○又谕、有人奏、浙江昌化县之昱岭关。与徽州之歙县交界。请饬地方官、遇有土匪。令祠族保正捆拏。外来奸宄。令各处旅店盘诘等语。著黄宗汉、察看地方情形。酌量办理。固不可徒滋扰累。亦不可防范稍疏。致有贻误。原片钞给阅看。将此由五百里谕令知之。　　

○又谕、慧成奏、筹拨官兵赴皖一摺。又片奏、运接琦善咨催。赶赴扬州。接办攻剿。并密陈扬州劲旅。万不可分赴滁州各等语。逆匪分股窜扰滁州。叠经谕令该署督等、派兵会剿。兹据奏称、现将前驻河南永城之西安驻防官兵。拨赴皖省。至该署督奉调各兵。仅可敷用。难以另行派拨。请饬经过地方。不得截留。自系实在情形。惟滁凤一带。十分紧要。傥稍有疏虞。致贼北窜。关系尤非浅鲜。著慧成仍遵前旨。迅饬托明阿、带兵驰往援应。至所称扬州之兵。不应分拨。堕贼奸计。朕亦早经计及。此时慧成、计已驰抵扬州大营。即著与琦善等、面商机宜。速即克复扬城。勿致迟延生变。北路各军。前已明降谕旨。统归琦善节制。所有滁凤一带分股贼匪。应如何拨派官兵。前往剿除。谅该大臣等、定已通筹全局。酌量派拨也。将此由六百里加紧谕令知之。　　

○又谕、前据李嘉端奏、贼至滁州。山东黑龙江兵。由池河退回。尚无凤阳失守之事。兹据雷以諴奏称、探闻贼匪分窜情形。拟亲赴下流察看等语。现在扬州虽报有胜仗。尚未能即时克复。而黄河口岸。颇关紧要。该副都御史、至扬州察看后。仍著迅回清江。巡查河岸。如有奸细假扮商贾。溷迹偷渡。务即严拏究办。不可稍有疏懈。将此由六百里谕令知之。　　

○长芦盐政文谦奏、端阳万寿贡品。现赴苏杭采办。尚未到津。得旨。所有本年端阳万筹各贡品。均不必呈进。俟采办到津时。即作下次例贡。亦不必补进。并著内务府、查明各处本年贡物。有不克到京者。著奏明统俟军务完竣。再行呈进。亦不必补进。　　

○以派赴淮徐防堵。赏杭州将军瑞昌银一百五十两。　　

○予江南阵亡千总徐琳、祭葬世职。　　

○戊戌。上御乾清宫。召读卷官入。亲阅定进呈十卷甲第。　　

○谕内阁、理藩院奏、西林果勒盟长苏尼特扎萨克郡王齐旺扎布等、于本处应用马匹。现在一律备齐等语。此项马三千匹。为数不少。若赏收、则于该蒙古等不无浩费。著理藩院转饬该扎萨克王、贝勒、贝子、公、台吉等、所备交马三千匹。著即停止。以示朕体恤藩臣之至意。　　

○又谕、左副都御史载龄奏、本年派充会试知贡举。查有外帘监试御史觉罗锡光、上堂办事。身穿元青绵袄。殊失观瞻。且精神委顿。不时歇息等语。御史觉罗锡光、著交吏部带领引见。　　

○谕军机大臣等、本日据慧成奏、浦口北窜贼船。系金陵分股。扬州瓜州京口之贼。探无动静。安知非潜蓄异谋。别图不逞。当经谕令琦善等、严行防范矣。向荣等围攻金陵。贼非坚拒不出。分股潜行渡江。滋扰滁凤一带。意图牵掣我军。贼情诡诈。往往避实击虚。该大臣等、务须随时侦察。南北两岸。互相援应。切勿顾此失彼。据杨文定奏称、四月初四日晚。贼匪乘风顺流烧放火船木筏。我军先设准备。艇师各船。俱未损伤。现又到夹板船二只。一俟风色顺利。即图进取等语。现在江面匪船。来往自如。必须赶紧设法轰击。水师各船。最关紧要。杨文定现已拏问。该大臣等、务即派委妥员、管带舟师。水陆会合进剿。贼匪声东击西。是其惯技。尤应加意筹防侦探。南北两岸。随时知照。万不可堕其术中。至杨文定所奏收集江苏各营溃兵。此等败溃兵丁。是否尚能得力。著怡良饬令该管镇将。察其疲软怯懦者。随时裁汰。另募充补。兵归实用。斯饷不虚糜。断不可有名无实。其所请苏州设立军需总局之处。著怡良等、迅即选派贤员。撙节支应。以重军储。并密饬上海道吴健彰、侦察夷船。自江口退回后。情形如何。总以镇静为要。将此由六百里加紧各谕令知之。　　

○又谕、慧成奏、现在军营情形。并拟克期收复扬州各摺片。此次窜扰滁凤一带匪徒。据慧成奏称、确知为牵掣围扬之兵而来。诱我回顾。必由瓜州另聚大股北来。出我不意。又称扬城一经克复。滁凤之贼。亦必褫魄自废。是其大意、总以扬州之兵、万不可分。以奋力攻扑扬城为第一要著。朕前降谕旨。不欲琦善遽离扬州。正是此意。若扬州一时尚未克复。而滁凤一带贼执□力益炽。徐州为北方门户。关系亦甚紧要。慧成已带兵前赴扬州。著即与琦善等、迅图克复。以慰朕望。军情变幻靡常。未便顾此失彼。本日已谕令托明阿、奕经等、酌量带兵。迅赴滁凤一带策应。又令李僡带兵前进。与杨以增互为声援。周天爵等、所带兵勇。并截留陕甘官兵。想已驰往截击。昨据琦善奏、探闻逆匪被骡夫及土民合力痛杀。已去其半。困于临淮关。如果属实。剿办尚易为力。该大臣等、务当统筹水陆全局。相机择要。分拨调遣。尤须侦探确实。慎勿堕贼奸计。慧成奏、浦口北窜贼船。闻系金陵分股。扬州、瓜州、京口、各贼。寂不闻声。贼情诡诈。甚属可疑。本日已谕令向荣等、确实查探。仍著该大臣等、随时侦探贼踪。防剿兼施。勿以围困穷蹙。稍涉大意。将此由六百里加紧各谕令知之。　　

○又谕、奕经奏、探闻逆匪分窜、相机防剿一摺。托明阿尚无到浦口确信。不知现在行抵何处。即著飞催带兵前进。如托明阿相离较远。即著奕经迅带现到各兵。前往截击。刻下滁凤一带。军情万分紧急。断不可稍有迟误。李僡奏、徐州现无重兵扼守。空虚可虑。将随后经过在境之山西三四等起官兵一千余名。交升署胶州协副将武隆额带领驰往徐州。并将绥远、执□□河、吉林、等起官兵二千四百余名。由韩庄改道拨赴徐州。飞咨徐州镇百胜、赴徐带领。与武隆额互为接应。所见甚合机宜。仍即添派委员、持令分催。以期迅速。并著李僡兼程前往宿迁。侦探贼踪。相机进剿。并飞催后路官兵。源源前进。既可以固东省藩篱。又可为托明阿等应援。周天爵带领兵勇。并截留陕甘官兵。想亦驰往迎击。贼情诡诈。变幻靡定。设大兵多趋徐郡。而该逆又窥伺清江。亦不可不豫为计及。杨以增驻劄该处。务须随时侦访。刻刻严防。毋稍大意。将此由六百里加紧各谕令知之。　　

○署四川总督慧成奏、贼窜滁凤。意在牵掣我师。而琦善即欲率兵往截。不顾扬州。胆小气轻。难为大将。得旨。卿所奏各情形。朕断不疑卿。我君臣竭力筹之。　　

○己亥。上御太和殿传胪。赐一甲孙如仅、吴凤藻、吕朝瑞三人、进士及第。二甲黄钰等一百七人、进士出身。三甲武骊珠等一百十二人。同进士出身。　　

○谕内阁、步军统领衙门奏、拏获可疑人犯、供系江甯驻防兵丁一摺。江甯驻防马甲奇漋额、马兵讷尔精额、马甲扎勒哈苏、闲散儒林、马甲忠亮、吉春、养育兵文祥、俱著兵部发给执照。解往江南。交将军苏布通阿、酌量安插。以示体恤。嗣后如有该处逃散旗兵。俱著照此办理。　　

○又谕、乐斌奏、废员在配诬控逞刁、请改发伊犁一摺。已革吉林佐领赓音、前因叠次犯案。发往新疆效力赎罪。到戍以后。犹复讹诈商民。砌词诬控。迨经审系全虚。辄敢恃老逞刁。冀图挟制。种种险诈。实属怙恶不悛。赓音、著发伊犁充当苦差。　　

○谕军机大臣等、据查文经奏、探闻贼匪窜过凤阳、请分兵防堵一摺。北路情形。现已布置周妥。查文经奏称、恐贼匪南窥洪湖。请派员前往上游、将淮河船只、全数收入湖东束清坝一带。免致为贼所得。著该护督、即与杨以增会筹妥办。毋令贼匪溷迹。将此由六百里各谕令知之。　　

○以剿办湖南巴陵士匪。提督邓绍良、下部议叙。赏游击骆永忠、守备魏金榜、花翎。把总林得升等、蓝翎。余升叙有差。　　

○庚子。上幸瀛台。　　

○谕内阁、吏部奏遵查运司到任迟延一摺。并查明未据咨报到省之司道各官。开单请旨。广东在籍候补盐运使潘仕成、于上年十月。简放浙江盐运使。迄今未据咨报到省。著该省及沿途各督抚、迅即严催。饬令赴任。不准再有逗遛。仍确查该员因何迟延之处。据实具奏。其单开之四川布政使杨培、山西按察使沈兆澐、湖南粮储道董醇、河南南汝光道麟泰、直隶口北道锡祉、陕西延榆绥道龚瑞谷、广东琼州府知府世兴、甘肃凉州府知府刘仲王□每、山东沂州府知府李维醇、福建汀州府知府张衍重、山东泰安府知府福昌、四川夔州府知府黄铭先、湖北武昌府知府延志、湖南衡州府知府夏云岫、四川永甯道汪堃、广西柳州府知府包国泰、福建建甯府知府秦金鉴、广西浔州府知府高应元、福建延平府知府郭锡荣、均逾凭限。未据咨报到任。著各该省、及沿途各督抚、一体饬催速赴新任。其有业经到任。尚未缴凭者。即著该督抚、查明各该员到任日期。迅速报部。并将文凭送部查销。以符定例。　　

○谕军机大臣等、前因贼扑临淮。凤阳危急。当降旨、令陆应谷、催令提督善禄、带兵迅往。并将后起陕甘官兵二千余名。斟酌留遣。原为移缓就急。兼顾皖豫起见。兹据该抚奏称、请将陕甘官兵三千二百名。尽数截留。未免太多。现在皖省军务十分吃紧。若使前路兵单。则豫省藩篱。亦恐难以自固。为今之计。总宜先其所急。使皖省北窜之贼。迅就殄灭。方不致有误事机。陆应谷现已驰抵永城。仍著随时体察情形。若前路紧急。即迅速拨兵迎剿。切不可稍有拘执。善禄已带兵赴皖。著即催令速进。毋稍迟误。将此由六百里谕令知之。　　

○正黄旗满洲都统奕湘、因病解任。仍以镶红旗满洲都统载垣、兼署正黄旗满洲都统。　　

○辛丑。上诣寿康宫、问皇贵太妃安。　　

○谕内阁、琦善、陈金绶、胜保奏、轰塌扬州城垛、并焚毁瓜州贼船一摺。四月二十日卯刻。琦善亲督官兵出队。枪炮环施。轰塌城垛十余处。毙贼甚多。午后复将城身洞穿数穴。该逆随毁随补。抵死坚拒。现仍留兵轮守炮位。彻夜攻击。又十七日。经琦善派往瓜州之闲散旗人书羲、会同瓜州等处绅士内阁中书钟淮、督同民勇。烧毁贼匪火药船只。摉获贼匪十八名。并西瓜炮刀枪各件。续又获贼十一名。二十日。瓜州虹桥绅士董事等、焚烧贼船甚多。水师艇船。同时会合。击沉船只无数。复将金山一带江面贼船焚毁。该逆叠经惩创。执□力已穷蹙。扬州郡城。计日可复。著琦善、陈金绶、胜保、会同慧成、督饬镇江兵勇。合力环攻。毋令贼匪乘间窜逸。　　

○又谕、署青州副都统庆如奏、江甯驻防前锋到营呈诉、请旨安插一摺。江甯驻防前锋景兴、投到青州旗营。呈恳收留。著庆如酌给口粮。解还该省。交署将军苏布通阿、酌量安插。以示体恤。　　

○谕军机大臣等、前据巡视西城御史觉罗达庆等奏、拏获携带私书。形迹可疑之王向离一犯。当交刑部严行审讯。并谕令舒兴阿、张祥河、密委干员。前往郃阳等县、查拏吕益谦等、到案讯究。兹据刑部奏称、查验王向离、携带吕益谦所著无瑕玉私书。显与时宪书相悖。书内所开徒众。内有十余人。或立名号。或分占天干。以为姓氏。皆系幼年。同系王姓。其以钦明放勋等字取名。尤堪骇异。各犯所供各情。均系一面之词。虚实难以悬断等语。王向离来京。讯系吕益谦主使。著该督抚、密派干员、严拏吕益谦等犯务获。并按照王向离所供吕益谦私书内、开载各犯姓名住址清单。迅速查拏。研讯确情。奏明惩办。原摺著钞给阅看。将此谕令知之。　　

○又谕、琦善等奏、连日轰塌城垛、并焚毁贼船等情一摺。逆匪困守孤城。经我兵分路昼夜环攻。轰塌城垛十余处。击毙贼匪不少。其薙发出城。窥探军情各贼。业经拏获正法。贼匪火药船只。亦经该处绅民焚毁。贼执□力穷蹙已极。该大臣等现已设法赶造攻具。克复自在指日。惟据称贼多薙发。夜缒出城。意在窥我虚实。又贿买民人。分探军情。贼匪诡谲异常。傥于城未攻破之先。出我不意。尽力冲突而出。必致逆焰复张。更滋蔓延。永安、道州、即其前车之鉴。该大臣等、务当加意慎重。一面饬令各路兵勇。合力进攻。仍一面择要层层设伏。堵其分窜之路。万不可任贼乘间奔突。又成尾追之执□力。本日据周天爵等奏、安徽贼匪仍踞临淮关、现带兵勇急图截击等语。前已降旨、调拨各路官兵。前往防剿。若扬城及早克复。则滁凤一带余匪。剿办更易为力也。将此由六百里加紧各谕令知之。　　

○又谕、周天爵、吕贤基奏、贼匪仍踞临淮关、亟筹截击一摺。据称、宿州达凤阳之路。一由东南之固镇驿。一由正南之蕲县集。两路均属紧要。现派西安马队兵。自固镇一路前进。直捣临淮北岸之贼。又派固原兵。由蕲县一路前进。直抵怀远凤阳北岸。出奇夹攻等语。临淮关为南北要地。该逆分股窜踞。意图牵掣官军。乘此贼执□力尚不甚大。迅速截击。庶不致令蔓延。尤须严防土匪。勿令与匪党暗相句结。其由怀远蒙亳至归德之刘家口一路。务须择要固守。仍随时知照陆应谷、一体防范。刻下各路官兵。计已陆续到齐。该侍郎等、务即督饬将弁兵勇等、合力攻剿。迅殄贼氛。无稍延缓。至所请拨银二十万两。已交户部速议具奏。兵饷紧急。存银有限。自应再筹接济。徐州、宿迁、等处粮台。如有暂可那用之款。著郑敦谨、与陈启迈等商酌。先其所急。无论多寡。拨解以应急需。本日又谕李僡、于山东库存各项内。酌量接济矣。将此由六百里加紧各谕令知之。　　

○又谕、逆匪分窜临淮。皖省情形。极为吃重。前据李僡奏称、行抵东省各路官兵。已催令前赴徐州。现在大兵云集。所需军饷。必须宽为筹备。徐州宿迁一带。设立粮台。至山东较近。所有各处应解军饷。恐一时不能运到。设有贻误。所关非细。著李僡于藩库正杂各项。无论何款。就近拨解。务当移缓就急。以期源源接济。谅该抚必能权其轻重。妥速办理也。将此由五百里谕令知之。　　

○又谕、前因军务未竣。需饷甚钜。叠经谕令各督抚、延访公正绅耆。劝谕捐输。山陕两省。捐数颇称踊跃。现在各路大兵云集。徐州宿迁等处、设立粮台。待饷孔殷。部库筹款维难。该抚等谅已深悉。惟恃捐输一项。庶可源源接济大营。著哈芬、张祥河、遵照前旨。迅饬地方官、会同劝捐各绅士等、妥速办理。一俟集有成数。即一面奏明。派委妥员解往军营。一面开具各捐户姓名。奏请奖励。万不可假手胥吏。以致扰累地方。至该省藩库正杂各款。如有可移缓就急之处。无论何项。务即权其轻重。迅筹拨解。以济要需。勿稍迟误。将此由五百里各谕令知之。　　

○钦差大臣琦善等奏、围攻扬州、并焚毁瓜州贼船情形。得旨。扬城指日克复。尤不可不防分窜。若执□力穷窜逸。剿办犹可得手。傥或自知难守。尽力冲突。逆焰飘忽。更须加意慎重。勿蹈永安之故辙也。　　

○署四川总督慧成奏、驻守湾头。督兵会剿。并陈扬州大兵、不可分撤情形。得旨。所见甚是。军中变幻情形。胜败之机。决于顷刻。万万不可拘泥。又奏谢准令伊子晋康、帮办军务恩。批。原旨令晋康随同办理防剿事宜。既可供驱使。又何朝夕侍汝。实为两便。非遽加帮办之任也。　　
</div>
    <div class="pagination">
<a href="清实录咸丰朝实录_page130.html">上一页</a><span>...</span><a href="清实录咸丰朝实录_page126.html">126</a><a href="清实录咸丰朝实录_page127.html">127</a><a href="清实录咸丰朝实录_page128.html">128</a><a href="清实录咸丰朝实录_page129.html">129</a><a href="清实录咸丰朝实录_page130.html">130</a><span class="current-page">131</span><a href="清实录咸丰朝实录_page132.html">132</a><a href="清实录咸丰朝实录_page133.html">133</a><a href="清实录咸丰朝实录_page134.html">134</a><a href="清实录咸丰朝实录_page135.html">135</a><a href="清实录咸丰朝实录_page136.html">136</a><span>...</span><a href="清实录咸丰朝实录_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
