<!DOCTYPE html>
<html>
<head>
    <meta charset="UTF-8">
    <title>郝氏续后汉书 - 第 9 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郝氏续后汉书 - 第 9 页/共 43 页</h1>
    <div class="content">　　陶谦【笮融赵昱】　公孙瓉　公孙度【子康　防康子晃　渊】
　　陶谦字防祖丹阳人也少好学为诸生年十四犹缀帛为幡乗竹马而戯邑中羣童皆随之故苍梧太守同县甘公遇之涂见其容貎异之因许妻以女其妻闻之怒曰陶家儿敖戯无度何乃以女许之公曰彼有奇表长必大成遂妻之谦性刚直有大节仕州郡举茂才除卢令郡守张磐同郡先辈与谦父友意殊亲之谦耻为之屈非公事不见也磐故留谦宴饮起舞属谦谦不为之起彊之乃舞【谨案陈志作及舞太平御览作乃舞与此合】而不转磐曰不当转邪谦曰不可转转则胜人由是不乐而罢竟委官去累迁幽州刺史徴拜议郎防西羌冦边皇甫嵩为征西将军表请武将拜谦武都尉从嵩征羌大破之边章韩遂为乱防车骑将军张温军事温遇谦甚厚而谦内轻温及军还百寮髙防温属谦行酒谦众辱温温怒徙谦于边或谓温曰陶防祖本以材畧见重一朝以杯酒过失不防容贷逺徙不毛厚徳不终四方人士何所归仰温乃追还谦或劝谦谢温遇温于宫门谦仰曰谦自谢朝廷岂谢公邪温曰防祖痴病尚尔未除待之如初徐州黄巾起以谦为徐州刺史击黄巾大破之境内晏然董卓以天子都长安谦乃上河南尹朱儁为车骑将军防兵讨卓卓诛而李傕郭泛作乱四方断絶谦复率诸豪杰推儁为太师移檄牧伯同讨傕泛防徴儁入朝不果乃遣使间行奉贡诏迁徐州牧加安东将军封溧阳侯是时徐方百姓殷盛谷米丰赡流民多归之而谦背道任情信用非所刑政不理别驾从事琅邪赵昱知名士也而以忠直见疏出为广陵太守【原注后汉列传注谢承书曰谦奏昱茂才迁为太守】曹宏等防慝小人也谦甚亲任之良善多被其害由斯渐乱下邳阎宣【谨案志作阙宣后汉书作阎宣刘攽曰案纪作阙宣仍云阙党童子之后此作阎误】自称天子谦始与合从宼钞后遂杀之而并其众曹操父嵩避乱琅邪谦别将守隂平【原注后汉列传注县名属东海国故城在沂州承县西南】士卒利嵩财寳遂共刼杀嵩操与谦有故怨遂归咎于谦欲伐之而畏其彊乃遣使说傕汜令山东皆罢兵诏曰今海内扰攘州郡起兵征夫劳瘁冦难未弭或将吏不良因縁讨捕侵侮黎民离害者众风声流闻震荡城邑丘园惧于横暴贞良化为羣恶此何异乎抱薪救焚扇火止沸哉今四民流移托身他方携白首于山野弃稚子于沟壑顾故乡而哀叹向阡陌而流涕饥厄困苦亦已甚矣虽悔徃者之迷谬思奉教于今日然兵连众结锋镝布野恐一朝解散并见系虏是以阻兵屯据欲止而不敢散也诏书到其各罢遣甲士还亲农桑惟留常员吏以供官署慰示逺近咸使闻知谦被诏乃上书曰臣闻懐逺柔服非徳不集克难平乱非兵不济是以鹿版泉三苗之野有五帝之师有扈方商奄四国有王者之伐自古在昔未有不威以弭乱震武以止暴者也臣前初以黄巾乱治受防长驱匪遑啓处虽宪章敕戒奉宣威灵敬行天诛每伐辄克然妖冦众殊不畏死父兄殱殪子弟羣起治屯连兵至今为患若承命解甲弱国自虚释武备以资乱损官威以益冦今日兵罢明日难至上沗朝廷宠授之本下令羣防日月滋蔓非所以彊榦弱枝遏恶止乱之务也臣虽愚蔽忠恕不昭抱恩念报所不忍行辄勒部曲申令警备出芟彊冦惟力是视入宣徳泽躬奉职事冀効防劳以赎罪负又曰华夏沸扰于今未弭包茅不入职贡多阙寤寐忧叹无日敢宁诚思贡献必至荐羞获通然后销锋解甲臣前调谷百万斛已在水次辄敕兵卫送【原注裴松之曰此时天子在长安曹公尚未秉政罢兵之诏不得由曹氏出　呉书言表令罢兵时朝廷厌山东拥兵甞遣使譬解令罢兵不从操时虽未秉政表请州郡一时罢兵故诏从之则出于朝廷非出于操也故今取之】操以谦不奉诏征之初平四年操撃谦破彭城傅阳【原注后汉列传注县名属彭城国本春秋时偪阳也楚宣王灭宋改曰傅阳故城在今沂州城县南】谦败走死者数万泗水为之不流谦退保剡操攻之不能克乃还过拔取虑睢陵夏丘皆屠之【原注后汉列传注取虑音秋闾县名属下邳郡故城在今泗州下邳县西南睢陵县在下邳县东南夏丘县属沛郡故城今泗州虹县是】凡杀男女数十万人鸡犬无余五县城保无复行迹初三辅遭李傕乱百姓流移依谦者皆殱焉兴平元年曹操复撃谦略定琅邪东海诸县谦惧不免欲走归丹阳防张邈迎吕布据兖州操还撃布是岁谦病笃命别驾麋竺迎昭烈领州未至谦卒时年六十三二子商应皆不仕【原注呉书谦死时年六十三张昭等为之哀辞曰猗欤使君君侯将军膺秉懿徳允武允文体足刚直守以温仁令舒及卢遗爱于民牧幽暨徐甘棠是均憬憬夷貊赖侯以清蠢蠢妖冦匪侯不宁唯帝念绩爵命以章既牧且侯啓土溧阳遂升上将受号安东将平世难社稷是崇降年不永奄忽殂薨防覆失恃民知困穷曽不旬日五郡溃崩哀我人斯将谁仰慿追思靡及仰呌皇穹呜呼哀哉　谨案目録传末附笮融赵昱今阙】
　　谨案陶谦传议阙又目録此下有公孙瓒传今亦阙
　　公孙度字升济本辽东襄平人父延避吏居莵度为郡吏时莵太守公孙琙【原注音域】子豹年十八早死度少时名豹又与琙子同年琙见而爱之遣就师学为取妻灵帝时与东郡谢弼东海陈敦举有道对策除尚书郎稍迁冀州刺史以謡言免同郡徐荣为董卓中郎将荐度为辽东太守度起莵小吏为辽东郡所轻先时属国公孙昭守襄平令召度子康为伍长度到官収昭笞杀于襄平市郡中名豪大姓田韶等宿遇无恩皆以法诛所夷灭百余家郡中震栗东伐髙句丽西击乌桓威行海外初平元年度见中国扰攘语所亲吏栁毅阳仪等曰汉祚将絶当与诸卿图王尔【原注魏书度语毅仪防书云孙登当为天子太守姓公孙字升济升即登也】时襄平延里社生大石长丈余下有三小石为之足或谓度曰此汉宣帝冠石之祥而里名与先君同社主土地明当有土地而三公为辅也度益喜故河内太守李敏郡中知名恶度恐为所害乃将家属入于海度大怒掘其父冢剖棺焚尸诛其宗族【原注晋阳秋敏子追求敏出塞越二十余年不娶州里徐邈责之曰不孝莫大于无后何可终身不娶乎乃娶妻生子而遣妻常如居防之礼不胜忧数年而卒生不识父母及有识蔬食哀戚亦如三年之防以祖父不知存亡设主奉之由是知名仕至司徒裴松之曰案本传云敏将家入海而复与子相失未详其故】分辽东郡为辽西郡置太守越海収东莱诸县置营州刺史自立为辽东侯平州牧追封父延为建义侯立汉二祖庙承制设坛于襄平城南郊祀天地籍田治兵乗鸾路九旒旄头羽骑曹操表度为武威将军封永宁乡侯度曰我王辽东何永宁也藏印绶武库度死子康立以永宁乡侯封弟恭是岁建安九年也十二年曹操征三郡乌桓屠栁城袁尚等奔辽东康斩送尚首封康襄平侯拜左将军康死子晃渊等皆小众立恭为辽东太守曹丕簒代遣使即拜恭为车骑将军假节封平郭侯追赠康大司马初恭病隂消为阉人劣弱不能治国曹叡太和二年渊胁夺恭位叡因拜渊烈将军辽东太守六年渊遣使南通孙权权遣将军周贺校尉裴潜乗海之辽东赂遗渊渊遂遣校尉宿舒郎中令孙综称藩于权随贺还并献貂马表权曰臣遭天地反易遇无妄之运王路未夷倾侧扰攘自先人以来歴事汉魏阶縁际防为国效节继世享任得守藩表犹知符命未有攸归每感厚恩频辱显使退念人臣交不越境是以固守所执拒违前使虽义无二信敢忘大恩陛下镇抚长存小国前后裴校尉葛都尉到奉被敕诫圣防弥宻重纨累素幽明备着所以申示之事言提其耳臣昼则讴唫宵则发梦终身诵之志不知足季末防荒乾坤否塞兵革未戢人民荡析仰此天命将有眷顾私从一隅永瞻云日今魏家不能采録忠善褒功臣之后乃令防伪得行其志听幽州刺史东莱太守诳误之言猥兴州兵图害臣郡臣不负魏而魏絶之盖闻人臣有去就之分田饶适齐乐毅走赵以不得事主故保有道之君【原注史记燕昭王使乐毅伐齐下齐七十余城昭王死子燕王立使骑刼代将而召乐毅乐毅西降赵赵封乐毅于观津号曰望诸君】陈平耿况亦睹时变卒归于汉【原注汉书项羽以陈平为信武君使击殷王汉攻下殷平惧诛仗剑亡渡河降汉汉王拜平为都尉　后汉书耿况为朔调连率子弇説况击斩王郎大将及光武于广阿光武加况大将军封兴义侯】勒名帝籍伏惟陛下徳不再出时不世遇是以慺慺懐慕自纳望逺视险有如近易诚愿神谟蚤定洪业奋六师之威収河洛之地为圣代宗天下幸甚贺等至成山魏将田豫要撃斩之舒综脱身至呉曹叡恐辽东吏民为渊所误公文下辽东因赦之曰告辽东莵将校吏民逆贼孙权遭遇乱阶因其先人刼略州郡遂成羣防自擅江表含垢藏疾冀其可化故割地王权使南面称孤位以上将礼以九命权亲义手北向稽颡假人臣之宠受封爵之荣未有如权者也狼子野心告令难移卒归反覆背恩叛主滔天逆神乃敢僭号恃江湖险阻王诛未加比年以来复逺遣兵船越渡大海多持货物诳诱边民民愚无知与之交关长吏以下莫肯禁止至使周贺浮舟百艘沈滞津岸贸易有无既不疑拒赍以名马又使宿舒随贺通好十室之邑犹有忠信陷君于恶春秋所书今辽东莵奉事国朝纡青拖紫以千百数戴纚垂缨咸佩印绶曽无匡正纳善之言龟玉毁椟虎兕出柙是谁之过昔狐突有言父教子贰何以事君防名委质贰乃辟也今乃阿顺邪谋胁从奸惑岂独父兄之教不详子弟之举习非而已哉若苗秽害田随风烈火芝艾俱焚安能白别且又此事较然易见不及鉴古成败书传所载也江南海北有万里之限辽东君臣无惕之患利则义所不利贵则义所不贵此为厌安乐之居求危亡之祸贱忠贞之节重背叛之名蛮貊之长犹知爱礼以此事人亦难为顔且又宿舒无罪挤使入呉奉不义之使始与家诀涕泣而行及至贺死覆众成山舒虽脱死魂魄离身何所逼迫乃至于此故遣郎中卫慎邵瑁等且先奉诏示意若股肱忠良能效节立信以辅时君反邪就正建立大功福莫大焉傥恐自嫌己为恶逆染汚不敢倡言永懐伊戚其诸与贼使交通皆赦除之与之更始孙权复遣张弥许晏等赍金玉珍寳立渊为燕王加九锡曰故魏使持节车骑将军辽东太守平乐侯天地失序皇极不建元恶大憝作害于民海内分崩羣生堙灭虽周余黎民靡有孑遗方之今日乱有甚焉朕受厯数君临万国夙夜战战念在弭难若涉渊氷罔知攸济是以把旄杖翦除防虐自东徂西靡遑宁处茍力所及民无灾害虽贼虏遗种未伏辜诛犹系囚枯木待时而毙惟将军天姿特达兼包文武观时覩变审于去就逾越险阻显致赤心肇建大计为天下先元勲巨绩侔于古人虽昔窦融背弃陇右卒占西河以定光武休名美实岂复是过钦嘉雅尚朕实欣之自古圣帝明王建化垂统以爵褒徳以禄报功功大者禄厚徳盛者礼崇故周公有夹辅之劳太师有鹰之功【原注诗维师尚父时维鹰】并啓土宇兼受备物今将军规万年之计建百世之略絶僣逆之虏顺天人之望济成洪业功无与比齐鲁之事奚足言哉诗不云乎无言不雠无徳不报今以幽青二州十七郡七十县封君为燕王使持节守太常张弥授君玺绶防书金虎符第一至第五竹使符第一至第十锡君土苴以白茅爰契尔龟用锡冡社方有戎事典统兵马以大将军曲盖麾幢督幽州青州牧辽东太守如故今加君九锡其敬听后命以君三世相承保绥一方宁集四郡训及异俗民夷安业无或携贰是用锡君大辂戎辂牡二驷君务在劝农啬人成功仓库盈积官民俱丰是用锡君衮冕之服赤舄副焉君正化以徳敬下以礼敦义崇让内外咸和是用锡君轩县之乐君宣导休风懐保边逺逺人回面莫不影附是用锡君朱户以居君运其才略官方任贤显直错枉羣善必举是用锡君虎贲之士百人君戎马整齐威震遐方纠度天刑彰厥有罪是用锡君鈇钺各一君文和于内武信于外禽讨逆节折冲掩难是用锡君彤弓一彤矢百玈弓百玈矢千君忠勤有効温恭为徳明允笃诚感于朕心是用锡君秬鬯一卣珪瓒副焉钦哉敬兹训典寅亮天工相我国家永终尔休渊复恐权逺不可恃且贪货物诱致其使悉斩送弥晏等首表叡曰臣前遣校尉宿舒郎中令孙综甘言厚礼以诱呉贼幸赖天道福助大魏使贼虏迷惑违戾羣下不从众諌承信臣言逺遣船使多将士卒来致封拜臣之所执得如本志虽忧罪衅私懐幸甚贼众本号万人舒综伺察可七八千人到沓津伪使者张弥许晏与中郎将万泰校尉裴潜将吏兵四百余人赍文书命服什物下到臣郡泰潜别赍致遗货物欲因市马军将贺达虞咨领余众在船所臣本欲须凉节乃取弥等而弥等人兵众多见臣不便承受伪命意有猜疑惧其乱作即进兵围取斩弥晏泰潜等首级其吏从兵众皆面缚乞降不忍诛杀辄听纳受徙充边城别遣将韩起等将三军驰行至沓使领长史栁逺设賔主礼诱请达咨三军潜伏以待又驱羣马货物欲与交市达咨懐疑不下使诸市买者五六百人下欲交市起等金鼔始震锋矢乱发斩首三百余级其余赴水没溺者二百余人散走山谷者悉皆禽馘得银印铜印兵器资货不可胜数谨遣西曹掾公孙珩奉送贼权所假臣节印绶符防九锡什物及弥等伪节印绶首级臣虽无昔人洗耳之风慙为贼权汚损所加既行天诛犹有余忿然亦足以摧猾虏之锋破矜夸之巧以昭示天下【原注魏略载渊表曰宿舒孙综前到呉贼权问臣家内小大舒综对臣有三息修别属亡弟权敢奸巧便擅拜命谨封送印绶符防臣虽无昔人洗耳之风慙为贼权汚损所加既行天诛犹有余忿又曰臣父康昔杀权使结为雠隙今乃谲欺遣使诱致令权倾心虚国竭禄逺命上卿宠授极位震动南土备尽礼数又权待舒综契濶委曲君臣上下毕懽竭情而令四使见杀袅示万里士众流离屠戮津渚慙耻逺布痛辱弥天权之怨疾将刻肌骨若天衰其业使至防陨权将内伤愤激而死若期运未讫将播毒螫必恐长蛇来为冦害徐州诸屯及城阳诸郡与相接近如有船众后年向海门得其消息乞速告臣使得备豫又曰臣门户受恩实深实重自臣承欇即事以来连被荣宠殊特无量分当陨越竭力致死而臣狂愚意计迷闇不即禽贼以至见疑前章表所陈情趣事势实但欲罢毙此贼使困自絶诚不敢背累世之恩附僣盗之虏也而后爱憎之人縁事加诬伪生节目卒令明听疑于市虎移恩改爱兴动威怒几至沈没长为负沗幸赖慈恩犹垂三宥使得补过解除愆责如天威逺加不见假借早当糜碎辱先废祀何縁自明建此微功臣既喜于事防得自申展悲于畴昔至此变故余怖踊跃未敢便宁唯陛下既崇春日生全之仁除忿塞隙抑弭纎介推今亮往察臣本心长令抱戴衔分三泉又曰臣被服光荣恩情未报而以罪衅自招谴怒分当即戮为众社戒所以越典诡常伪通于呉诚自念穷迫报効未力而为天威督罚所加长恐奄忽不得自洗故敢自阙替废于一年遣使诱呉知其必来权之求郡积有年岁初无倡答一言之应今权得使来必不疑至此一举果如所规上卿大众翕赫丰盛财货赂遗倾国极位到见禽取流离死亡千有余人灭絶不反此诚暴猾贼之锋摧矜夸之巧昭示天下破损其业足以慙之矣臣之慺慺念效于国虽有非常之过亦有非常之功愿陛下原其逾阙之愆采其毫毛之善使得国恩保全终始矣】叡即拜渊大司马封乐浪公持节领郡如故【原注魏名臣奏载中领军夏侯献表曰公孙渊昔年敢违王命废絶计贡者实挟两端既恃险阻又怙孙权故敢跋扈恣睢海外宿舒亲见贼权军众府库知其弱少不足慿恃是以决计斩贼之使又髙句丽濊貊与渊为仇并为冦钞今外失呉援内有胡冦心知国家能从陆道势不得不懐惶惧之心因斯之时宜遣使示以祸福奉车都尉鬷武皇帝时始奉使命开通道路文皇帝即位欲通使命遣将妻子还归乡里赐其车马绢百匹以受恩归死国朝无有还意乞留妻子身奉使命公孙康遂称臣妾以奉使称意赐爵闗内侯性果烈乃心于国夙夜拳拳念自竭效冠族子孙少好学问博通书记多所关涉口论速防辨而不俗附依典诰若出胸臆加仕本部常在人右彼方士人素所敬服若当遣使以为可使行乃自旧土习其国俗为説利害辩足以动其意明足以见其事才足以行之辞足以见信若其计从虽郦生之降齐王陆贾之説尉佗亦无以逺过也欲进逺路不宜释骐骥将己笃疾不宜废扁鹊愿察愚言也】使者至渊设甲兵为阵出见使者又数对国中賔客出恶言【原注呉书魏遣使者傅容聂夔拜渊为乐浪公渊计吏从洛阳还语渊曰使者左骏伯使皆择勇力者非凡人也渊由是疑怖容防至住学馆中渊先以步骑围之乃入受拜容防大怖由是还洛言状】叡乃遣幽州刺史毌丘俭等赍玺书徴渊渊遂发兵逆于辽隧与俭等战俭等不利而还渊自立为燕王称绍汉元年遣使者持节假鲜卑单于玺封拜边民诱呼鲜卑侵扰北方复称臣于呉上表谢罪求兵北伐权复许之又令官属上书自直于叡指斥怨望【原注魏书渊知此变非独出俭遂为备遣使谢呉自称燕王求为与国然犹令官属上书自直于魏曰大司马史臣郭昕防军臣栁蒲防七百八十九人言奉被今年七月己夘诏书伏读恳切精魄越不知身命所当投措昕防伏自惟省蝼蚁小丑器非时用遭值千载被受公孙渊祖考以来光明之徳泽沾渥滋润荣华无尺寸之功有负乗之累遂防褒奬登名天府并以驽蹇附龙托骥纡青拖紫飞腾云梯感恩惟报死不择地臣防闻明君在上听政采言人臣在下得无隠情是以因縁诉让冒犯愬寃郡在藩表宻迩不覊平昔三州转输费调以供赏赐岁用累亿虚耗中国然犹跋扈防刘边陲烽火相望羽檄相逮城门昼闭路无行人州郡兵戈奔覆没渊祖父度初来临郡承受荒残开日月之光建神武之略聚乌合之民扫地为业威震燿于殊俗徳泽被于羣生辽土之不壊实度是赖孔子曰微管仲吾其被发左衽向不遭度则郡早为丘墟而民系于虏庭矣遗风余爱永存不朽度既薨殂吏民咸慕欣戴子康尊而奉之康践统洪绪克壮徽猷文昭武烈迈徳种仁乃心京辇翼翼防恭佐国平乱效绩纷纭功隆事大勲蔵王府度康当值武皇帝休明之防合防名之计夹辅汉室降身委质卑已事魏匪处小厌大畏而服焉乃慕托髙风懐仰盛懿也武皇帝亦虚心接纳待以不次功无巨细每不见忘又命之曰海北土地割以付君世世子孙实得有之皇天后土实闻徳音臣庶小大豫在下风奉以周旋不敢失坠渊生有兰石之姿少含恺悌之训允文允武忠且直生民钦仰莫弗懐爱渊纂戎祖考君临万民为国以礼淑化流行独见先覩罗结遐方勤王之义视险如夷世载忠亮不陨厥名孙权慕义不逺万里连年遣使欲自接援虽见絶杀不念旧怨纎悉往来求成恩好渊执节弥固不为利回守志匪石确乎弥坚犹惧丹心未见保明乃卑辞厚币诱致权使枭截献馘以示无二呉虽在逺水道通利举帆便至无所隔限渊不顾敌雠之深念存人臣之节絶彊呉之懽昭事魏之心灵只明鉴普天咸闻陛下嘉美洪烈懿兹武功诞锡休命宠亚齐鲁下及陪臣普受介福诚以天覆之恩当卒终始得竭股肱永保禄位不虞一旦横被残酷惟育养之厚念积累之效悲思不遂痛切见弃举国号咷拊膺泣血夫三军所伐蛮夷戎狄骄逸不防于是致武不闻义国反受诛讨盖圣王之制五服之域有不供职则修文徳而又不至然后征伐渊小心翼翼恪恭于位勤事奉上可谓勉矣尽忠竭节还被患祸小弁之作离骚之兴皆由此也就或佞邪盗言孔甘犹当清览憎而知善防巧似直惑乱圣听尚望文告使知所由若信有罪当垂三宥若不改寤计功减降当在八议而潜军伺袭大兵奄至舞戈长驱冲撃辽土犬马恶死况于人吏民昧死挫辱王师渊虽寃枉方临危殆犹恃圣恩怅然重奔冀必奸臣矫制妄肆威虐乃谓臣防曰汉安帝建光元年辽东属国都尉厐奋受二月乙未诏书曰収幽州刺史冯焕菟太守姚光推案无乙未诏书遣侍御史幽州牧考奸臣矫制者今刺史或傥谬承矫制乎臣等议以为刺史兴兵揺动天下殆非矫制必是诏命渊乃俛仰叹息自伤无罪深惟土地所以养人窃慕古公杖防之岐乃欲投冠释绂逝归林麓臣防维持誓之以死屯守府门不听所执而七营虎士五部蛮夷各懐素饱不谋同心奋臂大呼排门遁出近郊农民释其耨鏄伐薪制梃改案为橹奔驰赴难军旅行成虽蹈汤火死不顾生渊虽见孤弃怨而不怒比遣勅军勿得干犯及手书告语恳切至诚而吏士凶悍不可解期于毕命投死无悔渊惧吏士不从教令乃躬身驰骛自往化解仅乃止之一饭之恵匹夫所死况渊累叶信结百姓恩着民心自先帝初兴爰暨陛下荣渊累叶丰功懿徳防名褒辩着廊庙胜衣举履诵咏明文以为口实埋而掘之古人所耻小白重耳衰世诸侯犹慕着信以隆覇业诗美文王作孚万邦论语称仲尼去食存信信之为徳固亦大矣今呉蜀共帝鼎足而居天下揺荡无所统一臣防每为陛下惧此危心渊据金城之固仗和睦之民国殷兵彊可以横行防名委质守死善道忠至义尽为九州表方今二敌闚未知孰定是之不戒而渊是害茹柔吐刚非王者之道也臣防虽鄙诚窃耻之若无天乎臣一郡吉凶尚未可知若云有天亦何惧焉臣等闻仕于家者二世则主之三世则君之臣防生于荒裔之土出于圭窦之中无大援于魏世于公孙氏报生与赐在于死力昔蒯通言直汉祖赦其诛郑詹辞顺晋文原其死臣防顽愚不达大节茍执一介披露肝胆言逆龙鳞罪当万死惟陛下恢崇抚育亮其控告使疏逺之臣永有保恃】叡大怒景初二年遣太尉司马懿征渊六月军至辽东【原注汉晋春秋曰公孙渊自立称绍汉元年闻魏人将讨复称臣于呉乞兵北伐以自救呉人欲戮其使羊衜曰不可是肆匹夫之怒而捐覇王之计也不如因而厚之遣竒兵潜往以要其成若魏伐渊不克而我军逺赴是恩结遐夷义盖万里若兵连不解首尾离隔则我虏其傍郡驱略而归亦足以致天之罚报雪曩事矣权曰善乃勒兵大出谓渊使曰请俟后问当从简书必与弟同休戚共存亡虽陨于中原吾所甘心也又曰司马懿所向无前深为弟忧也】渊遣将军卑衍杨祚等歩骑数万屯辽隧围堑二十余里懿军至令衍逆战懿遣将军胡遵等撃破之令军穿围引兵东南向而急东北即趋襄平衍等恐襄平无守夜走诸军进首山渊复遣衍等迎兵殊死战复撃大破之遂进军造城下为围堑防霖雨三十余日辽水暴长运船自辽口径至城下雨霁起土山修橹为发石连弩射城中渊窘急粮尽人相食死者甚多将军杨祚等降八月丙寅夜大流星长数十丈从首山东北坠襄平城东南【原注晋书有长星色白有芒鬛自襄平城西南流于东北坠于梁氏】壬午渊众溃与其子修将数百骑突围东南走大兵急击之当流星所坠处斩渊父子城破斩相国以下首级以千数传渊首洛阳辽东带方乐浪莵悉平渊兄晃为防任子在洛闻渊夺防位谓渊必叛数表请讨渊叡以渊已立因而抚之及渊叛系晃渊首到晃与其子相对而哭叡不忍市斩欲就狱杀之廷尉髙柔谏不听竟遣使赍金屑饮晃及其妻子赐以棺衣敛殡于宅初渊家数有怪犬冠帻绛衣上屋炊有小儿蒸死甑中襄平北市生肉长围各数尺有头目口喙无手足而动揺占曰有形不成有体无声其国灭亡始度以中平六年据辽东至渊三世凡五十年而灭议曰瓉始从臾义烈亦燕赵之豪及志盈意侈贼杀州牧大乱幽陵一踣单毙宜哉方中原多故而度屈彊海外子孙得以跳踉翻覆是以后亡也
　　賛曰恭祖有识拒操推刘爰引皇绪绍开东周瓉挟劲气輙害宗子百楼虽多云胡不死度割辽海奕世翻覆抗魏挑呉终于赤族












　　钦定四库全书
　　续后汉书卷十一　　　　　元　郝经　撰
　　列传第八
　　汉臣
　　张燕　张绣　张鲁【阎圃　刘雄鸣】
　　士燮【子徽　廞　燮弟壹　防　武壹子匡】
　　张燕常山真定人也本姓褚黄巾起燕合聚少年为羣盗在山泽间转攻真定众万余人博陵张牛角亦起众自号将兵从事与燕合燕推牛角为帅俱攻廮陶牛角为飞矢所中被创且死令众奉燕曰必以燕为帅牛角死众奉燕故改姓张燕剽悍防速故军中号曰飞燕时黄龙白波左校郭大贤于羝根白骑张雷公青牛角刘石左髭文八平汉大计【谨案后汉书注引九州春秋大计作大洪】司城【谨案后汉书作掾哉注九州春秋作縁成】浮云白雀杨凤于毒五鹿李大目白绕眭固苦蝤之徒并起山谷间其大者二三万小者六七万而燕善得士卒心中山常山赵郡上党河内诸山谷贼多附之部众寖广殆至百万号黒山贼河北诸郡县并被其害朝廷不能讨燕乃遣使至京师奉书乞降遂拜燕平难中郎将使领河北诸山谷事嵗得举孝亷计吏【原注九州春秋灵帝遣使拜杨凤为黑山校尉领诸山贼得举孝亷计吏后汉书陈志皆谓拜燕为平难中郎将今从之】燕复渐防河内逼近京师诏以太仆朱隽为河内太守击却之及董卓迁天子长安天下兵起燕遂以其众与豪杰相结袁绍与公孙瓒争冀州燕遣将杜长等助瓒与绍战为绍所败又令于毒与魏郡兵共覆邺城杀太守栗成众数万人防邺中闻绍至皆遁去绍遂讨于毒斩之入太行寻山北行并斩左髭文八刘石青牛角黄龙左校郭大贤李大目于羝根等皆屠其屯壁遂与燕战于常山十余日燕兵伤败绍军亦困弊遂俱退燕收合山谷余贼众复盛绍围公孙瓒于易京瓒窘逼遣其子续求救于燕燕与续率兵十万三道救之未至瓒已坚守自保不复出曹操遣曹仁击斩眭固于射犬燕党遂衰矣及操定冀州燕遣使求佐王师拜平北将军率众十余万诣邺封安国亭侯邑五百户燕卒子方嗣方卒子融嗣燕曾孙林与晋赵王伦为乱不周嵗为尚书令卫将军封郡公寻为伦所杀
　　张绣武威祖厉人【谨案祖厉音置赖县名见前汉地理志】骠骑将军济族子也边章韩遂乱凉州金城麴胜袭杀祖厉长刘隽绣为县吏伺杀胜郡内义之遂招合少年为邑中豪杰董卓败济与李傕等击吕布为卓报仇绣随济以军功稍迁至建忠将军封宣威侯济屯农士卒饥饿南攻穰为流矢所中死绣领其众屯宛与刘表合曹操军淯水绣举众降操纳济妻绣恨之操闻而不悦宻欲杀绣有所亲胡车儿勇冠其军操壮之手以金赐之绣疑其图己掩袭操操军败杀操二子【原注吴书绣降凌统用贾诩计乞徙军就髙道道由太祖屯中绣又曰车少而重乞得使兵各被甲太祖信绣皆聴之绣乃严兵入屯掩太祖太祖不备故败】绣还保穰刘表资给之操比年攻之不克操拒袁绍于官渡绣从贾诩计复以众降绣至操执其手与懽宴为子均取绣女拜扬武将军官渡之役绣力战有功迁破羌将军从破袁谭于南皮复增邑凡二千户是时天下户口减耗十裁一在诸将封未有满千户者而绣特多从征乌桓于栁城未至曹丕因防发怒曰君杀吾兄何忍持面视人耶绣乃自杀諡曰定侯子泉嗣坐与魏讽谋反诛国除
　　谨案目録此下有张鲁传又附阎圃刘雄鸣二人今止存刘雄鸣一篇
　　刘雄鸣者蓝田人少以采药射猎为业居覆车山下每晨夜出行云雾中识道不迷时人因谓能云雾傕泛之乱人多就之建安中附属州郡表为小将马超等反不从超破诣曹操操执其手谓之曰孤方入关梦得一神人即卿邪乃厚礼之拜为将军遣迎其部党部党不欲降遂刼以反诸亡命皆徃依之有众数千人据武关道口操遣夏侯渊讨破之雄鸣南奔汉中汉中破穷无所之乃复归命操捉其须曰老贼真得汝矣复其官徙渤海时又有程银侯选南入汉中汉中破诣操降皆复官爵【原注陈志公孙瓒陶谦张杨公孙度张燕张绣张鲁共一传评曰公孙瓒保京坐待夷灭度残暴而不莭渊仍业以载凶祗足覆其族也陶谦昏乱而忧死张杨授首于臣下皆拥据州郡曽匹夫之不若固无可论者也燕绣鲁舎羣盗列功臣去危亡保宗社则于彼为愈焉陶谦以死拒操推位让昭烈志义盛矣承祚乃以匹夫忧死讥之非知之也】
　　议曰燕绣以剧盗鲁以妖贼力屈而降不鏖遗民有足嘉者操得汉中不从司马懿防而遂取蜀操岂昧事几者哉越重险而遇昭烈未必得志虑之熟矣其后出斜谷军遮要果以败还呜呼操能取天下而不能取汉中殆天所以存汉非人谋所及也
　　士燮字威彦苍梧广信人也其先鲁国汶阳人王莽之乱避地交州六世至燮父赐桓帝时为日南太守燮少游学京师事颍川刘子竒治左氏春秋察孝亷补尚书郎以事免官父赐防阕后举茂才除巫令迁交趾太守弟壹初为郡督邮刺史丁宫徴还京都壹侍送勤恪宫感之临别谓曰刺史若待罪三事当相辟也后宫为司徒辟壹比至宫已免黄琬代为司徒甚礼遇壹董卓恶之署教曰司徒士壹不得除用歴年不迁防卓入关壹乃亡归交州刺史朱符为夷贼所杀州郡扰乱燮乃表壹领合浦太守次弟徐闻令防【原注于鄙反】领九真太守防弟武领南海太守【谨案南海与通志合陈志作海南误】燮体器寛厚谦虚下士中国士人避难依之者以百数耽玩春秋为之注解陈国袁徽与尚书令荀彧书曰交趾士府君既学问优博又达于从政处大乱之中保全一郡二十余年疆无事民不失业羁旅之徒皆防其庆虽窦融保河西曷以加之官事小阕辄玩习书传春秋左氏传尤简练精微吾数以咨问传中诸疑皆有师说意思甚宻又兼通尚书古今大义详备闻京师古今之学是非忿争今欲条左氏尚书长义上之其见称如此燮兄弟并为列郡雄长一州偏在万里威尊无上出入鸣钟磬备具威仪笳箫鼓吹车骑满道胡人夹毂焚香者常数十百人妻妾乗辎軿子弟从兵骑当时贵重震服百蛮尉佗不足逾也【原注葛洪神仙传燮尝病死已三日仙人董奉以一丸药与服以水含之捧其头揺捎之食顷即开目动手顔色渐复半日能起坐四日复能语遂复常奉字君异侯官人也】武先病没朱符死后朝廷遣张津为交州刺史【原注吴志津字子云南阳人】为其将区景所杀而荆州牧刘表遣零陵頼恭代津苍梧太守史璜死表又遣吴巨代之与恭俱至朝廷闻张津死赐爕玺书曰交州絶域南帯江海上恩不宣下义壅隔知逆贼刘表又遣頼恭闚看南土今以爕为绥南中郎将董督七郡领交趾太守如故后爕遣吏张旻奉贡诣京都时天下丧乱道路防絶而爕不废贡职特复下诏拜安逺将军封龙度亭侯后巨与恭相失举兵逐恭恭走还零陵建安十五年孙权遣步隲为交州刺史隲到爕率兄弟奉承节度而吴巨独懐异志隲斩之权加爕为左将军建安末爕遣子廞入质权以为武昌太守爕壹诸子在南者皆拜中郎将爕又诱导益州豪姓雍闿等使遥东附权益嘉之迁卫将军封龙编侯弟壹偏将军都乡侯爕每遣使诣权致杂香细葛辄以千数明珠大贝琉璃翡翠瑇瑁犀象之珍奇物异果蕉邪龙眼之属无嵗不至壹时贡马凡数百匹权辄为书厚加宠赐以答慰之燮在郡四十余年年九十卒权以交趾县逺乃分合浦以北为广州吕岱为刺史交趾以南为交州戴良为刺史又遣陈时代燮为交趾太守岱留南海良与时俱前行到合浦而燮子徽自署交趾太守发宗兵拒良良留合浦交趾桓邻燮举吏也叩头谏徽使迎良徽怒笞杀邻邻兄治子发合宗兵击徽徽闭城守治等攻之数月不下乃约和亲各罢兵而权诏吕岱诛徽自广州将兵昼夜驰入过合浦与良俱前壹子中郎将匡与岱有旧岱署匡师友从事先移书交趾告喻祸福又遣匡见徽说令服罪虽失郡守保无他忧岱寻匡后至徽兄祗弟干颂等六人肉袒奉迎岱谢罪岱前至郡明旦施帐幔请徽兄弟以次入宾客满坐岱起拥节读诏书数徽罪缚徽等出皆伏诛传首诣武昌壹防匡后出权原其罪及燮质子廞皆免为庶人数嵗壹防坐法诛廞病卒无子妻寡居诏在所月给俸米赐钱四十万【原注孙盛曰夫柔逺能迩莫善于信保大定功莫善于义故齐桓创基徳彰于柯防晋文始霸义显于伐原故能九合一匡世主夏盟令闻长世贻范百王吕岱师友士匡使通信誓徽兄弟肉袒推心委命岱因灭之以要功利君子是以知孙权之不能逺畧而吕氏之祚不延者也　陈志刘繇太史慈士燮共一传评曰刘繇藻厉名行好尚臧否至于扰攘之时据万里之土非其长也太史慈信义笃烈有古人之分士爕作守南越优游终世至子不慎自贻防咎葢庸才玩富贵而恃阻险使之然也　士燮子弟皆汉室牧守权遣吕岱诱而灭之则士氏忠于汉室而罪在权矣承祚讥之非也】
　　议曰士燮昆季保完南服当战国折并民不知兵统内寜谧不废职贡蔼然以著述自娱有窦融之义无尉佗之僭贤矣哉奕者先据边角而逐利于腹心大乱之际九州之内哄为战塲而遐外暇逸者得以观时变而待天之定理势然也燮宜有后者也而吕岱徼功喜杀使兄弟同穴而死呜呼岱何残忍之甚哉
　　赞曰赤符蘖猘黄妖左道气竭力穷屈膝于操已方祛箧谓人窃斧非取汉室孰为此语岭海沉雄蜿蜒清淑彦威贤伯载徳南服厥后宜昌而并剪祝吴祚能长继亦倾覆
　　钦定四库全书
　　续后汉书卷十二　　　　　元　郝经　撰
　　列传第九
　　汉臣
　　荀爽　黄琬　杨彪
　　谨案荀爽传阙
　　黄琬字子琰江夏安陆人也少失父早而辨慧祖父琼初为魏郡太守建和元年正月日食京师不见而琼以状闻诏问所食多少琼思其对而未知所况琬年七嵗在傍曰何不言日食之余如月之初琼大惊即以其言应诏而深竒爱之后琼为司徒转太尉【原注后汉书琼字世英魏郡太守香之子也公车徴拜议郎稍迁尚书仆射顺帝时累上疏言得失蹇蹇有大臣风迁尚书令元嘉元年拜司空永兴元年迁司徒转太尉桓帝以琼有师傅之恩不阿梁氏乃封邟乡侯延熹七年薨】琬以公孙拜童子郎辞病不就知名京师时司空盛允有疾琼遣琬问防江夏土蛮贼事副府【原注后汉书注副本诣公府也】允发书事毕防戯琬曰江夏大邦而蛮多士少琬奉手对曰蛮夷猾夏责在司空因拂衣辞去允甚竒之稍迁五官中郎将时陈蕃为光禄勲深相敬待数与议事旧制光禄举三署郎以髙功乆次才徳尤异者为茂才四行【原注后汉书注乆次乆居官次也】时权富子弟多以人事得举而贫约守志者以穷退见遗京师为之謡曰欲得不防【原注乃来反】光禄茂才于是蕃琬同心显用志士平原刘醇河东朱山蜀郡殷参等并以才行蒙举蕃琬遂为权富郎所见中伤事下御史丞王畅侍御史刁韪韪畅素重蕃琬不举其事而左右复防以朋党畅坐左转议郎而免蕃官琬韪俱禁锢【原注范论曰古者诸侯嵗贡士进贤受上赏非贤贬爵土升之司马辨论其才论定然后官之任官然后禄之故王者得其人进士劝其行经邦务所由乆矣汉初诏举贤良方正州郡察孝亷秀才斯亦贡士之方也中兴以后复増敦朴有道贤能直言独行髙节质直清白敦厚之属荣路既广觖望难裁自是窃名伪服浸以流竞权门贵仕请谒繁兴自左雄任事限年试才虽颇有不宻固亦因识时宜而黄琼胡广张衡崔援之徒泥滞旧方互相诡駮循名者屈其短筭实者挺其効故雄在尚书天下不敢妄选十余年间称为得人斯亦効实之徴乎顺帝始以童弱反政而号令自出知能任使故士得用情天下喁喁仰其风采遂乃备纁玉帛以聘南阳樊英天子降寝殿设坛席尚书奉引延问失得急登贤之举虚降己之礼于是处士鄙生忘其拘儒拂巾衽褐以企旌车之招矣至乃英能承风俊乂咸事若李固周举之渊谟深左雄黄琼之政事贞固桓焉杨厚以儒学进崔瑗马融以文章显吴祐苏章种暠栾巴牧民之良干厐参虞诩将帅之宏防王龚张皓虚心以推士张纲杜乔直道以纠违郎顗隂阳详宻张衡机术特妙东京之士于兹盛焉向使庙堂纳其髙谋疆埸宣其智力帷幄容其謇辞举厝禀其成式则武宣之轨岂其逺而诗云靡不有初鲜克有终可为恨哉及孝桓之时硕徳继兴陈蕃杨秉处称贤宰皇甫张段出号名将王畅李膺弥缝衮阙朱穆刘陶献替匡时郭有道奬鍳人伦陈仲弓道下邑其余宏儒逺智髙心洁行激风流者不可胜言而斯道莫振文武陵坠在朝者以正议婴戮谢事者以党锢致灾徃车虽折而来轸方遒所以倾而未颠决而未溃岂非仁人君子心力之为乎呜呼】韪字子荣彭城人后陈蕃被征而言事者多讼韪复拜议郎迁尚书在朝有鲠直节出为鲁东海二郡相性抗厉有明畧所在称神常以法度自整家人莫见惰容焉琬被废弃几二十年光和末太尉杨赐上书荐琬有拨乱之材由是征拜议郎擢为青州刺史迁侍中中平初为右扶风征将作大匠少府太仆又为豫州牧时冦贼陆梁州境雕残琬讨平之威声大震政绩为天下表封关内侯及董卓専政以琬名臣征为司徒迁太尉更封阳泉乡侯卓议迁都长安琬与司徒杨彪同谏不从琬退而駮议之曰昔周公营洛邑以宁姬光武卜东都以隆汉【谨案后汉书作下东都误】天之所啓神之所安大业既定岂宜妄有迁动以亏四海之望时人惧卓暴怒琬必及害固谏之琬对曰昔白公作乱于楚屈庐冒刃而前【原注新序白公胜杀楚恵王王出亡令尹司马皆死胜防剑而属之于屈庐曰子与我将舍子不与我将杀子屈庐曰诗有之曰恺悌君子求福不回今子杀子叔父而求福于庐也可乎且吾闻之知名之士见利不动临死则死是谓人臣之礼故上知天命下知臣道其可劫乎子胡不推之白公胜乃入其剑焉】崔杼弑君于齐晏婴不惧其盟【原注左氏传崔杼弑庄公立景公而相之庆封为左相盟国人于大宫曰所不与崔庆者晏子仰天叹曰婴所不惟忠于君利社稷者是与有如上帝乃防】吾虽不徳诚慕古人之节琬竟坐免卓犹敬其名徳旧族不敢害与杨彪同拜光禄大夫及徙西都转司校尉与司徒王允同谋诛卓及卓将李傕郭泛攻破长安遂收琬下狱死时年五十二
　　议曰爽以一龙独出儒学行义昭焉与郭泰陈寔相髙若知不可为终于不屈则轶太丘之右矣不能遁卓逆命而自凂焉防防黄髪泚颡睨目遽登三事公衮之丽不若柴车之泽也就能图卓以振国命则亦枉寻直尺矣议者谓荀公急急自励濡迹以匡时迹既濡矣时其可匡哉委身其门而欲圗之仁者不为不知其时侥幸而出智者不为力不能拒彊勉从之勇者不为逹徳皆违爽失正矣此反经合道为权之説所以误天下后世也黄琬以识量登朝嶷然鼎辅克壮其猷诛除元恶以死报国不负汉矣
　　杨彪农华隂人髙祖功臣赤泉侯喜之后也太尉震生秉秉生赐皆以儒学为三公徳望重天下彪司空赐之子也曹丕簒代欲以彪为太尉彪辞曰尝为汉朝三公值世衰乱不能立尺寸之益若复为魏臣于国之选亦不为荣也丕乃止及公卿朝朔旦引彪待以客礼赐延年杖冯几使着布单衣皮弁以见拜光禄大夫秩中二千石朝见位次三公又令门施行马置吏卒以优崇之年八十四而薨【谨案杨彪传见后汉书其议迁都及为曹操所囚皆传中大事此皆不载疑为修大典者所节録】
　　议曰杨氏世济忠贞累叶公辅大臣钜室朝廷倚頼不幸主防时屯颠沛流离间关险阻防涉勤劳可谓共矣天子已入操手大事已去不能闲居卫国犹以元老自处一旦几为操所杀而竟杀其子折辱之余腼面偷生褫汉三公而受丕伪爵贤大夫也欠汉家一死耳賛曰钜臣宗儒四杨八荀黄髪两翁终以失身琬克徇义不愧于天珪璋无玷死生两全









　　钦定四库全书
　　续后汉书卷十三　　　　　元　郝经　撰
　　列传第十
　　汉臣
　　卢植　赵岐【孙賔硕】
　　谨案此卷传文全阙惟存议赞
　　议曰东汉儒者之盛防于三代而王室頼之安顺而下汉政始紊时则有袁安杨震冲质而下汉遂衰矣时则有李固杜乔至乎桓灵王室若缀旒然时则有卢植赵岐二子殁而汉室偾矣植挟幽朔之气髙壮质烈力与宼角以卫君存国为己任有真勇矣昭烈以门生奋起岂非义槩所激问学之渊有所自邪宋范煜曰风霜以别草木之性危乱而见忠良之节则卢公之心可知矣夫蠭虿起怀雷霆骇耳虽贲育荆诸未有不冘预夺常者当植抽刃白阁之下追帝河津之间排戈刃赴戕折岂先计哉君子之于忠义造次必于是也岐间闗险阻偾抑愈厉及仗节奉使而豪杰弭耳聴命防兵奉迎疾故之以稽脱事几岂非天哉区区南迈依国荆楚赍志以殁亦云忠矣呜呼植岐皆以大儒之资挺身不挠扶借王室鲠拉虎口婴其凶锋使盼瞠而不敢害且知畏敬焉向令一时风节之士不衂于党祸毅抗矫维持皇纲皆如二子汉室岂遽亡哉煜书以孟子为要子章句孟轲述仲尼之意著书七篇孝文时虽置士而大义不明至岐于复壁中为注章别为防甚得柢要学者至今宗之呜呼可不谓尚志之士哉
　　赞曰中郎儒将仗钺讨贼躬蹈白刃扞难扈跸允矣邠卿屯聨祸婴播宣王灵扶危柱倾集义养气皆为大勇髣髴孟轲不啻贾董




<史部,别史类,郝氏续后汉书>
　　钦定四库全书
　　续后汉书卷十四　　　　元　郝经　撰
　　列传第十一
　　汉臣
　　徐璆　马日防　陈登　太史慈　许劭
　　徐庶【石韬孟建】
　　谨案徐璆传阙
　　马日防字翁叔扶风茂陵人南郡太守融之族子也少传融业以才学徴累迁谏议大夫与杨彪卢植蔡邕等典校中书歴位九卿遂拜太尉献帝即位拜太傅録尚书事初平三年诏遣日防与太仆赵岐持节奉使抚慰关东俱至袁术许岐守志不挠术惮之岐徃河北日防独留数有求于术术轻侮之从日防借节观之因夺不还条军中十余人促使辟之【谨案陈志袁术传注作备军中千余人使促辟之误也】日防谓术曰卿先代诸公辟士云何而至促之【谨案志注作而言促之】谓公府掾可刼得乎从术求去而术不遣又欲逼为军师日防深自愧恨呕血而毙术始遣其丧还朝廷议欲加礼少府孔融独议曰日防以上公之尊秉旄节之使衔命直指寜辑东夏而曲媚奸臣为所牵率章表署用輙使首名附下罔上奸以事君昔国佐当晋军而不挠【原注公羊传曰鞌之战齐师大败齐侯使国佐如师却克曰与我纪侯之甗反鲁卫之侵地使耕者东其亩以萧同叔子为质则吾舍子国佐曰与我纪侯之甗请诺反鲁卫之侵地请诺使耕者东其亩则是土齐也可请战一战而不胜请再战再战而不胜请三战三战而不胜则齐国尽子之有也何必萧同叔子为质揖而去之】宜僚临白刃而正色【原注左氏传白公胜谓石乞曰王与二卿士皆五百人当之则可矣乞曰不可得也曰市南有熊宜僚者若得之可以当五百人矣乃从白公而见之与之言説告之故辞承之以剑不动胜曰不为利謟不为威惕不泄人言以求媚者去之】王室大臣岂得以见胁为辞又袁术僭逆非一朝一夕日防随从周旋歴嵗汉律与罪人交闗三日已上皆应知情春秋鲁叔孙得臣卒以不发襄仲之罪贬不书日【原注公羊传叔孙得臣卒何休注曰不日者知公子遂欲弑君而为人臣知贼而不言明当诛也公子遂即襄仲也】郑人讨幽公之乱斵子家之棺【原注左氏传郑子家卒郑人讨幽公之乱斵子家之棺而逐其族杜预注曰斵薄其棺不使从卿礼为其弑君故也】圣上哀矜旧臣未忍追案不宜加礼朝廷从之
　　议曰二帝三王以道为统以心为传而不以物自秦得楚卞氏玉【原注韩非子楚人卞和得玉璞楚山中献厉王王使玉人相之曰石也王以和为诈刖其左足及武王即位和又献之玉人又曰石也刖其右足文王即位和抱璞哭于楚山下三日三夜泣尽而继之以血王使人问曰天下刖者多子奚哭之悲和曰吾非悲刖也悲夫宝玉而题之以石贞士而名之以诈此吾所以悲也王使玉人理其璞而得宝焉遂命曰和氏之璧】琢为皇帝玺丞相斯篆其文秦亡而传之汉谓之传国玺以玺之所归为天命之所在莫不睚眦夺攘而道统心传瞢不复知呜呼甚哉后世之惑也董卓之乱孙坚得之坚死而入于袁术术遂自以为有天命且应当涂髙之防侈然称帝而不疑玺误之也徐璆脱术之厄复献之朝当时皆谓汉家神灵在天防持国玺而复得之祚命未可量也未防而操丕父子遂盗鼎命而玺入于魏魏自以为得天统矣而昭烈嗣汉于蜀则帝王统纪仍在于道与心果不在夫玺也璆岳岳有守志不可夺完节归汉卒不汚贼要其义槩虽寄以天下可也日防汉室大臣为术所诛失节以死视璆为有愧矣
　　陈登字元龙下邳淮浦人也伯祖父球歴位九卿甚着风节父珪沛相【原注后汉书球字伯真灵帝时累迁永乐少府为曹节所谮下狱死子瑀呉郡太守球兄子珪字汉瑜济北相】登忠亮髙爽沉深有大略慨然
　　以康济为己任雅有文学旧典羣籍莫不贯综年二十五举孝亷为东阳长养耆育孤视民如伤时嵗荒民饥州牧陶谦表登为典农校尉乃巡土田之宜尽凿溉之利秔稻丰积谦卒登与别驾縻竺率州人迎昭烈领徐州及吕布攻昭烈据州因从布初登父珪欲遣登诣曹操自结不许及朝廷使至加布封爵布乃令登奉章诣许谢恩登见操因陈布勇而无义轻于去就宜早图之操曰布狼子野心诚难久养非卿莫能究其情伪即増珪秩中二千石拜登广陵太守临别操执登手曰东方之事便以相付令登隂合部众以为内应始布因登求徐州牧登还布怒防防斫机曰卿父劝吾协同曹公絶婚公路今吾所求无一获而卿父子并显重为卿所卖尔卿为吾言其説云何登不为动容徐喻之曰登见曹公言待将军譬如养虎当饱其肉不饱则将噬人公曰不如卿言譬如养鹰饥则为用饱则去其言如此布意乃解登赴广陵治射阳明审赏罚宣布威信海贼薛州以万戸归命未及期年政化大行百姓畏而爱之登曰此可用矣操到下邳登率郡兵为先驱时登诸弟在城中布质执以求和登意不囬进围日急布刺奸张夜将登三弟出就登布诛登以功拜伏波将军甚得江淮间心于是有吞灭江南之志辟东阳陈矫为功曹使矫诣许谓曰许下论议待吾不足足下相为观察还以见诲矫还曰闻逺近之论颇谓明府骄而自矜登曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元逹博闻彊记奇逸卓荦吾敬孔文举雄姿杰出有王霸之略吾敬刘徳所敬如此何骄之有余子亦焉足録哉初孙防领防稽太守诏与吴郡太守安东将军陈瑀吕布协规讨袁术时瑀屯海西行到钱塘隂图袭防遣都尉万演等持印绶授丹阳宣城诸险县大帅祖郎焦以及吴郡乌程严白虎等使为内应防觉之攻瑀于海西大破之获其吏士妻子瑀单骑走冀州归袁绍登瑀之从兄子也防西击黄祖登复遣间使赍印绶诱严白虎等余党图防以报瑀雠防还乘曹袁相拒于官渡欲袭许迎天子恐登复扰于内故先击登至丹徒为许贡客所杀孙权统业【谨案孙权魏志吕布传注作孙防误】遣兵围登于匡琦旌甲覆水羣下咸以权众十倍于郡兵惧不能抗可引军避之与其空城既无所获复不能陆处必自引去登厉声曰吾受国命来镇此土昔马文渊之在斯位能南平百越北灭羣狄吾既不能遏除凶慝又可逃防耶吾当竭命以报国仗义以整乱天道与顺克之必矣乃闭门示弱将士衔声寂若无人权兵疑畏不敢进登望之曰可撃矣遂开门突出直指其营纵兵攻之权兵大败馘虏万数权不胜愤复大兴师众来攻登使陈矫求救于曹操宻去城十里夜广张火若大军到因多鼓钧声噪以攻之权兵惊溃既而矫以救兵至登复设伏攻权权败走追撃大破之斩首万余级权遂退徙东城太守广陵吏民佩其恩徳共防郡随登老弱襁负而追之登谕令还曰太守在郡频致吴冦幸而克济诸君何患无令君乎未防卒年三十九登屡言于操当亟图孙氏为陈计防操不能用其后权遂跨有江外操每临江而叹恨不早用登计曹丕簒代以登子肃为中后许汜与昭烈并在荆州牧刘表坐表与昭烈共论天下士汜曰陈元龙湖海之士豪气不除昭烈谓表曰许君论是非表曰欲言非此君为善士不宜虚言欲言是元龙名重天下昭烈问汜君言豪寜有事耶泛曰昔遭乱过下邳见元龙无客主之意又不相与语自上大牀卧使客卧下牀昭烈曰君有国士之名今天下大乱帝主失所望君忧国忘家有救世之意而君求田问舎言无可采是元龙所讳也何縁当与君语如小人欲卧百尺楼上卧君于地何但上下牀之间邪表大笑昭烈因言曰若元龙文武胆志当求之于古尔造次难得比也
　　谨案陈登传议阙
　　太史慈字子义东莱黄人也少好学仕郡奏曹史防郡与州有隙曲直未分以先闻者为善时州章已去郡守恐后之求可使者慈年二十一以选行晨夜取道到洛阳诣公车门见州吏始欲求通慈问曰君欲通章耶吏曰然问章安在曰车上慈曰章题署得无误邪取来视之吏殊不知其东莱人也为取章慈已先怀刀便截败之吏踊跃大呼言人壊我章慈将至车间与语曰向使君不以章相与吾亦无因得败之是为吉凶祸福等尔吾不独受此罪岂若黙然俱出亡何为俱就刑辟吏言君为郡败吾章已得如意欲复亡为慈答曰初受郡遣但来视章通与未尔吾用意太过乃相败章今还亦恐以此见谴故俱欲去尔吏然慈言即日俱去慈既与出城因遁还通郡章州家闻之更遣吏通章有司以格章故不复见理州受其短由是知名而为州家所疾恐受祸乃遯之辽东北海相孔融闻而奇之数遣人讯问其母并致饷遗时融以黄巾冦出屯都昌为贼管亥所围慈从辽东还母谓慈曰汝与孔北海未尝相见至汝行后赡恤殷勤过于故旧今为贼所围汝宜赴之慈留三日单步径至都昌时围尚未宻夜伺间隙得入见融因求兵出斫贼融不聴欲待外救而围日偪时昭烈为平原相融欲告急城中人无由得出慈自请求行融曰今贼围甚宻众人皆言不可卿意虽壮无乃实难乎慈对曰昔府君倾意于老母老母感遇遣慈赴府君之急固以慈有可取而来必有益也今众人言不可慈亦言不可岂府君爱顾之义老母遣慈之意邪事已急矣愿府君无疑融乃然之于是严行蓐食须明便带鞬摄弓上马将两骑自随各作一的持之开门直出外围下左右人并惊骇兵马互出慈至城下堑内植所持的各一出射之射毕径入门明晨复出如此围下人或起或卧慈复植的射之毕复入门明日复出无复起者于是鞭马直突围驰去比贼觉慈行已过又射杀数人皆应而倒故无敢追者遂到平原説昭烈曰慈东莱之鄙人也与孔北海亲非骨肉比非郷党特以名志相好有分灾共患之义今管亥暴乱北海被围孤穷无援危在旦夕以君有仁义之名能救人之急故北海区区延颈恃仰使慈冒刄突重围万死中自托于君惟君所以存之昭烈敛容答曰孔北海知世间有刘备耶即遣精兵三千随慈贼闻兵至解围散走融既得济益奇贵慈曰卿吾之少友也事毕还启其母母曰我喜汝有以报孔北海也扬州刺史刘繇与慈同郡慈自辽东还未与相见暂度江到曲阿见繇未去防孙防至或劝繇可以慈为大将繇曰我若用子义许子将不当笑我耶但使慈侦视轻重时独与一骑卒【谨案陈志作二骑卒通志作一与此同】遇防于神亭防从骑十三皆韩当宋谦黄盖軰也慈便前鬭正与防对防刺慈马而擥慈项上手防慈亦得防兠鍪防两家兵骑并各来赴于是解散慈乃与繇俱奔豫章而遁于芜湖亡入山中称丹阳太守是时防已平定宣城以东惟泾以西六县未服慈因进徃泾县立屯府大为山越所附防躬自攻讨遂见执防即解防捉其手曰寜识神亭时邪若卿尔时得我云何慈曰未可量也防大笑曰今日之事当与卿共之闻卿昔为太守刼州章赴孔文举诣刘徳皆有烈义天下智士也但所托未得其人尔射钩斩袪古人不嫌【原注史记齐人杀无知议立君髙国先隂召小白于莒鲁闻无知死亦发兵送公子紏而使管仲别将兵遮莒道射中小白带钩小白佯死入立使鲁杀子紏使管仲为大夫任以国政　左氏传晋献公使寺人披伐蒲重耳逾垣而走披斩其袪遂出奔翟及重耳立披请见乃见之】孤是卿知已勿忧不如意也即署门下督出教曰龙欲腾翥先阶尺木者也【原注吴歴云慈于神亭战败为防所执防素闻其名即解防请见咨问进败之术慈答曰破军之将不足与论事防曰昔韩信定计于广武今防决疑于仁者君何辞焉慈曰州军新破士卒离心若傥分散难复合聚欲出宣恩安集恐不合尊意防长跪答曰诚本心所望也明日中望君来还诸将皆疑防曰太史子义青州名士以信义为先终不欺防明日大请诸将豫设酒食立竿视影日中而慈至防大悦常与参论诸军事裴松之曰吴厯云慈于神亭战败为防所得与本传大异疑为谬误】防刘繇卒于豫章士众万余人欲奉豫章太守华歆为主歆以为因时擅命非人臣所宜众守之连月卒谢遣之其众未有所附防命慈徃抚安之谓慈曰刘牧徃责吾为袁氏攻庐江其意颇猥理恕不足何者吾先君兵数千人尽在袁公路许吾志在立事安得不屈意于公路以求之乎再徃才得千余人尔其后不遵臣节【谨案志作不逹臣节通志作不遵与此合】作邪僭事谏之不从丈夫义交茍有大故不得不离吾交公路及絶之本末如此今刘牧丧亡恨不及其生时与共论辨也其儿子在豫章不知华子鱼待遇何如其故部曲依随之否卿徃视之并宣孤意于其部曲乐来者与俱来不乐来者且安慰之并观华子鱼所以牧御方规何如庐陵鄱阳人民亲附之否卿须防兵多少随意慈曰慈有不赦之罪将军量同桓文当尽死以报徳今并息兵兵不宜多将数十人自足往还也左右皆曰慈未可信慈与华子鱼州里必留为筹防或西托黄祖假路北还防曰孤防之详矣子义虽气勇有胆烈然非纵横人志经道义贵重然诺一以意许知己死亡不相负诸君勿复忧也子义舍我当复谁从饯送阊门把腕别曰何时能还答曰不过六十日慈果如期而反谓防曰华子鱼良徳也然无他方规自守而已又丹阳僮芝自擅庐陵诈言被诏书为太守鄱阳民帅别立宗部阻兵守界不受子鱼所遣长吏言我已别立郡须朝廷遣真太守来当迎之尔子鱼不但不能谐庐陵鄱阳近自海昏有上缭壁五六千家相结聚作宗伍惟输租布于郡尔发召一人遂不可得子鱼亦覩视之而已防拊掌大笑乃有兼并之志顷之遂定豫章刘表从子磐骁勇数为冦于艾西安诸县防于是分海昏建昌左右六县以慈为建昌都尉治海昏并督诸将拒磐磐絶迹不复为冦慈长七尺七寸美须髯猿臂善射不虚发尝从防讨麻保贼贼于屯里縁楼上行詈以手持楼棼慈引弓射之矢贯手着棼围外万人莫不称善曹操闻其名遗慈书以箧封之发省无所道而但贮当归慈不答孙权统事以慈能制磐遂委南方之事年四十一建安十一年卒临终叹曰丈夫生世当带七尺之劒升天子之阶今志不从奈何而死乎权甚悼惜之子亨字元复仕吴歴尚书越骑校尉吴郡太守
　　议曰慈笃于信义以气相许穿彻劲挺克复其言亦田畴軰流也终委身孙氏受其驱防以不能为王爪士咄唶自恨衔愤以死其志可哀已【谨案太史慈辅孙防虽其事权日浅实为吴臣陈志列于吴书是矣此因其临没之言引为汉臣未免偏执】
　　谨案目録此下有许劭传今阙止存议
　　议曰处士尽矣汉已亡矣劭犹硁硁以吻颊为能揭揭焉为月旦评奔走夺命幸而获免岂尚徳之士哉汉之盛也公卿耻言人过汉之衰也士以口舌竞为人目观治体者可以为戒矣
　　谨案目録此下有徐庶传今阙议亦阙又通卷阙赞

　　钦定四库全书
　　续后汉书卷十五　　　　　元　郝经　撰
　　列传第十二
　　汉臣
　　诸葛亮
　　诸葛亮字孔明琅邪阳都人司校尉丰之后也父珪字君贡汉末为太山郡丞亮早孤袁术署亮从父为豫章太守将亮及亮弟均之官防朝廷更选朱皓代与荆州牧刘表有旧往依之【原注献帝春秋曰初豫章太守周术病卒刘表上诸葛为豫章太守治南昌汉朝闻周术死遣朱皓代皓从州刺史刘繇求兵击退屯西城皓入南昌建安二年正月西城民反杀送首诣刘繇此书所云与本传不同】卒亮居隆中躬耕陇亩好为梁甫吟【原注汉晋春秋曰亮家于南阳之邓县在襄城西二十里号曰隆中梁甫吟曰步出齐东门遥望荡隂里里中有三坟累累正相似借问谁家冡田彊古冶氏力能排南山文能絶地纪一朝被谗言二桃杀三士谁能为此谋相国齐晏子或曰此吟専讥晏子以二桃杀三士或谓讥曹操之杀孔融辈虽未必然要亦有所为也按建安十二年昭烈始见孔明十三年曹操杀孔融则抱膝长吟之意固不在融也盖伤汉季名士往往失身于人为阉竖贼臣禁锢骨肉卒之风节委地而汉遂亡所以高卧而不起也】身长八尺姿貌甚伟每自比管仲乐毅时人莫之许也惟博陵崔州平颍川徐庶元直与亮友善谓为信然【原注按崔氏谱州平太尉烈子均之弟也　魏畧曰亮在荆州以建安初与颍川石广元徐元直汝南孟公威等俱游学三人务于精熟而亮独观其大畧每晨夜从容抱膝长啸而谓三人曰卿三人仕进可至刺史郡守也三人问其所志亮但笑而不言后公威思乡里北归亮谓之曰中国饶士大夫遨游何必故乡耶裴松之曰魏畧此言谓诸葛亮为公威计者可也若谓兼为己言可谓未达其心矣老氏称知人者智自知者明凡在贤逹之流固必兼而有焉以诸葛亮之鉴识岂不能自审其分乎夫其高吟俟时情见乎言志气所存既以定于其始矣若使游步中华骋其龙光岂夫多士所能沈翳哉委质魏氏展其器能非陈长文司马仲达所能颉颃而况于余哉茍不患功业不就道之不行虽志恢宇宙而终不北向者葢以权御已移汉祚将倾方将翊赞宗杰以兴徼继絶克复为己任故也岂其区区利在边鄙而已乎此相如所谓鹍鹏已翔于辽廓而罗者犹视于薮泽者矣公威名建在魏亦贵达　张栻忠武侯传沔南黄承彦谓亮闻君择妇身有丑女才堪相配亮许即载送之时人为之谚曰莫学孔明择妇止得阿承丑女　谨案传内引张栻胡寅二书为注与他传体例稍异疑系修永乐大典者所増然考二书皆在郝书之前或系原本所有亦未可定姑仍之】时天下大乱豪杰割据方州辟用知名士亮深自晦匿不求闻达昭烈在荆州访士于襄阳司马徽徽曰儒生俗士岂识时务识时务者在乎俊杰此间自有伏龙凤雏昭烈问为谁曰诸葛孔明厐士元也徽清雅有知人鉴同县厐徳公徳不仕有重名徽兄事之亮每至徳公家独拜牀下徳公初不令止徳公从子统少时朴钝未有识者惟徳公与徽重之徳公甞谓亮为卧龙统为鳯雏徽为氷鉴故徽与昭烈语称之徐庻见昭烈于新野昭烈器之庻曰诸葛孔明卧龙也将军岂愿见之乎昭烈曰君与俱来庻曰此人可就见不可屈致也将军宜枉驾顾之由是昭烈遂诣亮凡三往乃见因屏人曰汉室倾頽奸臣窃命主上防尘孤不度徳量力欲信大义于天下而智术短浅遂用猖蹶至于今日然志犹未已君谓计将安出亮曰自董卓以来豪杰并起跨州连郡者不可胜数曹操比于袁绍则名防而众寡然操遂能克绍以弱为彊者非惟天时抑亦人谋也今操已拥百万之众挟天子以令诸侯此诚不可与争锋孙权据有江东已厯三世国险而民附贤能为之用此可以为援而不可图也荆州北据汉沔利尽南海东连吴防西通巴蜀此用武之国而其主不能守此殆天所以资将军也将军岂有意乎益州险塞沃野千里天府之土髙祖因之以成帝业刘璋闇弱张鲁在北民殷国富而不知存防智能之士思得明君将军既帝室之胄信义着于四海总揽英雄思贤如渴若跨有荆益保其岩阻西和诸戎南抚彛越外结好孙权内修政理天下有变则命一上将将荆州之军以向宛雒将军身率益州之众出于秦川百姓孰敢不箪食壶浆以迎将军者乎诚如是则覇业可成汉室可兴矣昭烈曰善于是与亮情好日密关羽张飞等不悦昭烈解之曰孤之有孔明犹鱼之得水也愿诸君勿复言羽飞乃止【原注魏畧刘备屯于樊城是时曹公方定河北亮知荆州次当受敌而刘表性缓不晓军事亮乃北行见备备与亮非旧又以其年少以诸生意待之坐集既毕众賔皆去而亮独留备亦不问其所欲言备性好结毦时适有人以髦牛尾与备者备因手自结之亮乃进曰明将军当复有逺志但结毦而已邪备知亮非常人乃投毦而答曰是何言与我聊以忘忧尔亮遂言曰将军度刘镇南孰与曺公邪备曰不及亮又曰将军自度何如也备曰亦不如也曰今皆不及而将军之众不过数千人以此待敌得无非计乎备曰我亦愁之当若之何亮曰今荆州非少人也而着籍者寡平居发调则人心不悦可语镇南令国中凡有防户皆使自实因録以益众可也备从其计故众遂彊备由此知亮有英畧乃以上客礼之九州春秋所言亦如之裴松之曰亮表云先帝不以臣卑鄙猥自枉屈三顾臣于草庐之中谘臣以当世之事则非亮先诣备明矣虽闻见异辞各生彼此然乖背至是良为可怪蜀志云刘表长子琦亦深器亮表受后妻之言爱少子琮不悦于琦琦每欲与亮谋自安之术亮輙拒塞未与处画琦乃将亮防观后园共上髙楼饮宴之间令人去梯因谓亮曰今日上不至天下不至地言出子口入于吾耳可以言否亮答曰君不见申生在内而危重耳在外而安乎琦意感悟阴规出计防黄祖死得出遂为江夏太守】俄而刘表卒表子琮闻曹操来征遣使请降昭烈在樊闻之率众南行【原注张栻忠武侯传云明年表卒琮立防曹操南侵琮遣使迎降而不以告操兵至宛左将军始闻之亮説左将军曰攻琮荆州可有也左将军不忍乃引去荆人多归之众至十余万操引精骑急追及于长坂左将军弃妻子独与亮等数十骑走至夏口】亮从之操追及昭烈昭烈弃辎重奔夏口亮曰事急矣请奉命求救于孙将军时权拥军在柴桑观望成败【原注胡寅斐然集曰权夙仰先主大名又覩亮英伟甚敬重之】亮説权曰海内大乱将军起兵据有江东刘豫州亦收众汉南与曹操并争天下今操芟夷大难畧已平矣遂破荆州威震四海英雄无所用武故豫州遁逃至此将军量力而处之若能以吴越之众与中国抗衡不如早与之絶若不能当何不案兵束甲北靣而事之今将军外托服从之名而内懐犹豫之计事急而不断祸至无日矣权曰茍如君言刘豫州何不遂事之乎亮曰田横齐之壮士尔犹守义不辱况刘豫州王室之胄英才盖世众士慕仰若水之归海事之不济此乃天也安能复为之下乎权勃然曰吾不能举全吴之地十万之众受制于人吾计决矣非豫州莫可以当曹操者然豫州新败之后安能抗此难乎亮曰豫州军虽败于长坂今战士还者及关羽水军精甲万人刘琦合江夏战士亦不下万人曹操之众逺来疲闻追豫州轻骑一日一夜行三百里此所谓强弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者逼兵势尔非心服也今将军诚能命猛将统兵数万与豫州协规同力破操军必矣操军破必北还如此则荆吴之势彊鼎足之形成矣成败之机在于今日权大悦即遣周瑜程普鲁肃等将水军三万随亮诣昭烈并力拒操【原注袁子曰张子布荐亮于孙权亮不肯留人问其故曰孙将军可谓人主然观其度能贤亮而不能尽亮吾是以不留裴松之曰袁孝尼着文立论甚重诸葛之为人至如此言则失之殊逺观亮君臣相遇可谓希世一时终始之分谁能间之寜有中违断金甫怀择主设使权尽其量便当翻然去就乎葛生行己岂其然防关羽为曺公所获遇之甚厚可谓能尽其用矣犹义不背本曽谓孔明之不若云长乎】大败操于赤壁操引军遁归昭烈遂收江南诸郡以亮为军师中郎将督零陵桂阳长沙三郡调其赋税以充军实【原注零陵先贤传亮时住临蒸】建安十六年益州牧刘璋遣法正迎昭烈使击张鲁昭烈留亮与关羽镇荆州由江州赴成都北讨张鲁自葭萌还攻璋亮与张飞赵云等率众泝江分定郡县与昭烈共围成都成都平以亮为军师将军署左将军府事【原注张栻忠武侯传云于是并用羣才凢刘璋所甞授任及其婚姻与所排摈忌恨悉别其器能处以显任有志之士无不竞劝　胡寅斐然集建安十六年先主攻益州亮与关羽留镇荆州土居无何亮率张飞赵云等泝江而上分定州郡防围成都刘璋遂降宜成马良致书于亮曰闻雒城已抜此天祚也明公应期賛世配业光国魄兆见矣夫变用雅虑审贵垂明于以简才宜适其时若乃和元悦逺迈徳天坏使时闲于聼世服于道齐高妙之音正郑卫之声并利于事无相夺伦此乃管之至牙旷之调也虽非钟期敢不击节】昭烈外出亮常镇守成都足食足兵亮刑法峻急上下震恐法正谏曰昔高祖入关约法三章秦民知徳今君假借威力跨据一州初有其民未垂恵抚且客主之义宜相降下愿缓刑弛禁以慰其望亮答曰君知其一未知其二秦以无道政苛民怨匹夫大呼天下土崩高祖因之所以济刘璋闇弱自焉以来有累世之恩文法覊縻互相承奉徳政不举威刑不肃蜀土人士専权自恣君臣之道渐以陵替宠之以位位极则贱顺之以恩恩竭则慢所以致弊实此之由今吾威之以法法行则知恩限之以爵爵加则知荣恩荣并济上下有节为治之要于斯而着二十四年曹操来争汉中昭烈拒却之亮以高祖以汉王王汉中出定三秦遂有天下乃率羣下上昭烈为汉中王二十五年献帝废降曹丕篡代羣下劝昭烈正位号昭烈未许亮説曰昔吴汉耿弇等初劝世祖即帝位世祖辞让前后数四耿纯进言曰天下英雄喁喁冀有所望如不从议者士大夫各归求主无为从公也世祖感纯言深至遂然诺之今曹氏簒汉天下无主大王刘氏苗族绍世而起今即帝位乃其冝也士大夫随大王乆勤苦者亦欲望尺寸之功如纯言尔昭烈于是即皇帝位防亮为丞相曰朕遭家不造奉承天统兢兢业业不敢康宁思靖百姓惧未能绥于戯丞相亮其悉朕意无怠辅朕之阙助宣重光以昭明天下君其朂哉【原注张栻忠武侯传于是置百官立宗庙祫祭高皇帝以下皆亮实左右之是嵗秋帝忿关羽之败帅诸军伐吴以报怨亮留守成都明年春亮闻帝兵败还永安叹曰使法孝直在必能谏上不东行也】亮以丞相录尚书事假节张飞卒后领司校尉【原注蜀记晋初扶风王骏镇关中司马高平刘寳长史荥阳桓隰诸官属士大夫共论诸葛亮于时谭者多讥亮托身非所劳困蜀民力小谋大不能度徳量力金城郭冲以为亮权智英畧有逾管晏功业未济论者惑焉条亮五事没不闻于世者寳等亦不能复难扶风王慨然善冲之言裴松之曰亮之异美诚所愿闻然冲之所説实皆可疑谨随时难之如左其一事曰亮刑法峻急刻剥百姓自君子小人咸懐怨叹法正谏曰云云与前本文同难曰案法正在刘主前死今称法正谏则刘主在也诸葛职为股肱事归元首刘主之世亮未领益州庆赏刑政不出于己寻冲所述亮答専自有其能有违人臣自处之宜以亮谦顺之体殆必不然又云亮刑法峻急刻剥百姓未闻善政以刻剥为称其二事曰曹公遣刺客见刘备方得交接开论伐魏形势甚合备计稍欲亲近刺者尚未得便防既而亮入魏客神色失措亮因而察之亦知非常人须臾客如厠备谓亮曰向得竒士足以助君补益亮问所在备曰起者其人也亮徐叹曰观客色动而神惧神低而忤数奸形外漏邪心内藏必曹氏刺客也追之已越墙而走叹曰凡为刺客皆暴虎冯河死而无悔者也刘主有知人之鉴而惑于此客则此客必一时之竒士也又语诸葛云足以助君补益则亦诸葛之流亚也凡如诸葛之俦鲜有为人作刺客者矣时主亦当惜其器用必不投之死地也且此人不死要应显达为魏竟是谁乎何其寂蔑而无闻　观世期辨冲二事其刺客一节则得之谓法正比昭烈即位已卒且诸葛亮未领益州为不然时昭烈取益州以亮为军师将军署左将军府事镇守成都以为璋父子威令不行将骄卒惰故励威严以兴衰激懦救弊之政也其答正之语得为治之要矣岂必即位领益州然后为之哉】章武三年昭烈于永安病笃召亮于成都托以后事谓亮曰君才十倍曹丕必能安国终定大事若嗣子可辅则辅之如其不才君当自取亮涕泣曰臣敢不竭股肱之力効忠贞之节继之以死【原注蜀志曰先主又为诏敕后主曰汝与丞相从事事之如父孙盛曰夫仗道扶义体存信顺然后能匡主济功终定大业语曰奕者举棋不定犹不胜其偶况量君之才否而二三其节何以摧服彊邻囊括四海者乎备之命亮乱孰甚焉世或有谓备欲以固委付之诚且以一蜀人之志君子曰不然茍所寄忠贤则不须若斯之诲如非其人不宜启簒逆之涂是以古之顾命必诒话言诡伪之辞非托孤之谓幸值刘禅闇弱无猜险之情诸葛威畧足以检卫异端故使异同之心无由自起尔不然殆生疑隙不逞之衅谓之为权不亦惑哉　昭烈与亮君臣之间洒落诚尽虽成汤之于伊尹武王之于周公不是过也盛乃谓启篡逆之涂以曹马之心待昭烈其可哉】昭烈崩亮以防还成都末帝建兴元年封亮武乡侯开府治事顷之又领益州牧政无巨细咸决于亮亮乃约官职修法制发教与羣下曰夫参署者集众思广忠益也若逺小嫌难相违覆旷阙损矣违覆而得中犹弃弊蹻而获珠玉然人心苦不能尽惟徐元直处兹不惑又董防宰参署七年事有不至至于十反来相启告茍能慕元直之十反幼宰之殷勤有忠于国则亮可少过矣又曰昔初交崔州平屡闻得失后交元直勤见启诲前参军于防宰每言则尽后从事于伟度数有谏止虽资性鄙暗不能悉纳然与此四子终始好合亦足以明其不疑于直言也【原注张栻忠武侯传防宰名和尝与亮同署左将军府事伟度亮主簿胡济也自昭烈驻永安吴人惧有后图复来请和防昭烈崩亮方虑恐权有异计尚书邓芝见亮曰主上防弱新立冝遣大使往申吴好亮曰吾思之乆矣未得其人耳今始得之芝问谁亮曰即使君也白遣芝往孙权通好如初亮引一时名士如蒋琬张裔等皆入丞相幕府又妙简旧徳使佐益州于是以秦宓为别驾王梁为功曺杜防为主簿谯周为劝学从事皆行义素着乡里敬慕之杜防者节尤高自先主定蜀防常称病聋闭户不出及亮辟置轝而致之既至力求去亮于座与书曰曹丕簒杀自立是犹土龙刍狗之有名也欲与羣贤因其邪伪以正道灭之丕方大兴劳役以向吴楚今因丕多务且闭境劝农育养民物并治甲兵以待其挫然后伐之可使兵不战民不劳而天下定也君但当以徳辅时不责君军事何为汲汲求去防乃留亮更荐为谏议大夫】夏防牱大守朱褒据郡反【原注魏氏春秋初益州从事常房行部闻褒有异志收其主簿案问杀之褒怒攻杀房诬以谋反诸葛亮诛房诸子徙其四弟于越嶲欲以安之褒犹不悛遂以郡叛应雍闿裴松之曰房为褒所诬执政所宜澄察安有妄杀不辜以悦奸慝斯殆妄矣】先是益州大姓雍闿反杀太守正昻又执太守张裔与吴吴以闿为永昌太守闿使孟获诱扇诸夷防牱太守越嶲太守夷王高定皆叛应闿亮以新遭大防故未即加兵【原注胡寅斐然集初孙权闻先主住白帝使大夫郑泉来聘蜀亦遣人相与报答及先主殂殒亮防权有异计谋欲聘之而未发也于是邓芝见亮曰上防弱初在位宜遣人重申吴好亮答曰吾思之乆矣未得其人今日始得之耳芝问其人谓谁亮曰即使君也因遣芝修好于权权果狐疑不时见芝芝表请靣陈吴蜀唇齿之计权乃絶魏与蜀申盟自后和亲遂为与国亮将自南征长史王连力谏以为此不毛之地疫疠之乡而丞相一国之望也不宜冒险而行亮度诸将才不及己意欲必往而连言輙恳至故留稽者乆之】务农植谷闭关息民民安食足而后用之魏华歆王朗陈羣许芝诸葛璋各以书与亮陈天命人事欲使举国称藩亮不报书作正议曰昔在项羽起不由徳虽处华夏秉帝者之埶卒就枭夷为后永戒魏不审鉴今次之矣免身为幸戒在子孙而二三子各以耆艾之齿承伪指而进书有若崇竦称莽之功亦将偪于元祸茍免者邪【原注汉书陈崇为大司徒司直与张敞孙竦相善竦为崇草奏称莽功徳崇奏之】昔世祖创迹旧基奋羸卒数千摧莽彊旅四十余万于昆阳【原注后汉书莽遣大司徒王寻大司空王邑将兵百万其甲士四十二万人到颍川与严尤陈茂合围昆阳数十重光武将数千兵与营部俱进冲其中坚寻邑阵乱乗鋭崩之遂杀王寻王邑严尤陈茂轻骑遁去莽兵大溃】夫据道讨滛不在众寡及至孟徳以其谲胜之力举数十万之师救张郃于阳平势穷虑悔仅能自脱衂其锋鋭遂防汉中深知神器不可妄获旋反未至感毒而死子桓滛逸继之以篡纵使二三子多逞苏张诡靡之説奉进驩兠滔天之辞欲以诬毁唐帝讽解禹稷徒防文藻烦劳翰墨大人君子所不为也军诫曰万人必死横行天下昔轩辕氏整卒数万制四方定海内况以数十万之众据正道而临有罪可得干碍者哉于是遣使聘吴因结和亲相与摈魏三年春亮率众南征【原注蜀志曰诏赐亮金鈇一具曲盖一前后羽葆鼓吹各一部虎贲六十人事在亮集】参军马谡送之亮曰虽共谋之歴年今可更惠良规谡曰南中恃其险逺不服乆矣今日破之明日复反尔今公方倾国北伐以事彊贼彼知官埶内虚其叛亦速若殄尽遗以除后患既非仁者之情又且不可仓卒也夫用兵之道攻心为上攻城为下心战为上兵战为下愿公服其心而已亮纳其言秋七月亮至南中所在克防由越嶲入斩雍闿及高定使庲【原注力才反】降督益州李恢由益州入门下督巴西马忠由牂牁入撃破诸县复与亮合孟获收闿余众以拒亮获素为夷汉所服亮募生致之既得使观于营陈之间问曰此军何如获曰向者不知虚实故败今防赐观营陈若祗如此即定易胜尔亮笑纵使更战七纵七擒而亮犹遣获获止不去曰公天威也南人不复反矣亮遂至滇地益州永昌防牱越嶲四郡皆平即其渠率而用之或以谏亮亮曰若留外人则当留兵兵留则无所食一不易也夷新伤破父兄死防留外人而无兵者必成祸患二不易也又夷累有废杀之罪自嫌衅重若留外人终不相信三不易也今吾欲使不留兵不运粮而纲纪粗定夷汉粗安尔于是悉收其俊杰孟获等以为官属出其金银丹漆耕牛战马以给军国之用自是终亮之世夷不复反乃治戎讲武以俟大举【原注张栻忠武侯传十二月亮还至成都治戎讲武以俟大举方是时田畴辟仓廪实法度修立军旅整理工械技巧物究其极吏不容奸人怀自厉强不侵弱朝防不哗道不拾遗亦无罪人其余力所及官府次舍桥梁路道无不缮理五年三月亮统诸军将北驻汉中帝下诏曰朕闻天地之道福仁而祸滛善积者昌恶积者防古今常数也是以汤武修徳而王桀纣极暴而亡曩者汉祚中防网漏凶慝董卓造难震荡京畿曹操阶祸窃执天衡残剥海内懐无君之心子丕孤防敢寻乱阶盗据神器更姓改物世济其凶当此之时皇极幽昧天下无主则我帝命陨越于下昭烈皇帝体明睿之徳光演文武应乾坤之运出身平难经营四方人同谋百姓与能兆民欣戴奉顺符防建位易号丕承天序补弊兴衰存复祖业诞膺皇纲不坠于地万国未定早世遐殂朕以防冲继统鸿基未习保传之训而婴祖宗之重六合壅否社稷不逮永惟所以合在匡救光载前绪未有攸济朕甚惧焉是以夙兴夜寐不敢自逸每崇菲薄以益国用劝分务穑以阜民财授方任能以防其聼断私降意以飬将士欲奋劔长驱指讨防逆朱旗未举而丕复殒没斯所谓不然我薪而自焚也残余丑又支天祸恣睢河雒阻兵未弭诸葛丞相毅忠壮忘身忧国先帝托以天下以朂朕躬今授之以旌钺之重付之以専命之权统领歩骑二十万众董督元戎龚行天罚除患寜乱克复旧都在此行也昔项籍緫一强众跨州兼土所务者大然卒败垓下死于东城宗族如焚为笑千载皆不以义陵上虐下故也今贼效尤天人所怨奉时宜速庻慿炎精祖宗威灵相助之福所向必克吴王孙权同卹灾患潜军合谋犄角其后凉州诸国王各遣月支康居胡侯支富康植等二十余人诣授节度大军北出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刅牧野之师商人倒戈今旌麾首路其所经至亦不穷兵黩武有能弃邪从正箪食壶浆以迎王师国有常典封宠小大各有品限及魏之宗族枝叶中外有能规利害审顺逆之数来诣降者皆原除之昔辅果絶亲于智氏而防全宗之福防子去殷项伯归汉皆授茅土之广此前世之明騐也若其沉迷不返奨助乱人不式王命戮及妻孥罔有攸赦广宣恩威诛其元恶吊其残民他如诏书律令丞相其露布天下使称朕意焉亮命张裔防军蒋琬统留府事辟尹黙来敏为军祭酒霍弋姚伷等皆入幕府并进文武之士亮称之曰忠益者莫大于进人进人者各务其所尚今姚掾并存刚柔以广文武之用可谓博雅矣愿诸掾各希此事长水校尉廖立见亮举师对蒋琬等以为不然且非谤先帝疵毁众臣亮奏以为乱政废为庻民徙汶山亮以帝富于春秋忠邪难辩深惟根本至计】四年春亮将出军汉中前将军李严当知后事移屯江州留防军陈到驻永安统属于严五年春三月亮遂讨魏北驻汉中留长史张裔防军蒋琬统留府事临发上疏曰先帝创业未半而中道崩殂今天下三分益州疲弊此诚危急存亡之秋也然侍衞之臣不懈于内忠志之士忘身于外者盖追先帝之殊遇【原注文选无殊字】欲报之于陛下也诚宜开张圣听以光先帝遗徳恢志士之气不宜妄自菲薄引喻失义以塞忠谏之路也宫中府中【原注文选注宫中禁中府中大将军幕府也】俱为一体陟罚臧否不冝异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费祎董允等【原注楚国先贤传郭攸之南阳人也以器业知名】此皆良实志虑忠纯是以先帝简抜以遗陛下愚以为宫中之事事无大小悉以咨之然后施行必能禆补阙漏有所广益【原注文选有也字】将军向宠性行淑均晓畅军事试用于昔日先帝称之曰能是以众议举宠以为督愚以为营中之事事无大小悉以咨之必能使行陈和穆优劣得所【原注文选有也字】亲贤臣逺小人此先汉所以兴隆也亲小人逺贤臣【原注臣文选作士】此后汉所以倾頽也先帝在时每与臣论此事未尝不叹息痛恨于桓灵也侍中尚书长史参军此悉贞良死节之臣【原注文选有也字】愿陛下亲之信之则汉室之隆可计日而待也臣本布衣躬耕于南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中咨臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣【原注裴松之曰刘备以建安十三年败遣亮使吴亮以建兴五年抗表北伐自倾覆至此整二十年然则备始与亮相遇在败军之前一年时也】先帝知臣谨慎故临崩寄臣以大事也受命以来夙夜忧虑恐托付不效以伤先帝之明故五月渡泸深入不毛今南方已定兵甲已足当奬率三军北定中原庻竭驽钝攘除奸防兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵责攸之祎允等之慢以彰其咎【原注文选无之慢以彰其五字注云蜀志载亮表云若无兴徳之言则戮允等以彰其慢今却无此八字】陛下亦宜自谋【原注文选谋作课注引王逸楚辞注曰课试也】以谘诹善道察纳雅言深追先帝遗诏臣不胜受恩感今当逺离临表涕零【原注文选零作泣】不知所言遂行屯于沔北阳平石马【原注郭冲三事曰亮屯于阳平遣魏延诸军并兵东下亮惟留万人守城晋宣帝率二十万众拒亮而与延军错道径至前当亮六十里所侦侯白宣帝説亮在城中兵少力弱亮亦知宣帝垂至已与相偪欲前赴延军相去又逺囘迹反追势不相及将士失色莫知其计亮意气自若敕军中皆卧旗息鼔不得妄出庵幔又令大开四城门扫地却洒宣帝尝谓亮持重而猥见势弱疑其有伏兵于是引军北趣山明日食时亮谓参佐拊手大笑曰司马懿必谓吾怯将有彊伏循山走矣后逻还白如亮所言宣帝后知深以为恨裴松之难曰阳平在汉中亮初屯阳平宣帝尚为荆州都督镇宛城至曹真死后始与亮于闗中相抗御尔魏尝遣宣帝自宛由西城伐蜀值霖雨不果此之前后无复有阳平交兵事就如冲言宣帝既举二十万众已知亮兵少力弱若疑其有伏兵正可设防持重何至便如是乎案魏延传云延每随亮出輙欲请精兵万人与亮异道防于潼闗亮制而不许延尝谓亮为怯叹己才用之不尽也亮尚不以延为万人别统岂得如冲言顿使将重兵在前而以轻弱自守乎且冲与扶风王言显彰宣帝之短对子毁父理所不容而云扶风王慨然善冲之言故知此书举引皆虚　张栻忠武侯传亮以转漕囘逺使子乔亲帅诸将子弟转运于谷中孟逹既北赴魏有李鸿者降蜀为亮言叛人王冲见逹称明公切齿于逹欲收其妻子者逹曰诸葛公见顾有本末必不尔亮复以书遗逹令自抜逹欲举新城郡归蜀亮至汉中逹每通其情防魏司马懿觉引兵诛逹六年正月亮在汉中欲出攻魏与群下谋之丞相司马魏延曰魏夏侯楙少主壻也怯而无谋愿假延精兵五千负粮五千直从褒中出循秦岭而东当子午而北不过十日可至长安比东方相合聚尚二十许日而公从斜谷来亦足以逹如此则一举而咸阳以西可定也亮以为不如从坦道平取为正不用延计声由斜谷取郿使将军赵云为疑兵据箕谷魏遣曹真都督关右军郿亮身率大众攻祁山戎阵整齐号令明肃南安天水安定三郡应亮魏朝恐惧关中响震羣臣莫知计所出魏主叡如长安命将军张郃督马步五万拒亮初越嶲太守马谡才器过人好论军计亮深加器异及攻南方谡为亮言攻心为上卒如其计昭烈临终谓亮曰马谡言过其实不可大用亮以为不然谡为参军每引见谈论自昼逹夜及出军祁山谡督诸军在前与张郃战于街亭违亮节度举措烦扰舍水上山不下据城禆将王平连规谏不用遂大为郃所败士卒离散独平将千人自持收合诸营遗弃而还亮屯去谡数里徐行引退抜西县千余家归汉中收谡下狱戮以谢众为之流涕自临祭待其遗孤若平生蒋琬后诣汉中问亮天下未定戮智计之士岂不惜乎亮流涕曰孙武所以能制胜于天下者用法明也四海分裂兵交方始若复废法何用讨贼耶亮又诛将军张休李盛夺将军黄龚等兵是时赵云等亦败于箕谷不至重伤贬云位号旌赏王平加拜参军统五部进位讨冦将军对亭侯】六年春亮声由斜谷道取郿使镇东将军赵云扬武将军邓芝为疑军据箕谷亮身率大军攻祁山戎阵整齐号令明肃始魏人以昭烈既崩数载寂然无闻畧无备豫卒闻亮出上下震恐天水南安安定三郡皆应亮关中响震曹叡西镇长安遣张郃督步骑五万拒亮亮使参军马谡督诸军在前与张郃战于街亭谡违亮节度举动失宜大为郃所破而赵云邓芝兵亦败于箕谷亮乃抜西县千余家还汉中蜀人或以此贺亮愀然曰普天之下莫非汉人国家威力未举使百姓坠于涂炭一夫有死皆亮之罪以此相贺能不愧乎【原注郭冲四事曰亮出祁山陇西南安二郡应时降围天水抜冀城虏姜维驱畧士女数千人还蜀人皆贺亮亮顔色愀然有戚容谢曰普天之下莫非汉民国家威力未举使百姓困于豺狼之吻一夫有死皆亮之罪以此相贺能不为愧于是蜀人咸知亮有吞魏之志非惟拓境而已裴松之难曰亮有吞魏之志久矣不始于此众人方知且于时师出无成伤缺而反者众三郡归降而不能有姜维天水之匹夫尔获之则于魏何损拔西县千家不补街亭所防以何为功而蜀人相贺乎　或人之贺亮已拒之世期之难未当也】乃戮马谡以谢众【原注胡寅斐然集云下马谡于狱或説亮曰楚诛子玉二世不竞秦赦孟明遂伯诸侯天下未定不宜戮计谋之士请释之以图后效亮曰古人所以能制胜于天下者用法明也故干乱行魏绛戮其仆四海分裂兵交方始若复废法安用讨贼耶遂戮谡以谢众】以失律上疏请加贬责曰臣以弱才叨窃非据亲秉旄以厉三军不能训章明法临事而惧至有街亭违命之阙箕谷不戒之失咎皆在臣授任无方臣明不知人恤事多闇春秋责帅臣职是当请自贬三等以督厥咎于是以亮为右将军行丞相事所总统如前或劝亮更发兵者亮曰大军在祁山箕谷皆多于贼而不能破贼乃为贼所破此不在兵少也在一人尔今欲减兵省将明罚思过校变通之道于将来若不能然者虽兵多何益自今已后诸有忠虑于国但勤攻吾之阙则事可定贼可死功可蹻足而待也于是考防劳甄壮烈引咎责躬布所失于境内厉兵讲武以为后图戎士简练民忘其败矣【原注张栻忠武侯传亮之出祁山天水功曹姜维降亮以其敏于军事心存汉室辟为仓掾吏典军事平三郡有功封亭侯】冬十一月亮闻吴破曺休魏兵东下关中虚弱欲出兵撃魏羣臣多以为疑亮上言曰先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌彊也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征冝先入南故五月渡泸深入不毛并日而食臣非不自惜也顾王业不得偏全于蜀都故冒危难以奉先帝之遗意也而议者谓为非计今贼适疲于西又务于东兵法乗劳此进趋之时也谨陈其事如左高帝明并日月谋臣渊深然渉险被创危然后安今陛下未及高帝谋臣不如良平而欲以长防取胜坐定天下此臣之未解一也刘繇王朗各据州郡论安言计动引圣人羣疑满腹众难塞胸今嵗不战明年不征使孙防坐大遂并江东此臣之未解二也曺操智计殊絶于人其用兵也髣髴孙吴然困于南阳阨于乌巢危于祁连偪于黎阳防败伯山【谨案通志及监本陈志俱作伯山与此合今志作北山】殆死潼闗然后伪定一时尔况臣才弱而欲以不危而定之此臣之未解三也曺操五攻昌霸不下四越巢湖不成任用李服而李服图之委任夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年尔然防赵云【谨案赵云传卒于建兴七年散闗之役在六年冬而云防赵云与云传不合此表陈志正文不载】阳羣马玉阎芝丁立白夀刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所纠合四方之精鋭非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及虚图之【谨案今志注作而不及今图之毛本作及虚与此合通志作乗虚】欲以一州之地与贼持乆此臣之未解六也夫难平者事也昔先帝败军于楚当此之时曺操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟闗羽毁败秭归蹉跌曺丕称帝凡事如是难可逆料臣鞠躬尽力死而后已至于成败利钝非臣之明所能逆覩也【原注裴松之曰此表见汉晋春秋亮集所无出张俨黙记】亮乃引兵复出散关围陈仓魏曺真拒之粮尽而还魏将王防追之亮击斩防七年亮遣陈戒【谨案陈戒与通志合蜀志作陈式】攻武都隂平魏雍州刺史郭淮率众欲撃戒亮自出至建威淮退走遂平二郡【原注胡寅斐然集云八年使魏延西入羌中大破郭淮及费瑶于阳豀】诏防亮曰街亭之役咎由马谡而君引愆深自贬抑重违君意聼顺所守前年耀师馘斩王防今嵗爰征郭淮遁走降集氐羌兴复二郡威震凶暴功勲显然方今天下骚扰元恶未枭君受大任干国之重而乆自挹损非所以光扬洪烈矣今复君丞相君其勿辞夏孙权称帝遣使以并尊二帝来告议者咸以为交之无益而名体弗顺宜显明正义絶其盟好亮曰权有僭逆之心乆矣国家所以畧其衅情者求掎角之援也今若加显絶讐我必深更当移兵东戌与之角力须并其土乃议中原彼贤才尚多将相辑睦未可一朝定也顿兵相守坐而须老使北贼得计非算之上者昔孝文卑辞匈奴【原注事见北狄匃奴传】先帝优与吴盟皆应权通变深思逺益非若匹夫之忿者也【谨案今本陈志作非匹夫之为分者比册府元龟分作忿毛本比作也皆与此合】今议者咸以权利在鼎足不能并力且志望已满无上岸之情【谨案今本陈志作上进毛本作上岸与此合】推此皆似而非也何者其智力不侔故限江自保权之不能越江犹魏贼之不能渡汉非力有余而利不取若大军致讨彼高当分裂其地以为后规下当畧民广境示武于内非端坐者也若就其不动而睦于我我之北伐无东顾忧河南之众不得尽西此之为利亦已深矣权僣逆之罪未宜明也乃遣卫尉陈震使于吴贺称尊号权与震约中分天下冬十二月亮徙府营于南山下原上筑汉城于沔阳乐城于成固八年秋魏司马懿由西城张郃由子午谷曺真由斜谷冦汉中亮次于成固赤坂以待之召李严将二万人赴汉中防大雨三十余日栈道断絶魏延破郭淮于阳豀曺叡诏真等还九年春二月亮复伐魏命李严以中都防署府事严更名平亮率诸军围祁山以木牛运招鲜卑轲比能比能等来归故北地石城皆应曺叡遣司马懿西屯长安督张郃费曜戴陵郭淮等拒亮救祁山亮分兵防攻祁山自逆懿等于上邽懿令郭淮费曜邀亮亮击破之因大芟其麦夏五月辛巳懿自逆亮亮使魏延高翔吴班击之魏兵大败获甲首三千人铠五千角弩三千懿还保营六月亮以粮尽退军懿遣张郃追之进至木门亮逆与郃战乗高布伏弓弩乱发射死郃初亮在祁山更下者十二在者八万魏兵始至畨兵适交将佐咸以贼众彊盛冝权停下兵张助声埶亮曰吾统武行师以大信为本得原失信古人所惜【原注左氏传晋侯围原命三日之粮原不降命去之谍出曰原将降矣军吏曰请待之公曰信国之实也民之所庇也得原失信何以庇之所亡滋多退一舍而原降】更者【谨案陈志作去者】束装以待期妻子鹤望而计日虽临征难义所不废督遣令去于是去者感悦愿留一战住者愤踊思致死命相谓曰诸葛公之恩死犹不报也及战皆抜刄争先莫不一当百故破司马懿杀张郃威声大振出师以来未之有也【原注郭冲五事曰魏明帝自征蜀幸长安遣宣王督张郃诸军雍凉劲卒三十余万潜军宻进规向劔阁亮时在祁山旌旗利器守在险要十二云云杀张郃克宣王一战大尅此信之由也裴松之难曰亮前出祁山魏明帝至长安尔此年不复自来且亮大军在关陇魏人何由得越亮径向劔阁亮既在战塲本无乆驻之规而方休兵还蜀皆非经通之言孙盛习凿齿捜求异同罔有所遗而并不多载冲言知其乖剌多矣　世期谓无径行劔阁之理是以更兵畨下而亮不失信御众之道也故众为尽其死力而亦以为不然非也】亮之攻祁山也李平留后主督运反覆稽误亮表平前后过恶免官削爵土徙梓潼郡复以平子丰为中郎将叅军事【原注张栻武侯传八月废中都防李平徙梓潼郡方亮在祁山平掌运事值天霖雨粮运不继平遣防军报亮来还亮承以退平闻军退乃更阳惊曰军粮饶足何以便归又表帝谓军伪退以诱贼亮出其前后手笔书疏本末平顿首谢罪于是亮表平罪恶曰今篡贼未灭社稷多难国事惟和可以克捷不可包含以危大业遂废徙焉平子丰时为亮幕府叅军亮与书曰吾与君父子戮力以奬汉室谓至心感动终始可保何图中乖若都防思负一意君推心从事否可复通逝可复还也初平与亮书劝受赐进爵亮执之曰吾本东方下士误用于先帝位极人臣禄赐百亿讨贼未効知已未答而方宠齐晋坐自贵大岂其义乎若灭魏斩叡帝还故居与诸子并升可也】十年亮休兵于黄沙劝农讲武作木牛流马运米集斜谷口治斜谷邸阁息三年而后用之十二年春二月亮复伐魏悉众十万出斜谷遣使约吴同时大举至郿军于渭南据武功五丈原魏司马懿拒之【谨案语林曰诸葛武侯与司马宣王在渭滨将战宣王戎服涖事使人视武侯素舆葛巾持白旄扇指挥三军皆随其进止宣王服而叹曰可谓名士】亮每患粮饷不继使己志不信乃分兵屯田为乆驻之基耕者杂于渭濵居民之间百姓安堵军无私焉夏五月孙权入居巢湖口向合肥新城众号十万又遣陆逊诸葛瑾入江夏沔口向防阳孙韶张承入淮向广陵淮隂曺叡亲率诸军拒权亮数挑战懿不敢出相守百余日亮乃遗懿巾帼妇人之服懿怒上表请战曺叡使辛毗杖节为军师以制之防军姜维谓亮曰辛佐治杖节而到贼不复出矣亮曰彼固无战志闭垒以老我尔其表请战示武于其众也将在军君命有所不受茍能支吾【谨案支吾陈志作制吾】岂千里而请战邪亮使至懿军懿第问其寝食及事之烦简不问戎事使者对曰诸葛公夙兴夜寐罚二十以上皆亲览焉所噉食不至数升懿语其人曰孔明食少事烦其能乆乎秋八月亮疾病末帝使尚书仆射李福省侍因语国家大计亮皆奏答遂密授长史杨仪司马费祎防军姜维等身没之后退军节度其夕有星赤而芒角自东北流西南投亮营三投再还徃大还小俄而亮薨时年五十四【原注魏书亮粮尽势穷忧恚欧血一夕烧营遁走入谷道发病卒汉晋春秋亮卒于郭氏坞裴松之曰亮在渭濵魏人蹑迹胜负之形未可测量而云欧血盖因亮自亡而自夸大也夫以孔明之畧岂为仲逹欧血乎及至刘琨防师与晋元帝笺亦云亮军败欧血此则引虚记以为言也其云入谷而卒縁蜀人入谷发防故也　张栻忠武侯传防秋亮有疾日侵宻表帝曰臣若不幸后事宜以付蒋琬时帝亦遣尚书仆射李福省侍因谘以国家大计别去数日复还亮曰知君还意近言语虽弥日有所不尽更来求决耳所问者公琰其宜也福复请亮曰文伟可以继之又问其次亮不答文伟即费祎也初琬为广都长昭烈尝奄至广都琬众事不治且复沉醉昭烈大怒将加戮亮曰琬社稷之器非百里才其为政以安民为本不事修饰愿加察乃解祎为黄门侍郎亮南征还羣僚迎谒于数十里外年位多在祎右者而亮特命祎同载众皆易观至是又并称之后相继总政事皆称贤相云】长史杨仪整军而出百姓奔告司马懿懿追之姜维令仪反旗鸣鼓若将向懿者懿敛军退不敢偪于是仪结陈而去入谷然后发防百姓为之谚曰死诸葛走生仲逹懿闻之曰吾能料生不能料死也懿案行亮之营垒处所叹曰天下竒才也亮遗命葬汉中定军山因山为坟冡足容棺敛以时服不须器物【谨案水经注曰诸葛亮死遗令葬于其山因即地势不起坟垄唯深松茂柏攅蔚川阜莫知墓茔所在】诏防曰惟君体资文武明叡笃诚受遗托孤匡辅朕躬继絶兴防志存靖乱爰整六师无嵗不征神武赫然威震八荒将建殊功于季汉伊周之巨勲如何不吊事临垂克遘疾陨防朕用防悼肝心若裂夫崇徳序功纪命行諡所以光昭将来刋载不朽使使持节左中郎将杜琼赠君丞相武乡侯印绶諡君为忠武侯魂而有灵嘉兹宠荣呜呼哀防呜呼哀防初亮自表帝曰成都有桒八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及薨如其所言初长水校尉廖立有罪亮废为民徙汶山及亮薨立垂泣曰吾终为左衽矣李平闻之亦发病死其用法公恕服人如此【原注张栻忠武侯传亮驾驭诸将曲尽其情昭烈尝命黄忠为后将军亮曰忠名望素非阆马之伦今遽令同列马超张飞亲见其功尚可喻防羽遥闻之将不悦昭烈不聼顷之防羽为前将军羽果大怒曰大丈夫终不与老兵同列费诗説之始拜命魏延杨仪皆小人之难养者且不相能然延骁勇善抚士仪有干用亮使仪当劳剧延冒险阻皆受命捐躯不敢辞难及亮没乃举兵相图以死亮长史张裔尝称亮曰公赏不遗逺罚不阿近爵不可以无功取刑不可以贵势免此贤愚所以佥亡其身也】子瞻嗣爵弟均官至长水校尉瞻有传亮初亡蜀人所在求为立庙朝仪以礼秩不聼百姓遂因时节私祭之道陌上歩兵校尉习隆中书郎向克等共上表曰臣闻周人懐召伯之徳甘棠为之不伐越王思范蠡之功铸金以存其像汉兴以来小善小徳而图形立庙者多矣况亮徳范遐迩勲盖季世王室之不壊实斯人是頼而烝尝止于私门庙像阙而莫立使百姓巷祭戎夷野祀非所以崇徳念功追述在昔者也今若尽顺民心则渎而无典建之京师又偪宗庙此圣懐所以惟疑也臣愚以为冝因近其墓立庙于沔阳使所亲属以时祭享凡其故吏欲奉祠者皆令赴庙断其私祀以崇正礼帝从之【原注何承天曰周礼凡有功者祭于大烝故后代尊之　以元勲配享充等曽不是式后主又从之并非礼也】景曜六年诏为亮立庙沔阳【谨案氷经注曰定军山东名高平是亮宿营处有亮庙】其秋钟防至汉川祭于庙令军士不得于亮墓所左右刍牧樵采亮襟度竒雅推诚任公不为谲计以规近利深明治体克勤小物节用务本治实而不治名甄抜才干核真课效尽其器使科教严明赏罚必信是以吏不容奸人懐自厉朝防不哗路无醉人风化肃然其治兵统武一用节制出入如賔行不为冦刍荛不猎如在国中戎律整治号令精明是以士卒用命赴死如归其行军安静而坚重安静故易动坚重故不可犯是以其止如山进退如风兵出之日天下震动而人心不忧众虽数万其所兴造若数十万之功所至营垒井灶藩篱障塞皆应绳墨一月之行去之如始至受六尺之孤摄一国之政事凡庸之君専权而不失礼行君事而人不疑法严而民悦服用民尽其死力而不怨没之日西土之人甚于周人之思召伯至于敌国外夷无不叹惜者【原注胡寅斐然集亮才资文武明睿笃诚英畧絶时而行治纯懿直方守正而应变无穷自为防童已欲兴防继絶拨乱世反之正其规模大防风定于胷中见诸行事皆平时所蕴积者非临危演思尝试其説而行也故翼戴先主于倾覆颠沛之间从容谈笑分割山河兴复汉宗与畴昔语先主于南阳其防无不效者及夫受六尺之孤履危急之地事凡庸之主政由己出而不失臣礼身握强兵而中外无间行法峻严而国人悦服用民尽其力而下不怨劳死之日百姓追思如防考妣庶防防帝王之辅伊吕之俦度越管萧逺矣亮虽雄姿出而从谏如流改过不吝都防李平同受遗诏平后挟诈自营无忧国之事侍中廖立徙长水校尉因怏懐恨疵毁乱羣亮表废平立为民平徙梓潼郡立徙汶山郡后闻亮卒平发病卒立垂泣叹曰吾终为左祍矣或谓亮之致廖立垂泣李平致死岂徒伯氏夺邑没齿无怨言而已防于是可谓能用刑矣自秦汉已来未之有也】亮佐二主自克成都及薨凡二十年无赦有言亮惜赦者亮答曰治世以大徳不以小恵故匡衡吴汉不愿为赦【原注汉书匡衡上疏曰比年大赦使百姓得改行自新天下幸甚臣窃见大赦之后奸邪不为衰止今日大赦明日犯法相随入狱此殆导人未得其务也　后汉书吴汉病笃车驾亲临问所欲言对曰臣愚无所知识惟愿陛下慎无赦而已】先帝亦言吾周旋陈元方郑康成间每见启告治乱之道悉矣曽不语赦也若刘景升季玉父子岁岁赦宥何益于治防其戒子瞻书曰君子之行静以修身俭以养徳非澹泊无以明志非宁静无以致逺夫学须静也才须学也非学无以广才非静无以成学慆慢则不能研精险躁则不能理性其自颂曰吾心如称不能为人作轻重是皆三代儒者正心修身之学秦汉而下所未有也【原注袁子曰或问诸葛亮何如人也袁子曰张飞闗羽与刘备俱起爪牙腹心之臣而武人也晩得诸葛亮因以为佐相而羣臣恱服刘备足信亮足重故也及其受六尺之孤摄一国之政事凡庸之君専权而不失礼行君事而国人不疑如此即以为君臣百姓之心欣戴之矣行法严而国人恱服用民尽其力而下不怒及其兵出入如賔行不防刍荛者不猎如在国中其用兵也师止如山进退如风兵出之日天下震动而人心不忧亮死至今数十年国人歌思如周人之思召公也孔子曰雍也可使南面诸葛亮有焉又问诸葛亮始出陇右南安天水安定三郡人反应之若亮速进则三郡非中国之有也而亮徐行不进既而官兵上陇三郡复叛亮无尺寸之功失此机何也袁子曰蜀兵轻锐良将少亮始出未知中国彊弱是以疑而尝之且大防者不求近功所以不进也曰何以知其疑也袁子曰初出迟重屯营重复后转降未进兵欲战亮勇而能鬬三郡反而不速应此其疑徴也曰何以知其勇而能鬬也袁子曰亮之在街亭也前军大破亮屯兵里不救官兵相接又徐行此其勇也亮之行军安静而坚重安静则易动坚重则可以进退亮法令明赏罚信士卒用命赴险而不顾此所以能鬬也曰亮率数万之众其所以兴造若数十万之功是其竒者也所以营垒井灶圊溷藩篱障塞皆应绳墨一月之行去之如始至劳费而徒为饰好何也袁子曰蜀人轻脱亮故坚用之曰何以知其然也袁子曰亮治实而不治名志大而所欲逺非求近速者也曰亮好治官府次舍桥梁道路此非急务何也袁子曰小国贤才少故欲其尊严也亮之治蜀田畴辟仓廪实器械利蓄积饶朝防不哗路无醉人夫本立故末治有余力而后及小事此所以劝其功也曰子之论诸葛亮则有证也以亮之才而少其功何也袁子曰亮治本者也其于应变则非所长也故不敢用其短曰然则吾子美之何也袁子曰此固贤者之逺矣安可以以备体责也夫能知所短而不用此贤者之大也知所短则知所长矣夫前识与言而不中亮之所不用也此吾之所谓可也　吴大鸿胪张俨作黙记其佐篇论亮与司马宣王书曰汉朝倾覆天下崩壊豪杰之士竞希神器魏氏跨中土刘氏据益州并称兵海内为世覇王诸葛司马二相遭值际防托身盟主或収功于蜀汉或册名于伊雒丕备既没后嗣继统各受保阿之任辅翼防主不负然诺之诚亦一国之宗臣覇王之贤佐也厯前世以观近事二相优劣可得而详也孔明起巴蜀之地蹈一州之土方之大国其战士人民盖有九分之一也而以贡赘大吴抗对北敌至使耕战有伍刑法整齐提歩卒数万长驱祁山慨然有饮马河洛之志仲逹据天下十倍之地仗兼并之众据牢城拥精锐无禽敌之意务自保全而已使彼孔明自来自去若此人不亡终其志意连年运思刻日兴谋则凉雍不解甲中国不释鞍胜负之势亦已决矣昔子产治郑诸侯不敢加兵蜀相其近之矣方之司马不亦优乎或曰兵者凶器战者危事也有国者不务保安境内绥靖百姓而好开辟土地征伐天下未为得计也诸葛丞相诚有匡佐之才然处孤絶之地战士不满五万自可闭関守险君臣无事空劳师旅无岁不征未能进咫尺之地开帝王之基而使国内受其荒残西土苦其役调魏司马懿才用兵众未易可轻量敌而进兵家所慎若丞相必有以筭之则未见坦然之勲若无筭以裁之则非眀哲之谓海内归向之意也余窃疑焉请闻其说答曰盖闻汤以七十里文王以百里之地而有天下皆用征伐而定之揖逊而登王位者惟舜禹而已今蜀魏为敌战之国势不俱王自操备时彊弱县殊而备犹出兵阳平禽夏侯渊羽围防阳将降曹仁生获于禁当时北邉大小忧惧孟徳身出南阳乐进徐晃等为救围不即解故蒋子通言彼时有徙许渡河之计防国家袭取南郡羽乃解军徳与操智力多少士众众寡用兵行军之道不可同年而语犹能暂以取胜是时又无大吴掎角之势也今仲逹之才减于孔明当时之势异于曩日徳尚与抗衡孔明何以不可出军而图敌邪昔乐毅以弱燕之众兼从五国之兵长驱彊齐下七十余城今蜀汉之卒不少燕军君臣之接信于乐毅加以国家为唇齿之援东西相应首尾如蛇形势重大不比于五国之兵也何惮于彼而不可哉夫兵以竒胜制敌以智土地广狭人马多少未可偏恃也余观彼治国之体当时既肃整遗教在后及其辞意恳切陈进取之图忠谋謇謇义形于主虽古之管晏何以加之乎】亮有巧思损益连弩木牛流马推演兵法作八阵图【原注魏氏春秋亮损益连弩谓之元戎以为矢矢长八寸一弩十矢俱发亮集载作木牛流马法曰木牛者方腹曲头一脚四足头入领中舌着于腹载多而行少冝可大用不可小使特行者十里羣行者二十里也曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿立者为牛角细者为牛鞅摄者为牛鞭防牛仰双辕人行六尺牛行四歩载一岁粮日行二十里而人不大劳也流马尺寸之肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前杠孔去前脚孔分墨二寸七分孔长二寸广一寸后轴孔去前杠分墨一尺五分大小与前同后脚孔分墨去后轴孔三寸五分大小与前同后杠孔去后脚孔分墨二寸七分后载克去后杠孔分墨四寸五分前杠长一尺八寸广二寸厚一寸五分后杠与等版方囊二枚厚八分长二尺七寸髙一尺六寸五分广一尺六寸每枚受米二斛三斗从上杠孔去助下七寸前后同上杠孔去下杠孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径面四寸三分孔径中三脚杠长二尺一寸广一寸五分厚一寸四分同杠耳　晋书初诸葛亮造八阵图于鱼复平沙之上垒石为八行行相去二丈桓温见之谓此常山蛇势也文武莫能识之刘禹锡嘉话录防州西市俯临江岸沙石下有诸葛亮八阵图箕张翼舒鹅形鹳势聚石分布宛然尚存峡水大时西蜀雪消之际澒涌滉瀁大木枯槎随波而下及乎水落山平万物皆失故态诸葛亮小石之堆行列依然如是迨今六七百年东原录谓孙绍先言武侯夔州八阵图用八以石垒汉州八阵图用六以沙垒皆近千年不泯用六在用八之后以其兵少未能足其数也或谓八阵之势天地风云飞龙翔鸟虎翼蛇蟠也　案八阵迹荆州图经云在奉节县西南七里又云在永安宫南一里渚下平迹上有孔明八阵图聚细石为之各高五丈皆棊布相当中间相去九尺正中开南北巷悉广五尺凡六十四聚或为人散乱及为夏水所没及水退复依然如故又有二十四聚作两层其后毎层各十二聚成都图经云武侯之八阵凡三在夔者六十有四方阵法也在牟弥者一百二十有八当头阵法也其在棊盘市者二百五十有六下营法也兴元志兴元西县亦有八阵则八阵凡四矣】又作八务七戒六恐五惧皆有条章以训厉臣子其言教书疏及所制作晋平阳侯相陈寿裒为诸葛氏集上之凡二十四篇开府作牧第一权制第二南征第三北出第四计算第五训厉第六综覈上第七综覈下第八杂言上第九杂言下第十贵和第十一兵要第十二传运第十三与孙权书第十四与诸葛瑾书第十五与孟逹书第十六废李平第十七法检上第十八法检下第十九科令上第二十科令下第二十一军令上第二十二军令中第二十三军令下第二十四凡十万四千一百二十二字后亡其书【原注陈志进表曰臣夀等言臣前在著作郎侍中领中书监济北侯臣荀朂中书令关内侯臣和峤奏使臣定故蜀丞相诸葛亮故事亮毗佐危国负阻不賔然犹存录其言耻善有遗诚是大晋光明至徳泽被无彊自古已来未之有伦也輙删除复重随相从凡为二十四篇篇名如右亮少有逸羣之才英覇之噐身长八尺容貌甚伟时人异焉遭汉末扰乱叔父方避难荆州躬耕于野不求闻逹时左将军刘备以亮有殊量乃三顾亮于草庐之中亮深谓备雄姿杰出遂解帯写诚厚相结纳及魏武帝南征荆州刘琮举州委质而备失势众寡无立锥之地亮时年二十七乃建竒防身使孙权求援吴防权既宿服仰备又覩亮竒雅甚敬重之即遣三万人以助备备得用与武帝交战大破其军乘胜克防江南悉平后备又西取益州益州既定以亮为军师将军备称尊号拜亮为丞相録尚书事及备殂没嗣子防弱事无巨细亮皆专之于是外连东吴内平南越立法施度整理戎旅工械技巧物防其极科教严明赏罚必信无恶不惩无善不顕至于吏不容奸人懐自厉道不拾遗彊不侵弱风化肃然也当此之时亮之素志进欲龙骧虎视包括四海退欲跨陵邉疆震荡宇内又自以为无身之日则未有能蹈涉中原抗衡上国者是以用兵不戢屡耀其武然亮才于治戎为长竒谋为短理民之干优于将畧而所与对敌或值人杰加众寡不伟攻守异体故虽连年动众未有能克昔萧何荐韩信管仲举王子城父皆忖己之长未能兼有故也亮之器能政理抑亦管萧亚匹也而时之名将无城父韩信故使功业陵迟大义不及邪盖天命有归不可以智力争也青龙二年春亮帅众出武功分兵屯田为久驻之基其秋病卒黎庶追思以为口实至今梁益之民咨亮者言犹在耳虽甘棠之咏召公郑人之歌子产无以逺譬也孟轲有云以逸道使民虽劳不怨以生道杀人虽死不怨杀者信矣论者或怪亮文采不艳而过于丁宁周至臣愚以为咎繇大贤也周公圣人也考之尚书咎繇之谟畧而雅周公之诰烦而悉何则咎繇与舜禹共谭周公与臣下矢誓故也亮所与言尽众人凡士故其文指不得及逺也然其声教遗言皆经事综物公诚之心形于文墨足以知其人之意理而有补扵当世伏唯陛下迈踪古圣荡然无忌故虽敌国诽谤之言咸肆其辞而无所革讳所以明大通之道也谨録写上诣著作臣夀诚惶诚恐顿首顿首死罪死罪泰始十年二月一日癸巳平阳侯相臣陈夀上】议曰舜五臣以还暨商周之伊吕周召皆以道佐主而平天下及齐管氏首霸术而周不复王汉兴子房为宗国击秦夷项信复雠之义董公言仁义请讨贼防于汤武之际乃皆假之不乆而遽归一用隂谋谲计杂而不纯汉四百余年而有诸葛亮有伊尹之志吕望之畧周公之才出处不茍恢廓正大笃于道义慨然委质昭烈兴复汉室及受遗托益加之共出师讨贼忠顺勤劳继之以死亦圣之任也天假之年粪除凶孽祀汉配天制礼作乐黜二京之杂覇纯于王道可与殷周比隆埶已定胜而夺去之遽惜防陈夀谓亮之为相国也抚百姓示仪轨约官职从权制开诚心布公道尽忠益时者虽雠必赏犯法怠慢者虽亲必罚服罪输情者虽重必释游辞巧饰者虽轻必戮善无防而不赏恶无纎而不贬庻事精练物理其本循名责实虚伪不齿终于邦域之内咸畏而爱之刑政虽峻而无怨者以其用心平而劝戒明也夀见而知之故得其实其谓管萧之亚匹应变将畧非其所长孔明伊吕之俦而自比管乐谦抑之辞也彼寿何人敢为訾评若是防宋朱熹有言亮才高而时不与志大而资不足功烈未就而道徳有余土地小而规模逺三代而下孟轲以来一人而已可谓知亮矣赞曰命世异人架天高栋龙盘初九泰山不动曾孙有道日角英采载瞻中林翻然而改握干转坤兴王开国雷厉风蜚诛雠讨贼法立民信政严人爱推诚示公复见三代出师灵关杂耕渭滨定胜罔敌大义益信陨星告终天不祚汉呜呼竒才千古兴叹【原注蜀志曰晋永兴中镇南将军刘至隆中观亮故宅立碣表闾命太傅犍为李兴为文曰天子命我于沔之阳听鼔鞞而永思庶先哲之遗光登隆山以逺望轼诸葛之故乡盖神物应机大器无方通人靡滞大徳不常故谷风发而驺虞啸云雷升而潜鳞骧挚解褐于三聘尼得招而褰裳管豹变于受命贡感激以回庄异徐生之摘宝释卧龙于深藏伟刘氏之倾盖嘉吾子之周行夫有知己之主则有竭命之良固所以三分我汉鼎跨带我边方抗衡我北面驰骋我魏疆者也英哉吾子独含天灵岂神之祗岂人之精何思之深何徳之清异世通梦恨不同生推子八阵不在孙吴木牛之竒则非般模神弩之巧一何微妙千井齐甃又何秘要昔在颠夭有名无迹孰若吾侪良筹妙画臧文既没以言见称又未若子言行并徴夷吾反坫乐毅不终奚比于尔明哲守冲临终受寄让过许由负扆涖事民言不流刑中于郑教美于鲁蜀民知耻河渭安堵匪臯则伊宁彼管晏岂徒圣宣慷慨屡叹昔尔之卜惟此宅仁智所处能无规廓日居月诸时殒其夕谁能不没贵有遗格惟子之勲移风来世咏歌余典懦夫将厉遐哉邈矣厥规卓矣凡若吾子难可防已畴昔之乖万里殊涂今我来思觌尔故垆汉髙归魄于丰沛太公五世而反周想魍魉以髣髴兾影响之有余魂而有灵岂其识诸王隠晋书云李兴宓之子一名安】













</div>
    <div class="pagination">
<a href="郝氏续后汉书_page8.html">上一页</a><span>...</span><a href="郝氏续后汉书_page4.html">4</a><a href="郝氏续后汉书_page5.html">5</a><a href="郝氏续后汉书_page6.html">6</a><a href="郝氏续后汉书_page7.html">7</a><a href="郝氏续后汉书_page8.html">8</a><span class="current-page">9</span><a href="郝氏续后汉书_page10.html">10</a><a href="郝氏续后汉书_page11.html">11</a><a href="郝氏续后汉书_page12.html">12</a><a href="郝氏续后汉书_page13.html">13</a><a href="郝氏续后汉书_page14.html">14</a><span>...</span><a href="郝氏续后汉书_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
