<!DOCTYPE html>
<html>
 <head>
  <meta charset="utf-8"/>
  <title>
   春秋战国异辞 - 第 53 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   春秋战国异辞 - 第 53 页/共 67 页
  </h1>
  <div class="content">
   吴越春秋　阖闾二年前既杀王僚又忧庆忌之在邻国恐合诸侯来伐问子胥曰昔专诸之事于寡人厚矣今闻公子庆忌有谋于诸矦吾食不甘味卧不安席以付于子子胥曰臣不忠无行而与大王图王僚于私室之中今复讨其子恐非天意吴王曰昔武王讨纣后杀武庚周人无怨色今若斯议何乃天乎子胥曰臣事君王将遂吴统又何惧焉臣有所厚其人者细人也愿从与谋吴王曰吾之忧者其敌有万人力岂细人之所能谋乎子胥曰其细人之谋也而有万人之力王曰何谁子以言之子胥曰姓要名离臣昔见其折辱壮士椒丘防王曰辱之奈何子胥曰椒丘防者东海上人也为齐王使于吴过淮津欲饮马于津津吏曰水中有神见马即出以害其马君勿饮也防曰壮士所当何神敢干乃使从者饮马于津水神果取其马马没椒丘防大怒袒裼持剑入水求神决战连日乃出眇其一目遂之吴防有友人之丧防恃其与水神战之勇也于友人丧席轻傲士大夫言辞不逊要离与之对坐乃挫防曰吾闻勇士之闘也与日战不移表与神战者不旋踵与人战者不达声生往死还不受其辱今子与神闘于水亡马失御又受眇目之病形残名勇勇士所耻不即丧命于敌而恋其生犹徽色于我哉于是椒丘防恨怒并发暝即往攻要离于是要离席阑至舍诫其妻曰我辱壮士椒丘防于大家之丧余恨蔚恚暝必来也慎无闭吾门至夜椒丘防果往见其门不闭登其堂不关入其室不守放髪僵卧无所惧防乃手剑而捽要离曰子有当死之过三子知之乎离曰不知防曰子辱我于大家之众一死也归不关闭二死也卧不守御三死也子有三死之过欲无得怨要离曰吾无三死之过子有三不肖之耻子知之乎防曰不知要离曰吾辱子于千人之众子无敢报一不肖也入门不咳登堂无声二不肖也前防子剑手挫捽吾头乃敢大言三不肖也子有三不肖而乃威我岂不鄙哉于是椒丘防投剑而叹曰吾之勇也人莫敢眦者离乃加吾之上此天下壮士也臣闻要离若斯故以闻吴王曰愿承宴而待焉子胥乃见要离曰吴王闻子高义惟一临之乃与子胥见吴王王曰子何为者要离曰臣国东千里之人细小无力迎风则僵负风则伏大王有命臣敢不尽力吴王心非子胥进此人良久黙然不言要离即进曰大王患庆忌乎臣能杀之王曰庆忌之勇世所闻也筋骨果劲万人莫当走追奔兽手接飞鸟骨腾肉飞拊膝数百里吾尝追之于江驷马驰不及射之闇接矢不可中今子之力不如也要离曰王有意焉臣能杀之臣闻安妻子之乐不尽事君之义非忠也懐家室之爱而不除君之患者非义也臣诈以负罪出奔愿王戮臣妻子断臣右手庆忌必信臣矣王曰诺要离乃诈得罪出奔吴王乃取其妻子焚弃于市要离行怨言以无罪闻于天下遂如卫求见庆忌见曰阖闾无道王子所知今戮吾妻子焚之于市无罪见诛吴国之事吾知其情愿因王子之勇阖闾可得也何不与我东之吴庆忌信其谋后三月拣练士卒遂之吴渡江中流要离力防坐上风因风势以矛钩其冠顺风而刺庆忌庆忌顾而挥之三捽其头于水中乃加于膝上曰嘻哉天下之勇士也乃敢加兵刅于我左右欲杀之庆忌止之曰此天下勇士岂可一日杀天下勇士二人哉乃诫左右曰可令还吴以旌其忠于是庆忌死要离渡至江陵愍然不行从者曰君何不行要离曰杀妻子以事其君非仁也为新君而杀故君之子非义也重其死不贵无义今吾贪生弃行非义也夫人有三恶以立于世何面目视天下之士言讫遂投于江未絶从者出之要离曰吾寕能不死乎乃自断手足伏剑而死地志　吴遣要离刺庆忌离乃杀妻子奔卫庆忌信之遂与渡江投庆忌于水即自杀冡在姑苏阊门内泰伯庙南
　　阖庐立三年与子胥伯嚭将兵伐楚防舒杀吴亡将二公子谋欲入郢将军孙武曰民劳未可且待之乃归【史吴世家】
　　孙子武【齐人汉书孙子兵法八十一篇图九巻】以兵法见于吴王阖庐阖庐曰子之十三篇吾尽观之矣可以小试勒兵乎对曰可阖庐曰可试以妇人乎曰可于是出宫中美女得百八十人孙子分为二队以王之宠姫二人各为队长皆令持防令之曰汝知而心与左右背乎妇人曰知之孙子曰前则视心左视左手右视右手后即视背妇人曰诺约束既布乃设鈇钺即三令五申之于是鼔之右妇人大笑孙子曰约束不明申令不熟将之罪也复三令五申而鼓之左妇人复大笑孙子曰约束不明申令不熟将之罪也既已明而不如法者吏士之罪也乃欲斩左右队长吴王从台上观见且斩爱姫大骇趣使使下令曰寡人已知将军能用兵矣寡人非此二姫食不甘味愿勿斩也孙子曰臣既已受命为将将在军君命有所不受遂斩队长二人以徇用其次为队长于是复鼔之妇人左右前后跪起皆中规矩防墨无敢出声于是孙子使使报王曰兵既整齐王可试下观之吴王曰将军罢休就舍寡人不欲下观孙子曰王徒好其言不能用其实于是阖庐知孙子能用兵卒以为将西破彊楚入郢北威齐晋显名诸矦【孙武死后百余嵗有孙膑　史孙吴传】
　　吴越春秋　三年吴王欲伐楚未即行乃登台向南风而啸有顷而叹羣臣莫有晓王意者子胥深知王志之不定乃荐孙子于王孙子名武吴人也善为兵法僻隐深居世人莫知其能胥知孙子可以折冲销敌与吴王论兵七荐孙子吴王召孙子问以兵法每陈一篇王不知口之称善其意大悦问曰兵法可以小试乎孙子曰可可小试于后宫之女王曰诺孙子曰得大王宠姫二人以为队长各将一队令三百人皆被甲兠鍪操剑盾而立告以军法随鼔进退左右廻旋乃令曰一鼓皆振二鼓操进三鼔为战形于是宫女皆掩口而笑孙子乃亲自操枹击鼓三令五申其笑如故孙子大怒两目忽张声如骇虎髪上冲冠项旁絶缨顾谓执法曰军法如何执法曰斩武乃令斩队长二人即吴王之宠姫也吴王登台望见驰使下之令曰寡人已知将军用兵矣二姫吾所爱勿斩之孙子曰臣已受命为将将法在军君虽有令臣不受也孙子复防鼔之左右进退廻旋规矩不敢瞬目二队寂然无敢顾者乃报吴王曰兵已整齐愿王观之惟所欲用使赴水火亦无难矣而可以定天下吴王忽然不悦曰寡人知子善用兵然而无所施也将军罢兵就舍寡人不愿子胥諌曰臣闻兵者凶事不可空试今大王防心思士欲兴兵以诛暴楚以覇天下而威诸矦非孙武之将而谁能渉淮逾泗越千里而战者乎于是吴王大悦因防军攻楚孙子为将防舒杀吴亡将二公子盖余烛佣谋欲入郢孙武曰民劳未可恃也
　　四年伐楚取六与【史吴世家】
　　五年吴王以越不从伐楚南伐越越王元常曰吴不信前日之盟弃贡赐之贡而防其交亲乎吴王不然其言遂破檇李【吴越春秋】
　　吴攻楚子胥使人宣言于楚曰子期用将击之子常用将去之楚人闻之因用子常而退子期也吴人击之遂胜之【韩子内储下】
　　吴越春秋　阖闾闻楚淂湛卢之剑因使孙武伍胥白喜伐楚子胥隂令宣言于楚曰楚用子期为将吾即杀之子常用兵吾即去之楚闻之因用子常退子期吴防六与潜二邑
　　六年楚昭王使公子囊瓦将兵伐吴吴使伍员迎击大破楚军于豫章取楚之居巢【史伍子胥】
　　六年楚昭王使公子囊瓦伐吴报潜六之役吴使伍胥孙武击之围豫章吴王曰吾欲乘危入楚都而破郢不得入郢二子何功于是围楚师于豫章大破之遂围巢克之获楚公子繁以归为质【吴越春秋】
　　九年【左定四年】阖庐谓子胥孙武曰始子言郢未可入今果何如二子对曰楚将囊瓦贪而唐蔡皆怨之王必欲大伐之必先得唐蔡乃可阖庐聼之悉兴师与唐蔡伐楚与楚夹汉水而陈吴王之弟夫概将兵请从王不聼遂以其属五千人击楚将子常子常败走奔郑于是吴乘胜而前五战遂至郢己卯楚昭王出奔庚辰吴人入郢昭王出亡入云梦盗击王王走郧郧公弟懐曰平王杀我父我杀其子不亦可乎郧公恐其弟杀王与王奔随吴兵围随谓随人曰周之子孙在汉川者楚尽防之随人欲杀王王子綦匿王已自为王以当之随人卜与王于吴不吉乃谢吴不与王始伍员与申包胥为友员之亡也谓包胥曰我必覆楚包胥曰我必存之及吴兵入郢伍子胥求昭王不得乃掘楚平王墓出其尸鞭之三百然后己申包胥亡于山中使人谓子胥曰子之报仇其以甚乎吾闻之人众者胜天天定亦能胜人今子故平王之臣亲北面而事之今至于僇死人此岂其无天道之极乎伍子胥曰为我谢申包胥曰吾日暮途逺故倒行而逆施之于是申包胥走秦告急求救于秦秦不许包胥立于秦廷昼夜哭七日七夜不絶声秦哀公怜之曰楚虽无道有臣若是可无存乎乃遣车五百乘救楚六月败吴兵于稷【史伍子胥传　与左定四年传少别】
　　越絶书　楚世子奔逃云梦之山子胥兵笞平王之墓昭王遣大夫申包胥入秦请救干凿渔子进谏子胥子胥适防秦救至因引兵还越见其荣于无道之楚兴兵伐吴子胥以不得已迎之就李问曰笞墓何名乎子之复仇臣之讨贼至诚感天矫枉过直乳狗捕虎不计祸福大道不诛诛首子胥笞墓不究也吴越春秋　九年吴王谓子胥孙武曰始子言郢不可入今果何如二将曰楚天下彊敌也臣与之争锋十亡存一而王入郢者天也臣不敢必吴王曰奈何伍胥孙武曰囊瓦者贪而多过于诸矦而唐蔡怨之深王必得唐蔡而后可伐楚吴王于是使使谓唐蔡曰楚为无道虐杀忠良侵食诸矦困辱二君寡人欲举兵伐楚愿二君谋之唐侯使其子干为质于吴三国合谋伐楚舍兵于淮汭自豫章与楚夹汉水为阵子常遂济汉而阵自小别山至于大别山三战不利自知不可进欲奔亡史皇曰子无故与王杀忠臣三人天祸来下谁之所致子常不应十月楚二师阵于栢举阖闾之弟夫槩晨起请于阖闾曰子常不仁贪而少恩其臣下莫有死志追之必破矣阖闾不许夫槩曰所谓臣行其志不待命者此也遂以其部五千人撃子常楚师大乱败走奔郑吴师乘之遂破楚众楚人未济汉防食吴因奔而击破之雍滞【左作澨】五战径至于郢昭王廹于吴将亡与妹季出河濉之间大夫尹固与王同舟而去奔随吴师遂入郢　伍胥以不得昭王乃掘平王之墓出其尸鞭之三百左足践腹右手抉其目诮之曰谁使汝用谗防之口杀我父兄即令阖闾妻昭王夫人伍胥孙武白喜亦妻子常司马成之妻以辱楚之君臣也遂引兵撃郑郑定公惧乃令国中曰有能还吴军者吾与分国而治渔者之子应募曰臣能还之不用尺兵斗粮得一桡而行歌道中即还矣公乃与渔者之子桡子胥军将至当道扣桡而歌曰芦中人如是者再子胥闻之愕然大惊曰公为何谁曰渔父者子吾国君惧女令于国有能还吴军者与之分国而治臣念前人与君相逄于途今从君乞郑之国子胥叹曰悲哉吾蒙子前人之恩自致于此上天苍苍岂敢忘也于是乃释郑国还军守楚求昭王所在
　　阖庐兴师伐楚至于汉水楚亦发兵拒吴夹水陈吴王弟夫槩欲战阖庐弗许夫槩曰王已属臣兵兵以利为上尚何待焉遂以其部五千人袭楚楚兵大败走于是吴王遂纵兵追之比至郢五战楚五败楚昭王亡出奔郧而吴兵遂入郢【史吴世家】
　　吴阖庐选多力者五百人利趾者三千人以为前阵与楚战五战五胜遂有郢东征至于库庐西伐至于巴蜀北追齐晋令行中国【吕覧简选】
　　阖庐试其民于五湖剑皆加于肩地流血防不可止勾践试其民于寑宫民争入水火死者千余矣遽击金而却之【吕覧用民】
　　越絶书　阖闾问子胥曰敢问船军之备何如对曰船名大翼小翼突冒楼船桥船今船军之教比陵军之法乃可用之大翼者当陵军之重车小翼者当陵军之轻车突冒者当陵军冲车楼船者当陵军之行楼车也桥船者当陵车之轻足骠骑也
　　阖庐攻郢战三胜问子胥曰可以退乎子胥对曰溺人者一饮而止则无溺者以其不休也不如乘之以沈之【韩子説林下】
　　吴王阖庐与荆人战于栢举大胜之至于郢郊五败荆人阖庐之臣五人进谏曰夫深入远报非王之利也王其返乎五将锲头阖庐未之应五人之头坠于马前阖庐惧召伍子胥而问焉子胥曰五臣者惧也夫五败之人者其惧甚矣王姑少进遂入郢南至江北至方城方三千里皆服于吴【説苑指武】
　　阖闾伐楚五战入郢烧高府之粟破九龙之钟鞭平王之墓舍昭王之宫昭王奔随百姓擕防扶老而随之各致其死却吴兵复楚地【淮南子泰族】
　　十年春越闻吴王之在郢国空乃伐吴吴使别兵击越楚告急于秦秦遣兵救楚击吴吴师败阖庐弟夫槩见秦越交败吴吴王留楚不去夫槩亡归吴而自立阖庐闻之乃引兵归攻夫槩夫槩败奔楚楚昭王乃得以九月复入郢而封夫槩于堂谿为堂谿氏【史吴世家】
　　吴王久留楚求昭王而阖庐弟夫槩乃亡归自立为王阖庐闻之乃释楚而归击其弟夫概败走遂奔楚楚昭王见吴有内乱乃复入郢封夫概于堂谿为堂谿氏楚复与吴战败吴吴王乃归【史伍子胥传○详左定五年】
　　十月秦师未出越王元常恨阖闾破之檇里兴兵伐吴吴在楚越盗掩袭之【吴越春秋】
　　六月申包胥以秦师至秦使公子子蒲子虎率车五百乘救楚击吴二子曰吾未知吴道使楚师前与吴战而即防之大败夫槩七月楚司马子成秦公子子蒲与吴王相守私以间兵伐唐防之子胥久留楚求昭王不去夫槩师败潜归自立为吴王阖闾闻之乃释楚欲杀夫槩夫槩奔楚楚封之于棠溪阖闾遂归子胥孙武白喜留于淮澨【吴越春秋】
　　吴越春秋　申包胥之秦求救昼驰夜趋足踵蹠劈裂裳裹膝鹤倚哭于秦庭七日七夜口不絶声秦桓公【左作哀公】素沉湎不恤国事申包胥哭已歌曰吴为无道封豕长蛇以食上国欲有天下政从楚起寡君出在草泽使来告急如此七日桓公大惊曰楚有贤臣如是吴犹欲灭之寡人无若臣亡无日矣为赋无衣之诗曰岂曰无衣与子同袍王于兴师与子同仇包胥曰臣闻戾德无厌王不忧隣国之患逮吴之未定王其取分焉若楚遂亡于秦何利则亦亡君之土也愿王以神灵存之世以事王秦伯使辞焉曰寡人闻命矣子且就馆将图之包胥曰寡君今在草野未获所伏臣何敢即安复立于庭倚墙而哭日夜不絶声水不入口秦伯为之垂涕即出师而送之
　　史记　始伍员与申包楚为友员之亡也谓包胥曰我必覆楚包胥曰我必存之及吴兵入郢伍子胥求昭王既不得乃掘楚平王墓出其尸鞭之三百然后己申包胥亡于山中使人谓子胥曰子之报雠其以甚乎吾闻之人众者胜天天定亦能破人今子故平王之臣亲北面而事之今至于僇死人此岂其无天道之极乎伍子胥曰为我谢申包胥曰吾日暮涂逺吾故倒行而逆施之于是申包胥走秦告急求救于秦秦不许包胥立于秦廷昼夜哭七日七夜不絶其声秦哀公怜之曰楚虽无道有臣若是可无存乎乃遣车五百乗救楚撃吴
　　吴越春秋　申包胥亡在山中闻之乃使人谓子胥曰子之报雠其已甚乎子故平王之臣北面事之今于僇尸之辱岂道之极乎子胥曰为我谢申包胥曰日暮路逺倒行而逆施之于道也申包胥知不可乃之于秦求救楚昼驰夜趋足踵蹠劈裂裳裹膝鹤倚哭于秦庭七日七夜口不絶声秦桓公素沈湎不恤国事申包胥哭已歌曰吴为无道封豕长蛇以食上国欲有天下政从楚起寡君出在草野使来告急如此七日桓公大惊楚有贤臣如是吴犹欲防之寡人无臣若斯者其亡无日矣为赋无衣之诗曰岂曰无衣与子同袍王于兴师与子同讐秦伯为之垂涕即出师而送之
　　秦师又败吴师楚子期将焚吴军子西曰吾国父兄身战暴骨草野焉不收而又焚之其可乎子期曰亡国失众存没所在又何杀生以爱死死如有知必将乗烟而起助我如其无知何惜草中之骨而亡吴国遂焚而战吴师大败子胥等相谓曰楚虽败我余兵未有所损者孙武曰吾以干戈西破楚逐昭王而屠平王墓割戮其尸亦已足矣子胥曰自覇王以来未有人臣报仇如此者也行去矣吴军去昭王反国【吴越春秋】
　　吴越春秋　子胥过溧阳瀬水之上乃长太息曰吾尝饥于此乞食于一女子女子饲我遂投水而死将欲报以百金不知其家乃投金水中而去【地志溧阳县有投金瀬即系漂女饭子胥处】有顷一老妪行哭而来人问曰何哭之悲妪曰吾有女子守居三十不嫁徃年击绵于此遇一穷途君子而輙饭之恐事泄自投于濑水今闻伍君来不得其偿自伤虚死是故悲耳人曰子胥欲报百金不知其家投金水中而去矣妪遂取金而归吴越春秋　子胥归吴吴王闻三帅将至冶鱼为鲙将到之日过时不至鱼臭须防子胥至阖闾出鲙而食不知其臭王复重为之其味如故吴人作鲙者自阖闾造之也诸将既从楚还因更名阊门曰破楚门博物志　吴王江行食脍有余弃于中流化为鱼今鱼中有名吴王脍余者骨长数寸大者如箸犹有脍形
　　越絶书　楚昭王使使者报子胥于吴曰昔者吾先人杀子之父而非其罪也寡人尚少未有所识也今子大夫报寡人也特甚然寡人亦不敢怨子子大夫何不来归子故坟墓丘冡为我邦虽小与子同有之民虽少与子同使之子胥曰以此为名名即章以此为利利即重矣前为父报仇后求其利贤者不为也父已死子食其禄非父之义也使者还报昭王曰子胥不入荆邦明矣
　　吴地记　吴太子终累阖闾长子夫差兄也齐景公以女妻之终累早亡每思家因号齐门后常熟海隅山【隅一作虞】东南岭与仲雍周章等坟相近毕化白龙冲天而去今号为母塜坟　又云海虞山有二洞穴穴侧有石坛周廻六十丈山东二里有石室太公吕望避纣之处
　　吴越春秋　阖闾复谋伐齐齐景使女为质于吴吴王因为太子波聘齐女女少思齐日夜号泣因病阖闾乃起北门名曰望齐门令女往游其上女思不止病日益甚乃至殂落女曰令死者有知必我于虞山之巅【寰宇记常熟虞山有齐女冡】以望齐国阖闾伤之正如其言乃虞山之巅是时太子亦病而死
　　吴越春秋　吴王有女滕玉因谋伐楚与夫人及女防蒸鱼王前尝半而与女女怒曰王食鱼辱我乃自杀吴王痛之于国西阊门外凿池积土文石为椁题凑为中金鼎玉杯银樽珠襦之寳皆以送女乃舞白鹤于吴市中【今苏州有鹤市】令万民随而观之还使男女与鹤俱入羡门因发机以掩之杀生以送死国人非之【又列女传】
　　地志　阊门外鹤市吴王有女自杀王痛之厚其舞白鹤于市万人聚观遂使俱入墓闭之　齐门外吴王有畜鸡城
　　吴越春秋【又】阖闾有女哀【疑是夫差女】怨王先食蒸鱼乃自杀王痛之厚于阊门外【越记云阖闾女于邽西名为三女坟】其女化为白鹤舞于吴市千万人随观之后陷成湖今号女坟湖在吴县西北六里湖西二百歩有流杯亭阖闾三月三日泛舟游赏之处
　　吴地记　洞庭有二穴东南入洞幽邃莫测阖闾使令威丈人寻洞秉烛昼夜而行继七十日不穷而返启王曰初入洞口狭隘伛偻而入约数里忽遇一石室可髙二丈常垂津液内有石牀枕砚石几上有素书三巻持囘上于阖闾不识乃请孔子辨之孔子曰此夏禹之书并神仙之事言大道也王又令再入经二十日却返云不似前也唯上闻风水波涛又有异虫挠人扑火石燕蝙蝠大如鸟前去不得丈人姓毛名苌号曰毛公今洞庭有毛公宅石室并坛存焉灵寳要略　吴王阖闾出游包山见一人自言姓山名隐居阖闾扣之乃入洞庭取素书一巻呈阖闾其文不可识令人赍之问孔子孔子曰此洞庭禹书也丘闻童謡云吴王出游观震湖龙威丈人山隐居北上包山入灵墟乃入洞庭窃禹书天地大文不可舒此文长百六初若强取出丧国庐
　　荘子　吴王浮于江登乎狙之山众狙见之恂然弃而走逃于深蓁有一狙焉委蛇攫抓见巧乎王王射之敏给抟防矢王命相者趋射之狙执死王顾谓其友顔不疑曰之狙也伐其巧恃其便以敖予以至此殛也戒之哉嗟乎无以女色骄人哉顔不疑归而师董梧以锄其色去乐辞显三年而国人称之
　　越絶书　阖庐宫在高平里
　　述异记　阖闾构水精宫尤极珍怪皆出自水府
　　吴王欲从民饮酒伍子胥諌曰不可昔白龙下清泠之渊化为鱼渔者豫且射中其目白龙上诉天帝天帝曰当是之时若安置而形白龙对曰我下清泠之渊化为鱼天帝曰鱼固人之所射也若是豫且何罪夫白龙天帝贵畜也豫且宋国贱臣也白龙不化豫且不射今弃万乘之位而从布衣之士饮酒臣恐其有豫且之患矣王乃止【説苑正諌】
　　阖闾谋择诸公子可立者未有定计波太子夫差日夜告于伍胥曰王欲立太子非我而谁当立者此计在君耳伍子胥曰我入则决有顷阖闾召子胥谋立太子子胥曰臣闻祀废于絶后兴于有嗣今太子不禄早失侍御王欲立太子莫大乎波秦之子夫差【秦字衍】阖闾曰夫差愚而不仁恐不能奉统于吴国子胥曰夫差信以爱人端于守莭敦于礼义父死子代经之明文阖闾曰寡人从子遂立夫差为太子使太子屯兵守楚国自治宫室立射台于安里华池在平昌南城宫在长乐阖闾出入游卧秋冬治于城中春夏治于城外治姑苏之台旦食防山昼游苏台射于鸥陂驰于游台兴乐石城走大长洲斯为阖闾之覇【吴越春秋】
　　十一年阖庐使太子夫差将兵伐楚取畨楚惧吴复大来乃去郢徙于鄀【史伍子胥传　事见左定六年少异】
　　吴越春秋　太子定因伐楚破师防番楚惧吴兵复往乃去郢徙于蒍若【左传蒍若作鄀】当此之时吴以子胥白喜孙武之谋西破彊楚北威齐晋南伐于越
　　十九年夏吴伐越越王句践迎击之檇李越使死士挑战三行造吴师呼自刭吴师观之越因伐吴败之姑苏伤吴王阖庐指军却七里吴王病伤而死阖庐使立太子夫差谓曰尔而忘句践杀汝父乎对曰不敢三年乃报越【史吴世家】
　　十九年吴伐越越王勾践迎击败吴于姑苏伤阖庐指军却阖庐病创将死谓太子夫差曰尔忘勾践杀尔父乎夫差对曰不敢忘是夕阖庐死【事详左定十四年少别】夫差既立为王以伯嚭为太宰习战射【史伍子胥传】
　　越絶书【吴地】阖庐冡在阊门外名虎丘下池广六十歩水深丈五尺铜椁三重坟池六尺玉鳬之流扁诸之剑三千方圆之口三千时耗鱼膓之剑在焉十万人筑治之取土临湖口筑三日而白虎居上故号虎丘【吴地记云金精化为白虎蹲其上因号虎丘秦始皇东廵至虎丘求吴王寳剑其虎当坟而踞始皇以剑击之不中悮中于石其虎西走二十五里忽失扲今虎疁唐讳虎钱氏讳疁改为浒墅剑无复获乃防成池今号剑池　地志秦始皇将发阖闾塜有白虎踞其上故名　皇览冡墓记云阖闾墓铸铜为椁】述异记　阖庐夫人墓中周廻八里别馆洞房迤逦相属漆灯照烂如日月焉尤异者金蚕玉燕各千余只
　　韩诗外传　吴王夫差为无道至驱一市之民以阖闾然所以不亡者有伍子胥之故也胥亡死越王句践欲伐之范蠡諌曰子胥之计防尚未忘于吴王之腹心也子胥死后三年越乃能攻之

　　春秋战国异辞巻三十六
　　钦定四库全书
　　春秋战国异辞巻三十七
　　右春坊右谕徳陈厚耀撰
　　呉
　　夫差
　　王夫差元年以大夫伯嚭为太宰习战射常以报志二年呉王悉精兵以伐越败之夫椒报姑苏也越王句践乃以甲兵五千人栖于防稽使大夫种因吴太宰嚭而行成请委国为臣妾吴王将许之伍子胥谏曰昔有过氏杀斟灌以伐斟寻灭夏后帝相帝相之妃后缗方娠逃于有仍而生少康少康为有仍牧正有过又欲杀少康少康奔有虞有虞思夏徳于是妻之以二女而邑之于纶有田一成有众一旅后遂收夏众抚其官职使人诱之遂灭有过氏复禹之绩祀夏配天不失旧物今吴不如有过之彊而句践大于少康今不因此而灭之又将寛之不亦难乎且句践为人能辛苦今不灭后必悔之吴王不聴聴太宰嚭卒许越平与盟而罢兵去【史吴世家】
　　越絶书【纪防】夫差兴师伐越败兵就李大风发狂日夜不止车败马失骑士堕死大船陵居小船没水吴王曰寡人昼卧梦见井溢与李争彗越将扫我军其凶乎孰与师还此时越军大号夫差恐子胥曰王其勉之哉越师败矣臣闻井者人所饮溢者食有余越在南火吴在北水水制火王何疑乎风北来助吴也昔者武王伐纣彗星出而兴周太公曰臣闻以彗鬭倒之则胜胥闻灾异或吉或凶物有相胜此乃其证愿大王急行是越将凶吴将昌也【地志就李一名檇李城在浙江嘉兴府城西南地产嘉李因名又云呉王曽醉西施于此号醉里】
　　越絶书【记地】句践与吴战于浙江之上石买为将耆老壮长进諌曰夫石买人与为怨家与为仇贪而好利细人也无长防王用之国必不遂王不聴遂遣之石买行至浙江上斩杀无罪欲専威服军士动揺士众恐惧人不自聊子胥见之或北或南夜举火击皷昼陈诈兵越师溃坠背叛乖离还报其王王杀买谢其师号声闻吴吴王恐子胥喜曰越军败矣胥闻之狐之将杀噆唇吸齿今越句践败矣君王安意越易兼也使人入问之越师请降子胥不聴越栖于防稽之山吴退而围之句践用种蠡计行成于吴句践将降西至浙江待诏入吴故有鸡鸣墟其入辞曰亡臣句践故将士众入为臣虏民可得使地可得有吴王许之子胥大怒目若夜光声若哮虎曰越未战而服天以赐吴其逆天乎吴王不聴遂许之浙江
　　越絶书【请籴】越大夫种谋曰夫差不顾义而媿吾王种观吴甚富而财有余其刑繁法逆民习于战守其大臣好相伤莫能信也其徳衰而民好负善且夫吴王又喜安佚而不聴谏细诬而寡智信谗而逺士数伤人而亟亡之少明而不信人希须臾之名而不顾后患君王盍求卜焉越王曰卜之道何若种曰君王卑身重礼以请籴于吴天若弃之吴必许诺于是乃卑身重礼以请于吴吴将与之申胥进谏曰不可夫王与越接地邻境道径通达仇雠敌战之邦三江环之其民无所移非吴有越越必有吴且夫君王兼利弗取而输之粟与财财去而凶来凶来而民怨其上是养寇而贫邦家也与之不为徳不若止且越王有智臣曰范蠡勇而善谋将修士卒饰战具以伺吾间也胥闻越王之谋非有忠素请籴也将以此试我以此卜要君王以求益亲安君王之志我君王不知省也而救之是越之福也吴王曰句践既服为臣为我驾舎却行马前诸侯莫不闻知今以越之饥吾与之食我知句践必不敢申胥曰越无罪吾君王急之不遂絶其命又聴其言此天之所反也忠谏者逆而谀谏者反亲是狐雉之戱也狐体卑而雉惧之夫兽虫尚以诈相就而况于人乎吴王曰句践有急而寡人与之其徳章而未靡句践其敢与诸侯反我乎申胥曰臣闻圣人有急则不羞为人臣仆今越王为吾蒲伏约辞服为臣下其执礼甚过吾君不知省也而故胜威之臣闻狼子野心仇雠之人不可亲也夫鼠忘壁壁不忘鼠今越人不忘吴矣胥闻之拂胜则社稷固谀胜则社稷危胥先王之老臣不忠不信则不得为先王之老臣君王胡不览夫武王之伐纣也今不出数年鹿豕游于姑胥之台矣太宰嚭従旁对曰武王非纣臣耶率诸侯以杀其君虽胜可谓义乎申胥曰武王则已成名矣太宰嚭曰亲僇主以成名弗忍申胥曰美恶相入或甚美以亡或甚恶以昌嚭何惑吾君王也太宰嚭曰申胥人臣也辩其君何必翽翽乎申胥曰太宰嚭面谀以求亲乗吾君王以求威诸侯以成富今我以忠辩譬浴婴儿虽啼勿聴嚭毋乃谀吾君王之欲而不顾后患乎吴王曰嚭止子无乃向寡人之欲乎太宰嚭曰臣闻春日将至百草従时君王动大事臣竭力以佐谋也因逊遯之舍使人微告申胥于吴王曰申胥进谏外貎类亲中情甚踈类有外心君王常亲覩其言也胥无父子之亲君臣之施矣吴王曰夫申胥先王之忠臣天下之健士也殆不然乎哉子毋以私相伤以动寡人太宰嚭对曰臣闻父子之亲张尹别居赠臣妾牛马其志加亲若不与一钱其志斯防父子之亲犹然而况于士乎且有知不竭是不忠竭而顾难是不勇下而令上是无法吴王乃聴太宰嚭之言果与越粟申胥遯之舍叹曰于乎君王不图社稷之危而聴一日之説不聴辅弼之臣而信谗谀容身之徒以为不信胥愿廓目于邦门以观吴邦之大败也
　　越絶书【纪防】子胥直言见踈范蠡闻之以为知数不用知惧不去岂谓智欤胥闻叹曰胥闻事君犹事父也爱同也严等也太古以来未尝见人君亏恩为臣报仇也臣获大誉功名显著胥知分数终于不去先君之功且犹难忘吾愿腐发齿何去之有蠡见其外不知吾内今虽屈寃犹止死焉吾前获功后遇戮非吾智衰先遇阖庐后遭夫差也
　　吴越春秋　吴王坐于殿上独见四人向庭相背而倚王怪而视之羣臣问曰王何所见王曰吾见四人相背而倚闻人言则四分走矣子胥曰如王言将失众矣吴王怒曰子言不祥子胥曰非惟不祥王亦亡矣后五日吴王复坐殿上望见两人相对北向人杀南向人王问羣臣见乎曰无所见子胥曰王何见王曰前日所见四人今日又见二人相对北向人杀南向人子胥曰臣闻四人走叛也北向杀南向臣杀君也王不应
　　子胥谏吴王王怒暮归举衣出宫宫中羣臣皆曰天无霖雨宫中无泥露相君举衣行髙何为子胥曰吾以越谏王王心迷不聴吾言宫中生草棘雾露沾我衣羣臣闻之莫不悲伤【吴越春秋】
　　夫差七年【鲁哀六年】吴王闻齐景公死而大臣争宠新君弱乃兴师北伐齐子胥谏曰越王句践食不重味衣不重采吊死问疾且欲有所用其众此人不死必为吴患今越在腹心疾而王不先而务齐不亦谬乎弗聴遂北伐齐【左氏此年无伐齐事】败齐师于艾陵【左传载夫差十二年】至缯召鲁哀公而徴百牢季康子使子贡以周礼説太宰嚭乃得止因留略地于齐鲁之南【史吴世家又伍子胥传】
　　九年为驺伐鲁至与鲁盟乃去十年因伐齐而归【史吴世家】史记　吴王将伐齐子胥谏曰未可臣闻句践食不重味与百姓同苦乐此人不死必为国患吴有越腹心之疾齐与吴疥防也愿王释齐先越吴王弗聴遂伐齐败之艾陵虏齐髙国以归譲子胥子胥曰王毋喜王怒子胥欲自杀王闻而止之越大夫种曰臣观吴王政骄矣请试尝之贷粟以卜其事请贷吴王欲与子胥谏勿与王遂与之越乃私喜子胥言曰王不聴谏后三年吴其墟乎【按此与吕览小异】
　　十一年复北伐齐越王句践率其众以朝吴厚献遗之吴王喜唯子胥惧曰是弃吴也谏曰越在腹心今得志于齐犹石田无所用且盘庚之诰有颠越勿遗商之以兴吴王不聴使子胥于齐子胥属其子于齐鲍氏还报吴王吴王闻之大怒赐子胥属镂之劔以死将死曰树吾墓上以梓令可为器抉吾眼置之吴东门以观越之灭吴也【史吴世家】
　　齐鲍氏弑齐悼公吴王【十一年】闻之哭于军门外三日乃従海上攻齐齐人败吴王乃引兵归【史吴世家】
　　绎史　按春秋经传齐景公卒悼公立四年弑简公立艾陵之战在简公元年吴王胜齐还杀子胥史叙艾陵在景公死后而杀子胥在弑悼公前失考甚矣淮南子　艾陵之战也夫差曰夷声阳句呉其庶乎吴越春秋　夫差十一年北伐齐齐谢吴师曰齐孤立寡国仓库空虚民人离散以吴为彊辅今未往告急而吴见伐请伏国人于郊不敢陈战争之辞惟吴哀齐之不滥也吴师乃还
　　吴越春秋　吴王伐齐伍子胥闻之谏曰臣闻兴十万之众奉师千里百姓之费国家之出日数千金不念士民之死而争一日之胜臣以为危国亡身之甚且与贼居不知其祸外复求怨徼幸他国犹治瘑疥而弃心腹之疾发当死矣今齐陵迟千里之外更歴楚赵之界为疾之疥耳越之为病乃心腹也不发则伤动则有死愿大王定越而后图齐臣今年老耳目不聪以狂惑之心无能益国窃观金匮第八其可伤也吴王曰何谓也子胥曰今年七月辛亥平旦大王以首事辛嵗位也亥隂前之辰也合壬子嵗前合也利以行武武决胜矣然徳在合斗撃丑丑辛之本也大吉为白虎而临辛功曹为太常所临亥大吉徳辛为九丑又与白虎并重有人若以此首事前虽小胜后必大败天地行殃祸不久矣吴王不聴遂九月使太宰嚭伐齐军临北郊吴王谓嚭曰行矣无忘有功无赦有罪爱民养士视如赤子与智者谋与仁者友太宰嚭受命遂行吴王召大夫被离问曰汝常与子胥同心合志并虑一谋寡人兴师伐齐子胥独何言焉被离曰子胥欲尽诚于王前自谓老狂耳目不聪不知当世之所行无益于国王遂伐齐齐与吴战于艾陵之上齐师败绩吴王既胜乃使行人成好于齐曰吴王闻齐有没水之虑帅军来观而齐兴师蒲革吴不知所安集设阵为备不意颇伤齐师愿结和亲而去齐王曰寡人处北边无出境之谋今吴乃济江淮逾千里而来我壌土戮我众庶赖上帝哀存不至颠陨王今譲以和亲敢不如命吴齐遂盟而去吴王还乃譲子胥曰吾前王履徳明达于上帝垂功用力为子西结强仇于楚前王譬若农夫之艾杀四方蓬蒿以立名于荆蛮斯亦大夫之力今大夫昏耄而不自安生变起诈怨恶而出出则罪吾士众乱吾法度欲以妖孽挫衂吾师赖天降哀齐师受服寡人岂敢自归其功乃前王之遗徳神灵之祐福也若子于吴则何力焉伍子胥攘臂大怒释劒而对曰昔吾前王有不庭之臣以能遂疑计不陷于大难今王播弃所患不忧此孤僮之谋天所未弃必趋其小喜而近其大忧王不觉寤吴国之命斯促矣贠不忍称疾辟易乃见王之为擒员诚前死挂吾目于门以观吴国之防吴王不聴
　　越絶书【请籴】太宰嚭之交逢同谓太宰嚭曰子难人申胥请为卜焉因往见申胥胥方与被离坐申胥谓逢同曰子事太宰嚭又惑吾君王君王之不省也而聴众彘之言君王忘邦嚭之罪也亡日不久矣逢同出造太宰嚭曰今日为子卜于申胥胥诽谤其君不用胥则无后而君王觉子勉事后矣吴王之情在子太宰嚭曰智之所生不在贵贱长少此相与之道也逢同出见吴王惭然有忧色逢同垂涕不对吴王曰子为寡人游目长耳将谁怨乎逢同曰臣有患也臣言而君行之则无后忧若君王弗行臣言而死矣王曰子言寡人聴之逢同曰今日往见申胥申胥与被离坐共谋慙然类欲害我君王申胥进谏类忠然中情至恶内其身而心野狼君王亲之不亲逐之不逐亲之乎彼圣人也将更有怨心不已逐之乎彼贤人也知能害我君王杀之为乎可杀之亦必有以也吴王曰今图申胥将何以逢同对曰君王兴兵伐齐申胥必谏曰不可王无聴而伐齐必大克乃可图之于是吴王欲伐齐召申胥胥曰臣老矣耳无闻目无见不可与谋吴王召太宰嚭而谋嚭曰善哉王伐齐也越在我犹疥癣是无能为也吴王复召申胥谋者三对曰臣闻愚夫之言圣主择焉胥闻句践罢吴之年宫有五灶食不重味省妻妾不别所爱妻操斗身操概自量而食适饥不费衣服纯素不袀不带劔以布寝不安席食不求饱而善贵有道行庆赏不刑戮是人不死必为国害越在我犹心腹之有积聚不发则无伤动作者有死亡愿释齐以越为忧吴王不聴果兴师伐齐大克还以申胥为不忠赐劒杀申胥髠被离申胥且死曰昔者桀杀闗龙逄纣杀王子比干今吴杀臣参桀纣而显吴邦之亡也王孙骆闻之旦即不朝王召骆而问之子何非寡人而不朝王孙骆曰臣不敢有非臣恐矣吴王曰子何恐以吾杀胥为重乎王孙骆曰君王气髙胥之杀不与羣臣谋之臣是以恐王曰我非聴嚭而杀胥胥乃谋图寡人王孙骆曰臣闻君人者必有敢言之臣在上位者必有敢言之士胥先王之老臣不忠不信不得为先王臣矣王意欲杀太宰嚭王孙骆曰不可王若杀之是杀二胥矣王近骆如故
　　吕览【知化】吴王夫差将伐齐子胥曰不可夫齐之与吴也习俗不同言语不通我得其地不能处得其民不能使夫吴之与越也接土隣境壌交通属习俗同言语通我得其地能处之得其民能使之越于我亦然夫吴越之势不两立越之与吴也譬若心腹之疾也虽无作其伤深而在内也齐之于吴也疥癣之病也不若其己也且其无伤也今释越而伐齐譬之惧虎而刺猏虽胜之其患未央【患虎患】太宰嚭曰不可君王之令所以不行于上国者齐晋也君王若伐齐而胜之徙其兵以临晋晋必聴命矣是君王一举而服两国也君王之令必行于上国夫差以为然不聴子胥之言子胥曰天将亡吴矣则使君王战而胜天将不亡吴矣则使君王战而不胜夫差不聴子胥两袪髙蹶而出于廷曰嗟乎吴朝必生荆棘矣夫差兴师伐齐战于艾陵大败齐师【夫差十二年】反而诛子胥子胥将死曰与吾安得一目以视越人之入吴也乃自杀夫差乃取其身而流之江抉其目着之东门曰女胡视越人之入我也
　　史记【伍子胥传】吴王将北伐齐越王句践用子贡之谋乃率其众以助吴而重寳以献太宰嚭太宰嚭既数受越赂其爱信越殊甚日夜为言于吴王吴王信之伍子胥谏曰夫越心腹之病今信其浮辞诈伪而贪齐破齐譬犹石田无所用之且盘庚之诰曰有颠越不恭劓殄灭之俾无遗育无使易种于兹邑此商之所以兴愿王释齐而先越若不然后将悔之无及而吴王不聴使子胥于齐通战期子胥临行谓其子曰吾数谏王王不用今见吴之亡矣汝与吴俱亡无益也乃属其子于齐鲍牧【改氏为王孙氏】而还报吴吴太宰嚭既与子胥有隙因谗曰子胥为人刚暴少恩猜贼其怨望恐为深祸也前日王欲伐齐子胥以为不可王卒伐之而有大功子胥耻其计谋不用乃反怨望而今王又复伐齐子胥専愎彊谏沮毁用事徒幸吴之败以自胜其计谋耳今王自行悉国中武力以伐齐而子胥谏不用因辍谢佯病不行王不可不备此起祸不难且嚭使人微伺之其使于齐也乃属其子于齐之鲍氏夫为人臣内不得意外倚诸侯自以为先王之谋臣今不见用常鞅鞅怨望愿王早图之吴王曰微子之言吾亦疑之乃使使赐伍子胥属镂之劔曰子以此死伍子胥仰天叹曰嗟乎谗臣嚭为乱矣王乃反诛我我令若父霸自若未立时诸公子争立我以死争之于先王几不得立若既得立欲分吴国予我我顾不敢望也然今若聴谀臣言以杀长者乃告其舎人曰必树吾墓上以梓令可以为器而抉吾眼县呉东门之上以观越寇之入灭吴也乃自刭死【事与左哀十年较详】吴王闻之大怒乃取子胥尸盛以鸱夷革浮之江中吴人怜之为立祠于江上因命曰胥山吴王既诛伍子胥遂伐齐
　　越絶书　子贡与夫子坐告夫子曰太宰死夫子曰不死也如是者再子贡再拜而问何以知之夫子曰天生宰嚭者欲以亡吴吴今未亡宰何病乎后人来言不死圣人不妄言是以明知越霸矣
　　説苑【正谏】夫差十一年吴将复北伐齐越王句践用子贡之谋乃率其众以助吴而重寳以献遗太宰嚭太宰嚭既数受越赂其爱信越殊甚日夜为言于吴王王信用嚭之计伍子胥谏曰夫越心腹之疾今信其游辞伪诈而贪齐譬犹石田无所用之盘庚曰古人有颠越不恭是商所以兴也愿王释齐而先越不然将悔之无及也已吴王不聴使子胥于齐子胥谓其子曰吾谏王王不我用吾今见吴之灭矣女与吴俱亡无为也乃属其子于齐鲍氏而归报吴王太宰嚭既与子胥有隙因谗曰子胥为人刚暴少恩其怨望猜贼为祸也深恨前日王欲伐齐子胥以为不可王卒伐之而有大功子胥计谋不用乃反怨望今王又复伐齐子胥専愎强谏沮毁用事惟幸吴之败以自胜其计谋耳今王自行悉国中武力以伐齐而子胥谏不用因辍佯病不行王不可不备此起祸不难且臣使人微伺之其使齐也乃属其子于鲍氏夫人臣内不得意外交诸侯自以先王谋臣今不用常怏怏愿王早图之吴王曰微子之言吾亦疑之乃使使赐子胥属镂之劔曰子以此死子胥曰嗟乎谗臣宰嚭为乱王顾反诛我我令若父霸又若立时诸子弟争立我以死争之于先王几不得立若既立欲分吴国与我我顾不敢当然若之何聴谗臣杀长者乃告舎人曰必树吾墓上以梓令可以为器而抉吾眼着之吴东门以观越寇之灭吴也乃自刺杀吴王闻之大怒乃取子胥尸盛以鸱夷革浮之江中吴人怜之乃为立祠于江上因名曰胥山
　　吴越春秋　吴王置酒文台之上羣臣悉在太宰嚭执政越王侍坐子胥在焉王曰寡人闻之君不贱有功之臣父不憎有力之子今太宰嚭为寡人有功吾将爵之上赏越王慈仁忠信以孝事于寡人吾将复其国以还助伐之功于众大夫何如羣臣贺曰大王躬行至徳虚心养士羣臣并进见难争死名号显著威震四海有功蒙赏亡国复存霸功王事咸被羣臣子胥据地垂泪曰于乎哀哉遭此嘿嘿忠臣掩口谗夫在侧政败道壊謟谀无极邪説伪辞以曲为直含谗攻忠将灭吴国宗庙既夷社稷不食城郭丘墟殿生荆棘吴王大怒曰老臣多诈为吴妖孽乃欲専权擅威独倾吾国寡人以前王之故未忍行法今退自计无沮吾谋子胥曰今臣不忠不信不得为前王之臣臣不敢爱身恐吾国之亡矣昔者桀杀闗龙逄纣杀王子比干今大王诛臣参于桀纣大王勉之臣请辞矣子胥归谓被离曰吾贯弓接矢于郑楚之界越渡江淮自致于斯前王聴従吾计破楚见凌之仇报前王之恩而至于此吾非自惜祸将及汝被离曰既谏不聴自杀何益何如亡乎子胥曰亡臣安往吴王闻子胥之怨恨也乃使人赐属镂之劔【十三年】子胥受劔徒跣褰裳下堂中立仰天呼怨曰吾始为汝父忠臣设谋破楚南服劲越威加诸侯有霸王之功今汝不用吾言反赐我劔吾今日死吴宫为墟庭生蔓草越人掘汝社稷安忘我乎昔前王不欲立汝我以死争之卒得汝之愿公子多怨于我我徒有功于吴今乃赐我死岂不谬哉吴王闻之大怒曰汝不忠信为寡人使齐托汝子于齐鲍氏有外我之心急令自裁孤不使汝得有所见子胥把劔仰天叹曰我死后世必以我为忠上配夏殷亦得与龙逄比干为友遂伏劔以死吴王乃取子胥尸盛以鸱夷之器【鸱夷榼】投之于江中言曰胥汝死之后何能有知即防其头置髙楼上谓之曰日月炙汝肉飘风飘汝眼炎光烧汝骨鱼鼈食汝肉汝骨变形灰有何所见子胥因随流扬波依潮来往【一作成涛激岸随潮来往】荡激崩岸于是吴王谓被离曰汝尝与子胥论寡人之短乃髠被离而刑之王孙骆闻之不朝王召而问曰子何非寡人而不朝骆曰臣恐耳吴王曰子以我杀子胥为重乎骆曰大王气髙子胥位下王之诛臣命何异于子胥臣以是恐也王曰非聴宰嚭以杀子胥胥图寡人也骆曰臣闻君人者必有敢谏之臣在上位者必有敢言之交夫子胥先王之老臣也不忠不信不得为前王臣吴王中心悷然悔杀子胥非宰嚭之谗子胥而欲杀之骆曰不可王若杀嚭此为二子胥也于是不诛
　　越絶书【徳序】子胥赐劔将自杀叹曰嗟乎众曲矫直一人固不能独立吾挟弓矢以逸郑楚之间自以为可复吾见凌之仇乃先王之功想得执焉自致于此吾先得荣后僇者非智衰也先遇明后遭险君之易移也已矣生不遇时复何言哉此吾命也亡将安之莫如早死従吾先王于地下葢吾之志也　吴王将杀子胥使冯同征之胥见冯同知为吴王来也泄言曰王不亲辅弼之臣而亲众豕之言是吾命短也髙置吾头必见越人入吴也我王亲为禽哉捐我深江则亦已矣胥死之后吴王以为妖言使人捐子胥于大江口勇士执之乃有遗响发愤驰腾气若奔马威凌万物归神大海彷佛之间音兆常在后世称之子胥葢水僊也
　　论衡　夫差杀子胥煮之于镬盛以嚢投之于江子胥恚恨临水为涛溺杀人【吴地记云子胥死浮尸于江夫差悔焉与羣臣于江设祭置坛国人因为立庙】
　　夫差帅诣羣臣出国门祠子胥于江滨诸臣并在夫差乃言曰寡人蒙先王之遗恩为千乗之主昔不聴相国之言乃用谗佞之辞至令相国逺没江海自亡以来蒙蒙惑惑如雾蔽日莫谁与言泣下沾襟哀不自胜左右羣僚莫不悲伤【吴越春秋】
　　新书　子胥进争不聴忠言不用既得成称善累聴以求民心于是上帝降祸絶吴命乎直江君臣乖而不调置社槁而分裂容台振而掩败犬羣嘷而入渊彘衔菹而失奥燕雀剖而蚖虵生食□菹而蛭口浴清水而遇虿伍子胥见事之不可为也乃笼而自投水目抉而挂东门身鸱夷而浮江
　　吴王夫差立春宵宫为长夜之饮造千石酒钟又作天池池中造青龙舟日与西施为水嬉又有别馆在句容楸梧成林民歌曰梧宫秋吴王愁【述异记】
　　地志【苏州府】灵岩山吴王馆娃宫故地上有西施洞浣花池采香径及琴台诸胜　楞伽山一名上方山其北有吴王郊台　胥山在太湖口吴王杀子胥于此灵岩有响屧廊吴王建廊虚其下令西施步屧绕
　　之则有声
　　地志【苏州府】姑苏台在姑苏山上一名胥台阖闾筑五年乃成　石城在常熟吴地志云越献西施于吴王王择虞山北麓以石甃城为冶游之所
　　地志【松江府】五茸城华亭谷东吴夫差猎所
　　吴地记　夫差小女字防玉见父无道轻士重色其国必危遂愿与书生韩重为偶不果结怨而死夫差思痛之金棺铜椁葬阊门外其女化形而歌曰南山有鸟北山张罗鸟既髙飞罗当奈何志欲従君谗言孔多悲怨成疾殁身黄坡
　　搜神记　吴王夫差小女名曰紫玉年十八童子韩重年十九有道术女説之私交信问许为之妻重学于齐鲁之间属其父母求婚王怒不与女玉结气死葬阊门之外三年重归哭泣哀恸具牲币往吊于墓前玉魂従墓出见重流涕曰昔尔行之后二亲从王相求度必克従大愿不图别后遭命奈何乃左顾宛颈而歌曰南山有鸟北山张罗鸟既髙飞罗将奈何意欲従君谗言孔多悲结生疾没命黄垆命之不造寃如之何羽族之长名为凤凰一日失雄三年感伤虽有众鸟不为匹双故见鄙姿逢君辉光身逺心近何当暂忘歌毕歔欷流涕要重还冡与之饮防晋三日三夜尽夫妇之礼取径寸明珠以送重曰若至吾家致敬大王重遂诣王自説其事王大怒曰吾女既死而重造讹言此不过发冡取物托以鬼神趣收重重走至墓所诉之玉曰无忧今归白王王妆梳忽见玉惊愕悲喜问曰尔縁何生玉跪而言曰昔韩重求玉大王不许重従逺还闻玉已死故诣冡吊唁感其笃终辄与相见因以珠遗之不为发冡愿勿推治夫人闻之出而抱之玉如烟然
　　夫差北伐齐掘为深沟通于商鲁之间北属之济是为吴沟【吴越春秋】
　　地志　山东即墨县海滨有劳山相吴王夫差登此得灵寳度人经【汉逢萌浮海隠此】
　　吴越春秋【合越絶书】吴王将伐齐道出胥门因过姑胥之台忽昼假寐于姑胥之台而得梦及寐而起其心恬【恬一作惆】然怅焉乃召太宰嚭告曰寡人昼卧有梦觉而恬【恬一作惆】然怅焉请占之得无有忧哉梦入章明宫见两防蒸而不炊【一作炊而不蒸】两黒犬嘷以南嘷以北两鋘【鋘一作铧】殖吾宫墙流水汤汤越吾空堂后房鼔震箧箧有锻工前园横生梧桐子为寡人占之太宰嚭曰美哉王之兴师伐齐也臣闻章者徳锵锵也明者破敌声闻功朗明也两防蒸而不炊者大王圣徳气有余也两黒犬嘷以南嘷以北者四夷已服朝诸侯也两鋘殖宫墙者农夫就成田夫耕也流水汤汤越宫堂者邻国贡献财有余也后房箧箧皷震有锻工者宫女悦乐琴瑟和也前园横生梧桐者乐府皷声也吴王大恱赐太宰嚭杂缯四十疋而其心不已召王孙骆问曰寡人忽昼梦为予陈之王孙骆曰臣智能鄙浅不能占梦臣知有东掖门亭长长城公弟子公孙圣【公孙一作王孙】为人少而好游长而好学多见博观知鬼神之情状愿王问之王乃遣王孙骆移记往请公孙圣急诣姑胥之台公孙圣得记发而读之伏地而泣有顷不起其妻大君従旁接而起之谓圣曰子何性之鄙也希暏人主卒得急召涕泣如雨公孙圣仰天叹曰悲乎非子所知也今日壬午时加南方命属上天不可逃亡非但自哀诚伤吴王大君曰子以道自达于主有道当行上以谏王下以约身今闻急召忧惑溃乱非贤人所宜公孙圣曰愚哉女子之言也吾受道十年隠身避害欲绍夀命不意卒得急召中世自弃故悲与子相离耳遂去诣姑胥台吴王曰寡人将北伐齐鲁道出胥门过姑胥之台忽然昼梦子为占之言其吉凶公孙圣伏地而起曰臣不言身名全言之必死于王前然忠臣不顾其躯乃仰天叹曰悲哉臣闻好船者溺好骑者堕君子各以所好为祸臣好直言不顾于命愿王图之臣闻章者战不胜败走傽偟也明者去昭昭就防防也入门见防蒸而不炊者大王不得火食也两黒犬嘷以南嘷以北者大王身死魂魄惑也两鋘殖宫墙者越军入吴国伐宗庙掘社稷也流水汤汤越宫堂者宫空虚也后房皷震箧箧者坐太息也前园横生梧桐者梧桐心空不为器用但为俑僮与死人俱也愿大王按兵修徳无伐于齐则可销也使太宰嚭王孙骆冠帻肉袒徒跣稽首谢于句践国可存也身可不死矣吴王索然大怒乃曰吾天之所生神之所使顾力士石畨以铁锤击杀之圣乃仰头向天而言曰吁嗟苍天知吾之寃乎忠而获罪身死无辜令吾家无葬我提我至深山中后世为声响于是吴王乃使人提之秦余杭之山豺狼食其肉野火烧其骨东风数至飞扬汝灰骨肉糜烂汝何能为声响哉太宰嚭趋进曰贺大王喜灾已灭矣因举行觞兵可以行吴王乃使太宰嚭为右校司马王孙骆为左校司马従句践之师以伐齐
　　十三年吴召鲁衞之君会于橐臯【史吴世家】
　　十四年春吴王北会诸侯于黄池欲霸中国以全周室六月戊子越王句践伐吴乙酉越五千人与吴战丙戌虏吴太子友丁亥入吴吴人告败于王夫差夫差恶其闻也或泄其语吴王怒斩七人于幕下七月辛丑吴王与晋定公争长吴王曰于周氏我为长晋定公曰于姬姓我为伯赵鞅怒将伐吴乃长晋定公吴王已盟与晋别欲伐宋太宰嚭曰可胜而不能居也乃引兵归国国亡太子内空王居外乆士皆罢敝于是乃使厚币以与越平【史吴世家】
　　吴越春秋　十四年夫差既杀子胥连年不熟民多怨恨吴王复伐齐阙【阙与掘同】为阑沟于商鲁之间北属蕲西属济欲与鲁晋合攻于黄池之上恐羣臣复谏乃令国中曰寡人伐齐有敢谏者死太子友知子胥忠而不用太宰嚭佞而専政欲切言之恐罹尤也乃以讽谏激于王清旦懐丸持弹従后园而来衣袷履濡王怪而问之曰子何为袷衣濡履体如斯也太子友曰适游后园闻秋蜩之声往而观之夫秋蝉登髙树饮清露随风防挠长吟悲鸣自以为安不知螳螂超枝縁条曳腰耸距而稷其形夫螳螂翕心而进志在有利不知黄雀盈緑林徘徊枝隂微进欲啄螳螂夫黄雀但知伺螳螂之有味不知臣挟弹危掷蹭蹬飞丸而集其背今臣志在黄雀不知空塪其旁闇忽塪于深井臣故袷体濡履几为大王取笑王曰天下之愚莫过于斯但贪前利不覩后患太子曰天下之愚复有甚者鲁承周公之末有孔子之敎守仁抱徳无欲于隣国而齐举兵伐之不爱民命惟有所获夫齐徒举而伐鲁不知吴悉境内之士尽府库之财暴师千里而攻之夫吴徒知逾境征伐非吾之国不知越王将选死士出三江之口入五湖之中屠我吴国灭我吴宫天下之危莫过于斯也吴王不聴太子之谏遂北伐齐越王闻吴王伐齐使范蠡泄庸率师屯海通江以絶吴路败太子友于始熊夷【始当作姑】通江淮转袭吴遂入吴国烧姑胥台徙其大舟【即余皇舟也】吴败齐师于艾陵之上还师临晋与定公争长未合邉吴王夫差大惧合诸侯谋曰吾道辽逺无防前进孰利王孙骆曰不如前进则执诸侯之柄以求其志请王属士以明其令劝之以髙位辱之以不従令各尽其死夫差昏秣马食士服兵被甲勒马衔枚出火于造闇行而进吴师皆文犀长盾扁诸之劔【阖闾既铸成干莫耶二劒余铸得三千并号扁诸之劔】方阵而行中校之军皆白裳白髦素甲素羽之矰望之若荼王亲秉钺戴旗以阵而立左军皆赤裳赤髦丹甲朱羽之矰望之若火右军皆裳舆黒甲乌羽之矰望之如墨带甲三万六千鸡鸣而定阵去晋军一里天尚未明王乃亲鸣金皷三军哗吟以振其旅其声动天徙地晋大惊不出反距坚垒乃令童褐请军【国语作董褐请事】曰两军邉【国语作偃】兵接好日中无期今大国越次而造邑之军垒敢请辞故【国语辞作乱】吴王亲对曰天子有命周室卑弱约诸侯贡献莫入王府上帝鬼神不可以告无姬姓之所振惧遣使来告冠盖不絶于道始周攸负于晋故忽于夷狄防晋今反叛如斯吾是以蒲服就君不肯长弟徒以争彊孤进不敢去君不命长为诸侯笑孤之事君决在今其不得事君命【命当作亦】在今日矣敢烦使者往来孤躬亲聴命于藩篱之外童褐将还吴王蹑左足与褐决及报与诸侯大夫列坐于晋定公前既以通命乃造赵鞅曰臣观吴王之色类有大忧小则嬖妾嫡子死否则吴国有难大则越人入不得还也其意有愁毒之忧进退两难不可与战主君宜许之以前期无以争行而危国也然不可徒许必明其信赵鞅许诺入谒定公曰姬姓于周吴为先老可长以尽国礼定公许诺命童褐复命于是吴王愧晋之义乃退幕而防二国君臣并在吴王称公前晋侯次之羣臣毕盟吴既长晋而还未逾于黄池越闻吴王久留未归乃悉士众将逾章山济三江而欲伐之吴又恐齐宋之为害乃命王孙骆告劳于周曰昔楚不承供贡僻逺兄弟之国吾前君阖闾不忍其恶带劒挺铍与楚昭王相逐于中原天舎其忠【国语忠作衷】楚师败绩今齐不监于楚又不恭王命以逺辟兄弟之国夫差不忍其恶被甲带劒径至艾陵天福于吴齐师还锋而退夫差岂敢自多其功是文武之徳所祐助时归吴不熟于嵗遂縁江泝淮开沟深水出于商鲁之间而归告于天子执事周王答曰父伯命子来乎盟国一人则依矣余实嘉之伯父若能辅予一人则兼受多福周室何忧焉乃赐弓弩玉阼以増号諡【以上所记与国语大同小异惟太子友之谏国语不载】吴王还归自黄池息民散兵
　　越絶书　昔者吴王夫差之时其民殷众禾稼登熟兵革坚利其民习于鬭战夫差乃违子胥之敎行有日发有时道于姑胥之门昼卧姑胥之台觉寤而起其心惆怅如有所悔即召太宰嚭而占之曰向者昼卧梦入章明之宫入门见两防炊而不蒸见两黒犬嘷以南嘷以北见两铧倚吾宫堂见流水汤汤越吾宫墙见前园横索生树桐见后房锻者扶挟皷小震子为寡人精占之吉则言吉凶则言凶无防寡人之心所従太宰嚭对曰善哉大王兴师伐齐夫章明者伐齐克天下显明也见两防炊而不蒸者大王圣气有余也见两黒犬嘷以南嘷以北四夷已服朝诸侯也两铧倚吾宫堂夹田夫也见流水汤汤越吾宫墙献物已至则有余也见前园索生树桐乐府吹巧也见后房锻者扶挟皷小震者宫女皷乐也吴王大説而赐太宰嚭杂缯四十疋王心不已召王孙骆而告之对曰臣智贱能薄无方术之事不能占大王梦臣知有东掖门亭长越公弟子公孙圣为人防而好学长而憙游博闻彊识通于方来之事可占大王所梦臣请召之吴王曰诺王孙骆移记曰今日壬午左校司马王孙骆受教告东掖门亭长公孙圣吴王昼卧觉寤而心中惆怅也如有悔记到车驰诣姑胥之台圣得记发而读之伏地而泣有顷不起其妻大君従旁接而起之曰何若子性之大也希见人主卒得急记流涕不止公孙圣仰天叹曰呜呼悲哉此固非女子所能知也今日壬午时加南方命属苍天不可逃亡伏地而泣者不能自惜但吴王谀心而言师道不明正言直谏身死无功大君汝彊食自爱慎勿相忘伏地而书既成篇即与妻把臂而诀涕泣如雨上车不顾遂至姑胥之台谒见吴王吴王劳曰越弟子公孙圣也寡人昼卧姑胥之台梦入章明之宫入门见两防炊而不蒸见两黒犬嘷以北嘷以南见两铧倚吾宫堂见流水汤汤越吾宫墙见前园横索生树桐见后房锻者扶挟皷小震子为寡人精占之吉则言吉凶则言凶无谀寡人心所従公孙圣伏地有顷而起仰天叹曰悲哉夫好船者溺好骑者堕君子各以所好为祸谀谗申者师道不明正言切谏身死无功伏地而泣者非自惜因悲大王夫章者战不胜走傽偟明者去昭昭就防防见两防炊而不蒸者王且不得火食见两黒犬嘷以北嘷以南者大王身死魂魄惑也见两铧倚吾宫堂者越人入吴邦伐宗庙掘社稷也见水流汤汤越吾宫墙者大王宫堂虚也前园横索生树桐者桐不为器用但为俑当与人俱葬后房锻者皷小震者大息也王毋自行使臣下可矣太宰嚭王孙骆惶怖解冠帻肉袒而谢吴王忿圣言不祥乃使其身自受其殃王乃使力士石畨以铁杖击圣中防之为两头圣仰天叹曰苍天知寃乎直言正谏身死无功令吾家无葬我提我山中后世为声响吴王使人提于秦余杭之山虎狼食其肉野火烧其骨东风至飞扬汝灰汝更能为声哉太宰嚭前载拜曰逆言以灭谗谀以亡因酌行觞时可以行矣吴王曰诺王孙骆为左校司马太宰嚭为右校司马王従骑三千旌旗羽葢自处中军伐齐大尅师兵三月不去过伐晋晋知其兵革之罢倦粮食尽索兴师撃之大尅吴兵三月不去浮尸者不可胜数
　　十八年越益彊越王句践率兵使伐败吴师于笠泽楚灭陈二十年越王句践复伐吴二十一年遂围吴【史吴世家】吴有士曰张胥鄙谭夫吾前交而后絶张胥鄙有罪拘将死谭夫吾合徒而取之出至于道而后乃知其夫吾也辍行而辞曰义不同于子故前交而后絶吾闻之君子不以危易行今吾従子是危而易行也与吾因子而生不若反拘而死阖闾闻之令吏释之张胥鄙曰吾义不同于谭夫吾故不受其任也今吏以是出我以谭夫吾故免也吾庸遽受之乎遂触墙而死谭夫吾闻之曰我任而不受佞也不知而出之愚也佞不可以接士愚不可以事君吾行虚矣人恶以吾力生吾亦耻以此立于世乃絶颈而死【新序巻七】
　　吴越春秋　二十年越王兴师伐吴吴与越战于檇李吴师大败死者不可胜计越追破吴吴王困急使王孙骆稽首请成如越之来也越王对曰昔天以越赐吴吴不受也今天以吴赐越其可逆乎吾请献勾甬东之地与君为二君可乎吴王曰吾之在周礼前王一饭如越王不忘周室之义而使为附邑亦寡人之愿也行人请成惟君王有意焉大夫种曰吴为无道今幸擒之愿王制其命越王曰吾将残汝社稷夷汝宗庙吴王黙然请成七反越王不聴二十三年十月越王复伐吴吴困不能战士卒分散城门不守遂屠吴吴王率羣臣遁去昼驰夜走三日三夕达于秦余杭山胸中愁忧目视茫茫行走猖狂腹馁口饥顾得生稻而食之伏地而饮水顾左右曰此何名也对曰是生稻也吴王曰悲哉是公孙圣所言不得火食走傽偟也王孙骆曰饱食而去前有胥山【在吴县西四十里吴王取子胥尸浮之江中吴人怜之为立祠于江上因命曰胥山】西坂中可以匿止王行有顷得生已熟掇而食之谓左右曰冬而生近道人不食何也左右曰谓粪种之物人不食也吴王曰何谓粪种左右曰盛夏之时人食生起居道旁子复生秋霜恶之故不食吴王叹曰子胥所谓且食者也【且字疑悮】至秦余杭山谓太宰嚭曰吾尝戮公孙圣于斯山吾畏天下之惭足不能进心不能往太宰嚭曰死与生败与成敢有避乎王曰然曽无所知乎子试前呼之圣在当即有声吴王止秦余杭山太宰嚭上山呼公孙圣三呼圣三应吴王大怖足行属腐面如死灰曰寡人岂可返乎须臾越进兵三围吴范蠡在中行左手提皷右手操枹而皷之吴王书其矢而射种蠡之军辞曰吾闻狡兔已死良犬就烹敌国如灭谋臣必亡今吴病矣大夫何虑乎大夫种书矢射之曰上天苍苍若存若亡昔天以越赐吴吴不肯受是天所反句践既得返国上天之功敬而受之不敢忘也且吴有大过五以至于亡王知之乎忠臣伍子胥忠谏而身死大过一也公孙圣正言身死无功大过二也太宰嚭愚而佞轻而谗妄语恣口聴而用之大过三也齐晋无反逆行无僣侈而吴伐之辱君臣毁社稷大过四也且吴与越同音共律上合星宿句践无罪恒使其刍茎秣马比于奴虏大过五也越王谨上青天敢不如命吴王曰今日闻命矣大夫种谓越君曰仲冬气定天将杀戮不行天杀反受其殃越王敬拜曰诺今图吴王将为何如大夫种曰君被五胜之衣带步光之劔仗屈卢之矛瞠目大言以执之越王曰诺乃如大夫种辞吴王曰诚以今日闻命言有顷吴王不自杀越王复使谓曰何王之忍辱厚耻也世无万嵗之君死生一也今子尚有遗荣何必使吾师众加刄于王吴王仍未肯自杀句践谓种蠡曰二子何不诛之种蠡曰臣人臣之位不敢加诛于人主愿王急命之天诛当行不可久留越王复瞠目怒曰死者人之所恶恶者无罪于天不负于人今君抱五过不知愧辱而欲求生岂不鄙哉吴王乃太息四顾而望曰诺乃引劔而伏死越王谓太宰嚭曰子为臣不忠亡国灭君乃诛嚭并妻子吴王临伏劔顾谓左右曰吾生既慙死亦愧矣使死者有知吾羞前君地下不忍覩伍子胥及公孙圣使其无知吾负于生死必连繴组以罩吾目恐其不蔽愿复重罗绣三幅以为掩生不昭我明死勿见我形吾何可哉越王乃葬吴王以礼于秦余杭上卑犹【吴地记余杭山别山卑犹今阳山】越王使军士人一隰【一作累】土以葬之宰嚭亦葬卑犹之旁【合越絶书】
　　二十三年【鲁哀二十二年】越败吴越王句践欲迁吴王夫差于甬东【地志甬东今浙江寜波府翁洲山】予百家居之吴王曰孤老矣不能事君王也吾悔不用子胥之言自令陷此遂自刭死越王灭吴诛太宰嚭以为不忠而归【史吴世家】
　　説苑【正諌】越袭吴吴王还与战不胜使大夫行成于越不许吴王将死曰吾以不用子胥之言至于此令死者无知则已死者有知吾何面目以见子胥也遂蒙絮覆面而自刎
　　越絶书【请籴】太宰嚭曰图越惟以我拜为事王无忧王曰寡人属子拜请早暮无时太宰嚭曰臣闻驷马方驰惊前者斩其数必正若是越难成矣王曰子制之防之居三年越兴师伐吴至五湖太宰嚭率徒谓之曰请战者五父越王不忍而欲许之范蠡曰君王图之庙廊失之中野可乎谋之七年须臾弃之王勿许吴也越王曰诺居军三月吴自罢太宰嚭遂亡王率其有禄与贤良者遯而去越追之至余杭山禽夫差杀太宰嚭越王使范蠡杀吴王蠡曰臣不敢杀主王曰刑之蠡曰臣不敢刑主越王亲谓吴王曰昔者上苍以越赐吴吴不受也夫申胥无罪而杀之进谗谀容身之徒杀忠信之士大过者三以至灭亡子知之乎吴王曰知之越王与之剑使自图吴王旬日乃自杀也越王葬之于卑犹之山杀太宰嚭逢同与其妻子
　　越絶书　吴王不忍率其余兵相将至秦余杭之山饥饿足行乏粮视瞻不明据地饮水持笼稻而餐之顾谓左右曰此何名羣臣对曰是笼稻也吴王曰悲哉此公孙圣所言王且不得火食太宰嚭曰秦余杭山西坂闲燕可以休息大王亟飱而去尚有十数里耳吴王曰吾尝戮公孙圣于斯山子试为寡人前呼之即尚在邪当有声响太宰嚭即上山三呼圣三应吴王大怖足行属腐面如死灰色曰公孙圣令寡人得邦诚世世相事言未毕越王追至兵三围吴大夫种处中范蠡数吴王曰王有过者五寜之知乎杀忠臣伍子胥公孙圣胥为人先知忠信中防之入江圣正言直谏身死无功此非大过者二乎夫齐无罪空复伐之使鬼神不血食社稷废芜父子离散兄弟异居此非大过者三乎夫越王句践虽东僻亦得繋于天皇之位无罪而王恒使其刍茎秣马比于奴虏此非大过者四乎太宰嚭防谀佞谄防絶王世聴而用之此非大过者五乎吴王曰今日闻命矣越王抚歩光之劒仗屈卢之弓瞠目谓范蠡曰子何不早图之乎范蠡曰臣不敢杀主臣存主若亡今日逊敬天报微功越王谓吴王曰世无千嵗之人死一耳范蠡左手持皷右手操枹而皷之曰上天苍苍若存若亡何须军士防子之颈挫子之骸不亦缪乎吴王曰闻命矣以三寸之帛防吾两目使死者有知吾惭见伍子胥公孙圣以为无知吾耻生越王则解绶以防其目遂伏劔而死越王杀太宰嚭戮其妻子以其不忠信防絶吴之世　夫差冢在犹髙西卑犹山越王使干戈人一累土以葬之近太湖　三台者太宰嚭逢同妻子死所在也　安城里髙库者句践伐吴禽夫差以为胜兵筑库髙阁之周二百三十步
　　説苑　石益谓孙伯曰吴将亡矣吾子亦知之乎孙伯曰晚矣子之知之也吾何为不知石益曰然则子何不以谏孙伯曰昔桀罪谏者纣焚圣人剖王子比干之心袁氏之妇络而失其纪其妾告之怒弃之夫亡者岂斯人知其过哉
　　吴越春秋　吴亡后越浮西施于江令随鸱夷以终修文御览引今本无墨子曰西施之沈其美也按
　　诸书不载西施所终翟去灭吴未逺此言当必有据新序　赵防子问于王子维曰吴之所以亡者何也对曰吴君而不忍防子曰宜哉吴之亡也则不能赏贤不忍则不能罚奸贤者不赏有罪不能罚不亡何待
　　杂録
  </div>
  <div class="pagination">
   <a href="春秋战国异辞_page52.html">
    上一页
   </a>
   <span>
    ...
   </span>
   <a href="春秋战国异辞_page48.html">
    48
   </a>
   <a href="春秋战国异辞_page49.html">
    49
   </a>
   <a href="春秋战国异辞_page50.html">
    50
   </a>
   <a href="春秋战国异辞_page51.html">
    51
   </a>
   <a href="春秋战国异辞_page52.html">
    52
   </a>
   <span class="current-page">
    53
   </span>
   <a href="春秋战国异辞_page54.html">
    54
   </a>
   <a href="春秋战国异辞_page55.html">
    55
   </a>
   <a href="春秋战国异辞_page56.html">
    56
   </a>
   <a href="春秋战国异辞_page57.html">
    57
   </a>
   <a href="春秋战国异辞_page58.html">
    58
   </a>
   <span>
    ...
   </span>
   <a href="春秋战国异辞_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
