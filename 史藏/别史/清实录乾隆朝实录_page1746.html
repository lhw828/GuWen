<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1746 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1746 页/共 1860 页
  </h1>
  <div class="content">
   ○谕军机大臣曰、书麟等奏、伏汛水势安澜。工程平稳一摺。览奏欣慰。惟摺内称洪泽湖水、因频得大雨。淮水加长。汇注洪湖。高堰志桩。长至一丈零四寸等语。声叙总不明白又称清口以下。清黄并注。甚为湍激。徐城北门志桩。仍存新旧长水一丈二尺。更不成话。河湖志桩长水情形。该督等自应将旧存底水若干尺。新长若干尺。分别声明。乃辄称洪湖长水一丈有余。徐城黄河长水一丈二尺余寸。竟似河湖各水暴涨一丈余。再加底水。更不知若何浩瀚。书麟等岂能设法抵御。此系向来河工陋习。故作此语。以为水势盛长。伊等抢护平稳。更见筹画有方。前年六月内、书麟、兰第锡奏报、徐城志桩长水一丈三尺六寸、并不将旧存新长分叙。经朕降旨训谕。并令嗣后将新长尺寸、明白具奏。不得仍前陋习。该督等岂未接奉。乃未久忘之。复蹈故辙。又为此牵混之词。其属非是。况本日据李奉翰等奏、黄河仅长水一尺三寸。下游徐城志桩长水尺寸。自亦相仿。何至陡长一丈二尺余寸。尤为错谬。且李奉翰所奏、亦祇将新长之水叙入。并不牵连底水。甚为明晰。岂书麟兰第锡两人、转不如李奉翰之晓事耶。兰第锡人本粗直、或一时大意。而书麟系弃瑕录用之人。又复久任河工。自应加倍细心勉力。以冀稍赎前愆。何漫不经心若此。朕将伊复加擢用两江总督时。原虑其才短无用。今即此奏报长水尺寸一端。更可概见。书麟、兰第锡、俱著严行申饬。并将李奉翰等原摺、钞寄阅看。至此次水势不至十分涨盛。各工保护平稳。亦惟仰赖神佑。若似书麟等如此糊涂、其筹画调度。实不可恃。现在伏汛虽过。秋汛正长。该督等益当严督在工人员。慎之又慎。敬谨巡防。以期工程巩固。毋得稍有懈弛。致干咎戾。所有湖河志桩、究竟新长水若干。旧存底水若干。著书麟等即行分晰奏覆。勿再牵混。将此传谕书麟兰第锡、并谕李奉翰知之。寻奏、徐城北门志桩、旧存底水一丈一尺四寸。新长水一尺一寸。现存水共一丈二尺五寸。洪泽湖高堰志桩、旧存底水四尺四寸。新长水六尺。现存水共一丈四寸。得旨、其如识见不到。而更不用心何。　　

○又谕、据秦承恩奏雨水情形摺内、称西安府属之咸宁、长安、咸阳、凤翔府属之凤翔、岐山、及邠州、乾州等州县。雨泽未能深透。现在设坛祈祷等语。前因秦承恩奏报省城及各属得雨、仅有三四寸。恐该省雨泽尚欠优渥。深为廑念。业经降旨询问。今该抚奏到西安凤翔所属州县、望泽颇殷。是该处竟系缺雨。秦承恩于此等紧要之摺。自应由驿驰奏、何以仅交差弁赍递。殊属迟缓。现将朱批原摺、由四百里发回。著该抚即将该处曾否续沛甘霖。及田禾有无妨碍之处。迅速奏闻。如或因旱成灾。务即据实具奏。毋得稍有讳饰。又另奏查明陕省盐法一摺。内有榆林等州县贩卖蒙盐。及不许蒙盐透漏入境等语。从前各省章奏。于满洲蒙古字样、有摘用满蒙二字者。屡经有旨饬谕。乃该抚仍沿陋习。辄将蒙盐等字叙入摺内。省字有限。转不成话。岂该抚于陈奏事件。一任庸劣幕友。随意填写。不加检点耶。秦承恩著传旨申饬。寻奏、陕西西安凤翔两府属、从前得雨较少。兹于七月初五等日、叠沛甘霖。通省普沾。丰收可望。得旨、欣慰览之。　　

○陕西巡抚秦承恩奏、榆林县永乐仓盐池、滨临无定河。所产盐觔。在于榆林、怀远、神木、府谷、葭州等五州县行销。每年徵课银四百八十八两零。自乾隆三十二年。河流改道。盐池被冲。所产盐觔。不敷五州县民食。其神木、府谷、葭州、东北二乡。并买食蒙古盐。盐户纳课、日形疲乏。恳将榆林、怀远、西南二乡。一律准食蒙古盐。即令榆林县铺七十四家。仿照各属牙当领帖行销。摊徵课银四百八十八两。补完永乐仓原额。报闻。　　

○庚寅。谕军机大臣曰、穆和蔺奏拏获邪教人犯一摺。内称查得周有系周明之父。自周明犯案正法后。周有旋于上年四月内身故、埋葬村西。并拏获孙贻恭、杜三元二犯。究出赵成、司喜、吴第二等。从前亦曾入教。现饬解省严审等语。所办不明。已于摺内批示矣。周明系震卦教内正犯。伊父周有自必首先传习。从前未经审出。况现经屈进河等寄周有信内。令其向刘照魁讨求口号。必有聚徒传播之事。该犯虽经病故。自应向其家属严切根究。况周有之子周明、尚有义子周进。岂周有家中竟无妻子。乃穆和蔺仅据地保邻佑。指称周有已经身死。转置该犯家属于不问。且该抚拏获孙贻恭、杜三元供出之赵成等。现经逐一根讯。讵有不将周有现在有无子孙。其身死后、系何人埋葬之处。详悉声叙之理。今摺内竟无一字提及。何该抚于此等紧要关键。正应细心详鞫之处。疏忽至此。殊为失当。即如今日黑龙江将军都尔嘉、拏获吉林逃遣。咨查吉林将军。是否实系遣犯。始行正法一事。岂有平民被人拏获。自认遣犯之理。又何必辗转咨查。是都尔嘉于不必细心之事。徒多枝节。而穆和蔺于理应细心之事。反致忽略。将军督抚等、若皆如此不晓事理轻重。必待朕逐一指示。又安用此大吏为耶。著传旨严行申饬。至孙贻恭、杜三元、前此既经入教。今屈进河寄信、令其讨号凑钱、送给盘费。必另有辗转入教之人。其赵成、司喜、吴第二、所供虽经传给歌词。现已改悔之语。亦不可信。均应详细根究。悉心推鞫。毋任狡展。并此外有无传习入教之人。务须按名拘获。严讯实情。问后俱解交刑部。勿稍疏纵。将此传谕知之。寻奏、周有系周进之义祖父。并无子孙妻室的属。惟有两弟周贵、周沛、俱经外出。现拏获讯供。据称伊兄周有、实系上年四月身故。伊等为之埋葬。周有从前听从其子周明、劝令入教。周贵周沛、亦即随同礼拜念歌等语。是该犯一门。均系从前漏网无疑。现又将续拏之曹二、宋二等犯、一同质讯。严究有无习教。及转相传授之人。俟讯明后、交部办理。报闻。　　

○辛卯。谕、前因四库全书内、错误甚多。特令总纂等、详加校阅。并恐热河文津阁所庋全书。亦多鲁鱼亥豕之讹。复令纪昀带同详校各官。细心阅看。该员等自应认真校勘。将书中脱落讹舛之处。逐加改正。俾臻完善。今朕偶阅文津阁四库全书内。扬子法言一书。其卷一首篇、有空白二行。因检查是书次卷核对。竟系将晋唐及宋人注释名氏脱写。书中篇首、空至两行。显而易见。开卷即可了然。乃详校官既漫不经心。而纪昀系总司校阅之事。亦全未寓目。可见重加讐校。竟属虚应故事。朕每几余披览。其书内有一二字错落、令军机大臣随时改正者。不一而足。因尚系寻常讹脱。不加责备。今篇内甚至脱去二行。纪昀等实难辞咎。宁不自知惭恧耶。况朕曾有御制书扬雄法言一篇。虽系近年之作。亦应缮录。弁于是书之首。纪昀亦未留心补入。更属疏忽。纪昀及详校官庄通敏、俱著交部分别议处。除将文津阁四库全书内扬子法言一书。就近交军机大臣将空行填补。并缮录御制文于篇首外。著纪昀亲赴文渊文源二阁、将扬子法言一书检出。缮录御制文、冠于简端。并带同详校各官。抽查此书卷首。是否亦有空白之处。及此外各书、有似此脱误者。一体抽阅填改。如再不悉心详检。经朕看出。必将纪昀等加倍治罪。不能再邀宽贷也。　　

○又谕、凡由内地发遣、赏给回部为奴之邪教人犯。原为令伊等受回人折磨。各城驻劄大臣等、理宜代为严加约束。仍大臣等于此等遣犯、解至该处。一经分给回人。即谓与伊等无涉。是诚何心哉。则又安用此大臣驻劄为耶。岂意见竟不及此欤。将此著一体晓示新疆各城将军大臣等、嗣后务须严行约束。指示各回人等、所有此等发遣为奴之犯。任听折磨。平日大臣等、果能严行约束。将滥行惑众。往来通信之人。立即严缉办理。安有生事之理。各处将军大臣等、共应知此意。一体留心。毋得仍前怠忽从事也。　　

○谕军机大臣等、据福崧奏拏获各案盗犯、分别正法定拟一摺。内称盗犯纪孝等十一名。俱恭请王命正法。其情有可原之刘建等十二犯。从重拟斩监候。俟满三年后、再行解部、发遣黑龙江、给披甲人为奴等语。纪孝等十一犯。或在洋为盗。或行劫搜赃。情罪重大。自当立正刑诛。未便稍稽显戮。至刘建等十二犯、虽祗系接递赃物。在船看守。与行凶搜劫者、稍为有间。但现当绥戢洋盗之时。尤宜严加惩创。以示炯戒。福崧将纪孝等即行正法。并将刘建等遵照新例、从重问拟斩候。并年满发遣。不待听候部覆。始行定案。所办甚是。嗣后该抚益当严饬文武各员。留心缉捕。不必拘泥定例。有犯必惩。以靖盗匪而安善良。方为无负委任。将此谕令知之。　　

○又谕、据勒保奏、五月分粮价单内开各属价值。皆系价中与上月相同字样。毫无参差。所奏殊未可信。甘肃地方府州各属、地土既有肥硗。人事亦或不齐。米粮价值、岂能一律相符。而各属每月时价。更不应绝无增减。今勒保所奏。仅据属员开报价值。率行奏报。则奏米粮价何用。竟成印板文章。是该督于民食所关。并未留意。岂不知朕轸念闾阎。无时或释。于各省奏到粮价、无不详加披览耶。勒保著传旨申饬。仍将粮价有无增减之处。据实具奏。寻奏、甘省各府属市价。旋长旋落。前次奏报五月粮价。值青黄不接之时。但夏禾将次登场。是以价值不致增长。且因新粮尚未入市。亦遽未能减落。报闻。　　

○又谕、前萨迈林供称、带来俄罗斯假造书信、系喀尔喀蒙古安达赖代书、当交恒瑞、拉旺多尔济等、详查并无俄罗斯安达赖之人。覆加究讯。又据供称系该旗台吉衮布策凌所属喇嘛舍巴所书。时有本旗博德讷什、哈塔尔、亲见等语。所供似实。但萨迈林编造讹言。致车凌乌巴什游牧之人。各怀惊惧。经朕屡降谕旨。交保宁、永保、明白开导。伊等意稍安定。永保等务须留心防范。严饬台卡官兵。实力缉拏。俟俄罗斯回书到时、再将舍巴三人、押送来京。讯明严办示惩。　　

○壬辰。谕、据惠龄奏、东省平原等二十七州县、本年应行带徵漕粮。及买补截留散赈漕米。为数较多。请将前奏二年内带徵买补之粮。分作四年完纳等语。该省上年雨水稍多。秋禾间有被淹。本年虽雨水调匀。民间盖藏。恐尚未能充裕。其带徵买补各项。自应酌展年限。用示体恤。所有平原等各州县、于二年内应行带徵之米麦豆、十万八千余石。又买补截留散赈漕米、十万九千余石。著加恩分作四年带徵。买补搭运。以纾民力。该部即遵谕行。　　

○谕军机大臣曰、惠龄奏、接准秦承恩咨会、当即密令登州府知府蓝嘉瓒、访拏段文经徒弟。并恐段文经在登州一带藏匿。令其星飞搜捕。一面派委臬司陆有仁、前赴菏泽单县等处、查拏王袁氏、王腊元儿等、再行讯供具奏等语。此案已有旨、令该抚实力查拏矣。刘照魁在陕西供明、于五十四年冬间。在王子重之母王袁氏家、听见杨武等。向王腊元儿口称、闻有段文经徒弟。现在登州。恐逃往海边上去等语。所言必非无因。安知段文经不竟在登州一带藏匿。此等紧要人犯。该抚接到咨会后。自应亲赴登州。迅速访拏。乃竟安坐衙署。仅令知府前往访捕。不特要犯难于侦缉。并恐捕役等暗中通信。导之远遁。从前查拏段文经时、曾令菏泽县捕役王腊元儿往缉。王腊元儿即系八卦教内之人。彼时自必潜通消息。令其窜匿。可见该处府县捕役、多有听从入教者。今惠龄即令登州府往拏。其所带捕役。俱系通同一气。即果有段文经在彼潜匿。早已闻风远扬。惠龄何不晓事体轻重若此。著传旨申饬。并令该抚即行迅往登州一带。不动声色。严密访拏。毋得仍前玩愒。至王腊元儿拏到后、务须研讯确供。追究杨武等、向伊所称段文经徒弟。系属何人。令其据实指出。密拏到案。根讯段文经下落。并遵照前旨。将王子重之母王袁氏、及王腊元儿、速解行在审办。如有王腊元儿等供出同教要犯。亦一并按名严拏。解京办理。将此由四百里传谕知之。即行迅速覆奏。寻奏、据王腊元儿供称、前在王袁氏家、听见刘照魁、杨武等、谈及段文经、现在官府查拏甚急。杨武等声言、想是逃往海边藏躲。并未说及段文经之徒弟姓名。在登州何处。至各犯家中。虽经搜查、均无经卷图像不法等物。尚恐狡供不吐。必须设法穷究。至段文经窜迹稽诛已久。兹据署曹州府通判王岐禀报、貌似段文经之马兴。押解到省。连日审讯。现已另摺具奏。臣即自省起程。以查办城工为名。前往登州海边一带。不动声色。密委员弁。带同眼目。改装躧缉。不敢假手捕役。致串通滋弊。得旨、今究得踪迹否。　　

○癸巳。谕曰、阎泰和奏、向例各巡漕御史。仅将重运催趱出境。遂尔了事。心有不安。请嗣后各巡漕御史、催查重运后、即接催空船。仍在各处往来、稽查催趱等语。所奏竟成笑话。巡漕御史、起自雍正年间、原为督催重运而设。每年各帮重船。衔尾北上。抵通后、各巡漕俱遵照向例、卸事复命。历来奉行已久。本以重运帮船。恐有沿途逗留等事。得有巡漕为之逐程催趱。更与漕务有裨。若起卸回空后。旗丁等自必早思归次。岂有故为迟滞甘心守冻之理。况已有总漕督押回空尾帮南下。又何必复令巡漕往来稽察。使地方官吏转多纷扰。不过奉差日久。自可多得公费耳。此奏不可行。至请将派出巡漕四员。各按巡视地方。铸印颁给。尤属无谓。各巡漕文移往来。俱有衔名可据。亦不虑漫无区别。又何必另行铸印。徒事更张耶。所奏亦不可行。原摺即著发还。　　

○又谕、顺承郡王锡保、从前在北路军营、应赔倒毙驼马银三十四万四千四百余两。在伊子孙熙良等名下。接续坐扣。固属咎有应得。但念其在将军任内。不过办理不善。与冒销侵蚀者有间。且历年已久。其扣项已阅五世。所有未经扣完银七万二千四百余两。著加恩宽免。以示朕笃念宗潢。优加体恤至意。　　

○又谕、昨据宗人府奏、贝勒绵从病故一摺。自果恭亲王福晋、至绵从之妻、三代孀居。绵从又无子嗣。今绵从之爵。轮应永璨承袭。但永瑹一支。竟至绝嗣。永璨现在既有二子。即将一子为永瑹后。承袭绵从之爵。则永瑹不至绝嗣而三代孀妇。均有依倚。著派八阿哥、阿桂、即往绵从家。面问伊祖母福晋、可否如此办理。奏闻。再降谕旨。　　

○甲午。谕曰、姚棻奏、护理江西盐道恒宁、现已降调。自应饬令离任。但该员于江西盐务。尚称熟谙。请俟陈大文到任。将盐法一切事宜。当面讲求交代后。再令离任等语。江省鹾务、现于建昌一郡添设卡巡。酌减盐价。自须熟手经理。恒宁降调后。盐道员缺。虽经选授陈大文。但该员究系生手。恐于该处盐务。未能谙悉。朕正忆及此。尚未明降谕旨。今姚棻奏称、饬令恒宁交卸南昌府篆。其所署盐道印务。暂缓离任。以免隔手交代。所奏尚是。恒宁前于失察属员派销盐觔一案降调。尚系因公获咎。并无大过。且该员办理江西鹾务。已有三载。尚称熟谙。现在建昌地方。增设卡巡。减价敌私等事。诸关紧要。即陈大文到任时。令恒宁将一切事宜。明晰告知。亦恐一时未能详尽。究不如恒宁一手经理。较为妥协。恒宁著加恩以同知衔、仍护理江西盐道事务。该员益当感激朕恩。实心整理。若该省仍有私盐偷越、官引滞销之弊。必将该员加倍治罪。不能再邀宽贷。其新选江西盐道陈大文、俟有该省相当道员缺出。著姚棻另行奏补。　　

○谕军机大臣等、据山东学政邹炳泰奏称、在济南府开考。有章邱生员孟衍鲁、呈所撰联句。复有控章邱县衙役禀词、内开私造伪册采买谷石。浮派折价。私催蠲免口粮。多索运米车价。又折收粮米。有余粮余米名目各款等语。该县衙役、于经徵米石。浮收多派。款迹累累。该生员所控。似非全无证据。如果属实。则该县严孙诒、在任已久。一任衙役等私徵勒派。种种舞弊。恐不免有通同染指情事。不可不彻底根究。倘所控虚诬。亦应将生员孟衍鲁治罪。以儆刁风。现在吉庆审讯河南光山县衙役何九等殴毙人命一案。计接奉此旨时。自已审办完竣。著即顺道前往东省。提集章邱县案内人证、秉公详悉严讯定拟具奏。毋得稍存回护。所有该学政原摺。及孟衍鲁所递禀词。并著钞寄阅看。将此谕令知之。　　

○乙未。补行乾隆五十五年大计。浙江省不谨官二员。罢软官二员。浮躁官一员。才力不及官二员。年老官六员。有疾官五员。分别处分、如例。　　

○丙申。谕、昨因偶阅文津阁四库全书内扬子法言。其卷一首篇。有空白二行。竟将晋唐及宋人注释名氏脱写。已降旨将纪昀、详校官庄通敏、交部分别议处。旋命军机大臣将法言一书。详加阅看。书内缮写讹错之处。不一而足。从前详校官既漫不经心。而纪昀总司校阅。复不加以订正。其余各书。恐似此错误者。正复不少。可见纪昀等从前核勘时。竟属虚应故事。全未寓目。纪昀及详校官庄通敏、著再行交部议处。　　

○又谕、据宗人府奏、四品宗室扎昆珠、因染疯疾、弃家潜出、不知去向。俟拏获时照例办理等语。扎昆珠身系宗室。竟至逃走。实为有玷宗支。甚属不肖。理宜严行拏获。照例办理。以示儆戒。著交刑部、步军统领衙门、五城、一体严拏务获。解交宗人府、照例办理。　　

○谕军机大臣曰、丹巴多尔济在喀喇沁地方。开窑挖煤。不遵部驳。私用民人银两。该旗有署扎萨克。一切事件。竟不许署扎萨克主持。误听下人之言。任意办理。署扎萨克格勒克萨木噜布。因而畏惧交迫。竟至自戕。特命福长安。及盟长索诺木巴勒珠尔。前往查办。今据福长安等奏、到彼查询属实。丹巴多尔济。著先革职。交庆桂押解来京。命阿桂金简、交慎刑司看守。俟福长安等查明此外有无妄为之处。续奏到时。再行降旨定罪。此内丹巴多尔济之梅楞伯布岱。现在京师。著寄谕阿桂、将伯布岱、派员拏解喀喇沁。交福长安等质审。丹巴多尔济。虽由年轻嗜利。不以署扎萨克为事。究因惑于下人之言所致。此辈理应查出。重治其罪。著并传谕福长安。按名查出。毋使一名漏网。严行定罪具奏。　　

○丁酉。上御卷阿胜境。赐扈从王公大臣、蒙古王贝勒贝子公额驸台吉等食。翼日如之。　　

○谕曰、丹巴多尔济所出正红旗蒙古都统员缺。著保泰补授。保泰未来之前。著永琨署理。察哈尔八旗都统员缺。仍著乌尔图纳逊署理。　　

○谕、刑部题覆浙江省民人张云漋、与邱方玉之母汤氏、妻曹氏通奸。商同勒死邱方玉。并曹氏畏罪自缢身死一案。将汤氏照亲母因奸谋死子女例、实发伊犁给兵丁为奴。固属照例办理。但细阅此案情节。汤氏先与张云漋调戏通奸。被伊媳曹氏窥破。恐其洩漏。诱令张云漋一并通奸。后因曹氏恋奸情密。商同张云漋、将邱方玉勒毙。除谋杀亲夫罪应凌迟之曹氏。业经畏罪自缢外。其亲母汤氏、虽系尊长致死卑幼。然事起通奸。并诱令伊媳一并奸宿。复因伊子碍眼。辄听从伊媳同谋勒毙。是与伊子邱方玉恩义已绝。设或伊子别无兄弟子嗣。遂令翁姑及伊夫绝嗣。所关甚为重大。向例亲母因奸谋死子女者。不论是否造意。俱发往伊犁给兵丁为奴。原以母子伦纪攸关。不得与凡人一律问抵。若其母身蹈邪淫。罔顾廉耻。已无夫妇之伦。又安有母子之义。朕思同一母子。然又有亲母继母之别。继母因其子本非己出。心怀残忍。谋死前妻之子。情罪自为更重。若亲母之于子。究系所生。即或因奸致死。与继母自当有间。亦应分别办理。近来各省题奏事件内、间有逞凶毙命。愍不畏法之案。出于情理之外。然戾气所钟。自古而有。即如文言释坤初六之言。可知周之时已有如此乱逆之事。设无其事。孔子不忍言也。今世风日降。人心更不如古。无怪凶恶之徒。竟至藐法蔑伦。行同枭獍。朕向来遇有此等奏到之件。因系蔑伦重案。概不加以朱批。不惟不忍。而且自惭。民间风俗日下。既不能道德齐礼。化莠为良。俾不致身罹法纲。我君臣皆当引以为愧。惟在明刑敕法。重示创惩。庶凶恶之徒。稍知儆戒。使之勉为善良。朕意各省如有母杀子女之案。除寻常情节、仍照向例办理外。其有因奸起意。至令绝嗣者。即将其母问拟斩候。入于秋审情实。即或伊子尚有子弟。未致绝嗣。仍当定以斩候。永远监禁。遇赦不赦。其继母亲母、于情实中略予以勾不勾之分。亦足以示轻重区别。著大学士九卿、将是否应如此办理、及如何分别之处。悉心酌议具奏。其邱汤氏一案。俟大学士等详议复奏。再行降旨。寻议、嗣后继母因奸、将前妻子女。致死灭口者。无论是否起意。俱改为拟斩监候。仍查明伊夫如已绝嗣。即入于秋审情实。若尚有子嗣。将该犯妇永远监禁。遇赦不赦。至亲母因奸故杀子女之案。亦不论是否起意。俱请拟绞监候。致令伊夫绝嗣者。入于秋审情实。即不致绝嗣。仍永远监禁。不准援赦。若奸夫独自起意。谋杀其子。以便往来。奸妇虽未知情同谋。但因奸令夫绝嗣者。系继母、发往伊犁给兵丁为奴。亲母、发往各省驻防兵丁为奴。如奸妇果不知情。当时喊救。事后告官。或伊夫尚有子嗣。及奸夫别因他故起衅。自杀其子者。奸妇仍按所犯本罪。悉照本条律例办理。其嫡母有犯、与亲母同。嗣母有犯、与继母同。现在邱汤氏一犯。查明伊子所生。尚有一子。即遵照新定条例。改拟具题。从之。　　

○又谕、据梁肯堂等奏、查勘顺德府属邢台、内邱等县。今夏得雨稍迟。早禾未能畅发等语。邢台内邱等县、本年入伏以来。未经得有透雨。收成未免歉薄。其应徵钱粮、若令小民一律输将。民力恐不无拮据。所有顺德府属之邢台、内邱、沙河、钜鹿、任县、南和、平乡、唐山等八县。本年应徵未完钱粮。著加恩缓至来岁麦熟后徵收。俾闾阎生计。益资宽裕。以示朕轸念穷檐。优加体恤至意。该部即遵谕行。　　

○又谕曰、八阿哥、阿桂、遵旨往见绵从之祖母。据称请以永璨之子绵律。给与永瑹为嗣等语。代为转奏。著照绵从之祖母所请。将永璨之长子绵律。给与永瑹为嗣。所有承袭之爵。理应减等承袭贝子。但果恭亲王弘曕。系朕幼弟。伊溘逝后。即将郡王爵秩、袭与永瑹。及至绵从延世未久。相继而亡。朕心甚为恻然。著加恩绵律、仍承袭贝勒之爵。侍养三代孀妇。以示朕悯恤之至意。　　

○谕军机大臣等据热河道全保、将私在喀喇沁地方。商同开挖煤窰之民人龚廷玉、拏获取供具奏等语。龚廷玉、著交地方官。速行解交福长安质审办理外。昨日福长安摺内。有丹巴多尔济。既如是私取民人银两。开采煤窰。此外不免别有营私事件之语。如有福长安等自应彻底查明速结具奏。断不可徇情。此案讯明。福长安等一面具奏。一面即起程前来。不必等伯布岱解到。尽可将伯布岱解赴热河审办。　　

○戊戌。谕曰、姜晟奏、审明窃鞘案犯情形一摺。内称唐开泰、住宿驿馆。起意与彭有才、商量行窃。并约定唐守兴作为内应。唐守兴用刀割断棕绳。将尾鞘挪近壁洞。推出一半。彭有才撬开鞘壳、窃出饷银。现在彭有才业已身故。讯之唐开泰等、俱经供认。已派员速赴芷江地方。查起原赃等语。此案前经姜晟奏、据承审府县禀称、饷鞘安放驿馆屋内。紧挨板壁。外系菜园。贼从板壁地枋脚下挖洞。将末尾一鞘。横移洞口。窃银而逸等语。朕彼时即以所讯情节。多有不实。贼犯不过在外窥伺。何由确知饷鞘安放之地。即在此挖洞。竟能应手而得。必系有内应之人。串通行窃。降旨令姜晟细心研鞫。务得实情。今该抚奏、实系更夫唐守兴在内、将尾鞘挪近壁洞。推出一半。彭有才在外撬开鞘壳偷窃。唐守兴并将梆连击声响。以图掩饰。果不出朕之所料。是唐守兴因思偷窃饷银。豫充更夫。作为内应。情节甚属可恶。即可作为此案正犯。不得以彭有才业经身死。任其狡卸。致滋轻纵。真赃虽少。何必俟全得。著传谕姜晟、即将唐开泰供出藏放原赃地方。是否现已起出。根究确凿。严审定拟具奏。　　

○旌表守正被戕河南祥符县民刘得子妻常氏。　　

○己亥。上御卷阿胜境。哈萨克汗斡里素勒坦子阿弥载、及来使等四人。杜尔伯特扎萨克台吉衮布、乌梁海头目色尔可等。安南国陪臣陈玉视等六人入觐。同扈从王公大臣、蒙古王贝勒贝子公额驸台吉等赐食、至辛丑皆如之。　　

○蠲缓安徽宿州、灵璧、泗州、旧虹、旴＜日台＞、五河、舒城、定远、寿州、凤台、怀远、霍邱、天长、滁州、全椒、来安等十六州县。并凤阳、长淮、泗州三卫。乾隆五十五年分水灾额赋有差。　　

○庚子。谕、据都尔嘉等奏称、将打牲乌拉逃遣犯人曹志、吴世祜、吉林乌拉逃犯李春山、王大、前后拏获审明。行查吉林乌拉、与各该犯姓名相符。俱经正法。请将拏获邻省逃犯之员。给与议叙。兵丁等赏给银两等语。都尔嘉等拏获逃犯。审明正法。虽俱合宜。但因李春山二犯、即行行查吉林将军、甚属过当。而究竟由何处拏获之处。亦并未声明。凡逃犯被获之时。多有赖词不肯以逃自认者。岂有无干之人。而反以逃自认之理耶。且吉林乌拉之逃犯李春山等、在逃之时。该处必咨行邻省。令其严缉。又何行查之有。都尔嘉等欲为精密。而反至失宜。成何道理。外省将军大臣等、往往如此。即如河南巡抚穆和蔺奏、查办邪教回民周有一案。第称周有已经病故。而周有有无子孙。及家口应如何办理之处。并未一言入奏。此等事件。理宜详悉查办。而穆和蔺并不细心。都尔嘉等于逃犯李春山等、不必深究之事。而又如此过为用心。将军大臣等、遇有事件。每致烦扰朕心。是诚何意。除将都尔嘉严行申饬外。并将申饬穆和蔺之谕旨。一并钞寄都尔嘉等阅看。其拏获邻省逃犯之官兵等、即照都尔嘉等所奏、将驿站官多庸萼、交部议叙。兵丁四人。每名赏给银五两。　　

○谕军机大臣曰、穆和蔺奏、前因周有并无子孙的属。惟有两弟周贵、周沛、俱经外出等语。周贵周沛、系周有之弟。岂非该犯的属。乃该抚摺内。尚称周有并无子孙的属。惟有两弟。竟是必须周有之子孙。方得谓之的属。而兄弟叔侄。俱视为疏远之人。如此则不应缘坐弟兄之罪乎。穆和蔺何糊涂若此。著再传旨申饬。并著该抚派委妥干员弁。即将周贵周沛二犯。迅速解赴行在。归案审办。沿途饬令小心管押。务于八月前解到。毋得疎懈迟误。并将续获各犯、严究有无习教。及转相传授之人。按名查拏审办。勿稍疎纵。将此由五百里谕令知之。　　

○辛丑。谕、据伊江阿奏、接奉甘肃布政司禁止小钱咨文。现在逐细留心严拏等语。此事原摺内地各省而言。于新疆回城无涉。此皆该地方官糊涂。率行移咨耳。吐鲁番回众。皆用腾格钱。即该处商民、与内地回民交易。间有用内地钱文者。亦不多见。倘有搀杂小钱使用。伊江阿自应临时查拏办理。又何必如此声张。将回民等一体严查耶。除将此晓谕伊江阿、令其遵行外、并著通行新疆各处、一体遵照办理。　　

○谕军机大臣等、前此刑部议驳湖北省民人陈谷松、与王廷英、共殴吕九如身死。将正犯陈谷松减等拟流一案。彼时原因刑部以该抚先后办理两歧。罪名互相出入。是以传谕该抚据实明白回奏。今据福宁奏称、例载凡审共殴拟绞人犯。遇有助殴伤重之人。解审病故。准其抵命。应绞之人。减等拟流。此案王廷英、用刀背殴伤吕九如左右膝臁肕等处。虽色至紫黑。亦不为轻。而正犯陈谷松所殴致命各处、其伤更重。因王廷英已经病故。与助殴之人身死、准其抵命、正犯减流之例相合、是以照例办理等语。此等共殴致毙之案。两人下手。俱有重伤者。内有一人病故。其一人若仍应拟抵。该部例内、即不应有减等拟流一条。今既载有此例。该抚即系遵例问拟。亦不得谓之舛误。福宁办理此案。其错处。在王廷英病故后、辄将初报轻伤。改为重伤。希图末减陈谷松罪名。而于所引例条。似无不合。朕观此原以为不当。但福宁实系引例。然或其中另有别故。该部何以加之指驳。恐不足以服福宁之心。著传谕刑部堂官将因何议驳之处。详悉覆奏。候朕再降谕旨。　　

○又谕曰、费淳奏请给价收买商铜、以杜私铸一摺。内称滇省办铜、各厂。除抽课交官外。向有一成二成准令通商之例。商人难保无影射收买。私铸渔利情弊。应官为收买。每年可多获铜一百余万斤。以之添拨各省采买。及铁砂折耗泸店底铜之用等语。此奏虽似为该省杜绝私铸起见。其实该藩司以各省采买铜觔、及泸店底铜、恐有欠缺。故欲将此项商买余铜归官。以作抵补之用。祇系一偏之见。未经通盘筹画。所谓知其一不知其二也。铜觔为民间必需之物。不能一日缺少。若将各厂抽课各官所剩余铜、概行禁止商民售卖。则民间所用之铜。从何而出。即使厂中稍有偷漏。为数亦属无多。不特铜价因此昂贵。而小民等需用孔亟。必致将官钱私行销毁。改铸铜器。即钱价亦必因之倍增。况现在滇省各厂所产铜觔。尚属旺盛。每年额运各起。俱系依限开帮。并无短绌迟误。即民间钱价。亦俱平减。本无庸鳃鳃过虑。若如该藩司所奏。是名为设法调剂。而转使私销益甚。弊窦丛生。况杜绝私铸之弊。惟在地方官实力查禁。今不于此悉心整顿。而以禁止商贾余铜、为正本清源之计。恐防弊而实以滋弊。且使该处商民知有此事。必将铜觔豫为擡价居奇。铜价既贵。则钱价自增。于闾阎日用。诸多不便。所关非细。民可使由。不可使知。费淳何见不及此耶。此事当再加详酌。富纲、谭尚忠、久任滇省。于铜务自所熟习。著伊二人会同悉心妥议。据实奏覆。想该督抚意见。亦与朕大略相同也。将此传谕富纲、谭尚忠知之。并将此旨及原摺、发交在京大学士九卿阅看。　　

○蠲免陕西朝邑、华阴二县。乾隆四十六、五十、并五十二等年分水灾、贷欠未完耔种口粮谷三千四百石有奇。麦七百八十石有奇。　　

○壬寅。谕军机大臣曰、惠龄奏、据署曹州府通判王岐禀称、访有声音面貌、与段文经相似之人。当即拏获到案。据供名唤马兴。有夥计史二可以质证。随传史二识认、称此人即系段文经。及冠县知县、送到眼目二名。惠龄先行提到询问、会称实非段文经。讯之吏二。实因贪赏混供等语。马兴面貌、既与段文经相似。而史二初供。又有即系段文经之语。自应详晰根究。既据该县送到眼目二名。即当隔别诘询。段文经面貌。是否与现获之马兴相符。该眼目分作两起询问。自不能豫为串通。且二人前后所称段文经面貌、或有彼此参差之处。即可从此根究矣。乃该抚将二人令其一同当堂识认。势必随同附和。又何能遽信为确实。而摺内并未声明隔别询问。即此可见该抚不能办事之一端。惠龄著传旨申饬。所有马兴、史二两犯。即著该抚委员迅速押赴行在。质讯办理。　　

○是月。河南巡抚穆和蔺奏、豫省大河以南。各府州收成。在八分以上。河北三府、惟彰德府属之汤阴、临漳、林县、三县。卫辉府属之汲县、淇县、辉县、浚县、滑县、获嘉、六县。收成不无歉薄。似应酌量筹办。其本年应徵未完旧欠钱粮仓谷。如有应行办理之处。统俟勘实具报到日。再行详议。得旨、切忌讳灾。又批、如有应缓徵者。速奏来。　　

○山东巡抚惠龄奏、东省向来官设钱局。私铸尚少。但水路通衢之地。商贾携带搀杂。民间零用积存。在所不免。臣等将私铸私销。及搀和行使罪名。刊示遍贴。并饬各州县、及分驻沿河镇集之佐杂衙门。均设堂柜。令乡民就近呈缴。少者毋庸给价。如多至数十百千串。即秤明觔两。换给大钱。其应给价值。照东省从前核定、每缴小钱一斤。换给大制钱九十文。再所收小钱。各省归官局改铸。东省并无钱局。请照乾隆三十七年、查办小钱例、解交直隶省城钱局改铸。得旨、览奏俱悉。以实妥为之　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十三



大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。八月。癸卯朔。遣官祭关帝庙。　　

○谕、据李奉翰奏、七月十一二等日。黄河水势加长。仪封三堡、溜势更为涌急。当饬该道等上紧抢护。因大溜撞击埽身陡蛰入水。都司杨克荣、及头目崔克勤、兵丁崔进朝、随埽落水。该都司于急溜之中冒出。崔克勤、崔进朝、捞救上岸后。复赴水架起杨克荣登岸。仍各在埽上竭力抢办等语。头目崔克勤、兵丁崔进朝、于落水救出后。仍复赴水架起都司杨克荣。又在埽上帮同抢办。勇往出力。实属可嘉之至。该督请将崔克勤顶补外委。崔进朝拔为头目。奖励尚轻。崔克勤著即加恩拔补把总。崔进朝著即拔补外委。以示优奖。其都司杨克荣、因上紧抢护。随埽落水。于急溜之中冒出。幸得该头目等救起。亦属奋勉。杨克荣著加恩以游击升用。至外委张兴、兵丁马冈、武蕴文、抢护埽工。落水淹毙。殊为可悯。著加恩照阵亡例议恤。此次黄河水长。溜势涌急。仰赖河神庇佑。得以抢护平稳。著发内府藏香五十枝。交该督等虔诚致祭。并亲书扁额发往悬挂。用答神庥。现在正当秋汛之时。一切益宜敬慎。该督等务须督率工员。实力防护。以期工程一律稳固。永庆安澜。不可稍存大意也。　　

○御书扁曰、福佑恬澜。　　

○谕军机大臣曰、成德等奏、前往西藏熬茶喇嘛、在拉木托洛海地方被抢等案。据差往德尔格之都司张志林禀称、亲带弁兵。在于所辖寨落各番众内。逐一搜查。当获有贼犯纳木鲁敦多克等五名。并起获被抢原赃。讯明此案番贼共有十余人。现在督拏等语。此等番贼。胆敢于过往喇嘛、及牧放牛羊地方。肆行抢劫。实属愍不畏法。自应尽数查拏。严办示儆。今该都司率同该土司。实力搜查。拏获多名。所办尚好。其未获各犯。现据该土司头人等禀称、已访得贼人踪迹。现在设法擒拏。按名献出等语。著传谕成德等、严饬该土司。务须督率员弁。及土司头人等。亲赴各寨落。严行搜缉。迅速查拏。全数弋获。毋使一名漏网。　　

○又谕、前据福宁覆奏、陈谷松与王廷英、共殴吕九如身死一案。因王廷英已经病故。与助殴之人身死。准其抵命。正犯减流之例相合。是以照例问拟等语。朕披阅时。原觉此例不当。但福宁办理此案。既系引用旧例。该部何以加之指驳。业经降旨。令刑部堂官将因何议驳之处。详悉覆奏矣。本日又据毕沅奏、此案如王廷英所殴。亦系重伤。于未结案之前。中途病故。自应照例。即以该犯抵命。陈谷松即可减等拟流。今王廷英先既称系轻伤。不至于死。拟徒病故。乃正犯陈谷松拏获到日。又以王廷英原殴。亦属重伤。于未结案之前病故。准其抵命。将陈谷松减等拟流。细核前后情节。错误显然。毕沅未经加意查察。咎无可辞等语。此案该督抚等、始以王廷英所殴吕九如尚属轻伤。不至于死。应以在逃之陈谷松拟抵。及陈谷松到案。又称助殴之王廷英、亦属重伤。于未结案之前病故。准其抵命。将陈谷松减等拟流。前后所称情节。实自相矛盾。但皆例内载有助殴伤重之人。解审病故。准其抵命。应绞之人。减等拟流一条。以致引用牵混。是从前定例。本未允协。转起高下其手之弊。嗣后凡遇共殴毙命之案。惟当将下手伤重致命正犯拟抵。其助殴之人。无论伤轻伤重。俱不得以解审病故。即准其抵命。致使正犯反邀末减。乃为正办得中。所有毕沅摺、著钞寄刑部堂官阅看。并著将该督抚办理错误缘由。是否如此。及该部前次因何指驳情节。据实覆奏。候朕再降谕旨。将此传谕知之。
  </div>
  <div class="pagination">
   <a href="清实录乾隆朝实录_page1745.html">
    上一页
   </a>
   <span>
    ...
   </span>
   <a href="清实录乾隆朝实录_page1741.html">
    1741
   </a>
   <a href="清实录乾隆朝实录_page1742.html">
    1742
   </a>
   <a href="清实录乾隆朝实录_page1743.html">
    1743
   </a>
   <a href="清实录乾隆朝实录_page1744.html">
    1744
   </a>
   <a href="清实录乾隆朝实录_page1745.html">
    1745
   </a>
   <span class="current-page">
    1746
   </span>
   <a href="清实录乾隆朝实录_page1747.html">
    1747
   </a>
   <a href="清实录乾隆朝实录_page1748.html">
    1748
   </a>
   <a href="清实录乾隆朝实录_page1749.html">
    1749
   </a>
   <a href="清实录乾隆朝实录_page1750.html">
    1750
   </a>
   <a href="清实录乾隆朝实录_page1751.html">
    1751
   </a>
   <span>
    ...
   </span>
   <a href="清实录乾隆朝实录_page1747.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
