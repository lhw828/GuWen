<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 283 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 283 页/共 848 页</h1>
    <div class="content">
○命两淮盐政福珠隆阿、来京。以上驷院卿福森、为两淮盐政。郎中德增、署上驷院卿。　　

○拨江宁宁国、池州、庐州、凤阳等府属缓漕正赠米四千九百七十余石。支放江淮、兴武、凤阳、长淮、各帮丁因灾缓缺月粮。　　

○甲戌。谕内阁、史致俨等奏、审拟山西平定州民妇朱葛氏等控案一摺。此案平定州知州恒杰、虽无受贿徇私情事。惟承审命案。并不详细推求。以致失出正犯。累及无辜。又失察门丁得赃。非寻常错误可比。恒杰著即革职。以示惩儆。该抚徐炘朱葛氏等两次递呈。据称上年冬闲往返该处。实未见有妇女二人偕来呈诉。惟以未经接印。无从批行核办为词。殊属不合。徐炘著交部议处。　　

○命礼部尚书汤金钊、为上书房总师傅。　　

○命工部尚书穆彰阿、为翰林院掌院学士。　　

○调礼部尚书松筠、为兵部尚书。未回京前。命都察院左都御史那清安署理。以内大臣博启图、为礼部尚书。　　

○命都察院左都御史那清安、为武英殿总裁官。　　

○以兵部尚书玉麟、为伊犁将军。大学士长龄、署正蓝旗满洲都统。　　

○赠故伊犁将军德英阿太子太保。赏银二千两治丧。赐祭葬。谥刚果。　　

○乙亥。谕内阁、汤金钊昨已派充上书房总师傅。大阿哥师傅。著即派龚守正。　　

○以故四川绰斯甲土司诺尔布斯丹臻子工噶旺尔结、袭职。　　

○丙子。命前任四川布政使董淳、以五品顶带休致。　　

○荆州将军观喜、以疾解任。以湖南绥靖镇总兵官徐锟、为荆州将军。未到任前。命副都统齐克唐阿护理。以山东沂州营副将李约文、为绥靖镇总兵官。　　

○旌表守正捐躯山东招远县民邹克纯妻李氏。河南柘城县尼辛奉。　　

○除江苏昆山县坍没草荡义田四十四亩有奇额赋。　　

○丁丑。命察哈尔都统安福来京。以副都统福克精阿、署都统。大理寺卿廉敬、为副都统。　　

○戊寅。上诣绮春园问皇太后安。　　

○谕内阁、长龄等奏、查获私带鸦片烟及烟具各犯一摺。鸦片烟久经严禁。该犯等竟敢携带烟土烟膏至一百七十余两之多。并捆载烟具等件。实属目无法纪。陈姓林姓陆姓俱著交刑部严行审办。长龄。舒英查拏甚属认真。俱著交部议叙。查出人役。著长龄等酌量奖赏。　　

○旌表守正捐躯河南林县民董庭显妻杨氏。　　

○己卯。赏河南等省戊子科乡试年老诸生常以辛等三名副榜。　　

○旌表守正被戕四川灌县民王应元女金莲。　　

○户部议准、护江西巡抚富呢扬阿疏报、广丰县开垦水田七十亩有奇。照例升科。从之。　　

○庚辰。谕内阁、松筠奏、请将库伦学习事务之二等台吉多尔济纳木凯、遣往乌里雅苏台科布多、随同审办案件一摺。著照所请、准其咨行库伦办事大臣等。饬令多尔济纳木凯减从驰驿前往乌里雅苏台科布多、随同松筠审办案件。俟定案具奏后。再由彼遣回库伦。　　

○又谕、扎隆阿奏、酌调喀喇沙尔夷回章京。并请饬部拣派和阗等城印房章京一摺。喀喇沙尔夷回章京一缺。新例应于驻防笔帖式内拣选升补。兹据该署参赞以该处印房章京富伦布、熟悉情形。奏请调补著照所请、准其以富伦布调补喀喇沙尔夷回章京。所遗该城印房章京员缺。著该部查明新例拣补。又和阗印房章京一缺。新例应以京员改调。现在员缺委员署理。著该部一并拣派前往。至和阗粮饷处。向未设有专员经理。著照所请、嗣后和阗印房一缺。作为掌印章京。兼管该城粮饷。以专责成。　　

○谕军机大臣等、新调英吉沙尔领队大臣棍楚克策楞、著扎隆阿于其到任后。详加察看。能否胜任。遇有报便。据实具奏。将此谕令知之。寻奏、棍楚克策楞、操守清廉。为人静正。所办事件。均能详慎明晰。报闻。　　

○以故郭尔罗斯扎萨克镇国公固噜扎布子二等台吉扬赞巴拉、袭爵。　　

○赏故敖汉镇国公固山额驸那木扎勒多尔济、银五百两。　　

○辛巳。谕内阁、本年朕前诣盛京。恭谒祖陵。恐缘事降革各废员。有于关内关外恭迎銮辂。希冀查办起用者。不可不先期饬禁。所有该废员等。概不准前来接驾。　　

○又谕、陶澍奏、江宁藩库动缺封贮银款。请将捐监银两陆续归补一摺。外省收捐监生银两。向系以十万两解部。五万两归补封贮。嗣后户部奏准。暂停归补。每凑足五万两。即行解京。兹据该抚查明、江宁藩库额存封贮一款。历年动缺银四十五万七千四十一两零。未便日久虚悬。请以捐监银两陆续归补。著照所请、所有江宁收捐监银。自本年为始。仍以五万两为一次。凡两次解部之后。再续收五万两。即归补封贮。相间轮转。俟封贮足额。即全行解京。　　

○谕军机大臣等、盛京士子。每值銮辂经临。进献诗册。此次朕祗谒祖陵。著奕颢等先期晓谕该士子等。毋庸仍前进献。将此谕令知之。　　

○修山东运河、上河、捕河。三厅属闸座堤坝。从河道总督严烺请也。　　

○壬午。上幸静明园。诣龙神庙拈香。　　

○谕内阁、特依顺保等奏、遣犯巴克唐阿、三年期满等语。巴克唐阿系奉旨遇赦不赦之犯。该将军等本不应率行具奏。巴克唐阿著不准释回。　　

○赏郭尔罗斯公扬赞巴拉、花翎。　　

○以长芦盐课全完。运使蔡学川、下部议叙。　　

○以三姓地方粮价增昂。命平粜仓谷。　　

○癸未。谕内阁、讷尔经额奏、审拟欲行叩阍之德州卫旗丁一摺。此案山东德州卫旗丁捐职卫千总邓云珑即邓云瞻、因头船旗丁钟明标、短给钱文。夤夜钻入东华门外栅栏。欲行控告。即被拏获。著革去卫千总职衔。照例量减一等。杖一百徒三年。该犯虽患痰迷病证。时发时愈。惟仍照常领运。则不得谓之废疾。著不准收赎。德州卫正帮领运千总谢恩衔、于邓云珑中途请假。擅离职役。未向禁止。殊属疏忽。著交部议处。　　

○以故奉恩将军奎福子玉琴、袭职。　　

○以甘肃按察使萨迎阿、为河南布政使。甘肃兰州道程矞采、为按察使。　　

○修黑龙江河兰地方运粮船。从将军特依顺保请也。　　

○甲申。上诣绮春园问皇太后安。　　

○乙酉。遣官祭火神庙。　　

○谕内阁、汤金钊等奏、审拟已革加县典史诬良为盗、捏禀冒功一摺。已革署房县事宣恩县知县王纲。于万大儒被殴身死之案。误疑劫杀。将马老五等非刑拷认。并拖毙无辜。且扶同张绍宗捏禀冒功。抽换文卷。尤为徇私舞弊。王纲著发往乌噜木齐效力赎罪。已革郧县典史张绍宗。捏禀冒功。辄将事主不肯领回之衣。妄指为赃。擅留己室。众供已明。犹复狡执。且牵扯上司挟嫌。意图挟制。实属刁恶。张绍宗著发往伊犁效力赎罪。该革员等所犯情节较重。俱不准其援减。并著都察院步军统领等衙门、如张绍宗遣人赴京、仍将指留刘传家葱白布衫一件、指为盗赃。捏情具控。即行发回湖北给与刘传家具领。以免拖累。　　

○又谕、直隶省开州盗犯。纠众拒杀兵役。承缉各员。虽于限内拏获夥盗二十六名。其首盗季丙寅等五名。仍未弋获。若仅照寻常盗案疏防之例议处。未免轻纵。所有疏防承缉之开州知州张良志、开州州判李祖垚、均著革职留任。勒限一年缉拏。不同城之代理大名府通判事宜隶总督衙门笔帖式毓祥、署大名府事试用知府普俊、均著降一级留任。再限一年缉拏。不同城之大名道李德立、著罚俸一年。限一年催缉。并著该督仍遵前旨。二参无获。即行严参具奏。至前任该护督题参疏防。于此等纠众伤兵盗劫重案。并不即时扣限查参。殊属迟延。著该督查取职名。交部照例议处。　　

○刑部议驳陕西巡抚鄂山审拟赵儒英一案。得旨、部驳甚是。此案陕西永寿县民赵儒英、主使刘英、诬控王凤彩与弟妇吴氏有奸。致伊妺刘氏被休。差役黄进财、听许钱文。王凤彩等先后自缢。详核案情。刘英仅令赵儒英念听休书。何以辄行携去。迨王凤彩令子服礼。将刘氏接回。赵儒英尚复掯留休书。且于唆令刘英诬控时。王云步□□免人将刘英劝回。许伊钱文。抽还休书。赵儒英犹复嫌少。因不遂所欲。迫令刘英具控。是其唆讼索诈。情形显著。即谓王凤彩之自尽。系因痛子情切。不知王凤彩父子。若非赵儒英主唆诬告。即不致到官销押。被差婪索。王云步无由自尽。王凤彩亦何遽轻生。且既经被控乱伦。王凤彩亦当忿恨。不得谓其自尽之由。专因痛子。至王云步许给差役黄进财赃钱。业已松故项锁。若非差役翻悔。重复需索。何肯遽寻短见。其相验王云步尸伤时。何以并未取有王凤彩生供。散役李幅等供称王凤彩尸身有磕擦伤痕。原奏并未声明。是否死后致伤。亦未将原验伤单送部查核。案情既多疑窦。罪名尤关出入。著鄂山委员覆加研讯。务得确情。按律妥拟具奏。寻奏、赵儒英图财唆讼。致毙二命。遵旨改照诬告人因而致死者律。拟绞监候。至王凤彩尸身伤痕。系解救时磕擦所致。原奏未经声叙明晰。黄进财虽无翻悔重索情事。惟先经得受赃银。应仍照蠹役诈赃致毙人命不论赃数多寡律。拟绞监候。下部议、从之。　　

○命左春坊左中允翁心存、在上书房行走。　　

○丁亥。谕内阁、御史佛恩多等奏、经纪偷减漕粮。请立法示惩一摺。此次二进米石。运至大通桥。间有搀和偷减。经该御史等移会坐粮厅。将各经纪严行惩办。并请明定章程。以杜弊端。著仓场侍郎传集各经纪严行晓谕。并责令坐粮厅认真查察。毋得任听该经纪朦混舞弊。嗣后大通桥米石。如升合虽无短欠。而搀杂过多者。即由大通桥将抽掣米石驳回。并行文仓场衙门。将该经纪送交刑部治罪。其家产交地方官变卖著赔。并著该御史随时稽查防范。有犯必惩。不得稍涉宽纵。　　

○戊子。谕军机大臣等、据载三锡奏、雷波厅属熟夷胡烟干、因其胞侄胡穵黑、素行不法。缚交乡约张世贵、送官笞责。因病保释。其母舅生番纳子、纠率夷众。重赴张世贵家肆闹。张世贵闻信先逃。该夷匪将地邻吴同发等房屋焚烧。乘便抢掠。捆掳汉民三十四名。又拒伤田宗发、杨科友等十二名。田宗发即因伤身死。该夷匪已逃窜归巢。现经该管文武。将被掳民人陆续追回二十二名。仍饬委员会同地方官上紧勒追被掳人口赃物。并查拏滋事夷匪等语。四川省生番。屡有滋扰抢掳之案。兹复藉端纠众拒杀汉民。肆行捆掠。现虽将掳去民人追回过半。尚有被掳人口十余名未经追回。且滋事夷匪。亦未拏获究办。何以肃法纪而靖边圉。著琦善会同昇寅、桂涵、严饬委员及地方文武各官。一体上紧严拏务议。按律严办示惩。勿任一名漏网。并设法将被掳人口。悉数追回。妥为抚恤。将此谕知琦善、并谕昇寅桂涵知之。寻奏、捕获挟嫌纠众、致伤多人、造谋首恶之卢蜡鸡。并夥同抢劫伤人之喀咀、甲纳、按律分别问拟斩枭绞决下。下部议、从之。　　

○颁东河分水龙王庙御书对聊曰。星渎分流双派汇。云帆利济万艘连。　　

○旌表守正捐躯陕西华阴县民黄文学童养媳徐氏。　　
</div>
    <div class="pagination">
<a href="清实录道光朝实录_page282.html">上一页</a><span>...</span><a href="清实录道光朝实录_page278.html">278</a><a href="清实录道光朝实录_page279.html">279</a><a href="清实录道光朝实录_page280.html">280</a><a href="清实录道光朝实录_page281.html">281</a><a href="清实录道光朝实录_page282.html">282</a><span class="current-page">283</span><a href="清实录道光朝实录_page284.html">284</a><a href="清实录道光朝实录_page285.html">285</a><a href="清实录道光朝实录_page286.html">286</a><a href="清实录道光朝实录_page287.html">287</a><a href="清实录道光朝实录_page288.html">288</a><span>...</span><a href="清实录道光朝实录_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
