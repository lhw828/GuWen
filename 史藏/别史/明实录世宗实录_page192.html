<!DOCTYPE html>
<html>
 <head>
  <meta charset="utf-8"/>
  <title>
   明实录世宗实录 - 第 192 页/共 518 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录世宗实录 - 第 192 页/共 518 页
  </h1>
  <div class="content">
   ○辛亥升翰林院编修尹台为右春坊右中允管国子监司业事  升狭西左布政使赵象贤为都察院右副都御史巡抚狭西  起原任巡抚贵州都察院右佥都御史王学益为南京都察院右佥都御史提督掺江  发太仓银五万两于蓟镇充补给粮赏募军脩边诸费
　　○壬子降郑王厚烷为庶人禁住高墙褫管理盟津王府事庶人祐橏冠带闲住夺东垣王厚炯繁昌王祐木□芳禄米三之一厚烷读书能文折节下士好为诡故不情之事欲以钓奇取誉以是大为诸宗所忌盟津王子祐橏以请复父爵不行尤恨之会进  万寿表厚烷失称臣陶仲文建醮天坛祐橏独遣使进香而厚烷不与反作四箴连珠以讽  上怒下其使者于狱祐橏乘间遂讦奏厚烷招集亡命私造兵甲及与妖人宋刚等通谋为不轨厚烷亦讦祐橏擅称长子僭系玉带及逼杀良民等事词连厚炯祐木□芳有诏遣官会勘至是覆言厚烷谋反无验然信惑群小多为不法所创有二仙庙育才等馆皆上僣无状而方掉弄章句规切至尊法当首论祐橏纵恶殃民厚炯等偏党乱法宜以差治罪  上命法司再勘乃降诏数厚烷骄淫欺慢不臣无亲等罪降发高墙仍暴其罪恶于各王府祐橏等各削罪有差
　　○癸丑赦失事逮系副总兵钱济民参将王臣守备杨铎罪发宣大军门立功  广西桂林府徭贼莫良朋杀阳翱知县张士毅官军计诱良朋擒之诏斩以狥  论入援功罪以仇鸾首功加太保兼太子太保赏银五十两纻丝四表里副总兵徐珏游击王禄徐仁指挥陈荣以功多升一级仍赐银币游击许棠以功多于罪升俸一级总兵刘鼎副总兵朱楫孙勇游击贺庆姚冕以功少夺俸三月参将赵臣孙时谦袁正以无功降一级完成降二级总兵赵国忠以有后功免罪把总张继宗等原任参将孙麒等坐营等官祁勋等家丁黄熙等各赎罪立功奖励有差  发太仆寺马价一万五千两于蓟镇脩理边墙堡砦  命两广提督侍郎欧阳必进等奖赏安南应袭都统莫宏瀷以擒叛贼范子仪等功也
　　○甲寅  诏以原任翰林院编脩赵时春刑部主事申方□遂添注兵部专官营务从赞理侍郎王邦瑞奏也
　　○乙卯以虏退补霜降  陵祭遣定国公徐延德英国公张溶长宁伯周大经武定侯郭守乾分祭  八陵都督佥事沉至祭  恭仁康定景皇帝及  哀冲  庄敬二太子玉田伯蒋荣祭  孝洁皇后各陵坟  以旱灾免山西应朔大同等各州县卫所夏税辽东广宁等十二卫屯粮有差  诏于居庸迤西北港等口建堡十座每堡增军百名指挥千户各一员守之
　　○丙辰补  孝恭章皇后  宪宗纯皇帝忌祭遣玉田伯蒋营长宁伯周大经分诣  景陵  茂陵各行礼  升吏部右侍郎李默为本部左侍郎  巡抚山东都察院右副都察院应大猷为吏部右侍郎
　　○丁巳罢户部尚书李士翱闲住降兵部右侍郎谢兰一级调南京用降工部尚书胡松二级初士翱等各奉旨革职戴罪候处至是吏部都察院请旨处分  上以士翱料理寡谋迟误兵饷兰功轻于罪松误事稍轻及郎中周鲁等各分别轻重黜罚有差  诏留兵部右侍郎苏祐于大同实任总督趣起复尚书翁万达回部管事时本部缺月余矣吏部尚书夏邦谟等前后会推四人皆不称旨乃特召起万达而夺邦谟俸三月
　　○戊午  命保定侯梁继璠掌南京前府事  诏五府府军前卫锦衣卫堂上官每遇考选军政之年各＜锍-釒＞自陈仍许科道拾遗锦衣卫指挥以下除皇亲带俸达官营掺之外同南北镇抚司腾骧四卫官俱听兵部及该卫考定去留从给事中杨允绳议也
　　○庚申升佥事刘焘添注蓟州兵备副使以提督侍郎孙禬荐也
　　大明世宗肃皇帝实录卷之三百六十五
　　


大明世宗钦天履道英毅圣神宣文广武洪仁大孝肃皇帝实录卷之三百六十六
　　嘉靖二十九年十月辛酉朔时享  太庙命驸马都尉邬景和代  钦天监进明年大统历颁赐群臣  诏改京营提督官名曰总督京营戎政铸戎政之印给咸宁侯仇鸾赞理文臣曰协理戎政不给关防
　　○壬戌  孝洁皇后忌辰遣定国公徐延德祭  陵寝  免两京决囚  调原任宣府东路参将左灏充坐营官德州卫达官指挥满安等五员充把总俱赴京掺土□寅民兵仍于京卫选指挥五员充贴队官副之
　　○癸亥升户部右侍郎孙应奎为本部尚书巡抚顺天都察院右佥都御史聂豹为兵部右侍郎秉一真人陶仲文进所积赏赍俸银一万两段二百疋助边  上嘉其忠诏户部收贮济边
　　○甲子升湖广左布政使孙世祐为都察院右副都御史巡抚山西  咸宁侯仇鸾言京营官军止宜守城难以格战请分遣御史四员调各边兵赴京防秋大同中东西三路各三千人甘肃宁夏延绥宣府各三千人延绥加家丁习战者一千人及应援宣大游兵二枝俱限五月至京因拟总兵王黼副总兵时陈参将崔麒等十三人堪任调兵将领游击张湝王栋一则将领不得人一则兵不可用宜更置兵部覆言虏情向往不常各边均属重地使患在心腹则肢体固轻若藩篱尽撤则堂宇何赖今不权时审势漫行调取命使四出非计之得也臣等熟计莫若因鸾说而善用之宣大甘宁每镇各令抚按官量调三千人延绥加家丁通事五百人诸镇中独甘延去京远限以二月启行五月至京余各留住本镇待来春报有虏警即前赴调堪任将官厅本部量才选委王栋令其训练新兵勿易张湝调内地用  上从部言鸾固执前议部复从之惟调兵御史止委之各镇巡按所荐将官止用时陈及参将崔麒罗贤张坚徐洪戴纶领班郑纪各加京营职衔领敕从事得旨依议调兵御史仍如鸾原拟行是后诸边兵益弱京营将统兵在边者皆横甚边人苦之
　　○乙丑  诏修通州新城从都御史王忬请也  以大同宁虏堡守备徐洪原任倒马关参将王玉充五军营大营参将领新并东西官厅中军人马
　　○丙寅  诏复以都御史吴嘉会整饬蓟州边备巡抚顺天嘉会初以被劾故改聂豹代之至是提督侍郎孙禬复称其年力可用故有是命  敕巡抚云南都御史胡奎闲住坐前为顺天府尹时故纵盗库大使王锡为言官所劾也
　　○己巳总督京营戎政咸宁侯仇鸾协理侍郎王邦瑞言顷者营制一新臣等仰奉严旨三令五申欲大振往时玩愒之习但恐行法过严人情不便或兴谤言摇惑乞责成臣等毋有所避并令所司禁戢流言者  上曰卿等受朕简任其督率官军严加训练若有造言兴谤意图沮挠者缉事衙门捕至重处
　　○庚午  命弋阳王栱樻庶长子多焜暂官府事以栱樻笃疾从其请也  兵部覆科道官俞鸾张英等奏荐缘事充军革任立功将官王辅段堂李朝阳萧汉祁勋范瑾李朝栋成梁刘勋窦淮欧纲张世业郭震张绍祖皆谋勇有闻宜及时叙用又言近来驭将有二毙曰控制太严曰责备太急请敕各镇巡抚每年防秋机宜悉付将官毋得沮挠至于查核地方功罪或虏入而无所损伤或有损而功存遏截亦当量为准赎不可概弃  上是之
　　○辛未论宣大二镇兵追虏功荫总督侍郎苏祐一子为国子生赏银三十两纻丝二表里巡抚都御史赵锦李良各二十两御史胡宗宪十五两各一表里副使何思等各十两仍命宣大御史查虏所过地方阵亡失事官军以闻
　　○壬申升户部右侍郎端廷赦为本部左侍郎总督仓场督理西苑农事  以灾伤免凤阳扬州淮安三府所属州县税粮并改折兑运米有差  以北直隶顺天府属冰雹河南彰德卫辉府属旱灾各蠲免秋粮有差
　　○癸酉发宣府大同镇客兵银十万两主兵银十万两山西镇客兵银五万两北楼口主兵银三万四千二十五两太原石隰等四营主宾银四万五千四百六十二两广武站银一万五千两  上谕内阁云昨胡氛侵内直犯深入虽荷  天祐不日自退然欺上大罪未明近日士庶以及宗室亦怀忿恨非朕私也且贼未至之前数日朕常以虏事问卿元辅卿谓佳兵不祥夫以太平日久人人恶谈武备今若以贼已去又不经心后患必甚于兹要当讲求征伐之大计勿论其犯否庶可伸我中夏之气象卿等以为当如之何乃可又论云今若直捣巢穴而杀之未为无名所难食居一兵二也纵有财无粟军何由给虽大豊三五岁鲜旱涝之灾食足兵雄乃可如  皇祖时长驱三千里兹便欲大伐祗恐未得时耳虏既未遭大挫必复欺犯今只备此为是二谕勿秘示诸府部科道令皆晓朕谓  命左春坊左谕德兼侍读茅王□赞翰林修撰王维祯主武举会试
　　○甲戌升山东左布政使石简为都察院右副都御史巡抚云南  发太仓银六万两于昌平密云充明年客饷  从狭西总督王以旆议添设守备一员于文县而以原设阶文守备改令专管阶州洮泯参将改令分守洮泯河三卫西固城阶文三所  太子太保礼部尚书兼文渊阁大学士张治卒治湖广茶陵州人正德庚辰举礼部第一明年赐进士改庶吉士授翰林院脩撰明伦大典成进左赞善寻以母丧去位家居久之甲午起就职以重书训录成进右谕德安南逆命议简近臣才兼文武者往宣谕之擢治翰林学士不果行寻进南京吏部右侍郎壬寅改吏部丁未兼翰林学士掌院事戊申拜南京吏部尚书改礼部尚书兼文渊阁大学士召入内阁居年余遂病犹强起直寻加太子太保卒赐祭葬如例赠少保谥文隐治博闻强识性亢爽有气节言论侃侃临事不阿是时  上崇尚焚修辅臣悉供玄撰治殊不自得遂邑邑疾及卒  上颇不悦诏加以中谥隆庆改元乃更谥文毅云  肃州卫地震
　　○乙亥  诏居庸紫荆等关戍卒冬季月粮每石折银六钱五分不为例以被虏米价腾贵故也
　　○丙子升浙江按察司督学副使雷礼为南京太仆寺少卿  兵科给事中杨允绳上御虏四事其一募土著以实边塞请遣才力大臣数人分诣各边召募精锐团结为军别立名号如古义勇军之类若应募人少听于各卫所稽查军册抽选空丁或二十丁抽一或十丁抽一籍名训练其二振营务以重京师请分别诸将营伍各自掺演而提督大臣会同科道每日量调数队课其武艺之生熟为千总之赏罚每月又以千总之优劣多寡为把总之赏罚季冬又以把总之优劣多寡为号头之赏罚于岁终又通一营之优劣多寡为坐营之殿最然后提督科道官总课其能否奏请黜陟则兵将相识临敌有功其三假阃制以搜逸才请命总制抚镇等官于行伍中访有智勇出众又临阵能冲锋突围者即量署职名俾部领众兵有功量加擢用其四因人心以雪国愤于吊死扶伤之外出榜宣谕居民凡有家室残毁托身无所及父兄妻子为虏所执思报未能者听自诣幕下收籍为军给之廪饩庶人自为战得其死力兵部议覆俱允行之
　　○戊寅  诏起原任延绥总兵韩承庆原任辽东总兵戴廉俱发蓟镇听用以提督侍郎孙禬荐也  论古北口等处失事将官罪革守备赵承宗把总杨继武任管掺千户韩晋卿等八员降三级黄花镇副总兵刘通等五员夺俸二月高崖口千户焦琮等五员横岭口守备河镇等八员及居庸关指挥周世官各提问戒饬准赎有差
　　○己卯  诏议  孝烈皇后升祔礼时礼部以  孝烈皇后忌辰祭礼未定请  上裁  上曰  奉先殿未设后位朕已前虑矣尔等执泥弄文不思大义虽主祔庙庭视朕犹闰位然今正礼必奉迁  仁宗主  奉先殿设后位即朕庙次乃可耳礼部其即会官从正归一议闻  遣户部郎中刘鉴林壁吴守贞周威主事成天俸刘尔牧往浙江湖广江西河南山东广东福建并苏州松江常州淮安徽州安庆诸府及广德州督催逋赋所至有司悉听举劾民间有愿入赀受官者得以空印劄付填给  诏开长芦利民等场残盐二十万九百九十二引并淮浙水乡折色盐长芦丁地折布盐俱复本色召商赴蓟镇报中其福建依山盐旧停止者仍许本运司开中解银太仓又诏查各府州县卫所库贮河夫商税并罚赎银两量留三分之一余悉解边  以旱蝗免南京英武并直隶寿州等卫所屯粮有差  上谕咸宁侯仇鸾左侍郎王邦瑞及礼兵二部曰朕复  祖制三营修武其旧哨司掖名琐无用今颁下京营新定之制卿等可详议具奏告于  太庙行之又特谕鸾曰朕定将兵制数五军勿易二营之副将今止用一人不必又二人将大将所统三营之兵仍外添能战之将六人分领掺练众将之选不必备员须经战阵者亦勿由部用卿须力主复  二祖初建之武威可也已而鸾复请战将六人职名  上今平日且名练勇参将俟用时更议之
　　○庚辰升礼部署郎中薛应旂为浙江按察司副使提调学校
　　○辛巳刑部江西司郎中徐学诗上言顷者逆胡入犯畿辅诏使群臣尽言然未闻有以探本之论陈于  陛下者今大学士严嵩奸贪异常各处巡抚总兵等官皆掊克军民争致金宝以充嵩之囊橐是以酿成虏患幸  上不诛乃复谬引佳兵不祥之说以谩  清问纵子世蕃受失事李凤鸣二年金使任蓟州总兵又受老废总兵郭琮三千金使补漕运满朝荐绅无不叹愤而竟莫有一人敢抵牾之者诚以内外盘结上下比周积久势成而世蕃狡鸷擅执父政凡诸司奏请稍涉疑畏者必先关白而后敢闻又嵩之权柄足以假手下石机械足以先发制人利势足以广交自固乘机构隙足以示威劫众文词便给足以饰非强辩精神警敏揣摩精巧足以趋避利害而弥缝阙失私交审惠令色脂言足以结权当路而缄夺人口故诸凡论嵩者嵩虽不能显祸之于正言直指之时亦必托事假人阴中之于迁除考察之际臣不能悉记即如先任给事中王烨陈垲御史谢瑜童汉臣等于时亦蒙宽宥而今安在哉故天下之人视嵩父子如鬼如蜮不可测识宁是痗心疾首敢怒而不敢言何者诚畏其阴中之也臣伏读  圣谕有大破逆贼虏寇之语窃谓大本大端不必远求但亟罢嵩父子  皇上揽权于穆清之上而六卿分治其职天下遂大治矣＜锍-釒＞入  上谓其乘间报复下镇抚司拷讯嵩不自安求去  上慰之曰小人乘伺但引激主怒何可堕彼计不思竭忠辅朕焉卿其益尽初诚多事之秋勿固辞嵩＜锍-釒＞谢仍乞放其子世蕃回籍  上悯嵩老止令子世蕃假随任侍亲
　　○壬午蓟镇勘功科道官张勉学等移顺天巡按御史覆验仇鸾又诸将功次鸾＜锍-釒＞言臣已奖帅诸镇力捍劲虏今功既列上又欲调勘似非赏不踰时之意恐众心解体将来无复用命者有旨趣如前议行赏不得再勘
　　○癸未  诏免四州涪州民粮一千二百一十四石有奇以粮额太重民多逃亡故也  上谕阁臣曰昨入犯之魉华人为多外域之臣敢于我前带信坐观城池可欤不一征诛何以示惩杀人盈万天岂不怒焉闻其归亦多毒疮死者此时以承平日久不可更以好武为阻惟财用乏固非君理之事然所司不奉旨曰不敢便行今先集兵聚粮为要卿等视兵户二部臣知  上复谕仇鸾曰卿勿怠此戎务必如  皇祖时长驱胡虏三千里乃可鸾对言方冬虏中马肥以来岁三月大举捣巢  上又谕云卿昨陈之＜锍-釒＞具悉竭忠但机贵于密孔圣大诫鸾复对事以密成亦以豫立乞敕下廷臣集议或姑假臣经略之名凡宣大蓟辽偏关延绥等处悉听节制以便统调人马臣于十二月中前赴宣大适中之地伺虏动静以为进止慎重保固必不贻  皇上北顾之忧  上喜优诏答之仍以其言示兵部令集议方略于是兵部议覆  皇上以神武不世出之资深惟社稷大计义帅顺动足以应合天人所谓仁者无敌事在不疑也总兵官鸾慨然决策请行所奏经略调度等事臣等已会户工二部计处兵食简阅器械先期给之仍请特差大臣一员前赴蓟镇积刍峙粮以待非常之举用  上曰虏贼逆天犯顺神人共赴欺上之罪未明必当征讨为上尔等既集议佥同凡当预备事宜所司亟拟行督饷大臣如议添设  定武举额取九十名
　　○甲申以修复三营告  太庙命驸马都尉邬景和行礼  巡视京营主事申方□遂以咸宁侯鸾恃宠弄权奏言营政更张之始臣叨为耳目之司凡事愿加详虑博访不当决计于一人责效于旦夕  上以其＜锍-釒＞意不明示鸾密报鸾心知所谓因奏方□遂意不过侵官揽权束縳臣等使不得行事耳且京营巡视官近已添设科道二员今益之主事重以职方之势临之臣等胁息惧罪且不暇何暇谋勇得旨下方□遂镇抚司拷讯遂革巡视部官
　　○丙戌户部会议漕规一遮洋总船多造无用宜额定二百八十艘余悉停造岁可省料银二千七百余两旗军银九千三百余两留充该总修造浅船置办什物之用一江西额造浅船料价例于概卫所军士月粮扣给请行抚按查议以过江过湖余银扺造庶不愆期一今后户部类参官员及犯漕规应住俸者通劄理刑司逮问山东遮洋二总不系过淮及减存退运者每千里限以一月过三月以上治都司及守备各把总官之罪诏如议行  定奉祧  仁宗昭皇帝及升祔  孝烈皇帝礼先是礼部会议言  孝烈皇后久正中宫功德隆重专室祔享经礼昭然今  奉先殿后位未设诚于礼未备然而遽及庙次则臣子之情不惟不敢实不忍也臣等窃以为  孝烈皇后神位仍宜仍遵敕谕安  奉先殿  慈孝献皇后之侧凡祭享仪节除忌祭读事外其余并如敕谕则礼制归一矣是时大臣会议尚书徐阶颇以祔庙为不可都给事中杨思忠主阶议于无言者  上使人觇知状及＜锍-釒＞入  上乃曰尔等怀二之心牢至于今耶今兹非专论后又非子为亲夫为妇也正义止以朕躬论顾无人肯奉议者尔阶与思忠二人议定以闻即是矣于是阶思忠言臣等愚昧不能仰知  圣意窃惟周建九庙三昭三穆率六世而祧至后兄弟相及则亦有不能具六世者况国朝庙制用同堂异室与周礼不同今  太庙九室皆满若以  圣躬论  仁宗当祧固不待言但此乃他日圣子神孙之事而烦  皇上身自议之则臣等之心尚有所未安者谨按夏庙五商庙七周庙九夫礼由义起五可以七七可以九则九之外亦可加也臣等以为今日之事宜准三代庙数递增之例于  太庙及  奉先殿各增二室而以其一升祔  孝烈皇后则  仁宗可不必祧而  孝烈皇后可速正南面之位且在  皇上无豫祧以俟之嫌  上曰会议当令人尽言今两人各一言而止非怀二耶尔等臣子之义于当祧当祔正宜力请何得谓之自议且礼得其正何避豫祧以俟为嫌耶其更归一会奏于是阶等复会诸大臣议言  圣见高明超出千古非臣等所及谨按唐虞夏五庙其祀皆止四世周九庙三昭三穆然而兄弟相及亦不能尽足六世今  仁宗已为  皇上五世之祖以  圣躬论  仁宗于礼当祧礼曰天子之与后犹日之与月阴之与阳相须而成天子修男道父道也后惟女顺母道  孝烈皇后久正中宫母仪万国于礼当祔臣等众论攸同宜奉祧  仁宗升祔  孝烈皇后于  太庙第九室及  奉先殿神位一体迁祔以明典礼＜锍-釒＞入报闻已礼部以忌祭在近请旨欲拟上祧祔及奉安神位仪节  上犹憾礼官初议不即许乃曰  孝烈皇后所奉配者乃入继之君又非六礼之始忌日虽不祭亦可部臣愈益惶恐乃言  皇上受  天景命缵  祖鸿业神功圣治超越百王武烈文谟佑启万世所谓应运中兴大有为之君  孝烈皇后德隆贞一行备清真祇奉  两宫助祭  宗庙则  圣孝益彰  亲蚕西内表率六壸则王化益廓至于拯危  车驾弭变宫闱勋烈盖乾坤庆泽流宗社所谓以圣配圣炳乎相成者也而  皇上谓非六礼之始欲罢忌日之祭臣等伏睹本朝故事  宣宗章皇帝庙舍  恭让皇后而祔  孝恭章皇后  宪宗纯皇帝庙舍吴后而祔  孝贞纯皇后忌日必致祭于  奉先殿则是  祖宗之制原无先后之拘况  孝恭章皇后及  孝贞纯皇后德虽盛而未闻有功  孝烈皇后功既崇而兼有其德今日升祔之礼忌祭之仪典则具存臣民共戴幸容臣等具仪开奏奉祧  仁宗祔  孝烈皇后于  太庙第九室奉安神位于  奉先殿至期举行忌祭则正义明而礼制定矣  上曰非天子不议礼后本当祔庙居朕室次自前岁朕谕之丞弼示之礼官谓今日未宜此言徒饰听使愚者惑之曰忠讳之情实俟题朕之神主耳乃命候旨行事已而  上谕辅臣曰卿等直内固因赞事  上玄然国家大政未尝不计昨议后忌祭礼官及诸臣不肯从正即末所云犹强耳由此观之人心全不识天时初以  皇兄无嗣  皇考系近亲属在朕躬本之天定今争亲争帝争祔争名三十年矣犹不明至是乎今即不忍奉祧  仁宗且置后主别庙将来由臣下议处令忌日奠一卮酒不至伤情卿等其更言之于是阁臣传谕礼部部臣不敢复言第请如制祧祔择吉行礼  上乃许之  以厂卫缉事功荫太监麦福都督陆炳各子侄一人为总旗
　　○丁亥以苑田收获赐督理农事户部尚书孙应奎彩段羊酒
　　○戊子户部奉诏计处兵食事宜一革直隶浙江福建山东河南湖广民壮机决之半徵银解京一督催各处税契银一酌定开纳事例军民舍余纳银三百两者授以正五品文职散官有司馈羊酒仍许得自建坊二百五十两以上者授从五品散官立扁表其闾一百两者授七品者官有司礼待仍免襍差劄付预发各司府填名给授生员援例入监及俊秀子弟愿授在学名目者俱赴本司府上纳一选汰召募新军一漕运本折粮米请以明年为始  显陵卫照旧折徵余仍徵本色以上五事皆给事中叶镗议一各处积逋违限应罚俸降级者行抚臣年终参奏务实举行一京库布疋以后各勒解本色一北直隶山西宣大沿边一带屯田牧地宜敕遣风力重臣督理清查仍严窝贩私盐及欺隐关税之禁请添设参政一员于苏松常镇四府督粮列御山东以上四事皆御史黄如桂议宜行又两淮水乡折徵盐课自元年以后请尽行开中计盐二十六万五千三百三十五引一百斤每引纳银七钱岁可得银一十八万五千余两以上乃各商奏请宜听  上俱从之趣命添设分理屯督粮储官于是升通政司右通政张濂太仆寺少卿刘大直俱为都察院右佥都御史督理山西宣大屯牧江西按察司副使方任为山东布政司参政整饬苏松常镇粮储
　　○己丑以  大祀圜丘视牲命英国公张溶代
　　大明世宗肃皇帝实录卷之三百六十六

大明世宗肃皇帝实录卷之三百六十七
　　嘉靖二十九年十一月庚寅朔  命署都督佥事成勋孙勇高秉元种继各充京营副将署都指挥佥事陶希皋许策王玉叶继文赵承懋萧镇赵应魏民黄恩栾擎刘秉中赵卿吴尚贤伯昂张世武田震王三锡茂镇刘芳施宽孙承宗署都督佥事刘鼎云冒原任延绥总兵王辅原任苏州总兵周彻原任凉州副总兵萧汉充参将勋勇希皋策玉继文承懋萧镇应民五军营秉元恩擎秉中卿尚贤汉神枢营继昂世武震三锡茂镇芳神机营鼎冒宽承宗辅彻练勇营  直隶巡按御史胡宗宪条陈边务六事一革占役一重蓟镇一处募兵一助军需一广间谍一信赏罚其广间谍谓近来间谍惟大同二边外俺答所常驻牧凡百向往可得其真宣府边外把都儿一枝不过俺答部落动止非可自由故哨探仅得其似而已若苏州则隔绝三卫诸夷率皆阳顺阴逆岂肯吐露其实以示我此所谓因魔问疾者也故论者谓大同之谍得虏情宣府之谍得虏形苏州则并其形不得矣请行宣蓟镇臣务精选哨探之卒有功比大同蓝伏胜例升赏在苏州尤宜覊縻诸夷结以厚赏使得虏要领以报中国其信赏罚谓专上首功乃自古毙法近虽行尚书毛伯温之议别开冲锋破敌一科专主陷阵不论首功然积习相沿牢不可破获功者竟以首级为左券纪录者敬以得级准赏升问有以冲锋破敌升赏者及子孙袭替又责其原非首功而罢以故人心不信临阵之际或隅中一贼则群聚争取自相蹂践敌因而乘之鲜不溃败者请命兵部申明前议升赏务在陷阵为上斩首次之退缩者有罚争功者有罚或零骑相位仍论首功庶大虏可摧而士气振矣章下兵部覆可报如议
　　○辛卯以顺天府顺义怀柔平谷诸县被虏独惨诏蠲粮差有差
　　○壬辰调巡抚山东都察院右副御史孙世祐总理粮储兼巡抚应天  升辽阳副总兵李涞为署都督佥事充镇守山西等处总兵官
　　○癸巳遣御史魏谦吉刘廷仪萧端蒙姜廷颐往各边选军入卫谦吉甘肃廷仪宁夏端蒙延绥廷颐宣大初咸宁侯鸾与兵部争议选兵事部臣以  上意向鸾不得已从之乃再覆杨允绳议请分遣抽丁大臣与选军御史同出每选军一人即以抽丁一人补之务足边兵原额  上命即委各镇抚官自行抽补大臣不必遣
　　○甲午冬至大祀  天于  圜丘命成国公朱希忠代  遣定国公徐延德长宁伯周大经玉田伯蒋荣武定侯郭守乾分祭  八陵都督佥事王朝用祭  景皇帝及  哀冲  庄敬二大子都督佥事沉至祭  孝洁皇后各陵坟  增设通州守将以宣府南路参将袁正充副总兵官分守
　　○乙未  上不御殿文武群臣等俱于奉天门行五拜三叩头礼  礼部上奉祧  仁宗昭皇帝仪先三日太常寺奏斋戒先一日钦命大臣二员以奉祧  仁宗昭皇帝告于  太庙  祧庙行礼如常仪至日早太常寺设牲醴于  太庙设脯醢酒果于  祧庙遣官诣  太庙行奉祧礼如时享仪文武皇亲等官例该陪祀者照例陪祭祭毕捧主内外官各祭服恭捧  仁宗昭皇帝主  昭皇后主诣  祧庙第五室前后太常寺官同神宫监官迁衣冠床帐仪物等项照旧安奉讫奉  主安于室叩头退遣官仍祭服行祭告礼如常仪毕遣官出太常寺官同神宫监官遂奉  宣宗章皇帝  英宗睿皇帝  宪宗纯皇帝  孝宗敬皇帝  睿宗献皇帝  武宗毅皇帝递迁于第三第四第五第六第七第八室设幄于第九室之前奉  孝烈皇后神主衣冠暂安幄内侯吉升祔其前殿原设  仁宗御座收贮于神库侯祫祭日陈设一是日  奉先殿内侍官奉迁  仁宗昭皇帝神位  昭皇帝神位于藏  德  懿  熙  仁四祖神位之所依次恭藏其衣冠床幔仪物等项宜收贮于神库收贮宜焚化者于洁地焚化  宣宗章皇帝以下神位依次递迁一遇祫祭奉  仁宗昭皇帝同  德  懿  熙  仁四祖于  太庙享祀座仍设于西第一位一  孝烈皇后升祔并奉安神位仪先期内府该衙门恭制  奉先殿  孝烈皇后神位并  庙殿合用神座仪物等项先期内阁于文华殿恭视中书官书写  孝烈皇后神位讫内府该衙门恭捧于武英殿装漆完备侯吉奉安先期太常寺奏斋戒三日先一日钦命大臣一员以升祔  孝烈皇后告于  太庙内府该衙门设  孝烈皇后神座仪物于  太庙寝并  奉先殿俱第九室至日早太常寺设牲醴于  太庙设  孝烈皇后神座于西第四位设脯醢酒果于  奉先殿内府该衙门设彩亭于武英殿上正中以俟捧主内侍官具祭服恭捧  孝烈皇后神主奉安于室叩头讫遣官行祭礼如时享仪文武皇亲等官例该陪祀者照例陪祭祭毕遣官并捧神位官仍祭服诣武英殿门外捧神位先引入殿上恭捧  孝烈皇后神位诣  奉先殿奉安遣官俯伏兴内侍官举亭由武英殿中门出擎执伞扇如仪遣官并捧神位官随后至  奉先殿门外亭止捧神位官恭捧  神位由左门奉安入于室叩头讫遣官行祭告礼如常仪  太庙并  奉先殿  孝烈皇后前止设仪品祝不及以后时享祫祭皆同惟  奉先殿忌祭用祝其时享设座与各仪同祫祭座设于东第五位一行诏从之
　　○丁酉  诏复选辽东固原保定汉达官军入卫辽东三千人以宣府副总兵刘大章领之固原三千人以原任延绥总兵具瑛领之保定六千人以原任宣府参将刘环游击曹镇领之从咸宁侯鸾再请也
　　○戊戌改提督苏州军务兵部右侍郎孙禬以原官掌通政使司事起原任都察院右副都御史何栋代之  兵部覆职方司郎中尹耕奏战守大计八事一宣府西路边墙三百余里请议增饬一苏州旧边止是堵口虏登高俯瞰则仰支为难宜相度险厄务令左右无阜可以瞰我乃善又潮河川无墙可守故虏得乘之而入宜夹河为墙数里河中石滩沙浅之处量设墩台数所一分边以定守请以苏宣二镇千二百里之边酌量险要分为数区区设参将一员两区设文臣一员令其经画修筑事竣即以防守彼知工必己督则经画必善知边即己守则修筑必固一莭劳以养锐请令守边之兵无事则归堡休息以逸待劳有事乃登墙尽力拒战仍严哨探之赏罚一清查直隶达舍及民间壮勇调赴京北山东抢手调赴通州一请以各处人马预定约束分地掺演遇虏入逆战一严立军法主将战没坐营把总官斩把总战没管队官斩管队官战没全队俱以军法痛决一设险清野使虏入无所利俱允行  以大同西路参将岳懋充分守辽阳副总兵官
　　○己亥升南京太仆寺卿赵汝濂为南京都察院右副都御史协管院事改工部右侍郎傅凤翱为户部右侍郎  升兵部左侍郎王邦瑞为本部尚书时召起翁万达于制中且二月余万达家海南以道远未至  上迟之屡以为问大学士严嵩奏虏患在肘腋诸臣观望恐非君命召不竣驾之义  上深然之曰古语忠则尽命又岂俟驾耶万达不来不必待即以邦瑞代之廷臣中有才望者＜锍-釒＞名以闻  加各营战马各春草料折银草月折三钱料折五钱如巡捕官马之例从仇鸾奏也  以灾伤免浙江金华衢州台州温州四府秋粮有差  神机营坐营宁阳侯陈继祖辞免营务许之  云南元江军民府土舍那鉴杀土官知府那宪擅府事惧朝廷见讨密约交夷武文渊谋乱抚按官胡奎林应箕总兵沐朝弼以闻因请用副使李维参政胡尧时督兵剿之改设流官知府以弭后患章下兵部复请令奎等调集土汉官军相机征剿维尧时听便宜委用仍悬赏格购鉴等请首恶宥其协从者余俟事宁议处制可  兵部议上征虏方略一清查各边兵马有老弱缺伍及倒死者设法补足以听调遣一虏中维俺答最强宣大二镇乃其驻牧之所请自大同平虏井坪而东宣府中路陆台子而西及滴水厓诸处俱假以暗伏为名预积军储务足兵马三月之用一收买马匹一预火器一令二镇督抚等官阳为与虏通好而阴以计图之一以后奏陈征讨之止宜以预备来年防守为说毋宣示章＜锍-釒＞为虏所窥得旨如议行
　　○壬寅奉祧  仁宗昭皇帝命驸马都尉邬景和行礼谢诏捧  主
　　○甲辰升祔  孝烈皇后于  太庙第九室奉安  神位于  奉先殿俱命英国公张溶行礼
　　○己巳升巡抚大同都察院右佥都御史赵锦为兵部右侍郎兼右佥都御史协理京营戎政  益府金溪王厚煌薨治丧葬如例谥壮惠
　　○丙午从咸宁侯鸾议分三营军士为二班每班五日各居城中听掺虽风雨寒暑不得避役
　　○丁未  孝惠皇后忌辰遣长宁伯周大经祭  茂陵  孝烈皇后忌辰  奉先殿行祭礼遣武定侯郭守乾祭  永陵
　　○戊申升兵部主事陆焞为尚宝司司丞  诏分各边兵应援信地以山西老营堡游兵援偏头及宣大辽东游兵真保定选余汉达官军延绥旧游兵二枝固原游兵二枝河间汉达官军一枝援苏州延绥奇兵一枝宁夏奇兵一枝援宣大遇有缓急苏州宣大各东西相救不得推诿从兵部议也
　　○己酉  上谕礼部曰朕丕承  天地生生之恩孝烈皇后功着奉天德昭起朕兹先去倐三浃岁矣朕念之不忘其为皇后所福内殿停常封六日遣成国公朱希忠等分告各宫庙  皇贵妃王氏薨
　　○庚戌从御史杨选言令有司置富民助边者藉有能输粟至二千石银千两者官为建坊以表其宅若合数人共输粟数千石银千余两者共建一坊以表其里是时以边饷不充户部又开监生遥授各卫所纳级事例监生历满注选未及一二年愿遥授在京七品如光禄寺署丞等官者纳银五十两在外七品如布政司都事并州判等官者纳银三十两以上各送吏部给劄遥授锦衣卫舍余小旗校尉军匠愿纳冠带总旗者银三百两纳署百户者一千两署副千户者千五百两署正千户者千九百两署指挥佥事者三千三百两总旗愿纳署百户者银八百两署副千户者银千二百两署正千户者一千七百两署指挥佥事者二千二百两百户并所镇抚愿纳署副千户者银七百两署正千户者九百两署指挥佥事一千八百两副千户愿纳署指挥佥事者银一千三百两正千户愿纳署指挥佥事者银一千二百两以上送兵部奏请填注本卫所衙门管事俱照署职关支月俸仍辞子承袭一辈其在京在外纳级千百户指挥等官并缺缺引礼典膳良医及援例监生愿改纳锦衣职衔者除厚纳银两外许令照总旗数加纳亦署职子承袭一辈添注本卫所管事中间有弓马熟闲才略出众者许送军门报效有功一体升擢例限三十二年终止  发太仓银十五万两于宣大二镇五万两于山西宁武关等处备客饷  户部复给事中姜良翰条陈理财事宜一南京户兵二部银积多用少请将户部银预行借用以续派浙江等处仓粮并收兑正附米徵折色补之量发兵部银一半济边一各省并两直隶缺官俸给柴薪马夫银岁办内府钱粮余银三河处等积负御马草场租银宜尽行查解一请行各运司酌议盐课或于正盐引之外量加浮引一二千引或于每引量增余盐限季终定议以闻一边复荒芜田地及京东濒海淤壤宜募民开垦从之
　　○辛亥黜苏州督粮御史李遂为民遂应召至涿州请符验关防  上怒曰遂未经谢恩輙用新衔又九月中闻命至今始至其下吏部该科查究以闻于是尚书夏邦谟都给事中张秉壶等覆言南都去京陆路仅三千里遂候代两月即未必规避亦宜量罚  上谓国事方急遂闻召迁延非人臣礼令革职为民以科部臣回获夺邦谟俸三月该司官及秉壶各半年  升都察院右副都御史梁尚德为工部右侍郎  升福建左布政使王积为都察院右副都御史巡抚山东  以旱灾免四川重庆府江津等十二县及重庆卫税粮屯粮有差
　　○乙卯  命都察院右佥都御史王忬督理苏州粮饷兼守通州
　　○丁巳升南京太仆寺卿陈儒为南京太常寺卿
　　○戊午荫故大学士杨一清孙守伯为中书舍人  御史曹忭言自有虏患诸臣建议纷纷  陛下不以为不可下之所司所司据议起覆  陛下不以为不可而悉下之当事之臣即便施行尚未必效然言之者一人议之者一人而行之者又一人掣肘因循玩岁愒日而虏患日以近矣乞下廷议求实心任事之臣责循名采实之政凡诸逮白择其亲履边境切中利害者行之庶几群策毕举事有责成＜锍-釒＞入  上嘉纳曰近者边事纷纭所司题覆每每狥情依违议论虽多实行者少户兵二部其即于近日各官＜锍-釒＞内采其事开兵马钱粮有禆实用者会同该科详定归一务实拟行毋一概题覆  以阜成关外苜蓿园地为操练民兵教场
　　○己未升提督四夷馆太常寺少卿罗廷绣为通政使司右通政提督誊黄湖广道御史胡植为大理寺右寺丞  新升兵部右侍郎聂豹请阙陈谢  上命吏部查果赴任及期方许视事时翁万达亦至且＜锍-釒＞自明  上曰万达背君欺慢本当逮问念系守制姑夺职听别用  诏查南京四十二卫屯田隐占侵削诸毙其本丁逃绝他户佃种者俱署名补五亦不则将原田入官改募屯军给之  掌五府事成国公朱希忠靖远伯王瑾东宁伯焦栋遂安伯陈鏸宣城伯卫錞掌锦衣卫事都督陆炳以考选军政各自陈乞罢不允  都御史王忬奏于张家湾筑大小二堡及临河建置敌台请给工费诏以通州贮库修边银七千余两给之  革山东莱州府昌邑县新河递运所
　　大明世宗肃皇帝实录卷三百六十七


大明世宗肃皇帝实录卷三百六十八
　　嘉靖二十九年十二月庚申朔  御史杨选请以两淮余盐与同正盐一体开边召商报中本色免其运司纳银惟割没余盐依旧徵银解部又本司岁课盐七十万引益之余盐不过百肆拾万而行盐地方周广且数千里生齿繁夥食用不给各场所产盐斤每岁除正额外力可辨除盐三百万引今皆横溢四处利归私败宜官自收买每岁增刷引目二三百万道量减引价与正课一体开边报中相兼支放正引照常纳赈余盐免纳可获数倍之利户部覆请行查得旨余盐开中御史既以为便何复行查其归一定议以闻部覆请将两淮余盐七十万五千一百八十引自明年始照依正引定价间派宁夏延绥宣府大同辽东固原甘肃苏州并山西神池等堡召商上纳粮草为各边年例之数完日转行运司令商人自行买补其余盐引目不得增刷即附正引色中若有余仍掣割银两解部从之  发太仓银二万两于密云充客饷
　　○辛酉兵部言太仆寺寄养马近以虏患发京营各边存者止六千匹请将本寺三十年春秋二季马并作一运及借三十一年分马作三十年二运其南直隶原当总运者亦并徵二年分为二运解寺又狭西辽东地方良马所产请令各关暂弛马禁许商民得以贸易从之
　　○壬戌咸宁侯仇鸾奏虏各部散驻九边境外每岁大举必尽纠精勇合势而入所在遗其营帐畜牧绝不顾内者以我兵启衅者禁不敢出塞捣巢故也今俺答闻中国将兴问罪之师乃留吉囊诸子驻威宁不散而吉囊贼巢固与我延绥邻也若延绥亦扬声讨之势必狠顾西奔为自救计矣盖虏锐卒亦有限惟聚众乃强吾欲得志于虏宜有以分之请敕大同宣府辽东甘肃宁夏延绥六镇许其挑选精锐多方致讨惟以敢战为功不以损军为罪或打其营帐或屠其老小或夺其牛马或剿其零骑沿边丁壮有奋勇斩获首功者以新例行赏如赶获马匹则以四分入官以六分犒之而又形东趍西击虚避实示之不测出所不意虏必团聚自保岁可省勾引纠集之寇不宜徙幕远塞月可省零虏抄掠之害矣至于馘获功次巡按御史验系真正即与题请升录无如常套展转辶□千延以隳士心＜锍-釒＞下兵部覆其诚悉当至于边民驱获虏马无论多寡官不必利当尽数以予之诏如议  升都察院右佥都御史商大节为左副都御史协管院事仍经略京城内外  锦衣卫带俸都指挥佥事卢王□赞卒赐祭葬及丧费王□赞靖妃兄也
　　○癸亥  慈孝献皇后忌辰  奉先殿行祭礼  上祈雪于禁中遣成国公朱希忠等分告各宫庙  朝鲜国王李峘遣陪臣申瑛等入贺宴赍如例  都御史商大莭以新募民兵勤惰不同请第三等给粮队长及投降人二石次者一石五斗又次者一石部议谓赏额太重恐京边军因而援例罢之大莭执奏部臣主计所惜者财臣所惜者信始以厚招之终以薄待之是以臣失信于众兵而朝廷任臣之意亦不足以信于天下况队长及投降人应食粮二石者仅八十一人食一石五斗者一千四百五十九人其二千四百六十一人俱食粮一石未必人皆二石也且军士世食月粮糜费不赀一旦有事皆欲此例加粮则平居所以养之者谓何至于民兵有事则招来为用无事即止彼素非有尺籍于官饥寒切身则掉臂而去臣不能禁也奈何惜少费而妨大信乎  上竟从大莭言  锦衣卫堂上官以考选军政各＜锍-釒＞自陈兵部覆拟都督同知袁天章都督指挥朱希孝指挥使张爵指挥佥事刘鲸宜留右都督高恕都督佥事张锜指挥佥事杜承宗宜罢诏天章等供职如故恕锜致仕承宗冠带闲住  诏于昌平易州各添设御史一员副总兵一员如通州例昌平副总兵即以原驻巩华城者改补而别添分守一员于巩华城从仇鸾议也
　　○甲子升总督漕运都察院右副都御史何鳌为南京兵部右侍郎  兵部集旨集议周府奉国将军安者尚书夏邦谟等所陈边备事宜约为十二事一重都城之守谓禁军当专备皇城守卫京营奇兵当防护  陵寝及列八营于关厢外正兵当守九门内外各分置将官领之二筑关厢之城谓京师南三城关厢之城应筑外墙五千七百八十丈建楼五座即以关厢居民计之每一家役一人共可得万人百日可就宜定于来春兴工三修蓟州之边请简才干京官三员会同该镇官亲行相度筑墙浚沟为经久之计事毕即以其人守之虽有升辶□千事故不过秋防不得更代仍多置石墩鉄蒺藜等器于朝川河一带以捍虏入四筑几内墩堡凡内地村落居民至三五百家者筑一路冠路所经者多设墩台五重督抚之任辽东保定去蓟镇不远请改苏州总督都御史为总督蓟保辽东更敕给之又苏州密云俱为重镇宜如宣大例各设御史一员一整饬密云边备巡抚顺天一整饬苏州边备近抚永平密云已设有副总兵蓟州亦当添设六增苏州之兵请于直隶入府各州县量选民兵号为义勇仍将各省军俱改隶蓟镇以训练责之兵备校阅责之御史七重将领之选各处有奇才剑客及废谋勇之将愿立功自效者不时取入军门量才录用仍令边臣荐举之际别立异等以备破格超擢人精器械之制如火枪木屑铅子铳麻劄刀衮牌药箭蜂攒子母炮等项各边原未经用者量造一二试可而后习之九严勘功之限谓各边勘功往往至数年不决宜严限速报以舒士气十严驭军之法谓失机之罪止及将官故士卒皆骄玩效死者鲜请依古法五人为伍一有陷没得以军法连坐使人皆畏我而不畏敌乃能制胜十一慎间谍之用请后资通事夜不收人等遣探虏情戒谕三卫诸夷使为我用如向化不醇谍虏不实密以计图之十二开招降之路谓内地被掠入虏之人其间多有形迹危疑生路阻绝因而生弃者多方招谕许其投首复为良民仍厚抚恤之得旨密云近抚蓟州总兵不必添设余俱如议  给事中乌从善御史邢尚简各勘上八月内北虏入犯  康陵卫官军尹福等通州河东徐家店等处官军姜淮等获功阵亡被伤共一千六百六十三人陛赏有差
　　○乙丑大雪
　　○丙寅咸宁侯仇鸾奏请革蓟州总兵李凤鸣大同总兵徐珏任荐京营副将成勋代凤鸣密云副总兵徐仁代珏  上皆从之故事正副总兵缺兵部会推堪任者二人请  上裁至是旨从中下独鸾拟定尚书王邦瑞等皆不得与闻乃奏言朝廷易置将帅必采之公论也断自  宸衷所以慎防杜渐示臣下不敢专也且内而京营大将专统六师外而列镇主将宣力四方原自不相统摄无有京营大将定拟黜陟各镇之例今鸾輙坐名拟任擅自更易臣恐天下九边握兵柄者目属心向衅端渐长其于国体政经关系非细谨昧死请  上不悦曰戎政初修忠将是托况朕有密咨非其自擅若尔等肯选任诸将集练兵卒随事效忠比常加意使用无不当筹无不减亦不待伊言矧今君自劳心今一失未发先自攻谮大臣谋国之忠当如是耶
　　○丁卯免百官腊日宴  降原任兵部尚书翁万达为本部右侍郎兼都察院右佥都御史守易州起原任巡抚保定都察院右佥都御史许宗鲁守昌平时通易昌平三州各设文武大臣以备三辅兵部言官多地方宜有专责请令驻昌平者以拱获  陵寝为先而帝为密云居庸之声援驻通州者以本州河西务为信地而外为苏州顺义之声援驻易州者以经略镇守紫荆等关为职凡保定都御史所辖之边悉听会同镇饬至于所统之兵昌平以近日清出陵卫军为主兵而以京营所发为防秋客兵通州以本州守守旧统及新留班军为主兵而以山东召募者为客兵易州听经略侍郎保定巡抚于所属卫所摘拨一营为主兵而以山西召募者为客兵其新差督视墩堡参政等官各分信地听督抚官节制诏可
　　○戊辰以宣府右参将孙时谦充副总兵官协守本镇
　　○庚午五府佥书定国公徐延德定西侯蒋傅应城伯孙永爵南宁伯毛重器崇信伯费炜怀宁伯孙秉元署都督佥事孙堪襄城伯李应臣彭武伯杨儒成山伯王维熊各以考选军政自陈乞罢  上从部拟令维熊闲住余各供职如故  夜月掩毕左股第一星
　　○辛未荫工部右侍郎龚辉孙衍为国子生以三年秩满也  闵住广东按察司佥事林希元改编大学经传定本及著四书易经存疑奏乞刊布诏焚其书下希元于巡按御史问寻禠其冠带为民希元福建同安人所著书虽间与朱传不合自成一家言多可取者
　　○壬申大学士严嵩一品十二年考满  上曰嵩首辅臣重忠劳茂著兹一品九年满后又历三年其赐奖谕赐宴礼部赐应得诰命以称朕眷酬至意嵩＜锍-釒＞辞以边境未宁  圣主忧勤臣子不当宴会  上嘉其忠信许辞宴仍赐折宴银四十两彩段四表里  命原任大同中路右参将李朝阳元副总兵官分守密云右北口  巡按直隶御史胡宗宪奏南方之人不任兵革其兖发诸边者乞令纳银自赎下刑部议可因定拟情罪轻重纳赎多寡之数以上上曰岂可预设此例以待犯罪之人不允行  工部以修造军器工费不充奏行开纳事例生儒入监者除北直隶浙江福建湖广河南四川狭西贵州七省军民愿纳武职者除在京锦衣卫俱赴户部纳银余悉听本部开纳各处省祭吏典农民承差及在京书筭各许纳银收参听选有差俟工完停止制可
　　○癸酉夺南京刑部尚书傅炯俸三月以擅修官舍不先奏闻故也
　　○甲戌  贞惠安和景皇后忌辰遣都督佥事沉至祭  陵寝  改提督操江南京都察院右佥都御史王学益为都察院右佥都御史协管院事  发太仓银二万两于通州一万两于怀柔县一万两于顺义县一万两于三河县一万两于涿州县一万两于良乡县各召买粮草备明年客饷  旌表节妇十二人浙江余姚县民余乾妻施氏福建闽县人陈台妻张氏钱塘县民凌桂妻张氏四川东乡县儒士谈咏妻何氏山东濮州儒士苏希尧妻马氏山西壶关县民阎斌□金妻张氏平齐妻张氏福建莆田县民黄世泰妻菜氏晋江县生员梁黼妻庄氏福宁州民林瀴妻具氏同安县民刘琛妻林氏四川合州吏目邹智妻刘氏烈女二人河南柘城县儒士王自新未婚妻轩氏福建同安民刘仲芝未婚妻吴氏  兵部会五府锦衣卫考选军政官拟存留选补调补指挥李铉等六千六百五十八人革职带俸指挥袁英等一千一百九十二人得旨如被黜人员有挟私捏告者照例参治  命原任辽东总兵官戴廉以署都指挥佥事充副总兵官分守昌平易州  夜有火星逆行守井宿
　　○丁丑升巡抚山西右副都御史应槚为兵部右侍郎兼都察院右佥都御史总督漕运兼近抚凤阳  起用原任大理寺卿虞守愚为南京大理寺卿寻升南京刑部右侍郎  初虏骑犯边由大同塞外转掠宣府而东循苏州古北口入因长驱薄京城游骑有至保定者已而趋白羊道出边居庸震动于是督抚官各顾信地侍郎孙禬请备蓟州苏祐请备宣府都御史艾希淳请益兵保定备紫荆刘玺请备居庸诸考皆以前失事为辞兵部覆言大虏部落皆在宣大边外其势非涉豊胜云川以及独石明沙滩等处不得东至蓟州是宣府为蓟州门户门户固则堂寝自安祐之说诚是也然小王子一部独处东偏万一有警将径下辽蓟不由宣大则禬说亦不可废至于紫荆一带为京师内门虏入宣大之蔚州广昌而后叩浮屠峪插箭领入大同之平虏井平而后窥朔应广灵又蔚州广昌山险难自行二十三年以后虏无东顾者居庸诸口多在宣府右门之内是皆可以缓图为今之计要在边臣其舍各私便相地缓急务求战守之宜大扺虏犯宣府所急者居庸而旁之内口虏过宣府所急者古北一带之东偏虏犯大同所急者紫荆以下之南隘道途相去四五日之程三镇相连五六日之里地但慎选哨卒使声问易通联络相救则虏在日中矣  上是之  遣刑部郎中黎尧勋熊逵刘教刘松万衣陆隐袁福徵陈棐吴维岳徐文通林大章冯守员外马彦章大理寺右侍丞正熊勉学右寺副经彦采往各处恤刑尧勋北直隶逵南直隶江南教南直隶江北松浙江衣湖广稳福建福徵广西棐狭西彦采山东维岳江西文通四川大章广东守云贵彦章河南勉学山西
　　○戊寅都给事中俞鸾等御史成子学等以考选军政拾遗劾宣城伯卫錞遂安伯陈鏸锦衣卫南镇抚司指挥同知李寰指挥佥事魏颐各不职部复錞鏸宜致仕寰颐宜闲住制可
　　○己卯巡按山西御史陈九德奏荐边才称充军侍郎张汉闲住参议潘高皆才略可用  上以高考察被黜汉奉旨谪戍无录用理因责九德违例市恩下部院参劾诏黜为民  礼部尚书兼翰林院学士掌詹事府事孙承恩引年乞休不许
　　○庚辰顺天府官进春  免百官宴  虏酋俺答复叩宣府边求贡  上命集廷臣皆言虏逆天犯顺法所必诛为中国计但当整饬六师为战守之备徐察其效顺果出至诚然后议之未晚  上然之命所司一意整集兵粮相机战守不得轻信弛备
　　○壬午发太仓银二十万两给宣府大同镇以户部右侍郎傅凤翱兼都察院右佥都御史督理二镇粮饷  晋王新琠输银三十两助募兵有司以闻  上嘉其体国恤民赐敕奖之
　　○癸未遣武安侯郑昆等为正使翰林院修撰秦鸣雷等为副从持莭册黄徽恭王原爝庶第二子辅成王载埨为徽王楚愍王显榕庶第三子英＜火佥＞为楚王庆王革爵冠带台浤庶第二子桐乡王鼒枋为庆世子妃李氏为庆世子妃秦王怀王□卷庶第一子敬镕为隆德王郑王革爵厚烷庶第二子载封□土为德庆王周王朝堈庶苐二子在銮为仪封王浦江安简王睦栮庶长子勤火□英为浦江王城北兵马副指挥王绘女王氏为汝阳王妃沈府内丘安裕王彻秘嫡第二子恬熙为内丘王衡王厚燆庶第七子载＜土鼎＞为寿张王李氏为玉田王妃赵氏为东昌王妃王氏为武定王妃靳氏为平度王妃代府枣强康惠王聪兹长孙充燤为枣强王乐昌康懿王聪涓长孙充□火□黑□为乐昌王夫人马氏为乐昌王妃秦氏为韩府庆阳王妃淮府德兴恭简王祐梿庶长子镇国将军厚或□火为德兴王夫人李氏为德兴王妃吴氏为辽府肃宁王妃  升礼部仪制司郎中莫如忠为贵州按察司副使提调学校  起原任巡抚顺天右副都御史许论提督鴈门等关巡抚山西  升山东右布政使杨宜为南京都察院右佥都御史提督操江兼管巡江  选授太常寺博士黄元白中书舍人丘预达知县曹禾为给事中元白兵科预达刑科禾工科行人司行人张云路知县周如斗菜朴黄季瑞黄国用为试监察御史如斗江西道朴山东道云路四川道季瑞山西道国用广西道  荫刑部尚书顾应祥孙嗣愆为国子生以三考满也
　　○甲申升吏部文选司郎中张鹗翼为太常寺少卿提督四夷馆  改南京刑部右侍郎张时彻为兵部右侍郎  升顺天府府尹郭鋆为南京大理寺卿  升左给事中吕时中为都给事中右给事中姜良翰赵釴俱为左给事中给事中刘体乾乌从善马汝松俱为右给事中时中刑科良翰工科釴吏科体乾户科从善礼科汝松兵科  荫故大同总兵张达子世俊世杰副总兵林椿子凤腾俱为指挥佥事世袭初给事中唐禹奏荐达二子不及世俊兵部覆查张援系达族侄非亲子乃请以世俊代援承袭  上许之仍以授同阵立功特旨亦命为指挥佥事  刑部尚书顾应祥祥定问刑条例进呈诏刊布内外衙门一体遵守今后问刑官有任情妄引故入人罪者重治  筑正阳崇文宣武三关厢外城命侍郎张时彻梁尚德同都御史商大莭都督陆炳督工
○丙戌  命平江伯陈圭子后府豊城侯李熙于前府各掌府事宁阳侯陈继祖佥书南京中府事
　　○戊子行大祫礼于  太庙  命英国公张溶代  以正旦节遣定国公徐延德长宁伯周大经等都督佥事沉至玉田伯蒋荣分祭  八陵及  恭仁康定景皇帝  孝洁皇后  哀冲  庄敬二太子各  陵坟
　　大明世宗肃皇帝实录卷三百六十八


大明世宗肃皇帝实录卷三百六十九
　　嘉靖三十年正月己丑朔  命成国公朱希忠代行拜  天礼于  玄极宝殿  上不御殿文武群臣于奉天门行五拜三叩头礼各表贺免百官宴赐节钱钞王府进贺人员及四夷朝贡使仍宴于阙左门
　　○发太仆寺寄养马五千匹马价银六万两于蓟州镇马二千匹银三万六千两于宣府镇
　　○诏取南京工部贮库银一十五万两缮铠治兵造大小战车
　　○庚寅
　　○以河东运司余盐银及贮库赃罚银十二万两补给代府诸群王将军逋欠禄粮之数
  </div>
  <div class="pagination">
   <a href="明实录世宗实录_page191.html">
    上一页
   </a>
   <span>
    ...
   </span>
   <a href="明实录世宗实录_page187.html">
    187
   </a>
   <a href="明实录世宗实录_page188.html">
    188
   </a>
   <a href="明实录世宗实录_page189.html">
    189
   </a>
   <a href="明实录世宗实录_page190.html">
    190
   </a>
   <a href="明实录世宗实录_page191.html">
    191
   </a>
   <span class="current-page">
    192
   </span>
   <a href="明实录世宗实录_page193.html">
    193
   </a>
   <a href="明实录世宗实录_page194.html">
    194
   </a>
   <a href="明实录世宗实录_page195.html">
    195
   </a>
   <a href="明实录世宗实录_page196.html">
    196
   </a>
   <a href="明实录世宗实录_page197.html">
    197
   </a>
   <span>
    ...
   </span>
   <a href="明实录世宗实录_page193.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
