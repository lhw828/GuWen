<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 452 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 452 页/共 1316 页</h1>
    <div class="content">
○庚寅。谕军机大臣等。前据刘锦棠奏、塔尔巴哈台勇丁溃变筹办大概情形。当经谕令该大臣等。督饬各营。并力兜剿。兹复据锡纶奏、塔城营勇溃变。派队驰往剿抚。刘锦棠奏、溃勇就抚。仍筹整顿各一摺。此项勇丁聚众哗溃。虽据称开导归营。尚未别滋扰害。惟该三营同时煽乱。并胆敢戕毙营官。其平时积习甚深。目无法纪。已可概见。傥不认真究办。何以肃军令而重边防。即著该大臣等懔遵前旨。务将首要各犯。严拏惩办。并将起衅缘由。确切查明。据实具奏。毋得迁就了事。其各营就抚人众。应如何一律遣撤。著刘锦棠等于事竣后。察看情形。妥筹办理。将此由六百里各谕令知之。寻刘锦棠奏、遵查塔尔巴哈台溃勇情形并筹办清理勇饷事。得旨所筹伊犁等处勇营给假清饷各节。尚属妥善。即著刘锦棠咨行该将军参赞。一体认真核办。以肃军纪而重边防。摺包　　

○又谕。有人奏、江苏海州青伊镇一带。有倪道一率其子武进士倪振。句结匪类数百人。拜为哥老会。聚众抢掠。霸占田亩。炮毙多命。有案可凭。委员戴德明。弥缝延宕。恐酿巨案。请饬查办等语。匪徒扰害闾阎。委员查办不力。均应彻底根究。著曾国荃、裕禄、卢士杰、崧骏、遴派妥员。确切查明。认真惩办。原摺均著钞给阅看。将此各谕令知之。　　

○以记名副都统德禄为荆州右翼副都统。　　

○予故荆州右翼副都统英秀恤典如例。　　

○辛卯。秋分。夕月于西郊。遣克勤郡王晋祺恭代行礼。　　

○谕军机大臣等、电寄李鸿章。中国已允韩与各国通商。令派使亦同一律。但必须先行请示。俟允准后。再分赴各国。方合体制。现在自仍以停止派赴为正办。留请示一层。为转圜地步。电

寄

　　

○壬辰。谕军机大臣等。户部奏、筹拨甘肃新饷一摺。甘肃关内外各军饷银。关系紧要。现经该部将光绪十四年新饷。指拨山西银八十四万两。河东道银五十二万两。河南省银六十一万两。陕西省银二十万两。湖北省银三十三万两。湖南省银十六万两。江苏省银二十万两。两淮银二十万两。安徽省银二十万两。江西省银三十六万两。四川省银九十八万两。闽海关六成洋税银二十万两。共银四百八十万两。请饬依限报解。著该将军督抚等。严饬各该司道。按照部拨数目。于本年十二月底止。赶解三成。至来年四月底止。再解三成。其余四成。统限九月底止。埽数解清。各该省如能依限完解。即由陕甘总督。照案奏请奖叙。傥再仍前延欠。即著户部照案奏参。将此由五百里各谕令知之。现

月

　　

○癸巳。太宗文皇帝忌辰。遣官祭昭陵。　　

○甲午。宣宗成皇帝诞辰。上诣奉先殿寿皇殿行礼。内起居注　　

○乙未。太祖高皇帝忌辰。遣官祭福陵。　　

○谕军机大臣等。御史托佛欢奏、匪徒持械抢夺。请旨究办一摺。据称近有游匪在东北两城地面。持刀抢夺。肆行无忌。请饬拏办等语。匪徒扰害闾阎。亟应严行惩办。所有单开之杨结实即穆七巴等十五名。著步军统领衙门、顺天府、五城御史、一体严密查拏。务获究办。原摺单均著钞给阅看。将此各谕令知之。现

月

　　

○丙申。谕内阁、吏部奏、遵议杨昌浚等处分一摺。闽浙总督杨昌浚。应得降三级调用处分。著加恩改为降四级留任。福建布政使张梦元。应得降三级调用处分。著加恩改为革职留任。现月　　

○谕军机大臣等、有人奏、疆臣私合洋商开立银行。请旨饬禁一摺。据称李鸿章现与美国洋商米建威订约。股开华美银行。官为保护等语。洋人牟利之心。无微不至。中华与之交涉。稍有不慎。必至堕其术中。合开银行一事。关系甚大。后患颇多。该督果与洋商订议。何以不奏明请旨。遽立合同。著李鸿章据实覆奏。另片奏、此次股开银行。由道员马建忠等串通怂恿等语。是否属实。著一并奏覆。毋稍徇隐。原摺片、均著钞给阅看。将此谕令知之。现月　　

○又谕、前据张曜奏、保大轮船在荣城县地方失事。村民捞抢拒捕。拏犯审办一摺。当谕令该抚提讯定拟。兹有人奏、荣城县知县李文炳办理乖谬。武举于廷诰带团赴村。妄拏摉抢。并有委员勒令村民出钱肆行骚扰。又有人奏、知县李文炳。信任恶绅。于廷诰。扰害地方。并率行请兵。东海关道盛宣怀。派员带队摉查。逼毙多命各等语与张曜前奏情形。诸多不符。此案该村民抗官伤勇。固应从重惩治傥该县知县、及派出员弁果有办理乖谬。滋扰良民各情。亦应严行参办。以肃官方。著张曜按照所奏各节。秉公确查。据实覆奏毋稍徇隐。一面仍遵前旨。将拏获各犯研讯确供。按律定拟具奏。原摺二件。著钞给阅看。将此由四百里谕令知之。现月　　

○旌恤甘肃阵亡殉难暨积劳病故文武员弁士民团勇妇女幼童。摺包　　

○丁酉。高宗纯皇帝诞辰。遣官祭奉先殿。　　

○遣官祭文昌帝君庙。　　

○戊戌。遣官祭关帝庙。　　

○谕内阁、前任云贵总督刘长佑、持躬端谨。办事老成。由拔贡生效力戎行。剿办广西江西湖南湖北安徽等省贼匪。叠著战功。洊擢监司。旋膺疆寄。历任直隶两广云贵总督。于地方事宜。尽心筹办。克称厥职。前因患病。准其开缺回籍调理。兹闻溘逝。轸惜殊深。刘长佑著加恩照总督例赐恤。任内一切处分。悉予开复。应得恤典。该衙门查例具奏。该故督有无子嗣。著卞宝第查明具奏。候旨施恩。用示笃念荩臣至意。寻予谥武慎。现月　　

○谕军机大臣等。总理各国事务衙门奏、汇核出使经费一摺。据称江海关道册报出使经费。南北洋先后借拨银二百十三万七千九百四十余两。现在提存经费为数太少。嗣后如遇要需。奉有特旨拨放。方准动用。并请分别归款等语。此项出使经费。本系专款存储。叠经南北洋挪借动用。为数甚钜。现在存款无多。不敷分拨。著李鸿章、曾国荃、裕禄即将前后借拨银两。分别迅速筹解归款。毋稍迟延。嗣后无论京外何项要款。非有特旨拨放。不准动用。另片奏、粤海关欠解二十三结内。银数甚钜请饬查报等语。著增润、长有、查明应提各数。及历任监督。何以提存不解之故。详晰奏明。分别追缴。至请催东海宜昌两关欠解出使经费一节。并著李鸿章等、严饬该关监督。迅即埽数解清。以后按结报解。如再怠玩。由该衙门查参。原摺片、均著钞给阅看。将此由四百里谕令李鸿章、曾国荃、裕禄、并传谕增润、长有、知之。现月　　

○予积劳病故。降调副都统德平阿开复处分。议恤如例。　　

○予吉林阵亡云骑尉国祥等三十四员优恤。庚子。谕军机大臣等。有人奏、洋人于通商口岸。购运制钱。镕化提银各省厘局存积纯铜制钱。加价售于钱商。钱商售于洋人销毁。有碍圜法请饬查禁等语。奸商贩运制钱。转售销毁。大干例禁。所奏厘局加价发售私卖各节。如果实有其事。必应严行禁止。著李鸿章、曾国荃、裕禄、确切查明。据实覆奏并咨行沿江沿海各督抚。饬属一体认真查禁以杜弊端。原片均著摘钞给与阅看。将此各谕令知之。现月　　

○辛丑。谕内阁。兴廉等奏、江苏河运漕粮完竣。请将承办各员奖励一摺。本年江苏漕粮。提拨十万石。办理河运。妥速抵通。所有督运及总办各员。均属著有微劳。江苏粮道成桂。著赏加二品顶戴。知府潘学祖、著交部从优议叙。以示鼓励。现月　　

○加赏京师普济堂功德林小米一千一百石。资善堂暖厂粟米三百石。卢沟桥粥厂粟米四百石。　　

○赏通州王恕园等处粥厂。粟米三千石。赈放被水灾民。　　

○壬寅。四川总督刘秉璋奏、遵查霆营军饷报销不实。查照革员何应钟摺开提用银数追缴。得旨、鲍超提用饷银报销不实。本有应得之咎。姑念该提督生前战功卓著。著加恩免其置议。所提银两。据奏已缴银十万两。其余欠交之二万余两。并加恩免其追缴赏作建祠之用。何应钟著永不叙用。　　

○山东巡抚张曜奏、修理衍圣公府。采办木料。请饬免税得旨、著照所请。即由该抚查开实用木料。数目尺寸。咨行经过各省督抚监督等。查验放行。毋任影射偷漏。致滋弊混。　　

○癸卯。钦奉慈禧端佑康颐昭豫庄诚皇太后懿旨。醇亲王奕譞、现在请假。所有海军事务衙门。暨神机营印钥。著奕劻暂行佩带。现月　　

○谕内阁、曾国荃奏、统兵大员。积劳病故。胪陈战绩。请旨优恤一摺。头品顶戴记名布政使刘连捷。秉心忠挚。谋勇兼优。于咸丰同治年闲。经曾国藩胡林翼曾国荃檄令统带湘营。转战湖北江西安徽江苏等处。身经千数百战。收复大小城隘百余处。同治三年克复江甯省城。厥功尤伟。嗣于光绪四年。经曾国荃派往包头一带驻防。六年移军山海关屯守。十年派赴沿江等处扼扎。历著勋劳。深资倚任。兹闻溘逝。轸惜殊深。刘连捷著照布政使军营立功后在营病故例。从优议恤。加恩予谥原籍及立功省分。准其建立专祠。由地方官春秋致祭。并将战功事迹。宣付国史馆立传。以彰忠荩。寻予谥勇介。现月　　

○又谕。托伦布等奏军台废员。由配脱逃。请旨饬缉究办一摺。废员张升楷胆敢由配脱逃。难保不私回原籍。或潜行来京著湖南巡抚、步军统领衙门、顺天府、五城御史、一体严拏。务获究办。现月　　

○闽浙总督杨昌浚等奏、整顿台湾屯务。以除积弊而裕供赋。报闻。摺包　　

○以短解银两。革已故福建知县马文敏职。并勒追。　　

○予两江阵亡殉难官绅妇女旌恤如例。摺包旌表江苏节孝妇王程氏、孝女刘金姑。摺包　　

○甲辰。谕军机大臣等、前有人奏、李鸿章与美国洋商米建威订约。股开华美银行。请旨饬禁一摺。当经谕令该督据实覆奏。迄今多日。尚未奏到。此事流弊甚多。断不可行。现在交章论劾。众议沸腾。该督如果有与美商订约之事。著即行罢议。迅速覆奏。毋再迁延干咎。将此由四百里谕令知之。寻奏、华美银行。遵旨罢议。报闻。现月　　

○河南巡抚倪文蔚奏、沁河漫口。委员查勘。先陈大概情形。得旨、著即督饬所属。将该处漫口迅筹堵筑。并查明被淹村庄。妥为抚恤。毋任灾黎失所。　　

○云南巡抚谭钧培奏、平彝县被水。委员查勘抚恤。得旨、即著督饬查勘被灾地方。分别妥筹抚恤。毋任一夫失所。　　

○丙午。谕内阁。奎斌奏、查明湖北各属被水民情困苦。请旨截留漕米。并办赈捐一摺。据称本年夏闲大雨滂沱。江汉并涨各属田庐。多被淹没。除罗田石首二县前已奏报筹款急抚外。现在沔阳、监利、汉川、嘉鱼、四州县受灾尤重。又江夏、武昌、咸甯、蒲圻、兴国、汉阳、黄陂、孝感、黄冈、蕲水、广济、钟祥、京山、应城、江陵、公安、松滋、天门、潜江等、二十州县。亦同时被淹。遵筹抚恤等语。览奏被灾情形。小民荡析离居。殊堪悯恻。著照所请。准其截留湖北冬漕三万石。并随漕耗米等项。俾作赈需。并准其劝办赈捐。以资接济。用副朝廷轸念灾区至意。现月　　

○又谕。成孚奏、南岸郑州下汛十堡。河水漫溢。请将文武员弁惩处。并自请惩治一摺。本年八月闲。上中两厅河工。猝生巨险。河势自荥泽坝圈湾下卸。郑州下汛十堡迤下无工之处。堤身走漏。水势擡高数尺。由堤顶漫过。刷宽口门三四十丈。在工员弁。疏于防护。实属咎无可辞。该河督请一并革职。尚觉过轻。上南同知余璜、上南营守备王忻、郑州州判余嘉兰、署郑下汛千总陈景山、署郑州汛额外外委郭俊儒。均著即行革职。枷号河干。以示惩儆。署开归陈许道李正荣。著摘去顶戴。交部议处。成孚督办河防。是其专责。乃未能先事豫防。亦难辞咎。著摘去顶戴。革职留任。仍督率在工员弁。赶集料物。设法抢办。务期迅速蒇功。并先行盘筑裹头。以免再行塌卸至该处漫口。据称附近居民。先经迁移高阜尚未损伤人口。业经捐赈抚恤其较远村庄。及漫水经行被淹之处。著即会同倪文蔚。查明具奏一面将灾黎迅饬赈抚。毋任流离失所。至南北两岸正河工程。并中河三四堡等工。仍多险要。并著严饬该道厅等妥慎修防。毋稍疏懈。摺

包

　　

○署黑龙江将军恭镗等奏、开垦呼兰所属原勘封禁荒田。下部议。寻户部奏、遵议开垦呼兰通肯地方该将军所奏当日封禁五端。剖晰详明开垦十利。亦历历可指。惟光绪十年奉旨永远封禁可否准予开垦伏候钦定得旨、仍著永远封禁。　　

○以前内阁学士洪钧为内阁学士兼礼部侍郎衔。　　

○丁未。世宗宪皇帝忌辰。上诣寿皇殿行礼。遣官祭泰陵。　　

○河南巡抚倪文蔚奏、郑下汛十堡黄河漫口。自请议处。得旨、即著懔遵前旨。将漫水经行被淹处所。迅查具奏。一面妥筹赈抚。以恤灾黎。并著会同成孚。将抢护堵筑事宜。赶紧筹办。毋稍疏懈。该抚到任未久。所请交部议处之处。著加恩宽免。　　
</div>
    <div class="pagination">
<a href="清实录光绪朝实录_page451.html">上一页</a><span>...</span><a href="清实录光绪朝实录_page447.html">447</a><a href="清实录光绪朝实录_page448.html">448</a><a href="清实录光绪朝实录_page449.html">449</a><a href="清实录光绪朝实录_page450.html">450</a><a href="清实录光绪朝实录_page451.html">451</a><span class="current-page">452</span><a href="清实录光绪朝实录_page453.html">453</a><a href="清实录光绪朝实录_page454.html">454</a><a href="清实录光绪朝实录_page455.html">455</a><a href="清实录光绪朝实录_page456.html">456</a><a href="清实录光绪朝实录_page457.html">457</a><span>...</span><a href="清实录光绪朝实录_page453.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
