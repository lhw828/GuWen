<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1705 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1705 页/共 1860 页
  </h1>
  <div class="content">
   ○命户部尚书觉罗巴延三、署经筵讲官。　　

○以銮仪使周缉武、为正白旗汉军副都统。　　

○庚寅。上诣南郊斋宫斋宿　　

○谕、据琅玕奏、天台县耆民庞韶九、现年一百一岁。素行善良。精力强健。请旨旌表等语庞韶九年逾期颐。精神矍铄。洵为昇平人瑞。其应行建坊旌表、及赏给缎匹银两之处著该部照例具题。　　

○谕军机大臣等、前经降旨、令黎维祁及伊属下人等来京。归入汉军旗下。编一佐领。嗣据福康安等、查明黎维祁等、安插广西者共男妇大小三百七十六名口俟交春后、阮光平未经进关以前。分起送京等语朕以送京人数太多令福康安等酌量分别约计百余人足敷编一佐领之数。送京入旗。其余俱送往江南、浙江、四川等省。分隶督抚标下。入伍食粮。此旨计福康安等已经接奉。其如何分别送京若干名之处。尚未据该督抚覆奏。现在已交春令。黎维祁等谅已自粤西分起来京。一切房屋住址。俱应豫为办理。若待福康安等奏到后、始行豫备。未免迟误。现已降旨于京城隙地起盖房屋。查明汉军旗分内、人户较少者将黎维祁等编入并简派大臣管理该旗以资约朿。查各旗佐领所属。每佐领约有一二百人。此项入旗人数。未免过多著传谕福康安等即行再加分别将黎氏支属亲戚、及曾任官职者。约在八十户以内。分起送京。其余人户。仍遵照前旨、送往江南、浙江、四川等省安插。或即在粤西地方。入伍食粮。徐归民籍。亦无不可。既经薙发改服。亦不虑其窜逸。倘有不安本分。滋事潜逃者。无难拏获正法。　　

○辛卯。祈谷于上帝。上亲诣行礼。　　

○命于乾清门、颁赐万寿恩诏于朝鲜、安南、琉球、暹罗等国。使臣行礼祇领如仪。　　

○谕军机大臣曰、阮光平祇受封爵。叠荷殊恩。本年躬诣阙廷。祝厘瞻觐。实属出于至诚。俟该国王到京时。欲令行抱见礼。以昭优异。该国王初次入觐。未谙天朝体制。福康安于其进关后。告以此次进京祝嘏。大皇帝深为嘉予。国王到京朝见时。大皇帝欲令国王行抱见请安之礼。此系逾格施恩。天朝大臣内、懋著勋劳者。始能膺此异数。其余虽亲贵大臣。亦所难得。今国王邀此隆礼。实为希有宠荣。至黎维祁及伊属下人等来京。归入汉军旗下。编一佐领。昨降旨令福康安等酌加分别。将黎氏支属亲戚、及曾任官职者。约在八十户以内。分起送京。但各户人口。多寡不一。现在查明京城隙地。起盖房屋。约可盖二百二三十间。自应就房间数目。定人数之多少。著传谕福康安等、即酌核各户人口。以每人住房三间而论。此二百余间。可容若干人口。即行按数送京。不必拘定八十户。致滋拥挤。　　

○以镶黄旗汉军都统存泰、正黄旗汉军都统恒瑞、对调。　　

○壬辰。上诣大高殿行礼。　　

○诣安佑宫行礼。　　

○幸圆明园。　　

○谕曰、大学士和珅、著加恩赏给黄带、四开褉袍。固伦额驸丰绅殷德、著兼散秩大臣行走。　　

○谕军机大臣等、廓尔喀通事外委马廷相、现在伴送该国贡使来京。传译语言。尚为明晓。已赏给千总顶带。著传谕孙士毅、俟马廷相回川后。即以实缺千总拔补。用示鼓励。　　

○又谕、据成林面奏、阮光平所用衣服冠带。已命如式制造。俟其来京赏给。惟该国王在国所系之带。系属红鞓。今欲加赏金黄鞓带。以昭优异。福康安于其进关后。应告以此次进京祝嘏。大皇帝于国王到京朝见时特赐金黄鞓带。天朝体制。惟宗藩始得系用此带。今国王特膺异数。比于亲藩。实为难觏宠荣。国王赴京。应仍系用红带。恭候到京面觐时。大皇帝加恩赏换。如此详悉告知。阮光平自必益感逾格恩施。有加无已之至意。　　

○癸巳。上御山高水长大幄次。赐王贝勒贝子公大臣、蒙古王贝勒贝子公额驸台吉、回部伯克、朝鲜安南琉球暹罗廓尔喀等国使臣宴。　　

○谕、据徐嗣曾奏、莆田县民人朱天杜。现年九十六岁。曾孙十二人。生有元孙。五世同堂等语。朱天杜年近期颐。曾元绕膝。洵为盛世休徵。所有应行加恩赏赉、及建坊旌表之处。著该部察例办理。　　

○又谕、据嵩椿等奏、请将放出余剩参票二千六百七十一张。送部销毁等语。每年应放参票虽难豫定数目亦不可支领过多即如去年所领参票五千张。仅放出二千三百三十余张。余剩反至大半。似此多行支领。将余票回销徒增繁冗亦恐滋生弊端。著交该部嗣后支给参票时各该处于每年所用数目内。多备十分之二三支给勿致过多余剩。即盐引亦令照此办理。将此通谕该将军、及盐政等知之。　　

○谕军机大臣等、据徐嗣曾奏、甄别教职佐杂千把、及密陈藩臬考语两摺。俱系例应于年底奏到之件。今至灯节前始行具奏。已属迟滞。且所奏考语摺内。祇有藩臬两司而于道府等官贤否。概未之及。并奏称、上年七月大计案内业经会同伍拉纳、填注道府考语具题。甫准部覆。应请邀免重复填注等语。大计本内填注考语。不过照例具题。至年终考核属员贤否。系属专摺密陈。留中备览。各省皆系如此办理。今该抚独以大计案内、甫经出考毋庸再行填注为词。率行具奏。事关察吏。何得藉称重复。希图省事。况该省诸事废弛。正须认真整顿。若似此意存延缓省便。岂不更滋玩误耶。徐嗣曾、著传旨申饬。　　

○又谕、本日孙永清奏到属员贤否一摺。系于年底应行具奏之件。今迟至灯节前始行奏到。殊属迟延该抚于办理安南贡使一事。业经迟误。此次陈奏属员考语。系本任内照例应办之事。又复延缓若此。该抚所司何事。著传旨申饬。　　

○甲午。上御山高水长大幄次。赐王贝勒贝子公大臣、蒙古王贝勒贝子公额驸台吉、回部伯克、朝鲜安南琉球暹罗廓尔喀等国使臣茶果。并赏赉有差。　　

○谕军机大臣等、据书麟奏、江西春夏二季。共销盐十一万四千一百二十一引。按照岸商所开定价计算。共该盐本银一百五十万五千余两。今全德覆奏、扬州商人所收盐价与书麟所奏银数。尚少银十余万两。但查全德摺内。有省店滞销时。不能卖到定价。恐干驳查。仍系照定价报销之语。是此项数目不符。由于岸商报数参差。非由销盐引数不实。提取铺户买帐核对。定可水落石出等语。前因江西盐引销售银数。全德所奏。与书麟奏报原数。多寡不符。恐书麟等率据恒宁详报具奏致有以少报多情弊。自应彻底清查。若商人销卖盐觔价值间有参差不齐之处。开报时仍照额定价值。画一呈报。按数交课。于官销盐引。并无弊混。则是商人等随时市易。自行通融办理。原无庸算及锱铢。斤斤较量。今书麟查明原奏银数。系据经手岸商开报。故以所开之数为准。核之销盐引数。亦无不实。所奏情形。尚属可信。在何裕城为其亲临上司。且于恒宁提报销数一事。未经查出。或尚为之徇隐。书麟远在江宁。自不值扶同具奏。始终袒庇也。看来此案情节。或系全德因从前曾经参奏。欲实前言。有意苛求。复为此奏亦未可定。前经降旨、令该盐政提取各商省店底簿。及江西水贩铺户。逐一核对。著传谕全德、即行遵照前旨。秉公查核具奏。毋得稍有回护。　　

○又谕、考城县移建城垣一案。从前富勒浑勘定、于堌阳旷野之处。凭空兴造。以致采运窎远糜费运脚。例价多有不敷富勒浑办事糊涂。既已错误于前而何裕城茫无主见。又复因循于后。迨毕沅接任。曾亲往该处履勘。乃并不据实具奏。另行择地移建。仍照富勒浑原定处所。于荒僻无人烟之地。迁就办理。江兰身任藩司。有钱粮奏事之责。亦不奏明另办。伊二人之咎。实在于此。至毕沅所奏、考城地方、及邻近四路各县。俱不出灰石。必须赴远县买料兴工。则各处皆有城垣市镇。岂兴筑时所用物料。悉皆取资汲县。即各该处庙宇衙署。以及绅士富民铺户等。建盖房屋。亦无远赴二百余里外、购买灰石之理。此事种种格碍难行。毕沅等一错百错。其咎实无可辞。以不据实改迁。致多有所费。令毕沅江兰分别赔缴。伊二人自必心服。以多用令赔伊二人。必不心服也。至江兰未详。擅发银两转系过之小者即扣平一款。亦祇系照例存库尚无大弊。梁肯堂前此所奏。尽属枝节。而于紧要关键。并未讯明具奏。看来此案情节竟属荒唐。梁肯堂接奉历降谕旨迄今未据奏覆。想因参奏在前。有碍难办理之处。是以迟延未奏。著传谕梁肯堂、即遵照节次谕旨。逐一据实陈奏毋得稍有回护。至本日内书麟奏到、查封陈士骏家产一摺。内称陈士骏原籍。并无赀财产业。仅有公共住房二十四间。约值银三百五六十两。其同居兄弟陈以湜等、银钱首饰等项计值银一百五十余两。并经查封等语陈士骏身为县令。如果有侵渔舞弊情事。自必积有多赀。今所查原籍财产。甚属有限。可见陈士骏尚无侵冒入已情弊。其所有公共房屋。及陈以湜等银钱衣物。俱著一并给还。将此由四百里传谕书麟、并谕毕沅、梁肯堂知之。　　

○又谕、本日闵鹗元奏到属员贤否一摺。系于年底应行具奏之件。今迟至灯节前始行奏到。殊属迟延。该抚久任封疆。于此等照例陈奏事件。自系素所谙悉。何亦延缓若此耶。闵鹗元、著传旨申饬。　　

○乙未。上御奉三无私殿。赐皇子、皇孙、皇曾孙、皇元孙、诸王等宴。　　

○谕曰、伊斯堪达尔、乃旧臣仆。且系郡王。嗣后奏事衔名。著在明亮之次。博兴衔名。著在伊斯堪达尔之次开列。　　

○又谕曰、四川提督成德之第四子穆克登布、著施恩补放粘竿处蓝翎侍卫。其长子德克进布、目既短视。身复羸弱。著解退粘竿处拜唐阿。令成德带往任所养育。　　

○谕军机大臣曰、明亮等奏、从前察喀尔西雅克部落阿哈拉克齐占颇拉特等、将前来贸易之安集延回人、及喀什噶尔回人等马匹。夺去千余匹一案。今经博斌等、将占颇拉特、及其子伯尔克、并塔尔巴噶什之布噜特阿哈拉克齐玉默特、拏获。分别办理等语。所办尚妥布噜特等互相掳掠。虽系伊等常事。似此会合多人。夺取贸易回人马匹至千余匹之多者。亦所罕有。若不惩办。恐别滋事端。明亮等乘其不备。遣兵将占颇拉特等拏获。实属可嘉。明亮、伊斯堪达尔、著各赏珊瑚朝珠一串。大荷包各一对。小荷包各四个博兴、著赏大荷包一对。小荷包四个。博斌、著赏大缎二匹大荷包一对。小荷包二个。其随往之布噜特比回子等、亦各奋勉。充巴噶什部落之布噜特比玻什辉、著赏给二品顶戴。齐哩克部落之布噜特比呼图鲁克、著赏大缎一匹。齐哩克部落之布噜特阿哈拉克齐库楚克、著赏给六品顶戴。希布察克部落之布噜特比多连之弟色提巴尔第、著赏给五品顶戴花翎。多连之子图尔第、爱勒推、著各赏大缎一匹。充巴噶什部落之布噜特华特、著赏戴花翎。珲齐、著赏五品顶戴花翎。伊斯堪达尔之侄玛扪、著赏二品顶戴。呼图鲁克都斯、著赏三品顶戴布噜特岳勒达锡、列丕野斯、托里雅什、曲噜曲、俱著赏戴金顶。以示鼓励。占颇拉特之子伊第哩呼里等、恳请缉送贼犯。以赎其父。明亮等未将占颇拉特办理。暂候亦是。著将占颇拉特妥为看守。伊子果能缉贼送到时再办。或送京师安插。临期酌量妥办。如此既可绝其根株。各布噜特知所畏惧。窃盗之案。自必稀少。巴斯起斯比等、各派阿哈拉克齐、与博斌引路。俱应加恩。著寄谕明亮查明、每人赏缎一匹。以示鼓励。　　

○又谕、据福崧等奏、和阗一年交剩粮石。折交布二万六千八百余匹等语。前此保宁奏、伊犁货买哈萨克牲畜、不敷布匹。请向商民回子等购买应用。奏到时、朕即以为买民布匹。不免从中多被沾润。莫若令喀什噶尔等城办运。今和阗一城余谷。即可折布二万六千余匹。若将伊犁不敷万余布匹。分派各回城折交。尚不为多。著传谕保宁、明亮、将前项不敷之数。即分派各回城、折布送交伊犁备用。　　

○丙申。上诣安佑宫行礼。　　

○御定重排石鼓文十章。刻石鼓于太学、及热河文庙。　　

○御正大光明殿。赐朝正外藩等宴。召左翼乌珠穆沁和硕亲王玛哈索哈、巴林亲王品级多罗郡王巴图、固山贝子和硕额驸德勒克、喀喇沁亲王品级多罗郡王满珠巴咱尔、奈曼多罗郡王拉旺喇布坦、敖汉多罗郡王齐默特噜瓦、固山贝子桑济扎勒、土默特多罗贝勒索诺木巴勒珠尔、翁牛特多罗贝勒济克济扎布、右翼科尔沁和硕亲王旺扎勒多尔济、多罗贝勒三音察衮。固山贝子锡第。阿拉善和硕亲王旺沁班巴尔、回部郡王品级多罗贝勒哈第尔、阿克苏三品阿奇木伯克贝子品级公迈默特阿布都拉、阿噜科尔沁多罗贝勒阿尔达什第、喀尔喀多罗贝勒衮布多尔济、固山贝子德沁喇木丕勒等、至御座前、赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十六


大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。正月。丁酉。上御正大光明殿。赐大学士尚书等宴。　　

○戊戌。谕、朕此次祇谒两陵。巡幸山东。并亲诣曲阜。展礼孔林。已降旨于二月初八日启銮。著质亲王、怡亲王、大学士公阿桂、大学士嵇璜、留京办事。其月选之文员内佐杂及分发等官。武员内八旗护军校骁骑校、及外省送到之补放水手官骁骑校并年满千总等官弁。俱著王大臣照例验放至外省督抚提镇等奏摺。俱照上次巡幸山东之例。著赍摺人前赴行在奏递。该部通行传谕知之。　　

○广西巡抚孙永清奏、安南国王阮光平、接受国印、及赐诗。具表陈谢。并备贡物。遣陪臣赍呈计正月下旬抵关。又该国王与陪臣阮宏匡等书信。臣阅其内情节。因从前与暹罗构兵恐干诘询。令阮宏匡据实陈奏。合于恭顺之义。书内并因伊母年高。令陪臣购买人参。以为奉亲之宝谨将原书由驿呈进。谕军机大臣曰、阮光平祇领印信诗章。备深感激。遣使具表陈贡。系出至诚。现在朕于二月初八日启銮。巡幸山东。计该陪臣等于正月下旬进关。起程到京。自尚需时日。著传谕该抚、计算日期。或令该贡使等、于朕驻跸泰安、及行抵曲阜时。即在该处瞻觐。固属甚善。倘不能如期赶赴。则竟俟朕于四月十六日回銮后令该贡使等在京瞻仰。另行酌予宴赉。亦无不可。此次该贡使等、总令按站略速行走。不必再似前次之趱程太速。致多劳顿也。又据奏称、阮光平现在寄信与陪臣阮宏匡等、令将暹罗与安南构衅缘由。据实陈奏。并将原书进呈等语。现在暹罗与安南使臣。同赴阙廷共与筵宴。几及两旬。彼此并未提及从前起衅缘由。亦并无些微形迹。朕亦未经垂询。现将该国王所寄原书。交与正使等阅看。并因伊国母年高。赏给人参一斤。缮写敕书。并前此朱批表文。先行发去。该抚接奉后、即委员赍赴镇南关。交该国镇目、转递阮光平收受。该国王自当倍深欣感。　　

○赐安南国王阮光平敕谕曰。广西巡抚孙永清奏、国王与左江道汤雄业书。内称、阮光显等回国。备述瞻觐阙廷。叠邀宠锡。惟有进京祝厘伸悃。现在修表进贡谢恩。至陪臣阮宏匡等、于灯节前到京与诸国藩王使臣。同与筵宴内暹罗国与安南曾经构衅。恐奉垂询。特寄信与陪臣。令其据实陈奏等语。并据巡抚孙永清、将国王寄阮宏匡等原信进呈。披阅之下。深为嘉予国王备列藩封。叠膺宠眷。感激欣忭。具见悃诚。所寄陪臣之语。令其一切据实陈奏。朕甚嘉之。至国王节次恭遣陪臣。奉表进贡。不绝于道。今年三月内。复亲诣阙廷。祝厘伸悃。足徵倾心向化。事大情殷。至因陪臣阮宏匡等到京。正值新年宴赉外藩之时。与各国使臣。齐与庆宴。其中暹罗一国。与安南曾经构衅称兵。恐彼国使臣。巧言媒孽。令阮宏匡等于垂询时。据实陈奏。尤见国王抒诚效荩。一切无疑。竟如家人父子。恪事小心。但朕宴赉外藩时。万国朝正。共球毕集。如朝鲜琉球暹罗廓尔喀等国。无不普锡庆筵。同沾闿泽。暹罗使臣与尔国使臣。虽共列朝班。典仪肃穆。无由交接语言。况外藩部落。渥荷龙光。均为属国。朕从来抚驭中外。一视同仁。属国陪臣。断不敢以国中私事。上渎听闻。暹罗使臣与尔国使臣。既相忘无事。天朝体制。亦未尝特加垂问各国私事也。又国王寄阮宏匡等信内称、国王之母。年登八十。气体稍衰愿得上好人参。以供饘粥。令阮宏匡到京时。多方采买。随便寄回一节。国王因今春入觐祝厘。万里远行。暂违定省。令陪臣购买人参。以供奉养。足见国王既殷瞻觐之诚。复切晨昏之念。实为忠孝兼全。深可嘉尚。兹用特赐人参一斤。以资卿母高年补益。若交阮宏匡等赍回。恐于国王起程之前。未能赶到。特由驿报交巡抚孙永清、委员赍赴镇南关。交尔国镇目、转递国王收受。自可早慰娱亲之意。国王更可乘此春融。风日暄和。缓程入觐。承受朕格外恩施。又国王前次奏谢赏赐朝珠荷包表文。情词肫恳。朕亲为批答。即交阮宏匡等赍回。今亦附报发去。俾国王早悉朕眷注优厚。为外藩罕觏之事。益当祇承嘉予。倍笃忠忱。仰副朕怀。常膺宠锡。钦哉。特谕。　　

○以山西大同镇总兵彭廷栋、为贵州提督。贵州都匀协副将巴扬阿、为大同镇总兵。　　

○庚子。直隶总督刘峨奏、直省长堤叠道等工。因上年秋雨漫溢冲刷。前经奏请兴修。现勘清河、天津二道属之千里长堤。潴龙河、大清河等堤。及西沽、南仓、海河等处叠道。并永定道属之凤河东堤。均关水利民田庐舍。除汕刷无几。仍劝用民力培修外其冲塌过甚需。土较多灾歉之后。民力拮据。应请照工赈例。每土一方。给米一升。银一分。如工程险要。土性浮松者。给减半夯硪银一分八厘零。米石、于赈剩米内拨给。银两、于沙滩地租、及水利平余项下支用。报闻。　　

○河东河道总督李奉翰、巡视东漕御史和琳奏、微山湖为运道水柜。向例俟挑工完竣。于二月间开坝。本年南漕已复旧制。其来甚速。若照向例。未免拘泥。现八闸内如大泛口淤沙。及张庄德胜闸等处拦门沙滩。业赶挑完竣。其南旺彭口等处。余工无几。臣等酌于初六日启闸。俾湖水由邳宿直达杨庄仍将南旺等工。克期办竣。亦即启放汶水。通行灌注。得旨应如此。闻河南船亦有待放水之事何也。寻又奏、河南粮船经行临清闸外卫河。每水小之年。待上游苏门山泉接济。近卫河底水本有七八尺。凌化即可遄行无须停待。报闻。　　

○辛丑。江南河道总督兰第锡奏、淮阳堰旴两厅临湖石工及里外两厅滨湖砖工。前经奏明。俟水落确勘。现查石工计倒卸五十余段。自一二丈、至十余丈不等。零星腰洞。及掣卸海墁石块。不下百余处。除著原办官赔修外。其补修旧工、及里外河砖工。均派员趱修。其清口以下各厅埽坝工程。上年俱已加镶。而旧工埽底。间有腐朽、及蛰陷卑矮段落。应拆修帮培。俱饬估计镶做。再邳宿运河杨庄口门各坝。现督令收窄。以束水势。得旨、览奏俱悉。　　

○壬寅谕军机大臣等、向来暹罗国进贡。俱遣使臣三四员不等。此次该国例贡。与万寿贡同进。所遣使臣。仍止系四人。前据该督等奏、令将例贡、及万寿贡、分起来京。经朕降旨、令其均于年底一并前来。免其在粤守候。以示体恤。幸而如此办理。若令分起前来。则贡使祇此四员虽据该督奏明分作两起赍贡。但未将每起员数声明。是否此四员外。另有遣来使臣。业经饬令回国之处。摺内亦未明晰。此时该国陪臣。与宴等礼已毕。将及起程回国。无关紧要。朕向来办理庶务。从不肯颟顸混过。著福康安等详晰查明。遇便据实覆奏。　　

○又谕、据何裕城奏、江西行销淮盐。历来报道盐帐价。俱照定价开报。而该商于盐壅销滞之候。不得不减价出售。以致按照定价核算不无缺少。地方官祇防其昂价以病民。不虞其贬价以牟利。此虽相沿陋例。与课项无关。而于理究有不合。现在核对帐目。如果别无他弊即当劄商全德、明定章程。俾各商铺画一销售等语。前因江西盐引销售银数。全德所奏。与书麟奏报原数不符。恐有以少报多情弊。自应彻底清厘。今据该抚查明。商人等随时市易价值间有参差。开报时仍照定价呈报于课项并无短绌所言尚为有理况商人销售引盐官为定价原恐其昂价居奇有妨民食若于盐多销滞之时减价速售希图广销取利。既于官课无亏又于商民两便。自应听其通融办理该抚所请定立章程。俾各商铺画一销售之处。殊可不必看来此案情节。或系全德因曾经参奏于前。欲实前言。复为此奏亦未可定。该盐政奉到节次谕旨。迄今未据奏覆。自系有碍难办理之处是以迟迟未奏。著传谕全德、即行详悉查明。据实具奏。毋得稍有回护。　　

○又谕、据毕沅奏。考城县、移建城垣错误一案请罚交银二万两以赎前愆等语。考城县移建城垣。在于堌阳旷野之处凭空兴造以致工料运脚俱多糜费。毕沅前曾亲往勘视。并不据实陈奏。迁就兴工。自有应得之咎。但查该督节次赔缴各项。其未完银两。为数尚多除已交部严察议奏外。此次请罚交银二万两。著加恩宽免。嗣后该督更宜感激奋勉。实力办公毋再遇事迁就。致干咎戾也。将此谕令知之。　　

○以刑部郎中阿精阿、为直隶按察使。
  </div>
  <div class="pagination">
   <a href="清实录乾隆朝实录_page1704.html">
    上一页
   </a>
   <span>
    ...
   </span>
   <a href="清实录乾隆朝实录_page1700.html">
    1700
   </a>
   <a href="清实录乾隆朝实录_page1701.html">
    1701
   </a>
   <a href="清实录乾隆朝实录_page1702.html">
    1702
   </a>
   <a href="清实录乾隆朝实录_page1703.html">
    1703
   </a>
   <a href="清实录乾隆朝实录_page1704.html">
    1704
   </a>
   <span class="current-page">
    1705
   </span>
   <a href="清实录乾隆朝实录_page1706.html">
    1706
   </a>
   <a href="清实录乾隆朝实录_page1707.html">
    1707
   </a>
   <a href="清实录乾隆朝实录_page1708.html">
    1708
   </a>
   <a href="清实录乾隆朝实录_page1709.html">
    1709
   </a>
   <a href="清实录乾隆朝实录_page1710.html">
    1710
   </a>
   <span>
    ...
   </span>
   <a href="清实录乾隆朝实录_page1706.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
