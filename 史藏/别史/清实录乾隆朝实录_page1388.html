<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1388 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1388 页/共 1860 页</h1>
    <div class="content">○陕甘总督勒尔谨奏、甘省出产官盐。止有宁夏府属之花马、小池、及巩昌府属之漳县、西和县、每年出产。仅敷商人配引行销。并无余盐。亦无肩挑背负贫民。贩卖余盐之事。其额销官引者。止平凉、庆阳、宁夏、巩昌、秦州、阶州等属。其余各属。民间所食。多系土盐。间有买食夷盐者。皆因地处边陲。闾阎贫苦。兼之山路崎岖。若运销官引。脚费既重。盐价倍昂。是以定例听从民便。积久遵行。并无奸商贩囤之事。应仍循旧。毋庸另为筹议。下部知之　　

○丁酉。常雩祀天于圜丘。上亲诣行礼　　

○幸圆明园　　

○戊戌。谕、据巴延三等奏、访获举人王尔扬、所作李范墓志。于考字上擅用皇字。实属悖逆。现派李承邺等、驰赴各犯家内。逐细搜查。即将该犯等押解来省。严审定拟等语。此系迂儒用古。并非叛逆。已于摺内批示矣。皇考之字。见于礼经。屈原离骚。及欧阳修泷冈阡表。俱曾用之。在臣子尊君敬上之义。固应回避。但迂腐无知。泥于用古。不得谓之叛逆。至赵旷、代为书写。厥咎更轻。若本科会试中式。亦不过于榜上扣除。今既未经取中。下科仍可令其会试。其李抡元、更无论矣。朕理事务得其平。如王锡侯之实系叛逆。断不肯稍为宽纵。若此事并非叛逆。亦不肯漫无区别。率予严惩。此事竟可毋庸查办。将此通谕知之　　

○谕军机大臣曰、王亶望奏、三月分海塘沙水情形一摺。并绘图同进。朕细加披阅。现在潮势逼近北岸。塘外已不复有涨沙。其自普儿兜以东。俱系石塘。断不能下桩砌石。朕南巡时。屡经亲临阅视。实非石塘所宜。不得已筑建柴塘保护。然柴塘究不及石塘坚巩。倘有疎虞。所系匪细。不可不早为筹画。但潮信久不经由中亹。其阴沙积久坚硬。恐非急切所能冲刷。阅图中相近蜀山一带阴沙。潮退始见。似其处涨沙尚嫩。因用朱笔点志两处。若照朱点起讫。自东南至西北。宽开引河一道。似可令潮势改趋。久之或可冀渐刷老沙。虽不能复中亹之旧。而令潮渐南趋。冀可北涨。亦未可知。自属补偏救弊之一法。但系就图指示。难于悬定。著传谕高晋、速赴浙江。会同该抚王亶望、亲往相度。若果可行。即一面奏闻。一面施工赶办。以待秋时大潮通行。即或工程稍大。需费较多。朕亦断不靳惜。况柴塘终不足恃。倘有冲损。必致侵碍田庐。所费当更不止此。且民生利病所关。其轻重尤较然可见。又岂得不为权度乎。此旨著由五百里发往。谕令高晋、及王禀望知之。仍即将查勘可否办理情形。迅速由驿覆奏。寻奏、钦奉朱笔点志处所。自东南至西北。计长三千四百二十丈。挑挖试验。涨沙嫩软浮腻。难以施工。且海潮大溜。趋向西北。南边涨沙。形势不定。并无河头。可以吸流导引。纵使开宽。潮过即淤。虽多费帑金。亦难见功效。批、既无法。祇可尽力保护柴塘耳。又奏、章家庵一带老沙。海潮至此。为江流绕激。回溜逼刷。老沙日就刷低。今于章字号至号字号。已新筑柴工五百丈。尚未建篓。又潮神庙前。自号字号至腾字号。长三百丈。渐次临水。应赶筑柴塘。以御大汛。此八百丈。均应一律添建竹篓。并于柴塘西首。接盘柴裹头一座。挑溜南趋。至安设竹篓。向以石块摆砌。并无桩木关栏。承办之员。有捐添桩木者。甚为有益。但桩木不能深钉。难望坚实。请于竹篓外。排列两层桩木。签钉到底。则篓不动摇。可保不致塌卸。得旨、此议是。应速行　　

○又谕、据王亶望覆奏、湖州府水利情形。必须疏瀹宣畅。若蒙亲莅指授。实该郡万世之福等语。前者南巡四次。俱未临莅湖州。今该郡水利。既关系两郡农桑。疏导最为紧要。且据称童叟就瞻情切。朕自当亲临阅视。以慰舆情。所有经由道路。即可照该抚所奏办理。其舟行纤道。止须略为修整。沿途更不得稍事点缀。所有古迹名胜。止须就其旧有规模。量加葺治。断不可丝毫繁费。致涉浮华。该抚务须善体朕意。妥协经理。将此谕令王亶望知之　　

○己亥。谕、向来步军统领衙门。设有协理刑名部臣一人。参酌刑律。原以步军统领。或从武职简放。恐于一切刑名律例。未及周知。是以酌设协理大臣。以资参核。今步军统领。均系朕简用部院内亲信大臣。遇有刑名事件。皆能自办。无所庸其参酌。且协理所办刑名。不过杖罪以下之稿。又大抵随同画诺。初未尝置可否于其间。殊属有名无实。嗣后步军统领。有由都统、副都统、等官简放者。该部声明。请旨简派。其由尚书、侍郎、简放者。即不必复派协理之员。所有原派之侍郎阿扬阿、即毋庸协理。著为令　　

○又谕、据绰克托等奏、拜城回人呢雅斯、控告阿奇木伯克阿布都里提布、常与伊寻隙。并恃强索伊地亩。审明系呢雅斯、挟嫌诬控。请将呢雅斯、发往烟瘴地方充军等语。回人呢雅斯、因该管阿奇木伯克。催纳正赋。辄敢捏词控告。情殊可恶。著即发往广东烟瘴地方充军。交勒尔谨、小心递解。毋使脱逃。从前准部各城伯克。常有扰累属下回众之事。自准部投诚。朕即加恩。赏给伯克等养廉。倘伯克等不改旧习。一经告发。自应从重治罪。而属下回众。挟嫌妄控。更不可不示以严惩。呢雅斯一案。因系初犯。如此完结。嗣后如再有似此者。该大臣审实。即拟死罪。请旨在该处正法示众。将此交绰克托等遵办外。并通谕各城回众知之　　

○庚子。谕、京师及畿辅。春膏未渥。昨虽有微雨。不成分寸。现在已交夏令。高下田亩。待泽维殷。朕心益增盼望。因思清理庶狱。亦足感召天和。著刑部堂官。查明军流以下等罪情节。分别减等发落。其因事牵涉。拘系质讯者。亦速行讯明省释。至寻常案件。并著即为完结。毋得稽延留滞。直隶省、并交周元理、一体遵照查办。该部即遵谕行　　

○又谕曰、国子监助教吴省兰、助教衔张羲年、学问尚优。且在四库馆校刊群书。颇为得力。俱著加恩。准其与本科中式举人。一体殿试　　

○又谕、本年会试。多士云集观光。其中庞眉皓首。颇不乏人。且有齿跻耄耋。挟策偕来者。实为昇平人瑞。宜敷渥泽。用广鸿庥。所有本年会试举子内。九十以上之郭毓麟、著加恩赏给国子监司业职衔。其八十以上之鲁道传、郑兆球、俱著加恩赏给翰林院检讨职衔。七十以上之石震、赵彦美、张廷谟、万邦宪、朱镜、俱著加恩赏给国子监学政职衔。俾耆儒膺秩。咸遂夙愿。以慰其寒窗绩学之志　　

○又谕、据三宝奏请、嗣后各直省士子。有欲刊刻书籍者。先录正副二本。送本籍教官。转呈学政核定。其书果无纰缪。有裨世学者。方准刊行。倘不呈官核定。私行刊刻者。即无违碍字句。亦令地方官严行禁毁。如有诞妄不经之词。即从重究治等语。所见非是。不法书籍。有关世道人心。固应禁毁。然亦全在各督抚、留心体察。严饬地方官。实力访查。无难净尽。其有悖逆不法。如蔡显、王锡侯、诸人。有犯必惩。狂诞之徒。自亦稍知儆畏。即或愍不畏死。妄刻流传。而此等狂悖之人。为天地所不容。断无不自行败露。原不必多为厉禁也。至海内操觚之士。著书立说。以抒夙学者。本不乏人。若如三宝所奏。必呈送教官。转呈学政核定。始准刊行。竟似欲杜天下人刊书传世之路。无此政体。且以其事责成教官。若辈未必果能胜任。兼恐不肖者。藉端需索。转滋纷扰。弊更无所底止。三宝此奏。断不可行。将此通谕知之　　

○江苏巡抚杨魁奏、臣标左、右、二营。及苏州城守、中、左、右、三营。额设马、步、守、兵。遇有佥差。并无赏项。每于月饷内摊扣。未免拮据。查江阴县官滩内。有围筑成田者。三百二十三亩。水草滩二千六百九十五亩零。请给兵丁承领。召佃垦种。按例升科。俾得藉沾余息。报闻　　

○辛丑。训正文体。定制义七百字之限。谕曰、文以明道。自当以清真雅正为宗。朕曾谆谆训谕。而文风总未能醇。盖非一朝一夕之故。本年会试。闱中进呈前十名卷。朕详加披阅。文体较为纯正。尚不失制义之本。发榜后。询之大学士于敏中、据奏、近年风气。善为长篇。又多沿用墨卷肤词烂调。遂尔冗蔓浮华。即能文者。亦不免为趋向所累等语。士子平日。当覃心经术。探讨古文。及时文诸大家。以立其体。作文尤须体会儒先传说。以阐发圣贤精蕴。独出心裁。屏除习见语。其文自然合度。何必动辄千言。因陈不察耶。昔陆机云。要辞达而理举。固无取乎冗长。韩愈云。惟陈言之务去。二语实文章之正鹄。士子宜深味乎其言。嗣后乡会两试。及学臣取士。每篇俱以七百字为率。违者不录。其庸熟墨派。悉行剔除。又或过为新奇。堕入牛鬼蛇神恶道。尤在所澄汰。操觚者、慎毋掉以轻心。司衡者、各宜示以正轨。务期风会蒸蒸日上。以副朕崇雅黜浮之至意。将此通谕中外知之　　

○谕、本日召见贵州布政使李本、据奏与总督李侍尧、系属叔侄、应否回避等语。李侍尧、系朕深知之人。办事公正。断不至因亲族而有所瞻徇。且二人已出五服之外。李本、著不必回避。该部知道　　

○谕军机大臣等、前曾恭送五朝实录、并玉牒、至盛京尊藏。向于正殿后。建有敬典、崇谟、二阁。原为留都金匮石室之储。顷询之德保、知实录尊藏凤凰阁。玉牒则在敬典阁陈贮。而崇谟阁现在空闲。与建阁命名之义。殊未相称。著传谕弘晌、将崇谟阁上。悉心相度。如制尚宽广。可容书厨排列。即敬移五朝实录。至彼尊藏。方为允协。或同藏、或分代恭贮、皆可。至玉牒。每十年一次修葺。告成即应续送。将来积久愈多。或敬典阁、不敷存贮。即于凤凰阁、均匀收藏。亦无不可。再敬典、崇谟、二阁。及颐和、迪光、等殿。系乾隆几年创建。盛京自有档册可稽。并著弘晌、即行查明。一并覆奏。将此由四百里谕令知之　　

○旌表守正捐躯直隶安肃县民王某妻史氏　　

○壬寅。谕、豫省自去秋至今。雨泽稀少。现在已交夏令。即甘霖早晚沾霈。止可赶种秋稼。二麦已难望有收。业经叠沛恩施。令该抚等、加意抚恤。但被旱略久。民食未免稍艰。其开封等五府。应徵本年钱粮。虽经降旨停缓。但秋后仍须输纳。民力究不免拮据。莫若将该省乾隆四十五年轮免钱粮。即于本年、先行蠲免。其迤南各府州。现已徵收者。即作为明年正供。在被旱之五府属。贫黎既得免追呼。即有收之各府属。亦可以其有余。供歉区籴买。以资接济。该抚务董率所属。实心经理。毋使吏胥从中滋弊。以副朕轸念民生之至意。该部即遵谕行　　

○又谕、河南城守尉官兵月粮。向系粟米粳米。半本半折兼放。现在开封各府。尚未得雨。米价自必稍昂。所有粟米折价。恐兵丁不敷买食。著加恩将城守尉官兵。应得半年折色粟米。自本年五月为始。按月支给本色粟米。即于开封府所属州县常漕谷石内。匀派碾运支放。俾兵食益为充裕。以示体恤。该部遵谕即行。　　

○谕军机大臣曰、德保奏、三月二十四日起。连日东北暴风。水势兜阻。致彭家马头。清黄交汇处所。长有嫩淤一道。斜亘河中。帮船浅阻。臣驰赴河干查看。该处水深仅八九寸。粮船难以挽渡。迤上之高家马头。水深一尺七八寸、至二尺一二寸不等。水流平缓。现经河员派员。赶做柴枕夹坝。兜水逼遛。以刷淤沙。并派兵夫。尽力捞挖。今粮船即由高家马头渡黄等语。自应如此办理。彭家马头。系新移之清黄交汇处。今忽长有嫩淤。其迤上之高家马头。自与清口相近。该处水亦不深。恐于清口、及新开引河有碍。深为廑念。著传谕萨载、即速查明该处现在情形。迅速由驿据实覆奏。如有应随时经理者。尤须上紧筹办。毋稍迟误。将此由五百里传谕萨载、并谕高晋、德保、知之　　

○又谕、本日据国泰奏、山东于初八日。省城得有透雨。又古北口提督长清、亦报得雨深透。昨郑大进奏、初九日行至柏乡遇雨。势颇沾足各等情。看来近省得雨处多。气已通透。河南与山东。并直隶之柏乡。相距不远。初八、九日。是否一律得雨之处。未据该抚等奏闻。著传旨询问郑大进、荣柱、迅速据实覆奏。以慰廑念。将此由五百里传谕知之。　　

○癸卯。予故和硕肃亲王蕴著、祭葬如例、谥曰勤　　

○甲辰。谕军机大臣等、昨据德保奏、彭家马头清黄交汇处。长有嫩沙。其迤上之高家马头。水亦止有二尺许等语。清黄交汇处。长有嫩沙。其迤上河水亦浅。恐于清口及新开引河有碍。已传谕讯问萨载、令其速行查明奏闻。今萨载奏到之摺。大概与德保所奏相同。但据称上下测探。至惠济祠下。清水现在不能畅出。恐有此一阻。黄水又复入运。深为廑念。至所奏已将清口东坝。接筑三丈。使清水出口有力。藉以攻沙。自应如此办理。其高家马头浅处。筑做柴枕土坝。逼溜刷沙之处。做法如何。未能深悉。著萨载、即速绘图呈览。至高家马头一带。疏挑曾否深通。及清水曾否畅出。所长嫩淤。曾否刷净。并著萨载、即将实在情形。迅速由驿覆奏。此旨著由六百里传谕萨载、并令高晋知之　　

○军机大臣等奏、会试试卷。卷纸浇薄。及将试卷送给亲朋。未经取价。其办理不善之提调郎中陈其熀、主事李潄芳、请交部察议。得旨、知道了。其请将提调陈其熀、李潄芳、交部察议之处。固属应得处分。但礼部官曹闲冷。三年办理会试一次。员役人等。藉此稍沾余润。亦情理所有。况每科会试。动用官帑甚多。岂在此些微卷价。斤斤计较耶。陈其熀、李潄芳、著加恩免其处分　　

○军机大臣等议覆、荆州将军兴兆、湖广总督三宝、奏称、向来荆州满营。马匹倒毙。例无报销。惟准借公项银。令本兵自行买补。分月扣还。现在遵照乾隆三十五年。户部酌定之例。每马一匹。借银八两。定为二十四个月扣还。合之此时马价。实属不敷。至修理兵房。制办军器等事。每因库存银少。不能动借。请于藩库内、拨银存旗。并将原定借过三次。未经扣完。不准再借之例。稍为变通等语。应如所请。准其于湖北藩库内。拨银二万四千两。解交荆州将军。除官兵引见出差。修理兵房。制造军器等事。仍照旧例借给外。其买补马匹银两。每匹借银十二两。分作三十个月扣还。并于借过三次后。如有扣还过三分之一者。仍准再行酌借。从之　　

○又议覆、兴兆、三宝、奏称、荆州产马甚少。价值昂贵。兵丁每年借项买补。银数不敷。日形支绌。且楚省并非产马之区。间有孳畜。身小力单。仅可供农庄任载。于营伍乘骑。究属非宜。请嗣后、除于本地选骨格壮大者。酌量采买。仍间一年。借动公项。派员赴部领票。出口购买。应如所请。从之　　

○又议覆、知贡举礼部左侍郎谢墉、所奏科场分卷事宜。及礼部堂官议驳之处。臣等公同酌议。谢墉场内所造之册。至字几号。公字几号。止载某省若干卷。原非细注各卷红号。并无错误。惟欲裁去内收掌一节。必不可行。应照礼部所议办理。其各省均匀配搭。及各房回避卷。由至公堂、分为十八束。送内帘掣签分阅。上年奏准有案。自应遵照奉行。再顺天乡试。人数较多。向止一人收掌。未免竭蹷。请嗣后照会试例。添设收掌一员。从之　　

○乙巳。上诣黑龙潭祈雨　　

○谕军机大臣等、京师于本月十三日酉刻。得有阵雨。约计二寸。虽未优霈。但此时云势颇浓。近畿似亦应一律沾润。前初九日京师得雨。不成分寸。周元理、即于初十日奏到得雨一寸。何以此次未见奏报。朕心深为廑念。著传谕周元理、将省城及各属曾否得雨之处。迅速奏闻。以慰悬注　　

○旌表守正捐躯山东菏泽县民王某女王氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十四

大清高宗法天隆运至诚先觉体元立极敷文奋武孝慈神圣纯皇帝实录卷之一千五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。四月。丙午。谕、向来旗丁余米。准在通州变卖。以资日用。现在粮艘、已陆续抵通。旗丁于兑足正供之外。尚有多余米石。其有情愿出售者。仍著加恩。准其在通粜卖。在旗丁等既所乐从。而近畿地方。粮石益充。于市价民食。均为有益。该部即遵谕行　　

○又谕曰、高朴等奏报、阿奇木伯克贝勒职衔鄂对、于三月二十一日病故。鄂对、于平定回疆之前。即来投降。又曾随将军大臣等。在军前出力。兹闻溘逝。朕心深为悯恻。著加恩由该处赏给银三百两。其贝勒职衔。即令伊子鄂斯璊承袭。所遗叶尔羌阿奇木伯克员缺。著色提巴尔第调补。喀什噶尔阿奇木伯克员缺。著鄂斯璊调补。阿克苏阿奇木伯克员缺。著交绰克托等、另行选人。奏请补放。再色提巴尔第、移往叶尔羌。鄂斯璊、移往喀什噶尔。不无费用。著加恩由该处各赏银一百两　　

○谕军机大臣等、前据索兴阿奏、开原县仓廒内。有三十五间。全行倒塌。所贮米石。率多霉烂一案。已谕令将米石数目查明。著落富察善名下赔完。并令将办理怠缓缘由。据实明白回奏。今据富察善等奏称、此项仓廒。系三十六年间坍塌。该县详请修建。经前任兼管府尹雅德等委勘。分别缓急。因所估工料浮多。驳饬核减。未及兴修。四十一年。该县明亮、又同元字一号等仓。详请修建。富察善、复经驳饬减估等语。是该处初报应修仓廒。尚系雅德任内之事。雅德、既延缓于前。富察善、复迟误于后。均难辞咎。所有霉变米石。自应著落雅德、富察善、二人。照数分赔。方为允当。其明通所请一同赔补之处。可以不必。至该县详请应修廒座六十八间。今据奏明并修二十间。则所余四十八间物料。即添补修理。所余谅复不少。自应将现修廒座。添用旧料若干。酌量取用外。其余木植砖瓦等项。逐一查明细数。交该地方官收贮。以备将来或有添建工程之用。倘不详细查核。致任意散失。旧料无存。惟于富察善、明通、是问。恐伊等不能当其咎也。将此谕令富察善、明通、并谕雅德知之　　

○又谕、据西平奏、南粮头进帮船。已于四月初九日。全过济宁天井闸北上等语。闸内之水。上下启闭节宣。自足资浮送。至出闸以后。向有古浅数处。每多梗阻。昨据巡漕给事中陈鸿宝奏称、河南、山东、本年水势微弱。东省粮艘经由之地。如张家窰、王家浅、狐仙庄、朱家圈、及甲马营、烂泥浅、头望、等处。俱有浅阻。现经管辖河道大员。亲诣查勘。董率办理等语。是现在水浅。必须妥办可知。著姚立德、即速督率河员。上紧挑挖。勿使漕船稍有阻滞。其有应派用夫役帮挑之处。并著国泰、严饬沿河各员。实力协办。毋得稍存歧视。再临清以北运河。全藉卫河之水。豫省自去秋至今缺雨。卫河上源。本不能充足。该处向有闸座。闭之即留为灌田。启之即可以济运。前岁运河水浅。曾经办及。今正当望雨之时。灌溉民田。自属紧要。但运河或果浅涸。亦不可不稍为接济。此时如即得透雨。水泉自当旺盛。即可毋庸再办。设或运河尚未能充。不可不速为熟筹。使两无妨碍。著姚立德、郑大进、迅即会商妥办。期于转漕溉田。均有利益。将此由六百里一并传谕知之。仍即将查办情形。迅速覆奏。寻姚立德奏、臣昨在豫。委员分赴百门泉、九道堰、高平闸、各处。将渠道淤浅。及草根盘结处所。多集人夫。捞挖芟除。水势旋长尺余。又委运河道章辂、赴张家窑等处。趱筑草坝。束水逼溜。颇见功效。至卫河建闸筑渠。漕农交赖。定例二日济运。一日灌田。互相启闭。现在彰、卫、怀、一带。久旱之际。民间需水灌田甚亟。臣已札会河南抚臣郑大进、转饬河北道陈锡钺、亲督厅汛。在山泉浅涩阻碍处。加意挖挑。俾泉水源源不竭。以资接济。其民间灌田日期。悉仍其旧。批、此举甚当。实力为之。又奏、南漕帮船。截至四月初三日。共入东境三十一帮。已催过济宁者二十九帮。自初四以后。无船入东境。臣现飞咨漕臣。及江南河臣。严行催趱。闸河水势。因汶泗泉源微细。开坝时即宣放湖水接济。第风多雨少。不免日有消耗。向系一帮到齐。即启板放行。今酌将船少之帮。或二帮、或三帮、并塘启放。约以一百只上下为度。撙节水势。俾全漕足资浮送。得旨、甚是。具见留心。又郑大进奏、前准河臣姚立德咨称、委员赴百门泉等处查勘等语。臣现在复饬河北道陈锡钺、驰赴各该处。督率员弁。上紧疏导。其民堰民渠。并加意宣洩。勿令顾此失彼。得旨、览　　

○又谕曰、郑大进奏、彰德、卫辉、怀庆、三府。得雨最渥。现俱赶种棉花高梁。其卫辉、怀庆、二属洼地。亦十种二三等语。洼地仅种十之二三。其未能沾足可知。至所称麦田自得雨之后。已在在改观。尤为未确。豫省自去秋缺雨。种麦本自无多。间有得雨之处。赶种者亦少。现在之雨。又未深透。焉得即能改观。郑大进、断不可因此稍存自满。务须上紧虔诚祈祷。以期膏泽渥沾庶于大田有益。看来豫省被灾较重。郑大进、务当实力筹办。俾贫民不致失所。昨因开封等五属。上年歉收。今又短雨。闾阎口食。未免拮据。即缓徵亦不足以纾民力。曾降旨将河南省轮免钱粮。移于本年全行蠲免。使歉区得免追呼。即有收者、亦得分其有余粜售。接济本省。于灾后民情。自有裨益。该抚于奉到时。即速誊黄晓谕。俾百姓闻知。皆各欢欣鼓舞。亦可感召和甘。该抚即当董率所属。实力奉行。仍将曾否得雨情形。迅速覆奏。以慰悬注。将此由六百里传谕知之　　

○又谕、据国泰续奏、四月初八、初九、两日。济、东、泰、武、兖、沂、曹、青、等府属。济宁、临清、二州属。共六十三州县。又据续报七州县。各得雨二寸至八寸不等。其余虽未据报齐。查雨势自南而北。为时颇久。省西各属。均可普被等语。览奏稍为欣慰。已于摺内批示。东省虽得此雨泽。但所报分寸。尚未能一律深透。国泰此时。切不可存丝毫满足之念。仍须督率各属。虔诚祈祷。以期续沛甘霖。通省沾足。庶于秋禾有益。至得雨分寸较少之各属。如有应缓应借。设法办理之处。亦即悉心筹画。务使穷黎口食。不至拮据。以副朕轸念之意。仍将各属得雨后情形。并如何设法办理缘由。详悉速奏。将此由六百里传谕知之　　

○又谕、据李侍尧奏。查审原任剑川州知州嵇承豫、将应找加增脚价银两。代逃亡运户。买米补运。应照收支挪移律。问拟杖流。照杂犯总徒一摺。已批该部议奏矣。细阅案情。此项脚价。嵇承豫、因粮石业经运竣。所领银两。尚存未发。适遇尹天喜等误运。各户逃亡无著。因即将扣存之项。挪垫买米。雇脚补运。是嵇承豫、并未侵欺入已。且以公办公。尚能用心筹画。如嵇承豫于未发觉之先。即如此办理。自未便以挪移科罪。若此项银两。嵇承豫先已扣留入已。后闻有人告发。始借挪垫买米、雇脚补运名色。以掩其侵隐短发之弊。是即先侵后吐。其罪又不止总徒。此等紧要情节。自应详悉查核。李侍尧、平日办事。尚属公正。自不肯稍存迁就了事之见。但摺内案情。未经逐细声明。难以遽成信谳。著传谕李侍尧。即将指出之处。逐一据实覆奏。此摺交军机处暂存。俟李侍尧覆奏到日。再降谕旨交部　　

○户部议覆、湖广总督三宝奏称、远安等十三州县。买贮谷七万二百七十五石零。无仓存贮。请添建仓廒七十四间。应如所请。从之　　

○旌表守正捐躯湖北孝感县民徐相朝妻刘氏　　

○丁未。孝端文皇后忌辰。遣官祭昭陵　　

○谕军机大臣等、据毕沅覆奏、先于附近水次州县常平仓内。酌拨麦十万石。由渭入河。运往河南。惟所经之陕州境内。有三门山。为舟行最险之地。重运难通。一面飞移河南抚臣郑大进、即速酌定。应于何处交兑。另派接运之员。豫备车辆船只。齐集水次。随到随运。以免稽迟等语。所办甚为详妥。已于摺内批示矣。京师自三月至今。未得透雨。二麦难望有收。市中面价渐次昂贵。是以四月初。即降旨将仓贮麦石。于五城设厂平粜。以裕民食。每日需麦较多。各仓现有之麦。尚不敷用。今毕沅既称、如豫省尚须接济。俟郑大进移会。再需拨运若干。即酌筹陆续运往。是陕省常平仓所贮麦石。尚属有余。著传谕毕沅、于此项麦石内。酌拨五万石。由河南水程。转运京城。以备平粜之用。如不能五万石。即三二万石亦可。其三门山避险接运。及由河南水程。派员运送进京之处。并著郑大进、妥协筹办。至毕沅、筹拨运京麦石。尚需时日。其所拨豫省麦石。现已派员起运。到豫自速。而豫省歉区所需之麦。本系陆续接济。并非一时全用十万石之多。著传谕郑大进、于运豫已到麦石内。先拨一万石。派员由水程运京。俟陕省运京麦石到豫后。如数扣还。仍将所余应行运京之麦。即速陆续运送来京备用。此旨著由五百里发往。传谕知之。并著毕沅、郑大进、一面妥办。一面迅速覆奏　　

○戊申。上御演武厅、阅火器营操　　

○己酉。上御勤政殿听政　　

○谕、京师春膏未渥。入夏以来。虽曾得雨。尚未沾霈。现在农田待泽甚殷。朕心益深廑念。宜申虔祷。以迓甘霖。著礼部、即速查照定例。敬谨举行　　

○又谕、据雅德奏、色提巴尔第报称、回人向例。每年应纳普尔。俱按月交纳。如遇闰月。即不呈交。请将本年闰六月分应纳普尔。仍行交纳等语。喀什噶尔回人等。向来按月交纳普尔。闰月亦仍应呈交。历任阿奇木伯克等。并未报明。私行侵蚀。色提巴尔第、甫至喀什噶尔。即能查出。据实呈报。甚属可嘉。著加恩赏缎四匹。即在该处存贮缎内赏给。从前未曾报明之伯克等、本应治其侵蚀之罪。但事属既往。姑从宽免。喀什噶尔既有此弊。恐他处亦然。著传谕绰克托、将叶尔羌、和阗、阿克苏、乌什等城。有无此等情弊。查明妥办。昨已派永贵、前往更换绰克托。永贵、初至该处。诸事不能深知。著将此旨。速即行知绰克托。伊若尚未起程。即行遵办。如已起程。在路接奉此旨。仍即回乌什。将此事办完后。再起程来京　　

</div>
    <div class="pagination">
<a href="清实录乾隆朝实录_page1387.html">上一页</a><span>...</span><a href="清实录乾隆朝实录_page1383.html">1383</a><a href="清实录乾隆朝实录_page1384.html">1384</a><a href="清实录乾隆朝实录_page1385.html">1385</a><a href="清实录乾隆朝实录_page1386.html">1386</a><a href="清实录乾隆朝实录_page1387.html">1387</a><span class="current-page">1388</span><a href="清实录乾隆朝实录_page1389.html">1389</a><a href="清实录乾隆朝实录_page1390.html">1390</a><a href="清实录乾隆朝实录_page1391.html">1391</a><a href="清实录乾隆朝实录_page1392.html">1392</a><a href="清实录乾隆朝实录_page1393.html">1393</a><span>...</span><a href="清实录乾隆朝实录_page1389.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
