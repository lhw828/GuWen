<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1070 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1070 页/共 1860 页
  </h1>
  <div class="content">
   ○乙丑。遣官祭关帝庙　　

○谕军机大臣等、滇省办运铜觔。以供各省鼓铸。所关甚为紧要。上年冬闲。户部因鄂宁咨。现在办理军需。牛马不能赴厂应用。油米炭到厂亦少。以致办铜短缩。未能如数应付委员采买。请令各省自行筹画等语。户部以各省赴滇采运供铸。未便贻误卯期。议令将本年应运京铜。暂行缓解一半。拨给各省。以资鼓铸。仍令多方设法调剂。照旧办买供用。当即照议允行。今阅明山奏陕省第五运铜觔。业经委员领项赴滇购买一摺。因思各省采办滇铜。例有程限。必得源源接济。方能无误开炉。今滇省军务。未能即竣。夫马米粮。尚须筹画。但鼓铸钱文。关系民间日用。未便因军需紧急。而视铜觔为未务。若不即为熟筹妥办。则采办之员。势必守候耽延。致各省钱局。不能接铸流通。所系非浅。鄂宁现在永昌综理军务。自难分身兼顾。但该处铜厂。尚有总办道员。开采铜觔。乃其专责。自当随时筹画。以裕泉流。即或牛马稍缺。亦当设法通融。或米炭短少价昂。并不妨奏明暂增定值。小民见有利可趋。自必踊跃从事。一切断不至于掣肘。俟大功告成之后。仍可按照旧定章程。如此。则筹饷办铜。原可两不相碍。著传谕鄂宁。严饬委办道员。妥协经理。毋稍稽误　　

○镶黄旗满洲都统奏、请将明瑞、奎林、所兼之骑都尉、云骑尉、仍各令其兼袭。得旨、明瑞原袭之承恩公。乃伊一族皆有分者。是以伊之世职。令其兼袭。今明瑞征剿缅匪。出色奋勉。经朕加恩将伊旧袭之承恩公。令伊弟奎林承袭。另赏伊一公爵。如由骑都尉照例加增。岂易至头等公爵。若如所奏、仍令兼袭。设有由侯爵晋封公爵者。其侯爵又应另袭乎。所奏殊属不晓事体。都统和亲王。副都统传勒赫。著交部察议。副都统傅玉。尤不应列名同奏。明瑞乃伊之侄。伊知有此奏。不行阻止。著交部严察议奏　　

○黑龙江将军富僧阿等奏、查向来发遣黑龙江为奴人犯。俱系赏给出力兵丁。至官员等。例不赏给。但边地官员。受田耕种。全赖奴仆力作。且各员内。有军功差使。俱甚勤奋。而家计艰难者。请嗣后准于发遣为奴人犯二十分中。以一分赏给出力官员。得旨、如所请行　　

○云南巡抚鄂宁奏、查此次大举。经将军明瑞、商定由猛密木邦。两路进剿。至前途会同。以壮声援。乃额勒登额。谭五格。为猛密一路统领。久驻老官屯。既不能攻破贼寨。又不能绕道进取。转退回旱塔。老师糜饷。臣因额勒登额。久历戎行。退回旱塔。必有长策。乃名为诱贼。实未设伏出奇。反使贼匪得以连筑木栅。致明瑞大兵深入。不能会合援应。贼匪得以要截木邦。肆其猖獗。道路阻梗。大军音信不通。臣恐他处檄调官兵。缓不济急。随将汛卡各兵。尽数拨往。并飞行额勒登额等。速为援应。伊等果具人心。即当速往剿逐。接应明瑞大营。乃半月来。经臣七次飞催。尚未前抵木邦。致臣遣去之游击袁梦麟。守备陈言志。所带兵八百余名。因无接应。被贼冲散。置将军明瑞于膜外。坐失事机。实属罪不容诛。应请旨将额勒登额。谭五格。严加治罪。以昭炯戒。得旨、有旨谕部　　

○又奏、臣前与将军明瑞熟商。大兵前进。直捣巢穴。贼匪自顾不暇。必不能旁及。是以将可用之兵。明瑞尽行带往。仅留一千数百名。于杉木笼等处防御。永昌亦祇留数百。以运军粮。而普洱一路。又离阿瓦辽远。其余皆懦弱之兵。未便前进。致成鞭长莫及之势。得旨、朕早知此事。去岁朕及尔等。皆失于轻敌。然悔之于前。不若慎之于后。另行熟筹。无不可成之事也。又奏、臣妄意额勒登额。熟练戎行。自必具有筹画。乃如此乖谬。未早参奏。应将臣交部治罪。得旨、朕谓此人不可独当一面。去岁已屡谕汝等。岂今日事后之言乎。尔等实应服朕。将此与明瑞看。目下汝所办尚妥。此可宽矣。又奏、臣以我兵两路深入。贼匪必顾巢穴。木邦驻兵数千。已不为少。旁无可虑。不意贼匪狡诈百端。俟明瑞深入后。复聚众侵扰木邦。得旨、即朕亦如此想。此即轻敌之处。又岂料滇兵懦弱如此乎。又奏、珠鲁讷木能先事豫防。又不奋勇攻杀。以致贼匪四面猖獗。援兵又缓不济急。得旨、伊乃初次办理军情。罪尚可宽。非若额勒登额。有心误事。又奏、永昌为各路总汇之地。兵马粮石。均须豫筹。臣是以未敢擅离。现在军务紧急。更须于永昌总为料理。未敢冒昧请往。致有贻误。得旨。汝此时岂可离永昌。与前降旨时。情形不同。不去者正是。若去。更大不是矣　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例　　

○原任山东巡抚李清时疏报、潍县乾隆三十一年分、劝垦荒田一顷五十五亩有奇　　

○是日起。上以祭社稷坛。斋戒三日　　

○丙寅。谕、缅甸本南徼么＜?麻骨＞。久置化外。原不足重烦天朝兵力。即与沿边土司。蛮触相寻。亦属事所常有。封疆大吏。果能绥靖有方。俾知慑我德威。自可相安无事。乃自爱必达。吴达善等。先后姑息因循。不克示之节制。遂致养痈贻患。及刘藻以书生接任。一闻与土境交讧。无故自生惶扰。既以贻误边陲。轻生殒命。因令杨应琚往督滇省。意其久称历练。自可不动声色。示以创惩。便可一举集事。讵伊始则意在招纳投诚。旋堕贼计。一经棘手。措置茫然。复以病迷之际。甘受人愚。且不惜怀欺罔上。乖张偾事。更仆难言。其实或称莽匪。或称木匪。究与缅酋是二是一。且不能悉其种类。何由责以奏功。因将在事将领。正其失律之诛。以申军纪。而声罪之举。遂至势难中辍。其实朕于此等不足比数之小丑。何尝有必欲用兵之意。即至一误再误。不得已命明瑞往蒇其事。然启行之前。但授以总督。并不冠以将军之号。本意固晓然可见。中外臣民。宜无不共知者。从来重言用兵之人。每云得其人。不足臣。得其地。不足守。若蠢兹缅匪。并难齿于不足臣。不足守之列。而当新疆式辟之后。幅陨二万余里。若准夷回部。莫不为我臣仆。又何有于弹丸僻处。胜不为武之缅匪乎。即在办理西陲之始。亦因车凌。车凌乌巴什等。请师问罪因为命将申讨。其后逆回霍集占等。复有负恩反噬之事。是以驱我胜兵。乘势埽荡。盖皆出于不得已。并非有意武功。今该酋懵驳。始则侵扰土境。继乃抗拒颜行。若不急加翦灭。何以申国宪而辑边隅。惟是明瑞受任之日。朕以轻量穷蛮。谓其不值张皇措置。惟简派巴图鲁侍卫官兵百人。并选健锐火器二营劲旅三千人。以为可备军营调遣之用。无如滇省绿营弁卒。经杨应琚不善驾驭。以致恇怯性成。遇贼辄退。不足充用。而命往禁军。在在分资调拨。未免不敷。是朕之蔑视缅酋。未为深思远计。不得不引为己过者。然兵之强弱。视将之能否。如明瑞之殚诚励众。行闲莫不自奋。观于臼小之立毁木城。蛮结之连拔十六寨。如此陷锐摧坚。即绿营亦何尝无感激效命之人哉。其猛密一路。明瑞初议额勒登额。谭五格。督领前进。朕即为传谕。额勒登额。只可供人驱使。不能独当一面。而谭五格未经战阵。又系内务府微末出身。器局本小。不足以压众。谆训不啻再三。军机大臣闻之至熟。后乃命额尔景额为参赞。以资调度。讵伊病故之后。二人果皆观望不前。而索柱等驻防天生桥。锡箔江等处。以已据之险。亦皆弃而不守。遂任击败余贼。潜行滋扰木邦。设使去年即用阿里衮分剿猛密。舒赫德镇守木邦。居中接应。大功早已告成。特以其事本属不值大举。是以未经策遣。今猛密既已贻误。无从追悔。现命阿里衮等赴滇整理戎行。率兵继进。伊等身为大臣。自能和衷集事。动出万全。至朕于臣工功罪。一切各如其人所自取。丝毫不存成见。即如明瑞。晋加公爵。厚加优赏。缘前在西路军营屡著勋绩。现又鼓励将士。督率有方。是以特示优崇。而鄂宁驻劄永昌。筹办军储等项。颇属尽心。朕亦深为嘉许。若珠鲁讷驻守木邦。其权衡失当之处。惟在妄诛降匪一节。贼党因生疑惧。但此乃其限于才识所致。论其悉力守御。与贼相持。即系任事出力之员。并不加之责备。惟勒登额。于接应将军之事。视同膜外。及鄂宁调赴木邦策应。七檄不行。其意犹以株守旱塔。于兵众并无损失。欲为卸责之计。其居心岂可复问。谭五格。虽较额勒登额情罪有闲。而以提督领兵之大员。附和随同推诿。亦自有应得之罪。总之军行劝惩。全在信赏必罚。凡诸臣有心之恶。与无心之过。虽寻常办理公务。无不鉴空衡平。诸王大臣。固已共闻共见。况在行师重寄。尚可稍容畸重畸轻。致乖驭众之道乎。明瑞现在沿途歼剿。屡挫贼锋。兼之攻克猛弄。搜获粮石。以济储糈。则虽悬军深入。后乏应援。而士饱马腾。无虞匮竭。是皆仰荷上天恩眷。曲加护佑。此后在事臣工。自必益知奋勉。共奏肤功。以为外夷敢抗天威者之炯戒。所有用兵始末。恐中外未能尽晓。著将此通谕知之　　

○又谕曰、将军公明瑞、统军进剿。屡殄贼兵。自蛮结连拔十六城。进至宋赛。复趋猛密。乘胜直前。军威克振。今据鄂宁奏报。明瑞现由猛弄一带。因粮破垒。将次旋师。著伊弟公奎林。驰驿往迎。所有随营将士。奋励用命。劳勚可嘉。并著宣旨优奖　　

○又谕曰、谭五格、以提督分统官兵。不能奋勇攻剿。乃退回旱塔。逗遛不前。贻误军机。现在降旨革职拏问。所遗云南提督员缺。著立柱补授。即驰驿速赴军营　　

○又谕曰、丁田树之子、与尤拔世家人。争殴一事。该御史媒以职系巡城。又事关亲属。自应据实奏闻。或令伊子等。赴该管巡城处诉理。方为得体。乃竟不避嫌疑。径行饬役查拏。移交北城办理。而兴德。朱嵇等。明知事涉同官之子。又不奏请交部。遂尔审结完案。此事衅起斗殴。案情本非重大。而于政体官方。深有关系。不可不防其渐。明季台谏诸臣。每以谊属同寅。彼此连为一气。牢不可破。最为班联恶习。朕屡经降旨训诫。以冀力挽颓风。岂可令伊等复萌此等伎俩耶。丁田树、兴德、朱嵇、俱著解任。将此案情节。一并交与刑部。秉公确讯具奏。其中城满御史书通阿。有无扶同瞻顾丁田树之处。亦著一并传讯。寻刑部奏、此案衅起斗殴。委无别情。但巡视中城给事中丁田树。径将人犯自行查拏。巡视北城御史兴德。给事中朱嵇。不避嫌疑。遽行审结。均请交部严加议处。书通阿。随同丁田树备文移送。请一并交部察议。从之　　

○又谕、圆明园八旗滋生银两。向来均以一分生息。乃于正借之外。复有以二分取息出借者其办理起自何年。曾否奏明。著军机大臣。会同管理圆明园旗务大臣。查明具奏　　

○谕军机大臣等、据鄂宁奏、额勒登额、谭五格、为猛密一路官兵统领。乃于老官屯久驻。既不能攻克贼栅。转行退回旱塔。后令其前赴木邦珠鲁讷军营应援。飞催七次。尚未往抵木邦。坐失事机。实为罪不容诛等语。前鄂宁奏、孙尔桂往探情形摺内。已批令应将额勒登额等。严行参奏。今直待奉到此旨。始为此奏。办理已在事后。但额勒登额为人。止可供人驱策。不能独当一面。谭五格局面甚小。朕亦早已见及。屡向明瑞降旨。不必令其分统一路。讵伊等自额尔景额病故之后。迁延观望。种种坐失事机。核其情罪。则额勒登额。既以畏葸贻误。复自以为坚守不前。弁兵别无损失。尚欲藉此以为无过可摘。殊不思军行何事。如此视同膜外。其心实不可问。额勒登额。已有旨拏解来京治罪。至谭五格之罪。较额勒登额之有心贻误。原属有闲。然以提督领兵。亦当力为奋勉。乃竟因循推诿。军纪攸关。自有应得之咎。著谕令鄂宁知悉。将伊一并革职。拏解送京。所有伊等任所赀财。并著一并查抄。朕于臣工功罪。从不存丝毫成见。在有心之恶。法在必惩。如其事非才力所及。偶致蹉跌。而其过本不出于有意。亦必深为原谅。如珠鲁讷之在木邦。惟将沙练正法一节。不免权衡失当。致匪徒怀疑滋事。固不得为无过。但其兢兢固守。能不改其本心。何尝过为责备。此即其明验也。著将此旨。亦令珠鲁讷知之。至鄂宁现在永昌料理一切。军务繁多。所奏称未敢亲往军营。致有贻误。所见允协。已于摺内批示矣。将此一并传谕阿里衮。鄂宁。并珠鲁讷知之　　

○又谕、前经降旨令明瑞回至木邦。即来京面受机宜。再行前往办理进剿事务。计明瑞起身时。阿里衮亦已到滇。所有云贵总督印务。即著阿里衮暂行署理。留驻永昌。鄂宁可将现办军营诸事交代。暂回省城。将地方应办事件。悉心料理。即如采买鼓铸铜觔之类。及一切吏治民务。皆需该抚亲行酌办。不能远驻永昌。分身兼顾。俟明瑞自京回滇。将届进兵之期。鄂宁再行前驻永昌。照料一切。至伊此时虽回省城。专办巡抚之事。而军行所需办理诸务。仍系鄂宁分内之责。不特阿里衮暂署时。不可膜视。即明瑞回滇后。一切仍当鄂宁力任。不容稍诿也。至鄂宁简任巡抚未久。此次办理军营诸事。尚属妥协。以后务期益加奋勉。以副委任。将此谕令鄂宁。并明瑞、阿里衮、知之。总之尔三人合为一人。方于事有济　　

○又谕、朕因额勒登额、此次办理诸事不善。令阿里衮迅速前往。诸事相机办理。朕现令明瑞回至木邦后。驰驿来京。以阿里衮暂署云贵总督。著传谕阿里衮。如明瑞尚无至木邦信息。即急速前往。带领额勒登额之兵。接应大营。并将额勒登额。拏解前来　　

○又谕、此次进剿缅匪。将军公明瑞。统领兵弁。奋勉深入。所向鼓勇直前。深可嘉尚。师旋之日。著明瑞、阿里衮、鄂宁、查明从优奖赏。以示鼓励。至额勒登额一路。既不能力攻老官屯。甚且退回旱塔。种种逗遛贻误。并无出力之处。并著明瑞等。详谕弁兵。汝等同在行闲。祇因统率非人。以致众人不能自著功绩。咎虽不在尔等。但既无成劳可见。自难复邀奖赏。现在正须整兵继进。尔等自当奋勉自效。以受殊恩。至其功剿贼匪栅寨军士。得伤阵亡。情殊堪悯。即著明瑞等。核实查明。照例请恤。再据鄂宁奏、游击袁梦麟、守备陈言志、先后带兵八百余名。前援木邦。俱被贼匪冲散等语。滇省兵丁积习。怯懦不堪。已断难期其出力用命。所报冲散情形。未据该抚分晰陈明。恐其中不无捏饰溃逃情事。并著明瑞等。详悉查办覆奏。可将此传谕知之　　

○又谕、据高晋奏、将江南省驻防绿营生息本银。尽行彻回。报部拨用等语。现在云南办理缅匪。以此拨项应用。尤为便捷。著传谕高晋。即将此项银两。委员解送永昌。存贮备用　　

○又谕、昨曾降旨阿尔泰、将从前奏明备用马一千六百匹。加意餧养。听候调拨。再于各营驿内。量力通筹。酌选膘壮之马。连前共数千匹。并购办牛只数千头。以备拨解。此时滇省军务未竣。现派京兵分拨前往。俟冬闲厚集进剿。须宽裕裹粮。以济军食。需用牛马甚多。著传谕阿尔泰、多觅马匹牛只。派委妥协员弁。尽数解往。并酌量程期远近。从容运解。毋致牲力疲乏。以资军行实济　　

○又谕、昨曾降旨李侍尧等、选办马匹数千。豫备拨解滇省。俟谕旨到时。即行拨送。此时滇省军务未竣。现派京兵分拨前往。俟冬闲厚集进剿。须宽裕裹粮。以济军食。需用牛马甚多。著李侍尧即于两广地方。多觅马数千匹。并于广西产牛地方。购办牛数千头。尽数拨解。李侍尧接奉此旨。将广东马匹妥办。即行驰赴广西。会同宋邦绥。妥协经理。至运解牛马。务须选派妥协员弁。按程站远近。从容解往。毋致牲力疲乏。以资军营实济。并将此谕令钟音。宋邦绥。知之　　

○又谕、现在征剿缅匪。需用水师兵丁。吉林兵平日渡河战阵。勇敢得力。著传谕恒禄等。于该处兵内。择熟习水性能造船者。酌派一千名。令明亮带领来京。到时。即授明亮为参赞大臣。领兵前往　　

○又谕、现在降旨酌调吉林所属熟悉水性兵一千名。并福建水师三千名。豫备分路会剿。所需驾驶船只。此时即应豫为造办。庶免缓不及济。著传谕鄂宁。将一切需用物料。迅即购备齐全。并知会楚省。选拨熟习造船兵匠。星即赴滇办理。再上年明瑞摺奏、于沿江将木柹顺流飘下。原因不用水师。故作疑兵之意。今趱办船只。以利师行。则不可先期洩漏。致贼匪得为豫备。应于新街上游内地。与贼人隔远之处。慎密妥办。毋令竹头木屑。稍入江流。使之猝不及防。鄂宁可约计船只足敷四千人之用。上紧豫造完足。以待冬初应用。并将此谕令参赞大臣阿里衮知之。寻奏、新街上游水路。与内地相通者。乃腾越州西南之银江一带。水道纡回。崇山屈曲。舟楫不能通达。其南甸所属盏西槟榔江。直至坝尾。二百余里。水深数尺数寸不等。然均系砂石。节节坎坷。人力决难开对。得旨、既如此。则造船一事。竟可不言矣　　

○丁卯。祭先师孔子。遣大学士尹继善行礼　　

○谕曰、纪昀在翰林内。学问素优。予以外任。转恐不能尽其所长。著以四品衔。仍留庶子之任。所有都匀府知府员缺。著王国祚补授　　

○又谕、进剿缅匪一事。昨经降旨。将用兵始末。宣示中外。现在军务尚未能即时告竣。仍须简派京兵前往。所有经过各省。丝毫不累闾阎。惟沿途夫马运送。或不无稍资民力之处。业经叠沛殊恩。于上年将湖南。湖北。贵州。三省军行所过地方。钱粮全行缓徵。并今岁加赏直隶河南等五省。藩库地粮银各十万两。以资办理。俾小民均沾实惠。在百姓等深明大义。急公固出于悃诚。而朕之轸念群黎。推恩亦倍加优渥。昨已有旨。将云南一省本年地丁钱粮。分别蠲免。著再加恩。将直隶、河南、湖北、湖南、贵州、五省所有军行经过各处。本年地丁钱粮。概予缓徵。用普恩泽。该督抚等。务期实力饬属。遵照妥办。副朕体恤民隐至意。该部遵谕速行　　

○谕军机大臣等、前据珠鲁讷寄鄂宁咨摺内。称缅匪乞降。经杨重英亲往察看。所有贼众情形。杨重英既得之目击。自必详悉周知。但摺内未经分晰声叙。现已降旨令明瑞、珠鲁讷、速行驰驿赴京。面示方略。明瑞等可即将杨重英。随带至京。以备询问。著将此传谕明瑞、珠鲁讷、并鄂宁知之　　

○又谕、彰宝奏、达色急图盐数加多。吴云从迎合其意。遂以虚数捏报。短少盐觔。现在不敷配运。俟新任盐臣到日。再行查办等语。吴云从前以徇商沽名。被达色参劾之后。辄授意地方官。罗列达色款迹。计图报复。业经四达等审拟。交部核议。今彰宝所奏虚报短少一节。核其情事。于前案重款。未必更有增加。毋庸另为交议。惟是吴云从在运使任内有年。盐觔短缺。既不早为筹办。复又以虚数详报。实属有乖职守。如此项短缺虚数盐觔。今年不能浇洒补足。即将配运不敷之数。著落吴云从赔补。该抚已调任山东。著即交与苏尔德。普福。遵照办理。并将此传谕知之　　

○云南巡抚鄂宁奏、正月二十六日。据怕兔台站递到将军明瑞移珠鲁讷咨文。因木邦道路不通。夷人由猛尾猛卯一带。递交遮放土司。送至永昌。臣拆阅来文。查大山一路。去木邦不远。当即飞札额勒登额。加紧速赴木邦。取道会合。谨将明瑞原札六张呈览。得旨、好。知道了。速将后得音信奏来　　

○戊辰。祭大社大稷。上亲诣行礼　　

○诣畅春园。问皇太后安　　

○幸圆明园　　

○以署直隶天津镇总兵杨克信、为湖南镇筸镇总兵　　

○己巳。孝康章皇后忌辰。遣官祭孝陵　　

○谕、据阿桂奏、新授之伊犁伊什罕伯克阿克伯克。一时不能到任。欲留素赉璊。协助伊弟鄂罗木咱布。办理屯田事务。询之素赉璊。据称情愿再留一二年等语。素赉璊感激朕恩。请留伊犁协办屯务。甚属可嘉。著赏缎四疋。以示鼓励　　

○兵部议准、直隶总督方观承奏称、独石、张家、二口。同属边地。张家口副将。向例定为满缺。查独石口一协。管辖多伦诺尔。兼有稽查鱼诺儿。克什克腾。山场事务。请将该协亦定为满缺。将来遇轮调满员缺出。请与张家口副将。一体拣选。从之　　

○四川总督阿尔泰奏、准云南抚臣鄂宁、咨调川省上年拣备满营马一千六百匹。并令动项办壮骡一千四百头。一并解滇。事关军需。臣即派委弁兵。将拣备马。分起押解。一面采买骡头。随有随解。因同途并运。未免拥挤。若挨次鱼贯而进。又恐耽延。酌将满营马。由川东之永宁。取道贵州毕节。及滇境宣威一路赴永昌。其骡头。由川南之建昌。取道滇境之元谋。赵州。一路赴永昌。得旨、恐尚有应用之处。加意购觅。以济军需。毋误　　

○以直隶通州协副将达翎阿、署天津镇总兵　　

○庚午。遣官祭昭忠祠　　

○谕、据阿桂等奏、伊犁屯田回人。应还三十年未及入仓被雪潮湿霉变粮。并三十一年被灾未能交纳粮。共七万余石。曾经展限四年带还。其去年应带交粮一万九千余石。已蒙恩宽免外。尚有三年应行带交粮五万九千余石等语。回人等所久粮石。前经朕加恩。展四年完交。且将上年应带交粮一万余石。又经朕加恩宽免。其余未完粮石。自应令其照数带交。但回人等。俱系甫经移驻伊犁。生业尚未充裕。若每年交纳正粮外。又令带还粮石。于伊等生计。未免拮据。所有回人等应分限三年带交粮五万余石。俱著加恩免其交纳　　

○军机大臣等议奏、此次豫备云南进剿马匹。前议于西安驻防营内拨三千。荆州拨二千。第大兵进讨。尚应宽为筹备。查湖广接壤云贵。且多系土马。拨往协济。程途既便。马性亦为驯习。荆州驻防营马四千。前已调拨二千。所余二千。应请一并拨往。再于两湖附近大路各营驿内。挑选一二千匹解往。其荆州营马之缺。于河南附近标营拨补。河南马缺。于直隶拨补。从之　　

○吏部议准、升任浙江按察使欧阳永＜?礻奇＞奏称、督抚新莅。司道大员。止许差役至本省境内。迎接一次。府州县官。许于本管地方十里内躬迎。其并不经由。及离城十里之外之属员。概不准其迎接。违者请议处。从之　　

○又议准、陕甘总督吴达善奏称、乌噜木齐特讷格尔地方。旧设巡检一员。所管民户屯粮等事。均关紧要。任重职微。实难弹压。请裁事简之陕西扶风县县丞一缺。改为特讷格尔县丞。再迪化城。路当伊犁雅尔之冲。现设同知一员。遇有查办事件。难以远离职守。请将特讷格尔巡检一缺。改为迪化城巡检。从之　　

○户部议准、直隶总督方观承疏称、乾隆三十一年。奉旨赏给额鲁特牧厂。占用热河厅民地五顷四十三亩有奇。请除粮额。并照例赏给地价。从之　　

○礼部议覆、陕西学政吴绶诏、条陈学校规制各事宜。一、生童命名。往往好为怪异。甚至僭越夸大。毫无避忌。现饬各学严查更正。请通饬府州县。于收考时。查勘更改。一、府州县试阅卷。近例不许延请本属教官。查本地书院院长。及他省流寓文人。地方官往往延请校阅。殊非远嫌防弊之道。请通行禁止。其隔属延请者。仍令谨密迅速。于途行署宿之际。一体关防。一、童生未隶庠序。原与生员有闲。顶冒各案。地方官或委各学查详。虚实固难凭信。甚或扶同捏饰。请责成提调办理。不得更委教官。均应如所请行。至所奏庠生滥保枪倩。除知情受贿者。革除衣顶问拟外。其一时疎忽。及被人欺蔽者。请即停廪开缺。降作附生等语。查冒保枪代。例应斥革。若分别降附。则知情冒保之廪生。转得藉词托故。避重就轻。更开有意作奸之渐。应毋庸议。从之　　

○河南巡抚阿思哈奏、豫省办理兵差。蒙恩赏银十万两。当即誊黄遍行晓谕。据各属士民。环集谢恩。并呈称、大兵即日凯旋。请将赏银暂存公处。俟官兵过境。尽先给用。事竣。将此项即作为民闲协济等语。查豫省一百八属。每属有车粮户。不下数千百家。虽有细册可稽。而逐户零星赏给。势难一一清楚。似应俯如所请办理。报闻　　

○甘肃布政使佛德奏、云南茂隆厂。在滚弄江以内。与木邦远隔一江。并不毗连。臣前率据讹谬传闻。冒昧陈奏。请交部后重议处。得旨、汝在京言之凿凿有据。何谓率据讹谬传闻。足见汝诸事不留心据实。惟循外官欺罔恶持耳。实应议处　　

○辛未。上诣畅春园。问皇太后安　　

○自圆明园启銮。谒泰陵　　

○谕、前据方观承奏、宝直局淘洗余铜。请照京局之例。变价赏给等因。经户部以各省鼓铸工价。原题给钱。并无以银给发之案议驳。今念保局开铸之初。原即与京局相同。且炉匠雇自京师。而目下钱价。又为较贱。其但愿领银。不肯领钱。亦应情理所应有。著加恩将宝直局所有淘洗余铜。准照京局之例。一体变价赏给炉匠。俾得宽裕办公。以示体恤
  </div>
  <div class="pagination">
   <a href="清实录乾隆朝实录_page1069.html">
    上一页
   </a>
   <span>
    ...
   </span>
   <a href="清实录乾隆朝实录_page1065.html">
    1065
   </a>
   <a href="清实录乾隆朝实录_page1066.html">
    1066
   </a>
   <a href="清实录乾隆朝实录_page1067.html">
    1067
   </a>
   <a href="清实录乾隆朝实录_page1068.html">
    1068
   </a>
   <a href="清实录乾隆朝实录_page1069.html">
    1069
   </a>
   <span class="current-page">
    1070
   </span>
   <a href="清实录乾隆朝实录_page1071.html">
    1071
   </a>
   <a href="清实录乾隆朝实录_page1072.html">
    1072
   </a>
   <a href="清实录乾隆朝实录_page1073.html">
    1073
   </a>
   <a href="清实录乾隆朝实录_page1074.html">
    1074
   </a>
   <a href="清实录乾隆朝实录_page1075.html">
    1075
   </a>
   <span>
    ...
   </span>
   <a href="清实录乾隆朝实录_page1071.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
