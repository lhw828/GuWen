<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 423 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 423 页/共 523 页</h1>
    <div class="content">
○是日。驻跸张三营行宫。　　

○辛未。上行围。　　

○是日。驻跸阿圭图御营。　　

○壬申。上行围。　　

○遣官祭贤良祠。　　

○陕甘总督先福奏、长随朦捐官职、并将失察之按察使请上

□日交议一摺。得上□日、此案刘焜身充长随。胆敢朦捐官职。并主使伊侄在甘省冒考。实属藐法。该督仅比例拟以军罪。殊属轻纵。著刑部核议加重定拟具奏。德克精阿收留刘焜服役。已阅四年之久。于朦捐冒考。种种情敝□大。岂得诿为不知。著交部严加议处。　　

○是日。驻跸海拉苏台御营。　　

○癸酉。上行围。　　

○谕内阁、宗室图克坦在空房圈禁。尚敢私令伊家人阎三之妻张氏。改扮男装。潜入住宿。实属无耻。著宗人府堂官至伊圈禁处所。看视将图克坦重责三十板。即行上锁。永远圈禁。毋庸发往盛京。并晓示圈禁之宗室人等、共知儆戒。至阎张氏既经私入空房住宿。恐不止一次。亦难保非径由空房院门出入。阎三、阎张氏、著交刑部再行审讯。照例治罪。其看守空房兵丁、及该管官员宗人府堂官、并未声请惩处。亦属疏漏。著查明分别惩

处。　　

○是日。驻跸呼鲁苏台御营。　　

○甲戌。秋分。夕月于西郊。遣礼亲王昭梿行礼。　　

○上行围。　　

○是日。驻跸那尔苏台梁西山根御营。　　

○乙亥。世宗宪皇帝忌辰。遣官祭泰陵。　　

○谕内阁、御史德庄奏请令候补候选、及原任前任等官员、自将亲丁妇女注明、并雇工妇女查明来历、一体编入保甲等语。烦琐苛细之至。若照所请。则庆桂勒保等家。均应编入保甲。成何政体耶。前月查出刘阎氏在南城候选知州姚姓家佣工。今该御史即为此奏。刘阎氏在候选官员家内服役。即将候选官员家属一体编查。若系现任官员家内服役。势必又将现任官员家属一体编查。近来科道。每遇办理一案。即事后生风。奏请增改条例。甚属可笑。凡事总当防于未然。查拏逆犯。官民人等志切同仇。著通谕王公、及文武大小官员。各将第宅家人、及雇工妇女。留心查诘。如有形迹可疑。来历不明者。不可以驱逐了事。即行送官究办。若审明实系逆犯。或系逆犯家属。必加恩免其从前失察之咎。德庄所奏。著毋庸议。　　

○是日。驻跸都木达乌拉岱御营。翼日如之。　　

○丙子。上行围。蒙古盟长王公等、于行幄西门外设大氊庐、侍上膳毕。上阅诈马等技。赏赉有差。　　

○谕内阁、莫尔根布以口角细故、辄敢于大营内将海佛保用刀扎毙。实属凶横。不法已极。著即行处斩。无庸解至哨外。即派该营长隆保、高喀乃、带至大营四五里外。东山沟、监视行刑。并传虎枪营官兵数人前往看视。其随营兵民人等。俱准看视、俾知儆惕。著徐锟带领弁兵前往弹压。　　

○又谕、丹巴多尔济所进黑鬃黄马。已另降上□日赏名号矣。此马乃丹巴多尔济留心乘试。伊从前差使奋勉。殁后曾降上

□日准令坟前立碑。旋缘事不准建立。今乘伊所进之马。射鹿颇有所获。忆及丹巴多尔济。朕心深为悯恻。著加恩仍准立碑。以示轸恤旧仆之意。　　

○丁丑。上行围。　　

○谕内阁、御史高翔麟奏请禁私设班馆一摺。内外问刑衙门。私设班房。羁押人犯。本干例禁。第恐日久禁弛。仍有私自设立者。著直省督抚通饬所属州县。务遵照定例。严行禁止。如有听讼迟延。将无辜平民任意拘押者、一经查出。即行参办。照例惩处。　　

○以湖北布政使巴哈布、为湖南巡抚。山西按察使讷福、为湖北布政使。调福建按察使习振翎、为山西按察使。以福建汀漳龙道李赓芸、为按察使。　　

○是日。驻跸巴彦布尔哈苏台御营。　　

○戊寅。上行围。　　

○谕内阁、巴彦山谷围场内、牲兽向来繁庶。本日行围。许多兽畜俱从看城两旁副纛尾纛闲脱出。此皆管理蒙古围场副纛尾纛各员。并不留心严管所致。所有管理左翼蒙古围场之富勒珲凝珠、孝顺岱、喇特纳济尔迪、达玛琳扎布、管理右翼蒙古围场之哈隆阿、舒伦保、锡哩达瓦、乌呢济尔噶勒、管理蒙古围场左翼副纛尾纛之甘珠尔扎布、乌永阿、管理蒙古围场右翼副纛尾纛琳沁多尔济、花沙布、俱著罚俸半年。以示惩儆。嗣后执事人等、务当实力严管。傥仍似此怠玩。定行治罪。　　

○谕军机大臣等、阮元奏逆犯朱毛俚未获、请将伊及藩臬两司交部治罪一摺。朱毛俚系江西余干县逆案内首犯。屡经降上□日饬缉。日久未获。该抚请将伊与藩臬两司一并交部治罪。此时若将该抚等加以咎谴。则伊等转得置身事外。卸督捕之责。阮元

等俱毋庸治罪。仍责令上紧缉捕。但缉捕之方。日久当思变通。阮元等务竭尽心力。另筹踹访之法。方可冀有弋获。不可胶柱鼓瑟。听属员虚文塞责。嗣后无论藩臬两司。该抚不必代为奏请治罪。即阮元亦不许迁延数月。又请处分。总在激发天良。刻期缉获正法。毋庸琐琐引咎。虚词渎奏。于事无益也。将此谕令知之。　　

○是日。驻跸巴彦沟御营。　　

○己卯。上行围。　　

○谕军机大臣等、向来京城发遣之犯。皆奉上□日后即日起解出都。虽大员获罪拟遣者、亦从不敢耽延。乃近日外省发遣人犯。竟有藉词迁延。迟至一年半载。尚未起解者。殊属怠玩。著兵部刑部堂官、会同查明旧例。如原定例限本宽。即酌改加紧。押令迅速起程。不许藉词逗遛。以杜捏饰。将此谕令知之。　　

○是日。驻跸达彦梁北口御营。　　

○庚辰。上行围。　　

○谕内阁、本年春夏闲、据湖北江西安徽江苏等省各督抚先后奏报拾获匿名揭帖。字体怪异。语句悖逆。上印九龙木戳。共有十余纸。此等不法之徒。敢于光天化日之下。编造逆词。散播数省。煽惑人心。实属罪大恶极。节经饬令各督抚一体严缉。速获逆犯以正刑诛。兹据百龄奏、派委文武员弁、先于和州地方缉获散布逆帖人犯严士陇。究出编造逆词首犯方荣升。即于巢县拏获、并于窝藏方荣升之朱上信家、起获九龙木戳。及伪造时宪书违悖经卷字迹四箱。所办甚好。百龄督缉认真。能将逆犯访明踪迹。严密捕获。实属可嘉。著加恩赏复太子少保衔。并给还双眼花翎。仍交部议叙。其首先访出逆情之已革知县万承纪、著加恩以知州补用。拏获首逆方荣升之副将鲍友智、并拏获逆党严士陇、及描刻木戳匠人王泳兴之副将庆廉、俱著赏加总兵衔。并赏戴花翎。仍交军机处记名。其余拏获逆犯各员弁经朕圈出者。著百龄查明分别保奏。再降恩上□日。　　

○又谕、本日上围时。左边尾纛落后。而中纛亦迷路错误。朕每年进哨行围。皆系熟习之事。何致如此茫无头绪。此皆领纛大臣等因循怠玩、并不认真严管所致。睿亲王端恩、人本庸碌无能。著拔去花翎。逐出乾清门。并著革退领纛大臣都统、署理总理行营事务大臣、仍罚职任俸一年。即随阿哥回京。照例上朝。领纛大臣索特纳木多尔济、满珠巴咱尔、巴勒楚克、纛长玛哈巴拉、端岳特多尔济、著各罚职任俸一年。管理左翼副纛尾纛乾清门三等侍卫乌永阿、著降一级、作为蓝翎侍卫。其管理左翼蒙古围场乾清门二等侍卫孝顺岱、管理左翼中纛副纛乾清门三等侍卫额尔克保、俱系初次。著各罚职任俸一年。孝顺岱、额尔克保、乌永阿、俱著逐出乾清门。在大门上行走。管理左翼中纛副纛公福克津、系属初次。著罚职任俸一年。管理左翼蒙古围场公富勒珲凝珠、著革去散秩大臣。作为头等侍卫。在大门上行走。管理左翼尾纛三等侍卫福英额、庆福、蓝翎侍卫德克木、亦系初次。著各罚俸一年。管理副纛之喇特纳济尔迪、达玛琳扎布、管理左翼中纛副纛之伊什喇克巴、管理左翼副纛尾纛之甘珠尔扎布、均著罚职任俸一年。左翼蒙古向导参领等、亦著降一级调用。　　

○谕军机大臣等、此案方荣升共造逆词六百余张。令夥党赴河南归德府先后布散者、即有二百余张。未据该省拾获奏报。自系该省士民人等于拾获后即行销毁。未经呈报到官。著方受畴于接奉谕上□日后。即缮＜闲＞明告示。于开封归德界连安徽各府县。遍行张贴。以此项逆词。系安徽逆犯方荣升所造。该犯业已拏获审明寸磔。全家缘坐。其助逆各犯。亦俱按律治罪。所有该逆散布逆词。士民人等拾获即行焚毁。皆系知法良民。不为邪说煽惑。甚属可嘉。如尚有未经焚毁者、此时亦毋庸呈送到官。著即自行销毁。傥经此次出示之后。仍有将逆帖留藏在家者、即与该逆同党无异。将来别经发觉。即照逆党例治罪。断不宽贷。务令家喻户晓。毁除净尽。以熄浮言。将此谕令知之。　　

○调镶黄旗蒙古都统苏楞额、为镶红旗汉军都统。以正黄旗满洲副都统福会、为镶黄旗蒙古都统。调正黄旗汉军副都统宝兴、为正黄旗满洲副都统。以散秩大臣裕全、为正黄旗汉军副都统。　　

○户部议准、两浙盐政广泰疏报、仁和、石堰、穿长、长亭、鸣鹤、五场、开垦地七千六百六十九亩有奇。照例升科。从之。　　

○是日。驻跸伊绵沟御营。　　

○辛巳。上行围。　　

○谕内阁、本日报到。各衙门俱有题本。惟刑部无具题之件。询因本月二十七日。系至圣先师诞辰。二十八日系值庚辰干支。是以发报时。未将刑名本章递进等语。各衙门随报题奏事件。自应以朕批阅之日为准。乃该部援照向例不理刑名日期。即于是日不将具题之本送阁。甚属非是。在京刑部堂官。俱著交部察议。嗣后凡值巡幸之时。在京问刑衙门。如遇不理刑名之日。应题应奏事件。总以递至行在进呈日期为准。毋得拘泥在京发递之日。致有舛误。　　

○以翰林院侍读学士玉辂、为甘肃按察使。　　

○予河南辉县阵亡外委岳贵、祭葬世职如例。　　

○是日。驻跸萨勒巴尔口御营。　　

○壬午。上行围。　　

○是日。驻跸案巴究沟口御营。　　

○是月。闽浙总督汪志伊奏、查明海洋土盗出没、请饬巢□刀捕。得上□日、严谕王得禄、即日带兵出洋。迅速办理近海各口岸。严断接济。文武同心合力。共办一事。勉之毋忽。如有因循疲玩迟疑观望者、即行参劾。重惩不恕。将此朱谕通谕知之。　　


</div>
    <div class="pagination">
<a href="清实录嘉庆朝实录_page422.html">上一页</a><span>...</span><a href="清实录嘉庆朝实录_page418.html">418</a><a href="清实录嘉庆朝实录_page419.html">419</a><a href="清实录嘉庆朝实录_page420.html">420</a><a href="清实录嘉庆朝实录_page421.html">421</a><a href="清实录嘉庆朝实录_page422.html">422</a><span class="current-page">423</span><a href="清实录嘉庆朝实录_page424.html">424</a><a href="清实录嘉庆朝实录_page425.html">425</a><a href="清实录嘉庆朝实录_page426.html">426</a><a href="清实录嘉庆朝实录_page427.html">427</a><a href="清实录嘉庆朝实录_page428.html">428</a><span>...</span><a href="清实录嘉庆朝实录_page424.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
