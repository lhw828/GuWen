<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 604 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 604 页/共 681 页</h1>
    <div class="content">○戊辰翁牛特多罗达尔汉贝勒额尔德布鄂齐尔来朝　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百五十九



大清圣祖合天弘运文武睿哲恭俭宽裕孝敬诚信中和功德大成仁皇帝实录卷之二百六十　　

康熙五十三年甲午。八月庚午朔。以故辅国公纳墨孙之子镇国将军讷图、袭爵。　　

○升浙江金衢严道祖业弘、为江苏按察使司按察使　　

○癸酉。予故甘肃巡抚乐拜、祭葬如例　　

○甲戌封和硕恒亲王允祺之女为郡主。壻纳穆赛、为和硕额驸。　　

○乙亥。上行围。命皇三子和硕诚亲王允祉、皇十五子允禑。皇十六子允禄、皇十七子允礼、随驾。是日自热河启行。驻跸中关　　

○以国子监祭酒徐日暄、为顺天乡试正考官。河南道御史田轩来、为副考官。　　

○丙子。上驻跸博洛和屯。　　

○科尔沁台吉厄尔得卜图、来朝。　　

○丁丑。遣大学士萧永藻、祭先师孔子。　　

○上驻跸张三营。　　

○喀尔喀扎萨克多罗贝勒旺扎尔、来朝　　

○戊寅。太宗文皇帝忌辰。遣官祭。昭陵。　　

○上驻跸汗特木尔达巴汉昂阿地方　　

○己卯。上驻跸云特木尔昂阿地方　　

○移甘肃庆阳府捕盗同知驻劄靖远卫、与卫守备协同理事。其庆阳捕务、归并知府兼管以阿霸垓故多罗郡王吴尔占噶喇卜子巴特玛滚楚克、袭爵。　　

○庚辰。太祖高皇帝忌辰。遣官祭福陵上驻跸阿纳达达巴汉和洛昂阿地方　　

○蒿齐忒多罗郡王雅穆毕尔、来朝　　

○辛巳。都察院题、两淮盐差、将原任管理江宁织造事通政使曹寅之子曹颙职名、开列具奏。得上□日、两淮盐课、先欠一百八十余万两。自李陈常补授运使、所欠银两、俱已清完。李陈常实能效力盐务。将伊授为御史、巡视两淮盐课一年。李陈常原系九卿保举之员。此运使员缺、著九卿必如李陈常之人、拣选保举具奏　　

○壬午。上驻跸克勒乌里雅苏台　　

○喀尔喀台吉车零汪扎尔、来朝　　

○癸未。工部议覆、河道总督赵世显疏言、山阳县黄河南岸王公堤、老坝口、二处俱属险工。宜建挑水坝二座、以资捍御应如所请。从之。　　

○甲申。秋分。夕月于西郊。遣礼部尚书赫硕咨行礼　　

○丁亥。上驻跸哈达鄂佛罗地方　　

○工部议覆、管理钱法工部侍郎崔徵璧疏称、解铜之限、不可不严处分之例、不可不定嗣后每年额铜若干、办铜商人、作何定限、责其完解。逾限不完、作何处分。永为定例、以便遵守。应如所请、奏销时、各商照应办铜铅额数、以十分为率。未完不及二分者、免其处分、限一年完足。未完二分、至五分以上者、照分数分别治罪。未完六分以上者、照侵欺钱粮例、从重治罪。俱限一年、照欠补完。不能补完者、变产追赔。又称直隶各省州县钱粮、无论有无闰月、俱于次年五月奏销。是以完欠分明、考成画一。惟钱法之奏销、俱论闰月、而满汉监督、又更换参差。嗣后应照地丁钱粮之例。总以次年五月奏销。满汉监督、亦必于奏销之后更换。如商人之铜觔挂欠、监督之鼓铸缺额、俱于奏销时、一并查核、分别处分。应如所请、嗣后钱法衙门、俱于次年五月奏销。满汉监督、俱于奏销之后更换。每年铸钱、定限三十六卯。铜觔不完、责归商人。铜觔既完、而鼓铸不足卯数、责在监督。若商人上半年。解铜甚少、至下半年始。解足者、既鼓铸不足卯数咎亦不在监督。统于奏销疏内声明。商人完欠、照州县徵收地丁钱粮未完之例治罪。从之。　　

○戊子科尔沁多罗郡王阿喇布坦、来朝　　

○己丑上驻跸布湖图昂阿地方。　　

○庚寅。科尔沁和硕额驸般迪来朝　　

○壬辰。上驻跸乌喇岱地方。　　

○以原任国子监祭酒余正健、提督江南学政侍讲李周望、提督湖广学政。编修车鼎晋提督福建学政。丛浢□寸、提督广西学政。廖赓谟、提督四川学政。万经、提督贵州学政。检讨王传、提督山东学政。刘师恕、提督河南学政。升吏部郎中鱼鸾翔、为江西按察使司佥事提调学政。湖广汉阳府知府郝士錞、为云南按察使司副使、提调学政　　

○免浙江建德等四县、严州一所、本年分水灾额赋有差　　

○癸巳喀尔喀扎萨克台吉陶赖、来朝　　

○甲午。上驻跸布尔哈苏台　　

○谕兵部、贩马人等、往往暗结将军、总督巡抚提督总兵官子弟、将疲惫不堪之马、发于不肖道府营弁、索取高价、代为压派。甚至无驿站之州县、及管步兵之头目、一概滥派。以致所属官员、勉强收受。负累甚多。著行令直隶各省将军等、严查禁止。　　

○乙未。苏尼特台吉津大克来朝　　

○丙申。上驻跸巴颜和洛。　　

○予故原任汉军都统李林盛祭葬如例以广东左翼总兵官金弘振为正蓝旗汉军副都统　　

○丁酉。上驻跸五虎尔济地方　　

○戊戌。祭大社大稷。遣领侍卫内大臣公傅尔丹行礼上驻跸弩湖代地方　　

九月己亥朔上驻跸鄂尔楚克哈达地方。　　

○庚子。上驻跸得尔吉惠汉地方。　　

○辛丑。上驻跸克尔木台地方　　

○喀尔喀扎萨克多罗郡王多尔济喇布坦来朝　　

○壬寅上驻跸永安拜昂阿地方　　

○甲辰。上驻跸齐老图地方　　

○乙巳。上驻跸乌阑哈尔哈地方。　　

○丙午。遣官祭历代帝王　　

</div>
    <div class="pagination">
<a href="清实录康熙朝实录_page603.html">上一页</a><span>...</span><a href="清实录康熙朝实录_page599.html">599</a><a href="清实录康熙朝实录_page600.html">600</a><a href="清实录康熙朝实录_page601.html">601</a><a href="清实录康熙朝实录_page602.html">602</a><a href="清实录康熙朝实录_page603.html">603</a><span class="current-page">604</span><a href="清实录康熙朝实录_page605.html">605</a><a href="清实录康熙朝实录_page606.html">606</a><a href="清实录康熙朝实录_page607.html">607</a><a href="清实录康熙朝实录_page608.html">608</a><a href="清实录康熙朝实录_page609.html">609</a><span>...</span><a href="清实录康熙朝实录_page605.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
