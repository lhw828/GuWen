<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 163 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 163 页/共 502 页</h1>
    <div class="content">○湖南巡抚骆秉章等奏、贼船上窜。现办防剿情形。得旨。楚南防堵。尚可稍缓。前已有旨、令湖南拨兵勇协济湖北。若湖北贼匪歼灭。湖南自可无虞。务须不分畛域。统筹大局。不可祇顾一省。又奏、请留已革游击色钦额等、差遣委用。批。色钦额著留湖南差遣。前任知县贵德、又甚平常。况伊父身获重罪。伊兄又经革职。著不准留。王梦龄、王揆一、均著不准留遣。亦不准报捐。以杜侥幸。　　

○湖北学政青麟奏、贼匪南窜、设法布置、以防土匪句结。得旨。团练中有实在出力捐赀者。著随时速行保奏。　　

○命前任云南普洱镇总兵官杨青鹤、往陕甘总督舒兴阿军营。听候差遣。　　

○以挑穵城河出力。予副指挥任正训等议叙。　　

○庚辰。谕内阁、王懿德奏、剿匪迟延、自请严议一摺。福建土匪。窜扰厦门。数月未能收复。实属延缓。福建巡抚王懿德、水师提督施得高、均著交部严加议处。原任浙江提督李廷钰、前经赏给二品顶带。饬令协同剿匪。耽延时日。咎无可辞。念系在籍人员。著先行交部议处。以示薄惩。该员曾任提督。傥能奋勉立功。保卫乡里。尚可重邀恩赏。如仍不知愧奋。定当从严惩办。　　

○谕军机大臣等、王懿德奏、督剿土匪情形、并请严定限期、及酌留艇船各摺片。已降旨将该抚等、分别严议议处矣。闽匪滋扰漳泉各郡。已逾数月。厦岛尚未收复。仙游复被占踞。该抚现驻泉州。亟应督同绅士。并饬水陆将弁。克期剿灭。以靖地方。李廷钰因其系在籍人员。是以仅予薄惩。仍著该抚加以激励。傥能奋勉图功。尚可重邀恩奖。若始终瞻徇取巧。即行严参惩办。并著严饬提督施得高、督率水师镇将。并力攻剿。迅埽贼氛。毋稍延玩。前调广东红单船只。本为江南剿贼之用。岂可久留闽省。致滋贻误。著王懿德即将吴全美所带二帮艇船十四只。饬令迅速驶赴江南。毋再稽缓。捐输一事。著随时设法。劝谕该省绅民。果能量力输赀。保卫乡井。朕必破格奖赏。绅士林国芳、已赏加盐运使衔。并赏戴花翎。以示鼓励。该抚仍当剀切宣谕地方官绅。合力同心。迅除丑类。以慰廑怀。将此由六百里加紧谕令知之。　　

○又谕、僧格林沁奏、移营布置情形一摺。本日据胜保奏称、贼匪由独流偪近杨柳青。该大臣不及待兵到齐。先行进剿获胜。现在劄营杨柳青街外。飞调达洪阿等官兵前进等语。该逆复经痛剿。退回独流。与静海城内之贼。互为援救。非大兵迅速会集兜击。恐其穷极思窜。达洪阿既已赶到。著即令其遵照叠降谕旨。趱赴胜保大营。听候调度。万不可令在远处屯劄。坐失机会。其天津西北一带。应如何分拨官兵。扼要严防。并著该大臣妥速布置。毋任逆匪乘虚他窜。将此由六百里加紧谕令知之。　　

○又谕、胜保奏、进剿杨柳青逆匪一摺。逆匪由独流窜扰杨柳青。经我兵痛加截剿。賸有骑马余贼。向南逃去。自系窜至静海独流等处。此次接仗。该大臣督率奕纪、文谦、所带兵勇赴剿。各路会合之兵。何以尚未赶到。本日据僧格林沁奏、庆祺已进泊隔淀堤口门。距独流四五里。与贼接仗。击毙百余名。达洪阿现在独流对直二十余里之瘸柳村地方、屯劄候船。著该大臣仍遵前旨。飞速迎催。督同进剿。以便与静海迤南、西淩阿、善禄、所带之兵、水陆夹击。此时逆匪在独流蚁聚。必须合力兜围。歼除净尽。达洪阿所带之兵。均系劲旅。可期得力。务即迅提前进。毋任再有延缓。致误事机。将此由六百里加紧谕令知之。　　

○又谕、寄谕钦差大臣向荣、前因王懿德、奏请暂留红单船、帮剿厦门土匪。当经谕令不准截留。本日据该抚奏、已饬都司陈国泰、管带头帮船二十只。迅速开驶。计期此时已可入江。其后帮船十四只。亦经谕令不准再留。计日亦可驶抵江南矣。现在焦山以东。有艇船师船。扼截下游。而安徽湖北、沿江千里。贼踪来往自如。必须于上游堵截。方能断贼接应。此项船只、炮械、均称坚利。已有三十余只之多。如果管带得人。亦可协助攻剿。著该大臣豫派得力将弁。一俟船到。即候顺风、驶至上游扼要处所。或可横截贼＜舟宗＞。断其来往之路。本日又据侍讲学士冯誉骥奏、请调山东登州水勇师船、赴江南会剿等语。东省水师。船只无多。且未知能否合用。著该大臣酌量筹办。如不能得力。即可勿庸调拨也。冯誉骥原摺、著钞给阅看。将此由六百里加紧谕令知之。　　

○又谕、据吴文镕、崇纶奏、严守省城一摺。贼船乘风窜泊武昌迤北之塘角江面。旋驶往对江之汉阳府城外、及汉口镇两岸肆行焚掠。该督抚等、现已入城坚守。著即督同在省文武。将现到之兵勇。妥为布置。臬司唐树义、前已带兵行至黄陂。本日复飞谕该员星速带兵回省。以资堵剿。能否觅船径渡。并著吴文镕等、设法派员迎催前进。其从前救援江西之湖南候补道夏廷樾、所带兵勇数千名。尚未撤归。著该督等迅即飞咨张芾、饬令该道即日带兵赴援。万勿稍误事机。至所需饷银。已谕知裕瑞、迅由四川省筹拨接济矣。计日援兵齐集。即可将此股逆匪、痛加剿洗。此时武昌省城。情形万分危急。朕南望不胜悬念。该督抚等、惟当登陴固守。以待援兵。勉之。张亮基交卸后。是否已启程前赴山东新任。著即查明具奏。将此由六百里加紧谕令知之。　　

○又谕、吴文镕等奏、严守省垣情形一摺。前据江忠源等、奏称江面梗阻。未能渡江。谕令即在江北、扼截贼匪北窜之路。现在该逆、已将停泊省城塘角江面之船。全行开至汉阳城外、及汉口镇两岸。计船约有六七百只。该督抚等登陴固守。虽经江西赴援兵勇、到有二千余名。兵力尚单。省垣危急。唐树义系本省臬司。所带各兵。尚可得力。即著设法迅速绕赴省垣。协同防守。前经叠谕舒兴阿、带兵由河南直赴楚境会剿。不日即可赶到。江忠源现系安徽巡抚。皖省现在情形。亦甚吃紧。此时台涌若由荆州带兵、已抵安陆。则江北一带。有大员驻劄。尚可相机策应。著该抚斟酌缓急。仍以速赴新任为是。皖省自集贤关失守后。安庆贼踪。已有北向庐州之意。池州复又被贼占踞。朕心殊深悬系。谅该抚必能统筹全局。先其所急也。将此由六百里加紧谕知江忠源、并传谕唐树义知之。　　

○又谕、前因武昌警急。降旨令台涌、迅调官兵。星速带往省城。相机协剿。谅该将军接奉谕旨。即遵照筹办矣。本日据奏、贼匪偪近武昌。该将军业经将到齐之五队满兵四百余名、带赴安陆。并催齐提郧二标兵、一并由安陆绕道前行、以为省城应援。自应如此办理。惟据奏贼船布满江面。并有上窜荆襄之说。是荆襄一带情形。亦甚吃紧。著该将军酌量缓急。如能前往武昌。即行赴援。如江路梗阻。不能即抵省城。祇可于江北要隘地方。遏贼北窜。并严防荆襄等处。万勿令贼匪乘虚纷窜。将此由六百里加紧谕令知之。　　

○又谕、前因湖北制造战船。降旨令裕瑞、筹拨银十万两。迅即解楚、以济要需。本日据台涌奏、贼匪回窜湖北汉阳等处。有上窜荆襄之说。因武昌被围。道路梗塞。饷鞘不通。请饬部拨款解交等语。现在楚省军务紧迫。库款空虚。需饷甚急。著裕瑞遵照前旨、于造船经费内。先行设法筹拨银数万两。即日派委妥员赶紧解赴湖北。以备该省兵饷急需。其余银两。仍著陆续解往。以资接济。毋稍延误。至川省界连湖北各要隘。前已降旨谕令严防。著该督即饬属慎密防守。勿任贼匪乘闲阑入。将此由六百里谕令知之。　　

○福建巡抚王懿德奏、绅士郭柏荫等、请将红单船留闽剿贼。得旨。闽省生民。朕岂忍置之不顾。但粤艇专为肃清江面。较量全局。孰轻孰重。自可立见。况艇船为数并不甚多。合之尚恐无济。分之必更单薄。两处贻误。罪将谁诿。该绅士所见甚小。只知顾伊等本地。汝为阖省大吏。何无定见若是。亦何畏绅士掣肘。胆小若是。朕殊不解。此时虽严旨再催。已觉迟缓。　　

○以河南怀庆府城解围出力。赏知府周士镗、副都统松玉、双成、佐领喀勒喀、副总管富勒何恩布、游击吴璋、都司徐廷楷、文魁、守备马成玉等、花翎。县丞张继武等、蓝翎。余开复升叙有差。　　

○辛巳、谕内阁、御史黄经奏、太平仓放米情形一摺。前经查仓御史怡康等会奏、四仓放米。车辆短少。当由户部议准。展限十日。现在展限已满。未放米数、尚有七万余石之多。总因顺天府拉备兵差。以致车户避匿。无从雇觅。著各旗都统、饬令章京等、赶紧设法雇备车辆。赴仓关领。并著顺天府严饬所属。凡各仓领米来往车辆。不准差役强拉私押。致误放米限期。至各仓应放米石。展限已满。仍著户部再行酌展。即知照仓场衙门、并各该旗、按限办理。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰三年。癸丑。十月。壬午。上御懋勤殿。句到四川情实罪犯。停决斩犯七人。绞犯一人。余五十四人予句。　　

○谕内阁、恭亲王奕孙瑞珍等、遵旨会审已革山西巡抚哈芬、呈递该革员亲供一摺。哈芬身任大员。当贼匪窜入晋省。不能豫防。已有应得之罪。况军务正在吃紧之际。尚负气争能、与郭梦龄互参。亦属见小忘大。意见鄙狭。至供称该藩司有意诬陷。更不成话。一巡抚呼应属吏不灵。可见平日整饬无方。伊觉非伊之咎。正不知是伊之大负委任处也。余款哓哓置辩。不足与较。著毋庸议。哈芬系地方大吏失守城池。罪止革职。但该员不知承受朕恩。种种纰缪。实属糊涂之至。哈芬著发往军台效力赎罪。　　

○又谕、前有旨、将举人臧纡青、以通判补用。兹据奕经奏称、该举人愿赴会试。不敢骤邀官职。臧纡青、著赏给同知衔。仍令管带壮勇以资防剿。所有前次赏给通判留于安徽补用之处。著即注销。　　

○谕军机大臣等、寄谕参赞大臣僧格林沁、本日据胜保奏、现筹围剿逆匪情形。并绘图呈览。布置尚属周妥。惟据称达洪阿、于初九日带兵七百余名来营等语。该逆分踞静海独流二处。意欲分我兵力。必须大兵云集。四面合攻。方可一鼓歼除。著该大臣将达洪阿未到之兵一千余名。饬令赶赴胜保军营、以备调拨。毋再迟误。此时自以速殄逆匪为要。若前路进剿得手。则后路防守自可无虞。僧格林沁专为屏障京师、酌留兵将。所见亦是。第胜保大营、若能多兵迅集。此股逆匪。无难殄灭。前路获胜。后路自安。汝必能见到及此。况汝之忠忱。朕素深悉。总以国事为重。断不致稍有龃龉。本日览胜保摺、多有谓汝不能与伊和衷。朕知汝之心无他也。该大臣与胜保共办一事。务须仰体朕心。合力同心。肃清畿辅。以副委任。勉之望之。将此由六百里加紧谕令知之。　　

○又谕、胜保奏、军营宜和衷共济等语。所见极是。逆匪占踞静海独流二处。现经胜保派拨官兵募备船炮、严密布置。克日围攻。惟在带兵各员听候调遣。合力兜击。自不难殄灭贼氛。迅速蒇事。侍郎庆祺、副都统达洪阿、均系归胜保调度之员。庆祺初七日击贼情形。何以并未咨报。著该大臣严饬该侍郎、务当协力同心。毋得任意藐玩。自干罪戾。达洪阿、叠次降旨、催令赴胜保军营。至今始带兵七百余名到营。实属迟延。此次姑免深究。其未到之兵千余名。已谕僧格林沁严催前进。仍著胜保飞速调拨。毋任藉词逗遛。至多尔济那木凯之兵。应如何分拨催调。著该大臣斟酌办理。此股贼匪。既责成该大臣剿办。一切调度。朕断不为遥制。若诸将观望迁延。任意迟误。必致又蹈怀庆故辙。畿辅重地。岂容再有贻误。傥有不遵调度。致失期会者。该大臣一面奏闻。一面即以军法从事。此旨著传示军中将士、俾各懔遵。将此由六百里加紧谕令知之。　　

○又谕、据有凤奏、贼匪围攻兴化。仍退踞仙游枫亭等处。请拨兵筹饷一摺。贼匪盘踞枫亭仙游。尚未收复。攻扑兴化府城之贼。经提督炳文、总兵钟宝三等、会同守城兵勇夹击败退。该将军复调郭仁布等、前往合剿。谅可得手。惟该处距省甚近。且该逆又欲来永福窥伺省垣。亟宜设法派兵防御。毋稍疏虞。江西省城虽已解围。而湖北安徽、贼踪纷扰。仍须防其北窜。本日已谕令张芾酌量情形。抽拨援应闽省。但恐江西兵力未能兼顾。该署督等、惟有督饬所属、认真劝谕团练、保卫地方。并严饬官兵、相机剿办。不可坐待援兵、致失机会。至另片奏、据王懿德咨称、进剿仙游。阵亡受伤兵弁不少等语。乡勇句通贼匪。情节可恶。必当痛加剿办。已革游击周兆麟、是否阵亡。并著该抚查明具奏。将此由六百里谕令知之。　　

○又谕、本日据有凤奏、贼匪窜扰兴化。盘踞仙游。请添兵筹饷等语。前因福建会匪滋扰。先后谕令叶名琛等、调拨精兵二三千名。并筹拨兵饷三十万两、解赴闽省以资接济。谅已遵照办理矣。兹据有凤奏称、广东仅拨兵五百名。粤饷亦仅解到二万两等语。闽省攻剿。正当吃紧之际。兵饷在所急需。现在邻近省分、无兵可拨。著叶名琛、柏贵、迅速挑选精兵二千名。派委得力将弁、赴闽协剿。仍著该督等、先行筹拨饷银十余万两。委员速解闽省以济要需。将此由六百里谕令知之。　　

○又谕、寄谕江西巡抚张芾、据有凤奏、贼匪盘踞仙游。省垣吃重。请将江西裁撤之兵、酌拨协剿一摺。福建厦门等处。既未收复。而枫亭仙游一带。复有匪徒窜踞。闽省兵力、不敷分拨。情形危急。自应添兵救援、以资接应。现在湖北贼匪纷扰。急须江西拨兵援应。而闽省与江西毗连。亦不能不兼顾。著该抚酌量情形、如有可分之兵。迅即选派得力将弁、管带赴闽。会同协剿。将此由六百里谕令知之。　　

○又谕、据奕经奏、皖北紧要。请饬河南巡抚转饬徐广缙、进驻蒙亳一带、惩办土匪。并遏南贼分窜等语。归德土匪。经徐广缙追剿。多窜蒙亳境内。该处与归德所属之商邱永城鹿邑连界。现在安徽省城、暨集贤关。尚未收复。皖豫毗连处所。最关紧要。著英桂即饬徐广缙督带兵勇、进驻蒙亳、剿办土匪。设有粤匪北来。亦足以遏其冲。舒兴阿、现已带兵由河南赴楚。并著随时知照何路紧急。即由何路会剿。毋误事机。将此由六百里谕令知之。　　

○又谕、奕经奏、皖北缉匪防逆。均关紧要一摺。颍州土匪。经袁甲三督率游击武全等、痛加剿洗。余党逃匿雉河集。该侍郎已饬游击李成虎、带领臧纡青、驰往剿办。著即饬带兵各员、迅将土匪全数殄灭。勿令日久蔓延为患。袁甲三现署安徽藩司。地方事宜。是其专责。该侍郎即与该员随时商办。扼要驻劄。总期迅剿土匪。并严防逆贼纷窜。是为至要。奕经现在患病。著赏假二十日、安心调理。徐州防剿事宜。暂交百胜、王梦龄、恩锡等、代办。遇有紧要事件。仍须亲身经理。不可诿卸。臧纡青已赏加同知衔。仍著传旨、饬令该员督率练勇、协同官兵认真剿办。如果始终奋勉。不难再邀恩叙也。将此由六百里谕令知之。　　

○钦差大臣胜保奏报、筹办围剿逆贼情形、并绘图呈览。得旨。布置尚属周妥。汝之军令、不可不严。若稍顾情面、必无了局。图留中。　　

○河南巡抚英桂、奏报谢恩。得旨。著速赴豫省。一切情形。详细具陈。汝事事只有还朕一实字。不可稍涉粉饰。　　

○以河南城守尉哲克东阿、为西安左翼副都统。　　

○以浙江盐运使韩椿、为福建按察使。　　

○以湖南道州、江华、永明、嘉禾、桂阳、郴州、永兴、七州县城被贼窜陷。革布政使恒福、署按察使周颚、道员张其仁、知府徐嘉瑞职。前布政使潘铎、道员张琴、降调有差。　　

○以办理俄罗斯通商事宜出力。赏章京萨毕屯、花翎。　　

○癸未。谕内阁、富兴阿奏、请定正阳门启闭时刻一摺。京城各门。稽查理宜严密。全在值班人等实心任事。正不必更改旧章。转致窒碍。富兴阿所奏。著毋庸议。仍著步军统领严饬值班各官兵、无分昼夜。认真稽查。毋得稍有疏忽。　　

○镶白旗满洲副都统达洪阿、奏报往返稽滞缘由。及现筹会剿情形。得旨。往返奔驰。致稽时日。原属有因。现在汝已抵军营。朕总以汝能杀贼为凭。事后置辩。徒无益也。胜保屡立战功。人甚忠诚。与汝相似。必能与汝和衷。汝若视胜保与赛尚阿等。则是汝自误也。　　

○马兰镇总兵官庆锡奏、贼踞杨柳青独流镇等处。我兵约众数万。不可全数进攻。须战者攻围。守者防窜。节节设伏出奇、以备不虞。得旨。所见尚是。现在胜保大营所筹办者、正如是也。　　

○四川总督裕瑞、奏报谢恩。得旨。朕闻汝在川。于地方一切事情。未免涉于宽缓。殊少果断。并有二语。谓汝严明不如琦善。廉介不如徐泽醇。朕料汝未必真敢过于因循。第朕闻若是。特谕汝知。嗣后倍加感激。有则速改。无则加勉。懔之。　　

○陕甘总督舒兴阿奏、遵旨改赴河南、并调原派官兵来豫、以资酌拨。得旨。绵洵等所带之兵、势难撤回。现在胜保已饬郝光甲归汝大营。可速速催趱。抵开封后、再行相机进止。英桂尚不能即日到豫。一切机宜不可缓。断不可候伊商量。又奏、驿站迟延。咨行查参。批。打越过站。地方官因何不即行参办。汝等外官分别疆域之见。总未除尽。　　

○山西巡抚恒春奏、平阳一带。被贼蹂躏、本年盐课奏销。难望埽数全完。请将候补知府张思镗、署监掣同知、以资得力。得旨。诸多推托缓办。乃向来积习。岂可专俟直省凯撤后、再从新料理耶。　　

○调山东兖州镇总兵官花里雅逊布、为河南河北镇总兵官。以骑都尉德坤、为山东兖州镇总兵官。　　

○甲申。谕内阁、胜保奏、攻剿独流逆匪。大获胜仗一摺。逆匪自经官兵于杨柳青地方、痛加剿洗。全数窜踞静海独流两处。胜保督带官兵、并达洪阿奕纪所带官兵、于十一日辰刻、直抵独流贼巢。用大炮连向贼垒轰击。该逆倾巢扑出。我兵分东西两岸冲杀。西岸出贼二三百名。为达洪阿等攻击败退。东岸逆匪甚众。亦经各路官兵轰毙二百余名。该逆复敢从东面拥出马队数百。自深林抄出。冲入河州官兵队中。胜保望见贼旗甚近。亲身督带吉林黑龙江官兵、向东飞奔。步行掩杀。河州天津各兵、见胜保督兵接应。亦各奋勇抄击。枪毙带马队穿黄马褂贼目一名。贼众大溃。奕纪亦带兵接应。佟鉴所带铜炮、从旁轰击。立将乘轿指挥逆众之贼目击毙。并枪毙轿前执大黄旗之贼。统计是日杀贼五六百名。此次进剿逆匪。我兵马匹、尚未到齐。当贼众冲入河州队中。欲将天津各队围裹。其势颇为凶悍。该大臣挥众步行督战。各队官兵、人人用命。奋力攻击。遂致贼众披靡。歼戮甚多。览奏实深嘉慰。著发去黑狐骽马褂一件。珊瑚豆大荷包一对。交胜保祗领。该大臣即督率达洪阿、奕纪、佟鉴、及庆祺、经文岱、所带官兵炮船。四百兜围。将独流逆匪悉数歼除。并与西淩阿、善禄等、将静海逆匪、一律殄灭、以靖畿疆。古北口提标兵目海腾云、首先扑入林中。将执旗之贼枪毙。以致手受矛伤。外委虎世德、用枪击中坐轿指挥贼目。均属奋勇可嘉。均著赏给六品顶带、并赏戴蓝翎、以示奖励。　　

○谕军机大臣等、胜保奏、攻剿独流逆匪、大获胜仗一摺。该逆大股马匹船只。聚集独流。其踞静海城内者。不过十之二三。该大臣大营偪近独流。此次痛加剿洗。贼胆已寒。正当乘此机会、尽力攻击。或先行收复独流。或分兵并取静海。该大臣相机调度。即行剿办。所有马队各官兵。著即飞催前进。并督饬各路带兵大员、四面围攻。务将此股逆匪歼除净尽。毋令窜逸。如能将静海城内股匪、饬令西淩阿、善禄、与独流官军同时攻打。俾该逆两处不能互相救援。剿办更当得手。该大臣叠受朕恩。与军士诚意相孚。定能计出万全。克期奏捷。尤须倍加奋勉。并剀谕各营将领。同心协力。迅埽妖氛。自当普邀恩奖。庆祺、经文岱、所带炮船。应如何联络接应之处。仍随时酌量布置。如贼匪被剿穷窜。必须严密堵截。断不可任其兔脱。击毙乘轿贼目、系何姓名。可于生捦贼匪内讯供具奏。此次接仗。据称东岸、系奕纪带兵接应。当贼匪仆入河州队中。奕纪带领旗营官兵、一齐掩杀。颇为出力。著该大臣查明、酌量保奏。将此由六百里加紧谕令知之。　　

○又谕、寄谕直隶总督桂良、本日据胜保奏、进剿独流贼匪。大获胜仗。贼势日见穷蹙。但静海偪近淀河。若零匪由西淀分窜。一水可通保定。省垣为畿辅重地。尤当加意严防。勿稍疏懈。将此由六百里加紧谕令知之。　　

○又谕、据桂良奏、官兵赴津防堵。需饷紧急。请由天津筹款支应一摺。贼匪滋扰静海独流一带。各路防剿官兵、云集天津。需饷甚钜。现在保定筹办防堵。司库无银可拨。自应变通办理以济兵需。据称长芦盐政、有经徵关税。运司、有经徵盐课。天津道、亦有应徵海税。皆可通融协济。著文谦等于盐运两库、及天津道库、无论何款。尽数就近支应。毋稍贻误。桂良摺钞给阅看。将此由六百里加紧传谕文谦、并谕令张起鹓知之。　　

○工部左侍郎吕贤基等奏、已革臬司张熙宇等、督率兵勇、收复集贤关。可否以功抵罪。得旨。张熙宇等、此次尚属出力。然贼众并未大受惩创。仍著督催进剿。若果倍加奋勉。不但开复处分顶带。犹应分外加恩。是时若即行开复。未免过优。　　

○以直隶剿贼出力。赏还副都统托云保翎顶。　　

○蠲缓直隶保定、文安、固安、天津、甯河、永清、新城、雄、安、高阳、献、交河、吴桥、东光、青、静海、藳城、丰润、玉田、大城、霸、蓟、新城、武清、宝坻、滦、清苑、蠡、束鹿、河闲、阜城、沧、南皮、盐山、庆云、正定、无极、南和、鸡泽、元城、大名、南乐、清丰、武邑、深、深泽、博野、景、南宫、新河、甯晋、武强、容城、五十三州县被水被风村庄新旧额赋。并赈保定、文安、固安、天津、四县被水灾民。　　

</div>
    <div class="pagination">
<a href="清实录咸丰朝实录_page162.html">上一页</a><span>...</span><a href="清实录咸丰朝实录_page158.html">158</a><a href="清实录咸丰朝实录_page159.html">159</a><a href="清实录咸丰朝实录_page160.html">160</a><a href="清实录咸丰朝实录_page161.html">161</a><a href="清实录咸丰朝实录_page162.html">162</a><span class="current-page">163</span><a href="清实录咸丰朝实录_page164.html">164</a><a href="清实录咸丰朝实录_page165.html">165</a><a href="清实录咸丰朝实录_page166.html">166</a><a href="清实录咸丰朝实录_page167.html">167</a><a href="清实录咸丰朝实录_page168.html">168</a><span>...</span><a href="清实录咸丰朝实录_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
