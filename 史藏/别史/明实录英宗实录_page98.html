<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 98 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 98 页/共 263 页</h1>
    <div class="content">　　○丁亥命给湖广衡州府桂阳州丰裕仓年久浥烂米麦三千三百八十四石与附近卫所屯军粪田从户部核实奏请也
　　○戊子周府临颍县主薨遣官赐祭命有司营葬○起复贵州石阡府经历杨彬彬以母丧去职耆民保彬律己奉公善抚蛮俗乞令起复任事
　　上从之
　　○修南京甲字等库二百五十余间
　　○筑高邮州西门马道以便军民涉湖者
　　○户部奏请预给大宁前等卫所甘肃备边带俸官蓝成等六十三员今年四月至十二月俸粮折色俾其置办衣装从之
　　○南京云南道监察御史吕昌奏直隶凤阳颍州颍上县仓粮陈腐而颍上千户所六品以下官俸粮止支二分老幼疾军俱无口粮养赡奏下户部议将颍上千户所六品以下俸粮本色月增一分老幼疾军月给口粮三斗从之
　　○河南布政司奏彰德府林县在太行山下其田地石厚土薄加以连岁旱涝无收以此逋逃者众抛荒石压沙积水决田地一千六十五顷夏秋二税负累见在人户陪纳户部覆奏请暂停徵  上曰田既不可耕则税当除若复逼责岂恤民之道俟更造版籍时悉与除豁
　　○先是有卫卒栾马驹者请自以石修驹河桥工部言桥梁恐非匹夫所能办马驹言已运石  上许之凡过往车辆马驹皆索米若柴以助用久之有诬马驹以犯奸欲缚赴官者得其白金五百两释之已而人又欲讦其事马驹仰药死  上命刑部执欲讦者鞫之工部追理所遗财货仍毕其工
　　○山东济南府滨州民诉会昌伯孙忠家人韩兴等徵所贷借规数倍利官司望风奉行给事中御史交章劾忠
　　上念忠国戚且必不知此特宥之命法司执治兴等发戍辽东铁岭卫
　　○己丑赐真人张元吉诰命为正一嗣教冲虚守素绍祖崇法真人领道教事并追赠其故父留纲为正一嗣教崇玄养素寂静真人封其母高氏慈惠静淑玄君○南京豹韬等卫官军兑运直隶苏州府粮米赴京至扬子江风潮险恶舟为所覆漂流米七百四十余石督运指挥朱谅等奏乞将应运京仓米七千四十余石于通州上纳撙节路费以补漂流之数从之
　　○初巡按四川监察御史严颐言去年秋冬以来歪地等寨番人反叛攻围城堡劫掠无忌而镇守都指挥王杲高广略无捍御之策乞推选智谋材勇武臣前来松潘总率士马相机抚剿仍治杲等失律之罪  上曰杲等姑记罪令同三司巡按御史抚捕既而御史复言诸蛮不从抚顺仍前攻劫杲广委无御侮之才  上命兵部会同管军大臣推选智勇超异堪为总帅者二人以闻至是尚书邝野太保成国公朱勇同举都督同知宫聚都督佥事陈荣  上终以抚循为意命武臣且不差即召山西副使寇深同鸿胪寺署丞祁全仍往抚谕果再不顺就令提督杲等调兵剿捕
　　○庚寅吏部奏曩者本部郎中彭勖言吏到部有该重历者无定例乞为裁处今查吏有考满停役不赴部者丁忧服阕单丁侍亲亲终赴部违限者闲住年久复充吏者考满起复违限将役内日期增减至五岁之上者考满起复违限虽有故事文凭然已至二年之上者越关在逃行提角□羊到者丁忧少一月或多一月者考满一年之上升补者丁忧服阕于别衙门参补者为事停役一年之上还役者考满为事还役不依限赴部者仓攒守支尽绝不依限赴部者为事上工运甎灰粮草公差事竣迁延一年之上著役者截替裁革起送赴部违限一年之上者考满日期多历一月或少一月又违限者役未满时公差回还已满及役已满后为事回还违限三月之外升参者俱应重历  上悉从之仍命移文各司府州县卫所等衙门凡役满等项吏官吏徇私留难致令违限者必罪不宥
　　○广东右布政使彭远年老乞致仕吏部言其犹堪任使  上命复职
　　○直隶凤阳府知府杨瓒奏本府所属地方武臣之家甲于他府有调除他所其所遗亲族家人俱无名籍乞取勘立户凡出入经营给以大引庶有统属不至为非从之
　　○给龙虎山上清紫微宫院道童徐孟卿等二百五十九人度牒从真人张元吉奏请也
　　○应天府知事倪鉴上元县县丞张得江宁县主簿程童为巡按监察御史刘甄以老疾黜退各陈年力未衰且于例不应考  上命吏部廉之以监等言皆实全复任甄坐考核不当为给事中劾奏下法司鞫赎徒还职
　　○革狭西兰州卫阿干镇关设摩云岭巡检司置巡检一员隶狄道县从都指挥佥事岳广奏请也
　　○壬辰遣驸马都尉井源等为正使给事中姚夔等为副使持节册封晋府永和昭定王嫡长子美坞为永和王进封夫人丘氏为永和王妃秦王嫡子公锡为秦世子庶第三子公鏳为汧阳王保安悼顺王嫡次子公鋉为保安王荆州府经历余中女为辽王世子豪墭妃西城兵马副指挥刘英女为宁河王美堛妃南城兵马副指挥刘英女为郃阳王公镗妃
　　○免直隶真定府所属冀州南宫宁晋柏乡四州县去年旱伤粮四千五百九十七石草八万七千九百三十束
　　○皇陵祠祭署奏  皇陵旧有二十户邻近  仁祖淳皇帝御居蒙  太祖高皇帝赐与田宅蠲免粮差令其朝夕洒扫殿宇朔望陈设祭祀正统初凤阳府知府熊观奏其子孙散居甚众乞于有司附籍庶凭稽考蒙令照旧于祠祭署附籍仍免粮差今临淮县又奏欲令附籍有司诚恐编充里甲失误供祭执事孤负  高皇帝天地大恩户部以闻  上命仍旧本署附籍
　　○顺天府宛平县富户闻春等先因避役逋亡至是自首  上命宥罪充役再逃不宥
　　○癸巳顺天府良乡县奏泥河北邻芦沟桥浑河地名大宁肆坡累为水决乞发丁夫修筑事下顺天府按视言宜先＜锍-釒＞河然后筑堤从之
　　○甲午贵州永宁州知州邓裕等奏本处所属诸种蛮夷强梗难化近赖按察司副使李睿抚绥有方人皆乐业今睿专理屯田众情失望乞仍令按治民事从之
　　○命监察御史李俊往福建提督银场赐敕谕之
　　○山东都司奏兖州护卫屯田军士多王府占用修造房屋烧运紫灰不能屯种备纳子粒乞与除豁户部言王府工程如果未完就令各军余丁屯种从之
　　○太保成国公朱勇奏左军都督府左都督刘聚之子以马韂及扇散给营中官军徵求银货且役军人造私居第命执其子下狱聚自陈失于教训六科十三道交劾其贪虐欺罔  上命宥聚不问
　　○监察御史蔡愈济奏有诏禁京城外西北开窑取土而太监贾享僧保内官云保山黄义擅役军士于清河开窑请寘于法  上宥享僧保下云保山义于狱仍谕都察院申禁之
　　○南京僧录司请修大报恩寺塔心并穿堂天王殿左右廊房从之
　　○乙未前军都督府都督佥事郑通卒  上辍视朝一日遣官赐祭命有司营葬
　　○赏征柳庆思恩等府桂平等县贼有功官军土兵人等一千八十六人参议指挥土官知府等官各钞八百贯彩叚二表里千户知州等官各钞六百贯彩叚一表里百户知县等官各钞五百贯绢三疋旗军目兵人等各钞三百贯绢布各一疋其斩首三级以上并阵亡者倍赏之
　　○监察御史周道下狱时有锦衣卫卒获盗例不当升赏道请升赏之已而自陈其误故下狱
　　○丙申兵部言镇守宁夏左参将都指挥使丁信奏广武营守备都指挥使种兴强悍不受约束不法等情而兴亦讦丁信不法及参赞军务大理寺右寺丞罗绮亦言兴罪于朝  上命兴从实自陈而兴延至四月余不行具闻  上曰朝廷命将守边各有体统种兴何以不服丁信约束及御史举其不法朕姑命自陈而又延久不报尔兵部即移文与佥都御史卢睿廉察所犯以闻毋得阿比有妨边务
　　○司设监太监蔡忠奏深州知州栾凤卒于官其子与州吏狎迁延不归所居与臣弟邻因有井不与汲水忿詈臣弟词及臣甚不逊事下巡按监察御史陈浩论知州子及吏俱当赎杖狱上特命发戍辽东铁岭卫
明英宗睿皇帝实录卷之一百四十二
　　正统十一年六月丁酉朔给赐贵州会诵心经并法华经及能作瑜伽法事者土僧童四十九名度牒
　　○内使阮恺盗启宝藏库锁事觉  上命戮之于市毋覆奏
　　○戊戌颁赐开平怀来龙门三卫学性理大全等书从山东布政司左参议尹聪奏请也
　　○亦力把里等处地面也密力虎者王遣使臣马黑麻等来朝贡玉石马驼及银青鼠皮赐宴并彩币袭衣等物
　　○刑部右侍郎薛希琏等奏凤阳淮安二府州县去岁田亩无收民掘野菜卖子女以食多至饥死所负兑军粮米九万六千七百七十余石乞候今岁夏麦成熟于本府官仓交纳从之
　　○复浙江钱塘县知县陆枢官枢为其民董康所诉事下巡按监察御史论康徒枢杖俱输赎康与其弟宁等复赴京欲诉枢捕康兄弟拷掠之械赴理问所宁死狱中理问刘谦奏枢当死罪枢奏谦挟私故入遂与俱械至锦衣卫鞫都察院俱坐徒还职枢调南昌知县然枢实贪酷其后卒以赃败瘦死都察院狱
　　○己亥命岁给唐府上蔡郡主并仪宾张凤禄米八百石
　　○巡按福建监察御史冯杰等奏建阳福安等九县原定每岁银课二万一千一百二十余两缘各县银坑采取年远矿脉微细得银数少奏下户部议今年不拘额数从实煎办银课类角□羊以后年分仍将增出银课具数奏请定夺庶几上下不亏从之
　　○命户部主事周杰进士李叔玉于南京该库支钞三十六万三千贯绢一千一百八十八疋布一千八十三疋运往广西同总兵官柳溥给赏有功官军○免浙江湖州嘉兴台州三府属县并卫所被灾秋粮子粒十一万七千八百余石
　　○直隶定州卫奏本卫城楼墙垣敌台及倒马关周家堡山口见今修筑材力不敷其真定府筑滹沱河堤又该分派协助实为艰难下工部议言以十分为率府州县七分军卫三分庶劳佚均从之
　　○庚子镇守狭西兴安侯徐亨同都御史王文并狭西三司等官奏狭西今岁雨泽及时远近沾足西安等府麦豆俱十分丰收其余禾黍亦皆茂盛有年可望流徙者多已复业访之耆老数十年来未之见也  上喜谓侍臣曰丰年国家之祥今狭西一方之民皆足食可谓祥矣○敕谕泰宁卫掌卫事都督佥事拙赤都指挥使讨勤火脱赤都指挥同知隔干帖木儿都指挥佥事火儿赤台纳哈出及大小头目人等曰今得尔等遣头目帖木儿奏称本卫部属迭的谷等先带家小往忽克尔帖里温围猎被瓦剌也先朝贡使臣乞儿吉歹等擒拏角□羊京乞朝廷给还完聚然去岁乞儿吉歹等奏迭的谷等纠集人众在途邀劫往来使臣朝廷已明正其罪及论乞儿吉歹功次升官职赏彩币以旌其忠盖赏善诛恶国家大法必出至公乃合天道尔等乃为迭的谷等曲词请怜使恶者效尤良善受害果天道乎况尔等世受朝命掌管卫事部属中为恶者屡敕挨捕未常获角□羊一人今乞儿吉歹等系远方头目能效忠捕贼岂可置之不问乎因帖木儿回特敕尔等自今宜体朕意宣布朝廷法度禁戒头目人民各安生业毋作非为庶保身家尔又奏若寻见阿鲁台孙男送来亦见尔等恤孤济急之意朝廷必举赏功之典尔等其钦承毋忽
　　○免直隶顺德府所属内丘等八县去年灾伤粮一万一千二百余石草一十九万四千二百三十余束
　　○故阐化王吉剌思把永耐监藏巴藏卜父桑儿结监藏巴藏卜借袭阐化王命礼部遣官赍敕及彩币等物同来使绰思恭巴等往给赐之
　　○辛丑敕谕赤斤蒙古卫掌卫事都督佥事阿速都指挥可儿即薛令及大小头目人等曰近得甘肃总兵等官奏送永昌卫原逃军丁短竹速可帖木儿到京及脱脱等到甘肃俱告称永乐间同千户羽禄失加保帖木儿等四十余户流移境外同尔卫人民一处居住今经年久各思念亲属并其父祖坟茔欲回本处依亲居住虑彼该簇头目拘执等因已令总兵等官将短竹等家口安顿甘州特遣都指挥赵哈剌不花等赍敕前去同尔等著落该簇头目挨查羽禄失加保帖木儿等四十余户人口头畜等件一一交付赵哈剌不花等领回甘州安顿居住如违朕命俱重罪不宥尔等其钦承之
　　○宁夏广武营备御都指挥使种兴自陈莅官不谨干犯刑章以致左参将都指挥丁信举发其事蒙皇上不即加诛令从实自陈信所言深中臣病臣之罪不容诛矣  上曰兴论法本难恕但念其父叔著勋  先朝姑屈法宥之且朝廷命将率偏裨自有体统而兴崛强任情仍令卢睿责其死罪状戴罪管事今后仍玩法不悛者必以军法从事
　　○刑部奏贩私盐千斤以上者摆站万斤以上者充军俱不必上请其列舰持兵拒捕者乃上请从之
　　○命工部修造  奉先殿供用器
　　○壬寅琉球国中山王尚忠遣使者伍是佳美等赍捧表文来贺今年正旦贡马及方物赐宴并彩币袭衣等物有差
　　○户部右侍郎焦宏奉命验视河南狭西直抵甘肃一带边粮至是具将仓库五十余所储积实数以闻  上谓户部臣曰边陲粮少之处其拨运备用库金银籴买储积腹里粮多足支数十年之处令所司挨陈支给优养军民设法区画无致腐烂
　　○停狭西运粮先是狭西边堡缺粮  上命河南怀庆府州县挽输以给至是边粮足用腹里复丰登故命停之
　　○命延安各营军士每年自采秋青草应用果有不敷于附近府州县拨运供给从户部右侍郎焦宏奏请也
　　○设河南开封府归德州永城县僧会司置僧会一员
　　○敕右佥都御史马恭往延绥协赞都督佥事王祯等军务
　　○癸卯泰宁卫头目土木儿等陛辞命赍敕并织金文绮彩绢等物归赐其都督拙赤等
　　○升光禄寺卿奈亨为户部左侍郎仍掌寺事亨秩满九载自陈靖难时屡有守城之功  上特命升之
　　○周府仪宾钱钦张琳马训庄忠田俊群饮长史谭广家用女乐巡按监察御史请罪之  上置不问以书谕王戒钦等毋蹈前非
　　○甲辰代府仪宾秦安令从者诣仓给禄米大同府通判霍瑄以方给虏使粮饷未暇从者辞不逊瑄欲挞之安詈宣且启代王诬瑄殴己王以闻事下巡按监察御史刘克彦覆之劾安有罪  上命宥安戒毋再犯
　　○辽东总兵官都督同知曹义提督军务左副都御史王翱奏顷者朝廷从臣等所奏将在京官军止留一百五十员名余尽送回京选辽东屯军补之今思京军取回恐致诸夷轻视况屯军选拨入伍甚妨屯种臣等乖谬之罪不容辞矣乞将京军仍留屯军免选事下兵部尚书邝野等言义等前后纷纭反覆失信下人宜置于法  上曰论法当如卿等言但守边重事而又自伏罪姑宥之从翱等所言京军仍旧轮操屯军免选
　　○调福建右参议耿定于浙江布政司专理银矿定先以养病家居至是病愈赴吏部故调用之
　　○命狭西行都司署都指挥佥事杨斌子玉南京掌广武卫事署都指挥佥事黄恭子铠俱袭为指挥佥事
　　○宥直隶苏州府吴县知县叶锡还职锡剖民争产者民不平诉锡贪酷枉己法司请罪锡耆民百余人诣阙言锡清廉仁恕政平讼理乞留之  上曰民既欲留其毋罪之令视事
　　○丙午安南国王黎浚遣陪臣阮叔惠等来朝奏事贡方物赐宴并彩币袭衣等物有差
　　○丁未四川石砫宣抚司土官舍人马应文广东琼州府昌化县土官舍人符应乾广州府清远县猺首周保肇庆府新兴县猺首何凯明等贡方物赐以彩币
　　○命延绥庆阳三卫西安左等四卫调拨守边旗军每岁人给绵布四疋绵花三斤如别有选差守备余丁每名亦给绵布一疋绵花一斤从户部定拟奏请也
　　○戊申赐代府襄垣王嫡长子名曰仕＜土匮＞
　　○升光禄寺卿张惠为四川右布政使从吏部会官荐举也
　　○辽东总兵官都督同知曹义等奏朝鲜国王咨称茂昌郡近被野人五十余人突入剽掠人口畜产虑恐建州卫李满住部落所为烦为奏达禁制  上命兵部移文王翱等遣人廉察果实即与追究毋令彼此构隙仍戒李满住谨守法度毋纵部落为非自速罪戾
　　○命江西故都指挥佥事养政子贤袭为南昌前卫指挥佥事
　　○兵部言参赞云南军务刑部右侍郎杨宁先奉敕旨与本部左侍郎侯琎每二年轮代参赞用均劳逸今宁将及二年例应琎代琎近因马踬伤足调治未痊乞别选堂上官一员前去代宁  上以琎素所定者命良医调治疾愈仍往代之
　　○巡按广东监察御史张子初奏广东高雷等府化州等处猺蛮出没劫掠乡村杀伤官军顷者贼徒未炽之先己常同三司推选都指挥何贵左布政使吴扬佥事杨辅等督同指挥王杰等带领官军酌量抚捕诸猺而贵等惟耽宴安俱已回司致令贼徒猖獗为民患害乞将贵等治罪  上曰失机官正当重罪但急于讨贼姑记之命御史责死罪状令督兵设法擒捕必欲擒获若仍避事纵贼必罪不宥
　　○南京监察御史陆俦巡石灰山关副使黄颉受盐徒赇俦廉知发其奸颉讦俦常取民池小鱼十数尾及蔬菜一束供馔遂俱下锦衣卫狱俦当罢官上命宥之
　　○湖广按察使孔文英奏楚府仪宾葛隆以沔阳州同知曹瑛有赃罪系狱绐受其赂请治隆罪  上命巡按御史鞫之
　　○辛亥命修京城北垣遣工部右侍郎王永和祭告司工之神成国公朱勇祭告京都城隍之神
　　○癸丑乌思藏等处不来朴等寺番僧剌麻亦失藏并奉使乌思藏回剌麻锁南监赞等各贡佛像及方物赐宴并彩币袭衣
　　○兵部右侍郎李蕡有疾  上命医往视之○命亦力把里使臣未儿马黑蛮哈撒俱为百户忽劄力等温把密使臣兀儿罕丁牙儿干使臣亦阿哈麻哈密使臣同知阿哈麻大使迭儿必失俱为所镇抚
　　○户部尚书王佐奏各处钞价腾贵河南山东等布政司并南北直隶凤阳淮安等府州县今年夏税小麦每石原拟折钞八十贯今宜每石减二十贯止徵六十贯角□羊赴京库从之
　　○甲寅遣中官祭中霤之神
　　○晓刻有流星大如杯色青白尾迹有光出正西云中东北行至云中后二小星随之
　　○丙辰河南左布政使饶礼以年老乞致仕吏部言其精力未衰  上命留任事
　　○升山西按察副使寇深为都察院右佥都御史提督松潘兵备敕之曰松潘诸夷已多向化惟歪地骨鹿簇二十寨不服抚谕今特命尔提督王杲高广等整饬兵备尔所至之处令都司在城卫分拣选精锐官军二三百人护送以助声势仍与王杲等计议写榜前去招抚许其自新或有冥顽仍前不伏者令官军截杀以靖一方
　　○夜地震有声
　　○丁巳都察院右都御史陈镒奏近例御史阙员于听选知县推官等官系进士监生出身者选送本院理刑半年考其堪任具奏除授不中者仍任原职比闻听选官或诈称患病稽延岁月以俟侥幸选取乞敕该部自今须候本院移文方许选拣仍详具各官善政实行送院如将人物猥琐政绩无闻及托故俟选者一概选送从给事中御史指实纠劾庶杜幸进之门章下吏部尚书王直等言臣等亦知御史职任之重岂敢滥举若使都察院考察能尽至公则幸进之徒何由得用且善政实行一时岂能周知须待理刑半年练习之久体察之精始知其实  上命吏部今后务选老成重厚学识优长者送院理刑本院仍严加考察不称者送回吏部如徇私不公皆治以罪
　　○壬戌赐晋府宁化王辅国将军美土□度长子名曰钟鑮
　　○封襄王瞻墡长女为湘潭郡主配刘隆命隆为宗人府仪宾赐诰命冠服如例
　　○擢进士章纶为户科给事中俞鉴兵部主事
　　○免山东莱州府胶州逃移人户盐钞二万六千六十四锭
　　○镇守云南太监萧保奏木邦宣慰使罕盖法求麓川地方会同总兵官沐斌侍郎杨宁等议麓川地方已设陇川宣抚司建官分管矣惟余孟止一处欲拨与木邦未敢擅便事下兵部请移文斌等审勘孟止与木邦相去几程及与陇川宣抚司有无干涉  上曰保既会斌等详议奏来不须再勘俟侯琎去时会同保及三司酌量与之如有碍仍奏闻朕自筹度
　　○癸亥敕谕占城国王摩诃贲该曰近者安南国王黎浚遣陪臣程真等朝贡到京奏王欺其孤幼曩已侵其升华思义四州今又屡次率兵攻围化州杀掠其人畜财物王与安南俱受朝命封建年久彼此疆域各有定界岂可兴兵构怨有乖睦邻保境之意古人云君子不以其养人者害人王自今宜深体此意祗循礼分严饬守边头目慎固封守毋仍恣肆侵轶邻境贻患生灵自取祸殃况天道福善祸淫自有常理王其钦承之并谕安南国王黎浚亦宜严加备御毋挟私报复庶彼此相安副朕一视同仁之意
　　○甲子户部奏直隶苏州府葛山县民运白粮一百四十七石赴京舟至大江为暴风所覆追陪之米杂色不纯告乞送收京仓准下年儧运之数支给官军候下年起运白粮如数补纳  上曰风波之险有人力所不及者虽不陪纳可也况又愿于下年补纳其从之
　　○设山东济南府青城县僧会司置僧会一员铸给印记
　　○久雨浑河水泛决固安县贾家等里屯张家等口堤命有司修筑之
　　○乙丑  皇后千秋节免命妇朝贺
　　○先是回回人马黑木纳马宁夏中云南盐一向未支巡抚官奏马黑木往来宁夏云南熟知道路虑其怀恨为害乞将所中盐每引给与钞一百贯从之
　明英宗睿皇帝实录卷之一百四十三
</div>
    <div class="pagination">
<a href="明实录英宗实录_page97.html">上一页</a><span>...</span><a href="明实录英宗实录_page93.html">93</a><a href="明实录英宗实录_page94.html">94</a><a href="明实录英宗实录_page95.html">95</a><a href="明实录英宗实录_page96.html">96</a><a href="明实录英宗实录_page97.html">97</a><span class="current-page">98</span><a href="明实录英宗实录_page99.html">99</a><a href="明实录英宗实录_page100.html">100</a><a href="明实录英宗实录_page101.html">101</a><a href="明实录英宗实录_page102.html">102</a><a href="明实录英宗实录_page103.html">103</a><span>...</span><a href="明实录英宗实录_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
