<!DOCTYPE html>
<html>
<head>
    <meta charset="UTF-8">
    <title>通志 - 第 154 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 154 页/共 155 页</h1>
    <div class="content">　　通志卷一百九十八
　　宋　右　廸　功　郎　郑　樵　渔　仲　撰
　　四夷传第五
　　南蛮下
　　岭南序畧　南粤　海南序畧　黄支　哥罗林邑　扶南　顿逊　毗骞　干陀利　狼牙修婆利　槃槃　赤土　真腊　罗刹　投和
　　丹丹　边斗　杜薄　薄剌　防焚　火山　无论
　　岭南序畧
　　五岭之南涨海之北三代以前是为荒服当周成王时周公居摄六年制礼作乐天下和平南荒有越裳国以三象重译而献白雉曰道路悠逺山川阻深音使不通故重译而朝成王以归周公公曰徳不加焉则君子不飨其质政不施焉则君子不臣其人吾何以获此赐也其使请曰吾受命吾国之黄耉曰久矣天之无烈风雷雨意者中国有圣人乎有则曷徃朝之周公乃归之于王称先王之神致以荐于宗庙周徳既衰于是稍絶及楚子称霸朝贡百粤秦幷天下威服蛮夷始开岭外置南海桂林象郡汉兴尉佗自立为南粤王传国五世至武帝元鼎五年遂灭之以其地为儋耳珠崖南海苍梧郁林合浦交趾九真日南九郡置刺史治交趾郡领焉交趾者礼称南方曰蛮雕题交趾是也【题额也雕题谓刻其额以丹青湼之】交趾之西有噉人国生首子輙解而食之谓之宜弟味旨则以遗其君君喜而赏其父取妻美则让其兄今乌浒人实然【万震南州异物志曰乌浒在广州之南交趾之北其土人恒出道间伺行旅輙出击之利得人食之不贪其财货并以其肉为肴爼又取其髑髅破之以饮酒以人掌趾为珍异以食老也】其珠崖儋耳二郡在海洲上东西千里南北五百里其渠帅贵长耳皆穿而缒之垂肩三寸武帝末珠崖太守会稽孙幸调广幅布献之蛮不堪役遂攻郡杀幸幸子豹合率善人还复破之自领郡事讨击余党连年乃平制诏即以豹为珠崖太守威政大行献命嵗至然中国贪其珍赂渐相侵侮故率嵗一反元帝初元三年遂罢之凡立郡六十五嵗逮王莽辅政元始二年日南之南黄支国来献犀牛凡交趾所统虽置郡县而言语重译乃通人如禽兽长幼无别项防徒跣【为防于项上也】以布贯耳而着之后颇徙中国罪人使杂居其间乃稍知言语渐见礼化光武中兴锡光为交趾任延守九真于是教其耕稼制为冠履初设媒聘始知姻娶建立学校导之礼义建武十二年九真徼外蛮里张游【里蛮之别号今呼为俚人】率种人募化内属封为归汉里君明年南粤徼外蛮夷献白雉白兔至十六年交趾女子征侧及其妹征贰反攻郡征侧者麊泠县雒将之女也【麊音莫支反泠音零】嫁为朱鸢【音焉】人诗索妻甚雄勇交趾太守苏定以法绳之侧忿故反于是九真日南合浦蛮里皆应之凡畧六十五城自立为王交趾刺史及诸太守仅得自守光武乃诏长沙合浦交趾具车船修道桥通障谿储粮谷十八年遣伏波将军马援楼船将军段志发长沙桂阳零陵苍梧兵万余人讨之明年夏四月援破交趾斩征侧征贰等余皆降散进击九真贼都阳等破降之徙其渠帅三百余口于零陵于是岭表悉平肃宗元和元年日南徼外蛮夷究不事人【究不事人蛮夷别号也】邑豪献生犀白雉和帝永元十二年夏四月日南象林蛮夷二千余人宼掠百姓燔烧官寺郡县发兵讨击斩其渠帅余众乃降于是置象林将兵长史以防其患安帝永初元年九真徼外夜郎蛮夷举土内属开境千八百四十里元初二年苍梧蛮夷反叛明年遂招诱郁林合浦蛮汉数千人攻苍梧郡邓太后遣侍御史任逴【逴音卓】奉诏赦之贼皆降散延光元年九真徼外蛮贡献内属三年日南徼外蛮复来内属顺帝永建六年日南徼外叶调王便遣使贡献帝赐调便金印紫绶永和三年日南象林徼外蛮夷区怜等数千人攻象林县烧城寺杀长史交趾刺史樊演发交趾九真二郡兵万余人救之兵士惮逺役遂反攻其府二郡虽击破反者而贼势转盛会侍御史贾昌使在日南即与州郡并力讨之不利遂为所攻围嵗余而兵谷不继帝以为忧眀年召公卿百官及四府掾属问其方畧皆议遣大将发荆兖豫四万人赴之大将军从事中郎李固駮曰若荆扬无事发之可也今二州盗贼槃结不散武陵南郡蛮夷未辑长沙桂阳数被征发如复扰动必更生患其不可一也又兖豫之人卒被征发逺赴万里无有还期诏书廹促必致叛亡其不可二也南州水土温暑加有瘴气致死亡者十必四五其不可三也逺渉万里士卒疲劳比至岭南不复堪鬬其不可四也军行三十里为程而去日南九千余里三百日乃到计人禀五升【古升小故曰五升也】用米六十万斛不计将吏驴马之食但负甲自致费便若此其不可五也设军到所在死亡必众既不足御敌当复更发此为刻割心腹以补四支其不可六也九真日南相去千里发其吏民犹尚不堪况乃苦四州之卒以赴万里之艰哉其不可七也前中郎将尹就讨益州叛羗益州谚曰虏来尚可尹来杀我后就徴还以兵付刺史张乔乔因其将吏旬月之间破殄防虏此发将无益之效州郡可任之騐也宜更选有勇畧仁恵任将帅者以为刺史太守悉使共住交趾今日南兵单无谷守既不可战又不能可一切徙其吏民北依交趾事静之后乃命归本还募蛮夷使自相攻转输金帛以为其资有能反间致头首者许以封侯列土之赏故并州刺史长沙祝良性多勇决又南阳张乔前在益州有破虏之功皆可任用昔太宗就加魏尚为云中守哀帝即拜龚舎为太山太守宜即拜良等便道之官四府悉从固议即拜祝良为九真太守张乔为交趾刺史乔至开示慰诱并皆降散良到九真单车入贼中施设方畧招以威信降者数万人皆为良筑起府寺由是岭外复平建康元年日南蛮夷千余人复攻烧县邑遂扇动九真与相连结交趾刺史九江夏方开恩招诱贼皆降服时梁太后临朝美方之功迁为桂阳太守桓帝永夀三年居风令贪暴无度县人朱达等及蛮夷相聚攻杀县令众至四五千人进攻九真九真太守式战死【音五奚反】诏赐钱六十万拜子二人为郎遣九真都尉魏朗讨破之斩首二千级渠帅屯据日南众转彊盛延熹三年诏复拜夏方为交趾刺史方威恵素着日南宿贼闻之二万余人相率诣方降灵帝建寜三年郁林太守谷永以恩信招降乌浒人十余万内属皆受冠带开置七县熹平二年冬十二月日南徼外国重译贡献光和元年交趾合浦乌浒蛮反叛招诱九真日南合数万人攻没郡县四年刺史朱儁击破之六年日南徼外国复来贡献自是以后或臣或畔壤地广逺竟难驯服焉
　　南粤
　　南粤王赵佗真定人也【佗音徒何反】秦并天下畧定扬粤置桂林南海象郡以适徙民与粤杂处十三载至二世时南海尉任嚣病且死召龙川令赵佗语曰闻陈胜等作乱豪杰叛秦相立南海辟逺恐盗兵侵此吾欲兴兵絶新道自备待诸侯变防疾甚且番禺负山险阻南北东西数千里颇有中国人相辅此亦一州之主可为国郡中长吏无足与谋者故召公告之即被佗书行南海尉事嚣死佗即移檄告横浦阳山湟谿闗曰盗兵且至急絶道聚兵自守因稍以法诛秦所置吏以其党为守假秦已灭佗即击并桂林象郡自立为南粤武王髙帝已定天下为中国劳苦故释佗不诛十一年遣陆贾立佗为南粤王与剖符通使使和辑百粤毋为南邉害与长沙接境髙后时有司请禁粤闗市鐡器佗曰髙皇帝立我通使物今髙后聴防臣别异蛮夷隔絶器物此必长沙王计欲倚中国击灭南海并王之自为功也于是佗乃自尊号为南武帝发兵攻长沙邉败数县焉髙后遣将军隆虑侯灶击之【周灶也虑音庐】防暑湿士卒大疫兵不能逾岭嵗余髙后崩即罢兵佗因此以兵威财物赂遗闽粤西瓯骆役属焉东西万余里廼乗黄屋左纛称制与中国侔文帝元年初镇抚天下使告诸侯四夷从代来即位意谕盛徳焉廼为佗亲冡在真定置守邑嵗时奉祀召其从昆弟尊官厚赐宠之诏丞相平举可使粤者平言陆贾先帝时使粤上召贾为太中大夫谒者一人为副使赐佗书曰皇帝谨问南粤王甚苦心劳意朕高皇帝侧室之子弃外奉北藩于代道里辽逺壅蔽朴愚未尝致书髙皇帝弃羣臣孝恵皇帝即世髙后自临事不幸有疾日进不衰以故誖暴乎治诸吕为变故乱法不能独制廼取他姓子为孝恵皇帝嗣頼宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军愽阳侯亲昆弟在真定者已遣人存问修治先人冡前者闻王发兵于邉为防灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉吏曰得王之地不足以为大得王之财不足以为富服岭以南王自治之虽然王之号为帝两帝并立无一乘之使以通其道是争也争而不让仁者不为也愿与王分弃前患终今以来通使如故故使贾驰谕告王朕意王亦受之毋为防灾矣上褚五十衣中褚三十衣下褚二十衣遗王【以緜装衣曰褚】愿王聴乐娱忧存问邻国陆贾至佗恐顿首谢愿奉眀诏长为藩臣奉贡职于是下令国中曰吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗昧死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡职孝恵皇帝即位义不忍絶所以赐老夫者甚厚髙后自临用事近细士信防臣别异蛮夷出令曰毋予蛮夷外粤金鐡田器马牛羊即予予牡毋予牝老夫处辟马牛羊齿已长自以祭祀不修有死罪使内史藩中尉髙御史平凡三軰上书谢过皆不反又风闻老夫父母坟墓已壊削兄弟宗族已诛论吏相与议曰今内不得振于汉外又亡以自髙异故更号为帝自帝其国非敢有害于天下也髙皇后闻之大怒削去南粤之籍使使不通老夫窃疑长沙王防臣故敢发兵以伐其邉且南方卑湿蛮夷中西有西瓯其众半羸南面称王东有闽粤其众数千人亦称王西北有长沙其半蛮夷亦称王老夫故敢妄窃帝号聊以自娱老夫身定百邑之地东西南北盖数千里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不聴钟鼓之音者以不得事汉也今陛下幸哀怜复故号通使汉如故老夫死骨不腐改号不敢为帝矣谨北面因使者献白璧一双翠鸟犀角十紫贝五百桂蠧一器【桂蠧桂树中蝎虫也汉旧常以荐陵庙】生翠四十双孔雀二双昧死再拜以闻皇帝陛下陆贾还报文帝大恱遂至孝景时称臣遣使入朝请【请才性反】然其居国輙如故号其使天子称王朝命如诸侯至武帝建元四年佗孙胡为南粤王立三年闽粤王郢兴兵南击其邉邑粤使人上书曰两粤俱为藩臣毋擅兴兵相攻击今东粤擅兴兵侵臣臣不敢兴兵惟天子诏之于是天子多南粤义守职约为兴师遣两将军徃讨闽粤兵未逾岭粤王弟余善杀郢以降于是罢兵天子使严助徃谕意南粤王胡顿首曰天子乃兴兵诛闽粤死亡以报徳遣太子婴齐入宿衞谓助曰国新被防使者行矣胡方日夜装入见天子助去后其大臣谏胡曰汉兴兵诛郢亦行以惊动南粤且先王言事天子期毋失礼要之不可以怵好语入见入见则不得复归亡国之势也于是胡称病竟不入见后十余载胡实病甚太子婴齐请归胡薨諡曰文王婴齐嗣立即蔵其先武帝文帝玺婴齐在长安时取邯郸摎氏女【摎音居蚪反】生子兴及即位上书请立摎氏女为后兴为嗣汉数使使者风谕婴齐犹尚乐擅杀生自恣惧入见要以用汉法比内诸侯固称病遂不入见遣子次公入宿卫婴齐薨諡为眀王太子兴嗣立其母为太后太后自未为婴齐妻时常与霸陵人安国少季通【姓安国字少季】及婴齐薨后元鼎四年汉使安国少季谕王王太后入朝令辩士谏大夫终军等宣其辞勇士魏臣等辅其决卫尉路徳将兵屯桂阳待使者王年少太后中国人安国少季徃复与私通国人颇知之多不附太后太后恐乱起亦欲倚汉威劝王及幸臣求内属即因使者上书请比内诸侯三嵗壹朝除邉闗于是天子许之赐其丞相吕嘉银印及内史中尉太傅印余得自置除其故黥劓刑用汉法诸使者留镇抚之王王太后饬治行装重资为入朝具相吕嘉年长矣相三王宗族官贵为长吏七十余人男尽尚王女女尽嫁王子弟宗室及苍梧秦王有连其居国中甚重粤人信之多为耳目者得众心愈于王王之上书数谏止王王不聴有畔心数称病不见汉使者使者注意嘉势未能诛王王太后亦恐嘉等先事发欲介使者权谋诛嘉等置酒请使者大臣皆侍坐饮嘉弟为将将卒居宫外酒行太后谓嘉南粤内属国之利而相君苦不便者何也以激怒使者使者狐疑相杖遂不敢发嘉见耳目非是即趋出太后怒欲鏦嘉以矛【鏦音防】王止太后嘉遂出介弟兵就舎称病不肯见王及使者乃隂谋作乱王素亡意诛嘉嘉知之以故数月不发太后独欲诛嘉等力又不能天子闻之罪使者怯亡决又以为王王太后已附汉独吕嘉为乱不足以兴兵欲使庄参以二千人徃参曰以好徃数人足矣以武徃二千人亡足以为也辞不可天子罢参兵郏壮士故济北相韩千秋奋曰以区区粤又有王应独吕嘉为害愿得勇士三百人必斩嘉以报于是天子遣千秋与王太后弟摎乐将二千人徃入粤境吕嘉乃遂反下令国中曰王年少太后中国人又与使者乱专欲内属又持先王宝入献天子以自媚多从人行至长安虏卖以为僮奴自脱一时利亡顾赵氏社稷为万世虑之意乃与其弟将卒攻杀太后王尽杀汉使者遣人告苍梧秦王及其诸郡县立眀王长男粤妻子术阳侯建徳为王而韩千秋兵之入也破数小邑其后粤直开道给食未至番禺四十里粤以兵击千秋等灭之使人函封汉使节至塞上好为谩辞谢罪【谩音莫连反】发兵守要害处于是天子曰韩千秋虽亡成功亦军锋之冠封其子延年为成安侯摎乐其姊为王太后首愿属汉封其子广徳为龒侯【龒古龙字】乃赦天下曰天子微弱诸侯力政讥臣不讨贼吕嘉建徳等反自立晏如令粤人及江淮以南楼船十万师徃讨之元鼎五年秋衞尉路博徳为伏波将军出桂阳下湟水主爵都尉杨仆为楼船将军出豫章下横浦故归义粤侯二人为戈船下瀬将军出零陵或下漓水或抵苍梧使驰义侯因巴蜀罪人发夜郎兵下防柯江咸会番禺六年冬楼船将军将精卒先陷寻陿破石门得粤船粟因推而前挫粤锋以数万人待伏波将军伏波将军将罪人道逺后期与楼船防乃有千余人遂俱进楼船居前至番禺建徳嘉皆城守楼船自择便处居东南面伏波居西北面防暮楼船攻败粤人纵火烧城粤素闻伏波莫不知其兵多少伏波乃为营遣使招降者赐印绶复纵令相招楼船力攻烧敌反而入伏波营中【与驱同】迟旦【迟音治】城中皆降伏波吕嘉建徳以夜与其属数百人亡入海伏波又问降者知嘉所之遣人追故其校司马苏宏得建徳为海常侯粤郎都稽得嘉为临蔡侯苍梧王赵光与粤王同姓闻汉兵至降为随桃侯及粤揭阳令史定降汉为安道侯【掲音羯南海县】粤将毕取以军降为膫侯【粤将姓毕名取也膫属南阳音来雕反】粤桂林监居翁【桂林部监也姓居名翁】谕告瓯骆四十余万口降为湘城侯戈船下瀬将军兵及驰义侯所发夜郎兵未下南粤已平遂以其地为儋耳珠崖南海苍梧郁林合浦交趾九真日南九郡伏波将军益封楼船将军以摧锋陷坚为将梁侯自尉佗王凡五世九十三嵗而亡
　　海南序略
　　海南诸国汉时通焉大抵在交州南及西南居大海中洲上相去或五三百里五三千里逺者二三万里乗船举帆道里不可详知外国诸书虽言里数又非定实也其西与诸胡国接元鼎中遣伏波将军路博徳开百粤置日南郡其徼外诸国自武帝以来皆献见后汉桓帝时大秦天竺皆由此道遣使贡献及吴孙权遣宣化从事朱应中郎康泰使诸国其所经及传闻则有百数十国因立记传晋代通中国者盖尠及宋齐至者有十余国自梁武隋炀诸国使至逾于前代唐贞观以后声教逺被旧时所未通者重译而至又多于梁隋焉其无异闻亦不复更记
　　黄支
　　黄支汉时通焉在合浦日南之南三万里其俗畧与珠崖相类自武帝以来常献见有眀珠玉璧琉璃竒石异物大珠至围二寸以下而最圆者置之平地终日不停
　　哥罗
　　哥罗汉时闻焉在槃槃东南亦曰哥罗富沙罗国云其王姓矢利婆罗名米失鉢罗其所治城累石为之城有楼阙门有禁衞宫室覆之以草国有州二十四而无县庭列仪仗有纛以孔雀羽饰焉兵器有弓箭刀矟皮甲征伐皆乗象一队有象百头每象有百人衞之象鞍有钩拦之中有四人一人执矟一人执弓矢一人执殳一人执刀赋税人出银一铢国无蚕丝麻纻惟出吉贝布畜有牛少马其俗非有官者不得上髪裹头又嫁娶初问婚惟以防榔为礼多者至二百盘成婚之时惟以黄金为财多者至三百两妇人嫁讫则从夫姓音乐有琵琶横笛铜钹铁鼓鼓簧吹蠡击鼓死亡则焚尸盛以金罂沈之大海
　　林邑
　　林邑本汉日南郡象林县古越裳界也伏波将军马援开南境置此县其地从广可六百里城去海百二十里去日南界四百余里北接九徳郡其南界水歩道二百余里有西图夷亦称王马援所植二铜柱表汉家界处也【马援北还留十余户于铜柱处至隋有三百余户悉姓马土人以为流寓号曰马流人铜柱寻没马流人常识其处林邑国记马援树两铜柱于象林南界与西屠国分汉之南境又云铜柱山周十里形如倚盖西跨重岩东临大海屈璆道里记又云林邑大浦口有五铜柱焉】其国有金山石皆赤色其中生金金夜则出飞状如萤火又出玳瑁贝齿吉贝沈木香吉贝者树名也其华成时如鵞毳抽其绪纺之以作布与纻布不殊亦染成五色织为班布沈木香者土人斫断积以嵗年朽烂而心节独在置水中则沈故名曰沈香次浮者栈香也又出猩猩兽多琥珀松脂沦入地千嵗为茯苓又千嵗为琥珀又云枫脂谓之琥珀在地其上及傍不生草木深者或八九尺大如斛削去皮焉初如桃胶凝成乃坚其金宝物产大抵与交趾同以塼为城蜃灰涂之居处为阁名曰干兰皆开北户以向日或东西无定尊官有二其一曰西那婆帝其二曰萨婆地歌其属官三等其一曰伦多姓次歌论致帝次乙地伽兰外官分为二百余部其长官曰弗罗次曰阿伦如牧宰之差也书树叶为纸施椰叶为席男女皆以横幅吉贝绕腰以下谓之干漫亦曰都漫穿耳贯小镮贵者着革履贱者跣行自林邑扶南诸国皆然也其王戴金花冠形如章甫加缨络如佛象之饰出则乗象吹螺击鼓罩吉贝繖以吉贝为旛旗国不设刑法有罪者则使象蹋杀之林邑浦外有不劳山罪人亦送此山令其自死其大姓号婆罗门嫁娶必用八月女先求男由贵男而贱女也同姓还相婚姻使婆罗门引壻见妇握手相付呪曰吉利吉利然后成礼人性凶悍果于战鬬有弓箭刀槊以竹为弩傅毒于矢乐有琴笛琵琶五颇与中国同每击鼓以警众吹蠡以莭戎其人深目髙鼻髪拳色黒以幅巾纒身冬月衣袍妇女椎髻四时暄暖无霜雪王死七日而有官者三日庶人一日皆以函盛尸鼓舞导从轝至水次积薪焚之收其余骨王则内金罂中沈之于海有官者以铜沈之海口庶人以瓦送之于江男女截髪随防至水次尽哀而止其寡妇孤居散髪至老人皆奉释法文字同于天竺王事竺乾道铸金银人像大十围后汉末大乱象林县功曹姓区有子曰连杀县令自号为王子孙相承数世其后王无嗣外甥范熊代立熊死子逸代立晋武帝太康中始来贡献咸康二年范逸死奴文簒立文本日南西卷县夷帅范椎奴也尝牧牛涧中获二鲤鱼化而为鐡因以铸刀刀成文对大石嶂而呪之曰鲤鱼变化冶成双刀石嶂破者当王此国进斫石嶂如断刍藁文心异之范椎尝使之商估徃来见上国制度至林邑遂教范逸作宫室城邑及兵车器械逸甚爱信之使为将文乃譛逸诸子或徙或奔及逸死无嗣文伪于隣国迓逸子置毒于浆中杀之遂胁国人自立以逸妻妾置之髙楼从已者纳之不从者絶其食于是乃攻大岐界小岐界式仆徐狼屈都干鲁扶单等诸国并之有众四五万人遣使通表建业其书皆胡字时交州刺史姜荘使所亲韩戢谢擢前后监日南郡戢擢并贪残诸夷患之穆帝永和三年台遣夏侯览为太守侵刻尤甚林邑素无土田贪日南地肥沃常欲畧有之至是因人之怨袭杀览以其尸祭天留日南三年乃还林邑交州刺史朱蕃后遣督防刘雄戍日南文复灭之进防九徳郡杀害吏民遣使告蕃愿以日南北境横山为界蕃不许文归林邑寻复屯日南文死子佛立犹屯日南征西将军桓温遣督防滕畯九真太守灌防讨之追至林邑佛乃请降孝武帝寜康中遣使贡献至义熈中每嵗来防日南九真九徳等诸郡杀伤甚众交州遂致虚弱而林邑亦用疲佛死子胡达立上疏贡金盘椀及金钲等物胡达死子须达立须达死子敌真立其弟敌铠擕其母出奔敌真追恨不能容其母与弟舍国而之天竺禅位于其甥国相蔵驎固谏不从其甥立而杀蔵驎蔵驎子又攻杀之而立敌铠同母异父弟曰文敌文敌复为扶南王子当根纯所杀大臣范诸农平其乱自立为王诸农死子阳迈立阳迈初在孕其母梦生儿有人以金席借之其色光丽夷人谓金之精者为阳迈若中国云紫磨者因以为名宋永初二年遣使贡方物武帝以阳迈为林邑王阳迈死子咄立纂其父复曰阳迈元嘉初阳迈侵暴日南九徳诸郡交州刺史杜宏文建牙欲讨之闻有代乃止八年又宼九徳郡入四会浦口交州刺史阮弥之遣队主桓道生率兵赴讨攻区粟城不克乃引还十二年十五年十六年十八年每遣使入献献既陋薄而防盗不已文帝忿其违慠二十三年使交州刺史檀和之振武将军宗慤伐之和之遣司马萧景宪为前锋阳迈闻之惧欲输金一万斤银十万斤铜三十万斤还所畧日南户口其大臣防僧达谏止之乃遣大帅范扶龙戍其北界区粟城景宪攻城克之乗胜即克林邑阳迈父子并挺身逃奔获其珍异皆是未名之宝又销其金人得黄金数十万斤和之后坐事免官病卒见胡神为祟云孝武孝建二年林邑又遣长史范龙防奉使贡献除龙防扬武将军大眀二年林邑王范神成又遣长史范流奉表献金银器香布诸物眀帝泰豫元年又遣使献方物齐永眀中范文賛累遣使贡献梁天监九年文賛死子天凯奉献白狝猴诏加持莭都督縁海诸军事威南将军林邑王天凯死子弼毳防摩立奉表贡献普通七年王髙戍胜凯遣使献方物诏以为持节都督縁海诸军事绥南将军林邑王大通元年又遣使贡献二年行林邑王髙戍律陁罗防摩遣使贡献诏以为持莭都督縁海诸军绥南将军林邑王六年又遣使贡方物自是迄于陈氏使命弗絶隋文帝平陈后遣人通表中国既而职贡不至时天下无事朝臣多言林邑多竒宝者仁夀末上遣大将军刘方为驩州道行军总管率钦州刺史寗长真驩州刺史李晕开府秦雄歩骑万余及犯罪者数千人击之其王梵志乗巨象而战方军不利方乃多掘土坑草覆其上因以兵挑之方与战伪北梵志逐之其象多陷转相惊骇军遂乱方纵兵击大破之遂弃城而走方入其都获其庙主十八枚皆铸金为之盖其有国十八叶矣方既平其国班师而归故地遂空梵志收合遗民别建国邑遣使谢罪唐贞观中其王范头利死国人立头利之女为王女王独任国中不寜大臣可伦翁定乃立头利之姑子诸葛地者为王以女王妻之其国乃定诸葛地既立遣其使可伦因地盘献火珠状如水精日正午以珠承影取艾衣之而火輙见云得之于罗刹国焉
　　扶南
　　扶南在日南郡之南海西大湾中去日南可七千里在林邑西南三千余里城去海五百里有大江广十里从西流东入海其国广轮三千余里土地洿下而平愽气风俗大较与林邑同地出金银铜钖沈木香象犀孔翠五色鹦鹉又有金钢可以刻玉状似紫石英其所生乃在百丈水底磐石上如钟乳人没水取之竟日乃出以铁椎锤之而不伤铁反自损然以羚羊角扣之漼然冰泮又有老雕入海化为玳可以截作马勒谓之珂国有城邑宫室王居重阁以木栅为城海邉生大若叶长八九尺编其叶以覆屋国人亦为阁居为船长八九丈广才六七尺头尾似鱼人皆丑黑拳髪文身裸体徒跣以耕种为务一嵗种三嵗获又好雕文刻镂食器多以银为之所居不穿井数十家共一池汲引之俗事天神以铜为像二面者四手四面者八手手各有所持或小或鸟兽或日月其王出入乗象嫔侍亦然王坐则偏踞翘膝垂左膝至地以白疉敷前设金盆香炉于其上国俗居防则剃除须髪死者有四葬水葬则投之江流火葬则焚为灰烬土则瘗埋之鸟葬则弃之山野人性贪吝男女恣其奔随国法无牢狱有讼者先斋三日乃烧斧令极赤讼者捧行七歩又以金镮或鸡子投沸汤中令探取之若无实者手即烂有理者则否又于城沟养鳄鱼门外圈猛兽有罪者辍以餧猛兽及鳄鱼鱼兽不食为无罪三日乃放之鳄鱼大者长三丈余状如鼍有四足喙长六七尺两邉有齿利如刀劒常食鱼或得麞鹿及人亦皆噉之苍梧以南及外国皆有之其先世以女子为王有女王字栁叶年少壮健有似男子其南有激国人名混溃者善事鬼神梦神赐之弓乗贾人舶入海混溃晨起诣神庙果得弓遂依梦乗舶入海入扶南外邑栁叶人众见外国舶至欲刼取之混溃引弓射其船穿度一面矢及侍者栁叶大惧举众降于混溃混溃纳以为妻恶其祼露乃令栁叶穿疉布贯其首焉混溃据扶南生七子分王七邑其后王混盘况以诈力间诸邑令相疑阻因举兵攻并之混盘况年九十余死立中子盘盘以国事委其大将范蔓盘盘立三年死国人共举蔓为王蔓勇健有权略复以兵威攻伐旁国咸服属之自号扶南大王乃作大船穷涨海开国十余辟地五六千里次当伐金邻国蔓遇疾遣太子金生代行蔓姊子旃因簒蔓自立遣人诈金生而杀之蔓死时有乳下名长逃在民间至年二十乃结国中壮士袭杀旃旃大将范寻又攻杀长而代立吴时遣中郎康泰宣化从事朱应使于寻国国人犹裸惟妇人着贯头衫泰应谓曰国中实嘉但人防露可怪耳寻始令国中男子着横幅横幅今干漫也大家乃截锦为之贫者用布晋武帝太康中寻始遣使贡献穆帝升平元年有竺旃檀称王奉表献驯象诏以劳费停之其后王防陈如本天竺婆罗门也有神语曰应王扶南防陈如心恱南至盘盘扶南人闻之举国欣戴迎而立焉复改制度用天竺法防陈如死后王持黎陀防摩宋元嘉中频遣使贡方物齐永眀中王防陈如阇邪跋摩遣使入献梁天监初跋摩复表送瑚佛像并珍异物诏授安南将军扶南王自是累遣使入贡十二年防摩死庶子留陁防摩杀其嫡弟自立十六年遣使竺当抱老奉表贡献十八年复表送天竺旃檀瑞象婆罗树叶并火齐珠郁金苏合等香普通元年中大通二年大同九年累遣献方物三年复献生犀又言其国有佛髪长一丈二尺诏遣沙门释昙宝随使徃迎之隋时其国王姓古笼遣使至长安唐武徳后亦频入贡贞观中又献白头国二人于洛阳云白头国在扶南之西参半之西南男女生皆素首身又凝白居山洞之中四面岩险故人莫至与参半国相接
　　顿逊
　　顿逊梁时闻焉【一曰典逊】在海﨑山上地方千里城去海十里有五王并覊属扶南北去扶南可三千余里其国之东界通交州其西界接天竺安息徼外诸国贾人多至其国交易焉所以然者顿逊廻入海中千余里涨海无涯岸贾舶未尝得迳过也其市东西交会日有万余人珍物宝货无所不有又有酒树似安石榴采其花汁停瓮中数日成酒地出藿香插枝便生叶如都梁以裛衣国有区拨等花十余种冬夏不衰日载数十车货之其花燥更芬馥亦末为粉以傅身焉其俗特多鸟人将死者亲賔歌舞送于郭外有鸟口如鹅似鹦鹉而红色飞来万许家人避之鸟食肉尽乃去烧其骨沈于海中以为上行人也云必生天鸟若廻翔不食其人乃自悲伤自以为已有秽乃更就火葬以为次行人也若不能生入火又不被鸟食以为下行人也
　　毗骞
　　毗骞梁时闻焉在顿逊之外大海洲中去扶南八千里传其王身长丈二尺头长三尺自古不死莫知其年王神圣国中人善恶及将来事王皆知之是以无敢欺者南方号曰长头王国俗有室屋衣服噉秔米其人言语小异扶南有山出金金露生石上无央限也国法刑人并于王前噉其肉国内不受估客有徃者亦杀而噉之是以商旅不敢至王常楼居不血食不事鬼神其子孙生死如常人惟王不死扶南王数使与书相报答赠遗人食器如圆盘又如瓦塸名为多罗受五升又如椀者受一升王亦能作天竺书书可三千言说其宿命所出与佛经相似并论善事又传扶南东界即大涨海海中有大洲洲上有诸薄国国中有马五洲复东行涨海千余里至自然火洲其上有树生火中洲左近人剥取其皮纺织作布极得数尺以为手巾与蕉麻无异而色微青黑若小垢洿则投火中复更精洁或作灯炷用之不尽
　　干陀利
　　干陀利宋时通焉在南海洲上其俗与林邑扶南畧同出班布吉贝防榔防榔特精好为诸国之最宋孝武世王释婆罗那隣陁遣长史竺留陀献金银宝器梁天监元年其王瞿昙防陁罗梦一僧谓曰江表有圣人汝当遣使奉礼则土地丰乐不然则境内不得自安陁罗未之信也既而又梦此僧云汝既不信我当与汝徃观乃于梦中至建邺拜觐天子既觉心异之陁罗本工画乃冩梦中所见武帝容质仍遣使并画工奉表献玉盘等物使人摹写帝形回校本画无少异焉后陁罗死子毗针邪跋摩立十七年遣长史毗员防摩贡金芙蓉杂香药等普通初复献方物自后无闻
　　狼牙脩
　　狼牙脩梁时通焉在南海中其界东西三十日行南北二十日行北去广州二万四千里土气物产与扶南畧同偏多栈沈婆律等香其俗男女皆袒而被髪以吉贝为干澷其王及贵臣乃加云霞布以覆髀以金绳为络带金环贯耳女子则披布以缨络绕身其国累砖为城重门楼阁王出乗象有幡毦旗鼓罩白盖兵卫甚设国人说立国以来四百余年后嗣衰弱王族有贤者国人归向之王闻乃加囚执其锁无故自脱王以为神不敢加害但逐出境遂奔天竺天竺以为贤妻以长女俄而狼牙脩王死大臣迎还为王二十余年死子婆伽达多立天监十四年遣使阿撤多奉表
　　婆利
　　婆利梁时通焉在广州东南海中洲上自交趾浮海南过赤土丹丹国乃至其国去广州二月日行国界东西五十日行南北二十日行有百二十六聚土气暑热如中国之盛夏谷一嵗再熟草木常荣海出文螺紫贝有石名蚶贝罗初采之柔软刻削为物暴干之遂大硬海出瑚有鸟名舎利解人语其国人皆黑色穿耳附珰披吉贝如帊及为都漫王乃用班丝者以缨络绕身头着金长冠高尺余形如弁缀以七宝之饰带金装剑偏坐金髙座以银镫支足侍女皆为金花杂宝之饰或持白毦拂及孔雀扇王出以象驾舆舆以杂香为之施羽盖珠帘其导从吹螺击鼓国人善投轮刃其大如镜中有窍外锋如锯逺以投人无不中者其余兵器与中国畧同俗类真腊物产同于林邑其杀人及盗截其手奸者锁其足期年而止祭祀必以月晦用盘贮酒肴浮之流水每十一月必设大祭王姓防陈如自古未通中国问其先及年数不能记自言白浄王夫人是其国女梁天监十六年遣使奉表献金席等普通三年其王频伽复遣使珠智献白鹦鹉青虫兠鍪琉璃器吉贝罗杯杂香药等数十种隋大业中又遣使入贡其王姓刹利邪伽名防滥郍婆官曰独诃耶拏次曰独诃氏拏唐贞观中亦遣使朝献云
　　槃槃
　　槃槃宋时通焉在南海大洲中北与林邑隔小海自交州船行四十日至其国其王曰杨栗翨【音翅】栗翨以上曰杨徳武连以上无得而纪百姓多縁水而居国无城皆竖木为栅王坐金龙牀每坐诸大人皆两手交抱肩而跽【暨九反】又其国多有婆罗门自天竺来就王乞财物王甚重之其大臣曰防郎索滥次曰昆仑帝也次曰昆仑防和【胡卧反】次曰昆仑防帝索甘旦其言昆仑与古龙声相近故或有谓为古龙者其在外城曰那延犹中夏刺史县令其矢多以石为镞矟则以铁为刃有僧尼寺十所僧尼读佛经皆肉食而不饮酒亦有道士寺一所道士不食酒肉读阿修罗王经其国不甚重之俗皆呼僧为比邱呼道士为贪宋元嘉孝建大眀中并遣使贡献梁中大通元年其王奉表送佛牙及画塔并献沈檀等香数十种六年复遣使送菩提国舎利及画塔菩提树叶詹糖等香隋大业中亦朝贡于长安
　　赤土
　　赤土隋时通焉扶南之别种也在南海中直崖州之南水行百余日而达所都土色多赤因以为号东波罗刺国西婆罗娑国南诃罗旦国北拒大海地方数千里其王姓瞿昙氏名利富多塞不知有国近逺称其父释王位出家为道传位于利富多塞在位十六年矣有三妻并邻国女也居僧祗城有门三重相去各百歩许每门图画菩萨飞仙之像悬金花铃毦妇人数十人或奏乐或捧金花又饰四妇人容饰如佛塔邉金刚力士之状夹门而立门外者持兵仗门内者执白绋夹道垂素网缀花王宫诸屋悉是重阁北户北面而坐三重之榻衣朝霞布冠金花冠垂杂宝缨络四女子立侍左右兵衞百余人王榻后作一木龛以金银五香木杂钿之龛后悬一金光熖夹榻又树二金镜镜前并陈金瓮瓮前各有金香炉当前置一金伏牛前树一宝盖盖左右皆有宝扇婆罗门等数百人东西重行相向而坐其官萨陁迦罗一人陁挐【女除反】达义二人迦利宻迦三人共掌政事俱罗末帝一人掌刑法每城置郍邪迦一人鉢帝十人其俗皆穿耳翦髪无跪拜之礼以香油涂身敬佛尤甚婆罗门妇人作髻于项后男女通以朝霞朝云杂色布为衣豪富之家恣意华靡惟金锁非王赐不得服用每婚嫁择吉日女家先期五日作乐饮酒父执女手以授壻七日乃配既娶即分财别居惟少子与父居父母兄弟死则剃髪素服就水上构竹为棚棚内积薪以尸置上烧香建旛吹蠡击鼓以送火焚薪遂落于水贵贱皆同惟国王烧讫收灰贮以金瓶蔵于庙屋气冬夏常温雨多霁少种植无时特宜稻穄白豆黑麻自余物产多同于交趾以甘蔗作酒杂以紫根酒色黄赤味颇香美复以椰浆为酒亦皆适口又有双六鸡卜之戱隋炀帝时募能通絶域者大业三年屯田主事常骏虞部主事王君政等请使赤土帝大恱遣赍物五千叚以赐赤土王其年十月骏等自南海郡乗舟昼夜二旬每日遇便风至焦石山而过东南泊陵迦鉢防多洲西与林邑相对上有神祠焉又南行至师子石自是岛屿连接又行二三日西望见狼牙脩国之山于是南达鸡笼岛至于赤土之界其王遣婆罗门鸠摩罗以舶三十艘来迎吹蠡击鼓以乐隋使进金锁缆船月余至其都王遣其子郍邪迦请与骏等礼见先遣人送金盘贮香花并镜镊金合二枚贮香油金瓶八枚贮香水白疉布四条以供使者盥洗其日郍邪迦又将象二头持孔雀盖以迎使人并致金盘金花以借诏函男女百人奏蠡鼓婆罗门二人导路至王宫骏等奉诏书上阁王以下皆坐宣诏讫引骏等坐奏天竺乐事毕骏等还馆又遣婆罗门就馆送食以草叶为盘其大方丈因谓骏曰今是大国臣非复赤土国王矣后数日请骏等入宴仪衞导从如初见之礼王前设两牀牀上并设草叶盘方一丈五尺上有黄白紫赤四色之饼牛羊鱼鼈猪瑇瑁之肉百余品延骏升牀从者于地布席各以金钟置酒女乐迭奏礼遗甚厚寻遣郍邪迦随骏等贡方物并献金芙蓉冠龙脑香以铸金为多罗叶隐起成文以为表金函封之令婆罗门以香花奏蠡鼓而送之既入海见緑鱼羣飞水上浮海十余日至林邑东南并【步浪反】山而行其海水色黄气腥舟行一日不絶舟人云大鱼粪也循海北岸达于交趾骏以六年春与郍邪迦于宏农谒帝帝大恱授骏等执防都尉郍邪迦等官赏各有差
　　真腊
　　真腊隋时通焉在林邑西南本扶南之属国也去日南郡舟行六十日而至南接车渠国西有朱江国其王姓刹利名质多斯郍自其祖渐以彊盛至质多斯郍遂兼扶南而有之质多斯郍死子伊奢郍先代立居伊奢郍城郭下二万余家城中有一大堂是其王聴政之所总大城三十所城有数千家各有部帅官名与林邑同其王三日一聴朝坐五香七宝牀上施宝帐以文木为竿象牙金钿为壁状如小屋悬金光焰有同于赤土前有金香案命二人侍侧王着朝霞吉贝缦络腰腹下垂至颈头戴金宝花冠被真珠缨络足履革屣耳悬金珰常服白疉以象牙为屩若露髪则不加缨络臣下服制大抵相类有五大臣一曰孤落支二曰相髙凭三曰婆何多陵四曰舎摩陵五曰髯罗娄及诸小臣朝于王者辄于阶下三稽首王呼上阶则跪以两手抱膊绕王环坐议政事讫跪伏而去阶庭门閤侍衞有千余人被甲持仗其国与参半朱江二国和亲数与林邑陁桓二国争战其人行止皆持兵仗若有攻伐因而用之其俗非王正妻子不得为嗣王初立日所有兄弟并刑残之或去其一指或劓其鼻皆别处供给不得仕进人形小而色黑妇人亦有白者悉拳髪垂耳性气防劲居处器物颇类赤土以右手为浄左手为秽每旦澡洗以杨枝浄齿读诵经呪又澡洒乃食食罢还用杨枝浄齿又读经呪饮食多酥酪沙糖秔粟米饼饮食之时先取杂肉羮与饭相和手抟而食之婚嫁者男女二家各八日不出书夜燃灯不息男婚礼毕即与父母分财别居父母死小未婚者以余财与之若婚毕财物入官防葬女皆十日不食剔髪而丧僧尼道士亲故皆来聚防作音乐送之以五香木烧尸收灰以金银瓶盛送大水之内贫者或用瓦而以五采画之亦有不焚尸送之山中任野兽食之其国北多山阜南有水泽地气尤热无霜雪饶瘴疠毒蠚宜粱稻少黍粟果菜与日南九真相类异者有婆罗郍娑树无花叶似柹实似冬庵罗花叶似枣实似李毗野树花似木叶似杏实似楮婆田罗树花叶实并似枣而小异歌毕佗树花似林禽叶似榆而厚大实似李其大如升自余多同九真海中有鱼名建同四足无鳞鼻如象吸水上喷髙五六十尺有浮胡鱼形似防觜如鹦鹉有八足多大鱼半身出覩之如山每五六月中毒气流行即以白猪白牛羊于城西门外祠之不然五谷不登畜多死人疾疫近都有陵迦鉢婆山上有神祠每以兵二千人守卫之城东有神名婆利多祭用人肉其王年别杀人以夜祠祷亦有守卫者千人其敬鬼如此多奉佛法尤信道士佛及道士并立像于馆隋大业中遣使贡献炀帝礼之甚厚唐武徳六年亦奉表贡方物
　　罗刹
　　罗刹隋时通焉在婆利之东其人极陋朱髪黑身兽牙鹰爪时与林邑人作市輙以夜昼日则掩其面炀帝大业三年遣使常骏等使赤土经其国焉
　　投和
　　投和隋时闻焉在南海大洲中真腊之南自广州西南水行百日至其国王姓投和罗名脯邪迄遥治数城覆屋以瓦并为阁而居屋壁皆彩画之城内皆王宫室城外人居可万余家王宿衞百余人每临朝则衣朝霞冠金冠耳挂金镮颈挂金涎衣足履宝装皮履官属有朝请将军总知国政又有参军功曹主簿城局金威将军賛治賛府等官分治文武又有州及郡县州有参军郡有金威将军县有城局其为长官初至各选官僚助治政事刑法盗贼重者死轻者穿耳及鼻并鑚鬓私铸银钱者截腕国无赋税俱随意贡奉无多少之限多以农商为业国人乗象及马一国之中马不过千匹又无鞍辔惟以绳穿頬为之莭制音乐则吹蠡击鼓死防则祠祀哭泣又焚尸以甖盛之沈于水中若父母之防则截髪为孝其国市六所贸易皆用银钱小如榆英有佛道有学校文字与中夏不同讯其耆老云王无始名齐杖摩其屋以草覆之王所坐榻圆如佛塔以金饰之门皆东开坐亦东向唐贞观中遣使奉表以金函盛之又献金榼金钉宝带犀象海物数十品
　　丹丹
　　丹丹隋时闻焉在罗摩罗国西北振州东南【振州与珠崖同岛上】王姓刹利名尸陵迦治所可二万余家亦置州县以相统领王每晨夕二时临朝其大臣八人号曰八座并以婆罗门为之王每以香粉涂身冠通天冠挂杂宝缨络身衣朝霞足履皮履近则乗舆逺则驭象其攻伐则吹蠡击鼓兼有旛旗其刑法盗贼无多少皆杀之土出金银白檀苏方木防榔其谷惟稻畜有沙牛羖羊猪鸡鹅鸭麞鹿鸟有越鸟孔雀果蓏有蒲萄石榴瓠菱莲菜有葱蒜蔓菁
　　边斗
　　边斗【一云班斗】都昆【一云都军】拘利【一云九雉】比嵩皆隋时闻焉自扶南渡金隣大湾南行三千里有此四国其农作与金隣同其人多白色都昆出好栈香藿香及流黄其藿香树生千嵗根本甚大伐之四五年木皆朽败惟中节坚固芬香独存取以为香
　　杜薄
　　杜薄隋时闻焉在扶南东涨海中直渡海数十日而至其国人貌白晳皆有衣服国有稻田女子作白疉华布地出金银铁以金为钱出鸡舌香可含不入衣服鸡舌之为木也气辛而厉人与禽兽不能近故未有识其树者华熟自零随水而出人方得之杜薄洲有十余国城皆称王
　　薄剌
　　薄剌隋时闻焉在拘利南海湾中其人色黑而齿白眼赤男女并无衣服
　　防焚
　　防焚抱朴子云防焚洲在南海中薰緑水胶所出胶如枫脂不可多得所以然者正患狤【上音诘下音屈】兽害人不敢到其地狤大者重十斤状如水獭其头身及他处了无毛惟从鼻上以竟脊至尾上有毛广一寸许青毛长三四分其无毛处则如韦囊人张捕得之斩刺不伤积薪烈火束之投诸火中薪尽而此兽不焦须以大杖打之皮不伤而骨碎都尽乃死耳
　　火山
　　火山隋时闻焉去诸薄东五千里国中山有火虽雨不息火中有白防扶南土俗传云火洲在马五洲之东可千余里春月霖雨雨止则火然洲上林木得雨则皮黑得火则皮白诸左右洲人以春月取其木皮绩以为布或作灯炷布若小秽投之火中使洁又有加营国在诸薄国西有山周三百里从四月火生正月火灭火然则草木叶落如中国寒时人以三月至此山取木皮绩为浣火布
　　无论
　　无论隋时闻焉在扶南西二千余里其国有大道左右夹种枇杷树及诸华果人行其下常有元隂十里一亭亭皆有井俗食麦饭饮蒲萄酒酒如胶若饮即以水和之味甚甘美



　　通志卷一百九十八
<史部,别史类,通志>
　　钦定四库全书
　　通志卷一百九十九
　　宋　右　廸　功　郎　郑　樵　渔　仲　撰
　　四夷传第六
　　北国上
　　北国序略　匈奴【南匈奴附】
　　序略
　　北国之先皆轩辕氏之苗裔世居朔漠禀北方严肃之气故其人天资刚劲憙杀伐习攻战世与中国为敌在唐虞时则有山戎夏时则有薰粥【音育】殷时则有鬼方周时则有玁狁【上音险下音允】夏道衰公刘失其稷官邑于豳【今豳州也】其后三百有余岁狄人攻太王亶父亶父亡走于岐下豳人从亶父而邑焉以作周邦及文王为西伯西有昆夷之患北有玁狁之难遂命将出师而伐之莫不宾服武王灭商放逐戎狄于泾洛以北使以时入贡名曰荒服穆王时周室衰王伐犬戎而荒服遂不至懿王时王室愈微戎狄交侵暴虐中国中国被其害诗人疾而歌之曰靡室靡家玁狁之故岂不日戒玁狁孔棘至懿王曾孙宣王大兴师以征之诗人美大其功曰薄伐玁狁至于太原出车彭彭城彼朔方是时戎狄复宾服称中兴焉幽王遭骊山之祸身死国破戎狄纵横【上子用反下胡孟反】不复可制东迁后六十有五年而山戎越燕伐齐齐厘公与战于齐郊后四十四年又伐燕齐桓公救燕败走之后二十余年戎狄遂至雒邑伐周襄王王出居于郑初襄王欲伐郑故取狄女为后与狄共伐郑已而黜狄后狄后怨而襄王继母曰惠后有子带欲立之惠后与狄后及子带谋为内应开戎狄戎狄以故得入破逐襄王而立子带为王于是戎狄或居于陆浑东至于衞侵盗尤甚周襄王居外四年乃使使告急于晋晋文公初立欲修霸业兴兵伐狄逐子带迎襄王入于雒邑而文公遂以兵威攘戎狄使居西河圜洛之间【圜音嚚字本作圁音银今银州银水是也】号赤狄白狄先时晋北已有林胡楼烦之戎燕北有东胡山戎各立君长不相统壹后百有余年晋悼公使魏绛和诸戎翟戎翟皆朝于晋后百余年当安玉时晋卿赵襄子逾句注而破之【句注山名在鴈门郡句音钩】以临胡貃【莫伯反】赵氏后与韩魏氏共灭智伯分其地而有之则赵有代句注以北而魏有西河上郡以与戎狄界边先是有义渠戎入居西河上郡间筑城郭以自守而秦稍蚕食之至惠王时抜义渠二十五城惠王又伐魏魏尽入西河上郡于秦惠王遂伐灭义渠秦既并有陇西北地上郡乃筑长城以拒胡而赵武灵亦变胡服习骑射北破林胡楼烦自代并阴山下至高阙为塞【高阙在九原郡西北并步浪反】而置云中鴈门郡其后燕将秦开为质于胡胡甚信之归而袭破东胡东胡郤千余里【与荆轲刺秦王舞阳者开之孙也】燕亦筑长城自造阳至襄平【造阳在上谷界襄平即辽东所治也】置上谷渔阳右北平辽西辽东郡以距胡当是时诸胡中匈奴为最彊中国冠带之国七而三国边于匈奴李牧之为赵将也匈奴不敢入于赵边秦灭六国始皇帝使防恬将数十万众北击胡悉收河南地【今洛交安化郡地也】因河为塞筑四十四县城临河徙适戍以充之而通直道自九原至云阳因边山险堑谿谷可缮者缮之起临洮至辽东万余里又渡河据阳山北假中【北假地名】及秦乱刘项相持未遑边备单于头曼稍渡河南复其故地至冒顿世【冒音墨顿音狄】匈奴益张围汉高帝于白登【今云中郡东南】帝因娄敬之说以宗女为公主妻之文帝亦通和亲其后复大入萧关【今平凉郡萧阕县】烧回中营【今扶风郡界】帝置细柳棘门霸上三军以备之又纳晁错说募人实边故终景帝世无大患武帝因王恢议诱单于入塞不尅自尔侵盗尤甚衞青霍去病累岁穷讨匈奴于是尽徙漠北矣是时汉境至于阴山乃自关河以西置酒泉等郡隔絶羌胡遂通西域宣帝时五单于争立其国大乱呼韩邪单于南移近塞朝汉为藩臣郅支单于远遁康居竟为甘延寿诛灭成帝时呼韩邪单于又来朝上书愿保塞上谷以西至敦煌请罢备边塞吏卒以休天子人民及王莽辅政易单于玺曰章改号匈奴单于为防奴善于单于复大宼盗莽又改号为降奴服于发兵屯戍议满三十万十道穷追分裂其国竟不得志后汉建武末其国饥疫分为南北单于其南单于款塞愿为藩蔽扞御北狄入居云中后又移居美稷【今西河郡】廷臣请遂灭北匈奴光武务欲息民不许和帝时北单于卒为窦宪破灭安帝世南单于屡被鲜卑侵掠灵献之际转又挫伤魏武遂分为五部置于西河离石诸郡【今太原西河昌化郡之间刘渊则左贤王之孙】而南匈奴种微矣乌桓在汉武帝世霍去病击匈奴左地因徙于上谷渔阳之间为汉侦察匈奴动静始置护乌桓校尉监统之至东都时种类大盛光武纳班彪之防又置校尉监领献帝以后宼掠转甚遂为魏武所灭桓灵之际鲜卑复盛全有匈奴土宇至光和中其帅争立国乱而檀石槐之种为小种鲜卑轲比能所灭比能继亦离散而诸部大人慕容拓防宇文更盛焉蠕蠕自拓防初徙云中即有种落其后尽据匈奴故地其主杜崘始号可汗魏氏世受其患明帝熙平以后其国始乱东西魏时突厥暴兴蠕蠕不能自立奔于西魏卒被诛灭突厥既盛又尽有蠕蠕故地北齐后周争结婚媾倾府藏事之至大逻便与沙鉢略为仇大逻便西据乌孙旧地号西突厥遂分为二焉西突厥颇亦彊盛其后羣酋互相攻灭因而传继离合不恒终唐中叶而后破散北突厥自隋开皇中国内叛乱其主染干入朝于隋并徙种落于朔州及夏胜二州之间【朔今马邑郡夏今朔方郡胜今榆林郡】炀帝亲幸其部其后染干之子始毕可汗围帝于鴈门仅而得免后因隋室崩离华人奔凑转更彊盛唐贞观初颉利可汗径至渭桥卒为太宗所灭自三代以还北狄盛衰可略而纪其小国时有侵扰不为大害者则不录焉唯契丹当武后世亦防乱幽蓟王师屡出始克平定其部落世受唐室爵命然叛服无有常时緜延至于五季竟窃大号与中国抗衡云
　　匈奴
　　匈奴其先夏后氏之苖裔曰淳维世居北边随水草畜牧而转移其畜之所多则马牛羊其竒畜则橐佗驴驘駃騠騊駼驒奚【橐佗言能负橐囊而防物也驘驴种而马生也駃騠俊马也生七日而超其母騊駼马类也生北海驒奚防驴类也佗音徒何反駃音决騠音提騊音桃駼音涂驒音顚】逐水草迁徙无城郭常居耕田之业然亦各有分地无文书以言语为约束儿能骑羊引弓射鸟防少长则射狐兎肉食士力能弯弓尽为甲骑其俗寛则随畜田猎禽兽为生业急则人习战攻以侵伐其天性也其长兵则弓矢短兵则刀鋋【鋋音蝉】利则进不利则退不羞遁走茍利所在不知礼义自君王以下咸食畜肉衣其皮革被旃裘壮者食肥美老者饮食其余贵壮健贱老弱父死妻其后母兄弟死皆取其妻妻之其俗有名不讳而无字当战国时国始大与燕赵秦三国为隣秦并天下始皇帝使防恬将数十万众北击匈奴悉夺其河南地并河为塞因边山险堑谿谷筑长城起临洮至辽东万余里以拒匈奴是时东胡彊而月氏盛【氏音支】匈奴单于曰头曼【曼音莫安反】头曼不胜秦北徙十有余年而防恬死诸侯畔秦中国扰乱诸秦所徙适边者皆复去于是匈奴得寛复稍度河南与中国界于故塞单于有子名冒顿既立为太子后有爱阏氏生少子【阏氏匈奴皇后号阏音于连反氏音支】头曼欲废冒顿而立少子乃使冒顿质于月氏冒顿既质而头曼急攻月氏月氏欲杀冒顿冒顿盗其善马骑亡归头曼以为壮令将万骑冒顿乃作鸣镝习勒其骑射令曰鸣镝所射而不悉射者斩行猎射有不射鸣镝所射輙斩之已而冒顿复以鸣镝自射善马左右或莫敢射冒顿立斩之居顷之复以鸣镝自射其爱妻左右或颇恐不敢射复斩之顷之冒顿出猎以鸣镝射单于善马左右皆射之于是冒顿知其左右可用从其父单于头曼猎以鸣镝射头曼其左右皆随鸣镝而射杀头曼尽诛其后母与弟及大臣不聴从者于是冒顿自立为单于冒顿既立时东胡彊闻冒顿杀父自立乃使使谓冐顿曰欲得头曼时号千里马冒顿问羣臣皆曰此匈奴宝马也勿予冒顿曰奈何与人邻国爱一马乎遂与之顷之东胡以为冒顿畏之使使谓冒顿曰欲得单于一阏氏冒顿复问左右左右皆怒曰东胡无道乃求阏氏请击之冒顿曰奈何与人邻国爱一女子乎遂取所爱阏氏予东胡东胡王愈骄西侵东胡与匈奴中间弃地莫居千余里各居其边为瓯脱【瓯脱者境上候望之处作土室若今之伏宿舍瓯一侯反脱上活反】东胡使使谓冒顿曰匈奴所与我界瓯脱外弃地匈奴不能至也吾欲有之冒顿问羣臣或曰此弃地予之于是冒顿大怒曰地者国之本也奈何予人诸言予者皆斩之冒顿上马令国中有后者斩遂东袭击东胡东胡初轻冒顿不为备及冒顿以兵至大破东胡王虏其民众畜产既归西击走月氏南并楼烦白羊河南王悉复收秦所使蒙恬所击匈奴地者与汉关故河南塞至朝肤施遂侵燕代是时汉方与项羽相距中国罢于兵革以故冒顿得自彊控之士三十余万自淳维以至头曼千有余嵗时大时小别散分离尚矣其世传不可得而次然至冒顿而匈奴最彊大尽服从北夷而南与诸夏为敌国其世姓官号可得而记云单于姓挛鞮氏【挛音力全反鞮音丁奚反后书言单于姓虚连题】其国称之曰撑犁孤涂单于【撑音大庚反】匈奴谓天为撑犁谓子为孤涂单于者广大之貌也言其象天单于然也置左右贤王左右谷蠡【谷音鹿蠡音卢奚反】左右大将左右大都尉左右大当戸左右骨都侯匈奴谓贤曰屠耆故常以太子为左屠耆王自左右贤王以下至当戸大者万余骑小者数千凡二十四长号曰万骑【后书言其大臣贵者左贤王次左谷蠡王次右贤王次左谷蠡王谓之四角次左右日逐王次左右温禺鞮王次左右渐将王是为六角皆单于子弟次第当为单于者也异姓大臣左右骨都侯次左右尸逐骨都侯其余日逐且渠当户诸官号各以权力优劣部众多少为髙下次第焉】其大臣皆世官呼衍氏兰氏其后有须卜氏此三姓其贵种也【后书复言有邱林氏凡四姓为国中名族常与婚姻呼衍氏为左兰氏须卜氏为右主断狱聴讼平决轻重口白单于无文书簿领呼衍氏即今鲜卑姓呼延者也】诸左王将居东方直上谷以东接秽貉朝鲜右王将居西方直上郡以西接氐羌而单于庭直抵云中各有分地逐水草移徙而左右贤王谷蠡最大左右骨都侯辅政诸二十四长亦各自置千长百长什长裨小王相都尉当戸且渠之属【且音子余反】嵗正月诸长少会单于庭祠五月大会龙城祭其先天地鬼神【后书言匈奴俗嵗有二龙祠常以正月五日九月戊日祭天神因会诸部议国事走马及橐佗为乐】秋马肥大会蹛林课校人畜计【蹛音带又音多蹛者绕林木而祭也秋社八月中之祭无林木者乃竪柳枝众骑驰绕三周乃止计者人畜之数】其法抜刃尺者死坐盗者没入其家有罪小者轧【轧谓辗轹其骨莭若今之厌踝者也轧音于黠反辗音女展反】大者死狱久者不满十日一国之囚不过数人而单于朝出营拜日之始生夕拜月其坐长左而北向【以左为尊】日上戊巳其送死有棺椁金银衣裳而无封树丧服近幸臣妾从死者多至数十百人举事常随月盛壮以攻战月亏则退兵其攻战斩首虏赐一巵酒而所得卤获因以予之得人以为奴婢故其战人人自为趋利善为诱兵以包敌故其逐利如鸟之集其困败瓦解云散矣战而扶轝死者尽得死者家财后北服浑窳屈射丁零隔昆龙新防之国【五小国也浑音胡昆反窳音弋主反防音犁】于是匈奴贵人大臣皆服以冒顿为贤是时汉初定徙韩王信于代都马邑匈奴大攻围马邑韩信降匈奴匈奴得信因引兵南逾句注攻太原至晋阳下髙帝自将兵往击之会天大寒雨雪卒之堕指者十二三于是冒顿阳败走诱汉兵汉兵逐击冒顿冒顿匿其精兵见其羸弱于是汉悉兵多步兵三十二万北逐之髙帝先至平城步兵未尽到冒顿纵精兵三十余万骑围髙帝于白登七日汉兵中外不得相救饷匈奴骑其西方尽白东方尽駹北方尽骊南方尽骍马【駹青马也骊深黑色骍赤马也駹音尨骍息营反】髙帝乃使使厚遗阏氏阏氏乃谓冒顿曰两主不相困今得汉地单于终非能居之且汉王有神单于察之冒顿与韩信将王黄赵利期而兵久不来疑其与汉有谋亦取阏氏之言乃开围一角于是髙皇帝令士皆持满傅矢外乡从解围直出得与大军合而冒顿遂引兵去汉亦引兵罢使刘敬结和亲之约是后韩信为匈奴将及赵利王黄等数背约侵盗代鴈门云中居无几何陈豨反与韩信合谋击代汉使樊哙往击之复收代鴈门云中郡县不出塞是时匈奴以汉将数率众往降故冒顿常往来侵盗伐地于是高祖患之乃使刘敬奉宗室女翁主为单于阏氏岁奉匈奴絮缯酒食物各有数约为兄弟以和亲冒顿乃少止后燕王卢绾复反率其党且万人降匈奴往来苦上谷以东终高祖世孝惠高后时冒顿寖骄乃为书使使遗高后曰孤偾之君【偾音方问反】生于沮泽之中长于平野牛马之域数至边境愿游中国陛下独立孤偾独居两主不乐无以自虞愿以所有易其所无高后大怒召丞相平及樊哙季布等议斩其使者发兵击之樊哙曰臣愿得十万众横行匈奴中问季布布曰哙可斩也前陈豨反于代汉兵三十二万哙为上将军时匈奴围高帝于平城哙不能解围天下歌之曰平城之下亦诚苦七日不食不能彀弩【彀音工豆反】今歌吟之声未絶而疮痍者甫起而哙欲摇动天下妄言以十万众横行是面谩也且冒譬如禽兽得其善言不足喜恶言不足怒也高后曰善令大谒者张泽报书曰单于不忘弊邑赐之以书邑恐惧退日自图年老气衰髪齿堕落行步失度单于过聴不足以自污邑无罪宜在见赦窃有御车二乗马二驷以奉常驾冒顿得书复使使来谢曰未尝闻中国礼义陛下幸而赦之因献马遂和亲至孝文即位复脩和亲其三年夏匈奴右贤王入居河南地为宼于是文帝下诏曰汉与匈奴约为兄弟无侵害边境所以输遗匈奴甚厚今右贤王离其国将众居河南地非常故往来入塞捕杀吏卒侵上郡保塞蛮夷令不得居其故【敺与驱同】陵轹边吏入盗甚骜无道非约也其发边吏车骑八万诣高奴遣丞相灌婴将击右贤王右贤王走出塞文帝幸太原是时济北王反文帝归罢丞相击胡之兵其明年单于遗汉书曰天所立匈奴大单于敬问皇帝无恙前时皇帝言和亲事称书意合驩汉边吏侵侮右贤王右贤王不请聴后义卢侯难支等计与汉吏相恨絶二主之约离昆弟之亲皇帝让书再至发使以书报不来汉使不至汉以其故不和隣国不附今以少吏之败约故罚右贤王使至西方求月氏击之以天之福吏卒良马力彊以灭夷月氏尽斩杀降下定之楼兰乌孙呼揭及其旁二十六国皆已为匈奴诸引弓之民并为一家北州以定愿寝兵休士养马除前事复故约以安边民以应古始使少者得成其长老者得安其处世世平乐未得皇帝之志故使郎中系虖浅奉书请【虖音火故反】献橐佗一骑马二驾二驷皇帝即不欲与匈奴近塞则且诏吏民远舍使者至即遣之六月中来至新望之地书至汉议击与和亲孰便公卿皆曰单于新破月氏乘胜不可击也且得匈奴地泽卤非可居也和亲甚便汉许之孝文前六年遗匈奴书曰皇帝敬问匈奴大单于无恙使系虖浅遗朕书云愿寝兵休士除前事复故约以安边民世世平乐朕甚嘉之此古圣王之志也汉与匈奴约为兄弟所以遗单于甚厚背约离兄弟之亲者常在匈奴然右贤王事已在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服绣袷绮衣长锦袍各一【服者天子所自服也袷者衣无絮也绣袷绮衣以绣为表绮为里也袷音工洽反】比疎一【辫髪之饰也以金为之比音频寐反疎字或作余】黄金饬具带一黄金犀毗一【犀毗胡带之钩也亦曰鲜卑亦曰师比总一物也语有轻重耳】绣十疋锦二十疋赤绨绿缯各四十疋使中大夫意谒者令肩遗单于后顷之冒顿死子稽粥立【稽音鸡粥音育】号曰老上单于老上稽粥单于初立文帝复遣宗人女翁主为单于阏氏使宦者燕人中行説傅翁主【中行姓説名也行音胡郎反説音悦】说不欲行汉彊使之说曰必我也为汉患者中行说既至因降单于单于爱幸之初单于好汉缯絮食物中行说曰匈奴人众不能当汉之一郡然所以彊之者以衣食异无卬于汉【卬音牛向反】今单于变俗好汉物汉物不过什二则匈奴尽归于汉矣其得汉絮缯以驰草棘中衣袴皆裂弊以视不如旃裘坚善也得汉食物皆去之以视不如重酪之便美也【重乳汁也重音竹用反字本作潼其音则同】于是说敎单于左右疏记以计识其人众畜牧【识音式志反】汉遗单于书以尺一牍辞曰皇帝敬问匈奴大单于无恙所以遗物及言语云云中行说令单于以尺二寸牍及印封皆令广长大倨骜其辞曰天地所生日月所置匈奴大单于敬问汉皇帝无恙所以遗物言语亦云云汉使或言匈奴俗贱老中行説穷汉使曰而汉俗屯戍从军当发者其亲岂不自夺温厚肥美赍送饮食行者乎【饮音于禁反食音嗣下同】汉使者曰然说曰匈奴明以攻战为事老弱不能鬬故以其肥美饮食壮健以自卫如此父子各得相保何以言匈奴轻老也汉使曰匈奴父子同穹庐卧父死妻其后母兄弟死尽妻其妻无冠带之节阙庭之礼中行说曰匈奴之俗食畜肉饮其汁衣其皮畜食草饮水随时转移故其急则人习骑射寛则人乐无事约束径易行君臣简可久一国之政犹一体也父兄死则妻其妻恶种姓之失也故匈奴虽乱必立宗种今中国虽阳不取其父兄之妻亲属益疎则相杀至制易姓皆从此类也且礼义之敝上下交怨而室屋之极生力屈焉夫力耕桑以求衣食筑城郭以自备故其民急则不习战攻缓则罢于作业嗟土室之人顾无喋喋占占冠固何当【嗟者叹愍之言也喋喋利口也占占衣裳貌也汉人且当思念无为喋喋占占耳虽自谓着冠何所当益也喋音蝶占音昌沾反】自是之后汉使欲辩论者中行说輙曰汉使毋多言顾汉所输匈奴缯絮米糵令其量中必善美而已【中去声】何以言为乎且所给备善则已不备善而苦恶则候秋熟以骑驰蹂乃稼穑也日夜敎单于候利害处孝文十四年匈奴单于十四万骑入朝那萧关杀北地都尉卬虏人民畜产甚多遂至彭阳使骑入烧囘中宫候骑至雍甘泉于是文帝以中尉周舍郎中令张武为将军发车千乘十万骑军长安旁以备胡宼而拜昌侯卢卿为上郡将军寗侯魏遫为北地将军隆虑侯周灶为陇西将军【虑音卢】东阳侯张相如为大将军成侯董赤为将军大发车骑往击胡单于留塞内月余汉逐出塞即还不能有所杀匈奴日以骄岁入边杀略人民甚众云中辽东最甚郡万余人汉甚苦之乃使使遗匈奴书单于亦使当戸报谢复言和亲事孝文后二年使使遗匈奴书曰皇帝敬问匈奴大单于无恙使当戸且渠雕渠难郎中韩辽遗朕马二匹已至敬受【当戸且渠者一人为一官雕渠难者其姓名也】先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋背义絶约忘万民之命离两主之驩然其事已在前矣书云二国已和亲两主驩说寝兵休卒养马世世昌乐翕然更始朕甚嘉之圣者日新改作更始使老者得息幼者得长各保其首领而终其天年朕与单于俱由此道顺天防民世世相传施之无穷天下莫不感嘉汉与匈奴邻敌之国匈奴处北地寒杀气早降故诏吏遗单于秫糵金帛缯絮他物岁有数今天下大安万民熙熙独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道堕坏前恶以图长久使万国之民若一家子元元万民下及鱼鼈上及飞鸟跂行喙息蝡动之类莫不就安利避危殆故来者不止天之道也俱去前事朕释逃虏民单于毋言章尼等【皆单于降汉者】朕闻古之帝王约分明而不食言单于留志天下大安和亲之后汉过不先单于其察之单于既约和亲于是制诏御史匈奴大单于遗朕书和亲已定亡人不足以益众广地匈奴无入塞汉无出塞犯令约者杀之可以久亲后无咎俱便朕已许其布告天下使明知之后四年老上单于死子军臣单于立而中行说复事之汉复与匈奴和亲军臣单于立岁余匈奴复絶和亲大入上郡云中各三万骑所杀略甚众于是汉使三将军军屯北地代屯句注赵屯飞狐口缘边亦各坚守以备胡宼又置三将军军长安西细柳渭北棘门霸上以备胡胡骑入代句注边烽火通于甘泉长安数月汉兵至边匈奴亦远塞汉兵亦罢后岁余文帝崩景帝立而赵王遂乃阴使于匈奴吴楚反欲与赵合谋入边汉围破赵匈奴亦止自是后景帝复与匈奴和亲通关市给遗单于遣翁主如故约终景帝世时时小入盗边无大宼武帝即位明和亲约束厚遇关市饶给之匈奴自单于以下皆亲汉往来长城下汉使马邑人聂翁壹【姓聂名壹翁者老人之称也】间关出物与匈奴交易阳为卖马邑城以诱单于单于信之而贪马邑财物乃以十万骑入武州塞汉伏兵三十余万马邑旁御史大夫韩安国为护军将军护四将军以伏单于单于既入汉塞未至马邑百余里见畜布野而无人牧者怪之乃攻亭时鴈门尉史行徼见宼保此亭单于得欲刺之尉史知汉谋乃下具告单于单于大惊曰吾固疑之乃引兵还出曰吾得尉史天也以尉史为天王汉兵约单于入马邑而纵兵单于不至以故无所得将军王恢部出代击胡辎重闻单于还兵多不敢出汉以恢本建造兵谋而不进诛恢自是后匈奴絶和亲攻当路塞往往入盗于边不可胜数然匈奴贪尚乐关市耆汉财物【耆读曰嗜】汉亦通关市不絶以中之自马邑军后五岁之秋汉使四将各万骑击胡关市下将军衞青出上谷至龙城得胡首虏七百人公孙贺出云中无所得公孙敖出代郡为胡所败七年李广出鴈门为胡所败匈奴生得广广道亡归汉囚敖广敖广赎为庶人其冬匈奴数千人盗边渔阳尤甚汉使将军韩安国屯渔阳备胡其明年秋匈奴二万骑入汉杀辽西太守略二千余人又败渔阳太守军千余人围将军安国安国时千余骑亦且尽会燕救至匈奴乃去又入鴈门杀略千余人于是汉使将军衞青将三万骑出鴈门李息出代郡击胡得首虏七千其明年衞青复出云中以西至陇西击胡之楼烦白羊至于河南得胡首虏数千羊百余万于是汉遂取河南地筑朔方复缮故秦时蒙恬所为塞因河而为固汉亦弃上谷之斗辟县造阳地以予胡【斗絶也县之斗曲入匈奴界者其中造阳地也辟读曰僻】是岁元朔二年也其后冬军臣单于死其弟左谷蠡王伊穉斜自立为单于攻败军臣单于太子于单于单亡降汉汉封于单为陟安侯数月死伊穉斜单于既立其夏匈奴数万骑入代郡杀太守共友【共音龚】略千余人秋又入鴈门杀略千余人其明年又入代郡定襄上郡各三万骑杀略数千人匈奴右贤王怨汉夺其河南地而筑朔方数盗寇边又入河南侵扰朔方杀略吏民甚众其明年春汉遣衞青将六将军十余万人出朔方高阙右贤王以汉兵不能至饮酒醉汉兵出塞六七百里夜围右贤王右贤王大惊脱身逃走精骑往往随后去汉将军得右贤王人众男女万五千人裨小王十余人其秋匈奴万骑入代郡杀都尉朱央略千余人其明年春汉复遣大将军衞青将六将军十余万骑仍再出定襄数百里击匈奴得首虏前后万九千余级而汉亦亡两将军三千余骑右将军建得以身脱而前将军翕侯赵信兵不利降匈奴赵信者故胡小王降汉汉封为翕侯以前将军与右将军并军介独遇单于兵故尽没单于既得翕侯以为自次王用其姊妻之与谋汉信敎单于益北絶幕以诱罢汉兵徼极而取之毋近塞单于从之其明年胡数万骑入上谷杀数百人明年春汉使骠骑将军去病将万骑出陇西过焉耆【焉音于坚反耆音支】山千余里得胡首虏八千余级得休屠王祭天金人【匈奴祭天处本在云阳甘泉山下秦夺其地后徙之休屠王右地故休屠有祭天金人盖天神之主即今佛像是其遗法屠音除】其夏骠骑将军复与合骑侯数万骑出陇西北地二千里过居延攻祁连山得胡首虏三万余级裨小王以下十余人是时匈奴亦来入代郡鴈门杀略数百人汉使博望侯及李将军广出右北平击匈奴左贤王左贤王围李广广军四千人死者过半杀虏亦过当会博望侯军救至李将军得脱尽亡其军合骑侯从骠骑将军期及博望侯皆当死赎为庶人其秋单于怒昆邪王休屠王居西方【昆音下门反】为汉所杀虏数万人欲召诛之昆邪休屠王恐谋降汉汉使骠骑将军迎之昆邪王杀休屠王并将其众降汉凡四万余人号十万于是汉已得昆邪则陇西北地河西益少胡宼徙关东贫民处所夺匈奴河南地新秦中以实之而减北地以西戍卒半明年春匈奴入右北平定襄各数万骑杀略千余人其年春汉谋以为翕侯信为单于计居幕北以为汉兵不能至乃粟马发十万骑私负从马凡十四万匹粮重不与焉令大将军青骠骑将军去病中分军大将军出定襄骠骑将军出代咸约絶幕击匈奴单于闻之远其辎重以精兵待于幕北与汉大将军接战一日会暮大风起汉兵纵左右翼围单于单于自度战不能与汉兵遂独与壮骑数百溃汉围西北遁走汉兵夜追之不得行捕斩首虏凡万九千级北至寘阳山赵信城而还【赵信所作因以名城寘音徒千反】单于之走其兵往往与汉军相乱而随单于单于久不与其大众相得右谷蠡王以为单于死乃自立为单于眞单于复得其众右谷蠡王乃去号复其故位骠骑之出代二千余里与左王接战汉兵得胡首虏凡七万余人左王将皆遁走骠骑封于狼居胥山禅姑衍临瀚海而还是后匈奴远遁而幕南无王庭汉度河自朔方以西至令居【令音零】徃徃通渠置田官吏卒五六万人稍蚕食地接匈奴以北初汉两将大出围单于所杀虏八九万而汉士物故者亦万数汉马死者十余万匹匈奴虽病远去而汉马亦少无以复往单于用赵信计遣使好辞请和亲天子下其议或言和亲或言遂臣之丞相长史任敞曰匈奴新困宜使为外臣朝请于边汉使敞使于单于单于闻敞计大怒留之不遣先是汉亦有所降匈奴使者单于亦輙留汉使相当汉方复收士马会骠骑将军去病死于是汉久不北击胡数岁伊穉斜单于立十三年死子乌维立为单于是岁元鼎三年也乌维单于立而汉武帝始出廵狩郡县其后汉方南诛两越不击匈奴匈奴亦不入边乌维立三年汉已灭两越遣故太仆公孙贺将万五千骑出九原二千余里至浮苴井【苴音子余反】从票侯赵破奴万余骑出令居数千里至匈奴河水皆不见匈奴一人而还是时天子廵边亲至朔方勒兵十八万骑以见武节而使郭吉风告单于既至匈奴匈奴主客问所使郭吉卑辞好言曰吾见单于而口言单于见吉吉曰南越王头已县于汉北阙下今单于即能前与汉战天子自将兵待边即不能亟南面而臣于汉何但远走亡匿于幕北寒苦无水草之地为语卒单于大怒立斩主客见者而留郭吉不归迁辱之北海上而单于终不肯为宼于汉边休养士马习射猎数使使好辞甘言求和亲汉使王乌等闚匈奴匈奴法汉使不去节不以墨黥其面不得入穹庐王乌北地人习胡俗去其节黥面入庐单于爱之阳许之曰吾为遣其太子入质于汉以求和亲汉使杨信使于匈奴是时汉东抜濊貉朝鲜以为郡【濊与秽同或亦作薉】而西置酒泉郡以隔絶胡与羌通之路又西通月氏大夏以翁主妻乌孙王以分匈奴西方之援国又北益广田至雷为塞而匈奴终不敢以为言是岁翕侯信死汉用事者以匈奴已弱可臣从也杨信为人刚直屈彊素非贵臣也单于不亲欲召入不肯去节乃坐穹庐外见杨信杨信说单于曰即欲和亲以单于太子为质于汉单于曰非故约故约汉常遣翁主给缯絮食物有品以和亲而匈奴亦不复扰边今乃欲反古令吾太子为质无几矣匈奴俗见汉使非中贵人其儒生以为欲说折其辞辩少年以为欲刺折其气毎汉兵入匈奴匈奴輙报偿汉留匈奴使匈奴亦留汉使必得当乃止杨信既归汉使王乌等如匈奴匈奴亦讇以甘言欲多得汉财物绐王乌曰吾欲入汉见天子面相结为兄弟王乌归报汉汉为单于筑邸于长安匈奴曰非得汉贵人使吾不与诚语匈奴使其贵人至汉病服药欲愈之不幸而死汉使路充国佩二千石印绶使送其丧厚币直数千金单于以为汉杀吾贵使乃留路充国不归诸所言者单于特空绐王乌殊无意入汉遣太子来质于是匈奴数使竒兵侵犯汉边汉乃拜郭昌为防胡将军及浞野侯屯朔方以东备胡【浞野侯赵破奴也浞音仕角反】乌维单于立十岁死子詹师庐立号为儿单于是岁元封六年也自是后单于益西北左方兵直云中右方兵直酒泉敦煌儿单于立汉使两使一人吊单于一人吊右贤王欲以乖其国使者入匈奴匈奴悉将致单于单于怒而悉留汉使汉使留匈奴前后十余辈而匈奴使来汉亦輙留之相当是岁汉使贰师将军西伐大宛而令因杅将军筑受降城【杅音于】其冬匈奴大雨雪畜多饥寒死儿单于年少好杀伐国中不安左大都尉欲杀单于使人间告汉曰我欲杀单于降汉汉远汉即来兵近我我即发初汉闻此言故筑受降城犹以为远其明年春汉使浞野侯破奴将二万骑出朔方北二千余里期至浚稽山而还【浚音俊稽音鸡】浞野侯既至期左大都尉欲发而觉单于诛之发兵击浞野侯浞野侯行捕首虏数千人还未至受降城四百里匈奴八万骑围之浞野侯夜出自求水匈奴生得浞野侯因急击其军军吏畏亡将而诛莫相劝而归军遂没于匈奴单于大喜遂遣兵攻受降城不能下乃侵入边而去明年单于欲自攻受降城未到病死儿单于立三岁而死子少匈奴乃立其季父乌维单于弟右贤王句黎湖为单于【句音钩】是岁太初三年也句黎湖单于立汉使光禄徐自为出五原塞数百里远者千里筑城障列亭至卢朐而使游击将军韩说长平侯衞伉屯其旁使彊弩都尉路博徳筑居延泽上其秋匈奴大入云中定襄五原朔方杀略数千人败数二千石而去行坏光禄所筑亭障又使右贤王入酒泉张掖略数千人会任文击救尽复失其所得而去闻贰师将军破大宛斩其王还单于欲遮之不敢其冬病死句黎湖单于立一岁死其弟左大都尉且鞮侯立为单于【且音子余反鞮音丁奚反】汉既诛大宛威震外国天子竟欲遂困胡乃下诏曰高皇帝遗朕平城之忧高后时单于书絶悖逆昔齐襄公复九世之讐春秋大之是岁太初四年也且鞮侯单于初立恐汉袭之尽归汉使之不降者路充国等于汉单于乃自谓我儿子安敢望汉天子汉天子我丈人行【丈人尊老之称行音胡郎反】汉遣中郎将苏武厚币赂遗单于单于益骄礼甚倨非汉所望也明年浞野侯破奴得亡归汉其明年汉使贰师将军三万骑出酒泉击右贤王于天山得首虏万余级而还匈奴大围贰师几不脱汉兵物故什六七汉又使因杅将军出西河与彊弩都尉会涿邪山亡所得使骑都尉李陵将步兵五千人出居延北千余里与单于会合战陵所杀伤万余人兵食尽欲归单于围陵陵降匈奴其兵得脱归汉者四百人单于乃贵陵以其女妻之后二岁汉使贰师将军六万骑步兵七万出朔方彊弩都尉路博徳将万余人与贰师会游击将军说步兵三万人出五原因杅将军敖将骑万步兵三万人出鴈门匈奴闻悉远其累重于余吾水北而单于以十万待水南与贰师接战贰师解而引归与单于连鬬十余日游击无所得因杅与左贤王战不利引归明年且鞮侯单于死立五年长子左贤王立为狐鹿姑单于是岁太始元年也初且鞮侯两子长为左贤王次为左大将病且死言立左贤王左贤王未至贵人以为有病更立左大将为单于左贤王闻之不敢进左大将使人召左贤王而让位焉左贤王辞以病左大将不聴谓曰即不幸死传之于我左贤王许之遂立为狐鹿姑单于狐鹿姑单于立以左大将为左贤王数年病死其子先贤掸不得代【掸音防】更以为日逐王日逐王者贱于左贤王单于自以其子为左贤王单于既立六年而匈奴入上谷五原杀略吏民其年匈奴复入五原酒泉杀两部都尉于是汉遣贰师将军七万人出五原御史大夫商邱成将三万余人出西河重合侯莽通将四万骑出酒泉千余里单于闻汉兵大出悉遣其辎重徙赵信城北邸郅居水【郅音之日反】左贤王驱其人民度余吾水六七百里居兠衘山单于自将精兵左安侯度姑且水【且子余反】御史大夫军至追邪径无所见还匈奴使大将与李陵将三万余骑追汉军至浚稽山合转战九日汉兵陷阵郤敌杀伤虏甚众至蒲奴水虏不利还去重合侯军至天山匈奴使大将偃渠与左右呼知王将二万余骑要汉兵见汉兵彊引去重合侯无所得失是时汉恐车师兵遮重合侯乃遣开陵侯将兵别围车师尽得其王民众而还贰师将军出塞匈奴右大都尉与衞律将五千骑要击汉军于夫羊句山狭【句音钩】贰师遣属国胡骑二千与战虏兵坏散死伤者数百人汉军乘胜追北至范夫人城【本汉将筑此城将亡其妻率余众完保之因以为名范氏能诅胡者】匈奴奔走莫敢拒敌会贰师妻子坐巫蛊收闻之忧惧其掾胡亚夫亦避罪从军说贰师曰夫人室家皆在吏若还不称意适与狱会郅居以北可复得见乎贰师由是狐疑欲深入要功遂北至郅居水上虏已去贰师遣护军将二万骑度郅居之水一日逢左贤王左大将将二万骑与汉军合战一日汉军杀左大将虏死伤甚众军长史与决睢都尉煇渠侯谋【本匈奴官也功臣表归义侯仆多子雷后以属国都尉击匈奴封煇渠煇渠鲁阳县也睢音息随反煇音辉】曰将军怀异心欲危众求功恐必败谋共执贰师贰师闻之斩长史引兵还至速邪乌燕然山【速邪乌地名燕然山在其中】单于知汉军劳倦自将五万骑遮击贰师相杀伤甚众夜堑汉军前深数尺从后急击之军大败乱贰师降单于素知其汉大将贵臣以女妻之尊宠在衞律上其明年单于遣使遗汉书曰南有大汉北有彊胡胡者天之骄子也不为小礼以自烦今欲与汉开大关取汉女为妻岁给遗我糵酒万石稷米五千斛杂缯万疋他如故约则边不相盗矣汉遣使者报送其使单于使左右难汉使者曰汉礼义国也贰师道前太子发兵反何也使者曰然乃丞相私与太子争鬬太子发兵欲诛丞相丞相诬之故诛丞相此子弄父兵罪笞小过耳孰与冒顿单于身杀其父代立常妻后母禽兽行也单于留使者三岁乃得还贰师在匈奴岁余衞律害其宠会母阏氏病律饬胡巫言先单于怒曰胡故时祠兵常言得贰师以社今何故不用于是收贰师贰师骂曰我死必灭匈奴遂屠贰师以祠会连雨雪数月畜产死人民疫病谷稼不熟单于恐为贰师立祠室自贰师没后汉新失大将军士卒数万人不复出兵三岁武帝崩前此者汉兵深入穷追二十余年匈奴孕重墯防罢极苦之【孕重怀任者也堕落也防败也音读罢读曰疲】自单于以下常有欲和亲计后三年单于欲求和亲会病死初单于有异母弟为左大都尉贤国人乡之母阏氏恐单于不立子而立左大都尉也乃私使杀之左大都尉同母兄怨遂不肯复会单于庭又单于病且死谓诸贵人我子少不能治国立弟右谷蠡王及单于死衞律等与颛渠阏氏谋匿单于死诈挢单于令【挢与矫同】与贵人饮盟更立子左谷蠡王为壶衍鞮单于是岁始元二年也壶衍鞮单于既立风谓汉使者言欲和亲左贤王右谷蠡王以不得立怨望率其众欲南归汉恐不能自致即胁卢屠王欲与西降乌孙谋击匈奴卢屠王告之单于使人验问右谷蠡王不服反以其罪罪卢屠王国人皆寃之于是二王去居其所未尝肯会龙城后二年秋匈奴入代杀都尉单于年少初立母阏氏不正国内乖离常恐汉兵袭之于是衞律为单于谋穿井筑城治楼以藏谷与秦人守之【秦时有人亡入匈奴者今其子孙犹号秦人】汉兵至无柰我何即穿井数百伐材数千或曰胡人不能守城是遗汉粮也衞律于是止乃更谋归汉使不降者苏武马宏等马宏者前副光禄大夫王忠使西域为匈奴所遮忠战死马宏生得亦不肯降故匈奴归此二人欲以通善意是时单于立三岁矣明年匈奴发左右部二万骑为四队并入边为宼汉兵追之斩首获虏九千人生得瓯脱王汉无所失亡匈奴见瓯脱王在汉恐以为道击之即西北远去不敢南逐水草发人民屯瓯脱明年复遣九千骑屯受降城以备汉北桥余吾令可度以备奔走是时衞律已死衞律在时常言和亲之利匈奴不信及死后兵数困国益贫单于弟左谷蠡王思衞律言欲和亲而恐汉不聴故不肯先言常使左右风汉使者然其侵盗益希遇汉使愈厚欲以渐致和亲汉亦覊縻之其后左谷蠡王死明年单于使犁汗王窥边言酒泉张掖兵益弱出兵试击冀可复得其地时汉先得降者闻其计天子诏边警备后无几右贤王犁污王四千骑分三队入日勒屋兰番和【番音盘】张掖太守属国都尉发兵击大破之得脱者数百人属国千长义渠王骑士射杀犁污王赐黄金二百斤马二百匹因封为犁污王属国都尉郭忠封安成侯自是后匈奴不敢入张掖其明年匈奴三千余骑入五原畧杀数千人后数万骑南旁塞猎【旁音步浪反】行攻塞外亭障畧取吏民去是时汉边郡防火候望精明匈奴为边寇者少利希复犯塞汉复得匈奴降者言乌桓尝发先单于冢匈奴怨之方发二万骑击乌桓大将军霍光欲发兵邀击之以问防军都尉赵充国充国以为乌桓数犯塞今匈奴击之于汉便又匈奴希宼盗北边幸无事蛮夷自相攻击而发兵要之招寇生事非计也光更问中郎将范明友明友言可击于是拜明友为度辽将军将二万骑出辽东匈奴闻汉兵至引去初光诫明友兵不空出即后匈奴遂击乌桓乌桓时新中匈奴兵明友既后匈奴因乘乌桓敝击之斩首六千余级获三王首还封为平陵侯匈奴繇是恐不能出兵即使使之乌孙求欲得汉公主击乌孙取车延恶师地乌孙公主上书下公卿议救未决昭帝崩宣帝即位乌孙昆弥复上书言连为匈奴所侵削昆弥愿发国半精兵人马五万匹尽力击匈奴唯天子出兵哀救公主本始二年汉大发关东轻锐士选郡国吏三百石伉健习骑射者皆从军遣御史大夫田广明为祁连将军四万余骑出西河度辽将军范明友三万余骑出张掖前将军韩增三万余骑出云中后将军赵充国为蒲类将军三万余骑出酒泉云中太守田顺为虎牙将军三万余骑出五原凡五将军兵十余万骑出塞各二千余里及校尉常惠使防发兵乌孙西域昆弥自将翕侯以下五万余骑从西方入与五将军兵凡二十余万众匈奴闻汉兵大出老弱奔走畜产远遁逃是以五将少所得度辽将军出塞千二百余里至蒲离候水斩首捕虏七百余级卤获马牛羊万余前将军出塞千二百余里至乌员【员音云】斩首捕虏至候山百余级卤马牛羊二千余蒲类将军兵当与乌孙合击匈奴蒲类泽乌孙先期至而去汉兵不与相及蒲类将军出塞千八百余里西去候山斩首捕虏得单于使者蒲阴王以下三百余级卤马牛羊七千余闻虏已引去皆不至期还天子薄其过寛而不罪祁连将军出塞千六百里至鸡秩山斩首捕虏十九级获牛马羊百余逄汉使匈奴还者冉等言鸡秩山西有虏众祁连即戒使言无虏欲还兵御史属公孙益寿諌以为不可祁连不聴遂引兵还虎牙将军出塞八百余里至丹余吾水上即止兵不进斩首捕虏千九百余级卤马牛羊七万余引兵还上以虎牙将军不至期诈增卤获而祁连知虏在前逗遛不进皆下吏自杀擢公孙益寿为侍御史校尉常惠与乌孙兵至右谷蠡庭获单于父行及嫂居次名王犂污都尉千长将以下三万九千余级虏马牛羊驴驘橐驼七千余万汉封惠为长罗侯然匈奴民众死伤而去者及畜产远移死亡不可胜数于是匈奴遂衰耗怨乌孙其冬单于自将数万骑击乌孙颇得老弱欲还会天大雨雪一日深丈余人马畜产冻死还者不能什一于是丁令乘弱攻其北【令音零】乌桓入其东乌孙击其西凡三国所杀数万级马数万匹牛羊甚众又重以饿死人民死者什三畜产什五匈奴大虚弱诸国覊属者皆瓦解攻盗不能理其后汉出三千骑为三道并入匈奴捕虏得数千人还匈奴终不敢取当兹欲乡和亲而边境少事矣壶衍鞮单于立十七年死弟左贤王立为虚闾权渠单于是岁地节二年也虚闾权渠单于立以右大将女为大阏氏而黜前单于所幸颛渠阏氏颛渠阏氏父左大且渠怨望是时匈奴不能为边寇于是汉罢外城以休百姓单于闻之喜召贵人谋欲与汉和亲左大且渠心害其事曰前汉使来兵随其后今亦效汉发兵先使使者入乃自请与呼卢訾王各将万骑南旁塞猎相逄俱入【訾音子移反】行未到会三骑亡降汉言匈奴欲为宼于是天子诏发边骑屯要害处使大将军监治众等四人将五千骑分三队出塞各数百里捕得虏各数十人而还时匈奴亡其三骑不敢入即引去是岁也匈奴饥人民畜产死十六七又发两屯各万骑以备汉其秋匈奴前所得西嗕居左地者【嗕音奴独反】其君长以下数千人皆驱畜产行与瓯脱战所杀伤甚众遂南降汉其明年西域城郭共击匈奴取车师国得其王及人众而去单于复以车师王昆弟兠莫为车师王收其余民东徙不敢居故地而汉益遣屯士分田车师地以实之其明年匈奴怨诸国共击车师遣左右大将各万余骑屯田右地欲以侵廹乌孙西域后二岁匈奴遣左右薁鞬各六千骑【薁音郁鞬音居言反】与左大将再击汉之田车师城者不能下其明年丁令比三岁入盗匈奴杀畧人民数千驱马畜去匈奴遣万余骑往击之无所得其明年单于将十余万骑旁塞猎欲入边宼未至会其民题除渠堂亡降汉言状汉以为言兵鹿奚卢侯而遣后将军赵充国将兵四万余骑屯缘边九郡备虏月余单于病欧血因不敢入还去即罢兵乃使题王都犁胡次等入汉请和亲未报会单于死是岁神爵二年也虚闾权渠单于立九年死自始立而黜颛渠阏氏颛渠阏氏即与右贤王私通右贤王会龙城而去颛渠阏氏语以单于病甚且勿远后数日单于死郝宿王刑未央使人召诸王未至【郝音火各反】颛渠阏氏与其弟左大且渠都隆竒谋立右贤王屠耆堂为握衍朐鞮单于握衍朐鞮单于者代父为右贤王【朐音劬】乌维单于耳孙也握衍朐鞮单于立复脩和亲遣弟伊酋若王胜之入汉献见单于初立凶恶尽杀虚闾权渠时用事贵人刑未央等而任用颛渠阏氏弟都隆竒又尽免虚闾权渠子弟近亲而自以其子弟代之虚闾权渠单于子稽侯防既不得立【防音先安反】亡归妻父乌禅幕【禅音蝉】乌禅幕者本乌孙康居间小国数见侵暴率其众数千人降匈奴狐鹿姑单于以其弟子日逐王姊妻之使长其众居右地日逐王先贤掸其父左贤王当为单于让狐鹿姑单于狐鹿姑许立之国人以故颇言日逐王当为单于日逐王素与握衍朐鞮单于有隙即率其众数万骑归汉汉封日逐王为归徳侯单于更立其从兄薄胥堂为日逐王明年单于又杀先贤掸两弟乌禅幕请之不聴心恚其后左薁鞬王死单于自立其小子为薁鞬王留庭薁鞬贵人共立故薁鞬王子为王与俱东徙单于遣右丞相将万骑往击之失亡数千人不胜时单于已立三岁暴虐杀伐国中不附及太子左贤王数谗左地贵人左地贵人皆怨其明年乌桓击匈奴东边姑夕王颇得人民单于怒姑夕王恐即与乌禅幕及左地贵人共立稽侯防为呼韩邪单于发左地兵四五万人西击握衍朐鞮单于至姑且水北【且音子余反】未战握衍朐鞮单于兵败走使人报其弟右贤王曰匈奴共攻我若肯发兵助我乎右贤王曰若不爱人杀昆弟诸贵人各自死若处无来污我握衍朐鞮单于恚自杀左大且渠都隆竒亡之右贤王所其民尽降呼韩邪单于是岁神爵四年也握衍朐鞮立三年而败呼韩邪单于归庭数月罢兵使各归故地乃收其兄呼屠吾斯在民间者立为左谷蠡王使人告右贤贵人欲令杀右贤王其冬都隆竒与右贤王共立日逐王薄胥堂为屠耆单于发兵数万人东袭呼韩邪单于呼韩邪单于兵败走屠耆单于还以其长子都涂吾西为左谷蠡王少子姑瞀楼头为右谷蠡王【瞀音莫构反】留居单于庭明年秋屠耆单于使日逐王先贤掸兄右薁鞬王与乌借都尉各二万骑屯东方以备呼韩邪单于是时西方呼揭王来与唯犂当戸谋【揭音邱例反唯音弋癸反】共谗右贤王言欲自立为乌借单于屠耆单于杀右贤王父子后知其寃复杀唯犁当戸于是呼揭王恐遂畔去自立为呼揭单于右薁鞬王闻之即自立为车犂单于乌借都尉亦自立为乌借单于凡五单于屠耆单于自将兵东击车犂单于使都隆竒击乌借乌借车犂皆败西北走与呼揭单于兵合为四万人乌借呼揭皆去单于号共并力尊辅车犂单于屠耆单于闻之使左大将都尉将四万骑分屯东方以备呼韩邪单于自将四万骑西击车犁单于车犁单于败西北走屠耆单于即引西南留闟敦地【闟音蹋敦音顿又音对】其明年呼韩邪单于遣其弟右谷蠡王等西击屠耆单于屯兵杀畧万余人屠耆单于闻之即自将六万骑击呼韩邪单于行千里未至嗕姑地【嗕音乃谷反】逄呼韩邪单于兵可四万人合击屠耆单于兵败自杀都隆竒乃与屠耆少子右谷蠡王姑瞀楼头亡归汉车犂单于东降呼韩邪单于呼韩邪单于左大将乌厉屈与父呼遫累乌厉温敦【呼遫累者其官号也遫古速字累音力追反】皆见匈奴乱率其众数万人南降汉封乌厉屈为新城侯乌厉温敦为义阳侯是时李陵子复立乌借都尉为单于呼韩邪单于捕斩之遂复都单于庭然众裁数万人屠耆单于从弟休旬王将所主五六百骑击杀左大且渠并其兵至右地自立为闰振单于在西边其后呼韩邪单于兄左贤王呼屠吾斯亦自立为郅支骨都侯单于在东边其后二年闰振单于率其众东击郅支单于郅支单于与战杀之并其兵遂进攻呼韩邪呼韩邪破走郅支都单于庭呼韩邪单于之败也左伊秩訾王为呼韩邪计劝令称臣入朝事汉从汉求助如此匈奴乃定呼韩邪议问诸大臣皆曰不可匈奴之俗本上气力而下服役以马上战鬬为国家故有威名于百蛮战死壮士所有也今兄弟争国不在兄则在弟虽死犹有威名子孙常长诸国汉虽彊犹不能兼并匈奴柰何乱先古之制臣事于汉卑辱先单于为诸国所笑虽如是而安何以复长百蛮左伊訾曰不然彊弱有时今汉方盛乌孙城郭诸国皆为臣妾自且鞮侯单于以来匈奴日削不能取复虽屈彊于此未尝一日安也今事汉则安存不事则危亡计何以过此诸大人相难久之呼韩邪从其计引众南近塞遣子右贤王铢娄渠堂【娄音力俱反】入侍郅支单于亦遣子右大将驹于利受入侍是岁甘露元年也明年呼韩邪单于款五原塞愿朝三年正月汉遣车骑都尉韩昌迎发过所七郡郡二千骑为陈道上【所过之郡每为发兵陈列于道以为宠衞也】单于正月朝天子于甘泉宫汉宠以殊礼位在诸侯王上赞谒称臣而不名赐以冠带衣裳黄金玺盭绶【盭古戾字戾草名也以戾染绶亦诸侯王之制也】玉具劒【摽首镡衞尽用玉为之也镡劒口旁横出者也衞劒鼻也镡音淫衞字本作彘其音同耳】佩刀弓一张矢四发【发犹放也四发则四矢也】棨防十【棨防有衣之防也】安车一乘鞍勒一具马十五匹黄金二十斤钱二十万衣被七十七袭【袭犹副也】锦绣绮縠杂帛八千疋絮六千斤礼毕使使者道单于先行宿长平上自甘泉宿池阳宫上登长平诏单于毋谒其左右当戸之羣臣皆得列观及诸蛮夷君长王侯数万咸迎于渭桥下夹道陈上登渭桥咸称万岁单于就邸留月余遣归国单于自谓愿留光禄塞下【徐自为所筑者也】有急保受降城汉遣长乐衞尉高昌侯董忠车骑都尉韩昌将骑万六千又发邉郡士马以千数送单于出朔方鸡鹿塞【在朔方窳浑县西北】诏忠等留衞单于助诛不服又转边谷米糒【糒干饭也音备】前后三万四千斛给赡其食是岁郅支单于亦遣使奉献汉遇之甚厚明年两单于俱遣使朝献汉待呼韩邪使有加明年呼韩邪单于复入朝礼赐如初加衣百一十袭锦帛九千疋絮八千斤以有屯兵故不复发骑为送始郅支单于以为呼韩邪降汉兵弱不能复自还即引其众西欲攻定右地又屠耆单于小弟本侍呼韩邪亦亡之右地收两兄余兵得数千人自立为伊利目单于道逄郅支合战郅支杀之并其兵五万余人闻汉出兵谷助呼韩邪即遂留居右地自度力不能定匈奴乃益西近乌孙欲与并力遣使见小昆弥乌就屠乌就屠见呼韩邪为汉所拥郅支亡虏欲攻之以称汉【称音尺孕反】乃杀郅支使持头送都防在所发八千骑迎郅支郅支见乌孙兵多其使又不返勒兵逄击乌孙破之即北击乌揭乌揭降发其兵西破坚昆北降丁令并三国数遣兵击乌孙常胜之坚昆东去单于庭七千里南去车师五千里郅支留都之元帝初即位呼韩邪单于复上书言民众困乏汉诏云中五原郡转谷二万斛以给焉郅支单于自以道逺又怨汉拥防呼韩邪遣使上书求侍子汉遣谷吉送之郅支杀吉汉不知吉音问而匈奴降者言闻瓯脱皆杀之呼韩邪单于使来汉輙簿责之甚急明年汉遣车骑都尉韩昌光禄大夫张猛送呼韩邪单于侍子求问吉等因赦其罪勿令自疑昌猛见单于民众盛塞下禽兽尽单于足以自衞不畏郅支闻其大臣多劝单于北归者恐北去后难约束昌猛即与为盟约曰自今以来汉与匈奴合为一家世世毋得相诈相攻有窃盗者相报行其诛偿其物有宼发兵相助汉与匈奴敢先背约者受天不祥令其世世子孙尽如盟昌猛与单于及大臣俱登匈奴诺水东山刑白马单于以径路刀金留犂桡酒【径路匈奴寳刀也金契金也留犂饭匕也桡和也契金着酒中挠搅饮之契刻也桡音呼高反】以老上单于所破月氏王头为饮器者共饮血盟昌猛还奏事公卿议者以为单于保塞为藩虽欲北去犹不能为危害昌猛擅以汉国世世子孙与夷狄诅盟令单于得以恶言上告于天羞国家伤威重不可行宜遣使往告祠天与解盟昌猛奉使无状罪至不道上薄其过有诏昌猛以赎论勿解盟其后呼韩邪竟北归庭人众稍稍归之国中遂定郅支既杀使者自知负汉又闻呼韩邪益彊恐见击袭欲逺去会康居王数为乌孙所困与诸翕侯计以为匈奴大国乌孙素服属之今郅支单于困阸在外可迎置东边使合兵取乌孙以立之长无匈奴忧矣即使使至坚昆通语郅支郅支素恐又怨乌孙闻康居计大说遂与相结引兵而西康居亦遣贵人橐佗驴马数千匹迎郅支郅支人众中寒道死余财三千人到康居其后都防甘延寿与副陈汤发兵即康居诛斩郅支郅支既诛呼韩邪单于且喜且惧上书言曰常愿谒见天子诚以郅支在西方恐其与乌孙俱来击臣以故未得至汉今郅支已伏诛愿入朝见竟宁元年单于复入朝礼赐如初加衣服锦帛絮皆倍于黄龙时单于自言愿壻汉氏以自亲元帝以后宫良家子王嫱字昭君赐单于单于驩喜上书愿保塞上谷以西至敦煌传之无穷请罢边备塞吏卒以休天子人民天子令下有司议议者皆以为便郎中令侯应习边事以为不可许上问状应曰周秦以来匈奴暴桀宼侵边境汉兴尤被其害臣闻北边塞至辽东外有阴山东西千余里草木茂盛多禽兽本冒顿单于依阻其中治作弓矢来出为宼是其苑囿也至孝武世出师征伐斥夺此地攘之于幕北建塞徼起亭隧筑外城设屯戍以守之然后边境得用少安幕北地平少草木多大沙匈奴来宼少所隐蔽从塞以南径深山谷往来差难边长老言匈奴失阴山之后过之未尝不哭也如罢备塞戍卒示夷狄之大利不可一也今圣徳广被天覆匈奴匈奴得蒙全活之恩稽首来臣夫夷狄之情困则卑顺彊则骄逆天性然也前以罢外城省亭隧今裁足以候望通防火而已古者安不忘危不可复罢二也中国有礼义之敎刑罚之诛愚民犹尚犯禁又况单于能必其众不犯约哉三也自中国尚建关梁以制诸侯所以絶臣下之觊故也设塞徼置屯戍非独为匈奴而已亦为诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背叛世世不絶今罢乘塞则生嫚易分争之渐五也往者从军多没不还者子孙贫困一旦亡出从其亲戚六也又边人奴婢愁苦欲亡者多曰闻匈奴中乐无柰候望急何然时有亡出塞者七也盗贼桀黠羣辈犯法如其窘急亡走北出则不可制八也起塞以来百有余年非皆以土垣也或因山岩石木柴僵落谿谷水门稍稍平之卒徒筑治功费久逺不可胜计臣恐议者不深虑其终始欲以一切省繇戍十年之外百岁之内卒有他变障塞破坏亭隧灭絶当更发屯缮治累世之功不可卒复九也如罢戍卒省候望单于自以保塞守御必深徳汉请求无已小失其意则不可测开夷狄之隙亏中国之固十也非所以永持至安威制百蛮之长策也对奏天子有诏勿议罢边塞事使车骑将军口谕单于曰单于上书愿罢北边吏士屯戍子孙世世保塞单于乡慕礼义所以为民计者甚厚此长久之策也朕甚嘉之中国四方皆有关梁障塞非独以备塞外也亦以防中国奸邪放纵出为宼害故明法度以专众心也敬谕单于之意朕无疑焉为单于怪其不罢故使大司马车骑将军嘉晓单于【嘉许嘉也】单于谢曰愚不知大计天子幸使大臣告语甚厚初左伊秩訾为呼韩邪画计归汉竟以安定其后或谗伊秩訾自伐其功常鞅鞅呼韩邪疑之左伊秩訾惧诛将其众千余人降汉汉以为关内侯食邑三百戸令佩其王印绶及竟宁中呼韩邪来朝与伊秩訾相见谢曰王为我计甚厚令匈奴至今安宁王之力也徳岂可忘我失王意使王去不复顾留皆我过也今欲白天子请王归庭伊秩訾曰单于頼天命自归于汉得以安宁单于神灵天子之祐也我安得力既已降汉又复归匈奴是两心也愿为单于侍使于汉不敢聴命单于固请不能得而归王昭君号宁胡阏氏生一男伊屠智牙师为右日逐王呼韩邪立二十八年建始二年死始呼韩邪嬖左伊秩訾兄呼衍王女二人长女颛渠阏氏生二子长曰且莫车【且音子余反】次曰囊知牙斯少女为大阏氏生四子长曰雕陶莫臯次曰且麋胥【且音子余反】皆长于且莫车少子咸乐二人皆小于囊知牙斯又他阏氏子十余人颛渠阏氏贵且莫车爱呼韩邪病且死欲立且莫车其母颛渠阏氏曰匈奴乱十余年不絶如髪頼防汉力故得复安今平定未久人民创艾战鬭【创初亮反艾读曰乂】且莫车年少百姓未附恐复危国我与大阏氏一家共子不如立雕陶莫臯大阏氏曰且莫车虽少大臣共持国事今舍贵立贱后世必乱单于卒从颛渠阏氏计立雕陶莫臯约令传国与弟呼韩邪死雕陶莫臯立为复株絫若鞮单于【絫音力追反】复株絫若鞮单于立遣子右致卢儿王醯谐屠奴侯入侍以且麋胥为左贤王且莫车为右谷蠡王囊知牙斯为右贤王复株絫单于复妻王昭君生二女长女为须卜居次小女为当于居次【须卜当于皆匈奴之贵族居次者女之号若汉言公主也】河平元年单于遣右臯林王伊邪莫演等奉献朝正月既罢遣使者送至蒲阪伊邪莫演言欲降即不受我我自杀终不敢还归使者以闻下公卿议议者或言宜如故事受其降光禄大夫谷永议郎杜钦以为汉兴匈奴数为边害故设金爵之赏以待降者今单于屈体称臣列为北藩遣使朝贺无有二心汉家接之宜异于往时今既享单于聘贡之质而更受其逃逋之臣是贪一夫之得而失一国之心拥有罪之臣而絶慕义之君也假令单于初立欲委身中国未知利害私使伊邪莫演诈降以卜吉凶受之亏徳沮善令单于自疏不亲边吏或者设为反间欲因而生隙受之适合其策使得归曲而直责此诚边竟安危之原师旅动静之首不可不详也不如勿受以昭日月之信抑诈谖之谋怀附亲之心便对奏天子从之遣中郎将王舜往问降状伊邪莫演曰我病狂妄言耳遣去归到官位如故不肯令见汉使明年单于上书愿朝河平四年正月遂入朝加锦绣缯帛二万疋絮二万斤他如竟宁时复株絫单于立十岁鸿嘉元年死弟且麋胥立为搜谐若鞮单于搜谐若鞮单于立遣子左祝都韩王朐留斯侯入侍【朐音许于反】以且莫车为左贤王搜谐单于立八岁元延元年为朝二年发行未入塞病死弟且莫车立为车牙若鞮单于车牙单于立遣子右于涂仇掸王乌夷当入侍【涂音徒掸音防】以囊知牙斯为左贤王车牙单于立四岁绥和元年死弟囊知牙斯立为乌珠留若鞮单于乌珠留单于立以第二阏氏子乐为左贤王以第五阏氏子舆为右贤王【此第二阏氏即上所谓大阏氏也第五阏氏亦呼韩邪之阏氏乐舆二人皆乌珠留之弟】遣子右股奴王乌鞮牙斯入侍汉遣中郎将夏侯藩副校尉韩容使匈奴时帝舅大司马骠骑将军王根领尚书事或说根曰匈奴有斗入汉地直张掖郡【斗絶也直当也】生竒材木箭竿就羽【就大雕也黄头赤目其羽可为箭竿音工旱反】如得之于边甚饶国家有广地之实将军显功垂于无穷根为上言其利上直欲从单于求之为有不得伤命损威根即但以上指晓藩令从藩所说而求之藩至匈奴以语次说单于曰窃见匈奴斗入汉地直张掖郡汉三都尉居塞上士卒数百人寒苦候望久劳单于宜上献此地直断闭之省两都尉士卒数百人以复天子厚恩其报必大单于曰此天子诏语邪将从使者所求也藩曰诏防也然藩亦为单于画善计耳单于曰孝宣孝元皇帝哀怜父呼韩邪单于从长城以北匈奴有之此温偶駼王所居地也【偶音五口反駼音涂下同】未晓其形状所生请遣使问之藩容归汉后复使匈奴至则求地单于曰父兄传五世汉不求此地至知独求何也已问温偶駼王匈奴西边诸侯作穹庐及车皆仰此山材木且先父地不敢失也藩还迁为太原太守单于遣使上书以藩求地状闻诏报单于曰藩擅称诏从单于求地法当死更大赦二今徙藩为济南太守不令当匈奴明年侍子死归复遣子左于駼仇掸王稽留昆入侍至哀帝建平二年乌孙庶子卑援疐【援音爰疐音竹二反】翕侯人众入匈奴西界宼盗牛畜颇杀其民单于闻之遣左大当戸乌夷泠【泠音零】将五千骑击乌孙杀数百人略千余人敺牛畜去卑援疐恐遣子趋逯为质匈奴【逯音录】单于受以状闻汉遣中郎将丁野林副校尉公乘音使匈奴责让单于告令遣还卑援疐质子单于受诏遣归建平四年单于上书愿朝五年时哀帝被疾或言匈奴从上游来厌人【游犹流也河水从西北来故曰上游也厌音一涉反】自黄龙竟宁时单于朝中国輙有大故上由是难之以问公卿亦以为虚费府帑可且勿许单于使辞去未发黄门郎扬雄上书谏曰臣闻六经之治贵于未乱兵家之胜贵于未战二者皆微然而大事之本不可不察也今单于上书求朝国家不许而辞之臣愚以为汉与匈奴从此隙矣匈奴本北地之狄五帝所不能臣三王所不能制其不可使隙甚明臣不敢逺称请引秦以来明之以秦始皇之彊防恬之威带甲四十余万然而不敢窥西河乃筑长城以界之会汉初兴以高祖之威灵三十万众困于平城士或七日不食时竒谲之士石画之臣甚众【石言坚固如石也画计策也】卒其以所脱者世莫得而言也【谓自免之计其事丑恶故不传】又高皇后尝忿匈奴羣臣廷议樊哙请以十万众横行匈奴中季布曰哙可斩也妄阿顺指于是大臣权书遗之然后匈奴之结解中国之忧平及孝文时匈奴侵暴北边候骑至雍甘泉京师大骇发三将军屯细柳棘门霸上以备之数月乃罢孝武即位设马邑之权欲诱匈奴使韩安国将三十万众徼于便墬【徼要也工尧反墬古地字】匈奴觉之而去徒费财劳师一虏不可得见况单于之面乎其后深惟社稷之计规恢万载之策乃大兴师数十万使衞靑霍去病操兵前后十余年于是浮西河絶大幕破窴顔袭王庭穷极其地追奔逐北封狼居胥山禅于姑衍以临瀚海虏名王贵人以百数自是之后匈奴震怖益求和亲然而未肯称臣也且夫前世岂乐倾无量之费役无罪之人快心于狼望之北哉以为不壹劳者不久佚不暂费者不永宁是以忍百万之师以摧饿虎之喙运府库之财塡卢山之壑而不悔也至本始之初匈奴有桀心欲掠乌孙侵公主乃发五将之师十五万骑猎其南而长罗侯以乌孙五万骑震其西皆至质而还时鲜有所获徒奋扬威武明汉兵若雷风耳虽空行空反尚诛两将军故北狄不服中国不得高枕安寝也逮至元康神爵之间大化神明鸿恩溥洽而匈奴内乱五单于争立日逐呼韩邪携国归死扶伏称臣然尚羁縻之计不专制自此之后欲朝者不距不欲者不彊何者外国天性忿鸷形容魁楗负力怙气难化以善易肄以恶其彊难屈其和难得故未服之时劳师逺攻倾国殚货伏尸流血破坚拔敌如彼之难也既服之后慰荐抚循交接赂遗威仪俯仰如此之备也往时尝屠大宛之城蹈乌桓之垒探姑缯之壁借荡姐之场【羌属也姐音紫】艾朝鲜之旃防两越之旗近不过旬月之役逺不离二时之劳固已犂其庭埽其闾郡县而置之云彻席卷后无余菑【古灾字】唯北狄为不然眞中国之坚敌也三垂比之悬矣前世重之兹甚未易可轻也今单于归义怀款诚之心欲离其庭陈见于前此乃上世之遗策神灵之所想望国家虽费不得已者也奈何距以来厌之辞疎以无日之期消往昔之恩开将来之隙夫款而隙之使有恨心负前言缘往辞归怨于汉因以自絶终无北靣之心威之不可谕之不能焉得而不为大忧乎夫眀者视于无形聪者聴于无声诚先于未然即蒙恬樊哙不复施棘门细柳不复备马邑之防安所设衞霍之功何得用五将之威安所震不然壹有隙之后虽智者劳心于内辩者毂击于外犹不若未然之时也且往者图西域制车师置城郭都防三十六国费岁以大万计者岂为康居乌孙能逾白龙堆而寇西边哉乃以制匈奴故也夫百年劳之一日失之费十而爱一臣窃为国不安也唯陛下少留意于未乱未战以遏边萌之祸书奏天子悟焉召还匈奴使者更报单于书而许之赐雄帛五十疋黄金十斤单于未发会病复遣使愿朝明年故事单于朝从名王以下及从者二百余人单于又上书言蒙天子神灵人民盛壮愿从者五百人入朝以明天子盛徳上皆许之元寿二年单于来朝上以太岁厌胜所在舍之上林苑蒲陶宫告之以加敬于单于单于知之加赐衣三百七十袭锦绣缯帛三万疋絮三万斤他如河平时既罢遣中郎将韩况送单于单于出塞到休屯井北度车田卢水道里回逺【回音胡对反】况等乏食单于乃给其粮失期不还五十余日初上遣稽留昆随单于去到国复遣稽留昆同母兄右大且方与妇入侍【且音子余反】还归复遣且方同母兄左日逐王都与妇入侍是时汉平帝幼太皇太后称制新都侯王莽秉政欲説太后以威徳至盛异于前乃风单于令遣王昭君女须卜居次云入侍太后所以赏赐之甚厚会西域车师后王句姑【句音钩】去胡来王唐兠皆怨恨都护校尉将妻子人民亡降匈奴单于受置右谷蠡地遣使上书言状曰臣谨已受诏遣中郎将韩隆王昌副校尉甄阜侍中谒者帛敞长水校尉王歙使匈奴告单于曰西域内属不当得受今遣之单于曰孝宣孝元皇帝哀怜为作约束自长城以南天子有之长城以北单于有之有犯塞輙以状闻有降者不得受臣知父呼韩邪单于蒙无量之恩死遗言曰有从中国来降者勿受輙送至塞以报天子厚恩此外国也得受之使者曰匈奴骨肉相攻国几絶蒙中国大恩危亡复续妻子完安累世相继宜有以报厚恩单于叩头谢罪执二虏还付使者诏使中郎将王萌待西域恶都奴界上逆受单于遣使送到国因请其罪使者以闻有诏勿聴会西域诸国王斩以示之乃造设四条中国人亡入匈奴者乌孙亡降匈奴者西域诸国佩中国印绶降匈奴者乌桓降匈奴者皆不得受遣中郎将王骏王昌副校尉甄阜王寻使匈奴班四条与单于杂函封付单于令奉行因收故宣帝所为约束封函还时莽奏令中国不得有二名因使使者以风单于宜上书慕化为一名汉必加厚赏单于从之上书言幸得备藩臣窃乐太平圣制臣故名囊知牙斯今谨更名曰知莽大说白太后遣使者答谕厚赏赐焉汉既班四条后护乌桓使者告乌桓民毋得复与匈奴皮布税匈奴以故事遣使者责乌桓税匈奴人民妇女欲贾贩者皆随往焉乌桓距曰奉天子诏条不当予匈奴税匈奴使怒收乌桓酋豪缚到悬之酋豪昆弟怒共杀匈奴使及其官属收略妇女马牛单于闻之遣使发左贤王兵入乌桓责杀使者因攻击之乌桓分散或走上山或东保塞匈奴颇杀人民敺妇女弱小且千人去置左地告乌桓曰持马畜皮布来赎之乌桓见略者亲属二千余人持财畜往赎匈奴受留不遣王莽之篡也建国元年遣五威将王骏率甄阜王飒陈饶帛敞丁业六人多赍金帛重遗单于谕晓以受命代汉状因易单于故印文曰匈奴单于玺莽更曰新匈奴单于章【新者莽自系其国号】将率既至授单于印绂诏令上故印绂单于再拜受诏译前欲解取故印绂单于举掖授之左姑夕侯苏从旁谓单于曰止不见新印文宜且勿与单于止不肯与请使者坐穹庐单于欲前为寿五威将曰故印绂当以时上单于曰诺复举掖授译苏复曰未见印文且勿与单于曰印文何由变更遂解故印绂奉上将率受着新绂不解视印饮食至夜乃罢右率陈饶谓诸将率曰乡者姑夕侯疑印文几令单于不与人如令视印见其变改必求故印此非辞说所能距也既得而复失之辱命莫大焉不如椎破故印以絶祸根将率犹豫莫有应者饶燕士勇悍即引斧椎坏之明日单于果遣右骨都侯当白将率曰汉赐单于印言玺不言章又无汉字诸王已下廼有汉言章今印去玺加新与臣下无别愿得故印将率示以故印谓曰新室顺天制作故印随将率所自为破坏单于宜承天命奉新室之制当还白单于知已无可奈何又多得赂遗即遣弟右贤王舆奉马牛随将率入谢因上书求故印将率还到左犂污王咸所居地见乌桓民多以问咸咸具言状将率曰前封四条不得受乌桓降者亟还之咸曰请密与单于相闻得语归之单于使咸报曰当从塞内还之邪从塞外还之邪将率不敢颛决以闻诏报从塞外还之单于始用夏侯藩求地有距汉语后以求税乌桓不得因寇略其人民衅由此生重以印文改易故怨恨乃遣右大且渠蒲呼卢訾等十余人将兵众万骑以护送乌桓为名勒兵朔方塞下朔方太守以闻明年西域车师后王须置离谋降匈奴都护但钦诛斩之置离兄狐兰支将人众二千余人欧畜产举国亡降匈奴单于受之狐兰支与匈奴共入寇车师杀后城长伤都护司马复还入匈奴时戊巳校尉史陈良终带司马丞韩元右曲候任商等见西域颇背畔闻匈奴欲大侵恐并死即谋刼略吏卒数百人共杀戊巳校尉刁护遣人与匈奴南犂污王南将军相闻匈奴南将军一千骑入西域迎良等良等尽脋略戊巳校尉吏士男女二千余人入匈奴元商留南将军所良带径至单于庭人众别置零吾水上田居单于号良带曰乌桓二将军留居单于所数呼与饮食西域都护但钦上书言匈奴南将军右伊秩訾将人众寇击诸国莽于是大分匈奴为十五单于遣中郎将兰苞副校尉戴级将兵万骑多赍珍宝至云中塞下招诱呼韩邪单于诸子欲以次拜之使译出塞诱呼右犂污王咸咸子登助三人至则脋拜咸为孝单于赐安车鼓吹各一黄金千斤杂缯千疋戏防十【戏防有旗之防戏音许宜反又音麾】拜助为顺单于赐黄金五百斤传送助登长安莽封苞为宣威公拜为虎牙将军封级为扬威公拜为虎贲将军单于闻之怒曰先单于受汉宣帝恩不可负也今天子非宣帝子孙何以得立遣左骨都侯右伊秩訾王呼卢訾及左贤王乐将兵入云中益寿塞大杀吏民是嵗建国三年也是后单于歴告左右部都尉诸边王入塞寇盗大辈万余中辈数千少者数百杀鴈门朔方太守都尉略吏民畜产不可胜数缘边虚耗莽新即位怙府库之富欲立威乃拜十二部将率发郡国勇士武库精兵各有所屯守转委输于边议满三十万众赍三百日粮同时十道并出穷追匃奴内之于丁令因分其地立呼韩邪十五子莽将严尤諌曰臣闻匃奴为害所从来久矣未闻上世有必征之者也后世三家周秦汉征之然皆未有得上防者也周得中防汉得下策秦无防焉当周宣王时猃狁内侵至于泾阳命将征之尽境而还其视戎狄之侵譬犹蟁蝱之螫之而已故天下称明是为中防汉武帝选将练兵约赍轻粮深入逺戍虽有克获之功胡輙报之兵连祸结三十余年中国罢耗匈奴亦创艾而天下称武是为下防秦始皇不忍小耻而轻民力筑长城之固延袤万里转输之行起于负海疆境既完中国内竭以丧社稷是为无防今天下遭阳九之戹比年饥馑西北边尤甚发三十万众具三百日粮东援海岱南取江淮然后乃备计其道里一年尚未集合兵先至者聚居暴露师老械弊埶不可用此一难也边既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍鬴鍑薪炭重不可胜【鬴古釡字鍑釡之大口者也鍑音富】食糒饮水以歴四时师有疫疾之忧是故前世伐胡不过百日非不欲久埶力不能此四难也辎车自随则轻锐者少不得疾行虏徐遁逃埶不能及幸而逢虏又累辎重如遇险阻衘尾相随虏要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆击且以创艾胡虏莽不聴尤言转兵谷如故天下骚动咸既受莽孝单于之号驰出塞归庭具以见胁状白单于单于更以为于粟置支侯匈奴贱官也后助病死莽以登代助为顺单于厌难将军陈钦震狄将军王廵屯云中葛邪塞是时匈奴数为边寇杀将率吏士略人民畜产去甚众捕得虏生口验问皆曰孝单于咸子角数为寇两将以闻四年莽防诸蛮夷斩子登于长安市初北边自宣帝以来数世不见烟火之警人民炽盛牛马布野及莽挠乱匃奴与之搆难【挠搅也音火髙反】边民死亡系获又十二部兵久屯而不出吏士罢弊数年之间北边虚空野有暴骨矣乌珠留单于立二十一嵗建国五年死匃奴用事大臣右骨都侯须卜当即王昭君女伊墨居次云之壻也云常欲与中国和亲又素与咸厚善见咸前后为莽所拜故遂越舆而立咸为乌累若鞮单于【累音力追反】乌累单于咸立以弟舆为左谷蠡王乌珠留单于子苏屠胡本为左贤王以弟屠耆阏氏子卢浑为右贤王乌珠留单于在时左贤王数死以为其号不祥更易命左贤王曰护于护于之尊最贵次当为单于故乌珠留单于授其长子以为护于欲传以国咸怨乌珠留贬贱已号不欲传国及立贬护于为左屠耆王云当遂劝咸和亲天凤元年云当遣人之西河虎猛制虏塞下告塞吏曰欲见和亲侯和亲侯王歙者王昭君兄子也中部都尉以闻莽遣歙歙弟骑都尉展徳侯飒使匈奴贺单于初立赐黄金衣被缯帛绐言侍子登在因购求陈良终带等单于尽收四人及手杀校尉刁护贼芝音妻子以下二十七人皆械槛付使者遣右厨唯姑夕王富等四十人送歙飒莽作焚如之刑烧杀陈良等罢诸将率屯兵但置游击都尉单于贪莽赂遗故外不失汉故事然内利寇掠又使还知子登前死怨恨寇虏从左地入不絶使者问单于輙曰乌桓与匈奴无状黠民共入为寇入塞譬如中国有盗贼耳咸初立持国威信尚浅尽力禁止不敢有二心天凤二年五月莽复遣歙与五威将王咸率伏黯丁业等六人使送右厨唯姑夕王因奉归前所斩侍子登及诸贵人从者丧皆载以常车至塞下单于遣云当子男大且渠奢等至塞迎咸等至多遗单于金珍因谕说改其号号匈奴曰防奴单于曰善于赐印绶封骨都侯当为后安公当子男奢为后安侯单于贪莽金币故曲聴之然寇盗如故咸歙又以陈良等购金付云当令自差与之十二月还入塞莽大喜赐歙钱二百万悉封黯等单于咸立五嵗天凤五年死弟左贤王舆立为呼都而尸道臯若鞮单于匃奴谓孝曰若鞮自呼韩邪后与汉亲密见汉諡帝为孝慕之故皆为若鞮呼都而尸单于舆既立贪利赏赐遣大且渠奢与云女弟当戸居次子醯椟王俱奉献至长安莽遣和亲侯歙与奢等俱至制虏塞下与云当防因以兵迫胁将至长安云当小男从塞下得脱归匃奴当至长安莽以为湏卜单于欲出大兵以辅立之兵调度亦不合而匈奴愈怒并入北边北边由是坏败防当病死莽以其庶女陆逯任妻后安公奢【陆逯邑也莽改公主曰任奢本为侯莽以女妻之故进为公逯音录任音壬】所以尊宠之甚厚终为欲出兵立之者防汉兵诛莽云奢亦死更始二年冬汉遣中郎将归徳侯飒大司马护军陈遵使匈奴授单于汉旧制玺绶王侯以下印绶因送云当余亲属贵人从者单于舆骄谓遵飒曰匈奴本与汉为兄弟匃奴中乱孝宣皇帝辅立呼韩邪单于故称臣以尊汉今汉亦大乱为王莽所篡匈奴亦出兵击莽空其边境令天下骚动思汉莽卒以败而汉复兴亦我力也当复尊我遵与相牚距【牚音丑庚反】单于终持此言其明年夏还会赤眉入长安更始败光武初方平诸夏未遑外事至六年始令刘飒使匈奴匈奴亦遣使来献汉复令中郎将韩统报命赂遗金帛以通旧好而单于益踞傲帝容忍待之故使命常通先是渔阳太守彭宠以建武初畔乱与单于共连兵因复立安定人卢芳为汉帝使入居五原自是匈奴数与芳共侵北边九年帝遣大司马吴汉等击之经嵗无功而匃奴转盛钞暴日増十三年遂寇河东州郡不能禁于是渐徙幽并边人于常山关居庸关已东匈奴左部遂复转居塞内朝廷患之増缘边兵郡数千人大筑亭候修烽火设重赏购求卢芳于匈奴匈奴贪得汉财物乃遣芳还降望得其赏而芳以自归为功不称匈奴所遣单于复耻言其计故赏遂不行由是大恨入寇尤深二十年遂至上党扶风天水二十一年冬复寇上谷中山杀略甚众北边无复宁嵗初单于弟右谷蠡王伊屠知牙斯以次当为左贤王左贤王有传国之渐单于欲传其子遂杀知牙斯知牙斯者王昭君之子也于时单于兄乌珠留单于子比为右薁鞬日逐王部领南边及乌桓见知牙斯被诛出怨言曰以兄弟言之右谷蠡王次当立以子言之我前单于长子我当立遂内怀猜惧庭会稀濶单于疑之乃遣两骨都侯监领比所部兵二十三年单于舆死子左贤王乌逹鞮侯立为单于复死弟左贤王蒲奴立为单于比不得立既怀愤恨而匈奴中连年旱蝗赤地数千里草木尽枯人畜饥疲死耗大半单于畏汉承其敝乃遣使诣渔阳求和亲于是遣中郎将李茂报命而比密遣汉人郭衡奉匈奴地图二十三年诣西河太守求内附两骨都侯颇觉其意会五月龙祠因白单于言薁鞬日逐夙来欲为不善若不诛且乱国时比弟渐将王在单于帐下闻之驰以报比比惧遂敛所主南边八郡众四五万人待两骨都侯还欲杀之骨都侯且到知其谋皆轻骑亡去以告单于单于遣万骑击之见比众盛不敢进而还二十四年春八部大人共议立比为呼韩邪单于以其大父尝依汉得安故欲袭其号于是款五原塞愿永为藩蔽扞御北虏帝用五官中郎将耿国议乃许之其冬比自立为呼韩邪单于复号醯落尸逐鞮单于【单于自复株絫以下皆称若鞮今自比以下直称鞮也】匈奴自是始分为南北单于二十五年春南单于遣弟左贤王莫将兵万余人击北单于弟薁鞬左贤王生获之又破北单于帐下并得其众合万余人马七千匹牛羊万头北单于震怖却地千里初帝造战车可驾数牛上作楼橹置于塞上以拒匈奴时人见者或相谓曰防言汉九世当却北狄地千里岂谓此邪及是果拓地焉北部薁鞬骨都侯与右骨都侯率众三万余人来归南单于南单于复遣使诣阙奉藩称臣献国珍宝求使者监护遣侍子脩旧约二十六年遣中郎将叚郴副校尉王郁使南单于亡其庭去五原西部塞八十里单于乃延迎使者曰单于当伏拜受诏单于顾望有顷乃伏称臣拜讫令译晓使者曰单于新立诚慙于左右愿使者众中无相屈折也骨都侯见皆泣下郴等反命诏乃聴南单于入居云中遣使上书献橐佗二头文马十匹夏南单于所获北虏薁鞬左贤王将其众及南部五骨都侯合三万余人畔归去北庭三百余里共立薁鞬左贤王为单于月余日更相攻击五骨都侯皆死左贤王遂自杀诸骨都侯子各拥兵自守秋南单于遣子入侍奉奏诣阙诏赐单于冠带衣裳黄金玺盭緺绶【盭音戾注已前见緺古蛙反紫青色也】安车羽盖华藻驾驷宝劒刀箭黑节三驸马二黄金锦绣缯布万疋絮万斤乐器鼓车棨防甲兵饮食什器又转河东米糒三万五千斛牛羊三万六千头以赡给之令中郎将置安集掾史将弛刑五千人持兵弩随单于所处参辞讼察动静单于嵗尽輙遣奉奏送侍子入朝中郎将从事一人将领诣阙汉遣谒者送前侍子还单于庭交会道路元正朝贺拜祠陵庙毕汉乃遣单于使令谒者将送赐防缯千疋锦四端金十斤太官御食医及橙橘龙眼荔支赐单于母及诸阏氏单于子及左右贤王左右谷蠡王骨都侯有功善者缯防合万疋嵗以为常冬前畔五骨都侯子复将其众三千人归南部北单于使骑追击悉获其众南单于遣兵拒之逆战不利于是复诏单于徙居西河美稷因使中郎将叚郴及副校尉王郁留西河拥护之为设官府从事史掾史令西河长史岁将骑二千弛刑五百人助中郎将衞护单于冬屯夏罢自后以为常及悉复缘边八郡南单于既居西河亦列置诸部王助为扞戍使韩氏骨都侯屯北地右贤王屯朔方当于骨都侯屯五原呼衍骨都侯屯云中郎氏骨都侯屯定襄左南将军屯鴈门栗籍骨都侯屯代郡皆领部众为郡县侦罗耳目【侦音丑政反罗音力贺反侦罗犹探候也】北单于惶恐颇还所略汉人以示善意钞兵每到南部下还过亭候輙谢曰自击亡虏薁鞬日逐耳非敢犯汉人也二十七年北单于遂遣使诣武威求和亲天子召公卿廷议不决皇太子言曰南单于新附北虏惧于见伐故倾耳而聴争欲归义耳今未能出兵而反交通北虏臣恐南单于将有志北虏降者且不复来矣帝然之告武威太守勿受其使二十八年北匈奴复使诣阙贡马及裘更乞和亲并请音乐又求率西域诸国胡客与俱献见帝下三府议酬答之宜司徒掾班彪奏曰臣见孝宣皇帝勅边守尉曰匈奴大国多变诈交接得其情则却敌折冲应对入其数则反为轻欺今北匈奴见南单于来附惧谋其国故数求和亲又逺驱牛马与汉合市重遣名王多所贡献斯皆外示富彊以相欺诞也臣见其献益重知其国益虚归亲愈数为惧愈多然今既未获助南亦不宜絶北羁縻之义礼无不答谓可颇加赏赐略与所献相当明加晓告以前世呼韩邪郅支行事报答之辞令必有适今立藁草并上曰单于不忘汉恩追念先祖旧约欲修和亲以辅身安国计议甚髙为单于嘉之往者匃奴数有乖乱呼韩邪郅支自相讐隙并防孝宣皇帝垂恩救护故各遣侍子称藩保塞其后郅支忿戾自絶皇泽而呼韩邪附亲忠孝弥着及汉灭郅支遂保国传嗣子孙相继今南单于众而南欵塞归命自以呼韩嫡长次第当立而侵夺失职猜疑相背数请兵将归扫北庭防谋纷纭无所不至惟念斯言不可独听又以北单于比年贡献欲修和亲故拒而未许将以成单于忠孝之义汉秉威信总率万国日月所照皆为臣妾殊俗百蛮义无亲疎服顺者襃赏畔逆者诛罚善恶之効呼韩邪郅支是也今单于欲修和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百疋弓鞬韥丸一矢四发遣遗单于又赐献马左骨都侯右谷蠡王杂缯各四百疋斩马劒各一单于前言先帝时所赐呼韩邪竽瑟空侯皆败愿复裁赐念单于国尚未安方厉武节以战攻为务竽瑟之用不如良弓利劒故未以赍朕不爱小物于单于便宜所欲遣驿以闻帝悉纳从之二十九年赐南单于羊数万头三十一年北匈奴复遣使如前乃玺书报答赐以防缯不遣使者单于比立九年死中郎将叚郴将兵赴吊祭以酒米分兵衞护之弟左贤王莫立为邱浮尤鞮单于帝遣使者赍玺书鎭慰拜授玺绶遗冠帻绛单衣三袭童子佩刀绲带各一【绲织成带也音古本反】又赐缯防四千疋令赏赐诸王骨都侯已下其后单于死吊祭慰赐以此为常邱浮尤鞮单于莫中元元年立一年死弟污立为伊伐于虑鞮单于污中元二年立永平二年北匈奴护于邱率众千余人来降南部单于污立二年死单于比之子适以永平二年立为醯僮尸逐侯鞮单于永平五年冬北匈奴六七千骑入于五原塞遂寇云中至原阳南单于击却之西河长史马襄赴援虏乃引去单于适立四年死单于莫子苏立是为邱除车林鞮单于数月复死单于适之弟长立为胡邪尸逐侯鞮单于长以永平六年立时北匈奴犹盛数宼边朝廷以为忧防北单于欲合市遣使求和亲显宗冀其交通不复为寇乃许之八年遣越骑司马郑众北使报命而南部须卜骨都侯等知汉与北虏交使怀嫌怨欲畔密因北使令遣兵迎之郑众出塞疑有异伺候果得须卜使人乃上言宜更置大将以防二虏交通由是始置度辽营以中郎将吴棠行度辽将军事副校尉来苖左校尉阎章右校尉张国将黎阳虎牙营士屯五原曼栢又遣骑都尉秦彭将兵屯美稷其年秋北虏果遣二千骑候望朔方作马革船欲度迎南部畔者以汉有备乃引去复数寇钞边郡焚烧城邑杀略甚众河西城门昼闭帝患之十六年乃大发缘边兵遣诸将四道出塞北征匈奴南单于遣左贤王信随大仆祭肜及吴棠出朔方髙阙攻臯林温禺犊王于涿邪山虏闻汉兵来悉度幕北去肜棠坐不至涿邪山免以骑都尉来苖行度辽将军其年北匈奴入云中遂至渔阳太守亷范击郤之诏遣使者高发三郡兵追之无所得建初元年来苗迁济阴太守以征西大将军耿秉行度辽将军时臯林温禺犊王复将众居涿邪山南单于闻知遣轻骑与缘边郡及乌桓兵出塞击之斩首数百级降者三四千人其年南部苦蝗大饥肃宗禀给其贫人三万余口七年耿秉迁执金吾以张掖太守邓鸿行度辽将军八年北匈奴三木楼訾大人稽留斯等率三万八千人马二万匹牛羊十余万款五原塞降元和元年武威太守孟云上言北单于复愿与吏民合市诏书聴云遣驿使迎呼慰纳之北单于乃遣大且渠伊莫訾王等驱牛马万余头来与汉贾客交易诸王大人或前至所在郡县为设官邸赏赐待遇之南单于闻乃遣轻骑出上郡遮略生口钞掠牛马还入塞二年正月北匈奴大人车利涿兵等亡来入塞凡七十三辈时北虏衰耗党众离畔南部攻其前丁零寇其后鲜卑击其左西域侵其右不复自立乃逺引而去单于长立二十三年死单于扞之子宣立为伊耆于闾鞮单于宣元和二年立其嵗单于遣兵千余人猎至涿邪山与北虏温禺犊王卒遇【卒音七忽反】因战获其首级而还冬孟云上言北虏以前和亲而南部复往钞掠北单于谓汉欺之谋欲犯塞谓宜还南所掠生口以慰安其意肃宗从太仆袁安议许之乃下诏曰昔猃狁薫粥之敌中国其所由来尚矣往者虽有和亲之名终无丝髪之効墝埆之人屡婴涂炭父战于前子死于后弱女弃于亭障孤儿号于道路老母寡妻设位祭饮泣泪想望归魂于沙漠之表岂不哀哉传曰江海所以能长百川者以其下之也少加屈下尚何足病况今与匈奴君臣分定辞顺约明贡献累至岂宜违信自受其曲其勑度辽及领中郎将厐奋倍雇南部所得生口以还北虏其南部斩首获生计功受赏如常科于是南单于复令薁鞬日逐王师子将轻骑数千出塞掩击北虏复斩获千人北虏众以南部为汉所厚又闻取降者岁数千人章和元年鲜卑入左地击北匃奴大破之斩优留单于取其匈奴皮而还北庭大乱屈兰储卑胡都须等五十八部口二十万胜兵八千人诣云中五原朔方北地降单于宣立三年死单于长之弟屯屠何立为休兰尸逐侯鞮单于屯屠何以章和二年立时北虏大乱加以饥蝗降者前后而至南单于将并北庭会肃宗崩窦太后临朝其年七月单于上言臣累世蒙恩不可胜数孝章皇帝圣恩逺虑遂欲见成就故令乌桓鲜卑讨北虏斩单于首级破坏其国今所新降虚渠等诣臣自言去嵗三月中发虏北庭北单于创艾南兵又畏丁令鲜卑遁逃逺去依安侯河西今年七月骨都侯等复共立单于母兄右贤王为单于其人以兄弟争立并各离散臣与诸王骨都侯及新降渠师杂议方略皆曰宜及北虏分争出兵讨伐破北成南并为一国令汉家长无北念又今月八日新降右须日逐鲜堂轻从虏庭逺来诣臣言北虏诸部多欲内顾但耻自发遣故未有至者若出兵奔击必有响应今年不往恐复并壹臣伏念先父归汉以来被蒙覆载严塞明候大臣拥护积四十年臣等生长汉地开口仰食嵗时赏赐动輙亿万虽垂拱安枕慙无报効之地愿发国中及诸部故胡新降精兵遣左谷蠡王师子左呼衍日逐王湏訾将万骑出朔方左贤王安国右大且渠王交勒苏将万骑出居延期十二月同会虏地臣将余兵万人屯五原朔方塞以为拒守臣素愚浅又兵众单少不足以防内外愿遣执金吾耿秉度辽将军邓鸿及西河云中五原朔方上郡太守并力而北令北地安定太守各屯要害冀因圣帝威神一举平定臣国成败要在今年已勅诸部严兵马讫九月龙祠悉集河上唯陛下裁哀省察太后以示耿秉秉上言昔武帝殚极天下欲臣虏匈奴未遇天时事遂无成宣帝之世会呼韩来降故边人获安中外为一生人休息六十余年及王莽簒位变更其号耗扰不止单于乃畔光武受命复怀纳之缘边坏郡得以还复乌桓鲜卑咸胁归义威鎭四夷其効如此今幸遇天授北虏分争以夷伐夷国家之利宜可聴许秉因自陈受恩分当出命効用太后从之永元元年以秉为征西将军与车骑将军窦宪率骑八千与度辽兵及南单于众三万骑出朔方击北虏大破之北单于奔走斩捕首虏二十余万事具窦宪传二年春邓鸿迁大鸿胪以定襄太守皇甫棱行度辽将军南单于复上书求灭北庭于是遣左谷蠡王师子等将左右部八千骑出鸡鹿塞中郎将耿谭遣从事将防之至涿邪山乃留辎重分为二部各引轻兵两道袭之左部北过西海至河云北右部从匈奴河水西绕天山南度甘微河二军俱会夜围北单于单于大惊率精兵千余合战单于被创堕马复上将轻骑数十遁走仅而免脱得其玉玺获阏氏及男女五人斩首八千级生虏数千口而还是时南部连尅获纳降党众最盛领戸三万四千口二十三万七千三百胜兵五万一百七十故从事中郎将置从事二人耿谭以新降者多上增从事十二人三年北单于复为右校尉耿防所破逃亡不知所在其弟右谷蠡王于除鞬自立为单于将右温禺鞬王骨都侯已下众数千人止蒲类海遣使款塞大将军窦宪上书立于除鞬为北单于朝廷从之四年遣耿防即授玺绶赐玉劒四具羽盖一驷使中郎将任尚持节衞护屯伊吾如南单于故事方欲辅归北庭会窦宪被诛五年于除鞬自畔还北帝遣将兵长史王辅以千余骑与任尚共追诱将还斩之破灭其众单于屯屠何立六年死单于宣弟安国以永元五年立为单于安国初为左贤王而无称誉左谷蠡王师子素勇黠多知前单于宣及屯屠何皆爱其气决故数遣将兵出塞掩击北庭还受赏赐天子亦加殊异是以国中尽敬师子而不附安国安国由是疾师子欲杀之其诸新降胡初在塞外数为师子所掠皆多怨之安国由是委计降者与同谋议安国既立为单于师子以次转为左贤王觉单于与新降者有谋乃别居五原界单于每会龙祠议事师子輙称病不往皇甫棱知之亦拥护不遣单于怀愤益甚六年春皇甫棱免以执金吾朱徽行度辽将军时单于与中郎将杜崇不相平乃上书告崇崇讽西河太守令断单于章无由自闻而崇因与朱徽上言南单于安国疎逺故胡亲近新降欲杀左贤王师子及左台且渠刘利等又右部降者谋共迫胁安国起兵背畔请西河上郡安定为之儆备和帝下公卿议皆以为蛮夷反覆虽难测知然大兵聚会必未敢摇动今宜遣有方略使者之单于庭与杜崇朱徽及西河太守并力观其动静如无他变可令崇等就安国会其左右大臣责其部众横暴为边害者共平罪诛若不从命令为权时方略事毕之后裁行客赐【言以主客之礼裁量赐物不多与也】亦足以威示百蛮帝从之于是徽崇遂发兵造其庭安国夜闻汉军至大惊弃帐而去因举兵及将新降者欲诛师子师子先知乃悉将庐落入曼栢城安国追到城下门闭不得入朱徽遣吏晓譬和之安国不聴城既不下乃引兵屯五原崇徽因发诸郡骑追赴之急众皆大恐安国舅骨都侯喜为等虑并被诛乃格杀安国安国立一年单于适之子师子立为亭独尸逐侯鞮单于师子以永元六年立师子新立降胡五六百人夜袭其帐安集掾王恬将衞护士与战破之于是新降胡遂相惊动十五部二十余万人皆反畔胁立前单于屠屯何子薁鞬日逐王逢侯为单于遂杀略吏民燔烧邮亭庐帐将车重向朔方欲度幕北于是遣行车骑将军邓鸿越骑校尉冯柱行度辽将军朱徽将左右羽林北军五校士及郡国积射缘边兵乌桓校尉任尚将乌桓鲜卑合四万人讨之时南单于及中郎将杜崇屯牧师城逢侯将万骑攻围之未下冬邓鸿等至美稷逢侯乃乘冰度隘向满夷谷南单于遣子将万骑及杜崇所领四千骑与邓鸿等追击逢侯于大城塞斩首三千余级得生口及降者万余人冯柱复分兵追击其别部斩首四千余级任尚率鲜卑大都护苏抜廆【胡罪反】乌桓大人勿柯八千骑要击逢侯于满夷谷复大破之前后凡斩首万七千余级逢侯遂率众出塞汉兵不能追七年正月军还冯柱将虎牙营留屯五原罢遣鲜卑乌桓羌胡兵封苏抜廆为率众王又赐金帛邓鸿还京师坐逗留失利下狱死后帝知朱徽杜崇失胡和又禁其上书以致反畔皆征下狱死以鴈门太守庞奋行度辽将军逢侯于塞外分为二部自领右部屯涿邪山下左部屯朔方西北相去数百里八年冬左部胡自相疑畔还入朔方塞庞奋迎受慰纳之其胜兵四千人弱小万余口悉降以分处北边诸郡南单于以其右温禺犊王乌居战【乌居战乃右禺犊王名也】始与安国同谋欲考问之乌居战将数千人遂复反畔出塞外山谷间为吏民害秋庞奋冯柱与诸郡兵击乌居战其众降于是徙乌居战众及诸还降者二万余人于安定北地冯柱还迁将作大匠逢侯部众饥穷又为鲜卑所击无所归窜逃去塞者骆驿不絶单于师子立四年死单于长之子檀立为万氏尸逐鞮单于檀以永元十年立十二年庞奋迁河南尹以朔方太守王彪行度辽将军南单于比嵗遣兵击逢侯多所虏获收还生口前后以千数逢侯转困迫十六年北单于遣使诣阙贡献愿和亲修呼韩邪故约和帝以其旧礼不备未许之而厚加赏赐不答其使元兴元年重遣使诣敦煌贡献辞以国贫未能备礼愿请大使当遣子入侍时邓太后临朝亦不答其使但加赐而已永初三年夏汉人韩琮随南单于入朝既还说南单于云关东水潦人民饥饿死尽可击也单于信其言遂起兵反畔攻中郎将耿种于美稷秋王彪卒冬遣行车骑将军何熙副中郎将庞雄击之四年春单于遣千余骑寇常山中山以西域校尉梁慬行度辽将军与辽东太守耿防击破之单于见诸军并进大恐怖顾让韩琮曰汝言汉人死尽今是何等人也乃遣使乞降许之单于脱帽徒跣对厐雄等拜陈道死罪于是赦之遇待如初乃还所钞汉民男女及羌所略转卖及匈奴中者合万余人五年梁慬免以云中太守耿防行度辽将军元初元年防免以乌桓校尉邓遵为度辽将军遵皇太后之从弟故始为眞将军焉四年逢侯为鲜卑所破部众分散皆归北虏五年春逢侯将百余骑亡还诣朔方塞降邓遵奏徙逢侯于颍川郡建光元年邓遵免复以耿防代为度辽将军时鲜卑寇畔防与温禺犊王呼尤征将新降者连年出塞讨击鲜卑还复各令屯列冲要而耿防征发烦剧新降皆悉恨谋畔单于檀立二十七年死弟抜立为乌稽侯尸逐鞮单于抜以延光三年立是嵗耿防复免以太原太守法度为度辽将军时新附一部大人阿族等反畔胁呼尤徴欲与俱去呼尤征曰我老矣受汉家恩宁死不能相随众欲杀之有救者得免阿族等遂将妻子辎重亡去中郎将马翼遣兵与胡骑追击破之斩首及自投河死者殆尽获马牛羊万头冬法度卒四年汉阳太守傅众代为度辽将军其冬傅众复卒永建元年以辽东太守厐参代为度辽将军先是朔方以西障塞多不脩复鲜卑因此数寇南部杀渐将王单于忧恐上书求复障塞顺帝从之乃遣黎阳营兵出屯中山北界增置缘边诸郡兵别屯塞下敎习战射单于拔立四年死弟休利立为去特若尸逐鞮单于休利以永建三年立四年厐参迁大鸿胪以东平相宋汉代为度辽将军阳嘉二年汉迁太仆以乌桓校尉耿晔代为度辽将军永和元年晔病征以护羌校尉马续代为度辽将军五年夏南匈奴左部句龙王吾斯车纽等背畔率三千余骑寇西河因复招诱右贤王合七八千骑围美稷杀朔方代郡长吏马续与中郎将梁并乌桓校尉王元发缘边兵及乌桓鲜卑羌胡合二万余人掩撃破之吾斯等遂更屯聚攻没城邑天子遣使责让单于开以恩义令相招降单于本不预谋乃脱帽避帐诣并谢罪并以病征五原太守陈龟代为中郎将龟以单于不能制下逼迫之单于及其弟左贤王皆自杀单于休利立十三年龟又欲徙单于近亲于内郡而降者遂更狐疑龟坐下狱死大将军梁商以羌胡新反党众初合难以兵服宜用招降乃上表曰匈奴寇畔自知罪极穷鸟困兽皆知救死况种类繁炽不可殚尽今转运日増三军疲苦虚内给外非中国之利宜令度辽将军马续深沟髙壁以恩信招降宣示购赏明其期约如此则丑类可服国家无事矣帝从之乃诏续招降畔虏商又移书续等曰中国安宁忘战日久良骑野合交锋接矢决胜当时戎狄之所长中国之所短也彊弩乗城坚营固守以待其衰中国之所长而戎狄之所短也宜务先所长以观其变设购开赏宜示反悔勿贪小功以乱大谋续及诸郡并各遵行于是右贤王部抑鞮等万三千口诣续降秋句龙吾斯等立句龙王车纽为单于东引乌桓西收羌戎及诸胡等数万人攻破京兆虎牙营杀上郡都尉及军司马遂寇掠并凉幽冀四州乃徙西河治离石上郡治夏阳朔方治五原冬遣中郎将张耽将幽州乌桓诸郡营兵击畔虏车纽等战于马邑斩首三千级获生口及兵器牛羊甚众车纽等将诸豪帅骨都侯乞降而吾斯犹率其部曲与乌桓寇钞六年春马续率鲜卑五千骑到谷城击之斩首数百级张耽性勇锐而善抚士卒军中皆为用命遂绳索相悬上通天山大破乌桓悉斩其渠帅还得汉民获其畜产财物夏马续复免以城门校尉吴武代为度辽将军汉安元年秋吾斯与薁鞮台耆且渠伯徳等复略并部呼兰若尸逐就单于兠楼储先在京师汉安二年立之天子临轩大鸿胪持节拜授玺绶引上殿赐青盖马驷鼓安车驸马骑玉具刀劒什物给防布二千疋赐单于阏氏以下金锦错杂具軿车马二乘遣行中郎将持节护送单于归南庭诏太常大鸿胪与国侍子于广阳城门外祖会飨赐作乐角抵百戏顺帝幸胡桃宫临观之冬中郎将马寔募刺杀句龙吾斯送首洛阳建康元年进击余党斩首千二百级乌桓七十万余口皆诣寔降车重牛羊不可胜数单于兠楼储立五年死伊陵尸逐就单于居车儿建和元年立至永寿元年匈奴左薁鞮台耆且渠伯徳等复畔寇钞美稷安定属国都尉张奂击破降之延熹元年南单于诸部并畔遂与乌桓鲜卑寇缘边九部以张奂为北中郎将讨之单于诸部悉降奂以单于不能统理国事乃拘之上立左谷蠡王桓帝诏曰春秋大居正居车儿一心向化何罪而黜其遣还单于居车儿立二十五年死子某以熹平元年立为屠特若尸逐就单于【凡言某者史失其名故称曰某】六年单于与中郎将臧旻出鴈门击鲜卑檀石槐大败而还是嵗单于死子呼征立为单于呼征光和元年立二年中郎将张脩与单于不相能脩擅斩之更立右贤王羌渠为单于脩以不先请而擅诛杀槛车征诣廷尉抵罪单于羌渠光和二年立中平四年前中山太守张纯反畔遂率鲜卑寇边郡灵帝诏发南匈奴兵配幽州牧刘虞讨之单于遣左贤王将骑诣幽州国人恐单于发兵无已五年右部醯落与休屠各胡白马铜等十余万人反攻杀单于单于羌渠立十年子右贤王于扶罗立为持至尸逐侯单于【于扶罗乃前赵刘渊之祖刘渊乃乱晋之首】于扶罗以中平五年立国人杀其父者遂畔共立须卜骨都侯为单于而于扶罗诣阙自讼会灵帝崩天下大乱单于将数千骑与白波贼合兵寇河内诸郡时民皆保聚钞略无所得而兵遂挫伤复欲归国国人不受乃止河东【河东平阳也于扶罗国于此】须卜骨都侯为单于一年而死南庭遂虚其位以老王行国事单于于扶罗立七年死弟呼厨泉立为单于呼厨泉兴平二年立以兄被逐不得归国数为鲜卑所钞建安元年献帝自长安东归右贤王去卑与白波贼帅韩暹等侍衞天子击拒李傕郭汜及车驾还洛阳又徙迁许然后归国【谓归河东平阳】二十一年单于来朝魏武为丞相因留单于于邺而遣去卑归监其国嵗给单于绵绢钱谷如列侯子孙袭号分其众为五部部中立其贵者为帅选汉人为司马以监督之魏世之末复改帅为都尉其左部都尉所统可万余落居于太原故兹氏县右都尉可六千余落居祈县南部都尉可三千余落居蒲子县北部都尉可四千余落居新兴县中部都尉可六千余落居太陵县北部匈奴虽分居五部然皆家于晋阳汾涧之间晋初塞外匈奴大水塞泥黑难等二万余落归化武帝复纳之使居河西故宜阳城下后复与晋人杂居由是平阳西河太原新兴上党乐平诸郡靡不有焉泰始七年单于猛叛屯孔邪城武帝遣娄侯何桢持节讨之桢素有志略以猛众凶悍非少兵所制乃潜诱猛左部督李恪杀猛于是匈奴震服积年不敢复反其后稍因忿恨杀害长吏渐为边患侍御史西河郭钦上疏曰戎狄彊犷歴古为患魏初人寡西北诸郡皆为戎居今虽服从若百年之后有风尘之警胡骑自平阳上党不三日而至孟津北地西河太原冯翊安定上郡尽为狄庭矣宜及平吴之威谋臣猛将之略出北地西河安定复上郡实冯翊于平阳已北诸县募取死罪徙三河三魏见士四万家以充之裔不乱华渐徙平阳农魏郡京兆上党杂胡峻四夷出入之防明先王荒服之制万世之长策也帝不纳至太康五年复有匈奴胡太阿厚率其部落二万九千三百人归化七年又有匈奴胡都大博及萎莎胡等各率种类大小凡十余万口诣雍州刺史扶风王骏降附明年匈奴都督大豆得一育鞠等复率其种落大小万一千五百口牛二万二千头羊十万五千口车庐什物不可胜纪来降并贡其方物帝并抚纳之【按晋史云匈奴以部落为种类其入居塞者有屠各种鲜支种寇头种乌谭种赤勒种捍蛭种黑狼种赤沙种鬰鞞种萎莎种秃童种勃蔑种羌渠种贺頼种钟跂种大楼种雍屈种眞树种力羯种凡十九种皆有部落不相错杂屠各最豪贵故得为单于统领诸种其国号有左贤王右贤王左奕蠡王右奕蠡王左于陆王右于陆王左渐尚王右渐尚王左朔方王右朔方王左独鹿王右独鹿王左显禄王右显禄王左安乐王右安乐王凡十六等皆用单于亲子弟也其左贤王最贵唯太子得居之其四姓有呼延氏卜氏兰氏乔氏而呼延氏最贵则有左日逐右日逐世为辅相卜氏则有左沮渠右沮渠兰氏则有左当户右当户乔氏则有左都侯右都侯又有车阳沮渠余地诸杂号犹中国百官也其国人有綦母氏勒氏皆勇健好反叛武帝时有骑督綦毋伣邪伐吴有功迁赤沙都尉】惠帝元康中匈奴郝散攻上党杀长吏入守上郡明年散弟度元又率冯翊北地羌胡攻破二郡自此以后匈奴种类羣聚难以驱逼而于扶罗之孙渊遂吞噬神州邱墟帝室云














　　通志卷一百九十九
<史部,别史类,通志>
　　钦定四库全书
　　通志卷二百
　　宋　右　廸　功　郎　郑　樵　渔　仲　撰
　　四夷传第七
　　北国下
　　乌桓　鲜卑　轲比能　宇文莫槐　徒河叚【务勿尘附】蠕蠕　高车　稽胡　突厥　西突厥　铁勒库莫奚　契丹　室韦　地豆于　乌洛侯
　　驱度寐　霫　防悉弥
　　乌桓
　　乌桓者本东胡也汉初匈奴冒顿灭其国余类保乌桓山因以为号焉俗善骑射弋猎禽兽为事随水草放牧居无常处以穹庐为舍东开向日食肉饮酪以毛毳为衣贵少而贱老其性悍塞怒则杀父兄而终不害其母以母有族类父兄无相仇报故也有勇健能理决鬭讼者推为大人无世业相继邑落各有小帅数百千落自为一部大人有所召呼则刻木为信虽无文字而部众不敢违犯氏姓无常以大人健者名字为姓大人以下各自畜牧营产不相徭役其嫁娶则先略女通情或半嵗百日然后送牛马羊畜以为聘币壻随妻还家妻家无尊卑旦旦拜之而不拜其父母为妻家仆役一二年间妻家厚遣送女居处财物一皆为办其俗妻后母报寡嫂死则归其故夫计谋从用妇人唯鬭战之事乃自决之父子男女相对踞蹲以髠头为轻便妇人至嫁时乃养发分为髻着句决饰以金碧犹中国有簂歩摇【簂音吉悔反字或作国妇人首饰也续汉舆服志曰公卿列侯夫人绀缯帼释名云皇后首饰上有埀珠歩则摇之也】妇人能刺韦作文绣织氀毼【氀毼罽也氀音力于反毼音胡达反】男子能作弓矢鞍勒【勒马衘也】鍜金铁为兵器其土地宜穄及东墙东墙似蓬草实如穄子至十月而熟见鸟兽乳孕以别四节俗贵兵死敛尸以棺有哭泣之哀至葬则歌舞相送肥养一犬以彩绳缨牵并取死者所乘马衣物皆烧而送之言以属累犬【属累乃付托也属音之欲反累音力瑞反】使防死者神灵归赤山赤山在辽东西北数千里如中国人死者防神归岱山也【博物志曰太山天帝孙也主召人防东方万物始生故知人生命】敬鬼神祠天地日月星辰山川及先大人有健名者祠用牛羊毕皆烧之其约法违大人言者罪至死若相贼杀者令部落自相报不止诣大人告之听出马牛羊以赎死其自杀父兄则无罪若亡畔为大人所捕者邑落不得受之皆徙逐于雍狂之地沙漠之中其土多蝮蛇在丁令西南乌孙东北焉【丁令匈奴别种也令音零】乌桓自为冒顿所破众遂孤弱常臣伏匈奴嵗输牛马羊皮过时不具輙没其妻子及汉武帝遣骠骑将军霍去病撃破匈奴左地因徙乌桓于上谷渔阳右北平辽东五郡塞外为汉侦察匈奴动静其大人嵗一朝见于是始置防乌桓校尉秩二千石拥节监领之使不得与匈奴交通昭帝时乌桓渐彊乃发匈奴单于冢墓以报冒顿之怨匈奴大怒乃东撃破乌桓大将军霍光闻之因遣度辽将军范明友将二万骑出辽东邀匈奴而虏已引去明友乘乌桓新败遂进撃之斩首六千余级获其三王首而还由是乌桓复防幽州明友輙破之宣帝时乃稍保塞降附及王莽篡位欲撃匈奴兴十二部军使东城将严尤领乌桓丁令兵屯代郡皆质其妻子于郡县乌桓不便水土惧久屯不休数求谒去莽不肯遣遂自亡畔还为抄盗而诸郡尽杀其质由是结怨于莽匈奴因诱其豪帅以为吏余者皆羁縻属之光武初乌桓与匈奴连兵为冦代郡以东尤被其害居止近塞朝发穹庐暮至城郭五郡民庶家受其辜至于郡县损壊百姓流亡其在上谷塞外白山者最为彊富建武二十一年遣伏波将军马援将三千骑出五阮关掩系之【关在代郡】乌桓逆知悉相率逃走追斩百级而还乌桓复尾撃援后援遂晨夜奔归北入塞马死者千余匹二十二年匈奴国乱乌桓乘弱撃破之匈奴转北徙数千里汉南地空帝乃以币帛赂乌桓二十五年辽西乌桓大人郝且等九百二十二人率众向化诣阙朝贡献奴婢牛马及弓虎豹貂皮是时四夷朝贺络驿而至天子乃命大会劳飨赐以珍寳乌桓或愿留宿卫于是封其渠帅为侯王君长者八十一人皆居塞内布于縁边诸郡令招来种人给其衣食遂为汉侦候助撃匈奴鲜卑时司徒班彪上言乌桓天性轻黠好为防贼若久放纵而无总领者必复侵掠居民但委主降掾吏【盖当时权置也下兵马掾亦同】恐非所能制臣愚以为宜复置乌桓校尉诚有益于附集省国家之边虑帝从之于是始复置校尉于上谷寗城【寗城县名】开营府并领鲜卑赏赐质子嵗时互市焉及明章和三世皆保塞无事安帝永初三年夏渔阳乌桓与右北平胡千余宼代郡上谷秋鴈门乌桓率众王无何与鲜卑大人邱伦等及南匈奴骨都侯合七千骑寇五原与太守战于九原高渠谷【九原县属五原郡】汉兵大败杀郡长吏乃遣车骑将军何熙度辽将军梁慬等撃大破之无何乞降鲜卑走还塞外是后乌桓稍复亲附拜其大人戎末廆为亲汉都尉【廆音胡罪反】顺帝阳嘉四年冬乌桓寇云中遮截道上商贾车牛千余两度辽将军耿曅率二千余人追撃不利又战于沙南斩首五百级【沙南县属云中郡有兰池城】乌桓遂围曅于兰池城于是发积射士二千人度辽营千人配上郡屯以讨乌桓乌桓乃退永和五年乌桓大人阿坚羌渠等与南匈奴左部句龙吾斯反畔中郎将张耽撃破斩之余众悉降桓帝永寿中朔方乌桓与休屠屠各并畔中郎将张奂撃平之延熹九年夏乌桓复与鲜卑及南匈奴鲜卑冦缘边九部俱反张冀讨之皆出塞去灵帝初乌桓大人上谷有难楼者众九千余落辽西有邱力居者众五千余落皆自称王又辽东蘓仆延众千余落自称峭王【峭音七笑反】右北平乌延众八百余落自称汗鲁王并勇健而多计防中平四年前中山太守张纯畔入邱力居众中自号弥天安定王遂为诸郡乌桓元帅寇掠青徐幽冀四州五年以刘虞为幽州牧虞购募斩纯首北州乃定献帝初平中邱力居死子楼班年少从子蹋顿有武略代王【蹋音大蜡反】总摄三郡众皆从其号令建安初冀州牧袁绍与前将军公孙瓒相持不决蹋顿遣使诣绍求和亲遂遣兵助撃瓒破之绍矫制赐蹋顿难楼苏仆延乌桓乌延等皆以单于印绶后难楼蘓仆延率其部众奉楼班为单于蹋顿为王然蹋顿犹秉计策广阳人阎柔少没乌桓鲜卑中为其种人所归信柔乃因鲜卑杀乌桓校尉邢举而代之袁绍因宠慰柔以安北边及绍子尚败奔蹋顿时幽冀吏民奔乌桓者十万余户尚欲凭其兵力复图中国会曹操平河北阎柔率鲜卑乌桓归附操即以柔为校尉建安十二年曹操自征乌桓大破蹋顿于栁城斩之首虏二十余万人袁尚与楼班乌延等皆走辽东辽东太守公孙康并斩送之其余众万余落悉徙中国云【西晋王浚为幽州牧有乌桓单于审登前燕慕容隽时有乌桓单于薛云后燕慕容盛时有乌桓渠帅莫贺咄科防并其别种然皆微弱不足云矣】
　　鲜卑
　　鲜卑者亦东胡之支也别依鲜卑山故因号焉其言语习俗与乌桓同唯防姻先髠头以季春月大防于饶乐水上【水在今营州北】饮防毕然后配合又禽兽异于中国者野马原羊角端牛以角为弓俗谓之角端弓者【郭璞注尔雅曰原羊似吴羊而大角出西方前书音义曰角端似牛角可为弓】又有貂豽鼲子皮毛柔蝡【豽音女滑反鼲音胡昆反貂鼲并防属豽狗属也】故天下以为名裘汉初亦为冒顿所破还窜辽东塞外与乌桓相接未尝通中国焉光武初匈奴彊盛率鲜卑与乌桓寇抄北边杀略吏民无有宁嵗建武二十一年鲜卑与匈奴入辽东辽东太守祭彤撃破之斩获殆尽由是震怖及南单于附汉北虏孤弱二十五年鲜卑始通驿使其后都护偏何等诣祭彤求自効功因令撃北匈奴左伊育訾部斩首二千余级其后偏何连嵗出兵撃北虏还輙持首级诣辽东受赏赐三十年鲜卑大人于仇贲满头等率种人诣阙朝贺慕义内属帝封于仇贲为王满头为侯时渔阳赤山乌桓歆志贲等数寇上谷永平元年祭彤复赂偏何撃歆志贲破斩之于是鲜卑大人皆求归附并诣辽东受赏赐青徐二州给钱嵗二亿七十万为常明章二帝保塞无事和帝永元中大将军窦宪遣右校尉耿防撃破北匈奴北单于逃走鲜卑因北转徙据其地匈奴余种留者尚有十余万落皆自号鲜卑鲜卑由此渐盛九年辽东鲜卑攻肥如县【肥如县故城在今平州也】太守祭参坐沮败下狱死十三年辽东鲜卑冦右北平因入渔阳太守撃破之延平元年鲜卑复寇渔阳渔阳太守张显率数百人出塞追之兵马掾严授谏曰前道险阻贼势难量宜且结营先令轻骑侦视之显意甚鋭怒欲斩之因复进兵遇虏伏发士卒悉走唯授力战身被十创手杀数人而死显中流矢主簿卫福功曹徐咸皆自投赴显俱殁于阵邓太后防书褒叹赐显钱六十万以家三人为郎授福咸各钱十万除一子为郎安帝永初中鲜卑大人燕荔阳诣阙朝贺邓太后赐燕荔阳王印绶赤车参驾令止乌桓校尉所居寗城下通胡市因筑南北两部质馆【筑馆以受降贺】鲜卑邑落百二十部各遣入质是后或降或畔与匈奴乌桓更相攻撃元初二年秋辽东鲜卑围无虑县【无虑县属辽东郡也】州郡合兵固保清野鲜卑无所得复攻扶黎营杀长吏【扶黎县属辽东国故城在今营州东南】四年辽西鲜卑连休等遂烧塞门寇百姓乌桓大人于秩居等与连休有宿怨共郡兵奔撃大破之斩首千三百级悉获其生口牛马财物五年秋代郡鲜卑万余骑连穿塞入寇分攻城邑烧宫寺杀长吏而去乃发缘边甲卒黎阳营兵屯上谷以备之冬鲜卑入上谷攻居庸关复发缘边诸郡黎阳营兵积射士歩卒二万人屯列冲要六年秋鲜卑入马城塞杀长吏【马城县名属代郡也】度辽将军邓遵发积射士三千人及中郎将马续率南单于与辽西右北平兵马防出塞追撃大破之获生口及牛羊财物甚众又发积射士三千人马三千匹诣度辽营屯守永宁元年辽西鲜卑大人乌伦其至鞬率众诣邓遵降奉贡献诏封乌伦为率众王其至鞬为率众侯赐防缯各有差建光元年秋其至鞬复叛冦居庸云中太守成严撃之兵败散功曹杨穆以身捍严与俱战殁鲜卑于是围乌桓校尉徐常于马城度辽将军耿防与幽州刺史厐参发广阳渔阳涿郡中卒分为两道救之常夜得潜出与防等并力并进攻贼围解之鲜卑既累杀郡守胆意转盛控数万骑延光元年冬复寇鴈门定襄遂攻太原掠杀百姓二年冬其至鞬自将万余骑入东领候分为数道攻南匈奴于蔓栢【县名属五原郡也】薁鞬日逐王战死杀千余人三年秋复冦高柳撃破南匈奴杀渐将王顺帝永建元年秋鲜卑其至鞬寇代郡太守李超战死明年春中郎将张国遣从事将南单于兵歩骑万余人出塞撃破之获其资重二千余种时辽东鲜卑六千余骑亦冦辽东元莬乌桓校尉耿曅发缘边诸郡兵及乌桓率众王出塞撃之斩首数百级大获其生口牛马什物鲜卑乃率种众三万人诣辽东乞降三年四年鲜卑频寇渔阳朔方六年秋耿曅遣司马将胡兵数千人出塞撃破之冬渔阳太守又遣乌桓兵撃之斩首八百级获牛马生口乌桓豪人扶潄官勇健【潄音所救反】每与鲜卑战輙陷敌诏赐号率众君阳嘉元年冬耿曅遣乌桓亲汉都尉戎末廆率众王侯咄归等出塞抄撃鲜卑大斩获而还赐咄归等已下为率众王侯长赐防缯各有差鲜卑后冦辽东属国于是曅乃移屯辽东无虑城拒之二年春匈奴中郎将赵稠遣从事将南匈奴骨都侯夫沈等出塞撃鲜卑破之斩获甚众诏赐夫沈金印紫绶及缣防各有差秋鲜卑穿塞入马城代郡太守撃之不能克后其至鞬死鲜卑冦盗差稀桓帝时鲜卑檀石槐者其父投鹿侯初从匈奴军三年其妻在家生子投鹿侯归怪欲杀其妻言尝昼行闻雷震仰天视而雹入其口因吞之遂身十月而产此子必有竒异且宜长视投鹿侯不聴遂弃之妻私语家令収养焉名檀石槐年十四五勇健有智略异部大人抄取其外家牛羊檀石槐单骑追撃之所向无前悉还得所亡者由是部落畏服乃施法禁平曲直无敢犯者遂推以为大人檀石槐乃立庭于弹汗山歠仇水上【歠音昌悦反】去高柳北三百余里兵马甚盛东西部大人皆归焉因南抄缘边北拒丁零东郤夫余西撃乌孙尽据匈奴故地东西四千余里网罗山川水泽盐池永寿二年秋檀石槐遂将三四千骑冦云中延熹元年鲜卑冦边冬使匈奴中郎将张奂率南单于出塞撃之斩首二百级二年复入鴈门杀数百人大抄掠而去六年夏千余骑寇辽东属国九年夏遂分骑数万人入缘边九部并杀掠吏民于是复遣张奂撃之鲜卑乃出塞去朝廷积患之而不能制遂遣使持印绶封檀石槐为王欲与和亲檀石槐不肯受而冦抄滋甚乃自分其地为三部从右北平东至辽东接夫余濊貊二十余邑为东部从右北平以西上谷十余邑为中部从上谷以西至敦煌乌孙二十余邑为西部各置大人主领之皆属檀石槐灵帝立幽并凉三州缘边诸部无嵗不被鲜卑冦抄杀略不可胜数熹平三年冬鲜卑入北地太守夏育率休屠屠各追撃破之迁育为护乌桓校尉五年鲜卑寇幽州六年夏鲜卑寇三边秋夏育上言鲜卑冦边自春以来三十余发请征幽州诸郡兵出塞撃之一冬二春必能禽灭朝廷未许先是护羌校尉田晏坐事论刑被原欲立功自効乃请中常侍王甫求得为将因此议遣兵与育并力讨贼帝乃拜晏为破鲜卑中郎将大臣多有不同乃召百官议朝堂议郎蔡邕上议曰自匈奴北遁鲜卑彊盛据其故地称兵十万加以关塞不严禁网多漏精金良铁皆为贼有汉人逋逃为之谋主夫边垂之患手足之蚧掻中国之困胷背之瘭疽也【蚧音介掻新到反埤苍曰瘭必烧反杜氏注左传曰疽恶疮也】方今郡县盗贼尚不能禁况丑虏而可服乎昔高祖忍平城之耻吕后弃慢书之垢方之于今何者为甚天设沙漠秦筑长城汉起塞垣所以别内外异殊俗也茍无蹙国内侮之患则可矣岂与虫螘狄冦计徃来哉虽或破之岂可殄尽而方令本朝为之旰食乎夫防人救急虽成郡列县尚犹弃之况障塞之外未尝为人居者乎备边之术李牧善其宜保塞之论严尤申其要遗业犹在文章尚存循二子之防守先帝之规臣曰可矣帝不从遂遣夏育出高栁田晏出云中匈奴中郎将臧旻率南单于出鴈门各将万骑三道出塞二千余里檀石槐命三部大人各帅众逆战育等大败丧其节传辎重各将数千骑奔还死者十七八三将槛车征下狱赎为庶人冬鲜卑寇辽西光和元年冬又寇酒泉缘边莫不被毒种众日多田畜射猎不足给食檀石槐乃自徇行见乌侯秦水广从数百里水停不流【从子用反】其中有鱼不能得之闻倭人善网捕于是东撃倭人国得千余家徙置秦水上捕鱼以助粮食光和中檀石槐死时年四十五子和连代立和连才力不及父亦数为寇抄性贪淫断法不平众畔者且半后出攻北地廉人善弩射者【防县名属北地郡】射中和连即死其子骞曼年小兄子魁头立后骞曼长大与魁头争国众遂离散魁头死弟歩度根立众稍衰弱中兄扶罗韩亦别拥众数万为大人建安中曹操定幽州歩度根与轲比能等因乌桓校尉阎柔上贡献后代郡乌桓能臣氐等叛求属扶罗韩扶罗韩将万余骑迎之到桑干氐等议以为扶罗韩部威禁寛缓恐不见济更遣人呼轲比能比能即将万余骑到当共盟誓比能便于会上杀扶罗韩扶罗韩子泄归泥及部众悉属比能比能自以杀泄归泥父特又善遇之歩度根由是怨比能魏文帝践阼田豫为乌桓校尉持节并护鲜卑屯昌平歩度根遣使献马帝拜为王后数与轲比能更相攻撃歩度根力不能抗将其众万余落保太原鴈门郡歩度根乃使人招呼泄归泥曰汝父为比能所杀不念报讐反属怨家今虽厚待汝是欲杀汝计也不如还我我与汝是骨肉至亲岂与讐等由是归泥将其部落逃归歩度根比能追之弗及黄初五年歩度根诣阙贡献厚加赏赐是后一心守边不为冦害而轲比能众遂彊盛明帝即位务欲绥和戎狄以息征伐覊縻两部而已青龙元年比能诱歩度根深结和亲于是歩度根将泄归泥及部众悉保比能冦钞并州杀略吏民帝遣骁骑将军秦朗征之归泥叛比能将其部众降拜归义王赐幢麾曲盖鼓吹居并州如故歩度根为比能所杀
　　轲比能
　　轲比能本小种鲜卑以勇健断法平端不贪财物众推以为大人部落近塞自袁绍据河北中国人多亡叛归之教作兵器铠楯颇学文字故其勒御部众拟则中国出入弋猎建立旌麾以鼓节为进退建安中因乌桓校尉阎柔上贡献魏武西征关中田银反河间比能将二千余骑随柔撃破银后代郡乌丸反比能复助为寇害魏武以鄢陵侯彰为骁骑将军北征大破之比能走出塞后复通贡献延康初比能遣使献马魏文帝亦立比能为附义王黄初二年比能出诸魏人在鲜卑者五百余家还居代郡明年比能帅部落大人小子代郡鸟丸修武卢等三千余骑驱牛马十万余口交市遣魏人千余家居上谷后与东部鲜卑大人素利及歩度根三部争鬭更相攻撃校尉田豫和合之使不得相侵五年比能复撃素利豫率轻骑径进掎其后比能使别小帅奴拒豫豫进讨破走之由是怀贰乃与辅国将军鲜于辅书曰夷狄不识文字故校尉阎柔保我于天子我与素利为讐徃年攻撃之而田校尉助素利我临阵使奴徃闻使君来即便引军退歩度根数数钞盗又杀我弟而诬我以钞盗我夷狄虽不知礼义兄弟子孙受天子印绶牛马尚知美水草况我有人心邪将军当保明于天子辅得书以闻帝帝复使豫招纳安慰比能众遂彊盛控十余万骑每钞掠得财物均平分付一决目前终无所私故得众死力余部大人皆敬惮之然犹未能及檀石槐也太和二年豫遣译夏舍诣比能女壻郁筑鞬部舍为鞬所杀其秋豫将西部鲜卑蒲头泄归泥出塞讨郁筑鞬大破之还至马城比能自将三万骑围豫七日上谷太守阎志柔之弟也素为鲜卑所信志徃解喻即解围去后幽州刺史王雄并领校尉抚以恩信比能数欵塞诣州贡献至青龙元年比能诱纳歩度根使叛并州与结和亲自勒万骑迎其累重于陉北并州刺史毕轨遣将军苏尚董弼等撃之比能遣子将骑与尚等防战于楼烦临阵害尚弼至三年中雄遣勇士韩龙刺杀比能更立其弟素利弥加厥机皆为大人在辽西右北平渔阳塞外道逺初不为边患然其种众多于比能也其后诸子争立众遂离散诸部大人慕容托跋更盛焉
　　宇文莫槐
　　宇文莫槐出于辽东塞外其先南单于之逺属也世为东部大人其语与鲜卑颇异人皆翦发而留其顶上以为首饰长过数寸则截短之妇女被长襦及足而无裳焉秋收乌头为毒药以射禽兽莫槐虐用其人为部下所杀更立其弟普拨为大人普拨死子邱不勒立娶代王郁律女邱不勒死子莫廆立莫廆遣弟屈云攻慕容廆慕容廆撃破之又遣别部素延伐慕容廆于棘城复为慕容廆所破时莫廆部众彊盛自称单于塞外诸部咸惮之莫廆死子逊昵延立率众攻慕容廆于棘城廆子翰先戍于外逊昵延谓其众曰翰素果勇必为人患宜先取之棘城不足忧也乃分骑数千袭翰翰闻之使人诈为叚末波使者逆谓逊昵延曰翰数为吾患久思除之今闻来讨甚善当戒严相待宜兼路早赴翰设伏待之逊昵延以为信然长驱不备至于伏所为翰所败翰驰使告廆乘胜遂进及晨而至廆亦尽鋭应之逊昵延率众逆战前锋始交而翰已入其营纵火燎之众乃大溃逊昵延单马奔还悉俘其众逊昵延父子世雄漠北又先得玉玺二纽自言为天所相每自夸大及此败也乃卑辞厚币遣使朝贡于代王什翼健什翼健嘉之以女妻焉逊昵延死子乞得龟立复伐慕容廆廆拒之乞得龟屯保浇水固垒不战遣其兄悉跋惟袭廆子仁于栢林仁逆撃斩悉跋惟廆又攻乞得龟克之乞得龟单骑夜奔悉虏其众乘胜长驱入其国城收资财亿计徙部人数万户以归先是海出大龟枮死于平郭至是而乞得龟败别部人逸豆归杀乞得龟而自立与慕容皝迭相攻撃遣其国相莫浑伐皝而莫浑荒酒纵猎为皝所破死者万余人其后皝伐逸豆归逸豆归拒之为皝所败杀其骁将渉亦干逸豆归逺遁漠北遂奔髙丽皝徙其部众五千余落于昌黎自是散灭后周宇文氏之源盖出于此
</div>
    <div class="pagination">
<a href="通志_page153.html">上一页</a><span>...</span><a href="通志_page149.html">149</a><a href="通志_page150.html">150</a><a href="通志_page151.html">151</a><a href="通志_page152.html">152</a><a href="通志_page153.html">153</a><span class="current-page">154</span><a href="通志_page155.html">155</a><a href="通志_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
