<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1298 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1298 页/共 1860 页</h1>
    <div class="content">
○丁丑。上诣畅春园、问皇太后安。　　

○皇贵妃薨。谕、本月二十九日。皇贵妃薨逝。著称令懿皇贵妃。依例辍朝五日。派皇六子、皇八子、皇十二子、皇十五子、皇孙绵德、绵亿、绵惠、九公主、额驸拉旺多尔济、扎兰泰、及丹巴多尔济、丰绅济伦、穿孝。并派皇六子、尚书永贵、总管内务府大臣金简、经理丧仪。所有应行典礼。著各该衙门察例具奏。　　

○上至吉安所、令懿皇贵妃前奠酒。　　

○还宫。　　

○谕曰、皇贵妃薨逝。例应素服十日。今已择于二月初五日。移殡静安庄。所有初六日经筵典礼。仍照常举行。至初七、八、等日。适届恭祭社稷坛斋戒。其应行陪祀执事大臣官员。著于初七日起。即穿用常服朝珠。余仍穿足素服十日。　　

○戊寅。上至吉安所、令懿皇贵妃金棺前奠酒。　　

○诣畅春园、问皇太后安。　　

○幸圆明园。　　

○是月。河东河道总督姚立德奏、东省运河。以汶泗为源。遇伏秋汛发。汶水铺灌闸河。所有各湖进水出水斗门。悉行筑坝严闭。现在南旺湖、存水四尺九寸。蜀山湖、存水八尺九寸。马踏湖、存水六尺九寸。马场湖、存水五尺八寸。以待重运经临。至下游之微山湖。自去冬开放江省黄河北岸潘家屯引渠后。源源灌输。现存水九尺七寸。俟桃汛届期。水势有长无消。足资济运。得旨嘉奖。　　

○署云贵总督图思德奏、天马关一带。与缅匪接壤。边防最要。查张凤街之北、地名杉木笼。内通陇川。外达边境。向拨弩手二十名。在彼驻防。俱系犭□罢夷。难保无偷漏情弊。现于张凤街、陇川、二营内。各派千把总一员。兵四十名。分立堆卡。于山崖两边。严防边隘。又三台山外。查遮放地方。有小径通木邦。亦属沿边要口。即于三台山营内。派千总一员。兵二十名。设卡巡逻。使缅匪不敢潜窥内地。报闻。　　

○云南巡抚李湖奏、滇省汤丹、碌碌、大水、茂麓、四厂。自乾隆三十七年、清厘之后。各厂领本办铜。并无堕欠。惟前督臣彰宝、奏开九渡等新厂。系初辟山箐。寻砂挖硐。工费较大。现在逐款清查。使无悬宕。并将衰竭之厂。停采封闭。以免亏堕。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十五


大清高宗法天隆运至诚先觉体元立极敷文奋武孝慈神圣纯皇帝实录卷之九百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。二月。己卯朔。谕、前日御史邱日荣、以派出巡漕请训。朕召见时。询及伊曾陈奏几事。据邱日荣奏称、曾经条奏二事。一系京员京察必在本衙门历俸三年方准一等。一系各省请员拣发。应以到部投供。及供限已满人员。方准拣选。俱经吏部议驳。朕以该御史所言尚非尽不可行。何以吏部概行议驳。因令该部检查邱日荣所奏之摺。并部议原稿呈览。今据查邱日荣所奏。共系三事。其京察拣发二事。合为一摺。与该御史原奏之语相合。尚有奏请京员告假。不必拘定年限一摺。经部议驳。并传旨申饬。乃邱日荣、当朕面询时。并未奏及此。乃其日请训之色尔布、同时召对所目睹者。在邱日荣、未尝不知所言之不甚当理。且经奉旨申饬。恐一经述及。露其所短。遂思含糊混过。未免意存取巧。邱日荣、揜其不善而著其善。非忠告之体。著交部察议。至该御史所奏。京察人员。必本衙门历俸三年。方准保送一等。意在杜绝躁进之风。所言不为无见。即不能照外省拘定三年。亦当酌示限制。不应如旧例半年之过于欲速。至拣发人员。拘定投供。及不拘投供。均恐易生趋避。该部亦当酌议尽善。以防其流弊。朕办事惟准酌情理。期于至当。邱日荣近日奏对。虽有不合。不肯因此并其所言而废之。其所奏京察拣选二事。仍著该部。另行详悉妥议具奏。寻议、京员京察。向例初任、及降补捐复等员。不满三年。原不准保送。惟由别衙门升调各官。果有才猷出众。到任半年。即准接算前俸一体荐举。若定限三年。未免淹滞。是以将该御史所奏。毋庸议。但京察大典。事关考绩。旧例半年亦觉过速。请嗣后在本衙门历俸一年。方准保送。至所奏各省请员拣发。凡应投供人员。俱须扣满供限。方准拣选。查各项应补应选人员。向来俱系将届选期。始行在部投供。若必扣五十五日之限。恐备选人数不敷。是以议请照旧办理。但旧例未经投供人员。亦准一体拣选。难保无趋避之弊。嗣后概不准与挑。其投供人员。虽毋庸扣足限期。亦须投供验到。方准拣选。如果人数不敷。请仍照前例。将记名之现任京员。一体传令与挑。从之。　　

○又谕、礼部议覆、程景伊条奏。禁止乡试考官。出题割裂小巧一本。惟称嗣后如有似此命题者。将考官议处。而于现在四川省、出题牵连无理之考官。乃置之不议。所办非是。考试固当避熟习拟题。以防剿袭。然亦不可割裂牵搭。致碍文义。盖试题为制艺所由出若务为新巧。恐士子揣摩弋获。趋入纤佻。文风纯驳之分。即士习端衺所系。而民俗之醇薄实因之。其机不可不慎。今礼部不将四川考官。即附本参处。殊属不合。所有礼部堂官。著交部察议。此本著发还。交该部另行妥议具奏。　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔、都统海兰察、副都统额森特奏、正月十六日。官兵进攻、堪布卓寨。分为两翼。潜进合围。比及贼番知觉。我兵已竖梯而上。据碉房之顶。贼众窜走无路。皆为刀箭所毙。十七日、复进攻甲尔纳寨。该处贼番已被官兵截断。正用皮船偷渡。我兵追击。均经落水淹毙。其前后寨碉、及沿河崖洞。同时攻克。又奏、盘获奸细朗木太、供称贼番欲于康萨尔等处。偷截官兵后路。以伊本系沃克什人。官兵必不动疑。使之侦探大兵信息等语。种种诡谲。实堪痛恨。谕军机大臣等、阿桂等奏、攻克甲尔纳、堪布卓、沿河各碉寨情形。甚属奋勉可嘉。据称竖梯而上。想系所带云梯。即此可见平时演习之效。其先登者为谁。著即查明据实具奏。以便加恩示奖。此两处攻得。已至河沿一带。官兵汲饮有资。即可乘胜直取得式梯。进剿勒乌围。其勒吉尔博山梁碉卡。若能相机攻得。于进取更为有益。至已攻得甲尔纳对河。即系斯年木咱尔。与明亮军营更近。阿桂等、固可隔河用炮轰摧。明亮等、亦可约会就近设法夹攻。若能并力攻得斯年木咱尔。于进攻勒乌围。尤为得力。至所称攻碉时。索伦佐领伊尔赛、因攻扑伤亡。甚为可惜。其都司梁朝桂等、先登受伤。亦属可悯。并交阿桂等、将阵亡受伤弁兵。一并查明。咨部议恤。至盘获奸细朗木太。必系阿桂窥破其狡谲情形。逐一严讯。方能得实。他人并不能如此用心。阿桂既办及此。则各处投出之人。将军参赞等、不可不留心体察。如有形迹可疑者。即当严诘得实。勿为贼番所愚。至阿桂另摺所奏。议调南路等处兵七千名。会攻宜喜山梁。所见甚是。与朕前次所降谕旨适合。绒布一带。现虽驻兵牵缀贼势。但明亮西路之兵。若能攻进。即可由马尔邦一路。夹攻取胜。引进南路之兵。同剿噶喇依。惟其地甚关紧要。亦须勇干大员。统兵驻守。富德自不便轻离该处。著传谕富德、即速酌量抽拨。　　

○四川总督富勒浑奏、现在大兵乘胜冞入。军粮军火等项。储备充裕。其前敌所需炮子。亦飞饬各站。将生铁尽数运供。再官兵既克康萨尔一带即日下抵河干。会合北路官兵。必须用船济渡。一切船料。久已备齐。并制造皮船听候调用至后路梭洛柏古等处。督率将兵严加防范。以壮声援。得旨嘉奖。　　

○庚辰。户部议覆、御史柯瑾奏、卫守备一官。无操防巡缉之责。因公处分绝少。又与文职一体徵收钱粮。养廉较营员为厚。往往希图恋栈俸满时、于经徵钱粮册内。故报未完不及一分以为停升地步。嗣后遇应升时。如有经徵不及一分、至一二分以上者。均令离任。协同新任徵收。完日开复。应如所请。至所奏卫守备选法。向例单月七班。尽归外题。二四六十双月缺出。又归在外卓异班升补。是在外所占月分太多。请改卓异人员。于单月七班之末。双月均归部选。查双月班内。惟武进士、及效力班之提塘等较多。近来三等武进士、业经奏请复行拣选。拔置营缺。提塘年满时。又复请分别营卫。较前已属疏通。若如该御史所奏。未免过优。嗣后双月出缺。应将卓异人员与候补各班。相间轮用。从之　　

○辛巳。军机大臣议覆宁夏将军傅良奏称、宁夏马兵二千二百名每名拴马二匹。伊等不谙喂养。马多倒毙。请照西安凉州例。令每兵各拴一马。以备操演。其余作价存库。遇有紧急用马。既可立时采买。而所余马乾银两。又可分给众兵。养赡家口。庶新驻兵丁。不致有赔补马匹之累。应如所请。从之。　　

○壬午。上诣畅春园、问皇太后安。　　

○谕军机大臣等、今日富德摺到。不过将所放夹坝之贼。歼戮数人。据此看来。富德所领之兵。断不能前进。与其将一万数千人。为牵缀贼番之用。何若分助明亮之为得济乎。富德若以兵少不敷派拨。致有贻误。则获罪重大矣。著传谕富德、速派兵六千名。前往明亮军营。仍带余兵用心驻守。如遇窥探贼番。尽行剿杀。倘有疏虞。或令贼番少得便宜。亦惟伊是问。　　

○癸未上至吉安所、临送令懿皇贵妃金棺、移殡静安庄。　　

○还宫。　　

○礼部议准、御史王宽奏、各省乡试誊录。饬州县慎送正身书吏。如经委验官驳回。将地方官议处。中式朱卷。潦草不成字体者。原送之地方官参处。誊录于题内笔误三字。及文内错落数字者。杖责。对读未经对出者。戒饬。誊录显违格式。遗落成行。错误成句。有碍文义。及对读不行对改者。均黜革。从之。　　

○蠲安徽合肥、定远、泗洲、旴＜?日台＞、全椒、凤阳、宿州、寿州、天长、滁州、怀远、霍邱、六安、霍山等、十四州县、庐州、凤阳、长淮、泗州四卫。乾隆三十九年、水旱灾地额赋。并缓寿州、泗州、旴＜?日台＞、凤阳、宿州、怀远、六州县。凤阳、长淮、泗州、三卫。旧欠漕项。均予分年带徵。　　

○豁甘肃宁朔县、水冲民地二千三百一十六亩有奇额赋。　　

○甲申。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官永贵、王际华、进讲日日新又日新二句。讲毕。上宣御论曰。曾子释新民之义。而引汤之盘铭。此意最亲切。盖汤之盘铭。以修身而及正心也。曾子之解经文。则以治人而及修己也。终必由始。末当反本。故欲洗濯其身者。要当先复其心之善。而欲教化其民者。要当先勉其身之修。夫正心以修身者。岂有他术哉。亦惟克己复礼。去其习染之污。而复其本然之善而已。盖习染之最易害人心。如尘埃之最易生屋宇。日日扫之。尘埃未必能尽去。日日新之。习染未必能尽除。日日新又日新。如是而已矣。若谓新民之道。必更有以新之。则是外本内末。虽日施训诫之令。有不出于柳宗元之所讥矣。讲官暨侍班官跪聆毕。兴。直讲官觉罗永德、嵇璜、进讲易经有孚惠我德一句。讲毕。上宣御论曰。易理广大。无所不包。仁者见之谓之仁。知者见之谓之知。予昔常以勿问其施惠释元吉矣。至于惠我德。予亦以为应于为君者言之。盖惠者何。即我之德也。我施德惠。而稍有不孚于心。则仍是违道干誉之为。欲天下人之爱戴。此非问乎。此非不孚乎。且九五为君位。亦不应计及人之爱戴也。或曰。如此不有违历来释经者乎。曰。观象玩辞。予惟知尽予为君之道。讲官暨侍班官跪聆毕。大学士舒赫德、于敏中、奏曰。皇上圣敬日跻。大德天覆。本自新以作民新。不烦训诫而化。推实心以敷实惠。不计爱戴而施。帝学皇猷。同源共贯。臣等幸侍讲筵。亲承训示。曷胜钦仰。奏毕。诸臣出就拜位。行二跪六叩礼。礼成。上还宫。赐讲官暨侍班官等宴于文华殿东庑之本仁殿。　　

○遣官祭先医之神。　　

○谕军机大臣等、明亮等奏、由南路至宜喜。计十二日行程。所调之兵。自不能甚速。著再传谕富德、令其即速抽拨。遄赴宜喜备用。勿稍迟误。致干重戾。　　

○乙酉。谕、庶吉士黄寿龄、上年因遗失永乐大典。经部议以降二级留任。仍罚俸一年。因该员尚未散馆授职。无任可留。令再学习三年。方准散馆。固属咎所应得。第念四库全书处。未定章程以前。纂修等将书携归校办者。谅不止一人。黄寿龄、第因遗失。遂干吏议耳。其情尚稍可原。黄寿龄、著从宽。准其同壬辰科庶吉士。一体散馆。其议处之案。改为罚俸三年。　　

○又谕、领侍卫内大臣旺扎勒。在内廷效力行走多年。伊子博灵阿。又受伤身故。因伊无子。朕加恩将博灵阿堂兄、乌尔图纳逊第三子祥麟。给伊为嗣。承袭轻车都尉。今祥麟复经病故。甚属可悯。著加恩、于博灵阿堂兄之子内。再拣一人。给博灵阿为嗣。令其承袭轻车都尉。　　

○旌表守正捐躯之山西宁武县民、高有珍妻田氏。　　

○是日起。上以祭社稷坛。斋戒三日。　　

○丙戌。谕军机大臣等、阿桂等奏、攻克沿河斯莫思达碉寨。乘胜冞入。自属更便。阿桂等、尤当设法。妥速办理。伫听捷音。又富德奏、南路现在情形。防范亦属紧要。自不便过于多彻。或致兵力太单。且所请抽拨三千。兼之章谷抽派一千。合以宜喜、日旁、原有之兵。可得七千余人。足敷进剿之用。即著照富德所请。准其拨兵三千。前往宜喜协剿。至绒布一带。甚关紧要。富德未可轻离。即兴兆、舒亮、均系南路得力之员。该处将领无多。亦不宜再行分派。著富德、仍在绒布寨驻守。其派往宜喜之兵。祇须选派章京等率领。并著明亮、于奎林、和隆武、三保内。酌留一员。同舒常驻劄带石。以缀贼势。仍于此内酌派二员。星驰前往南路一带。迎见抽拨之三千兵。带领遄行。明亮亦即选战兵数千。迅赴宜喜。部署一切。俟南路之兵一到。相机设法进攻。以期必得。　　

○又谕曰、阿桂、富勒浑等奏、据叨乌站员王石渠报称。兵役李友、赵得富、盘获偷放夹坝之胡荣严刑审讯。据供实名张元。系逆犯张坤忠之侄。于三十八年、随同张坤忠。逃往促浸。贼酋配以妻室。曾为贼刨挖磺觔。制造火药。并经两次至叨乌等处、盗窃毛牛等物。此次贼人欲放夹坝。复令潜来探路。假作民夫。混入夫棚。潜被盘获等语。张坤忠以内地兵丁。胆敢窜逃贼境。为其所用。本属罪大恶极。虽寸磔不足以蔽辜。该犯张元、随同从逆。供贼使令。实为同恶相济。罪不容诛。阿桂、富勒浑等、将该犯在营严讯。备极诸刑。仍即凌迟处死。所办甚是。至站员王石渠、督饬兵役。细心盘获。洵为奋勉出力。且伊系革职效力之微员。能如此查拏要犯。更属可嘉。王石渠、著加恩以县丞即用其兵役李友、赵得富等。即饬该站员。查明重赏。至叨乌一站。系富勒浑管辖之地。逆犯张元、即于彼处拏获。富勒浑著免其交部。其余应行议处各职名。仍著该督等、查明送部。分别议处。　　

○又谕曰、郝硕奏、军营米价。现在稍长。恐至三四月间。又复加增。所有三路各站人夫。每日需米、约计七百余石。请于麦收时。采办□面数十万斤。将站夫口粮。五日内搭放一日。可节省米数千石。其采买□面。除站夫沿途支用外。亦可运营以资裹带等语。著传谕文绶、即饬附近各路军营州县。于春麦收割时。采买□面数十万斤。分给各站。搭放人夫口粮。如有余剩。仍送军营备用。　　

○丁亥。祭先师孔子。遣大学士于敏中行礼。　　

○谕军机大臣等、巴延三奏、山东抚臣查拏刘焕咨文系正月二十六日。由六百里封递。乃于二月初五日。始行接到。显系沿途迟延。封袋亦有破损等语。驿站文报往来。关系紧要。且系六百里事件。尤当严密驰送无误。今东抚咨文。迟至十日始抵晋省且封袋亦有破损。恐沿途或有拆看情弊。事关查拏逆犯不可不彻底根究。著传谕周元理、杨景素、即饬属逐站挨查。前项所发公文。系何驿站擦损迟延。即将该管官据实参奏。至晋省经递各站。巴延三亦当一体严查。并验明此件递到咨文。其封口处曾否开拆。并有无开后重黏痕迹。一并据实覆奏。将此由五百里谕令知之。　　

○又谕、现在征剿金川。大功已属垂成。自可克期蒇事。惟贼番护巢卫死。守拒益严。即得勒乌围后。尚恐其坚守噶喇依。不免稍需时日。昨据文绶奏、去冬所拨京饷于正月二十日起。已解到一百五十万两。其余亦可源源续至。前据伊等筹算。此项饷银。可用至本年四月。今又拨京饷五百万。约计可用至九月。似不须复筹接济。但军需用度。宁可宽余储备。著传谕富勒浑、文绶、悉心核计。前后所拨京饷。约可用至何时。即行据实奏闻。当再拨饷五百万解往。以期宽裕。　　

○又谕节次所拨军需银两。已至四千余万。将来奏销颇属不易富勒浑文绶、身为总督此事乃其专责。但军需款项繁多。非伊二人耳目所能周察若由京简派大员。前往经理未必深悉该处情形因思鄂宝、督办粮运数年。一切皆所熟悉。而桂林、刘秉恬、曾任四川总督诸务尤所素谙。著派鄂宝、桂林刘秉恬、会同富勒浑文绶、办理军需奏销。实心稽核。勿使承办之员。朦混浮开。若查办未能妥协。致有冒销舞弊之处。惟伊五人是问。目今军务将竣。有应陆续稽核者。鄂宝等、当以次清厘。勿致临时匆遽。将此一并传谕知之。　　

○以故和郡王绵伦弟绵循袭爵。故奉国将军永璒子绵瓝降一等、袭奉恩将军。　　

○蠲缓江苏丹徒县、坍江田地漕粮二百九十一石有奇。　　

○戊子祭大社大稷。上亲诣行礼　　

○诣畅春园、问皇太后安。　　

○幸圆明园。　　

○谕军机大臣曰、富德奏、攻打喀咱普得娄情形所办亦好自当相机进取。以期冞入阅富德前次所奏地图其现攻之喀咱普及由德木特进攻之得娄均距马尔邦不远若能攻得。则马尔邦一带。乘胜直进。非多兵不可若拨去三千恐不敷用此又今昔情形不同非可执一而论者。军营之事。原属移步换形。朕于此从无成见。若富德能留此兵攻进马尔邦。与明亮添兵由达尔图攻进何异。又何必往来仆仆乎。著富德自行酌量。若将应行抽拨之三千兵留住可以攻进马尔邦。即毋庸复为拨往惟期于事有益。当善体朕意。妥酌行之。又富德奏内。有贼番枪石如雨之语。未免可疑。凡自贼中投出番众。及拏获生口。俱供贼番火药日渐缺少。似非虚妄。安得尚有宽余之药。放枪不绝乎。著传谕各路将军参赞。嗣后奏报贼情贼数。止应据实核奏。不得稍有丝毫捏饰。又据明亮等奏、进攻喀尔西情形。炮位轰击贼碉。更可望摧坚克捷。明亮等当努力为之。　　

○己丑。孝康章皇后忌辰。遣官祭孝陵。　　

</div>
    <div class="pagination">
<a href="清实录乾隆朝实录_page1297.html">上一页</a><span>...</span><a href="清实录乾隆朝实录_page1293.html">1293</a><a href="清实录乾隆朝实录_page1294.html">1294</a><a href="清实录乾隆朝实录_page1295.html">1295</a><a href="清实录乾隆朝实录_page1296.html">1296</a><a href="清实录乾隆朝实录_page1297.html">1297</a><span class="current-page">1298</span><a href="清实录乾隆朝实录_page1299.html">1299</a><a href="清实录乾隆朝实录_page1300.html">1300</a><a href="清实录乾隆朝实录_page1301.html">1301</a><a href="清实录乾隆朝实录_page1302.html">1302</a><a href="清实录乾隆朝实录_page1303.html">1303</a><span>...</span><a href="清实录乾隆朝实录_page1299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
