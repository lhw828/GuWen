<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 19 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 19 页/共 505 页</h1>
    <div class="content">○谕内阁、御史朱潮奏、沥陈军营积弊。请力加整顿等语。军兴日久。贼势蔓延。各路统兵大臣。及封疆大吏。往往骄惰成风。各分畛域。动以驱贼出境。击贼回巢为能。甚至邻近府县。不相救援。督抚止顾省城。不顾外郡。以致此路肃清。彼路失陷。伊于胡底。嗣后各省军营。务当不分畛域。或派拨兵勇。会同邻境夹击。或乘虚捣其老巢。总期尽歼丑类。傥仍迁延观望。致误事机。朕必重治其罪。决不宽贷。至军务省分。全赖官吏在任。妥为布置。保卫地方。乃近来府县各官。往往以所任之缺。地当冲途。数年并不到任。贼氛一至。以地委贼。及至查办失守。必以先期奉委公出为辞。吏治之坏。至于斯极。著各直省督抚于所属道府州县。不准擅离任所。如因地近贼氛。规避不前。立即严参惩办。其有弃城逃走。吁请上司给付劄委。倒填年月。捏称因公赴乡出境。一经查出。一并加等治罪。以昭炯戒。至军功保举。易于冒滥。前经明降谕旨。令各统兵大臣及各督抚严明赏罚。以拔真才。嗣后军营保举。以克复城池为断。即城池之大小。定劳绩之等差。至河南山东捻匪。游行无定。专事掳掠。必以捦斩捻首。剿灭老巢为准。其随时胜仗。先行存记。不准优保。有滥请者。许该部即行奏驳。以昭核实。其有丧师失地之员。立即治以应得之罪。不得纵容徇庇。巧为开脱。至获咎之员。留营效力。往往经年累月。毫无劳绩。以致应行拏问发遣者。概借军营为逋逃薮。嗣后凡戴罪留营之员。予限三月。如无实在劳绩。即行撤除。照原拟罪名惩治。如该统兵大臣等不即奏撤。即著该部指名参劾。以申军律。至投效军营各员。往往有藉图薪水。钻营保举者。杂处其中。著各统兵大臣大加裁汰。将实需办理文案。及巡捕带队各若干员报部。以备稽核。军营报销。例应切实钩稽。以惩浮冒。近来每逾限不报。以致侵蚀肥己之员。得以从容设法。著该部严定报销迟延罪名。以重帑项。至失守地方。小民惨罹焚杀。殊堪矜悯。并著各督抚详查情形。随时奏请抚恤。并于死难之人。掩骼埋胔。以昭抚字。以上各条。统兵大臣及各督抚、务当破除积弊。实力奉行。傥再仍前玩泄。视诰诫为具文。朕言出法随。决不宽贷。懔之。　　

○又谕、王履谦奏、贼匪大股攻陷萧山诸暨。绍兴府城。相继失陷一摺。览奏曷胜愤懑。王履谦以在籍大员。帮办团练。平时漫无布置。临难苍黄出城。厥咎己无可逭。乃览其摺内所称。竟有并无统兵之责。纵欲收集队伍。无奈呼应不灵各等语。饰词诿卸。居心尤属巧诈。若照所请。予以严议。尚不足以蔽辜。前任都察院左副都御史王履谦、著即革职拏问。交曾国藩查办。如查有弃城逃避情事。即行严参治罪。绍兴等处文武各员下落。并著曾国藩、王有龄、查明迅速具奏。　　

○谕议政王军机大臣等、有人奏、山东捻匪。节次归巢。广收铜铁。大铸军器。必有奸人接济等语。捻匪志在大举北犯。不可不豫为之防。著僧格林沁、谭廷襄、严密查访。如有奸人私卖接济。立即拏获正法。其或工匠偷卖火药铅斤硝磺与贼者。均须一律密为访查严禁。至各捻现在是否全行归巢。果能乘其不备。以精锐之师。直捣巢穴。亦足以寒逆胆而孤贼势。并著该大臣等体察贼情。相机妥办。将此由四百里各谕令知之。　　

○又谕、毛昶熙奏、请叩谒梓宫。并面陈军务情形一摺。归德一带。正当吃紧。虽捻逆业已回巢。难保不乘机肆扰。如谓冬令不能出巢。正可密约各路。联络乡团。豫筹布置。以杜捻匪纷窜。据奏各路军务。已识要领。事非一省。头绪繁多。非奏牍所能详悉。等语。该大臣身膺重任。既属关系大局。正不妨条分缕晰。陆续密陈。若径行回京。于防剿机宜。恐致有误。该大臣著毋庸来京。以重军务。将此谕令知之。　　

○又谕、严州之贼。陷桐庐富阳后。据王履谦奏、该匪句通王有龄所用之八桨炮船。将贼渡至临浦。旋犯萧山。提督饶廷选与藩司林福祥、本系统兵防守诸暨一路。嗣将防兵一万余名。全数调赴萧山之义桥等处。仅留老弱残卒。不满二千。以致诸暨被陷。调守绍郡之八桨船。在昌安门外焚抢。知府廖宗元调处不善。误受微伤。自此兵民成仇。人心涣散。贼匪攻绍兴府城。该员督团巷战。毙匪多名。因贼众勇单。致被攻陷等语。王履谦帮办浙省团练。一筹莫展。委过于人。著曾国藩将所奏各情。查明严行参奏。饶廷选、林福祥、究在何处驻扎。知府廖宗元如何调处不善。以致兵民解体。王履谦是否督团接仗。均即查明迅速具奏。原摺著钞给阅看。浙江全省。糜烂己极。该大臣务遵历次寄谕。饬左宗棠等军迅入浙境。以解省围而维大局。将此由六百里谕令知之。　　

○又谕、都兴阿奏、马队不敷分布等语。黑龙江马队。调出己多。现在实难分拨。该将军惟当就现有兵力。严密防守。所请调拨黑龙江马队之处。应毋庸议。现在西安尚有存营马队。该将军如需应用。即著酌量奏请调派。将此由六百里谕令知之。　　

○以直隶永定河防汛出力。予道员徐继鎕等升叙有差。　　

○以江西水师防剿出力。赏守备刘世玉花翎。把总熊开玉等蓝翎。余升叙有差。　　

○以江西铅山县城解围出力。赏都司王连发花翎。余升叙开复有差。　　

○以江西瑞昌等县击退窜匪。予参将丁义方等升叙。　　

○予江南秦栏阵亡把总宋高亮祭葬世职加等。　　

○壬寅。谕内阁、军兴日久。因各路官兵。不敷剿办。更复召募勇丁。乃近来各路军营。官兵则往往缺额。勇丁则徵调纷繁。兵日少而勇日增。不可不豫为之计。据仓场侍郎廉兆纶、大理寺卿崇厚、御史鄂堃、先后具奏。请酌裁勇丁。挨补兵缺各等语。所奏不为无见。各勇丁起自乡团。能执干戈以卫地方。近来随同官军打仗出力者。正不乏人。一经各路统兵大臣保奏。无不破格施恩。优加官职。此后如有技勇精娴。战阵出力者。各该统兵大臣督抚、即于存营缺额兵数。挑选充补。一俟军务告蒇。该勇丁有愿归农者。即妥为遣散。如仍愿效力行闲。即分隶各标。挨补兵额。从此为国宣力。懋赏同膺。用副朕造就戎行之至意。惟各省情形不同。著统兵大臣及各督抚、各就存营勇丁。体察情形。妥议章程具奏。　　

○又谕、福济奏、恳请叩谒梓宫一摺。云贵总督福济、由翰林洊擢侍郎。旋因获咎褫职。我皇考大行皇帝弃瑕录用。复擢安徽巡抚。办理军务。种种乖张贻误。以致地方糜烂。蒙先皇帝再造之恩。仅予处分。未经治罪。嗣又擢任将军。朕于御极之初。复＜??闲＞放云贵总督。叠经谕令查办事件。并谕各直省督抚、毋庸来京叩谒梓宫。迨该督具摺陈请。复批令毋庸前来。催令迅赴新任。该督自应以地方为重。兼程前往。将应办事件。次第办理。方为不负委任。乃该督于接奉后并未赴任。仍折回西安。专差递摺恳请。仍准叩谒梓宫。并称滇黔军务。诸多棘手。非奏牍所能罄述。必须泥首阙廷。详细面陈。于拜摺后竟自起程北上。而于查办事件。并催令赴任谕旨。无一字提及。览奏不胜骇异。福济接奉前降毋庸来京叩谒梓宫谕旨。己可不必奏请。迨经接奉批摺后。岂尚未能深悉。而故为是哓哓渎请。即滇省军务。事多辣手。何难于到任后详细筹画。密封上陈。今该督并未行抵新任。岂能悉知其情形。即以面陈为请。不候谕旨。擅自北上。显系心存畏葸。饰词取巧。福济以屡经获咎之员。受两朝知遇厚恩。当此军务吃紧。不思力图报效。辄敢巧为尝试。实堪痛恨。若竟予革职。转得置身事外。福济著革去总督。赏给四品顶带。仍饬迅赴云南。交新任署总督潘铎差遣。傥再不知愧奋。必当重惩治罪。　　

○又谕、理藩院奏、扎赉特多罗郡王拉木棍布扎布所出之爵。其子承袭郡王。抑或承袭贝勒。请旨一摺。拉木棍布扎布、前在独流连镇等处剿贼。屡著劳绩。著加恩自伊子头等台吉阿勒坦鄂绰尔起。承袭尔次郡王。袭次完时。仍以贝勒世袭罔替。以示追念立功蒙古之至意。　　

○谕议政王军机大臣等、有人奏、直隶山陕地方。盗贼横行。请豫筹翦除等语。近畿盗风日炽。叠经谕令文煜等严密查拏。讯明正法。并将巢穴窝藏处所。一并埽除。若如所奏、由陕西至直隶。一路驿站兵堡更棚。几同虚设。抢劫时起。且近京一带。骑马贼尤多。若不早行扑灭。始则为行旅之忧。继遂成燎原之势。为害滋大。著文煜、英桂、瑛棨、严饬所属。认真访拏。就地正法。该督抚等务当严饬地方文武。毋分畛域。协力兜拏。将该匪巢穴。一律埽除。俾奸宄无处潜踪。并饬各属乡团。勤加训练。以资守望。其驿站墩铺巡逻各事。尤须力加整顿。傥地方官有捕务废弛。或讳盗不报者。立即严参惩办。以儆疲玩。至捻匪垂涎山陕己久。所有派出员弁兵勇。应如何择地驻扎。力扼要隘。并著英桂、瑛棨、实力讲求。派委得力大员。相度形势。扼要防剿。毋令匪踪阑入。以保完善之区。原摺著钞给阅看。将此各谕令知之。　　

○又谕、庆端奏、遵旨赴浙督剿。并会同瑞瑸奏、闽省北路军情吃紧。现筹防剿各等语。前因浙省军务吃紧。叠谕庆端驻扎闽浙交界地方。相机防剿。现据该督奏称、因平阳会匪。窥伺福甯。北路可虞。沿海尤宜防范。俟布置稍定。再行起程。是该督尚未定有出省日期。浙江为该督兼辖省分。值此贼氛日炽。断难膜视。庆端著遵照前旨。速行出省。于闽浙交界地方。择要驻扎。会同左宗棠将进剿事宜。妥商办理。毋许再事迁延。杭城设有疏虞。该督恐难当此重咎。甯波待援急切。自应分拨兵勇。及粮饷铅药。由海道前往。合力夹击。并著迅速妥为筹办。总兵李定太、著准其暂留浙江。俟军务稍有转机。再赴徐州。至平阳会匪。窥伺闽疆。自应亟筹埽荡。庆端、瑞瑸、己派道员曾宪德、前往统领各军剿办。著即将所调之副将玉衡等官兵。飞催前往福鼎。由曾宪德督率剿捕。并严饬温州镇道会合击剿。其进攻处州官军。并著庆端催令星驰前进。该府文武下落。即由该督查明具奏。将此由六百里各谕令知之。　　

○又谕、庆端奏、浙省绍兴府城失守。局势垂危。即日统兵出省。择要驻扎。惟筹备饷需。仅能支三月之用。所有左宗棠军饷。请饬江西按月接济。并请饬迅发援师。由衢州进取等语。所有左宗棠及浙江军饷。著毓科迅速筹解。源源接济。毋令缺乏。务须不分畛域。力保危疆。傥左宗棠等入浙后。或因军饷不继。致有贻误。朕惟毓科是问。决不稍存宽贷也。将此由六百里谕令知之。　　

○赏降调湖南布政使潘铎二品顶带。署云贵总督。上以冬至祀天于圜丘。自是日始、斋戒三日。　　

○癸卯。谕内阁、御史钟佩贤、给事中孙楫奏、请将载垣等造作之谕旨销除各摺片。载垣等假传谕旨。造作赞襄政务名目。并于御史董元醇条奏一摺。拟旨时擅自改写各情形。业经叠次降旨。明白宣示矣。兹据该给事中等奏、载垣等造作擅改之件。不应载之实录。俨同顾命。亦不应登之册籍。假托纶音。拟请降旨销除。以期信今传后等语。朕奉母后皇太后圣母皇太后懿旨。所奏不为无见。载垣等种种悖逆欺蒙之罪。中外臣民。皆己备悉。所有造作赞襄政务谕旨。确系矫传。自不应纂入实录中。惟遽将其销毁。又恐无以示将来而徵罪案。至董元醇所奏一摺。当日发交载垣等拟旨。原令其将所请垂帘暂理朝政。饬令廷臣会议。其请于亲王中＜??闲＞派一二人辅弼。开具空名谕旨。祗候＜??闲＞派。并于大臣中择其可充师傅之任者。公同保举。乃载垣等奏对时。即已哓哓置辩。及拟谕旨。遂敢阳奉阴违。擅自改写。一切驳斥。迨述旨时。未即允照所拟宣发。而载垣等胆敢于次日发交摺件。压阁不办。竟将所拟谕旨。坚请发下。又以未用御印。不足为凭。再行渎请。斯时驻跸木兰。远距京师。未能即日回銮。若不暂允所请。载垣等跋扈情形。其势将有不可问者。是以隐忍姑从。将所擅拟谕旨。钤盖御印。实出于不得已。言念及此。能无痛恨。所有载垣等矫传赞襄名目。及擅拟驳斥董元醇谕旨。著即销除。惟此案系王大臣大学士六部九卿等、于内阁会同刑部议定罪名。伊等造作之谕旨二道。即著内阁刑部、随同本案档册录存。以著信谳。并著军机处即随此次谕旨。照录一分存档。另录一分交南书房收存。均著低二格书写。以示区别。庶使奸邪逆迹。不得溷载方策。以重纶音而昭炯戒。　　

○又谕、华丰等奏、年终承袭世职。请旨遵办一摺。承袭五等世职。业经王大臣等奏定章程。照常引见。其年终应袭轻车都尉以下等官。及随时承袭佐领各职。均著归于新定章程。请派王大臣验放。并将应袭各员家谱。于验放次日。随摺一并呈览。　　

○谕议政王军机大臣等、有人奏、捻匪屡犯山东河南。请饬各路进剿。直捣贼巢一摺。逆捻以徐亳等处为巢穴。山东河南附近地方。叠被窜扰。虽节经官兵截剿。总未大受惩创。该匪每出。无不饱掠而归。蹂躏居民。实堪痛恨。若使各路官兵。跟踪追蹑。直偪贼巢。何至为害无己。乃从前各统兵大臣。每以该匪侥幸出境。苟安目前。并不通筹全局。为捣穴捦渠之计。糜饷劳师。迄无底止。现在僧格林沁、胜保、剿办曹州东昌等处土匪。均已得手。著即会同谭廷襄、迅将山东各股匪徒。痛加剿洗。若于年内歼除净尽。即移得胜之师前进。直捣徐亳捻匪老巢。袁甲三驻军临淮。近日并无捷奏。所部兵勇。岂可任其逍遥自在。著即督饬李世忠等将附近贼圩。克期攻拔。昨毛昶熙奏称、冬令匪不出巢。是归德情形。己不甚吃紧。并著会商严树森督兵进剿。攻取亳州。郑元善计己带兵出省。著严树森严饬该司会同张曜等军。由汝光一带。协力进攻。该大臣等受国恩。总当不分畛域。密速定期。约会各路。同时大举。直捣老巢。痛歼丑类。方是一劳永逸之计也。原摺著钞给阅看。将此由六百里各谕令知之。　　

○又谕、有人奏、山东捻匪。有明春赴山西。并渡大清河而北等语。捻匪四出蹂躏。意所欲为。往往先为扬言。山东为京畿屏障。与直隶之天津河闲接壤。大清河一带。虽经设卡防守。仍虞民力单薄。曹州府属之濮州范县。自黄水灌入。至东昌府属之李连桥。汇入大清河。曹属土匪。往往句结捻逆。由此抢渡。著谭廷襄饬令各河卡民团。加意严防。毋稍弛懈。并于濮范等处。择要严守。以防该匪北渡。至山西素称富饶。贼久垂涎。该省表里山河。有险可扼。亦须豫为准备。以杜窥伺。著英桂相度险要。妥速筹防。以固边圉。傥该抚等玩迁延。不能先事实力筹防。致明春捻踪阑入山西境内。或渡过大清河。朕必将该两省巡抚严惩。决不宽贷。懔之。将此由六百里各谕令知之。　　

○又谕、有人奏、归化城理事同知庆麟、贪鄙不职。胪列各款。请饬查办等语。归化城为山西边界要地。蒙回杂处。商民络绎。抚治极关紧要。若如所奏情形。蠹国殃民。所关非细。著派德勒克多尔济、英桂、按照所参各款。认真确查。严参惩办。以儆官邪。原摺著钞给阅看。将此各谕令知之。　　

○乌噜木齐都统法福礼疏报、乌噜木齐宝迪局鼓铸大钱。磺砂不继。请暂停鼓铸。以节糜费。从之。　　

○以故克勤郡王庆惠子晋祺袭爵。　　

○兼管顺天府府尹张祥河因病乞假。以兵部尚书万青藜署兼管顺天府府尹。　　

○实授遮克敦布正白旗汉军副都统。　　

○以察哈尔缉捕出力。赏蒙古佐领囊冲等升衔。　　

○甲辰。谕内阁、贾桢等奏、请将三库等缺保送人员。分别引见开单一摺。所有保送三库郎中员外郎档房主事各缺。著照新定章程。带领引见。其保送司库大使笔帖式等缺人员。著一并带领引见。　　

○又谕、吏部奏、议覆御史钟佩贤奏请停止军功保举记名道府一摺。并片奏、请饬嗣后军营保举。文职不得多于武职等语。军营保举人员。前经吏部奏定章程。所有粮台及各项局务人员。止准请加选班升阶。不准保奏请旨记名道府。立法本己周备。乃近年来法久弊生。各路军营。保举记名道府人员稍多。未必悉皆冲锋冒镝之员。殊非核实之道。著照所议。于前定章程外。再行核实办理。嗣后各路军营。于保举记名人员。必须克复省府城池。或歼除大股贼匪。或捦斩著名首逆者。方准择尤酌保。并将该员到营年月。及出身履历。是否能胜方面之任。据实声叙。专摺保奏。毋得于汇奏案内。笼统出考。含混入奏。并不准于寻常务仗。率行奏保。以绝冒滥。至所称近来军功保举。往往文员多而武员少。不足以昭核实。亦著昭议。嗣后军营保举人数。文职不得多于武职。以示限制。其有文职人员。果系带勇打仗。杀贼立功者。亦准其据实奏保。国家治军行赏。惟在切实论功。若如该御史所奏。将军功保举记名。概行停止。亦非朝廷破格用人之意。部议章程。业己周妥。惟在各路统兵大臣等。破除情面。秉公荐拔。用奖真才而杜幸进。　　

○又谕、僧格林沁等奏、剿办寿张等处会匪。连获胜仗。并围攻范县。督剿棍匪情形一摺。会匪刘前等盘踞寿张迤西之竹口等处。经僧格林沁令国瑞带领马队。谚本月初一等日进攻。该匪拌命抗拒。官军马队枪箭。帮同进击。翼长舒通额、副都统舒明安等、前往督剿。连日跟踪追压。毙匪甚众。将簸箕营贼圩焚毁。余匪归并竹口一处。官军大队冲压。追杀三十余里。毙匪四五千名。该逆仍死守贼圩。游击蔡连秀等、用地雷将围墙轰搨。一齐进攻。竹口围圩。全行蹋毁。其范县踞匪。经副管恒龄等前往围攻。梁山等处。亦经道员卢朝安前往清理民围。至运河迤南棍匪。盘踞涧头集一带。著该大臣即饬令副都统德楞额等、会合吴棠兵勇。跟踪追剿。务将首恶捦获。毋任滋蔓。　　

○又谕、御因御史曹登庸、奏参山东巡抚谭廷襄、藩司清盛等情。降旨交僧格林沁查办。兹据查明覆奏。本年八月闲。捻匪东窜。该抚所带官兵。仅止数千。未可轻敌。谭廷襄督兵固守省垣。系为慎重起见。趵突泉在城外土围以内。该抚在彼住宿。于调度亦属相宜。并未访有携妾情事。惟王观澄办事迟钝。童正诗办事乖谬。前经该大臣严参。系奉旨分别勒休降调之员。该抚仍将该二员派赴东昌带勇。实属委用非人。谭廷襄著交部议处。王观澄、童正诗、著谭廷襄、饬令来京。由吏部带领引见。皇华馆设局捐输。该委员等如果办理得宜。何至怨声腾沸。著谭廷襄严饬委员等、嗣后务当妥为劝导。不准稍有抑勒。清盛之父前任刑部郎中柏龄、带同伊孙往泰山烧香。住居书院。由泰安县豫备公馆。虽查无收受程仪确据。究属不知检束。清盛于伊父游山。不能谏止。亦难辞咎。柏龄、清盛、均著交部严加议处。前任泰安县知县方振业、于藩司之父前往泰山。辄为豫备公馆。亦属有意见好。著交部议处。其临清州知州张延龄、章邱县知县屠继烈、历城县知县吴载勋、既据僧格林沁派员查访。并无汇银至京。交该司之父收受实据。著毋庸议。　　

○谕议政王军机大臣等、前因清盛奏、僧格林沁粮台欠饷太钜。当经谕令文煜等迅速筹拨。兹据僧格林沁奏、刻下待饷孔急。请饬迅解等语。僧格林沁粮台月饷。前己欠发至三四月之多。现在驰剿东昌曹州等处教会各匪。兵力尚形不敷。必须另行添募壮勇。分路攻剿。迅速埽荡。若能饷足兵强。次第歼除。则直隶等省边界无防堵之费。文煜等岂可心存膜视。屡催罔应。著文煜、严树森、英桂、将欠解各饷。陆续迅速筹拨。傥再迁延不解。必当照新定章程惩处。其山东欠解十月分饷银三万两。亦著谭廷襄迅即筹拨。以济要需。将此由六百里各谕令知之。　　

○以顺天府府尹毛昶熙为太仆寺卿。擢直隶天津府知府石赞清为顺天府府尹。　　

○命安徽巡抚彭玉麟帮办钦差大臣袁甲三军务。　　

○以湖北省城巡防出力。赏学政翰林院编修俞奎垣五品衔花翎。　　

○予山东寿张阵亡副都统舒明安祭葬世职加等。谥果毅。　　

○调察哈尔商都牧群马一千匹。解赴钦差大臣僧格林沁军营备用。　　



大清穆宗继天开运受中居正保大定功圣智诚孝信敏恭宽毅皇帝实录卷之十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

咸丰十一年。辛酉。十一月。乙巳。冬至。祀天于圜丘。遣礼亲王世铎恭代行礼。　　

○上诣观德殿几筵前行冬至大祭礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○钦奉母后皇太后圣母皇太后懿旨。金八件。著改用黄铜镀金。舆轿什件等项。著改用铁錽银。伞扇旗纛金顶。著改用黄铜。以昭节俭。　　

○谕内阁、大学士桂良等奏、遵议御史华祝三奏部议京察截俸日期窒碍难行一摺。京察为激扬大典。前经吏部奏准。展缓一年。至截俸日期。钦奉谕旨。扣至咸丰十一年三月十五日截止。自当钦遵办理。至一切停升注考事宜。亦经吏部奏明。分别核办。尚无窒碍。该御史原奏内称、京察必视差使之优劣。定等第之高下。上年差使应列一等。至本年三月升调别衙门。若仍与一等。则与截俸不符。不与一等。则资俸以酉年为限。劳绩不以酉年为凭等语。向来升调人员。一年以外。仍准统计前俸。至填注政绩考语。半年以外。即由新任衙门出考。若舍新任之资俸。论原衙门之差使。办理更难画一。又称一等升迁。三等降调等语。向来一等加级。三等照旧供职。并无升迁降调之说。所奏系属错误。又称酉年三月以后。病痊服阕升调铨补得缺各员。均不应在考察之列。将不分等第。从无实缺人员不加甄别之理。仍分等第列入三等者。必有置辩等语。升调得缺。本系实缺人员。该御史谓与病痊服阕铨补得缺各员。均不在考察之列。己属声叙未明。至应否分别等第。业经吏部奏明。例应考察及不应考察之员。统以三月十五日为断。亦与截俸两无窒碍。又称礼兵等部员缺本少。本年三月以后。各员中或以事故去。而此后得缺者皆系不合例人员。恐致无员可保等语。历届京察。保荐不得其人。即任缺无滥。圣训煌煌。允宜遵守。岂该御史尚未之知。又称本年三月后。考察各员。有屡经升转者。有窐误停升者。论其体制。则新阶叙用。与旧阶叙用。判然各别。论其处分。则考察在前。窐误在后。难以持平。恐升转易致冒滥。被议者不能折服其心。截俸亦多捍格等语。向来考察期内。凡有升转议处事件。概行停止。此次展缓一年。势难一切停止不办。亦经准吏部所奏。注考等项事宜。均照现在官职办理。今该御史所指窒碍各情。俱应归停升之例办理。与截俸毫无干涉。又片奏此次京察。需以四载不为迟。将来缩以二年不为速等语。三载考绩。古有明训。该御史强为二年四载之说。尤属不谙政体。所奏著毋庸议。　　

○又谕、官文等奏、请将防守省城出力各员奖励等语。本年春闲皖逆纠合捻匪。由英霍窜入楚境。防守各员。昼夜巡查。该逆未得偪近省城。尚属著有微劳。自应酌予奖励。署荆州副都统镶红旗汉军副都统巴扬阿著赏给头品顶带。记名翰林院侍讲卫荣光著赏给五品顶带。并赏戴花翎。至道员恩祥盛康二员。官文等奏请记名以道员＜??闲＞放之处。昨日业经明降谕旨。嗣后各路军营。必须克复省府城池。或歼除大股逆匪。或捦斩著名首逆者。方准请保记名道府。并须录叙劳绩。专摺保奏。此次官文等所保道员恩祥盛康二员。著遵照谕旨。详细查明另行专摺奏请奖励。　　

</div>
    <div class="pagination">
<a href="清实录同治朝实录_page18.html">上一页</a><span>...</span><a href="清实录同治朝实录_page14.html">14</a><a href="清实录同治朝实录_page15.html">15</a><a href="清实录同治朝实录_page16.html">16</a><a href="清实录同治朝实录_page17.html">17</a><a href="清实录同治朝实录_page18.html">18</a><span class="current-page">19</span><a href="清实录同治朝实录_page20.html">20</a><a href="清实录同治朝实录_page21.html">21</a><a href="清实录同治朝实录_page22.html">22</a><a href="清实录同治朝实录_page23.html">23</a><a href="清实录同治朝实录_page24.html">24</a><span>...</span><a href="清实录同治朝实录_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
