<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 112 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 112 页/共 263 页</h1>
    <div class="content">　　大明英宗睿皇帝实录卷之一百六十二
大明英宗睿皇帝实录卷之一百六十三
　　正统十三年二月丁巳朔释奠先师孔子遣户部右侍郎兼翰林院学士陈循行礼  敕谕哈密忠顺王倒瓦答失里及管事大头目人等曰昔我  皇曾祖君临大位尔祖之叔安克帖木儿首先率义来朝特封忠顺王锡以金印命管治哈密人民保御边境其后尔祖脱脱承袭王爵克效忠勤特命守把西陲后门缉探外夷声息恩待尤  逮尔父卜答失里及尔嗣爵以来遣使朝贡恩赏愈加尔宜尽心补报凡外夷来朝贡者必护送之毋令所失其有狡黠之徒诈诱良为非者悉拒绝之庶见尔之忠诚前岁撒马儿罕等处来朝使臣回至尔处不即遣人护送却纵令无知之人潜通瓦剌拘留使臣夺取赏赐揆之大法当捕治示众今姑不问尔等自今宜各效忠诚谨守法度若迤北人来诈诱悉拒绝勿听远夷使臣往来者皆如旧护送庶盖前愆若尔等悖逆朝命仍私通夷虏贻患生灵必调大军剿捕尔等其毋忽  戊午祀  太社  太稷  遣顺天府官祭先农之神  夜火星犯罚星南第  星  己未  皇太后圣节  上率亲王上寿免命妇朝贺赐文武百官宴  升直隶真定府隆平县县丞米进为栾城县知县进九载任满知府张玉奏保进在官有惠政堪任知县吏部亦考称职当升故有是命  狭西平凉府镇原县县丞李显复任升七品俸显九载考满丁父忧服阕属民告保复任镇守都御史王文覆实以闻故有是命
　　○翰林待讲学士陈询先是奉命考应天府乡试事毕枉道还松江为怨家所讦下锦衣卫狱鞫当运石还职  上命调湖广安陆州知州  修大兴隆寺寺初名庆寿  禁城西金章宗时创太监王振言其朽敝  上命役军民万人重修费物料钜万既成壮丽甲于京都内外数百寺改锡今额树牌楼号第一丛林命僧作佛事  上躬行临幸  免□上示□□隶广德州并建平县负欠被灾税粮  庚申楚府镇国将军季墀卒遣官赐祭命有司营葬擢进士马顼为湖广道监察御史学正谢瓛为南京狭西道监察御史俱以理刑考中也  广西左参议甄完言所属思明镇安龙州与交阯连接虽有兵守把无官提督年久不免懈怠土民贪图微利潜从小路往来交易诚恐招致边患乞推公正智勇指挥一员量加升擢令其提督禁约庶边关谨严地方宁妥命兵部议行之  辛酉命山西平阳府通判李茂复任升正五品捧山东兖州府峄县知县王黻复任俱以九载考最巡按御史为民奏留也  复除福建右参议刘莘于山东布政司江按察司佥事戴谦于山东按察司狭西按察司佥事阎肃于本司莘以旧官代回谦肃俱以丁忧服阕也  狭西洮州茶马司奏本司额收四川官茶三年一次易买番马三千匹然有未完者盖由近年邻近府卫军民兴贩私茶者多是以产茶处所竞以细茶货卖而以粗茶纳官价既不伦粗茶复非番人所好所买不完职此之故事下户部请行镇守狭西右都御史王文等官禁约及行四川布政司严督所属务徵细茶运纳从之  先是云南三司以所属夷人差发马多不堪用奏准马一匹折徵银十三两运库收贮遇有征调给军买马骑操至是夷人各诉银价重无从出办愿仍纳马  上以远夷许从其便  光禄寺厨役有被杖投井死者巡视监察御史刘孜劾寺官  上怒其不预奏以章示法司既而宥之  金星  见于已位昏刻月犯昴宿  壬戌升刑部员外郎蒋箴祝暹陆瑜马嗣宗曾翚李棠罗崇本为郎中主事王健周瑄沈彬甘敬脩逯端项忠王概为员外郎照磨朱铨为署员外郎  广东都指挥佥事干羽奏乌撒军民府同知张逊嗜酒贪贿诸罪覆勘不实  上命羽自陈复不伏罪为都察院所劾命巡按御史逮鞫之  甲子命工部右侍郎兼翰林院侍讲学士高榖侍讲杜宁为会试考试官赐宴于礼部  乙丑遣官祭宋丞相文天祥  敕谕叛贼思机发曰曩者尔父思任发伏诛遣敕谕尔来朝实欲保恤尔而尔怀疑不决迩者遣陶孟刀库孟等来朝奏请授尔职今就令赍敕回谕尔翻然改过来朝朕推天地大恩宥尔罪授尔职与尔地尔其痛自省咎转祸为福用保全生灵朕不食言又敕云南宣慰司大小头目令其伴送思机发来朝许以升赏其后思机发疑畏竟不致盖孟养阴与之相表里云  敕谕福余卫都指挥安出等曰比者千户王成还自西海顺赍尔奏言去年为迤北贼徒抢杀避于脑温江居住乞朝廷招抚朕念尔等流离失所特遣成赍敕直抵脑温江晓谕尔等即互相劝谕率领人民来辽东境内选择水草便利宽舒善地安插居住给与粮赏使大小老幼各安生业尔不可迟疑有负朕恩待之心  夜月犯五诸侯南等二星  丙寅升  南临安府同知徐文振为本府知府时知府赖瑛告老属民告保文振能律己勤政堪代其职巡按御史廉实以闻故升之  狭西延安卫舍人周辅先被达贼虏去卖与回回为奴至是来归赐衣一袭令宁家完聚  丁卯工部尚书王卺以老病复乞致仕从之湖广五开卫奏本卫地临苗境山路险侧军饷难于转输去卫三十余里有水下通靖州江其中乱石沙滩二十余处计役五百人＜锍-釒＞浚一月有余可以成功于转输甚便从之  云南邓川州奏民田与大理卫屯田相连俱沿湖泽每岁雨水流徙沙土将湖尾沟渠淤塞以致水不洩禾苗渰没乞命州卫军民相兼＜锍-釒＞浚从之  敕赐太岳太和山紫霄宫南岩宫五龙宫净乐宫道经各一藏  辽东广宁前屯卫军党政自迤北脱归命给赏充御马监勇士广东左参议杨信民奏新会新兴等县及广东城外盗贼生发劫掠乡村杀死官军恐后滋蔓卒难扑灭宜敕三司蚤为剿捕以除民患从之  狭西按察司奏安同中护卫百户杨清擅传韩王范土□卬令旨于平凉卫右长史郝祥不能谏请俱寘于法从之  有僧詈太保成国公朱勇于北安门外收送法司鞫之实真宁王府典仗麻清诈狂病弃职为僧于京论赎杖还官  上命编充辽东边卫军  戊辰升户部主事张用瀚为吏部验封司员  郎以九载任满也  命金吾左卫都指挥佥事萧敬子盛袭为指挥使神机营署都指挥佥士王贵子瑛袭为指挥佥事大兴左卫指挥同知张斌孙全济州卫指挥佥事汤勇子俊俱袭职  监察御史万节等言朝廷兴学校养贤才其于师儒之选类非一途或取用举人或保荐儒士或考除监生然儒士监生经学不精非惟不足为后学之师亦未免于滥举之弊其每科所取副榜举人因厌教官卑冷告入国子监读书有告两次三次以上者有年三十四十以上者皆不就职务图进士历事出身以致天下教官缺员数多生徒无所楷范乞敕礼部今岁副榜举人加倍多取其年二十以上者务令就职庶师道得人贤才众多命礼部议行之  广东按察司佥事韦广先奏参议杨信民进表如京私持未颁历千余本为馈资及所捕获猺贼十七人俱非正犯至是信民亦称广当考满不即行乃占监乡试且改刻乡试录文字又与猺贼韦公广同宗妄为掩饰事下都察院请逮于狱而下其奏于巡按御史并勘实广信民事以闻从之  乙巳吏部言翰林院侍讲邢宽九年任满考称当升  上命复职  漕运都督同知武兴奏淮安至仪真瓜洲河道以郎中郭逞兼理近奉诏令逞专理瓜洲仪真兑粮宜令主事一员理河道从之  狭西临潼县河滩地五顷旧系宜川王府牧马草场被民人尉授等占种王奏其故至是勘实户部请以地归王府执授等治罪从之  户部主事孟＜王巳＞奏各草场多被附近军民侵种者盖有年久封堆低小或潜移置以致界限不明虽遣官巡视莫能识办故也宜及今春暖令监丞李保住提督各马房官军人等于各草场周围相离百内种柳一十二株俟其长大不惟可与所放马拴荫憩息抑且界限分明免致争讼  上是之仍命＜王巳＞同管栽种  麓川思机发遣头目刀克猛等来朝贡象马及金银器皿差发银等物礼部议令其赍彩币给与思机发并其妻  上曰来朝头目远路辛勤待之以恩宜给赏赐其思机发赏赐姑止之待其自来  徐州吕梁二洪皆分黄河水以通舟楫其泰黄寺巴河原系分水之处年久淤塞水脉微细先此都督同知武兴奏请＜锍-釒＞浚以冬寒土坚而止至十复请  上命所司发军夫＜锍-釒＞浚之  浙江署都指挥佥事张勇为指挥同知时尝掊所部白金以馈运粮署都指挥佥事刘鼎事觉鼎以其半归勇因诬勇同受勇遂匿己馈鼎事首其金于官奏下巡按御史李宾鞫得实坐鼎赎徒调沿边都司并劾勇奏不以实请逮治从之  辛未擢进士戴＜王卸-卩＞郑瑄卢中为刑部主事  云南按察司副使萧晅初为刑部山西郎中摄河南司事时本司主事洪绳受有赃县丞贿而出其罪未结以忧去晅不究但据成案与结事觉及之法司论晅不应从重当赎杖完官从之  监察御史周瑜有妻居家复于京取妻为妻家所讼时瑜按事直隶命下狱  壬申命试中书舍人吴希纯王叔安董玙俱实授中书舍人  命云南姚安军民府设阴阳学置术正一员姚州大姚县设阴阳学置训术一员广东新会县设大瓦口巡检司置巡检一员俱从本处三司奏请也  湖广参将都指挥佥事张善奏三千平鹞等处苗头苗银凑等攻隆信等寨烧毁房屋虏掠财物杀伤人命不听抚谕  上命兵部速移文善及贵州参将郭瑛会三司并巡按御史量带官军及谙晓夷情头目亲去设法抚捕务在事妥夷安  癸酉永寿王第三弟镇国将军志埵卒遣官赐祭命有司营葬  忠义前卫仓火烧毁米近千石户部奏侍郎张睿不用心巡视宜治罪  上以火发非人所为置不问  设直隶凤阳府亳县广平府鸡泽县真定府井陉县山东兖州府城武郓成二县僧会司各置僧会一员庐州府无为州道正司置道正一员俱从本处奏请也  朵颜卫达子鬼里等二人□归命为头目月给米二石隶南京锦衣卫赐彩币表里布钞房屋器皿等物  甲戌福建延平府将乐县儒学训导王昌顺言本县有宋儒龟山杨时师事二程得理学之传其注解五经四书国朝颁降大全多见采录心术之正理学之微诚有益于治教且闽之大儒若罗从彦李侗朱熹辈道学渊源实自时始乞准令从祀庶以上昭国家崇祀之典下彰先儒传道之功  上命礼部定议  命故襄城伯李隆男珍袭封襄城伯擢进士卞营杨礼李奎为户部主事浦清陈暄吕正为刑部主事李永宁南京户部主事周莹南京工部主事陈云鹏大理寺右寺副冯时南京太常寺博士  乙亥楚府崇阳王孟炜薨王楚昭王第五子母潘氏洪武二十年生永乐二年册封至是薨年六十一讣闻  上辍视朝一日赐谥靖简遣官致祭命有司营葬  赐唐世子芝土□尔使女十人从王奏请也  先是鸿胪寺丞祁全同右佥都御史寇深抚治松潘等处深因衔□忤己发其受番僧马索所部贿又诬其尝通百户杜志纲妾及受贿妄报百户谢真功全亦讦深令指挥李璇徵得所部金砚受都指挥孙敬金银壸盏参议陈敏金银笔墨诸器逼志纲妾自诬通也因致其夫死于河  上命治全宥深不问但令往勘其事法司谓全所报谢真功兵部勘至再佥事朱良皆以实报矣既而附深乃报全受其贿盖四官皆深统属者请令给事往勘  上不从全负诬诉不已时按察使曹泰亦以忤深坐事言深怀奸害人不法诸状  上皆不听至是法司坐全索所部贿拟赎徒为民深受璇敬敏等贿威逼志纲死恐有验良附深妄奏俱请裁之  上曰全罪如所拟良以付巡按御史治之深敬敏等姑不问下三司御史掌印官收璇鞫审深受贿及志纲死状具闻处治  有杭州僧自陈其寺为火焚请敕有司修造  上以杭州水旱不宜扰民不允  丙子升河南府知府袁锭为浙江布政司右参议巡海备倭山西按察司佥事戴诚为河南布政司右参议＜锍-釒＞通河道  夜月犯星宿东第一星  丁丑狭西华林寺剌麻神庆洮州番僧镇南劄失等贡马及铜塔世利赐彩币表里有差  命辽东自在州指挥佥事亦令哈子朵儿哈教化子兀合察哈子王安劄剌答子欢脱木副千户速若子弗塔希朵罗驳子佟海俱代职故指挥佥事秃里子吴全粉红子王海答当哈子王贵木答兀子三保奴俱袭职  戊寅给襄城伯李珍岁禄一千石米麦兼支  监察御史王珉奏奉敕巡视银场据福州等府宁德等县民五千余人诉先因侍郎焦宏定岁课银二万八千二百五十两后御史冯杰会同本处司府县官从公勘实准令尽力煎办止得银一万三千四百两已行解官今复追补宏所定数缘各坑矿脉微细各民家道艰难无从陪纳乞赐分豁如虚各甘籍没家产臣以为民窘如此若复追并恐逃窜为非乞依御史冯杰所定数煎办  上曰银课数已定民何得复妄诉若复不完并珉执罪之  宣府总兵官都督杨洪奏宣府城北面近山每岁春夏间为山水冲激请以河南及本府见操步军采木石筑堤凿壕引山水入城南大河其四门壕堑亦宜深浚置吊桥来往从之  己卯吏部奏贵州巡按御史虞祯左布政使叶节等考普市所吏目冉文罢软不胜任黜为民其都司又奏本所总旗张通等告保文莅政勤敏非罢软者下续巡按者访察如通等所言宜令文复任祯节等考察不公祯已改除山东博平知县请移文问罪如律  上命巡按御史逮祯治之节等记罪停俸半年  狭西掌永昌卫事都指挥佥事宋忠狭西行都司都指挥佥事赵斌俱以受所部指挥滕暹等白金事觉巡按御史孙庆按察其状  上命执暹等鞫治责忠斌自陈状忠斌输罪遂宥之  赐赵王第六子名祁鉾  云南总兵官黔国公沐晟等奏贼子思机发弃巢逃命潜住孟餋荷蒙  圣恩屡降玺书令其亲身朝见宥以不死思机发疑惧不出累遣官调兵到金沙江贡章驻劄就彼缅船造桥刻期过江攻取而缅蛮与贼交构心怀谲诈逗遛不进以致春气瘴发江水漫阔船只不敷不能过江况粮道继难以久驻除将官军夷兵放回候今秋再调攻取缘云南军士数少实难措置  上曰既是思机发逃遁累抗朝命其调南京各卫及各都司军选官统领限今年八月中到云南听总兵官调度征进  辛巳清明节遣官祭  长陵  献陵  景陵  礼部引会试中式举人岳正等一百五十人陛见  敕谕西宁侯宋瑛宁阳候陈懋都察院副都御史曹翼刑部右侍郎杨宁曰朕今躬诣天寿山谒祭  祖宗陵寝特命尔等居守京城提督各门官军严加守把不许怠忽遂命公侯驸马伯五府六部都察院等衙门官太师英国公张辅等扈从  兵部尚书邝野奏今调湖广都司各卫所官军征进麓川其要害五开等处缺人守备宜移文总兵参将等官查取查陵等卫运粮退出官军五千守备如例支给行粮候征进官军回日仍发回各卫从之  赤斤蒙古卫千户阿儿加等来朝贡马驼玉石等物赐宴并币表里等物有差  壬午告  奉先殿遣官祭皇城门之神是  车驾发京城驻驆沙河  癸未  驻驆天寿山  甲申  驻驆陵下遣礼部尚书胡濙祭告  天寿山之神  乙酉  上祭  长陵  献陵  景陵扈从文武群臣陪祀
　大明英宗睿皇帝实录卷之一百六十四
　　正统十三年三月丙戌朔驻跸天寿山  丁亥  车驾还驻跸沙河  戊子文武百官军民耆人等及四夷朝贡使臣迎  驾于都门外拜呼万岁  上还大内谒  奉先殿及  皇太后出御奉天门朝见群臣
　　○上以云南孟养军民宣慰使司大头目刀变蛮等隐藏贼子思机发敕谕之曰孟养乃朝廷开设衙门尔刀变蛮等敢拒违朝命一可伐思机发系贼子尔等故纵不捕二可伐尔孟养昔被思任发侵夺其地逐尔宣慰刀孟宾见在云南优养尔等与讐为党三可伐云南总兵等官世世管属尔地兹奉朕命接取贼子尔等不从调度四可伐尔等不过以为山川道路险阻官军未易遽到又以为气候瘴疠炎热官军不可久居势强则拒敌力弱则奔遁殊不知昔马援远标桐柱险阻无伤诸葛亮五月渡泸炎热无害皆能破灭蛮夷开拓境土况今大将有决胜之机前麓川之战已可知矣尔等宜悔过自图转祸为福令思机发亲自来朝朕依前敕授一职与一地令归管食如彼不肯出尔等擒捕来献为上策若尔等拘思机发报官军接取为中策若尔等代彼支吾延缓或报彼逃遁别所朝廷必命大将统率大兵直抵尔处合围奋剿此时悔无及矣尔宜其深省之  监察御史林廷举言漳河自山西沁州发源七十余沟会而为一至肥乡县等处堤岸逼隘水势湍激以故为民患元时分支流入卫河以杀其势永乐间湮塞旧迹尚存去广平大留村十八里宜发丁夫凿通仍于漳河水减可免居民之患而卫河水增亦足为漕舟之便从之  庚寅命署都督佥事张軏田礼董兴范雄俱实授都督佥事  朝鲜国王李祹以赐还其漂海人民遣使奉表谢恩贡方物赐宴并彩币等物有差  广西太平府万承龙英都结镇远四川土官知州许奎养利州判官李荣思明府忠州土官孙黄溥凭祥县土官男李寿祥四川成都府保宁县土官孙王永各遣人来朝贡马赐钞币  夜月犯五车东南星  辛卯参赞云南军务侍郎侯琎奏奉命选广南卫官军操备腾冲已得精锐士卒二千分为二班请于金齿大理二卫各选六百人益之亦分为二班共三千二百人四分屯田六分守城与腾冲土汉旗军相兼屯守俱隶守备指挥李昇提督  上命提督等官善抚士卒毋致失所  河南都司官军操备宣府者多道亡总兵官左都督杨洪等奏其数且劾把总都指挥佥事林祥等不严钤束罪  上宥祥等但命巡按御史究治官军之道亡者  壬辰升狭西按察司副使张楷为都察院右佥都御史  命工科给事中张敏复任敏九年考满自陈乞照中书舍人例升除在京职事或留在科以图补报故有是命  以漕运粮将至京师诏官军人等如例于太仓先关俸粮四个月空廒以俟收受新粮  先是直隶淮安府税课司岁办课钞一百三十四万余贯存留支折府卫官吏人俸粮不敷至是命户部主事李秉闸办今年课钞增至一百八十余万遂为定例  癸巳免顺天府河间府四川庆重府所属州县被灾无徵税粮七万五千三百余石  命大同选操屯军一千余人仍屯种以供边储  狭西金州学正陈圯奏今丁母忧所有责偿先年渰烂仓粮七十余石实无所办乞容于原籍直隶常熟县措办偿官事下户部覆奏从之  甲午韩府襄陵王冲炑奏臣嫡母及韩王赐臣园池一所臣念尺天寸地皆属朝廷谨奏以请  上命受之
　　○广西左布政使揭稽九载满考未到京广东布政司奏缺布政使  上命调稽补之  给宣府备边官军马六百八十七匹巡按直隶监察御史申佑申奏和州递年旱涝人民饥困已发军仓粮验口赈济不敷复于附近有粮官司借给俟丰年抵斗偿官从之  乙未设直隶广平府鸡泽县僧会司置僧会一员从本县奏请也  镇守太监郭敬奏大同左参将都督佥事石亨挟私杖指挥周忠致死及交通王府驭卒无纪诸不法状巡抚右副都御史罗亨信奏覆俱验  上以亨颇能效力于边宥之  四川都指挥佥事魏英坐索所部贿巡按御史张洪鞫验当赎徒是时有例贪酷都指挥赎既送兵部调缘边洪因奏松潘等处番贼出没请令英及自今四川都指挥有犯俱输赎谪为事官立功松潘等处事下都察院谓洪奏违著令宜仍送京注调从之  丙申遣官往南京该库关领阔绢六百六十余匹运至云南赏劳征进功军士  礼部言旧例副榜举人年及二十五以上者授以教职未及者或依亲或入监读书近例不拘年齿但愿入监依亲者皆听今副榜举人司马恂等四百一十三人俱愿依亲入监刘矄等一百八十九名愿授教职宜皆随其所愿从之  修南京鸿胪寺习礼亭仪门及前后厅堂厢房  丁酉升云南广南府姜浚为云南按察司副使提督学校及清理军政浚以广南不可居求黔国公沐斌等奏保之故有是命  命故辽东备御都指挥佥事崔祥子显袭为指挥使  礼部尚书胡濙奏殿试举人  上命吏部尚书王直户部尚书王佐兵部尚书邝野刑部尚书金濂都察院右副都御陈鉴吏部左侍郎兼翰林院学士曹鼐掌光禄寺事户部左侍郎奈亨户部右侍郎兼翰林院学士陈循兵部右侍郎兼翰林院侍读学士苗衷通政使司通政使李锡大理寺卿俞士悦太常寺少卿兼翰林院侍书程南云太常寺少卿黄养正为读卷官  戊戌宁夏右参将都指挥王荣奏庆阳西安等卫旗军倒死马兵共七百余匹以差役烦难连岁荒歉无从偿官乞俟丰年追纳从之  永和王美坞奏父永和昭定王岁禄粳米二百石今臣袭爵粳米减半请如广昌王例关支事下户部覆奏从之  己亥宣府总兵官左都督杨洪奏宣府军俱用明盔标以雉尾而河南彰德等卫调来官军旗盔物色与宣府官军不类欲令改造如一从之  庚子  上御奉天殿亲策举人岳正等一百五十一人制曰自昔君天下之道莫要于内治之政修外攘之功举斯二者圣人所以跻斯世于雍熙泰和之域也夫修内治之政必先于爵赏刑罚而举外攘之功必本于选将练兵且爵所以待有功必待有功而后爵则天下有遗善刑所以待有罪必待有罪而后刑则天下有遣恶古先圣王无遗善无遗恶必有不待有功而爵有罪而刑者矣其事安在兹欲人皆迁于善不待爵赏而自劝皆远于罪不待刑罚而自惩其道何由凡兵之所统者将将之所用者卒卒之所仰者食而战则资于马曰将曰卒曰食曰马四者外攘所不可阙一也昔之君子以谓将其卒则选其卒之良戍其地则用其地之人战其野则食其野之粟守其国则乘其国之马庶几可以百战无殆不然则一郡用兵而取给百郡非善策也夫众至千万必有一杰然智愚混淆同类忌蔽何以能知其杰而拔置军旅之上欤一方之人有戍有农然戍非土著农不知武何以能作其勇而驱列御卫之间欤田有肥瘠岁有丰歉何以能致其粒而积贮仓廪欤土地气候产牧各殊何以能致其息而充溢边鄙欤朕祗承  祖宗大统惓惓以经国子民为心而于安内攘外尤加意焉子诸生学古通今而来必深于其道矣其具以对无聘浮夸务陈切实朕将采而用之  镇守洮州都指挥李信奏正统十一年入番徵收茶马其哈偏等簇番民逃窜别境负马二百四十九匹迨今无从招抚追纳  上曰番民既艰难逃避姑免追徵仍移文各簇头目招抚复业务在宽恤得所若头目故纵逃避及逃民恃顽不悛俱重罪不宥  壬寅  上亲阅举人所对策赐彭时等一百五十一人进士及第出身有差  命兵部尚书靖远伯王骥总督军务都督同知宫聚佩平蛮将军印充总兵官都督佥事张軏充左副总兵田礼充右副总兵方瑛充左参将贵州都指挥同知张锐充右参将统率南京直隶及云南湖广四川贵州官军土军征剿思机发降敕谕王骥曰贼子思机发遁于孟养朝廷累遣敕招谕冀其改悔奈尚负固恃险虽遣人请罪心实不服顷总兵官沐斌率兵至金沙江招之托疾不与见孟养头目又党恶不执来献厥罪惟均今命卿等统率官军以行天讨朕已敕责孟养刀变蛮等罪恶可伐之状令其劝谕贼子或执之来献卿至云南再遣人往趣之就密察其动静虚实如贼子计穷亲自来朝或孟养惧祸献之军门即与息兵如仍不服则决意进讨务剿灭之凡贼子及孟养族属悉擒械京胁从之人谕令复业毋致惊变卿以文武重臣夙著劳绩兹一切军机重务将士赏罚激厉俱从便宜行事卿其秉诚效智以副倚注之重又蜜敕骥曰万一贼子远遁猝难捕获则先擒刀变蛮平其巢穴或逃入缅地而缅人党蔽亦相机擒之庶夷人知所儆惧大军不为徒出此敕密示卿不可漏洩于一人以败大事又敕谕云南总兵官黔国公沐斌俾凡镇守城池抚恤军民总督粮饷等务悉与骥等会议而行又敕谕云南安置孟养旧宣慰刀孟宾俾为向导又敕谕木邦缅甸南甸干崖陇川等宣慰司使罕盖发等各起兵备船积粮以俟调度  癸卯赐进士彭时等宴于礼部命太师英国公张辅待宴  赐从征麓川官军钞有差  甲辰赐永寿王庶子名鉌  赐状元彭时朝服冠带诸进士钞人五锭  狭西岷州卫胜安寺番僧远巴四川芒儿者安抚司土官弟先结藏嘉定州大邑县开化寺僧桑向加星吉等来朝贡马赐宴并钞币  乙巳状元彭时率诸进士上表谢恩  户部奏狭西文县守御军民千户所吏目黄公睦奏要比西固城吏目例铸降印记用使缘本所既有税粮课钞难令军职转管宜从公睦所请从之  设云南赵州医学置典科一员  命狭西西安府所属州县募到善射壮丁随军操练人给绵布二匹月支口粮四斗仍优免其杂泛徭役  命以山西大同府赃罚银籴粮料及准官军本色俸粮其钞贯准官吏折色俸粮  赐朝鲜国陪臣李思任哈密等处使臣都督脱脱卜花等宴  广东把总守备署都指挥佥事陈德奏猺贼三千余徒攻劫泷水县哨守指挥同知王昱遇贼退缩是至烧毁廨宇仓粮杀掠人畜臣得报委指挥佥事张玉等领军追捕生擒四人斩首十二级复所掠一千六百余人事下兵部劾昱失机罪  上命三司及御史体覆逮问仍令德抚捕余党被虏之家有司优恤之生擒蛮贼鞫问明白枭首示众毋冤抑平人  夜月犯箕宿东北星  丙午山西平阳府薛州民张拾妻侯氏一产三男给赐如例  广西蛮贼劫掠广东廉州白石堡乡民把总守备署都指挥佥事陈德劾该管都指挥佥事干羽提督不严都察院并劾德请俱下巡按御史究治上以捕贼方急命姑记德罪停羽俸三月俾设法缉捕若更怠慢俱处死不宥  丁未命征进麓川军官比在京军官例俸粮三分折银按季通类关支从金吾右卫指挥使安顺奏请也  瓦剌也先下回回哈只马黑麻等三人来归命隶南京锦衣卫赐衣靴钞币房屋器皿  戊申巡按浙江监察御史李宾等奏宁波绍兴二府属县去年旱灾民今乏食已会同委官发粮赈贷俟秋成抵斗偿官从之  己酉设四川马湖府沐州长官司医学置训科一员潼川州射洪县僧会司道会司置僧会道会各一员从本处奏请也  广东守备署都指挥佥事陈德奏高州等府蛮贼往来为害哨守官军残疾老弱者多请于屯军内精选壮者每百户三十人每百名委官一员管领调用事下户部覆奏请命广东三司会议选调从之  户部奏山西平阳府库内赃罚罗叚等物并领养牛驴数多恐年久耗烂倒死请会官估直以准官军旗校折色俸粮钞贯从之  四川长河西鱼通宁远宣慰司乌思藏番僧剌麻锁南管著狭西阶州阿木簇簇头弟爵纳洮州卫答谷沟簇番僧藏卜领占等来朝贡马赐宴并钞币有差
　　户部奏福建福宁泉州镇东永宁镇海五卫负欠屯粮请逮提督管屯官治罪诏宥之令速追完若仍前延缓必罪不宥  礼部奏羽林前卫指挥同知徐庆锦衣卫带俸指挥佥事鲁都里永清右卫指挥佥事知瑛山西行都司都指挥使马贵云南都指挥佥事万珹狭西都指挥佥事朱全河南都指挥佥事崔智前后卒例遣官赐祭从之  广西劫掠广东高州府罗肥乡民家哨守指挥佥事陈聚等追及之斩其一人而官军九人为其所杀把总守备署都指挥佥事陈德劾奏该管都指挥佥事孙旺及聚等事下都察院谓德亦难逭罪请俱下巡按御史究之  上命御史执聚等杖一百还职旺停俸三月德姑记罪俱责令捕贼  兵科给事中姚铣言在外诸衙门追徵造作鞫问等项多用大棍夹棍躧棍非法拷人致死其按察司官亦有欲以威服人者于连染诖误及笞杖轻罪之人概同重囚拷掠致死乃令医人追补病死文案且虎吓其家不得伸理愚民坐此负冤者甚众情实堪怜乞行天下诸衙门每岁拷死及系死囚犯数名具录为册类送三法司详审查究庶使残酷之徒知所警惧而好讼刁民亦无由倾陷原问官吏事下刑部尚书金濂右都御史陈镒大理寺卿俞士悦等议谓铣所言烦琐难行从之  致仕巡检裴士忠奏臣系交阯归顺之人宣德间蒙除授山西解州盐池巡检司巡检任官年久已置田宅成家今致仕愿于彼入籍庶不失其所事下户部覆奏从之  辛亥工部右侍郎王佑闻父丧  上命奔丧即来视事  免直隶九江卫旱灾无徵屯粮三百二十余石  昼有流星大如弹色赤有光出正西西行至游气  癸丑擢第一甲进士彭时为翰林院修撰陈鉴岳正俱为编修  太仆寺卿崔奎奏京卫及顺天府山东河南州县去年孳生马马□罗驹五万二千六百八十二匹  山西威远卫指挥同知孙敬弃职潜住山西等处六年且诈称巡捕官索所经居民贿为巡检官所获法司论当赎徒还官  上命杖一百编充本卫军  署都督佥事刘广卒广甘州中卫指挥同知累以战功至右军都督同知奉敕充总兵官佩平羗将军印镇守甘肃正统初有罪谪戍辽东踰三年召还升指挥佥事守备肃州正统十年升右军署都督佥事充副总兵镇守凉州至是卒
　　大明英宗睿皇帝实录卷之一百六十四
　大明英宗睿皇帝实录卷之一百六十五
　　正统十三年夏四月丙辰朔享  太庙  遣中官祭司户之神  丁巳封代府宣宁王逊炓生母徐氏为代简王夫人赐之诰命  楚王季埱奏弟大冶王季堧择武昌护卫指挥同知翟政妹为妃婚期在迩不意叔崇阳王孟炜薨逝季堧应持服未敢成婚  上命礼部定议言王于崇阳王当服期年缘崇阳王未薨逝之先  君命以下节册至日合令妃翟氏拜受候服满成婚从之  免浙江江西南昌等府属县去年灾伤无徵秋粮六十万五年余石马草二万八千余包杭州南昌等卫所并直隶九江卫屯粮三十万五千余石马草二万八千余包  戊午命户部右侍郎焦宏督运军饷陛辞赐之敕曰今调官军往孟餋征取贼子思机发特命尔前往经过南直隶府分及湖广贵州等都司悉令积运粮料以听支用自云南至金齿等处粮料从长区画进兵之日仍随军馈运凡儧运军民土人尤须善加抚恤不许管运头目人等纤毫侵害致人嗟怨尔须廉慎公正凡事与三司协谋事干总兵镇守等官者同议处置务要粮道不绝事妥人安斯副重托钦哉  命故浙江都指挥佥事余斌子春袭为指挥使旗手卫指挥使张震子铎孝陵卫指挥佥事黄信子忠金吾右卫指挥佥事王伯颜哈者侄六十锦衣卫指挥佥事夏忠子宁完者台子黄家儿亦失蛮子长寿僧哥子弘北斗保俱袭职  江西布政司奏所属新昌高安上高三县去年旱蝗灾伤人民缺食乞将本处起运南京淮安二处粮米折银事下户部覆奏每米一石折银二钱五分从之  前军左都督冯斌卒辍视朝一日赠邢台伯谥襄武遣官赐祭命有司营葬  己未复除翰林院修撰周旋于本院河南按察司佥事王亮于山东按察司擢知县焦＜宀十见＞为云南道监察御史旋以病痊亮以父忧服阕宽以理刑考中故也
　　○甘肃总兵官宁远伯任礼等奏西宁卫密迩诸番正统元年以把沙阿吉二簇出没为非右佥都御史刘亨信奏选官军一千分为每月更番巡哨迨今十余年不得休息况二簇道理迂远山多瘴厉人马疲毙请如洪武永乐年例在卫操练遇贼相机追捕为便  上允其议仍命礼等酌量番情每岁防秋之时暂拨巡哨毋致番人窥伺边备  庚申  皇第二子见潾生宸妃万氏出也  革福建兴化县并入莆田仙游二县  定国公徐显忠卒辍视朝一日遣官赐祭命有司营葬  夜有流星大如杯色青白光明烛地出天市北行至天井  辛酉狭西岷州卫剌麻瑞岳钻竹等洮州卫剌麻领占藏卜临洮府剌麻神庆四川芒儿者安抚司土官多儿者少等遣弟先结藏等黎川安抚司左副使马麟遣把事兰景荣来朝贡马及方物赐表里彩币有差  壬戌永康侯徐安以阅马经原籍庐州府合肥县祭祖令人手搏为戏有因戏伤致死者事露法司请鞫其罪  上命姑贷之  癸亥赐文武百官宴  甲子巡按湖广监察御史阎宽等奏黄梅县连年旱灾人民俱采菱藕野蕨等物度日官仓稻谷上年已赈济尽绝今委官于军储仓粮内验口支给俟秋成抵斗偿官从之
　　○命鲁府护卫原拨运粮旗军并工修造王府房屋城垣候明年仍旧儧运粮储其屯田军余仍旧屯种办纳子粒  乙丑命给辽庶人贵烚妻子岁禄如故先是庶人以罪谪守辽简王墓至是房屋家财尽毁于火庶人因以愤死岁禄住支其妻曹氏奏称家属众多衣食窘迫故有是命复除福建道监察御史强宏于山东道以母忧服阕也  命故通州卫指挥使许安子能袭职  夜月犯太微垣右执法星  丙寅荆王瞻堈奏迁国三年欲诣京朝见  上以道远复书止之  丁卯召大同总兵官武进伯朱冕还京  巡按河南监察御史夏裕奏国朝封建亲王必选学行老成之士为长史纪善伴读教授朝夕左右匡其不逮近年以来赍表奏事一概遣出经年累月未得回府虗旷职业乞敕诸王府今后宜遣他官庶辅导得以尽职从之  广东新会县民莫谅等欲以广州府检校赵辉新会县典史万钟科歛部民白金事具奏钟惧白之左布政吴扬扬执谅等究问且收其奏谅归赴京诉之事下巡按监察御史杨刚刚拟扬赎杖还职从之  戊辰广东都指挥佥事姚麟奏强贼攻劫泷水县备倭指挥黑爽百户李顺不肯领军策应事下法司请治其罪且言麟先停俸擒贼久无验亦宜鞫之  上曰麟姑贷之令急擒贼爽等令把总都指挥陈德各杖五十仍旧守备再犯处死不宥  己巳南京翰林院侍讲学士周叙奏尝闻前代之史必修于后人而议论之正每资于直笔是以孔子春秋特书王正于元年之首朱子纲目分纪僣窃于甲子之下定名而正统尊夏而外夷不以势之强弱而殊分不以地之偏全而异称观夫黜五霸之权贬吴楚之号跻蜀汉而抑魏吴先江右而后北魏可见矣何也史之所载实天命人心所在而万世纲常攸系不可以毫发紊故也窃观宋辽金三史成于前元至正间当时秉国大臣皆辽金族类不以正统归宋遂分裂为三而以辽金加于宋首不惬人心不协公论初修之际言者虽多卒莫能改至今越百年凡有志史学正纲常者未尝不掩卷愤叹也盖宋承中华之统礼乐教化之隆衣冠文物之盛仁义忠厚之风三代以降之所仅见不幸辽金二虏迭扰其间后虽南渡而天命人心实所归附盛德弘纲难以泯没元儒陈桱修通鉴续编既正其统而三史全书尚仍其旧况宋史文字繁复板本复毁当厘正传布不可或缓钦惟  皇上负大有为之资承  列圣之统日御经筵屡命儒臣讲论宋史以资治道宋之明君贤臣事迹何幸晦于昔而显于今乎乞敕翰林文学老成之臣一人同臣于南京选文职官有学识者三四人共加论述以成有宋一代全书  上曰不必择人叙其自修  安南国王黎浚遣陪臣何甫等奉表贡金银器皿及象牙犀□诸方物赐宴并彩币表里金织袭衣等物有差  夜有流星大如杯色青白有光出天大将军东北行至近浊  庚午山东诸城县奏本年境内旱蝗民逃二千四百余户遗下地亩粮草无从办纳  上命停徵  辛未赐交城王庶长子名钟鐻辽庶人贵烚嫡长子名豪土□＜显-页＞第二子名豪坨
　　○巡按广东监察御史杨纲等奏猺贼复攻泷水县指挥张玉等率军擒捕斩首一百三十余级百户阎广等五人战死贼退纠广西蛮贼又聚猺山我军数少敌捕不敷已调广州及肇高雷廉各卫屯田官军二千益之  上命兵部移文巡按御史三司及陈德添调官军往彼操练先榜谕贼徒有因逼胁为非能改过自新散回村寨者俱宥其死如仍前啸聚即兵剿捕务在殄灭
　　○狭西岷州卫剌麻领占巴秦州卫番僧桑儿结领占广西上思等州遣头目岑安等四川泥溪长官司土官舍人王崇等乌思藏普应禅师领占遣番僧孙竹劄失等贡马驼及方物赐宴并彩币钞等物有差  壬申命户部运折粮银五万两赴大同收籴粮料并准支官军俸粮  户部奏山东福山县去年灾伤夏税小麦无收愿折徵钞布从之  户部奏驸马都尉王谊卒支遇禄米五百八十余石欲如例追取偿官  上命免追  镇守西宁都指挥佥事汪清先因番贼入境杀掠参赞军务右副都御史马昂劾其不行捕贼命清陈状清饰词不伏法司请下巡按御史鞫问  上命宥之  癸酉改进士万安等为庶吉士先是  上命吏部选进士人物俊秀贯在江北者三十人以闻尚书王直等选安及曹鼎熊瓒刘吉孙茂刘珝王勤谢瓌白行顺李泰宋弼邢让刘清乔毅李本李镛王恕孙昱孟祥曹辅韩敏尹旻张斐李赞李宽华显霍荣郭安李坚成章引见于内庭吏部右侍郎兼翰院学曹鼐等言宜仿旧例改为庶吉士送翰林院读书给赐酒馔房屋皂隶并笔墨纸劄灯油令本院侍读习嘉言侍讲王一宁编修赵恢提督教训庶有成效从之  广东署都指挥佥事王清奏泷水电白等处猺贼大肆劫掠臣与都指挥陈德各率精兵分路剿杀缘地邻广西贼徒互相往来必会同广西官军夹功庶易殄灭命下兵部议宜移文广西总兵官安远候柳溥等克期并进以除边患从之  甲戌辽府益阳王贵烰薨王辽简王第九子母薛氏永乐十年生二十二年册封至是薨享年三十七讣闻  上辍视朝一日赐谥曰安僖遣官致祭命有司营葬  命故后军都督同知王彧子瑁袭为指挥使都督佥事李圭子昱袭为指挥同知  乙亥巡按直隶监察御史周纪奏备御独石等处左少监韩政收餋官军余丁占役操备军士耕种地亩不纳税粮守备都指挥佥事赵玟隐占守城军纵家人卖所部马以图利  上以政等处边方姑贷之戒勿再犯  夜月犯十二诸国秦星  丙子给赐代王仕壥岁禄全支本色米二千石  升兵科给事中李春为狭西布政司左参议南京四川道监察御史李奈浙江市舶提举司提举王聪俱为右参议  敕谕泰宁朵颜福三卫头目委兀儿敏安秃哥鲁哥等曰比者尔三卫各奏被瓦剌抢掠散处滦河一带请敕招抚然尔三卫近年以来贪图微利私通夷虏朕尝遣敕切戒尔等略不经心兹致虏害深可怜闵今从尔等之意特遣敕付尔来使赍回听尔将散漫人民招抚归尔旧地居牧如仍被虏逼胁令头目奏来安插于辽东水草利便去处居牧尔等其钦承朕命  丁丑给宣府巡哨官军马三百五十三匹  修北上门外小河西岸  顺天府古北口边仓雨水倒塌上命密云卫密云县量拨军民夫修理  给故沙卫都督困即来女孙写帖门等月粮十石家人可系等月粮二石  己卯升南京大理寺右评事杨德敷为太仆寺寺丞以九载考最也  擢庶吉士倪让为中书舍人仍于四夷馆译字进士孙祥为兵科给事中曹凯刑科给事中陈善兵部主事陈宽刑部主事金恺南京吏主事李瑶南京刑部主事王绍大理寺寺副  户部奏楚镇国将军季墀卒其支过禄三百余石宜追偿官  上曰免追  赤斤蒙古卫都督佥事阿速遣头目阿儿加指挥木儿古剌等千户把麻答儿舍人完者秃等来朝贡驼赐宴并彩币表里有差  庚辰赐辽世子长子名曰恩鏋宜城王长子曰豪坅蕲水王长子曰豪坴  升通州卫指挥使赵琮署都指挥佥事武骧左卫指挥佥事刘昇署指挥同知彭城卫正千户蒋清定州卫正千户王源俱署指挥佥事琮等以大臣荐兵部试弓马熟闲故有是命  命刑部右侍郎薛希琏都察院右佥都御史张楷分诣南北直隶凤阳保定等府卫捕蝗  免湖广所属旱灾无徵秋粮七十五万一百余石屯粮一十四万七十余石  沙州卫达民矮尔丁等来归  上命于山东东昌卫安插赐钞币纻丝袭衣等物湖广江陵县岁贡生员张棨以内府考试怀挟文字赎杖运石毕法司以闻  上曰此辈若处以常律不足以警后其谪戍边卫逃则杀之仍著为令  辛巳  上以天气向炎囚系可悯敕三法司锦衣卫录见监囚犯杖罪以下悉＜宀十见＞恤疏放杂犯死罪以下递减三等照例发落不许淹滞或有伸诉冤枉者即与办理毋令被诬其真犯死罪录情辞以闻  壬午赐沈府沁源王长子幼埼夫人鲍氏镇国将军幼□土□□□幼  □高犬土□夫人宋氏王氏诰命冠服等物  南京户部右侍郎张凤奏臣九载任满以奉敕提钱粮不敢擅离职赴京  上命就彼复职理事  驸马都尉赵辉初袭其父和正千户职既而选为驸马至是以庶子琮袭职授诸驸马子孙袭授例乞加资级  上命仍袭为正千户  命浙江金乡卫指挥佥事王谦署都指挥佥事事以巡按御史李宾奏保也  复为事官马义为都指挥使田忠为都指挥佥事时山西行都司及备边俱缺官大同总官武进伯朱冕等保奏义忠乞令带罪复职理事故有是命  癸未南京武德卫兑运直隶吴江县民粮至杨子江被风浪漂流总兵官都督武兴奏请减除京仓之数于通州交纳用撙脚钱陪补庶无负欠从之  山西太原府奏以原平驿收贮年深草束变卖钞贯每草一束卖钞二贯从之  朝鲜国王李祹遣陪臣安进等奉表贡马及方物赐宴并金职袭衣彩币表里等物  吏科给事中张固奏释教以慈悲清净为本为其徒者当寡欲持戒岂期无赖贪饕载佛像于街市乡村鸣铙击鼓无端诞说惑世诬民乞敕巡视御史同五城兵马缉拏究罪从之  刑部奏奉诏宽恤罪囚给事中王理山东按察司副使王裕漏泄事情应斩南京监察御史范霖诬劾都御史周铨应绞请裁决  上命宥死俱谪戍大同威远卫  甲申哈密中顺王倒瓦答失里亦里把力地面亦速力火者王及亦迷力火者王阿剌木地面头目讨瓦干阿端地面头目伯蓝舍兀失地面头目锁擅亦速伏他石哈牙地面头目阿剌癿力的帖力他地面头目阿卜罕鲁城地面头目阿卜都剌哈剌火州地面头目哈苦儿白地面头目赛的马黑麻苦先地面头目舍剌领真地面头目虎歹癿力的等鸦儿地面头目赛打力察弟儿地面头目牙的哈儿散竹地面头目米南沙脱辛地面头目革来剌术地面头目纳速剌打鲁瓦歹昔儿勤地面头目阿他木儿秃由地面头目马黑木速鲁檀他替儿地面头目把黑的牙儿等俱遣人来贡马赐宴并彩币表里有差
　　大明英宗睿皇帝实录卷之一百六十五终
　英宗睿皇帝实录卷之一百六十六
　　正统十三年五月乙酉朔夜有流星大如椀色青白光明烛地出正南东行至云中
　　○丙戌贵州按察司副使李睿丁忧命起复赴任经理屯田
　　○山东济南青登莱等府俱奏蝗虫生发请差人捕灭从之
　　○丁亥保安王公鋉奏镇国将军公镀受封醴泉同官二县主婚礼在迩俱缺内使阍者随侍  上命各遣二人分给使用仍致书谕令善遇之遂赐醴泉县主仪宾郑杰同官县主仪宾鲁斌诰命冠服鞍马等物
　　○升山西布政司左布政使石璞为工部尚书时考满在京太监王振言其能故升之
　　○戊子裁省光禄寺司牲司司牧局副使各一员以事简故也
　　○赤斤蒙古卫都指挥可儿即遣千户撒因帖木儿乌思藏等处剌麻锁南巴绰尔甲等贡马驼玉石氆氇佛像舍利等物赐宴并彩币钞锭有差
　　○初湖广按察司副使王瑄奏巡按御史阎＜宀十见＞同往施州卫多役皂隶人等俾乘有司马匹及审决荆州等府卫罪囚托疾不出反朦胧参奏会审官吏又轻慢亲王不迎敕谕有诏逮之而＜宀十见＞已回京矣至是十三道监察御史劾之法司奉诏拟赎杖还职  上命杖毕发戍辽东边卫
　　○己丑端午节赐文武群臣扇并宴
　　○夜有流星大如杯色青白有光出华盖东北行至浊
　　○庚寅楚府辅国将军均锷卒遣官致祭命有司营葬
　　○吏科给事中张固言六科都左右给事中多缺员乞选各科年深者以次升补  上谕吏部臣曰给事中乃近侍之官凡朝廷政令得失军民休戚百官邪慝举得言之况都左右给事中为之领袖非识达大体者不可畀也今固乃欲循资而用之不亦泛乎其寝勿行
　　○总督云南军务兵部尚书靖远伯王骥等奏征贼子思机发于孟餋限隔金沙江欲造舟航动经旬月恐贼徒得以远遁比闻南京官库所收皮船乞令发运以济军上赐之敕曰南京去云南极远运送艰难且虑皮船于彼所用非宜况自古善用兵者凡百军需必取给所在之地其有山川限隔尤须博采众长随事区画庶克有济如彼渡江必须舟楫尔等至云南即先密令能官提督附近守备官军土兵及奖劝所在蛮夷头目预于沿江上流酌量成造应用
　　○禁使铜钱时钞既通行而市廛仍以铜钱交易每钞一贯折铜钱二文监察御史蔡愈济以为言请出榜禁约仍令锦衣卫五城兵马司巡视有以铜钱交易者擒治其罪十倍罚之  上从其请
　　○安南国使臣潘伯＜礻冀＞奏父宁宣德间来朝贡殁于会同馆遗骨寄朝阳门外土工家今欲取回  上命通事及东城兵马指挥司挨寻给与
　　○辛卯稷山王幼土□共平遥王幼土□量初袭封各奏乞全支本色禄米一千石事下户部覆奏旧制袭封郡王岁禄一千石米钞中半兼支  上命如制
　　○韩王范土□卬奏祖考坟在南京向山之原奉  仁宗皇帝命存留仪宾王荣等看守今俱病故老疾欲令内典宝正凤翥安东中护卫百户彭富代守从之
　　○壬辰升南京都察院右佥都御史张纯为右副都御史
　　○革后军都督府济阳等十卫居贤坊草场以其地缮造仓廒故也癸巳命山东济南府陵县主簿甄泰复任泰专理马政九年任满军民三百余人保留复任巡按监察御史覆实以闻故有是命
　　○金川演化禅师雍仲监粲遣番僧什纳监藏并招出格梵等寺向化番僧朵儿思加岷州卫法藏寺剌麻舍劳藏卜广西思同州官族黄威纲等贡铁甲并马氆氇佛像等物赐钞锭彩币有差
　　○乙未诏逮四川左参政连均从法司案其教唆词讼诬枉人也
　　○命五台山显通寺僧从铃为僧录寺右觉义住本寺提督五台一带寺宇赐敕护持从铃赀富钜万结权贵为之请遂有是命
　　○丙申  仁宗昭皇帝忌辰遣官祭  献陵
　　○赐都察院右副都御史罗亨信诰命并封赠其祖父母父母妻从亨信奏请也
　　○擢行人雷复为狭西道监察御史罗澄为云南道监察御史以理刑考称故也
　　○午刻日生晕赤黄色围圆浓厚
　　○丁酉敕谕南京右副都御史张纯曰南京国家根本重地武备尤为紧要尔须时加点闸如法操练俱要人马精健队伍严整衣甲鲜明器械锋利餋其锐气以备调用仍提督各卫所官员将军士加意存恤俾各得所敢有侵害尔即究问重者具奏处治非奉朝廷明文不许擅自差拨内外大小头目俱不得私占役使但有抚恤操练一切合行事务尔与太监刘宁豊城侯李贤等计议处置务在得宜尔为风宪重臣参理军务宜以廉慎忠厚存心公平正大从事切不可偏执己见妨废公道及徇私党蔽坐视不言以取罪愆尔其钦承之
　　○礼部奏乌思藏灌顶国师赞善王遣人奏保番僧绰吉坚粲为灌顶弘慈妙觉大国师及求大藏经并护持敕  上从之寻赐绰吉坚粲诰命及镀金银印僧帽袈裟
　　○戊戌郑世子祁锳奏弟新平王祁锐泾阳王祁铣朝邑王祁镕及临潼王公铭奏弟郃阳王公镗俱已册封出府缺少厨役  上命河南狭西两布政司于所属丁多人户内各佥四名送府备用
　　○礼部奏保狭西宁夏卫米箔寺番僧尔立魏戒行笃实自幼习学秘密法节次进贡乞赐与剌麻名分  上厌其烦琐却之
　　○己亥敕谕安南国王黎浚曰得奏备称遣头目黎克复约会广西三司拘土官男赵南杰农敬等审实所争地方明白将供村等十一村拨还龙州奔村等六村拨与下思郎州仍对众立定界限遵守等因具见王敬事朝廷之意但虑以下守边之人岁月既久或有罔知大体因怀私忿輙赐侵扰王宜严饬该管头目人等自今谨守法度毋或侵越自取罪戾庶不累王之德及称广源州合石奥奄布等峒村三司虽已辨明未曾拨还该部查无广西三司奏到已令移文查勘俟其奏至朕以至公处之王又奏请朝廷命官踏勘广东钦州所属地方等情悉从王奏命巡按御史及广东三司委官踏勘王宜即差大头目来边公同处置务在彼此利便永息纷争王其钦承之时安南又与占城国迭相侵扰浚常遣其将掠占城边境至洲港口屠其民执国王摩诃贲该而归
　　上已遣使册立王侄摩诃贵来为王俾掌国事至是遂并敕浚推恩释怨遣人送摩阿贲该还国毋构怨贻患生灵
　　○庚子秦王志＜土絜＞奏第三子汧阳王公鏳已受封爵恐失学乞选除教授一员从之
　　○旌表孝子杨忠节妇臧氏等十四人忠直隶永年县民父患癞忠闻广阳山温泉能愈癞亲挽车载归洗果愈父殁庐墓三年王福缘山东平阴县人母殁哀毁三日不食既葬夜居庐墓昼归奉父及继母后殁各庐墓三年杨敬直隶归德卫军余父死于兵求遗骸不获为木主招□□鬼以葬母殁停柩邻火延及敬抚棺恸哭风止火息薛广狭西延安卫军余刘怀义顺天府大兴县民俱母丧庐墓各旌其门曰孝行臧氏直隶武进县民陈旭妻旭亡遂自经死旌其门曰贞烈张氏直隶灵壁县民刘锡妻范氏常山县民何与适妻庄氏常熟县民王允仁妻马氏河南宜阳县民蔡致中妻孙氏应天府江阴县民李老哥妻张氏浙江归安县民卞文铭妻周氏江西南昌县民秦本固妻熊氏狭西河州卫军吴华妻夫皆早亡誓不再适餋舅姑恤孤子各旌其门曰贞节
　　○辛丑  上以久旱遣太师英国公张辅太保成国公朱勇等官祭告在京寺观祠庙及大小青龙之神西南龙宫山龙潭之神
　　○赐周府永宁王第三子名子碱第四子名子＜土充＞镇平王第四子名子土□寻封丘王庶长子名子封□土第二子名子土□式第三子名子＜土韦＞内乡王第二子名子＜土戋＞胙城王庶长子名子壉第二子名子界汝阳王第九子名子堳第十子名子土□蓬遂平王庶弟名子土□提
　　○狭西宁夏等处旗军操习所用箭于贺兰山采橁子木为之然无翎羽发皆不直总兵官黄真请易以竹杆增置翎羽  上不允令如旧
　　○免在京菜户纳钞仍戒今后有阻滞钞法者令有司于所犯人每贯追一万贯入官全家发戍边远
　　○癸卯晋王钟铉妃王氏薨妃兵马指挥逊之女正统九年册封至是薨讣闻  上遣中官致祭命有司营葬
　　○定云南腾冲指挥司中纳盐粮则例时调发官军招抚征剿贼子思机发命户部右侍郎焦宏预备粮储宏等议腾冲官仓积粮数少乞召盐□纳粮两淮并四川上流九井云南安宁井盐每引纳米四斗两浙并四川仙泉井盐每引三斗五升云南五井乞引六斗黑白二井每引五斗从之
　　○甲辰升江西布政司等衙门左参政张居杰为山西左布政使右参政阮存为广东右布政使知府万观为山东右布政使郎中王士华为福建左参政赵悌为广东左参政给事中钱奂为云南左参政监察御史李玺为浙江左参政吴昌衍为四川左参政严颐为云南右参政右参议刘宾为狭西右参政员外郎马骙为山东右参政吴高为福建右参政罗宗润为江西右参议张贞为山西右参议山东按察司副使王宪为贵州按察使监察御史柳华为山东副使万节为广西副使刘甄为山西副使周道为佥事给事中刘孚左司副刘武推官吴伯辅俱为广东佥事武提督学校监察御史陈浩主事高澄俱为四川佥事监察御史上官受主事王晟俱为浙江佥事右评事古镛司务李观智俱为山东佥事皆以吏部会大臣荐举也
　　○敕刑部右侍郎丁铉近闻河南山东地方旱蝗相仍人民艰食特命尔巡视但有蝗蝻生发量起军夫扑灭或有贪官污吏暴虐小民即挐问惩治军民缺食者发仓赈济外境流移之人亦一体恤赈愿归者缘途济接遣归灾荒之处负欠粮草悉暂停止务使人民得所地方宁静斯尔称职如或因循怠慢措画无法斯尔不任钦哉
　　○乙巳命亦力把里地面使臣撒亦剌夫丁为副千户舍儿马哈麻忽鲁都哈麻迷儿马哈麻为所镇抚哈密卫使臣已故指挥使卜颜朵儿只子鬼里赤袭职
　　○都指挥使翁绍宗奏松江金山堡嘉兴江川堡皆边海要地今已损坏宜令附近有司用砖包砌从之
　　○丙午巡按广东监察御史等官杨刚等言广东为事官军近年发去广西立功哨了惧远多逃不得其用今广东雷廉高肇等府被广西贼侵边界见敕署都指挥佥事陈德把总守备正乏人用乞置法司行移广东遇有官军先发立功哨了在逃与今后有犯者一体俱发陈德处就近立功哨了庶法不虚行人得实用从之
　　○丁未擢进士盛俊为刑部狭西司主事
　　○妙胜禅师锁南藏卜及剌麻劄失班丹出使灵藏等处地面还以灵藏赞善王班丹坚锉所遣南嘉寺剌麻桑儿结巴等朝见贡马及氆氇佛像等物诏升锁南藏卜为国师劄失班丹为都纲给诰命敕谕银印赐宴并钞彩叚表里僧衣靴袜有差以桑儿结巴为本寺都纲给敕谕印信从赞善王班丹坚锉奏请也
　　○戊申广东按察使等官黄翰等奏总督备倭都指挥同知李昇以不严提督致军器多不堪用事下法司言今贼情紧急之际缺官调度恐误事机候宁息究治  上曰姑不问命其效力擒贼如有功则宥之
　　○己酉肃王瞻焰奏臣二女俱长无住宅婚配今兰县有废仓地址一所可盖二宅  上命户部遣官覆视无碍则从之
　　○山东沂州奏去年春旱田地荒芜即今人民艰食其负欠粮草乞折收布钞以备沂州卫官军折俸支用事下户部请每麦一石二斗折阔白绵布一匹秋粮米一石折布一疋愿纳钞者每米麦一石俱折钞五十贯草一束折钞二贯从之
　　○庚戌楚府通山靖恭王孟爚庶长子镇国将军季垟袭封通山王命有司岁给禄米如例
　　○命岁给镇南王长女溆浦县主仪宾夏隆禄六百石内本色四百石折钞二百石
　　○都察院右都御史陈镒奏臣历官三十余年先因乏嗣以侄佳过房为子今已二十余岁习举业乞命充国子监生肄业以图补报  上不允
　　○辛亥广东都指挥佥事姚麟言二事一广东近年被蛮贼攻掠州县沿海各卫以操守备倭为名略不遣人策应乞令今后遇贼逼近劫掠一体听调策应贼退仍回卫操守备倭一泷水信宜化州廉州等处正系蛮贼出没道路守堡者多新袭官员未经战阵遇警恇怯不能成功比见广东按察司问发广州等卫指挥千百户等官一百一十余员俱发沿海卫分充军立功其间多有勇锐曾经征战即今海道无虞乞将前项立功人员调发信宜泷水化廉有贼处所哨守彼思复职必能奋勇杀贼事下兵部以所言深合事机从之
　　○初四川叠溪守御千户所无水军皆出城三里就饮马沟取水宣德间为番蛮所困人皆掬溲以饮至是自饮马沟凿山引水入城掌所事指挥杨徽归功右佥都御史寇深请伐石纪功  上以边备之常不允所请
　　○兵部右侍郎于谦母淑人刘氏卒遣官致祭命有司营葬
　　○壬子命各府州县儒学孔子像在故元时塑有左衽服者悉改右衽从山西绛县学训导张干言也
　　○直隶庐州府无为州奏岁歉民饥发官粟一万一千余石赈济从之
　　○通州司右参议邹来学奏遵化县仓廒数少客□运至盐粮数多请脩旧仓废弃者三十五间以贮从之
　　○置贵州道纪司时有敕赐道藏经于贵州在城大道观而其地未有道纪司礼部尚书胡濙以为请故有是命
　　○巡按广东监察御史等官杨纲等奏盐课提举司提举安宁既承差委往催官军截杀电白等处蛮贼乃图管盐利己推避不去诈病掩过宜寘诸法  上命刚执宁鞫问枷于布政司前一月依律断之
　　○顺天府怀柔县民刘广江西鄱阳县民樊侃狭西＜执皿＞厔县民李肆汉皆自净身谬言病疳及坠马损伤诣阙自陈求用  上以其故违禁令俱谪戍辽东铁岭卫著为例
　　○癸丑免山西隰州并乡宁等州县去年被灾秋粮三万四千七百余石草七万四千八百余束
　　○蜀府奏成都府四门贩卖竹木民人赴务投税俱以钞价高贵情愿十分税一纳本色竹木事下户部遣官覆实果便从之
　　○提督松潘兵备右佥都御史寇深奏松潘卫指挥千百户安昶等失机误事致贼杀虏官军应斩镇守都指挥佥事王杲不严提督亦当究问上宥昶等死发紧要关堡充军立功杲以守边事重姑不问再犯不宥
　　○甲寅襄王瞻墡奏妃父指挥佥事李玉卒欲遣官祭奠及郡王郡主各外戚家岁时俱缺吊贺礼部尚书胡濙请如韩王往南京向山祭扫祖坟例允其所请  上览奏责濙以祖茔比外戚尊卑亲疏莫辨仍命稽考洪武永乐间旧例以闻
　　○复除湖广按察司佥事王缙绅于贵州按察司广东道监察御史周文于河南道张旻于山东道南京四川道监察御史左晢于四川道俱以亲丧服阕也
　明英宗睿皇帝实录卷之一百六十七
　　正统十三年六月乙卯朔书复秦王志＜土絜＞曰比者奏请留原调宁夏校尉典仗并延安操备护卫军余回府使令兵部言宁夏延安屡闻境外声息正系用人防边之际宜仍留备边已移文该卫转达知悉闻叔初奏此事时长史纪善伴读等官劝谏不从然古昔贤明必取人为善然后可成令德叔自今凡事与彼□确而行斯见叔有容人纳善之诚于令德不损书云好问则裕自用则小叔其亮之
　　○广西总兵官安远候柳溥等奏蛮贼紏合群丑时于浔梧等处恣肆杀掠欲俟秋成之后量调官军土兵直捣巢穴乞令广东都司于要害道路堤调截杀庶能成功事下兵部议拟覆奏  上命溥等且依前抚捕如贼徒顺抚宜息兵严守毋致疏虞果再不服进兵剿捕悉从尔等之计
　　○丙辰兵部言宣府总兵官左都督杨洪奏每年草青之时官军马匹俱住保安卫东南燕尾河牧放路远急难调遣青边口一带牧放近便遇警易调已常奏请准令青边等口牧放矣而右少监赵琮又言青边口窄狭山峻树密不堪牧放况路径迂曲急难调遣二奏不同宜行再勘果于何处为善  上以边臣谋议不协赐敕责之曰朝廷以边境重务委托尔等凡事宜博采众长计议的确然后奏闻今尔洪等各以所见为言朝廷其将谁从盖尔等不以国事为重惟狥己私论尔矛盾罪皆难容今置不问敕至尔各具实以闻然尔洪既以领军往青边口牧放姑从之仍同琮等从长计议今后每年果于何处草场为当毋仍各执偏见乖方误事尔等慎之
　　○戊午升云南大理卫指挥使郑俊为署都指挥佥事仍掌卫事从镇守云南都知监左监丞郝宁所荐也
　　○湖广按察司佥事韩阳言所历州县间有三五里者人民稀少生员不及额数而教官全设未免间旷虚费俸廪乞裁减训导一员从之
　　○山东兖州府郯城费县各奏连岁荒歉人民乏食逃移户负欠税粮盐钞乞为停免  上命户部移文巡抚官覆实除之仍命计口赈济无致流离失所
　　○己未命山东济南府泰安州知州施守正复任时守正以母丧服阕诣吏部州民二百余人奏保守正居官勤慎有善政及民今新任知州陈暠老不胜任乞以守正易暠庶终其惠故有是命
　　○兵部奏近者广东电白县被贼破县治烧毁廨舍杀掠军民而把总守备等官不见督兵救护本府知府易輗亦不躬亲存恤  上曰守备及三司等官本不可恕但今急于抚恤残毁兵民姑置不问兵部即行巡按御史同三司审验被杀之家给与粮布优恤之今后务俾盗息民安若仍怠事失机必重罪不宥
　　○刑部尚书金濂奏奸义男妇者洪武永乐以来有论依奸子孙之妇应斩有论依奸妻前夫之女应徒者情犯相同议拟不一伏乞  圣断永为遵守三法司奉诏议亲男与义男情有亲疏若将奸义男妇与奸亲男妇同罪恐亲疏之情不分今后有犯前罪者宜比奸妻前夫之女徒罪科断  上曰通奸者准拟徒其男与妇仍断还本宗强奸者处斩
　　○庚申升云南大理府蒙化州为蒙化府置知府通判经历各一员
　　○革广东琼州府感恩县惠州府兴宁县二河泊所蜑户鱼课悉令隶各县带管从广东布政司奏请也
　　○辛酉礼部尚书胡濙言臣叨享禄位四十九年老病日侵精神昏愦乞放归田里  上以濙累朝旧臣仍留任事
　　○命山东濮州观城县知县王用复任用以任满九载当代去民奏乞留之事下巡按御史等官覆实以闻故有是命
　　○壬戌升云南大理府知府刘烈为云南布政司左参政掌楚雄府事右参政冯郁理布政司事从参赞军务兵部左侍郎侯琎奏保也
</div>
    <div class="pagination">
<a href="明实录英宗实录_page111.html">上一页</a><span>...</span><a href="明实录英宗实录_page107.html">107</a><a href="明实录英宗实录_page108.html">108</a><a href="明实录英宗实录_page109.html">109</a><a href="明实录英宗实录_page110.html">110</a><a href="明实录英宗实录_page111.html">111</a><span class="current-page">112</span><a href="明实录英宗实录_page113.html">113</a><a href="明实录英宗实录_page114.html">114</a><a href="明实录英宗实录_page115.html">115</a><a href="明实录英宗实录_page116.html">116</a><a href="明实录英宗实录_page117.html">117</a><span>...</span><a href="明实录英宗实录_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
