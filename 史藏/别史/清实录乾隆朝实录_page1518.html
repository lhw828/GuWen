<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1518 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1518 页/共 1860 页</h1>
    <div class="content">○是日、驻跸秋澜村行宫。　　

○丙子。谕军机大臣等、吏部奏、宁夏府知府章铨、失察李天植承修渠工。折收料物。将该府议以降二级调用一摺。已依议行矣。此案洮河厅同知李天植。承修渠工。私将料物折收入已。该府章铨、近在同城。何致漫无闻见。非寻常错误可比。该督李侍尧上年参奏时。自应将该府一并附参。乃直至吏部咨取职名。始行开送。著传谕李侍尧、即将从前何以不行附参之处。明白回奏。寻奏、李天植玩误。渠工。系由章铨揭报。臣以该府初任。即能认真。是以未经附参。得旨、如此则可宽。但何未奏明。　　

○又谕、昨因查审锡林郭勒盟长所属台吉楚鲁木等、争占属人事件。降旨令巴图、由彼处会同赛音伯尔格图前往。伊等至该处审明事件时。巴图不必同赛音伯尔格图来京。于拜摺起程后。即由彼处回伊游牧办事。　　

○又谕、昨派庆麟赴藏更换保泰。并调文常补京口之缺。文常未到以前。著武德礼、前往京口暂署。庆麟、即来京请训。　　

○以武备院卿布彦达赉、为镶黄旗汉军副都统。　　

○旌表守正捐躯河南淇县民张英妻赵氏。西华县民田驴妻毕氏。　　

○是日、驻跸半壁店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十四



大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。二月。丁丑。谕军机大臣等、据徵瑞覆奏、筹办铜盐一摺。已批交该衙门议奏矣。内称范清济自办理铜盐、二十年之久。尚拖欠官项银一百二三十万两。且将范毓馪河东旧有盐池产业。变抵二十余万两外。实在抵销无几。查范清济、系范毓馪之侄。私心乐于官项不清。辗转藉延。据其盐产。其子范李、经管引地。克扣自肥。积有厚赀。今铜盐诸务。既已诿卸他人办理。岂可听营私误公之人。脱然事外。请将上年欠课银十一万二千余两。除引店存钱扣抵外。其余著落范李完纳等语。范清济办运铜盐以来。拖欠官项累累。该盐政极力催追。始终悬宕。不能依限完交。今不得已另觅妥商。代为承办。而伊子范李、经管一切。克扣自肥。殊属贪利误公。且从前范毓馪盐池产业。尽为范清济变抵官项。而现在范清济父子。转得坐拥厚赀。脱然事外。不足以昭情理之平。仍恐范清济不肯归还范毓馪原产。藉端延宕。著传谕农起、即查明范清济原籍自置产业。共有若干。除勒限拨还从前范毓馪原产外。其余量其赀本。酌令议罚若干。以为赔缴前欠之用。仍著农起悉心查明定夺具奏。所有徵瑞原摺、著钞寄农起阅看。将此由四百里发往。并谕徵瑞知之。　　

○江苏巡抚闵鹗元奏、上年歉收各属。粮价较昂。应分别减粜。请将每石米价一两七钱者、减一钱。八钱至二两者、减二钱。二两以外、减三钱。麦价一两四五钱、豆价一两二三钱、均减一钱。麦至一两六钱外、豆至一两四钱外、均减二钱。得旨、览。　　

○是日、驻跸黄新庄行宫。　　

○戊寅。月食。　　

○是日、驻跸潭柘岫云寺行宫。　　

○巳卯。谕、此次请轿校尉人等、著加恩各赏一月钱粮。　　

○是日、驻跸静宜园。至壬午皆如之。　　

○庚辰。春分。朝日于东郊。遣和郡王绵循行礼。　　

○遣官祭黑龙潭、昭灵沛泽龙王之神。玉泉山、惠济慈佑龙王之神。　　

○谕、昨刑部奏、殴伤亲母之张朝元一犯。按律问拟斩决一摺。已依议行矣。此等蔑伦逆犯。行同枭獍。该部于审明后、即应奏请正法。使悖逆伦理之人。知殴伤父母。即决不待时。庶足以示惩儆。乃刑部定拟摺内称、令伊母养伤平复。随提该犯严加审讯等语。在刑部之意。以为设或其母因伤身死。即当问拟凌迟。殊不知斩决凌迟。同为一死。该部拘泥律文。转令凶逆之徒。得稽显戮。而无知者。且以为未必即死。是不孝犯法者之无所儆畏。未始非此等迟回之见。妇寺之仁。有以酿成也。嗣后遇有子殴父母案件。无论伤之轻重。该部于审明后。即行奏请斩决。设或其亲因伤身死。自应将该犯锉尸示众。亦与凌迟等耳。著将此通谕内外问刑衙门。一体遵照。著为令。　　

○刑部奏、直隶南和县张魏氏、与魏贤生和奸。嗣因本夫休弃。立誓悔过。奸夫复往逼奸。即将奸夫殴死。该督依罪人不拒捕而擅杀律、拟以绞抵。查拒奸杀命之案。谋故斗殴。情节不同。此案原情定罪。应照擅杀罪人律、量减一等。改拟杖流。并请嗣后、凡有悔过拒绝有据者。均照此例办理。从之。　　

○加赈山东邹县、滕县、峄县、菏泽、单县、城武、曹县、定陶、钜野、济宁、金乡、鱼台、嘉祥、十三州县。济宁、临清、二卫。乾隆四十七年分、水灾饥民。　　

○赈恤两淮海州属板浦、中正、临兴、三场。乾隆四十七年分、水灾贫民。并缓徵灶欠银两。　　

○旌表守正捐躯河南林县民宋应子妻胡氏。　　

○辛巳。上御演武厅阅健锐营兵。　　

○壬午。谕军机大臣等、据总管内务府大臣议覆、长芦盐政徵瑞奏、选派商人王世荣、接办范清济铜务一摺。已依议行矣。据称苏局存铜。并已发洋船未经办回之铜。尽属官物。恐范清济因接办有人。私将现有之铜。盗卖隐匿。新商甫经接手。船只尚未开洋。则本年应解六省额铜。必致贻误等语。该商存局铜觔。关系六省鼓铸。现在选商代办。新旧接手。恐其中隐匿偷漏之弊。在所不免。著传谕闵鹗元、就近严行查封。勿使丝毫走漏。所有苏州办铜官局。并出洋船只。及应需一切什物。并饬令范清济、全行交代新商王世荣接收。以资办运。仍将查办情形。分缮清单。据实覆奏。　　

○又谕、据赛音伯尔格图奏称、有发往黑龙江遣犯张花脸子、脱逃后、潜在科尔沁公哈达之弟、台吉齐老家中藏匿。充当庄头。嗣经达尔汉王旺扎勒多尔济查出看守。复行逃逸等语。张花脸子系内地遣犯。乃敢屡次逃匿。情殊可恶。计其逃逸后。自必由山海关一带。潜回内地。著传谕袁守侗、明兴、饬属选派干役。严密查拏。毋任兔脱。　　

○陕西巡抚毕沅奏、延安、榆林、绥德、三府州所属。上年歉收。已将应徵银粮缓带。所有延绥镇属、并延安神道岭等营、应需四十七、八年粮料不敷之数。请动各年建旷支剩。并借动各属常平。均俟本年带徵完日拨还。其草束、照例折银。于州县库借支。秋后徵抵。下部知之。　　

○赈贷河南汝阳、上蔡、正阳、新蔡、西平、确山、遂平、淮宁、商水、项城、沈邱、西华、扶沟、临颍、襄城、郾城等、十六州县。乾隆四十七年分、水灾饥民。并缓徵未成灾地亩银谷。　　

○癸未。上回圆明园。　　

○遣官祭贤良祠。　　

○甲申。谕曰、福崧奏、审拟桐乡县办漕浮收之官吏一摺。已批交该部议奏矣。至案内已革漕书金德元、于前充漕书时。得过浮收余米、包揽折色钱八百余串。此次徵收漕米。又怂恿该漕书吴汉兴等、禀明县官。加收斛面。分肥舞弊。以致县民钱徵书等、纠众哄堂。身罹重辟者三名。虽系钱徵书等罪因自取。但此案实由该犯酿成。即以抵罪而论。金德元、亦应照部中书办衙役舞弊。立正典刑。以昭惩儆。乃福崧仅将该犯拟发伊犁。赏给厄鲁特为奴。殊属轻纵。岂明刑弼教之意乎。除将金德元一犯、交部另行改拟外。福崧、著传旨申饬。　　

○又谕、现在满洲内阁学士。出有二缺。赵锳本系汉军旗人。向来满汉员缺。俱可补用。且其繙译亦好。在馆效力有年。即著补授一缺。所遗通政使员缺。著张若渟补授。　　

○谕军机大臣等、据黄仕简等奏、凤山县小冈山地方。有匪徒竖旗。词甚悖逆。随在山中遍加搜查。并无踪迹。嗣报盘获形迹可疑之林弄、陈虎二名。押解前来。详加研鞫。毫无证据等语。已于摺内批示矣。诸罗、彰化二县。奸民不法。聚众械斗。甫经严拏重治。乃又有奸匪竖旗。书写进兵交镇字样。可知台湾诸事废弛。刁风未息。不可不严拏究办。从重惩治。以靖海疆而安良善。至所称形迹可疑之林弄、陈虎二名。是谁见其可疑。有何形迹。如果审明此二人并非竖旗奸匪。即应问此二人、或素有仇人挟嫌。藉端陷害。严切开导讯问。从此根究。或可得实。何以摺内全未奏及。而但云毫无证据乎。黄仕简等查办奸民聚众一案。甚属妥速。今审办此事。未免疎漏。著即督饬所属。勒限严拏匿名竖旗之人务获。解究办理。不得以查无踪迹。将就了事。再前经降旨、令黄仕简于查办事竣。即回本任。今该处又有竖旗匪犯。著传谕该提督、如已回至中途。接奉此旨。即移交杨廷桦等、实力缉拏究办。若未起程。即在彼督率。一同查拏。俟获犯审拟定案后。再回本任。将此由六百里谕令知之。　　

○乙酉。谕、向来内外臣工。每于万寿庆节。备物呈进。率成例事。今秋间朕自热河启銮。诣盛京恭谒祖陵。跸路经由蒙古部落。道里较远。长途烦费。更多未便。所有本年万寿贡物。不必先期赍赴热河呈进。王大臣、及各省督抚等、务仰体朕意。毋滋繁渎。将此通谕知之。　　

○又谕曰、德勒克、原系王琳沁长子、伊父出缺。即应德勒克承袭。彼时因德勒克身体微弱。伊弟巴图、汉仗马上俱好。故令巴图承袭郡王。德勒克封为公爵。惟德勒克内廷行走多年。且在清字经馆繙经。久经效力。著加恩封为固山贝子。　　

○谕军机大臣等、据李奉翰覆奏、现在并无如任克溥所奏诸弊一摺。已批交该部知道矣。此旨原因各省督抚。有吏治民生关系。是以饬令各陈利弊。至总河总漕等、地方事务。非其专责。原可毋庸具奏。今李奉翰既随众敷陈。又系空言。又迟至半载之久。始行覆奏。殊属延缓。将此谕令知之。　　

○又谕、闽省台湾漳浦等处、奸民械斗。拒捕伤差。共有三案。皆因武备废弛。以致刁民肆悍。经朕屡降谕旨。饬令该督抚提镇等、督率严拏。数月以来。节经奏报拏获首夥要犯。审明正法。因交军机大臣、通行查核。开单呈览。业经正法者二百余名。现在拏获审办者一百五十余名。未获者十五名。所有现获各犯。著传谕富勒浑、黄仕简等、迅速审拟。分别办理。其未获各犯。并著传谕该督等、速即勒限严缉。务使全数弋获。根株净尽。以靖海疆而安良善。著该督等严饬文武员弁、于所属各隘口。上紧查拏。其邻近之江西、广东、浙江等省。亦著一体搜缉务获。毋任远扬漏网。将此由四百里各传谕知之。　　

○丙戌。泰宁镇总兵緼布奏、恭查泰东陵甬道两旁仪树。间有回乾者。系浇灌不时。办理未善所致。并查泰陵、仅有树户七十名。泰东陵、仅有树户三十名。人数较少。臣现派绿营兵一百二十名。协同分段浇灌。并委内务府司员、及绿营官弁、稽查监看。加意培护。得旨、好。勉以实力为之。　　

○两江总督暂署江南河道总督萨载奏、黄河北岸通连微山湖、及运河、各引渠。现堵闭口门。以备豫省放河。其潘家屯、张家庄坝工。已填筑断流。尚须加高帮宽。两处外滩引渠较长。坝外应各添筑土格二道。将来水大时、不致串水通流。临河上首、并酌做挑水草坝。使上游来水。挑入河心。顺流下注。臣指示料理。严饬趱堵。限二十日完工。得旨、览奏俱悉。　　

○湖北巡抚姚成烈奏、东省委员采办堤工木植。准河臣将需用丈尺各数咨覆。即饬汉阳府县、宽为豫备。现据委员禀称、按照工次所需。拣择买齐。扎簰起运。随派委督护催行。仍咨经过各省、接护抵工。得旨嘉奖。　　

○丁亥。孝昭仁皇后忌辰。遣官祭景陵。　　

○谕、现在京察届期。所有各部院衙门。保送一等人员。著吏部即行办理。于三月内带领引见。　　

○戊子。谕、朕披阅明臣奏议。熊廷弼为辽东经略时。抒诚效命。所奏诸疏。具见忠鲠。而其时主闇政昏。不惟不用其言。转致身罹重辟。深可悯恻。因降旨查其现在有无子孙。曾否出仕。兹据舒常等查奏、熊廷弼后裔。均以务农为业。惟次支之五世孙熊泗先业儒。人尚明白等语。熊泗先、著加恩以训导用。该督抚即行咨补。俟六年俸满后。如果堪膺民社。再行保举送部引见。　　

○兵部议准、湖广总督舒常奏称、湖北襄阳镇前营游击。随镇驻劄谷城。余弁兵、俱驻襄阳。距所管光化县汛一百七十里。襄阳地方。现有右营游击、并城守营驻劄。足资控制。应将前营都司、守备、千把、外委、兵丁等、移驻谷城。所需衙署。即以旧署变抵。从之。　　

○以贵州古州镇总兵乌大经、为广西提督。调浙江温州镇总兵孟兆熊、为古州镇总兵。以原任直隶泰宁总兵黄大谟、为温州镇总兵。　　

○旌表守正捐躯河南息县民刘甲妻汤氏。　　

○己丑。上御勤政殿听政。　　

○工部奏、据浙江巡抚福崧、将钱塘县拆筑安溪陡门、用过工料银。造册咨部。查此项工程。如果关系民舍田禾。应有修筑旧案。今该抚咨。惟称石柱上有顺治年间字迹。原案无从查覆。是不过旧有之工。无关紧要。应请嗣后各省工程。除有案可稽者。按例咨报。如无旧案。令该督抚确查必应修建情形。专摺奏明。方准办理。从之。　　

</div>
    <div class="pagination">
<a href="清实录乾隆朝实录_page1517.html">上一页</a><span>...</span><a href="清实录乾隆朝实录_page1513.html">1513</a><a href="清实录乾隆朝实录_page1514.html">1514</a><a href="清实录乾隆朝实录_page1515.html">1515</a><a href="清实录乾隆朝实录_page1516.html">1516</a><a href="清实录乾隆朝实录_page1517.html">1517</a><span class="current-page">1518</span><a href="清实录乾隆朝实录_page1519.html">1519</a><a href="清实录乾隆朝实录_page1520.html">1520</a><a href="清实录乾隆朝实录_page1521.html">1521</a><a href="清实录乾隆朝实录_page1522.html">1522</a><a href="清实录乾隆朝实录_page1523.html">1523</a><span>...</span><a href="清实录乾隆朝实录_page1519.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
