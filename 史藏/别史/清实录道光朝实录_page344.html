<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 344 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 344 页/共 848 页
  </h1>
  <div class="content">
   ○又谕、陶澍奏、淮北商力积疲。请暂筹借项。官督商运等语。淮北商力疲累已久。此时招商佥办。难得其人。且各处需盐孔迫。不得不先筹运济。据该督查明永丰坝现有存贮历次运库发银收买官盐九万一百七十二引。应择试实商人。借给水脚。领运分赴各岸。并遴员督运。俟其到岸售有课解。收回应凶钱粮及盐价借项。缴库归款。其各滞岸销盐无多。即由附近畅岸随时拨往接济。所需运脚银两。著照所请、准其在于己丑残引加斤案内带徵课银。催商赶紧交完。先行酌动银二十万两。以十二万两为前项运脚之需。其余八万两。因海州分司所属板浦、中正、临兴三场。运商久不捆盐。灶户困苦。著查照上年原奏办理。赶紧收买。即将收买之盐存贮各场。俟本年秋单。发运至坝。饬商领运。缴价还库。所有收买发运事宜。即责成淮北监掣同知陈在文。妥为经理。仍赶紧招商接办。以肃鹾政。　　

○又谕、巴哈布等奏、筹款采买布匹一摺。塔尔巴哈台贸易亭、向用官库布匹等项。购换哈萨克牲畜货物。如库布不敷。即采买布匹。令官兵商民领买。缴价归款。所得息银。以备办公之需。嗣准商民自贩交换。报明贸易亭。官为取息。惟奸商祇知牟利。往往私换欠赊。所有息银充公一项。辄致悬宕。不敷办公。兹据该大臣等查明。请复旧章。并筹款采买布匹。著准其于上年所收官兵等请买?布茶封变价、及官厂牲畜扣价项下。除动支养廉盐菜银两外。余银五千余两及官布铺原存本银二千余两内。将银七千两暂借支给。该大臣等即遴派委员。前往伊犁乌噜木齐等处购办布匹。仍准军民领买。每岁所得息银。除备拨充公外。著饬令随时撙节。即将前项动支银两按年陆续归款。以复旧章而济办公。　　

○宗人府奏、大阿哥贝勒奕纬之嫡福晋苏完瓜尔佳氏。应否追封。得旨、即行追封。又奏、现在之福晋乌朗罕氏。应否请封。仰仍俟五年一次办理。得旨、大阿哥贝勒奕纬现在之福晋。于二十七个月释服后。即行请封。不必俟届五年再行办理。　　

○赐皇长子贝勒奕纬谥曰隐志。　　

○展缓江苏富安、安丰、梁垛、东台、何垛、丁溪、草堰、刘庄、伍祐、新兴、庙湾、十一场水灾带徵灶课。　　

○庚申。上诣绮春园问皇太后安。　　

○谕内阁、成格奏、撤参县令具禀挟制一摺。甘肃绥来县知县周庆曾。前因被控撤任。兹据该都统奏、商民所控科派病民等款。已究出该员贿嘱户民张伯伏、纠约侯会同等。控告田珍恃势聚众情事。迨拘传该员应质家人。辄敢抗不交出。并禀称前此接收珓代。揭报亏短。该管道州抑勒接收。又以该商民杨毓秀控案。成格署中幕友。嘱令该员贿和。具禀挟制。必应彻底根究。绥来县知县周庆曾、著即革职。派甘肃臬司惠丰、带同委员。前往乌噜木齐秉公审讯。务得确情。并令该革员将应质家人即行交出。一并审明。详报杨遇春、按律定拟具奏。寻奏、周庆曾徵收粮石。欲更旧章。迨撤任质审。牵禀交代亏短。尚非有心挟制。惟失察家丁需索铺户。诬控商民。实属昏庸溺职。业经奉旨革职。应毋庸议。从之。　　

○又谕、壁昌等奏、查明叶尔羌阵亡被害伯克回子等子弟。请承袭翎顶。并免派差徭一摺。叶尔羌四品伯克玉素普等、或临阵捐躯。或守城被害。前令壁昌等查明该伯克等有无子嗣及近支可以承袭。兹据查明具奏。自应予以恩施。四品伯克玉素普之胞侄阿布拉、六品伯克迈玛底里之子迈玛底敏、六品伯克莫洛黑雅斯之子迈玛特呢雅斯、六品伯克莫洛伊布拉依木之子迈玛特哈色木、五品阿奇木伯克迈玛沙并其引苏拉满沙之胞弟散沙、五品伯克爱散之胞弟六品顶带回子入则、以上六名。均著援照成案。赏给五品翎顶。世袭罔替。照例豁免粮赋。又金顶回子莫洛特依普之子迈玛特西里普、金顶回子爱里木之子迈玛玉素普、六品军功通事胡完之、胞弟塔赖、金顶通事呢雅斯素皮之子伊布拉依木、以上四名。均著援照成案。赏给金顶世职。遇有七品伯克及额设金顶回子缺出。择其才具明白者。遴选拔补。又闲散回子玉素皮、托胡达、买提沙、迈买底、托胡达克伯克、伊斯玛依尔、迈玛底敏、伊布拉依木、胡完、迈买底敏等子弟十名。俱著免其乌拉马匹军台卡伦差使。以慰忠荩而昭激劝。　　

○江西巡抚吴光悦奏、南赣地方。民情犷悍。屡有抢劫强奸捉人勒赎讹诈等案。业已获犯一百余名。例应臬司勘转。因犯多患病。尚未起解。适臣抵赣查阅营伍。亲加研讯。各供不讳。赣郡距省较远。若解交臬司亲审。恐途中病故。转得幸逃显戮。查盗劫奸人例内。载有奏请审决枭示之文。是以专摺奏办。俟奉到谕旨。将应决各犯。即在本地方分别正法枭示。得旨、通达治理。必应如此惩办。何可概从拘泥也。　　

○浙江温州镇总兵官蒲立勋、以亲老乞养。允之。　　

○以缉捕懈弛。前任浙江定海镇总兵官龚镇海、下部议处。革外委周嘉宾等职。　　

○辛酉。谕内阁、邓廷桢奏、筹议查禁粮船夹带私盐各章程一摺。安徽省过境粮船最多。湖广江西三省。夹带芦私淮私。皆有棍徒陆续收囤、现经该抚查明。长芦私盐。则出自天津之公口岸。淮南私盐。则在扬州高邮宝应境内。由水路上船。淮北私盐。则由海州沭阳县陆路而至。著长芦盐政两江总督于粮船入境之先。严禁公口岸不准售私。并密派员弁查明向来窝囤处所。严密缉拏囤盐本犯。从重惩办。其包庇知情之地保邻佑。分别治罪。并将窝房拆卸。变价入官。更有一种匪徒。盘跨马头。专为粮船通线散销。从中取利。名为青皮。其著名马头。如当涂之四合山、铜陵之大通镇、桐城之枞阳镇、五倡拐、望江之华阳镇、无为之土桥。最为扼要。此外不著名者。亦复不少。其积惯青皮。如山东岳泳庭等、已经该抚饬属查拏报获。提省审办。其闻拏远逸者。恐将来回空时。仍踞旧地。亦经该抚饬令地方文武留心察访。并究出包庇窝留之人。按名拏办。至贩私正犯。名为风客。每年带货北上。及回空时。即将货本买私。所获利钱。与丁舵水手均分。明比为奸。必应认真查禁。嗣后如有拏获贩私舵工水手。即著追究风客住址姓名。拏获到案。按律惩办。舵工水手。免其治罪。若甘心包庇。不肯供指。即比照贩私三百斤以上、不供出卖盐人姓名之例。于本罪上加一等治罪。傥系挟嫌诬扳。仍照诬告例加等办理。至该抚所称、舵工水手。往来挽运。工价不敷。请于例带土宜之外。加带土宜三十石。一律免税。是否可行。著署漕运总督吴邦庆、体察情形。酌议具奏。　　

○谕军机大臣等、御史瞿溶奏、山西平阳府暨霍州地方。常有凶徒数十人或百余人不等。肆行抢劫。上年冬间。临汾县有强盗数十人。明火执仗。行劫该县民人梁有绪家钱店。赃数盈千累百。事主店夥刘姓出捕。被盗用刀砍伤头面。呈报到县。该县不为拏究正凶。仅获夥盗数人。致事主赴省上控。至今未结。又赵城县有大夥强盗。几及百人。行劫该县民人申姓钱店。将事主拒杀身死。呈报后。该县始则意存消弭。以盗为窃。继复玩泄从事。致盗犯获而复逸。并不严究夥党等语。地方官讳盗为窃。规避处分。或大夥强盗。仅获数名。草率完案。将凶徒漏网。实属大干法纪。著阿勒清阿查明临汾赵城等县欠劫杀伤各案。该县等如实有讳盗情事。即行据实严参。毋稍徇隐。其在逃之正凶夥盗。并著饬属严拏务获。按律惩办。以儆凶徒而重捕务。将此谕令知之。寻奏、临汾县城内梁有绪等钱铺被劫一案。经饬平阳府督县审办。赵城县并无申姓钱店被劫报案。惟民人郭栋粮店。被贼行窃。拒伤郭栋身死。经委汾州府知府史梦蛟、赴临汾赵城二县详查。得旨、断不可受人欺朦。务要从实办理以儆玩泄而除强横。勉之。　　

○壬戌。谕军机大臣等、据御史岳镇南奏山东私枭情形。摺内称山东盐场。共有十处而产盐最多者。莫如武定属利津县之永阜场。邻境匪棍。结众多人。径向滩内劫盐。商灶并受其害。土人谓之盐贼。道光四年。经琦善大加惩创。稍知敛迹。近因永阜场盐大使何学传。因循疲玩。废弛鹾务。复致巡役盐枭。表里为奸。河西各滩。往往有利津。滨州。沾化等县匪徒。结聚二三百人以至五六百人。执持兵器。赴滩劫盐。而灶户莫敢谁何。至河东一带。与蒲台、乐安、博兴、诸县接壤。向来盐枭尚少。近亦数十成群。不时窃发。该地方官因事非专责。置若罔闻。而盐大使何学传、又护纵巡役。以致私枭日炽。官引不销。现当晒盐之时。各滩俱有散盐。请敕查办。并据另摺奏、山东商人。自嘉庆初年。加斤浮舂。灶户不依。有永阜场盐大使汪德润、受商人每包规银三厘。私增二十五斤。烙以火印。十年后。商人不遵火印。浮舂无度。二十四年。盐大使韩宣训。又于三厘厘头外。增加三厘。令商人每船照部例舂盐六包。名为号盐。装载舱口。运至蒲关。有滨乐分司运同、及批验所大使、仅将号盐六包称验放行。其余盐包轻重。概置不问。即船到雒关。盐运司委人称验。亦复如是。道光四年。盐大使何学传、又于六厘厘头外。增加二厘。商人因场官收受陋规。陆续加斤。并无定数。近年以来。永阜场盐商浮舂。较前更甚。每包竟有三百余斤。该灶户之所以甘心受此者。盖恐一经较称。商人即彼此齐行。不买其盐。又自揣势力难与商敌。遂忍气吞声。任其浮舂。且监大使何学传、在任八年。但知得规庇商。罔计误课病灶等语。私枭充斥。最为商灶之害。至浮舂盐斤。灶户尤为受累。必应确切查明。分别惩办。著讷尔经额。钟灵。将该御史所奏各情形。查明是否属实。如果该巡役实有勾通枭匪作弊情事。即行从严惩办。其盐商舂运。务须严饬所属。遵照定例办理。毋得私增盐斤。傥仍浮舂。即将该管官严行参处。并将该商人从重治罪。至盐大使何学传、据该御史奏在任八年。藐法营私。护纵巡役。姑息养奸。如果属实。尤应参办。不可稍事姑容。并著查明据实具奏。将此谕知讷尔经额。并传谕钟灵知之。寻奏、请先将盐大使何学传撤任质讯。得旨、不准稍有庇纵。更不可被人欺朦。慎之。　　

○考试应开列试差满汉二品以下京堂各官于圆明园上书房。　　

○礼部议准、安徽巡抚邓廷桢疏报、采访来安县贞节妇女贺陈氏等八十三口。无为州季孔氏等二千二百七十七口。江西巡抚吴光悦疏报、安福县刘朱氏等二千八百四十五口。各请建总坊旌表。从之。　　

○癸亥。谕内阁、吴光悦三、审拟已革巡检禀讦该厅历任侵那流抵徵收钱漕一摺。此案江西前任莲花厅已革巡检冯怀。禀讦该厅历任徵收钱漕。有侵那流抵情弊。据该抚查明。该厅地瘠民贫。额徵漕米。每多延欠。历任厅员。因兑限紧迫。动用库银买米。补足垫完。尚为急公起见。原有民欠可抵。与实在侵那不同。现计民欠积年漕米。共七千三十三石零。均系广宣、张德元、何锡光、李荫枢、各任内经徵。该员等以民欠漕米。抵原那库款。较之市价。实共浮抵银七千八百九十两零。本应照那移例参革治罪。惟那垫悉出因公。浮抵实由赔累。并非有心亏短。且官非一任。事阅多年。著加恩暂免治罪。于原那之广宣、张德元、何锡光、李荫枢、各名下追缴。数在一千两以上者。限六个月。二千两以上者。限九个月。其现任江西之?。以奉旨之日起限。已离江西之员。以原籍准咨之日起限。分别著追。逾限不完。现任降调人员。革职治罪。参革病故人员。照例于各上司名下分成著赔。至徐棨任内。并无那动库项及浮抵情事。所有该员徐棨及广宣等、原抵民欠漕米。自嘉庆二十三年起。至道光九年止。共米八千一百一十七名零。照例仍应催徵还垫。惟该厅被水之后。花户更形贫疲。若照例限同时并徵。民力实有未逮。著准其照江苏省垫完民欠漕尾作抵库项限追之案。予限三年。责成现任之员催追。届期未完。著落原垫各员。与勒限接徵之员分赔。原垫之员。酌赔十分之八。接徵之员。按日酌赔十分之二。未完民欠。饬令后任照追。解司归补本案饬追无著之款。以杜刁民延欠。　　

○甲子。夏至。祭地于方泽。遣睿亲王仁寿、恭代行礼。　　

○遣官祭关帝庙。　　

○谕内阁、琦善奏、遴员接管营田一摺。此次丰润营田一缺。著照所请、以大挑知县周震青接管。该员系试用知县。若三年之内。轮应补缺到班。仍准酌量请补。所遗营田。另行选委。如经管三年期满。亦准一体奏明鼓励。至直隶营田。据该督奏成规早定。与创始之时。难易不同。与其每届三年遴员奏委。莫若仍归霸州丰润两州县自行经管。著察看情形。悉心酌议具奏。　　

○谕军机大臣等、哈哴阿等奏、叠据差探卡外之弁兵回子及布噜特探报。距喀浪圭卡外三站路之冲巴噶什爱曼所管阿哈素鲁地方。于四月十二日黎明。有马贼三百余人。抢掠布噜特三十余户人口牲畜。拏去差探六品伯克玉努斯。同往探信之千总陈奉魁。并兵丁三名。皆不知下落。该大臣等现在严整行阵以待等语。阿哈素鲁地方。现年探报有马贼三百余人。是否零贼抢掠。抑或系大股复来。均未可定。该大臣等严整行阵以待。如果系大股贼匪入卡。力期持重相机。大加惩创。捦戮首逆。所见皆是。惟用兵之道。虚虚实实。此次该逆贼复行抢掠。务当扬言于众。称大兵已撤。现在祇留有兵丁千余名防守。示之以弱。诱其前来。俾该逆自投罗纲。若能将著名贼目设法捦获。以伸国法而快人心。实为极好机会。现已降旨令长龄等迅即饬令巴清德。齐克唐阿。二员。先行驰往喀什噶尔。听候该大臣等差遣。该大臣等均久历戎行。必须体察情形。妥为调度。固不可轻率冒昧。更不可坐失事机。勉之慎之。至该大臣等现已交卸喀什噶尔参赞大臣印务。请将军务参赞大臣关防开用。所奏是。著即将此项关防开用。以资调遣。将此由六百里谕令知之。　　

○又谕、哈哴阿等奏、距喀浪圭卡外三站路之冲巴噶什爱曼所管阿哈素鲁地方。于四月十二日。有马贼三百余人。抢掠布噜特人口牲畜。拏去伯克兵丁。当降旨令该大臣等相机妥办。著长龄等即饬令巴清德、齐克唐阿、二员。迅速先行驰往喀什噶尔。听候哈哴阿、杨芳、差遣调度。长龄等计此时均已行抵喀喇沙尔。伊萨克案内人证。想亦陆续解到。该将军等于审结此案后。迅即前往喀什噶尔。妥行筹办一切。务捦贼目而靖边圉。将此由六百里谕令知之。　　

○直隶总督琦善奏麦收分数。得旨、今春雨雪匀调。二麦可望丰收。孰知入夏后反成亢旱。深为可惜。已交夏至。敬叩天慈。速沛甘霖。以成秋稔之庆。　　

○移直隶凤河汛把总为永定河南八工下汛把总。移驻河兵二十四名。添设河兵十名。从总督琦善请也。　　

○乙丑。命刑部右侍郎戴宗沅、大理寺卿王楚堂、驰往山东审案。　　

○以翰林院侍讲悟勒喜淳、充日讲起居注官。　　

○丙寅。改派吏部左侍郎宝兴、会同刑部右侍郎戴宗沅、驰往山东审案。　　

○命户部左侍郎汪守和、提督江苏学政。　　

○以翰林院编修丁善庆、为广东乡试正考官。孙日萱、为副考官。湖广道御史徐广缙、为广西乡试正考官。内阁中书花咏春、为副考官。通政使司通政使文庆、为福建乡试正考官。翰林院编修罗士菁、为副考官。　　

○调工部尚书潘世恩、为吏部尚书。以都察院左都御史朱士彦、为工部尚书。吏部右侍郎江苏学政白镕、为都察院左都御史。调工部右侍郎申启贤、为吏部右侍郎。以都察院左副都御史何淩汉、为工部右侍郎兼管钱法堂事务。兼署礼部左侍郎。通政使司通政使姚祖同、为都察院左副都御史。　　

○降上书房总师傅吏部尚书汤金钊、为兵部右侍郎。上书房行走礼部左侍郎龚守正、为通政使司通政使。　　

○以贝子绵偲、署镶白旗蒙古都统。协办大学士理藩院尚书富俊、署正蓝旗满洲都统。　　

○云南腾越镇总兵官阿精阿、因病解任。以前任普洱镇总兵官怀唐阿、为腾越镇总兵官。　　



大清宣宗效天符运立中体正至文圣武智勇仁慈俭勤孝敏成皇帝实录卷之一百八十九　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十一年。辛卯。五月丁卯。上诣绮春园问皇太后安。　　

○谕内阁、杨遇春奏遵旨查禁鸦片烟章程。开单具奏据称查明甘肃省现在尚无将罂粟花熬烟贩卖之事惟成段地亩。栽种罂粟。恐致有收浆熬土不可不严示创惩。以防其渐著责成地方官认真随时查察。如有违禁广种罂粟。即照新定之例从严惩办傥地保兵役得规容率。俱治以应得之罪地方官查拏不力分别失察故纵参办其外来商旅。夹带偷销。责令该省东南二路入境首站。及设有税口之各州县严密稽查。一经获犯。根究贩卖来路暨经过税口。即将失察之州县。故纵之吏胥严行参惩不得藉端扰累行旅。至制造及贩卖鸦片烟器具著照赌具之例惩办其有将烟具携出修制者许匠工首告。量予奖赏并出示晓谕责成家长约束傥同居子弟。有贩卖买食者别经发觉。除本犯治罪外。著将家长照不能禁约子弟为窃之例治罪。仍令各州县按季禀报。责成该管道府于年终出具所属并无种卖鸦片烟切实印结详报该督于每年年终汇奏一次。务当实力查禁。杜绝弊端不可日久生懈视为具文。致干重咎。　　

○戊辰。皇后千秋节。宫内行礼如仪停止筵宴。及在外公主福晋命妇行礼。　　

○谕军机大臣等、长龄奏、伊萨克一案。仍赴阿克苏会同玉麟审讯。及玉麟奏报行抵阿克苏各一摺览奏均悉。此时长龄计早已到彼会审。著该将军等赶紧审结。即会同驰赴喀什噶尔筹商剿抚及善后事宜。现据玉麟奏、哈哴阿等酌拟减撤解案赴阿克苏之伊犁马队官兵。经长龄檄令仍回喀什噶尔。并伊犁前派擡炮官兵一百二十八员名。均令孝顺岱贵成一并带回军营。以备调遣等语喀什噶尔驻劄官兵较多。不特为防守该处之用。傥贼匪前来窥伺。亦可藉以抵御。大加剿灭。著长龄等体察情形。悉心计议将官兵中之不能得力者。酌量减撤。其有用之兵留彼堵剿。固不可虚糜粮饷。亦不可不豫为周防俾一兵得收一兵之益至著名贼目。前此叠降谕旨饬令悬赏购线计令缚献。迄今未见弋获必须上紧设法捦拏。著长龄等遵照前旨。务将前单内所开贼目。按名捕获。以净根株是为至要。将此由五百里谕令知之。　　

○展缓湖南永绥、泸溪、麻阳、三厅县歉收屯田带徵额赋。　　

○庚午。谕内阁、京师入夏以来。未得透雨。前经降旨在黑龙潭。觉生寺。设坛祈祷复派睿亲王仁寿等。恭祀三坛。派载锐前往密云县。白龙潭拈香。自方泽大祀以后。虽屡得阵雨。总未深透农田望泽甚殷。必应虔诚祈祷。朕于本月二十五日。亲祀天神坛。虔申叩祷。先期于二十四日进宫斋戒。其地祇坛。派惇亲王绵恺。太岁坛。派定亲王奕绍。著于二十四日在紫禁城内斋宿。次日随朕诣坛叩祷。所有三坛祝文。著仍撰拟一篇。派员同时跪祝。用申祗告。并著派庆郡王绵慜诣宣仁庙。凝和庙。拈香派惠郡王绵愉。诣昭显庙。时应宫。拈香均于二十四日在紫禁城内斋宿。次日同时虔诚叩祷所有朕此次亲祭各事宜。著该衙门敬谨豫备。　　

○又谕、那清安等奏、副指挥与假照案内要犯。系属至戚。请旨撤作二摺。拣发西城副指挥钱承礼、系已革副指挥钱骏胞兄弟。与逃犯谢孚宸至戚该员职司缉捕。日久未将要犯拏获难保无打点漏洩情弊且该员三代籍贯。与钱骏又复互有异同钱承礼著撤任交刑部审讯。究明谢孚宸下落。迅速严拏务获该员前所得尽先补用之处。著即注销著该城查明钱骏如尚逗留在京。即行押令挈眷回籍交地方官严加管束。并著该省督抚于何日顺籍。据实具奏。嗣后司坊各官无论实缺及拣发人员。俱著吏部开明三代咨送都察院以备查核　　

○又谕、哈哴阿等奏、查明被裹回子伯克。请分别加恩等语喀浪圭卡外冲巴噶什布噜特爱曼、本年四月。有马贼掳掠回户。千总陈奉魁、伯克玉努斯等、出卡探信。突遇贼匪。或杀贼阵殁。或不屈被戕。情殊可悯。除该千总兵丁照阵亡例赐恤外。所有逃回报信之回子阿布都八海、著加恩赏给蓝翎。遇有六七品回弁缺出。量加摧补。其同伴回子爱依提、著确切查明。如实系被害。再行奏请优恤六品伯克玉努斯、著该大臣等查明有无子嗣。照例奏请恩施。六品布噜特比莫玛克之子铁牌拜底。奉差先回。幸脱于难伊父既经被害。著将所遗六品比。加恩即赏给铁牌拜底。并加赏蓝翎。以示鼓励。　　

○又谕、史谱奏、查讯西安府清军同知衙门。有投充效力把总大概情形一摺。陕西西安府清军同知衙门。详报顶补科场效力人等。据该抚查明节年以来。并无把总名目。现经署鄜州直隶州知州清军同知朱世铎供认、接收办公津贴银两。给有效力把总委牌。已属糊涂。错谬。朱世铎著先行革职。前署清军同知印务佛坪同知景梁曾。亦有办过投效把总底稿著先行解任。师案质讯。该抚即提齐案内应讯人证。彻底究办。毋稍含混。其自乾隆五十八年起。历任正署同知。除已故外。所有告病回籍回旗各员。著分别在任久暂。办过名数若干。定案时另行参办。至史谱自请议处。并臬司杨名扬、及历任各上司失察职名。均俟定案时再降谕旨。又另片奏、据周鼎供、尚有山西人王台葆、王志年、曾向伊托办投充效力之事。讯据王台葆等供称、系同乡杜楷等托办。并无侵隐银两情弊。著即咨提杜楷王等质讯明确。惟据奏陕省贸易客民。经同乡托为报充效力。事所常有。未必尽借此渔利至该同知衙门办理错谬。亦非外省乡愚及该省商旅所能知悉。其为无辜被累。自系实在情形若纷纷提质。未免烦扰。此后如再有究出代人报充者。令其到案具供。若所称银数。与周鼎质对无异。其有无侵隐之处。姑免深究。即将所具供词如照该省出示晓谕俾持有委照之人。咸知此项效力屯军并无顶带。其委牌虽不缴销。已同废纸。如所交银数。与告示内多寡不符。即在各该省呈明著追。以省拖累。　　

○户部议准、两广总督李鸿宾疏报、新宁县垦筑灶地五十四顷八十九亩有奇。照例升科。从之。　　

○辛未。谕内阁、昨因京畿望泽甚殷。朕定期亲诣天神坛。虔申叩祷。并派惇亲王绵恺等、分诣地祇坛。太岁坛。行礼。宣仁各庙拈香。昨日未刻澍雨滂沛。连宵达旦。本日据顺天府奏、入土深透。仰荷昊慈垂佑。朕心实深寅感。朕于二十五日。进宫斋戒。二十六日。亲诣天神坛报谢。仍派惇亲王绵恺、诣地祇坛。定亲王奕绍、诣太岁坛。行礼庆王绵慜、诣宣仁庙。凝和庙。惠郡王绵愉、诣昭显庙。时应宫。拈香致谢。所有应行一切典礼事宜。著各该衙门敬谨豫备。　　

○又谕、陶澍奏、请将缉捕得力之守备游击仍留原省等语江南芜采营陆路守备赵瑾、著准其留于江南遇有都司缺出。先行升补其现由部选升直隶三屯协都司之缺。著该部另行选补又苏松镇标中营游击鲍起豹、京口水师右营游击孙廷扬、俱著准留江苏省。遇有外海水师参将缺出。分别升补现当整顿。淮鹾之际。朕念其因事制宜。量为变通此次姑允所请。嗣后不可动引为例也。　　

○又谕、陶澍奏、酌定楚西等省盐船到岸限期并委员巡缉。以杜夹带滏卖一摺。楚省商运江船行走限期旧例已为周密。惟运盐至江西省向未定有限期。据该督查明程途。比较楚省限期酌定。著照所议、小船定限二十日。中船定限三十日。大船定限五十日。责成淮南监掣同知于商人雇船运盐前赴楚西。视引数之多寡。定雇船之大小。以装满九分为率不许留有空舱。致多夹带。至安徽河南各口岸盐船。既分江湖两运。兼有换船起剥之处。其船并无大小。著以淮安城北乌沙河开运之日起定限每日行三十里。将盈补绌按程途之远近。扣日期之多寡。责成淮北监掣查验开行。均不得留舱夹带。仍将开行及到岸限期并吃水尺寸。另给催趱限单。抵岸投验由各该盐道认真查对。傥有中途风水阻滞照楚省旧例。准其据实呈报。如逾限不到即行查办。至夹带卖私之弊。楚西一路为尤甚往往盐已卖尽。即捏报淹消。从前曾委武职员弁巡缉嗣经裁撤。著仍复旧规。每年酌委参游守备或文职二员。自仪徵大江溯流巡缉至湖口分路。一往江西。一往汉口仍由原路查回仪徵。换员前往接巡。责令访查夹带卖私捏报淹消等弊。并令沿途催趱行运毋任稍有逗留。其所委之员。该督仍随时查察勤惰。分别劝惩。总须认真办理。杜绝诸弊俾盐引畅销。鹾务日有起色。不可虚行故事。日久仍视为具文。以致有名无实。
  </div>
  <div class="pagination">
   <a href="清实录道光朝实录_page343.html">
    上一页
   </a>
   <span>
    ...
   </span>
   <a href="清实录道光朝实录_page339.html">
    339
   </a>
   <a href="清实录道光朝实录_page340.html">
    340
   </a>
   <a href="清实录道光朝实录_page341.html">
    341
   </a>
   <a href="清实录道光朝实录_page342.html">
    342
   </a>
   <a href="清实录道光朝实录_page343.html">
    343
   </a>
   <span class="current-page">
    344
   </span>
   <a href="清实录道光朝实录_page345.html">
    345
   </a>
   <a href="清实录道光朝实录_page346.html">
    346
   </a>
   <a href="清实录道光朝实录_page347.html">
    347
   </a>
   <a href="清实录道光朝实录_page348.html">
    348
   </a>
   <a href="清实录道光朝实录_page349.html">
    349
   </a>
   <span>
    ...
   </span>
   <a href="清实录道光朝实录_page345.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
