<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 137 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 137 页/共 505 页</h1>
    <div class="content">
○辛酉。谕内阁、都察院奏、世袭轻车都尉佛保、刑部笔帖式秀林、以投效军营等词。赴该衙门呈诉。据称佛保秀林之祖父兄弟。或在四川江南阵亡。或在直隶山东阵亡。佛保秀林、志切杀贼。各请投效军营等语。前据都察院节次奏称、知县王宜勰等情愿投营报效。先后降旨允准。发往军营差委。原因各路军务方殷。各该员等志切复仇。情殷杀贼。是以俯允所请。以作其忠义之气。惟迩来各处军营。颇不乏人。若复纷纷投效。藉此进身。以为将来保举地步。未免开徼幸取巧之门。不可不示以限制。所有佛保秀林呈请投效军营之处。著不准行。嗣后如有似此呈请投效者。该衙门即不必具奏。　　

○谕议政王军机大臣等、户部奏、酌拨来年京饷。开单呈览一摺。历年京饷。向系豫拨各省地丁盐课关税杂款。以备次年开放之用。咸丰十一年以后。每年均拨七百万两。责令分限解齐。惟山西年清年款。他省多不能依限报解。且有逾限不解者。虽因防剿吃紧。奏请留支。或改解军营。径行划拨。而藉词诿卸。亦所不免。京饷关系紧要。岂容任意拖延。现经户部奏请豫拨同治三年京饷。拟在地丁盐课关税等项内。共拨银五百万两。限于明年五月前解到一半。十二月初闲全数解清。系斟酌各省缓急情形办理。且均系应解正项。其近年琐屑之款。悉予删除。原为各该省易于遵解起见。并非部库现有赢余。可以从缓筹拨。朝廷俯念各省情形。准如该部所请。撙节动拨。各该省将军通商大臣督抚盐政监督并藩运各司等。受恩深重。具有天良。自应查照户部指拨银数清单。按限如数解齐。不得稍有贻误。以重要需。且该部指拨各款。为数亦视历年较少。并非强以所难。傥再任意截留改拨。藉词宕延。定将该将军等从重惩处。决不宽贷。至部库每届年终。放项较多。前经户部于八月间奏提本年京饷。复经奏咨叠催。各该省报解仍属寥寥。实属任意延误。著即迅速解到。以供支放。不得仍前延缓。致干重咎。懔之慎之。原摺并豫拨银数单各一件。均著钞给阅看。另片奏、江西省兵饷。除赣关税银留抵外。共需银十八万五千余两。系由该部在该省地丁银两内拨给。该省上年春秋两拨。并本年春拨册报地丁银内开除留支饷数。递有加增。统计元年兵饷。多至八万九千余两。经该部将二年分四季兵饷。在于该省地丁项下拨给前册多开银两内作抵。该省本年秋拨册内。仅就二年分应需饷数核计。复多开除银一万二千九百余两。连前统计。多至十万二千余两。如此逐年递增。有加无已。终无划抵之日。该省于应拨滇黔甘闽等省协饷。藉口本省军需。丝毫未解。而于本省兵饷。又复开除溢额。含混不清。实属有意冒销。著沈葆桢严饬该藩司。按照该部所查情节。限两个月。详细具报。由该抚查明覆奏。其应拨滇黔甘闽等省协饷。仍著分别筹解。毋再迟延。原片著钞给阅看。将此由五百里谕知福州将军、办理三口通商大臣、各该省督抚、盐政、并传谕各该关监督知之。　　

○又谕、玉明等奏、疏防盗贼入境及缉贼溃退各员。请旨参办一摺。已明降谕旨。将色勒等分别革职严议矣。滚地雷王五等股匪。回窜吉林长春厅属之靠山屯等处。虽经玉明等催兵进剿。现在并未将如何分路堵御。如何进兵摉剿。妥筹办法。相机布置。仅以接奉谕旨。再行严催等词。草草塞责。该将军兼尹等。身膺重寄。似此漫不经心。何以克副委任。盗首齐秀、齐海、逃回江东。玉明等即听其自然。并未派兵躧缉。亦未声明江东系何处界址。才宝善、白淩阿、是否溷迹其中。迄今时阅数旬。犹尚懵然未觉。办贼之法。必须时加侦探。洞悉贼清。方能制贼死命。若谓责成委员。即可将就了事。将来该匪无扑灭之期。则该将军兼尹等、自问能诿过卸责否耶。景纶等自上月奏报贼匪回窜长春厅后。未据续报剿办情形。贼窜吉林境内。为时已久。未见景纶等速筹剿捕之方。实属不知缓急。盛京与吉林同办一事。傥任令该逆日肆蔓延。各该将军兼尹等、自问当得何罪。著玉明、景纶、宝善、麟瑞、和润、德椿、督饬派出各军。会师夹击。以期聚而歼旃。各该将军兼尹等、务当严饬各军。联络一气。合力剿办。不得意存畛域。互相推诿。伯都讷副都统。现派德楞额署理。该员曾经身历戎行。如吉林带兵无人。应否即令德楞额前往管带。著景纶、麟瑞、酌量办理。通判色勒业经革职。其被参贿和酿乱各情。著和润、德椿、仍遵前旨。将该员一并亲提审讯。据实参办。玉明等请颁梨树城照磨印信。已谕知礼部办理矣。照磨徐棠带团前赴榆树台。与贼接仗。断非携印前往。何以遂至遗失。难保无该匪赴署抢劫情事。著玉明、宝善、和润、德椿、查明据实具奏。将此由五百里各谕令知之。寻奏、遵查徐棠带团缉贼时。因只身在署。并无眷口看守印箱。故携印前往。以致阵亡遗失。委无别情。报闻。　　

○又谕、前据僧格林沁奏、攻克苗家老寨下蔡寿州等情形一摺。内称十一月初一日。收复寿州。初三日。有李营大队进城。即杀守门勇丁五名。经我军迎敌。将该队逐出城外。捦获五十余人。内有提督蒋立功一名。又初三日。李世忠督兵围攻下蔡。以宋庆不肯让给。调队攻打。宋庆之军。亦出队迎敌。将其击退。李队遂往下蔡附近。尚未撤队。经派陈国瑞亲往下蔡等处。会同李世忠妥为弹压。并咨唐训方详查启衅缘由酌办等语。昨又据吴棠奏、李世忠查封西坝之盐。至数十万包之多。淮北盐务疲敝。悉由李世忠把持盘剥所致。豫胜营勇。李世忠向不发给口粮。全以掳掠为事。近在怀寿一带。焚掠之惨。甚于盗贼。自五河以下至滁州来安全椒天长及江浦六合等处。经李世忠勇队盘踞。至六年之久。州县官不敢理事。居民搬徙。不敢还乡。以致田亩荆榛。屋庐瓦砾。数百里内。人烟断歇。苗平而淮北粗安。李存而淮南仍困。请密饬僧格林沁、曾国藩、察看情形。宜及僧格林沁等军全在皖境之时。早为办理各等语。李世忠跋扈恣肆。盘踞利源。其勇队分踞多县。不能约束。骚扰病民。终为淮南巨患。朝廷早已洞悉。止以淮南之苗患未除。是以隐忍未发。未几而寿州下蔡等处。无端寻衅。又复见告。以官军业经得手之处。胆敢调队攘夺攻打。且杀害守门勇丁多名。其居心叵测。目无法纪可见。僧格林沁所谓先事羁縻。俟唐训方查覆到日再行酌办者。谅已胸有定见。未便明言。今览吴棠密陈皖北隐患一摺。其办法似尚周妥可行。惟调其所部实缺人员赴任一节。宜加参酌。著僧格林沁、曾国藩、吴棠、唐训方、详细密函筹商。即将李世忠调赴曾国藩军营。折以正言。晓以大义。令其随营剿贼。如彼以部中乏饷为词。即谕以官为给饷。毋令其再擅利权。并勒令将所踞城池厘卡盐利交出归官。一面于各城及要隘处所。分拨队伍。严阵以待。挑选其营中得力弁勇。编成队伍。分隶楚南良将各营。其部曲来自逆党及著名凶恶者。概予芟除遣散。如李世忠俯首听命。即可留营录用。若敢抗不遵调。则是显然背叛。僧格林沁等。即一面请旨革职。一面声罪致讨。断不可稍存姑息。僧格林沁等。于计议将定、未办此事之先。即须豫为贯注一气。同时并举。使其猝不及防。不可稍有参差落后不能应手之处。并往来密函筹商。均各亲自拆阅。不准漏洩一字。吴棠摺著钞给僧格林沁、曾国藩、唐训方阅看。僧格林沁摺著摘钞给曾国藩阅看。再本日据户部奏、淮北票盐。提充军饷。请分别截留。以保正课一摺。亦因皖徐平靖。淮北销路渐通。亟宜将饷盐分别截留。以挽颓纲而裕正课。著曾国藩严饬盐运使忠廉。设法遵照办理。乔松年于盐务情形。素所熟悉。并著吴棠接此旨后。将此旨内盐务及户部摺内应办各条。密行摘录。知照乔松年一体帮同办理。户部摺并著钞给僧格林沁、曾国藩、吴棠、唐训方阅看。将此由六百里密谕僧格林沁、曾国藩、吴棠、唐训方、并传谕乔松年知之。　　

○又谕、张之万奏、蓝逆由西坪入豫。官军两面受敌。旋复击退情形各摺片。蓝逆大股麕至西坪。经张曜整军驰往策应。见贼中蓝旗红旗花旗。约有七八千之众。荆子关娘娘洞寺处防兵。均有腹背受敌之虞。张总愚股匪谂知蓝逆前来。句约合股。复屡向西北各路冲突。情形岌岌可危。幸张曜于重阳店击退蓝逆扑营之贼。追杀至花园关。复直袭西坪贼垒。攻其不备。逆贼被创狂奔。花园关之贼。亦弃垒而逃。逐北五十余里。该逆踉跄西遁。逃至陕西商南之青山口。距荆关八十余里。此股逆匪。由汉中分股东趋。势本凶悍。李云麟初次于山阳接仗。即经失利。旋以贼股东窜。即称收复山阳。率师西行。置贼不顾。反称败残余匪。势已穷蹙。不难剿除。而此次窜往西坪大股。蚁聚蜂屯。贼势竟如此浩大。若非张曜分投策应。勉力支撑。必至两股合并。秦豫均受其害。该京堂以知兵自任。入陕剿贼。尚无寸功。即居心如此巧滑。工于趋避。纵贼邻封。该京堂止知自为身计。独不知国宪具在。不能为该京堂少恕耶。现在蓝逆虽遁往商南。而其蓄意东趋。冀与张总愚句合。屡据奸细所供如绘。势将乘隙复来。且商雒密迩潼关。尤当派军驰剿。以杜蔓延。著多隆阿懔遵叠次谕旨。酌拨兵勇。分扼潼商。即饬蓝斯明之军。绕前截击。李云麟迅即激发天良。会合蓝斯明实力剿除。毋得纵贼纷窜。致干重罪。晋省沿河毗连潼商一带。英桂、沈桂芬、务即激励防河将士。豫筹堵御。以杜奔轶。张逆屡次突围。均经各营击退。张之万前奏。有就淅川山内围偪坐困之语。谅非徒托空言。著即檄饬葛承霖督率湘军。会合张曜各营。乘蓝逆甫退。外贼既断之余。迅将张逆一股。围偪聚歼。克期蒇事。一面饬令敖天印两营。严扼荆子关一带。以防蓝逆再逞。官文、严树森、前经寄谕。令其酌拨官军。入豫会剿。豫鄂唇齿相依。淅川与郧阳尤为密迩。该督抚务当不分畛域。克日拨兵入豫。以免张逆溃围出窜。又将扰及鄂疆。谅官文等必能领会机宜。妥筹调拨也。刘蓉并著懔遵叠谕。呈速进发。筹复汉疆。与多隆阿及鄂省援军。分筹进取。毋稍宕延。将此由六百里各谕令知之。　　

○又谕、骆秉章奏、滇抚已抵川省。并访闻滇省大概情形。暨川省需饷孔殷。请于来年续办按粮津贴各一摺。云南巡抚贾洪诏于十月初七日行抵川省。与骆秉章面筹进取。适值潘铎家丁周升到川。当向询悉滇省大概情形。不特大理逆回杜汶秀等恃险负嵎。坚不受抚。即省回马复初、及岑毓英、杨振鹏等、亦俱心怀叵测。该督所陈贾洪诏如锐意轻进。恐蹈潘铎覆辙。拟俟探明东昭一带情形。再由贾洪诏奏闻办理。自系实在情形。滇南全省糜烂。惟东昭尚属完善。且与川黔等省毗连。为入滇紧要门户。非有大员前往驻扎。不足以资控制。并恐该回逆等从而生心。乘隙窥伺。贾洪诏仍当懔遵前旨。探明情形。驰赴东昭。与福升会商妥办。督饬该处兵练。严密防范。毋稍疏懈。并著骆秉章、劳崇光、将滇省应办各事宜。与贾洪诏筹商办理。至将来肃清滇省。必须川黔等省合力进剿。而川省现在兵分饷绌。未能兼顾。劳崇光、贾洪诏、身任该省督抚。责无旁贷。万不可稍存畏难之心。致负委任。骆秉章亦当不分畛域。妥筹兼顾。滇省在川官员。并著贾洪诏饬令随赴东昭。以备差委。毋任逗遛。骆秉章奏、川省需饷。请于同治三年分续办按粮津贴。以资接济。著照所议。督饬地方官妥为办理。将此由五百里各谕令知之。　　

○又谕、骆秉章奏、花县开穵煤窑。请旨饬禁一摺。据称广东花县象山脚等处产煤。自乾隆四年以后。叠经封禁。咸丰十一年闲。劣衿卢桂芳。串通土棍王汶田等。句引南海奸商。在象山脚等处开采煤泥。附近坟墓。惨遭毁弃。聚匪愈多。劫盗频仍。请饬永远封禁等语。象山脚等处煤窑。久经勒石封禁。何以该地方官辄轻听劣矜蒙禀。详准奸商开穵。以致匪徒聚集日众。被劫及毁墓开棺之案。层见叠出。该地方官又不根究致患因由。严行封禁。难保无受贿故纵情弊。该处山径丛杂。接连数县。奸匪易于潜踪。若再任其聚集蔓延。势将酿成巨患。著毛鸿宾、郭嵩焘、速将该处盗匪。严缉务获。该处煤窑。永远封禁。以杜乱萌。并将摺内所指之劣衿奸商土豪等。按名提讯。严行惩办。该地方官如有贿纵情事。一并确查严参。不准代为徇隐。骆秉章原摺。著钞给阅看。将此各谕令知之。　　

○又谕、张凯嵩奏、容县官军生捦范逆一摺。范亚音以积年巨憝。流毒两省。自蒋泽春克复容县后。该逆窜往窦家寨地方。经官军密约内应。立将范亚音生捦。就地寸磔。逆弟范六。一并斩枭。实足以快人心而彰国宪。惟容岑一带。伏莽尚多。藤县苍梧平南各路土匪。亦未遽净。著张凯嵩即饬蒋泽春督率全军。会同浔梧两府。乘首逆就歼。贼势瓦解之余。迅将各路余匪。摉捕净尽。毛鸿宾、郭嵩焘、即饬方耀一军。会同西省官军。实力剿除。以清积孽。范逆就捦后该省著名悍逆。自以黄三为最。该逆跧伏天平寨。地险巢坚。复有由浔分窜横州之李亚得、甘汰然等股。句结永淳土匪。分我兵力。尤应合两省官军。会克坚巢。诛锄巨恶。著张凯嵩督饬刘坤一迅将黄三一股。捣穴捦渠。次第廓清横州等处之贼。李幅猷于连阳就捦。全股肃清。广东兵力。自已有余。并著毛鸿宾、郭嵩焘、昆寿、派拨劲军。与刘坤一合力痛剿。速筹蒇事。现在广西右江军务。渐已就绪。其左江一带。有无另股。并著张凯嵩妥为办理。肃清全粤。以副委任。另片奏、马平县獞匪梁扶英、历年稔恶。曾受伪封。深居獞地。柳庆之民。受其荼毒。经代办提督萧荣芳等督率兵练。攻破各寨。直捣其巢。力战合围。遂将该逆土博老巢攻毁。生捦梁扶英正法。余匪捦斩殆尽等语。剿办尚为出力。仍著督饬地方文武。摉捕逸匪。抚绥难民。将善后事宜。妥为筹办。出力员弁绅团。准其择尤汇案保奏。毋许冒滥。广西各属。似此等匪徒啸聚之处。恐尚不少。并著该抚通饬所属。认真剿办。毋留乱萌。蒋此由五百里各谕令知之。　　

○以广西容县剿匪获胜。生捦首逆范亚音。赏道员蒋泽春巴图鲁名号。同知钟庆魁等花翎。千总张元宗等蓝翎。余升叙有差。　　

○以缉捕玩误。奉天通判色勒革职讯办。佐领哈尔尚阿下部严议。予阵亡佐领庆吉、骁骑校文楷、照磨徐棠、祭葬世职。　　

○予四川各属殉难汉屯官弁兵勇穆腾额等三千一百五十八员名分别赏恤如例。　　

○壬戌。谕议政王军机大臣等、庆昀等奏、甯夏汉城内乱。并迎催道员和祥。路阻未能前进各摺片。据称十月二十三日四更后。满城中闻东路火器发声。料是汉回又斗。黎明派员查探。途遇难民坠城逃命。城门两日未开。其中是何情形。无从得知。并迎催和祥之委员行至纳家牐地方。因回匪拦路。未能前进各等语。览奏实堪诧异。前据庆昀等奏、甯夏回目。较前敛迹。咸称团练一散。即当遵缴器械。听凭官办。各谋生理。并令本地绅耆。晓以利害。俾息杀机。何以此次忽有争斗之事。是否侯云登刚愎酿乱。抑系撤团后回众滋事。近日城中情形究竟如何。庆昀等摺。声叙殊未明晰。著熙麟、恩麟、确切查明。据实具陈。毋得稍涉含糊。侯云登及城内文武各员下落。一并查奏。道员和祥著催令迅速赴任。该员系前经获咎之员。是否可靠。并著熙麟等详加察看具奏。灵州平罗各缺。何以尚无人到任。殊属不成事体。该督等务当严饬委署各员。速即赴任。如再玩延。即著从严参办。昨因雷正绾抵甘。谕令熙麟于该提督抵平凉后。即饬赴兰州。整理一切防剿事宜。近省一站。即已文报不通。恩麟所司何事。著即派兵疏通驿路。熙麟亦即督率所部。逐节埽荡。直达省垣。以重职守。正在寄谕闻。据张集馨奏、甘肃甯夏灵州。相继失守。灵州与陕西定边毗连。贼若东窜。不但扰及陕境延安等府。滋蔓难图。并庆阳饷道。亦恐梗阻。且恐阑入晋省完善之区。该署抚已飞调延绥镇兵一千名。派署游击庆连统带。赴定边屯扎。仍恐兵力单薄。不敷堵御。著多隆阿、雷正绾、于泾州防兵内。酌拨数营。前赴定边。先行扼扎。协力防剿。并于正甯一带。派兵堵御。使平固逆匪。不至回窜三水淳化。复扰秦疆。仍一面力筹进剿。迅殄逆氛。毋任延蔓。张集馨当饬北山沿边州县。赶紧集团堵御。以壮声威。山西边境。界连甘肃。德勒克多尔济、当整顿绥远城官兵。豫备防堵。毋任匪踪阑入边界。英桂尚未起身。沈桂芬将次抵晋。著即檄饬沿河州县。实力防堵。并飞调弁兵。相机堵剿。以固疆圉。甯夏汉城既失。满城独力难支。著熙麟、恩麟、迅即派兵援救。庆昀等务当固守待援。毋再一意主抚。致误事机。甯夏灵州失守详细情形。并近日甘省军情。著熙麟、张集馨、查明随时具奏。将此由六百里谕知多隆阿、庆昀、常升、德勒克多尔济、熙麟、雷正绾、英桂、沈桂芬、并传谕恩麟、张集馨知之。　　

○又谕、庆昀等奏、甯郡汉城内乱。危急堪虞。满城有兵无饷。难言战守。请饬迅催各省拨饷等语。本日又据张集馨奏、甯夏灵州。相继失守。是该将军等军营需饷。尤为急迫。著英桂、沈桂芬、阎敬铭、张之万、迅将户部指拨之款。星速筹解。一面飞咨沿途地方文武各官。添派兵弁。妥为护送。俾免疏虞。将此由六百里各谕令知之。　　

○癸亥。谕内阁、曾国藩奏、提督呈请开缺。回籍养亲。据情代奏一摺。福建水师提督杨岳斌、因父母年逾七十。母病现又增剧。恳请开缺回籍养亲。具见孝思。惟杨岳斌督率水师。剿贼十年。战功懋著。此时金陵合围。正赖该提督等和衷努力。共奏肤公。未便于军务吃紧之时。遽易生手。杨岳斌省亲一事。著俟克复金陵后。再行请旨。此时毋庸开缺回籍。惟念杨岳斌军旅羁身。伊父母年迈多病。未能归省。著加恩赏给人薓四两。藉资调摄。以示锡类推恩至意。　　

○谕议政王军机大臣等、曾国藩奏、提督李世忠率师叠破苗圩。会复怀远县城一摺。另片奏、金陵军营布置情形。并收复颍上正阳各城等语。李世忠因苗逆倡乱。自率所部。先后削平四十余圩。并会同唐训方收复怀远县城。剿办甚属出力。著准其开复革职留任处分。以昭激劝。其余出力员弁。并著曾国藩择尤奏请奖励。颍上正阳两城。业经蒋凝学、毛有铭等、次第收复。附逆各圩。亦各闻风反正。惟苗添庆等率党遁逃。该大臣仍当饬令蒋凝学等。严密摉捕。务绝根株。金陵之师。开穵地道轰城。该逆竟能抢堵缺口。未竟大功。殊为可惜。现在曾国荃已督饬各军。进扎孝陵卫城。绝贼粮运。惟有稳扎营垒。逐渐紧偪。俾该逆酋无路可窜。将来城下之日。洪逆生捦。东南数省一律肃清。不至再烦兵力。方为妥善。杨岳斌因母病增剧。恳请开缺回籍省亲。具见孝思。该大臣务当谆饬该提督。暂抑私情。勉成大功。用副朝廷优加委任至意。曾国藩另奏、酌保贤员以备器使一摺。所请将陈浚等以道员记名请旨＜??闲＞放之处。核与吏部定章不符。已另交军机处存记。候旨录用。将此由五百里谕令知之。　　

○又谕、前因僧格林沁、吴棠奏称、李世忠盘踞利源。杀害勇丁各情。当经密谕僧格林沁、曾国藩等、会同密商妥办。本日据曾国藩奏、李世忠率练会剿苗逆。削平各圩。有裨大局。恳请开复该提督革职留任处分。并请保其余出力员弁。本日业于另寄曾国藩谕旨内允准。曾国藩于李世忠在寿州下蔡等处跋扈情形。发摺时似系尚未知悉。朝廷亦就事论事。姑允所请。赏功罚罪。本属并行。曾国藩亦可因此次加恩。晓以大义。傥该提督感激悔悟。恪遵曾国藩劄调。前赴军营。遣散部众。将所踞城池盐利厘卡交出归官。如可调遣布置。一切悉由僧格林沁、曾国藩等、妥筹善后。如抗不遵调。僧格林沁、曾国藩等、仍当懔遵本月十八日密寄谕旨。密函会商妥办。毋稍姑容。此旨并著该大臣等密函知照吴棠、唐训方可也。将此由六百里各密谕知之。　　

○以安徽收复和州等城出力。赏总兵官葛清泰、副将胡秀世、萧元龙、孔相迩、何云竣、王玉藻、参将巢端南、都司石来之、巴图鲁名号。游击王鹏翥等花翎。千总胡致昆等蓝翎。余升叙有差。　　


大清穆宗继天开运受中居正保大定功圣智诚孝信敏恭宽毅皇帝实录卷之八十六　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。十一月。甲子。谕议政王军机大臣等、都兴阿奏、续陈江北情形。并声明从前并无咨调援皖各军一摺。前因富明阿奏、接据都兴阿咨称。贼众屡由包港小河等处出窜。里下河防不胜防。请将由扬拨援临淮兵勇撤回。当谕僧格林沁酌量调遣。兹据都兴阿奏、该将军并无咨调扬军回防之事。且临蒙军情吃紧。辄将兵勇调回自顾。亦不应如此不知缓急。在都兴阿自以临蒙军务紧急。不分畛域。故为此奏。而富明阿所称江北防务吃紧。拟请调回扬防兵勇。系在苗逆就歼皖事渐定之后。亦尚非心存诿卸者比。惟该将军既称并无此项咨文。富明阿何以据咨入奏之处。著富明阿明白回奏。至江北军情。既据都兴阿奏逆贼自龙虎埭败退后。数日来均无动作。三江营七濠口等处。均尚安静。沿江水师扼泊。甚为严密。惟当此南岸军务得手之时。诚恐该逆并力北犯。且丹徒一带及六七圩港等难民。北渡甚夥。尤恐溷迹其中。此时扬军防剿机宜。尤当慎之又慎。著督饬在防水陆各军。妥筹战守。不可稍有自恃。如镇城情形吃重。仍须拨兵协助。毋稍疏虞。将此由六百里各谕令知之。寻富明阿奏、前因接准都兴阿咨钞奏稿。有南岸败贼。铤而走险等语。是以奏请撤兵回防。都兴阿咨稿。本无请撤扬军之议。报闻。　　

○又谕、熙麟奏、甯夏灵州相继失守。雷正绾兵已入甘境。接仗获胜。并请饬陕西供支粮饷各摺片。甯夏府城内回民与城外贼匪句结。内外交讧。于十月二十四日失陷。灵州城亦于次日相继失守。该回逆等好乱性成。非痛加剿洗。不足以净根株。此股贼首。系陕西投贼之武进士王锡爵。经官军击败。窜匿灵州之金积堡。句串叠次伪为投诚之马化漋。率其党与。两日之内。顿陷州郡两城。实堪痛恨。前据恩麟奏马化漋在署臬司杨柄锃行营投诚。此次又复鼓众煽乱。连陷二城。可见恩麟前此办理草率。难保非迁就了事。粉饰入奏。著熙麟速饬毗连甯灵各州县文武。督率兵勇。鼓励乡团。严扼要隘。以防该匪纷窜。并饬派出之延绥镇兵五百名。迅赴花马池驻扎。严扼该匪窜陕之路。张集馨前已调延绥镇兵一千名。前赴定边。著即饬令统带之游击庆连。与花马池防兵。互相联络。以壮声援。并著多隆阿、雷正绾、遵奉前旨。于泾州防兵内。酌拨数营。驰赴定边。协力防剿。毋稍大意。此时甘省逆氛遍地。雷正绾军营兵力尚单。所有陶茂林、曹克忠两军。即著多隆阿迅催前进。驰往甘省助剿。毋许稍事逗遛。平凉贼匪。攻扑泾州。经雷正绾督兵击退。并解灵台县城围。正可乘此声威。进克平凉。以次收复固原。其甯灵盐茶厅等处逆匪。怙恶不悛。均须次第剿洗。不可轻率议抚。致贻后患。甯夏一带驿站。多有夫马俱无之处。积压公文摺报甚多。且有批摺寄谕多件。经熙麟专差弁兵。逐站清查。分别赍送兰州庆阳。自十月十七日以后。两旬有余。又未接省城文信。若谓道途梗塞。文报难通。何以熙麟遣往弁兵。又可行抵省城。可见恩麟一味颟顸。并未办理公事。著熙麟即行严饬恩麟。设法疏通文报。以通省垣信息。投贼之武进士王锡爵。是否回人。并著熙麟查奏。将此由六百里谕知多隆阿、熙麟、雷正绾、并传谕张集馨知之。寻熙麟奏、遵查王锡爵籍隶云南。实系回民。报闻。　　

○以故图谢图汗车林多尔济子那逊绰克图袭爵。　　

○乙丑。谕内阁、各省设立团练。原以助守望而御寇盗。辅兵力之不足。其能协助官兵。保卫桑梓者。固不乏人。乃或有不肖团长。以有寨可踞。藐视官长。甚至擅理词讼。聚众抗粮。挟仇械斗。其尤甚者。竟至谋为不轨踞城戕官。即如山东之刘得培、河南之李瞻、安徽之苗沛霖等、先后倡乱。皆由团练而起。虽螳臂当车。终归翦灭。而国家已重烦兵力。良由办团之人。良莠不齐。闲有一二团长。倚势跋扈。承办团练绅士。不能即时举发。遂有尾大不掉之势。国家使民自卫以卫地方。似此奉行一善。流弊滋多。殊非杜渐防微之意。现在贼氛渐就削平。除直隶山东团练。已由官为经理。所有河南省团练事宜。著即照直隶山东两省。统归官为经理。以一事权。如果地方官吏认真从事。与百姓联为一气。则民方恃以保卫闾阎。断不至有抗拒情事。著张之万督饬各守令。实心实力办理。不可有名无实。至各直省举行团练。均须慎选贤能之员。悉心妥办。务使收守望相助之效。而无藐法抗官之弊。以资捍卫而立防闲。方为妥善。将此通谕知之。　　

○又谕、僧格林沁奏、遵查从前蒙城复行被围情形一摺。前此苗逆撤退蒙围。全股下窜之时。安徽巡抚唐训方以临淮紧急。将藩司马新贻所部。由蒙城调回。致蒙城守御单薄。堕贼奸计。复行被围。该抚仅派宋庆统带千人前往。未将马新贻调回蒙城。复未能亲督兵勇。迅速赴援。以致日久重烦兵力。实属措置乖方。其遽报收复怀远情形。亦属未能明晰。唐训方著交部议处。　　

○又谕、僧格林沁奏、讯明署州判婪赃不法。请旨严办等语。署宿州州判候补县丞吴埙、经僧格林沁派令随同舒通额等清查民寨。乃该州判并不同行。纵勇在陈家圩。抢掠居民衣物。复讯据该署州判供认在张家楼蒋家楼等处。因摉查捻匪。先后勒罚制钱数百千文不等。民人陈继曾、控告岳发年霸占伊妻一案。辄听岳发年许给钱文。递行释放。宿州地方。久被捻匪肆扰。现在甫经肃清。该地方官宜如何加意拊循。力求整顿。乃该署州判竟敢营私骨□凡法。婪索多赃。实出情理之外。若不从严惩办。何以儆贪黑而饬官方。吴埙著即在军前正法。以昭炯戒。现在直隶山东安徽河南江南各省。渐次廓清。所有办理善后地方。最关紧要。各该督抚务当饬令该地方官。洁己爱民。妥为经理。如查有此等贪赃不法重为民害之员。即著奏明照此办理。如该督抚姑息颟顸。不将此等劣员参办。一经朝廷访闻得实。或被控告纠参。定将该督抚严惩不贷。将此通谕知之。　　

○谕议政王军机大臣等、玉明等奏、官兵剿办盗匪获胜情形。景纶等奏、拏获首夥各匪正法。并特参防剿不力员弁各摺。据玉明等所称。滚地雷王五窜至吉林属界半拉山门。经协领穆锦驰击获胜。追至围内砬子沟。先后毙匪多名。及贼目孙四海等数名。所有窜入围场之贼。击毙殆尽。另股贼匪。闻风星散。景纶所奏逆匪经奉省官兵击败。由萧赫站双岔子沟窜入围场。其齐秀齐发等十八名。经兵勇先后捦获正法各等语。此股逆匪。以王五为盗首。现在该逆分股。漏刃脱逃。亟应乘其亡魂丧胆之余。合两省官军。歼捦首逆。埽清余孽。岂容任其兔脱。景纶等语贼扰昌图厅时。报称派兵防堵。迨贼窜入吉林所属之长春厅靠山屯。及占踞半拉山门等处。该将军并无一字奏报。即此次摺内所称拏获贼匪齐秀等。亦未声明兵勇如何接仗。贼由何路窜走。而于奉天兵勇将围场之贼击毙殆尽。亦罔闻知。该将军于所辖境内。军情贼势侦探尚未明悉。奏报亦复寥寥。诚不知所司何事。实属颟顸。著玉明、景纶、迅即督饬两省官军。探明贼踪。实力会合剿办。务将逆首王五等按名弋获。尽歼丑类。不准一名漏网。并不得以此次一经参奏。即为了事。傥该将军等任令匪踪四窜。或纵首逆脱逃。必惟玉明、景纶等是问。才宝善白淩阿、虽据贼供并未在此股贼内。殊难凭信。仍饬带兵员弁。查明实在下落。与王五等一并购线捕拏。毋任窜逸。将此由六百里各谕令知之。　　

○又谕、僧格林沁奏、捦获捻首相盘等犯。收复颍上正阳等处。皖境渐清。现拨马队赴豫。进剿张总愚股匪等各摺片。筹办均为妥协。览奏欣慰。苗逆伏诛。其党瓦解。石弓山捻首相盘、犹敢负嵎抵拒。现已破巢捦戮。与著名巨捻葛小牛、邹唤林、龚耀等、均各捦获斩枭。永宿一带。及蒙亳阜阳境内各圩寨。均各归正。颍州等处。及涡河南岸。亦当次第清厘。苗逆所踞各处。均经官军先后收抚。会捻匪首。歼除殆尽。皖境渐就肃清。其尚有各圩寨及零星余匪。应行摉捕净尽以绝根株之处。仍著妥为办理。免留余孽。其程二老坎、及李大个子、魏群儿、赴营乞降。均准效力赎罪。仍应随时查察。是否真心悔罪。分别办理。苗金开系苗逆死党。屡经窜扰豫省。著名凶恶之犯。尤须加意察看。妥筹办理。毋贻后患。皖北善后事宜。当此地方新复。腥秽甫蠲。疮痍满目之际。一切抚绥教养。尤关紧要。全在地方官吏。慎选贤能牧令。妥为经理。即著曾国藩与唐训方。严督所属。详切讲求。实力办理。怀远投诚之张士端、业经给予游击虚衔。碍难收回。所有献出寿州之李万春、献出颍上之方长华、与张士端事同一律。其应如何酌加奖励之处。仍著僧格林沁拟定具奏。正阳收复之时。道员蒋凝学何以有争夺开炮致伤兵勇之事。竟与李世忠前事相同。此次蒋凝学系与何人争夺。因何致有争端。著僧格林沁、曾国藩、查明据实奏闻。不准稍涉徇庇回护。豫省现惟张总愚股匪。鸱张为患。现有张曜督军剿办。僧格林沁复经派拨苏克金等马队。前往剿办。正与本日寄谕该亲王之旨。适相符合。具见老成谋国。思虑周详。深堪嘉许。该亲王于皖境肃清后。即当移军豫省。中州平定可期。毛昶熙所部勇丁。原属权宜办理。以助兵力之不及。此时兵力足敷应用。著毛昶熙即行散遣。均令归农。以节糜费而免滋事。该侍郎即回京供职。将该省团练事宜。仍归张之万督率地方官吏。妥为办理。张之万身任封圻。于军务团练等事。均属责无旁贷。尤应及时整饬。以副委任。团练用民自卫。修堡筑寨。以资守望而御寇贼。讵非良法。乃或奉行不善。往往辄滋弊端。甚有敢行倡乱。如苗沛霖、刘得培、李瞻等、致烦兵力。本日复经明发申谕。各该督抚谅能善体此意。得人而理。期于有备无患。是为至要。将此由六百里各谕令知之。　　

○又谕、前据庆昀等奏、甯夏汉城内乱。张集馨、熙麟、奏报甯夏灵州。相继失陷。甘肃回氛甚炽。亟宜增兵调将。以固秦晋边防。现在多隆阿在盩厔。为一隅所牵掣。汉南贼势狓猖。刘蓉尚无入陕消息。而张总愚一股。盘踞淅川山内。蓝逆由山阳出窜。仍在商南之青山口。距荆关仅八十余里。陕豫军务方殷。而甘肃平固未复。甯夏灵州又陷。该回逆东犯秦晋。北窜蒙古。皆可长驱直入。陕省西北定边一带。计惟多隆阿所部之兵。就近可以调往扼扎。而多隆阿既须援甘。又须防陕。非由各处拨兵赴陕。多隆阿亦难分兵兼顾。刻下最要者。惟淅川之张总愚一股。该匪负嵎死拒。一日不了。则河南湖北陕西三省。皆不得安枕。楚豫兵力。亦难匀拨赴陕。著张之万督同张曜及派出各兵。认真进剿。如兵力尚单。即飞咨僧格林沁等、调拨马队助剿。楚省郧阳防兵。现因商雒淅川一带。贼踪未净。固不可以移动。而麻黄襄枣一带防兵。与其设防于境内。不如兜剿于邻封。官文向能不分畛域。严树森亦岂得偏持成见。存此疆彼界之心。致成不了之局。贻祸生灵。著即严饬在防各军。赴豫会剿。张之万久驻许昌。殊无裨益。著懔遵前旨。移营进扎淅川一带。就近督剿。兼遏贼匪纷窜之路。所有张总愚一股。即著责成楚豫二省。协力剿除。傥任蔓延窜越。或时日久稽。即惟官文、严树森、张之万是问。苗逆授首以后。余党以次伏诛。寿颍各城。均已收复。现止剿办零星股匪。可以无须大兵屯聚。淅川张总愚一股。经楚豫两省兵力夹剿。亦可迅速完竣。是皖省张德胜、蒋凝学、成大吉诸军。及楚豫两省得力劲军。均可移缓就急。分拨赴陕。进扎商雒荆关等处要隘。归多隆阿刘蓉调遣。以便多隆阿添兵助剿平固汉南。及扼防挟省西北边界。陕甘两省军务。方有起色。此中布置机宜。必须先事筹画。临时始有成算在胸。著僧格林沁、官文、曾国藩、多隆阿等、会商妥筹调度。以期一劳永逸。届时何营可以留防。以资扼守。何营可以赴陕。归多隆阿调遣之处。并著迅速会商妥协。一面调拨。一面奏闻。现在皖北及豫省零匪。即可由僧格林沁、张之万、唐训方、督同陈国瑞、张曜等军。实力翦除。楚豫交界捻股。即由曾国藩责令皖北楚军。会同豫军。分投办理。吴棠严饬姚广武等。肃清徐宿一带捻圩。均须克日埽荡。一律肃清。不得稍有迁就。以致重烦兵力。皖北肃清以后。陈国瑞一军。应否移扎徐宿。以资弹压之处。著僧格林沁、吴棠等、届时酌量具奏。至僧格林沁大军。一俟皖省肃清。即可移扎豫境。就近督饬将弁。相机剿办。如楚豫将弁。各怀观望。不肯奋勇剿洗。即著从严参办。毋稍姑容。李云麟当懔遵节次严谕回军商南。剿除蓝逆余匪。不准迁延。刘蓉速扎青石关。与多隆阿联络声势。力图克复汉南各城。毋得再有濡迟。目下东南事势。大有转机。而西北逆氛尚炽。该大臣督抚等、各有地方带兵之责。务宜通筹全局。及早图维。乘此声威。削平丑类。如有所见。不妨据实奏闻。以收集思广益之效。将此由六百里各谕令知之。　　

○又谕、多隆阿奏、病势增剧。请假调理一摺。披览殊深廑系。著即赏假一月。俾得离营安心调理。盩厔合围。业已月余。攻捣正当吃紧。诸将士必须有所禀承。方不至事机有误。并著照所拟。即责令穆图善暂行接办。务令一切遵守布置。妥为办理。遇有紧要机宜。该将军仍须随时指示。俾有遵循。多隆阿仍即赶紧调理。速就痊可。赴营任事。以慰悬廑。本日又据李云麟奏称、镇安山阳洵阳等县交界。回匪滋扰。经该京堂督兵捦获首匪。余众缴械乞降。分别安抚。择其壮佼数百人。立为陇军归化一营。随同剿贼等情。著准其将此次出力员弁。附案择尤酌量保奏。新立之归化一营。仍应随时防范。毋稍疏虞。另片所称现在拟由西乡进剿。刘蓉欲改由甯羌进兵。请饬仍照前议。进由青石关。以便居中调度等语。即著刘蓉查照该京堂咨会情形。妥筹进止。惟李云麟前将蓝二顺股匪。委之蓝斯明一军。卷旆而西。此时蓝逆窜回商南。贼势正张。断非蓝斯明一军所能独办。节经寄谕该京堂回军会剿。以赎前愆。李云麟如执意西行。以剿办兴汉为词。是直处心趋避。且独不思商于一路。蓝逆如再鸱张。于该京堂一军后路。大有妨碍。仍著懔遵前旨。迅速回剿。与蓝斯明并力图功。将商南之匪。悉数歼除。方可专意再图兴汉。刘蓉于陕南剿贼事宜筹定后。究由何路进兵。速即奏闻。将此由六百里谕知多隆阿、刘蓉、李云麟、并传谕张集馨知之。　　

○又谕、英桂奏、川捻各匪窜踞秦豫交界。并闻甘省甯夏灵州继陷。分饬所属加意探防一摺。前因蓝张两股匪徒。各窜秦豫交界之商南淅川地方。及甘回叠陷甯夏灵州。叠经寄谕晋省。实力筹防。并相机堵剿。兹据英桂奏称、晋省沿河。口岸林立。地广兵单。现饬副将罗承勋。带楚勇五百名。扼扎蒲解一带。以为游击之师。何路紧急。即赴何路策应。以防蓝张二逆。并以甘回攻陷甯夏灵州。口外各厅。多属毗连。虽有满蒙官兵千余名。及大同镇兵练沿河设备。仍恐不足扼守。已令总兵庆德就近严防。将辽州潞安防兵。饬令归伍。以备调遣。著即照所拟。饬令庆德、罗承勋、严密防剿。蓝张二逆。其势骎骎屡欲合并。仅有豫省张曜之军。搘拄其闲。陕省商潼一路。仅蓝斯明一军。甚属单薄。且恐秦豫两军。并力剿办得手。则贼势乘闲奔突。晋省沿河毗境。更宜严防。英桂尚未离晋。沈桂芬何日可以抵任。务即饬令沿河地方并罗承勋等严密戒备。不得稍涉疏虞。甘回逆焰突张。甯夏灵州。猝被攻陷。此与他贼不同。其种类到处皆有。不可不豫为之防。晋边口外各厅。多连甘境。即绥远归化二城及张家口。皆可由蒙古草地。直达甘省。而蒙古未必能设侦探。尤恐甘回狡诈。潜行假道。或遣奸回四出诱煽著英桂沈桂芬速饬口外各厅。密行梭巡。防患未然。德勒克多尔济、阿克敦布等、亦即广设侦探。于绥远归化二城张家口各处。循环逻察。并须远探蒙古境地。彼此联络。声息相通。以为备豫。绥远城察哈尔官兵。并著该将军都统等勤加训练。以备不虞。毋稍懈弛。将此由六百里各谕令知之。　　

○又谕、丁曰健奏、出师放洋。由省对渡淡水沪口。现拟添勇筹剿一摺。台湾匪徒。滋事日久。亟应速为剿除。徐宗干现挑省兵四百名。派参将田如松统带赴台。丁曰健亦自省径渡淡水之沪尾口登岸。驰至艋舺。左宗棠、徐宗干、即饬吴鸿源、曾元福、曾玉明各军。分路并进。丁曰健即由淡水大甲而南。会齐诸军。进克彰化斗六。以期渐次肃清。该道现因兵力尚单。拟令军功范义庭等招募勇丁。前赴竹堑城。听候调用。著即慎加挑选。毋令奸细溷迹。致与贼匪句合。丁曰健拟令彰嘉各营。及汤得升所带兵勇。由西螺虎尾溪一带进发。联络彰化令淩定国所率义民。克期会剿。参将关镇国率驾红单炮船。赴梧栖港口。会同同知王桢勇丁。合攻葭投庄等处。疏通鹿港后路。并派兵与通判张世英之师。直捣贼巢该道即由牛马头直剿竹阬。收复大肚溪。先克彰城。次取斗六。所筹尚合机宜。即著照所拟办理。前据徐宗干奏称、林文察已抵蚶江口。配船候渡。现在已否抵台。著左宗棠、徐宗干、迅饬该署提督速行渡台。督兵会剿。毋稍迟缓。正在寄谕闲。据丁曰健续奏、直抵彰化逆巢。连获大捷。并请将出力官绅兵勇等择保各摺片。此次丁曰健由淡水进至大甲。将匪首刘阿妹掩捕正法。派勇驰往内山。分剿犁期店一带贼巢。牵制内山逆匪。不令出援葭投。而亲至梧栖港派拨勇练。分路进攻彰化境内贼巢。连日陆续攻破田中央海玻庴水里港福州庴各贼庄。并将蕰仔底等十余庄。及无名小庄十余所。同时平毁。复将葭投尾庄外贼营三座。及八张犁何庴庄贼营七座焚毁。断贼粮道。其淩定国一军。亦先后攻破竹仔脚等大小贼庄二十余处。并将海峰仑陈哑狗老巢焚毁。生捦逆首林振等十三名。被胁各庄。望风归顺。现在鹿港至北斗大路。业已疏通。办理甚为得手丁曰健熟悉台湾情形。且素能与该处绅勇联络。此次抵台后。调集乡团。分路剿贼。所向有功。该义勇等随同出力。亦属可嘉。著丁曰健即激励各义勇等。乘势攻拔葭投。以次进取彰化。并饬淩定国等迅拔斗六。歼捦戴逆一面催督曾元福等会合夹击。毋任延宕。所有此次水陆两军出力之员弁兵勇绅民人等。著丁曰健暂行存记。俟彰化斗六攻克后。汇案奏请奖励。将此由五百里谕知左宗棠、徐宗干、并传谕丁曰健知之。　　

○以防剿不力。革吉林佐领和常职。摘佐领常喜、同知崇连、通判松鹤顶翎。　　

○丙寅。谕议政王军机大臣等、李鸿章奏、官军进规嘉善。攻克张泾汇逆垒。相机偪剿县城。并规复常州情形。冯子材等奏、南路近日军情。忠逆带队潜入金陵各摺片。张泾汇为嘉善东隅要隘。现经官军攻克。贼胆已寒。著即督饬刘秉璋等。进偪县城。并饬程学启、李朝斌、水陆并进。迅埽贼氛。以孤浙西贼势。左宗棠前已进攻余杭。现在嘉善之师。正当得手。著该督分拨所部将士。会合兜剿。速克坚城。刘铭传等军。由焦垫三河口进扎。与李鹤章会攻常州。步步为营。办理甚为周妥。即著李鸿章严饬刘铭传、李鹤章等。稳慎筹办。毋稍大意。冯子材接据曾国荃函称。忠逆已于本月十一日。带马队数百。潜入金陵。步贼仍扎句容等处。现在金陵业经合围。著曾国藩饬令曾国荃等。督饬各军。严加备御。密速围攻。断不可令忠逆乘隙他窜。李鸿章奏、据逆首黄子漋供称。忠逆欲突入金陵。将洪秀泉之子拥戴出城。窜扰江西。虽未必尽属可信。然不可不加意严防。著沈葆桢督饬江西各军。豫为防范。扼守要隘。毋令窜入江境。致滋蔓延。苏城降众难民。尚有十数万之多。著李鸿章饬令郭柏荫等。妥为安插。毋令滋事。戈登近日动静若何。虽经总理各国事务王大臣。向该国公使开导。仍著李鸿章留心侦察。妥筹驾驭之方。冯子材另片奏、陴城刘巷守卡贼目张九沅弃卡来归等语。前据都兴阿奏、逆首张九沅投诚。为贼所觉。悉力围攻。张九沅力不能支。带队随同官军冲出。与冯子材等所奏不符。当经谕令都兴阿等查明具奏。仍著冯子材等据实奏闻。将此由六百里各谕令知之。　　

○以漕运总督吴棠捐输军饷。永广安徽盱眙县学额一名。　　

○予江苏张泾汇等处阵亡副将王玉林、都司包清旭、把总陈胜明、祭葬世职加等。　　

○丁卯。以京畿雪泽愆期。上诣大高殿祈祷行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙。拈香。　　

○谕内阁、祁寯藻奏、弭盗安民。必资循吏。请分别表彰录用一摺。原任同知刘大绅、于乾隆年闲。历任山东新城等县。捕蝗办赈。深得民心。教士以朱子小学为本。成就甚多。原任接察使李文耕、由山东守令。洊至臬司。除奸戢暴。尽心教化。察吏安民。诚意周悉。已故大顺广道刘煦、历任直隶守令。朴诚廉敏。有守有为。民情爱戴。上年贼匪肆扰三郡。士民倚若长城。以上三员。均循声卓著。遗爱在民。著国史馆咨行直隶山东各督抚。详摭该故员等生前政绩。编入循吏列传。以资观感。所保之直隶任县知县张光藻、献县知县陈崇砥、知县王兰广、山东知县蒋庆第、山西徐沟县知县程豫、汾阳县知县吴辉祖、著各该督抚给咨送部引见。至教习期满知县江南优贡端木埰、候选知县山西举人秦东来、据祁寯藻奏称、该二员品学兼优。著吏部查明在部投供之端木埰、带领引见。并咨山西巡抚。查明在籍之秦东来、饬令赴部带领引见。候旨录用。军兴以来。徵兵筹饷。不能不藉资民力。非得贤有司拊循化导。不足联络众志。消患无形。且兵燹之后。百姓颠沛流离。苏疾苦而起疮痍。舍循良守令。又将奚属耶。嗣后各省大吏。务宜加意访查。其有政绩官声遗泽在人者。著奏明宣付史馆。编入循吏列传。至现任各官内。实系清静不扰。悃愊无华者。并著胪列事迹。据实保奏。听候＜??闲＞用。其伏处之士。潜修力行。堪膺循吏之选者。亦准一体保荐。以期政平讼理。吏治蒸蒸日上。有厚望焉。　　

○谕议政王军机大臣等、恩合奏、办理招佃垦种牧厂荒地。现因冰雪蒙盖。未能完竣一摺。据称广甯属界牧厂。经该副都统督率佐领。分段查丈。招佃认垦荒地二十二万余亩。按上中下则。共收押荒银二万两。查出私开地亩。依照上则。共收押荒银四百两零。十月闲大雪盖地。不能行绳分段。暂行停止等语。著照所请。所有开垦事宜。俟明岁春融。再行办理。所收押荒银两。统俟查办完竣。再行奏明。分别划抵解部。所奏援案缓年起科。及造册送部各事宜。均照所拟办理。将此谕令知之。　　

○又谕、庆昀等奏、甯夏汉城已成叛乱。满城情形危急。雷正绾奏、现在甯灵相继失守。请饬山陕两省。速派劲兵截剿各一摺。前据庆盷奏、甯夏回众。近尚安静。惟须撤去团练。该回民始缴器械。并将办理不善之道员侯云登撤任。应足服该回众之心。何以复纠众入城。竟将侯云登杀害。是该回匪居心狡猾。阳言就抚。阴谋倡乱。已显而易见。庆昀等尚欲以理义与之剖论。何毫无主见。一至于此。该逆胆敢围扑满城。登梯而入。伤我佐领等官。览奏实深愤恨。庆昀等不能先事豫防。为该回匪所愚弄。实难辞咎。但事已至此。惟有亟图补救。勉赎前愆。著庆昀等激励满城弁兵。严密守御。所有填写翎顶功牌分别赏给之处。即著照所拟办理。满城旗户。饷需不继。每月饿毙者。至二百余名之多。殊堪悯恻。前此部拨甘饷。叠经催令各该督抚迅解。谅已拨解在途。著英桂等添派兵弁。由草地星速护解。如缓不济急。熙麟、恩麟、均有地方之责。岂可坐视不顾。著该督等设法接济。毋误要需。平固未复。甯灵又失熙麟等所司何事。亟应竭力筹办。克日救援毋得坐失事机。致干重咎。雷正绾现派马天祥等、扼扎环县。以固庆阳。著俟泾城稍松。即督率各营。相机进取。陶茂林汧陇之师。剿抚兼施。计日即可竣事。著多隆阿饬令该提督。驰赴甘境。会同雷正绾合力剿办。甯夏境地。与山陕毗连。亟宜加意防范。晋省现有楚勇千名。著英桂、沈桂芬、尽数调赴定边。协同张集馨派出防兵。扼扎防剿。惟晋省河防。亦关紧要。著阎敬铭迅即选派得力兵勇千名。星驰赴晋。交英桂、沈桂芬调遣。以补其缺。所调山西楚勇。著英桂、沈桂芬、迅饬先行起程。不得专待山东各勇到后。始行前进。并著刘长佑挑派劲旅二千名。交讷钦统带。星速驰由朔平绥远归化一带。进趋甯夏。以剿为防。德勒克多尔济等所部兵丁。节经谕令该将军等认真操演。该兵弁技艺。自必可观。即著德勒克多尔济、塔清阿等、懔遵前旨。整顿士马。严密布置。为讷钦一军后路策应。如敢有名无实。致该匪乘虚阑入。或策应不力。惟该将军等是问。曹克忠埽荡麟游回匪。曾否肃清。定边所扎秦晋各军。不可无大员统领。曹克忠带兵。素称得力。且相距尚属不远。其能否酌带所部。调赴定边。将山西楚勇一千。并归统带。进攻甯夏之处。著多隆阿迅速斟酌调派。如曹克忠一时未能调往。应否改派何员前往。并著多隆阿迅筹办理。刻下甯夏满城。万分危急。所调援军。由定边朔平绥远归化分道并进。不可株守一隅。务当以剿为防。与多隆阿派出援甘各军。前后夹击。方为妥善。以上所调直隶山西各军。及曹克忠所部饷需。均著由直隶山西两省。源源运解接济。阿拉善等旗地界。毗连甯灵等城。难保回逆不出边滋扰。著德勒克多尔济迅速知照。严密防范。雷正绾另片奏、行营军火无多。请饬陕省拨解等语。所有雷正绾军营应用铅丸火药。仍著张集馨照旧接济。毋令缺乏。将此由六百里加紧谕知多隆阿、庆昀、德勒克多尔济、英桂、刘长佑、熙麟、雷正绾、阎敬铭、沈桂芬、常升、塔清阿、并传谕恩麟、张集馨知之。　　

○又谕、明谊等奏、接奉寄谕。遵旨核办一摺。据称接奉前旨。向俄人告知。现已由总理各国事务衙门。准照该国使臣议单办理。并飞咨常清。派员告知该带兵官。静候该使臣来塔会议。并请该将军将查办各情。及究应由何处为界。切实咨覆。限该委员于开年正月内。赶到塔城。以便妥立一切章程。备与俄使前来定议等语俄国分界事宜。前经总理各国事务衙门定议。准照该国使臣所开议单办理。原以常清曾有兵单饷缺战守两难之奏。即明谊等前此片奏。亦有审度时势。于利害两形之下。酌其重轻。勉图收束等语。是以因势利导。就此转圜。于守约之中。寓弭兵之计。惟尚须俟该国使臣来塔城会议。方能定准。其究应由何处为界。止可按照条约办理。如该使肆意侵占。该将军等仍当据理与之辩论。未可尽诿之总理各国事务衙门。遂谓可将就了事也。伊犁前此有俄兵闯卡扑营。虽被我兵击退。难保不再来窥伺。现在已未撤队。办理是何情形。久未据常清奏报。闻灵州一路。驿站梗阻。颇有公文摺报。在途遗失。现在甯夏汉城及灵州。相继不守。此后西路摺报。著常清等派员侦探。改道速递。以免贻误。并著飞催该委员等。于来年正月赶到塔城。妥立章程。与俄使定议。近日办理情形。仍著详悉具奏。明绪等即备文催令俄国使臣。于来春到塔。勘分地界。杂哈劳虽已带队旋回。转瞬春融。难保不复出滋扰。该将军等仍当严饬塔城在事各员。并分咨乌科二城。各饬所属。严为戒备。令其静候分界。毋滋衅端。绰坦准其承袭汗爵。已催令该衙门将敕书赶紧颁发。明谊等务当宣布朝廷威德。俾知感畏。以坚其内附之心。使之乐为我用。将此由五百里各谕令知之。　　

○补铸镶黄旗汉军佐领图记。从都统春佑请也。　　

○补铸江西龙池司巡检印信。从巡抚沈葆桢请也。　　

○予江苏昆山等处殉难文生蔡延祥等男妇二十六名口分别旌恤如例。　　

○戊辰。谕内阁、前因李鸿章奏请饬部拣发州县二十员。前赴江苏差委。业经批示准行。因思内外臣工所保各员。内有贵州举人郑珍、莫友芝、前奉天知县安徽进士张保衡、浙江附生朱粲、前广西候补知县陈劢、前浙江桐庐县教谕王引孙、湖南候选训导向师棣、候选知县邓瑶、候选同知朱宗程、江西广丰县进士郑维驹、金溪县举人徐仗祖、庐陵县廪生王其淦、江苏候补县丞赵烈文、即用知县常甯县教谕成果道、十四员。均著发往江苏以知县用。并著吏部查明各该员原籍地方。行令各该督抚。饬令迅即前赴江苏差委。仍著该部照该抚所请。于科甲出身州县内。拣发十员前往。　　

○又谕正白旗满洲奏、世爵病故无嗣。应否仍准承袭。开具家谱请旨一摺。据称该旗所管三等子爵鄂素、病故无嗣。经该旗咨查吏部。当据覆称。应以那彦成长子容安之子孙承袭。惟容安前系获咎之员。鄂素所出子爵。应否停袭。抑或照吏部覆文。将容安子孙带领引见等语。鄂素之曾祖那彦成、前于嘉庆年闲。因亲督兵勇。攻复滑县城池。勋劳懋著。奉旨赏给三等子爵。准予世袭。现在鄂素病故。袭次未完。所有此项三等子爵。著仍准其承袭。即由该旗将容安之子孙。拣选带领引见。　　

○又谕、兵部奏、废员捐输。抵作台费。补缴清款。可否释回。请旨遵行一摺。已革兵部尚书穆荫所捐银两。著准其抵作台费。俟扣满三年后。即行释回。　　

○又谕、御史吕序程奏、请饬查逆产及荒废地亩。安置难民降众一摺。军兴以来。各直省被贼地方。小民颠沛流离。转徙失业。叠据江苏安徽各督抚奏到。新复州县。哀鸿遍野。满目疮痍。小民以兵燹余生。复困于饥寒而莫之或恤。为民司牧良用恻然。现在苏州省城克复。高淳溧水无锡金匮。叠下坚城。皖北苗逆伏诛。下蔡寿州颍上各城。次第收抚。皖南旌德太平建平甯国。亦均陆续肃清。方将与吾民同登衽席。惟地方新复既多。难民亦众。颠连无告。倍可哀矜。即各营遣散降众。均皆朝廷赤子。自拔来归。亦宜早为之所。以免散亡。因思各省州县。被贼盘踞多年。其土著之贼。及句结入夥者。所有逆产。自宜查明入官。至附近贼匪村庄。沦为贼产者。亦应勘明。给还原主。以恤流氓。著各该督抚于新复合处。督饬各该州县。确切查明实在逆产入官。其荒废地亩。有原业主者。即行给领。尚未查得业主者。即著暂行造册登记。将此两项地亩。仿照山东招垦章程。分别酌给难民降众。量为耕种。以资衣食。俟业主续归再行给还。所有一切事宜。并著各该督抚妥议章程。慎选廉明守令。妥为经理。不准假手吏胥。致滋纷扰抑勒诸弊。至凡属军务省分。如有收复城池圩寨者。均著随时一律办理。以副朝廷矜念穷黎至意。　　

○又谕、爱仁奏、讯明胜保案内汪曜奎窦型二员被参各款定拟一摺。此案汪曜奎、虽讯无揽捐舞弊。及买送胜保民女等情。惟于胜保家人买取民女。系由该员之侄说合。谓为毫不知情。殊难凭信。又于淮甯县办理劝捐啧有烦言。且在胜保军营。叠次办捐。兼管营务。种种夤缘包揽。已可概见。实属卑鄙不堪。窦型虽无索取马承恩银两情事。惟于施鹏两次赴营交米。均由该员经手。又收受食物。其交结包庇。情弊显然。且据爱仁访闻该员嗜好太多。声名狼籍。实属不堪造就。爱仁仅请将该二员罢斥。殊属失之轻纵。汪曜奎、窦型、均著即行革职。永不叙用。并从重发往新疆充当苦差。由爱仁饬交该地方官。迅速起解。以示惩儆。　　

</div>
    <div class="pagination">
<a href="清实录同治朝实录_page136.html">上一页</a><span>...</span><a href="清实录同治朝实录_page132.html">132</a><a href="清实录同治朝实录_page133.html">133</a><a href="清实录同治朝实录_page134.html">134</a><a href="清实录同治朝实录_page135.html">135</a><a href="清实录同治朝实录_page136.html">136</a><span class="current-page">137</span><a href="清实录同治朝实录_page138.html">138</a><a href="清实录同治朝实录_page139.html">139</a><a href="清实录同治朝实录_page140.html">140</a><a href="清实录同治朝实录_page141.html">141</a><a href="清实录同治朝实录_page142.html">142</a><span>...</span><a href="清实录同治朝实录_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
