<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 393 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 393 页/共 505 页
  </h1>
  <div class="content">
   ○辛卯。上复诣大高殿祈雨坛行礼。　　

○遣惇亲王奕誴恭祀天神坛。醇郡王奕譞恭祀地祇坛。孚郡王奕譓恭祀太岁坛。睿亲王德长诣关帝庙贝勒奕劻诣城隍庙。惠郡王奕详诣时应宫。镇带公奕询诣昭显庙镇国公奕谟诣宣仁庙。贝勒溥庄诣凝和庙。肃亲王隆勤诣觉生寺。镇国公载钢诣黑龙潭。郑亲王承志诣密云县白龙潭。辅国公续铭诣清漪园龙神祠。辅国公裕恪诣静明园龙神祠。拈香。　　

○以验收海运漕粮完竣。予刑部尚书郑敦谨、仓场侍郎英元优叙。　　

○壬辰。谕内阁、前因京师亢旱。叠经降旨祈祷。连日阴云密布。雨□派霂时施。昨日甘澍旁敷。土膏滋润。此皆仰赖昊慈默佑。寅感实深。朕于二十八日。亲诣大高殿拈香。以答神庥。惟时逾夏至。农田望泽犹殷。仍冀甘霖叠沛。优渥均沾。以迓和甘而慰民望。　　

○又谕、崇厚奏、津郡民教启衅争殴。自请治罪。并将地方官分别严议革职一摺。此案天津民人。因迷拐幼孩匪徒。有牵涉教堂情事。怀疑启衅。复因法国领事官丰大业在崇厚署中施放洋枪。并向天津县知县放枪忿激群殴。致将丰大业毙命。并焚毁教堂。崇厚办理通商事务。不能绥靖地方。天津道周家勋有表率之责。未能先事豫防。天津府知府张光藻、天津县知县刘杰、办理不善。以致酿成巨案。均属咎无可辞。崇厚、周家勋、张光藻、刘杰、著先行交部分别议处。仍著曾国藩于抵津后。确切查明。严参具奏。至迷拐人口匪徒。及为首滋事人犯。均应查拏惩办。并著曾国藩会同崇厚彻底根究。秉公办理。毋稍偏徇。寻吏部议、崇厚应降一级留任。从之。　　

○又谕、前因文麟奏参何琯骄纵妄为及游击孙渊椿恣肆不法各款。当经谕令伊勒屯查明具奏。兹据奏称、巴镇弁兵。率多骄纵。何琯平日失于拊循。几至不能统驭。其所参文麟把持粮道各情。亦无实据等语。此案巴里坤镇总兵何琯、虽无故纵弁兵情事。而遇事措施失宜。已可概见姑念督兵防守尚属得力。著交部议处。以示薄惩。署游击孙渊椿、被陈国清所控霸种田地奸淫妇女各节。经伊勒屯详加访察。及查核案据。其骄劣妄为。实与原参无异。孙渊椿著即革职。交刑部按律治罪。以肃营伍。　　

○谕军机大臣等、昨因崇厚奏、津郡民教构衅情形。当经密谕曾国藩前赴天津。与崇厚悉心妥筹。持平办理。本日复据崇厚奏、自请治罪。并将天津道府县各官。请分别严议革职。及查津郡现在情形各摺片。已明降谕旨。将崇厚等先行交部分别议处。并令曾国藩于抵津后。确查奏参矣匪徒迷拐人口。本干例禁。穵眼剖心之事。尤属罪无可逭。人所共愤全赖地方官平日严密稽查。随时拏办。如任民闲擅自拏人实属不成事体。著曾国藩于抵天津后与崇厚体察情形。妥为办理。嗣后遇有此等案件惟当责成地方官严密拏办。并饬该府县剀切晓谕不准民闲擅自拏人。徒滋纷扰。至百姓殴死领事。焚毁教堂各情。尤宜迅速查明。一面檄饬地方官严缉正凶。弹压滋事人众。毋任再启衅端以安中外人民之心。原片著钞给曾国藩阅看。将此由五百里各密谕知之。　　

○派惇亲王会同御前大臣阅侍卫等骑射。　　

○追予四川邛州等处阵亡殉难绅民孙华章等暨妇女三百七十七名口分别旌恤如例。　　

○旌表过门守节故候选笔帖式景曾聘妻马佳氏。　　

○癸巳。上诣大高殿谢雨行礼。　　

○谕军机大臣等、文麟、景廉奏、妥逆遣贼赴肃。沿途抢劫叠经弁勇民勇击败并钞录伪文呈览一摺乌噜木齐逆首妥得璘、遣马贼由南湖沿边潜赴肃州。沿途劫抢。统领魏忠义率领弁勇。由石槽折回小西梁。追至大圪塔迤东。夺回抢去商驼等物。该逆复由北山窜至玉门县之黄花营。肆行抢掠。亦经该处民勇户民击败。仍著文麟、景廉、督饬兵勇。勤加训练。随时严为防范。一面激励各处民勇。协同守御。毋任该逆乘虚肆扰。以靖地方。安西玉门等处台站。时有抢夺公文案件。亦属不成事体。并著该大臣等咨会安肃道。饬属随时查究。毋稍遗失。至肃州甘州西甯萨拉固原河州花寺泰子寺碾伯。米拉沟等处。回众纷繁。妥得璘索焕漳、时以伪劄句令出关。难保不乘机蠢动。即著左宗棠、穆图善、分饬各路带兵将弁。时加侦探。如遇有匪踪窜至。即行剿捕净尽。以断贼援。关外地方辽阔。回逆诡谲异常。文麟等当懔遵叠次谕旨。力筹保卫。不可稍涉大意。肃州收复未久。人情易滋浮惑。成禄亦当檄饬该处防守文武。加意巡防。毋令妥得璘等从中句结。别生事端。苏海麟等自求办抚本不足恃。现据伪文内有劄付苏海麟等语。可见逆酋并无向顺之心。该提督仍当与文麟等妥筹防剿。毋为该逆所绐。将此由五百里各谕令知之。　　

○甲午。谕军机大臣等、金顺奏、甯夏回情。并筹办剿抚机宜。绘图呈览一摺。据称回匪乞抚。应予限呈缴马械。一律平毁寨垒。仍以兵力镇压。惟官军缺粮。须运道疏通。再图进剿等语。现在军务。既不难于剿贼而难于筹粮。即著金顺会同张曜。趁此石磴一带并无贼踪。将军食军械。源源运解。毋令稍有缺乏。一面联络河东各军。迅筹进剿之策。将此悍回匪。悉数歼除。仍当加意防范。毋以该逆暂时乞抚为可恃。稍涉疏懈。致为所乘。图留览。将此由五百里谕令知之。　　

○以大理寺卿刘有铭为都察院左副都御史。　　

○乙未。谕内阁、前因天津地方。有匪徒迷拐幼孩。牵涉教堂。民闲怀疑启衅。将法国领事官群殴毙命。焚毁教堂。并殴毙多人。兼误杀俄国商民。情形甚属可悯。业经降旨将崇厚及办理不善之地方官。先行交部议处。仍令曾国藩确查具奏。并将迷拐人口匪徒。及为首滋事人犯。严拏惩办。因思各国通商以来遇有交涉事件。皆有条约可循。中外商民。相安已久。朝廷一视同仁但分良莠不分民教。各处匪徒。如有影射教民作奸犯科者。即应随时访拏。详细究明。从严惩办。岂可任令民闲传播谣言。妄行生事。此次天津既有民教滋闹之事。恐各省地方。亦不免因此怀疑启衅。著各直省督抚。严饬所属地方官。务须剀切晓谕。妥为弹压。并将各处通商传教地方。随时保护。毋任愚民藉端滋事。　　

○谕军机大臣等、李鸿章奏、行抵潼关。派兵相机堵剿。并请调郭宝昌赴陕各摺片。李鸿章现已督带各营。先后入关。拟令周盛传一军。进顾北山。郭松林一军。专顾腹地。布置甚妥。即著分饬各营。会同陕楚各军。随时认真堵剿。迅将本境匪类。埽数歼除。毋令外匪乘隙窜回再图句结滋扰。以期绥靖地方。陕省产粮较少。转运维艰。该督已派道员郭道直前赴晋省沿河一带。提取各州县办存军粮。由宜川等属近水处所。分路转运。并因郭松林进扎西北。为之谋及粮运。办理均合机宜。即著该督悉心筹画。以裕军食。一面进驻西安。随时相度机宜。会商蒋志章次第妥办。晋防已松。郭宝昌在晋仅带一营。此时自不妨抽动。李鸿章以该提督熟悉北山情形。檄令来陕。会同周盛传等剿办北山土匪溃勇。著李宗羲即饬部郭宝昌迅带该营西渡。听候李鸿章调遣。郭宝昌原防地段。著李宗羲即于防河各营内酌量匀拨填扎。免致贻误。将此由五百里各谕令知之。　　

○命三口通商大臣兵部左侍郎崇厚为出使法国钦差大臣。以大理寺卿成林署三口通商大臣。　　

○予故丁忧浙江衢州镇总兵官陈东友祭葬恤荫。如军营病故例。

大清穆宗继天开运受中居正保大定功圣智诚孝信敏恭宽毅皇帝实录卷之二百八十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治九年。庚午。六月。丙申朔。上诣绥履殿问慈安皇太后安。平安室问慈禧皇太后安。至甲子皆如之。　　

○以祈雨灵验。加直隶邯郸县圣井龙神庙封号曰灵应。并颁扁额。曰甘霖慰望。　　

○谕军机大臣等、曾国藩奏、奉旨饬赴天津。恭摺覆陈一摺。所称民教启衅一案。总以武兰珍是否果为王三所使。王三是否果为教堂所养。穵眼剖心之说。是否确有证据。为案中最要关键。审虚则洋人理直。审实则洋人理曲等语。可谓切中事理。要言不烦。即著饬令派出之道员博多宏武等。会同天津道府彻底根究。妥筹办理。昨已特命崇厚充出使法国大臣。其三口通商大臣。派成林前往署理。以冀潜伐敌谋。消弭隐患。曾国藩眩晕之证。现已十愈其八。日内如可支持。即著前赴天津。会同崇厚悉心商办。至传教习教之人。伤毙若干。中国外国之人。无故被害者若干。皆须切实查明。严拏凶手以惩煽乱之徒。弹压士民以慰各国之意。尤为目前要务。并著认真区画。妥速筹办。原摺著钞给崇厚阅看。将此由五百里各密谕知之。　　

○又谕、定安奏、酌拟变通转运章程一摺。据称甘省甯灵至晋之归绥一带。本非官塘驿路。自陕北回踪窜扰花定。道路梗塞。湘卓等营及金顺、张曜、成禄、各军营转运粮石军火。皆改由归绥。和归萨三厅差务络绎。近复添运灵州各营军饷。而萨拉齐一厅。远无接替。不能不借用上站。以致归萨车驼。均多去而不返。所经蒙古地面。系乌喇特三公旗游牧。该蒙古情形困苦。即使勉设台站。亦难持久。拟在包头以西。至沙金托海一带。分局接替。晋省西路内地各州县及边外和归两厅。仍循刘典现定章程办理。萨拉齐应送饷银军火。止令送至台梁。自台梁以西。则由山西陕西甘肃设局接替。山西总局设于台梁边外之丰镇甯远。尚可令其协济。陕西总局设于缠金。甘肃总局设于磴口。蝉联接运。甯夏灵州运解各件。均照陕北现办章程。如与陕甘军务无涉者。不得滥用。各营押运员弁。如有需索骚扰情事。即由各总局查办等语。所奏系为疏通转运起见。陕甘各路军营。每以粮运艰滞为虑。边内边外等处地方。叠遭贼匪蹂躏。苦累不堪。自应变通办理。著左宗棠、李鸿章、李宗羲、蒋志章、按照定安所陈各节。斟酌情形。悉心筹办。以期军无乏食。而使各处地方。不至日形扰累。甯灵等处转运军饷。事同一律。俟议定后。即由定安、李宗羲、知照金顺等办理。至乌喇特三公旗地亩。既可令蒙古佃种。即著定安等于各总局设立时。分饬该委员等劝谕居民。赶兴耕作。以裕足食之源。乌喇特等旗。现经设立台站。定安当豫筹经费。暂令各该旗照章供应。一俟各路运道通行。再为停撤。其山西局应支各项。向由陕省领款归还。著定安咨明李宗羲。督饬该藩司于设局之初。先行筹款垫解。以资接济。定安摺均著钞给阅看。将此由五百里各谕令知之。　　

○改广东新设阳江直隶州为直隶同知。州判为县丞。学正为教谕。吏目为司狱。从总督瑞麟等请也。　　

○丁酉。拨神机营马洋枪二百杆。解赴热河军营备用。　　

○戊戌。谕军机大臣等、李宗羲奏、河东豫引积滞。请饬禁违章抽厘。并严缉私盐一摺。据称河东豫引滞销。因芦红小土各盐越境侵灌。豫省行销引地各州县。未经会同委员认真协缉所致。且河东每年向有津贴河南银二万两。不应再抽盐厘。近来南阳府唐县等处。仍复私抽厘金。遂致成本愈重。引销愈行壅滞等语。著李鹤年严禁河南各府州县。毋许违章抽收盐厘。并饬行锁河东引盐之各地方官。会同委员认真巡查。遇有芦红小土各私盐越入引地。立即严拏私贩人犯。照例惩办。所获私盐。一半归公。一半充赏。先将获犯官役随时鼓励。俟试办一年。如有成效。准李宗羲会同李鹤年将委员及地方官等奏请优奖。如或虚应故事。会缉不严。任令私盐搀越。并各府州县仍敢私抽厘金。以致滞销亏课。即著李宗羲会同李鹤年查明奏参。以示惩儆。将此各谕令知之。　　

○又谕、福济奏、厄鲁特人众。情愿仍回布伦托海一摺。前因厄鲁特人众。流离困苦。情形可悯。特令福济等妥为安插。乃该人众始则自愿东徙。旋复任意逗遛。且有沿途抢掠情事。实属冥顽不灵。现在该人众既愿仍回布伦托海。业经福济酌给牛羊银两等项。令其折回。著即派员照料。护送起程。责成该管官沿途约束。毋任滋生事端。并著饬令巴彦特古斯等派员迎护。催令迅速西行。毋稍逗遛。经过科布多地方时。著奎昌、文硕、一体饬属护送。俟其行抵布伦托海后。即饬该领队妥为收管。俾安生业。将此各谕令知之。　　

○又谕、福济奏、现派蒙兵择要防堵。请饬拨军装口食银两等语。现在福济需饷甚急。前由部库拨解察哈尔库伦军需银各五万两。著文盛即于此项银两内拨银二万两。知照福济委员迎提。并著张廷岳、阿尔塔什达、于前拨银五万两内。酌量情形。如可匀拨银二万两。即行知会福济派员提取应用。福济于此两项银两解到后。务须撙节动用。毋得稍有虚糜。将此各谕令知之。　　

○又谕、奎昌奏、起程赴塔。勘办立界事宜一摺。奎昌接准俄国来咨。定于五月二十九日。会勘塔城牌博。现已带领司员弁兵等由科起程。驰赴玛呢图噶图勒汗地方。按期与俄使会勘。并先期派员查看俄国已立牌博。有无侵占。所筹尚是。著即将塔城立界事宜。按照图约。会同俄使详细履勘。毋任暗中侵占。以重疆界。所需经费。事竣核实报销。奎昌因起程赴塔。已将参赞大臣印务。移交文硕接管。所有科布多应办事件。即著文硕妥为经理。将此各谕令知之。　　

○庚子。以山东捐输军饷。永广临邑县学额四名。临胊县三名。东平州二名。　　

○以陕西雒南县捐修城垣。永广学额一名。　　

○壬寅。谕军机大臣等、左宗棠、穆图善奏、分防各营剿贼获胜。并调兵剿办窜匪一摺。陕西贼匪。自金积堡击败后。复句结河狄股匪。分途窜扰。经穆图善饬令西路各军迎头截击。立将柳林湖等处窜匪击败。其驻扎阿干镇及安定各军。亦先后剿贼获胜。惟碾伯县及威远营堡。尚有陕回窜越。并句结本地回匪。肆行滋扰。穆图善现调怀义军分队援剿。即著左宗棠、穆图善、饬令王仁和等乘胜追剿。迅将西路败匪悉数歼除。檄令周维翔等严防阿干镇及安定一带。并饬唐有彦迅带马步各队。驰赴碾伯。先解威远堡之围。务将碾伯等处窜匪歼除净尽。一面严防本地土回。毋令再行句通外匪。扰累地方。将此由五百里各谕令知之。　　

○又谕、张廷岳奏、撤兵回库。邻盟尚有匪警。暨严防贼匪窜扰各摺片。前据福济等奏股匪由原路窜回。军台静谧。又据文盛奏贼匪向西回窜。军台所属境内。现无贼踪。兹览张廷岳所奏。赛因诺颜部落官兵。与贼接仗败溃。贼即折回额尔德尼班第达呼图克图庙内。乌里雅苏台差探。亦在沙尔噶勒珠特台亲见。并据扎萨克图汗部落呈报。贼有于六月间窜扰额尔德尼班第达呼图克图庙后图犯库伦之语。与福济文盛等奏报不符。著张廷岳、阿尔塔什达、再行确切侦探。固不可掉以轻心。亦不可听传闻无据之言。转致人心惶惑。张廷岳现已带兵回库。酌留图谢图汗部落官兵。防守额尔德尼等处。并筹办清野之法。布置尚妥。即著会同阿尔塔什达认真防范。总当持以镇静。不得过事张惶。至额尔德尼班第达呼图克图庙守如何被陷。应如何拨兵防剿之处。著福济、荣全、迅速查明。妥为办理。文盛亦当派委妥员随时探明。互相知照。庶彼此声息相通。免致贼匪乘隙窜扰。至赛因诺颜部落。现在究竟有无贼踪。并著查明迅速具奏。将此由五百里各谕令知之。　　

○驻藏大臣恩麟等奏、遵查总噶箕藏格巴都尔、在廓尔喀国内素称公正。应请赏加王衔。得旨、藏格巴都尔、既为该国民人所敬服、著加恩赏给王衔。以示优异。所有应给敕书。著该衙门即行颁给。　　

○以甘肃马队官兵剿办西路窜匪出力。赏骁骑校常兴佐领衔花翎。委骁骑校庆祥等蓝翎。余加衔升叙有差。　　

○癸卯。以甘澍优沾。上诣大高殿行礼报谢。　　

○遣惇亲王奕誴恭祀天神坛。醇郡王奕譞恭祀地祗坛。孚郡王奕譓恭祀太岁坛。睿亲王德长诣关帝庙。贝勒奕劻诣都城隍庙。惠郡王奕详诣时应宫。镇国公奕询诣昭显庙。镇国公奕谟诣宣仁庙。贝勒溥庄诣凝和庙。肃亲王隆勤诣觉生寺。镇国公载钢诣黑龙潭。郑亲王承志诣密云县白龙潭。辅国公续铭诣清漪园龙神祠。辅国公裕恪诣静明园龙神祠。拈香。　　

○谕内阁、永存、舒恒奏、请饬迅拨米价银两。并严催欠交米石一摺。直隶藩库应拨承德府采买兵米银两。仅据解到同治七年秋冬二季。其同治八年兵米。尚未采买。现在支放届期。亟应迅速筹拨。著直隶总督饬令藩司。将同治八年应发米价银两迅速筹拨。交该府州县赶紧买运米仓。不得稍有蒂欠。其前任代理平泉州知州金龄欠交米石。并著严催饬令迅速完交。以重仓储。　　

○谕军机大臣等、曾国藩奏、起程赴津。筹办情形一摺。据称教堂牵涉迷拐之案。讯供稍有端倪。尚未能确指证据等语。此案启衅之由。因迷拐幼孩而起。总以有无确据为最要关键。必须切实根究。则曲直既明。方可再筹办法。至洋人伤毙多人。情节较重。若不将倡首滋事之犯惩办。此事亦势难了结。著曾国藩、崇厚、悉心会商。体察事机。妥筹办理。以期早日完案。免滋后患。曾国藩拟将误毙俄国人命及误毁英美两国讲堂先行设法议结。不与法国牵混。所见甚是。著即会同崇厚妥为商办。以免轇轕。将此由五百里各密谕知之。　　

○以四川官军援剿陕西甘肃回匪出力。赏都司何世林等花翎。把总潘作云等蓝翎。副将朱连升等加衔升叙有差。　　

○赏节次设坛祈雨僧道银。　　

○甲辰。上诣奉先殿寿皇殿行礼。　　

○以山东郓城筹堵民埝决口不力。巡抚丁宝桢下部议处。革知县徐大容职。仍留任。　　

○乙巳。谕军机大臣等、崇实奏、遵旨查办遵义教案。陈明平日访察情形。及现筹办理一摺。据称遵义团民。自打毁洋人教堂后。川省久未得其消息。前据余思枢禀称。此案已议给银三万两。而洋人要挟不情。直至无从下手。该将军现难径赴遵义。先派同知杨荫棠等驰赴该处。设法劝导。以通民情。又派知州溎溥先赴重庆。密购线索。以通教情。并拟以巡阅川黔边界为名。顺道查办。由重庆相机前进。仍一面檄令蹇訚晓谕绅耆。以图结案等语。所奏民教仇构各节。亦系实在情形。惟此案日久未结。崇实既已悉其大概。自不至畏难思阻。即著赶紧料理起程。驰抵遵义。督饬杨荫棠等。会同余思枢、蹇訚、各员反复开导。持平审办。使该处绅民帖然相安。而洋人无所藉口。曾璧光身任黔抚。责无旁贷。仍著懔遵叠次谕旨。将余思枢调赴遵义。协同蹇訚等悉心筹办。并饬令各该员将随时办理情形。呈报崇实。以凭核办。该抚尤不得以查办有人。稍涉瞻顾。将此由六百里各谕令知之。　　

○丙午。谕军机大臣等、苏凤文、冯子材奏、官军攻剿叛匪。叠破险隘。现筹进偪一摺。叛匪梁添锡、遁入越南安边地方。句结河阳踞匪黄崇英。负嵎抗拒。经冯子材饬令副将刘玉成等分路进攻。将那蓬坳及中芒等处险隘攻破。现拟进偪安边河阳。并飞咨云南督抚拨兵扼守边境。即著苏凤文、冯子材、饬令前敌各军。迅速乘胜进攻。务将梁添锡等悉数歼除。肃清夷境。毋得稍事迁延。并严饬各将弁约束兵勇。沿途毋许骚扰。一面飞催云南派防之兵。将该省接壤地方。严密堵截。以杜败匪窜越。广西边境。时有土匪滋扰。亦当严饬在防各军加意扼守。遇贼即击。毋稍松懈。一面保护运道。俾前敌各军粮饷。不至缺乏。方为周妥。将此由五百里各谕令知之。　　

○丁未。谕内阁、布政使衔云南迤东道蔡锦青、布政使衔补用道沈寿榕、前经刘岳昭奏保一品封典。嗣经吏部议驳。兹据刘岳昭奏请改奖等语。蔡锦青著赏给从二品封典。沈寿榕著赏给强都巴图鲁名号。　　

○谕军机大臣等、刘岳昭、岑毓英奏、克复威远厅城。南路肃清一摺。云南普洱府属之威远厅。久为逆首马标窃踞。屡攻未下。经刘岳昭、岑毓英、饬令迤南各军。会同土练。分路进攻。力战年余。始将厅城克复。其田四滥一股。在四叠崖一带恃险抗拒。亦经官军破其巢穴。生捦逆首田四滥正法。南路肃清。惟马标一犯。现尚在逃未获。仍著该督等严饬所属。密速查拏惩办。毋任漏网。田四滥余党。并著妥为解散安插。免致滋生事端。威远为大理后路。与迤西声息相通。该处贼股业已歼除。地方安谧。正可乘此声势。分路进规迤西。使杜逆腹背受敌。攻剿更易得手。即著该督等相机筹办。以期早日荡平。将此由五百里各谕令知之。　　

○以吏部右侍郎彭久余为江西乡试正考官。内阁侍读学士杨书香为副考官。都察院左副都御史刘有铭为浙江乡试正考官。翰林院侍讲李文田为副考官。编修曹炜为湖北乡试正考官。兵部郎中蔡逢年为副考官。
  </div>
  <div class="pagination">
   <a href="清实录同治朝实录_page392.html">
    上一页
   </a>
   <span>
    ...
   </span>
   <a href="清实录同治朝实录_page388.html">
    388
   </a>
   <a href="清实录同治朝实录_page389.html">
    389
   </a>
   <a href="清实录同治朝实录_page390.html">
    390
   </a>
   <a href="清实录同治朝实录_page391.html">
    391
   </a>
   <a href="清实录同治朝实录_page392.html">
    392
   </a>
   <span class="current-page">
    393
   </span>
   <a href="清实录同治朝实录_page394.html">
    394
   </a>
   <a href="清实录同治朝实录_page395.html">
    395
   </a>
   <a href="清实录同治朝实录_page396.html">
    396
   </a>
   <a href="清实录同治朝实录_page397.html">
    397
   </a>
   <a href="清实录同治朝实录_page398.html">
    398
   </a>
   <span>
    ...
   </span>
   <a href="清实录同治朝实录_page394.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
