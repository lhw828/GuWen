<!DOCTYPE html>
<html>
<head>
    <meta charset="UTF-8">
    <title>明实录宪宗实录 - 第 116 页/共 152 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录宪宗实录 - 第 116 页/共 152 页</h1>
    <div class="content">　　○甲戌赐淮王祁铨第三子名曰见湁第四子名曰见氵□郡郑世子见滋第二子名曰祐檍
　　○乙亥以两淮运司成化十七年存积盐五万引赐御马监太监梁方方最宠幸进献宝石奇玩通同无赖估价盗府军银以数十万计不足又以盐给之真国之大蠹人虽为之切齿而莫如之何也
　　○升锦衣卫带俸正千户邵宗为本卫指挥佥事
　　○夜月犯外屏星
　　○丙子以狭西广积库茶价银易茶给番僧时灵藏灌顶国师赞善王下番僧章牙劄巴等二百六十三人劄巴监昝等一百四十九人等每人茶五十斤共二万六百斤例给赐于狭西茶马司而所司无存积者故布政司请以茶价易茶给之
　　○丁丑孟春享  太庙
　　○遣内官祭司户之神
　　○戊寅立春顺天府官进春  上御奉天殿受之文武群臣行庆贺礼复诣文华殿庆贺  皇太子免宴
　　○己卯以大祀  天地  上御奉天殿誓戒文武群臣致斋三日
　　○庚辰以上元节赐文武群臣假十日
　　○命怀宁侯孙泰权管锦衣卫将军
　　○壬午  大祀  天地于南郊毕  上还宫谒  皇太后出御奉天殿文武群臣行庆成礼
　　○癸未以郊祀礼成  上御奉天殿大宴文武群臣及四夷朝使
　　○甲申上元节免文武群臣宴
　　○太常寺少卿丁永中寺丞蒙以聪崔志端在  大祀殿东神库门限上背神帛祝文位南向坐内官宗秀缉访以闻诏俱罚俸一月
　　○乙酉赐朝鲜国贺正旦陪臣李克期等宴并金织衣彩叚等物有差
　　○丙戌  英宗睿皇帝忌辰  奉先殿行祭礼遣驸马都尉王增祭  裕陵
　　○朵颜等卫都指挥肯帖该等泰宁等卫都督脱脱孛罗遣头目拱吉剌歹等海西益实左等卫女直都督三赤哈等肥河等卫女直右都督剌哈剌考郎兀等卫女直都指挥恼纳等亦迷河等卫女直都督佥事捏克等各来朝贡马及貂皮等物赐宴并衣服彩叚等物有差
　　○户部议巡抚宣府都御史秦纮所奏边备事宜一宣府有马官军于沿边按伏既已关支官草其余丁所采秋青草束宜令查照抵收入场以备有警支用一先镇守太监廖亨奏借官草候秋成补还缘是草皆官员侵用今万全右卫军马按伏数多而收积草少请令改拨徵纳以济急缺一宣府往年以银易粮其势要官多诡名冒领人不下三四千两今经年既久犹有未纳者请令每银二分折徵草一束纳于独石马营一镇守分守守备内外等官多通同各仓官攒揽纳粮草宜禁其毙且令各官按伏巡行所在应支粮豆草束务挨陈支给不得挟私凌虐官攒违者听巡抚巡按官参奏一宣府各城堡势要官房族多招逋逃占种庄田虐害军民而宣府军余则困于征役无以为生请行万全都司查勘自钦赐功臣家人及军官亲男外凡房族并投闲之人俱挨报在官如遇边患缺乏粮草则量起车牛借债儧运若挟势隐匿并不服者依律充军房族角□羊原籍当差议上从之
　　○丁亥升礼科都给事中齐章为鸿胪寺右寺丞
　　○戊子发两淮盐价银五万两赈济凤阳等处饥民时巡抚都御史张王□赞以凤阳淮安等处饥荒奏乞徐州淮安二处仓加耗并余粮及京库支银十万两籴粮赈济事下户部议京库银用充边费而徐州淮安仓粮乃官军支运者俱不可动今两淮运司原卖存积盐银未到者一十一万余两宜以五万两给王□赞分拨极饥州县赈济候丰年还官其二处仓除正耗如有余粮亦从量发急缺军粮卫分为官军月粮诏可
　　○己丑延绥镇守总兵等官奏清水营诸处虏将入寇  上申命严兵备之
　　○庚寅太子少保礼部尚书兼文渊阁大学士刘吉父封礼部尚书兼翰林院学士辅卒吏部以闻有旨令吉奔丧安葬毕日复任礼部奏请祭葬皆宜如杨溥李贤父例从之仍命给驿归丧赐赙甚厚
　　○设四川马湖府宁戎巡检司除土人为巡检从镇守太监梅忠等奏也
　　○辛卯鬻两淮河东盐引给宣府粮储巡抚都御史秦纮奏先因大同宣府屡有边报粮草不足所司奏以河东两淮盐百万余引召商上纳而各商乘时射利始则不报以要轻价终则缓纳以待时丰本欲济急而实缓不及事乞遣官以二处盐引各诣本处变易时价运于宣府籴买粮草为便从之
　　○辽东游击将军罗雄失机兵部劾奏其罪  上宥之令戴罪杀贼
　　○宥锦衣卫掌镇抚司事指挥使季成朱远罪先是庆成宴紏仪御史刘＜矢见＞等劾达官指挥李实等十六员諠争失仪下锦衣卫治罪其中三员先已出征成等不察皆报作与宴之数至是自陈请罪  上宥之停其俸两月既而＜矢见＞等亦请罪  上亦宥之停其俸一月
　　○壬辰太子少保礼部尚书兼文渊阁大学士刘吉奏臣父辅受封礼部尚书兼翰林院学士病故有旨命臣奔丧葬毕复任办事臣闻命惊惶不胜忧愧切思臣子立身惟忠惟孝而孝又忠之本也臣本非才叨居禁密夙夜祗勤犹未免尸素之咎况于寝苫枕块之际悲号擗踊五内崩摧纵欲勉竭驽钝何能有补于万一今忽蒙  圣谕留备使令臣若钦遵靦颜朝著不惟有亏孝道抑且无益明时臣区区犬马愚衷伏望  圣恩容终三年之制少尽人子之情异时服阕凡臣未死之年皆图报之日也得旨朕以卿辅臣特令奔丧葬毕即来供职不准终制
　　○命南京粜常平仓粮时岁饥米价踊贵而常平所储粮八万六千余石南京户部请减价粜以济民候秋成平粜还仓其粜于民多不过五斗务使贫民得蒙实惠奏可○命靖江王府故辅国将军相练妻门氏岁给食米五十石从其请也
　　○土鲁番使臣皮剌黑麻等来朝贡马赐宴并衣服彩叚等物有差○南京给事中王让养病居家有乡人告其遇  万寿圣节不随府县行礼且贱买田地与其兄违禁取利强夺人产业诸事命刑部员外郎陈洵等往勘得实应赎徒还职  上以让废礼贪利难居近侍降一级调外任
　　○癸巳中府都督佥事白玉卒玉山后人袭父职指挥同知正统十四年守西直门有功升指挥使后征罗山荆襄荒川并延绥俱以功累升至都指挥使成化九年从征双山获功进中军府都督佥事十二年镇守广西至是卒赐祭葬如例子玺嗣原职金吾右卫指挥使
　　○甲午赐故锦衣卫带俸指挥使吴安祭安  宣庙荣恩贤妃弟也景泰中封安平伯天顺初辞爵命世袭指挥使至是卒其子玉言贤妃诞育  景皇帝乞赐其父葬祭诏止与祭一坛
　　○乙未太子少保礼部尚书兼文渊阁大学士刘吉奏臣乞恩终制奉旨不允闻命忧惭措躬无地窃思天经地义以孝为先三年之丧天下通制臣荷父生育之恩昊天罔极不幸罹此大故含哀抱痛曷有穷时仰惟  皇上以孝治天下凡百臣子父母之丧俱令守制三年是教忠于孝也臣待罪崇班于忠孝大节尤当致谨今蒙  圣情眷念辅臣不准终制臣敢不勉遵钦命用图报称但忠孝不能两尽使欲忠君而忘孝亲则大本已失余何足观又况内阁办事有人臣虽在此亦不过备员而已臣是以不避烦渎之诛再干  天听伏望  圣恩怜臣哀衷察臣愚悃收寝成命俾终三年之制他日起复捐躯以图补报实臣至愿也得旨卿来尽心辅理即同孝道不许固辞
　　○升翰林院修撰陆釴为右春坊右谕德以九年任满也
　　○丙申南京守备成国公朱仪等奏南京米价腾踊民庶艰食请以各卫官军今年春夏三月俸粮候有司运至令于水次兑支以其所余工脚米平价粜卖济民仍以所粜钱物贮于有司候丰年秋成则粜米上仓户部议如所奏从之
　　○免辽东定辽等二十五卫去岁屯田子粒九万一千一百石有奇以灾伤也
　　○巡按狭西监察御史邓庠参奏延绥千户等官徐刚等失机罪应谪戍并分守都指挥佥事李杲郭镛皆当究治  上宥刚等各降一级以延绥有警杲镛免问令戴罪杀贼俟地方宁靖以闻
　　○丁酉晓刻月犯天江
　　○四川乌思藏阐化王遣使臣星吉等长河西鱼通宁远宣慰司岩州长官司寨官郎葛汪聘等董卜韩胡宣慰使司大兴教寺番僧温卜容中言千巴藏卜等德沾等寺寨番僧劄思巴等各来朝贡氆氇等物赐宴并衣服彩叚等物有差
　　○增设狭西汉中府成固洋县南郑西乡洵阳凤县主簿各一员专抚民捕盗从巡抚都御史阮勤请也
　　○升监察御史刘乔为福建按察司副使广东佥事赵弘为本司副使巡视海道
　　○以顺天河间保定府诸州县灾免夏麦三万三千二百石有奇
　　○戊戌太监覃昌传奉  圣旨顺天府通判沈政升太常寺少卿政以绘事供事内府故也
　　○运京库银六万九千五百余两给辽东粮饷时辽东岁凶米贵而粮储不足巡抚都御史王宗彝请增运粮价以备客兵支给从之
　　明宪宗纯皇帝实录卷之二百二十三
　明宪宗纯皇帝实录卷之二百二十四
　　成化十八年二月庚子朔
　　○辛丑太监李荣传奉  圣旨升营缮所副沈智为锦衣卫副千户文思院副使周贵周六一刘荣冯宇为百户人匠蔡怡孙等八人为所镇抚
　　○南京户部尚书黄镐等议覆南京监察御史徐完建言内二事以为宝钞提举司钞匠宜仍于各库带管并存本部拣闸钱钞不必附籍二县其铺行买辨宜按月时估给价定限送纳仍三年一次造册送应天府以备稽考从之
　　○狭西庄浪卫大通寺番僧劄失丹班建寺于本寺东南隅簇克林坚锉建寺于本地西北隅因来朝贡乞赐名诏赐东南隅寺曰显教西北隅寺曰宣化○巡按广东监察御史黄著奏海贼登岸劫掠人财焚毁居民潮州卫指挥同知张源等罪应谪戍并总督备倭都指挥同知陈景及分守都指挥佥事李英皆当究治  上宥源等各降一级以景英推奸怠事赎罪毕仍各停俸半年
　　○夜山东沂州地震有声
　　○壬寅镇守山东太监韦焕奏日照县诸处盗起潜入大山已成巢穴事下兵部议请增设巡抚官及暂免不急徵歛  上曰民饥盗起事势必然有司者不能抚字于无事之时岂可不防御于有警之日宜令焕暨巡按御史督同三司等官责限擒捕巡抚官姑不设科徵国用所需仍徵之
　　○癸卯赐宁府故镇国将军觐鑉所遗宫眷岁食米一百石从其父乐安王奠垒请也
　　○升锦衣卫带俸都指挥使汪钰为后军都督佥事钰报太监汪直威宁伯王越捷得升是职报捷人升都督者前此所未有也
　　○甲辰铨注京营都指挥佥事陈通于大宁都司王麟于山东都司徐鼐于河南都司统领京操官军
　　○乙巳楚府江夏王季号□土薨王康靖长子也母夫人王氏正统庚申生初封镇国将军成化戊戌进封为江夏王至是薨年四十有三讣闻辍朝一日赐祭葬如制谥曰悼顺
　　○录肃州功官军一十七员名升赏有差
　　○丙午户部尚书翁世资以老病乞致仕得旨卿宜调理平复赴部理事不准致仕
　　○丁未释奠先师孔子遣太子太保吏部尚书兼华盖殿大学士万安行礼
　　○戊申祭  太社  太稷
　　○遣顺天府官祭先农之神
　　○内使郭文自南京还道沛县怒知县马时中供应不时搒掠其子致溺于水时中赴水救之起呼冤文禠时中衣絷以行老人及水夫等皆愤绕船不呼文叱之不退乃令家人田福顺率众以兵器乱击杀死老人邓山等二人章交上  上命锦衣卫官往勘械时中等至京并鞫之法司不敢直时中坐奏事不实赎罪还职有旨降一级调广西边任为庆远卫经历福顺如律抵死文纳赎毕送司礼监发落
　　○锦衣卫带俸指挥使柏珍卒其子杞奏乞祭葬特许之
　　○夜月犯天街下星
　　○庚戌巡按狭西监察御史李经奏守备永昌都指挥佥事阎理守备镇番都指挥使孙玺号令不严累误军机及指挥等官刘琮黄智等轻率寡谋致虏杀掠但智能夺回被虏军人琮先以他事坐罪谪戍都察院各拟罪上闻得旨琮仍旧谪戍智以功赎免问玺等各降一级
　　○都察院右副都御史白行顺卒行顺狭陕西清涧县人正统戊辰进士初授工部主事升户部郎中擢太原府知府改济南府成化初升山西左参政寻转右布政使久之升右副都御史巡抚湖广尝以疾求致仕命未下而卒讣闻赐祭葬如例行顺为人跌宕议论风生临事敢为但颇恃才自专傲物凌上不为君子所多
　　○辛亥狭西阿迷等处羽奴思王遣使臣亦马丁等来朝贡马驼赐宴赉并衣服彩叚等物有差
　　○命徽府军校月粮复全支一年时王之国一年军校月粮例减支六斗王援崇府七年方减例以请从之
　　○巡抚大同右佥都御史郭镗奏大同频年水旱兼边务方殷而各城预备仓粮并官库赃罚俱已倾竭乞以本处军储仓麦豆及粟米量借军民作种食用候秋成徵还或以京库银量送万余两给散户部议从其言  上命但借支军储仓粮赈济银已之
　　○癸丑赐革爵华阳王申鍷仓米岁五十石时申鍷以罪革去禄米奏诉艰苦故特命给之
　　○增置山东汶上县南旺镇上下并安山驿闸三座从管河右通政杨恭奏也
　　○甲寅礼部奏乌思藏番王进贡定期必以三年定数僧不过一百五十近赞善王连二次已差僧四百一十三人今又以请封请袭差一千五百五十七人俱非倒宜尽阻回但念化外远夷乞量准其请封请袭各一百五十人仍准其三百人为成化二十年并二十三年两贡之数毋得再至所司亦宜以礼省谕其退回者从之
　　○乙卯遣户部尚书殷谦祭京都太仓之神○遣顺天府官祭宋丞相文天祥
　　○赠秀怀王之女生母陈氏为夫人遣内官祭之
　　○丁巳荆府都昌惠靖王妃沈氏卒启攒合葬穴中有蚁荆王为奏乞迁葬工部言无重造坟茔例宜令自备工料易地迁葬从之
　　○戊午  景皇帝忌辰遣驸马都尉蔡震祭  陵寝
　　○赐山西太原府知府张鼎河南怀庆府知府倪颙卫辉府知府张谦直隶苏州府知府刘瑀池州府知府常显湖广黄州府知府王霁衡州府同知海辅直隶松江府同知于准蓟州知州汪溥狭西耀州知州邓真鄜州知州李王□赞陇州同知严春湖广布政司经历杨绍澧州知州鲍恺十四人诰敕旌其善政○升刑部署员外郎林浚渊南京监察御史崔廷圭俱按察司佥事浚渊广东廷圭广西
　　○建州左等卫女直都指挥张卜忽申八等毛怜卫女直都指挥狼因答户等各来朝贡马并输其犯边之罪赐宴并衣服彩叚等物有差
　　○狭西撒藏寺番僧撒节等法藏寺番僧速南等弘教寺番僧领占癿等永安寺番僧领占尖昝等各来朝贡马及佛塔舍利等物赐宴并彩叚绢钞有差
　　○夜月犯土星
　　○己未襄王祁镛以太岳太和山在其封内奏欲具香帛往祝  圣寿  上止之
　　○开中两淮成化十一年中剩常股盐一十六万八千余引引米二斗豆三斗俱纳榆林等仓以所在粮豆无余恐军饷不给从巡抚都御史吕雯请也○工部以管河右通政杨恭巡河监察御史赵英会勘漕运总兵官陈锐所奏欲于临清县南三里开通月河分减水势诚为利便但言东平州戴村修砌减水石堰欲行山东科泒夫料而岁荒不能给宜于锐原借本部修路银数内支用或人力不足于附近无灾县分取之庶事易集而民不劳从之
　　○庚申命太监汪直总镇大同宣府等处初直与王越受命征迤北既而命越镇守大同至是召回游击参政京营等官而独留直与越共事盖  上已知其向者交构欺罔之状渐疏之也初直与越选军相处久交最密直时忘怀洩禁中语越识之间以语其所厚者皆不介意及征建州直纳陈钺譛欲窘越越以其语挟之直不敢动威宁之还有盗夜越皇城入西内窃衣米者时索之急东厂校尉缉获之太监尚铭以闻  上喜甚厚赐赉直闻而怒曰尚铭者吾所引用之人尔乃敢背吾独擅其功思有以倾之而铭惧欲访其事适越所厚者已反目潜以其语语铭铭达于内因发其交构事直遂见疏而越亦被斥去
　　○辛酉总督两广军务右都御史朱英以疾乞致仕得旨英练达边务军民信服不准致仕
　　○工部臣奏先因太监汪直请改獐鹿房神木厂为仓场既奉旨于京都内别相隙地今司苑局及牛房安仁器皿三厂并旧獐鹿房地广俱堪造  上从其请以牛房地为仓场獐鹿房地为草场命尚书刘昭太监张兴广宁伯刘璇督官军供役
　　○癸亥山西按察司参奏守备偏头关都指挥佥事郭瑄占收部内该徵屯粮都察院请行本司分巡官执瑄鞫治从之
　　○乙丑命总督大同宣府太监汪直专镇守大同调大同太监陈政镇守延绥延绥少监韦敬镇守宁夏令龚荣还京师
　　○丁卯赐晋庶人美埝月加食米四石岁给绢布各四匹从所请也
　　○戊辰京师雨土霾
　　○翰林院编修刘震服阕复任
　　○升狭西延安府同知张承宗为狭西按察司佥事专理榆林等处边储兼督屯田
　　○户部议覆巡按御史刘魁奏欲遣官查盘苏松常镇四府仓粮宜即令巡抚都御史王恕委问刑官如奏行之其欲令附近人户各就近纳粮而水次仓惟收兑军起运之粮则令审勘果便于官民奏闻区处报可
　　○调太原三卫原属代州轮班官军一千四百增戍偏头关掣振武鴈门官军原守偏头者一千三百归鴈门从巡抚都御史何乔新等奏请也
　　明宪宗纯皇帝实录卷之二百二十四
　明宪宗纯皇帝实录卷之二百二十五
　　成化十八年三月己巳朔
　　○庚午敕巡抚苏松等处都御史王恕淮扬等处都御史张王□赞赈济饥民时南京六科给事中刘玑等言苏松常镇淮扬凤阳去岁春夏不雨秋冬霖潦米价腾踊民不聊生臣惟诸府乃东南财赋之区  祖宗根本之地不可不预为措置乞敕该部于灾伤之处岁额税粮量与开豁道负物料宜暂且停徵仍遣官分方赈济南京十三道监察御史李珊等亦言凤阳卫所久缺军粮苏松常镇义仓亦皆有名无实请以江西湖广起运南京粮量拨接应放支为便  上阅珊等奏有讹字命户科看详给事中刘昂等言其引书民惟邦本之文以惟为为而奏词又多牵强生涩宜究其罪于是  上以珊等皆明经出身如何写别字且辞多牵强不谨之甚命南京锦衣卫执诣南京午门前各杖二十且令南京镇守太监安宁监视之玑珊等二＜锍-釒＞皆下户部议以为救荒事急若待江西湖广起运粮分拨接应则文移往复恐缓不及事请分遣各衙门廉干官五员会巡抚官督令各有司于凤阳起债军民船往淮安常盈仓量借官粮三万石或本府及附近府州县有该纳本仓并徐州广运仓已徵未解者依前数兑借运赴凤阳支给卫所旗军并赈济贫民南京户部则以江西湖广起运粮改运常盈仓补之其苏松常镇四府每岁各有拨剩余米听差去官给散贫民应天滁州等处则于南京常平仓量借粮三万石徐州则于广运仓量借一万石淮扬则以钞关船料钞并税课司局商税课钞于今年夏季暂将钞一贯改收米一升量起车船装运缺粮州县赈济其灾重地方府州县卫所各衙门两考吏纳米一百二十石者起送赴部免办事就拨京考二百石者直隶于本府拨补三考满日赴京免考就与冠带办事三百石者免其京考冠带办事其有三年六年考满官员则免赴京径赴赈济官处斟酌品级地里定与纳米则例以准给由凡里河马快般及南京公差人等经过有司不许添拨人夫其廪给旧例经宿日支五升经过三升合各撙节经宿三升经过二升丰年如旧议入  上命不必差官但敕王恕张王□赞用心赈济余皆如议
　　○辛未命宣府管操河南都指挥同知盛忠回掌都司事以带俸署都指挥佥事梅秀代之
　　○壬申复罢西厂太监汪直既在大同不得还六科十三道交章奏其苛察纷扰大伤国体请仍罢西厂得旨朝廷自有处置于是内阁臣太子太保万安约太子少保刘珝曰西厂为害久矣今科道欲革之朝廷不从吾辈岂可坐视当有以劝  上宜从众言珝不然曰西厂行事有何不公道也安曰公不欲吾自为之乃自署名题曰仰惟  太宗文皇帝建立北京防微杜渐无所不用其极初令锦衣卫官校暗行缉访谋逆妖言大奸大恶等事犹恐外官徇情随设东厂令内臣提督控制之彼此并行内外相制行之五六十年事有定＜矢见＞人易遵守往年京城妖狐夜出人心惊惶载劳  圣虑添设西厂官校特命太监汪直提督缉访用戒不虞所以权一时之宜慰安人心也自是事情纷扰臣不赘言兹者汪直已受敕镇守大同地方京都大小官员以及军民人等众口一辞皆谓朝廷革去西厂为便矣伏望  圣明洞察事机俯顺下情将西厂特颁敕旨革罢官校悉回本卫庶旧制以复人心以安缘西厂存革实于人心治体关系最大臣不敢缄默＜锍-釒＞入  上乃罢西厂中外欣然珝有惭色
　　○升监察御史苏盛为山西按察司副使
</div>
    <div class="pagination">
<a href="明实录宪宗实录_page115.html">上一页</a><span>...</span><a href="明实录宪宗实录_page111.html">111</a><a href="明实录宪宗实录_page112.html">112</a><a href="明实录宪宗实录_page113.html">113</a><a href="明实录宪宗实录_page114.html">114</a><a href="明实录宪宗实录_page115.html">115</a><span class="current-page">116</span><a href="明实录宪宗实录_page117.html">117</a><a href="明实录宪宗实录_page118.html">118</a><a href="明实录宪宗实录_page119.html">119</a><a href="明实录宪宗实录_page120.html">120</a><a href="明实录宪宗实录_page121.html">121</a><span>...</span><a href="明实录宪宗实录_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
