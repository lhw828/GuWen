<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 356 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 356 页/共 518 页</h1>
    <div class="content">　　○取太仓中库银十五万两内用命以外库备取银补之
　　○戊戌金木土三星聚于井
　　○总督京营戎政镇远侯顾寰条议京营事宜一精挑选之法选取各营军士一万八千名分为六枝委边将六员统领操演一核操练之实各营查照火器之数加意操演务令精熟一作将士之气副将参游与京官无相统摄者处以宾礼中途相遇不必引避一明补替之例召募在逃者例不准补病故者各以精壮亲余顶补为事者许其出首复役一禁奸诡之习将官有犯诸司会同戎政衙门查究明白方许参提一专兵车之教兵车之制止则为营行则为阵宜行工部修造委官多方教演一预器械之设盔甲弓矢预先办理庶得有备无患之意一定编派之＜矢见＞外而列营内而守城各官军预先编派不致临时仓皇兵部议覆  上曰京营系兵戎之本选练事宜务从实举行毋虗文支调有负委任
明世宗肃皇帝实录卷之五百二十三



明世宗肃皇帝实录卷之五百二十四
　　嘉靖四十二年八月丁未朔祭先师孔子命礼部尚书李春芳行礼
　　○未封宫御武氏卒追封常殡丧礼如康嫔刘氏例
　　○戊申祭  太社  太稷遣英国公张溶行礼
　　○己酉祭  帝社  帝稷遣成国公朱希忠行礼
　　○庚戌岷府长寿王誉木□喜薨赐祭葬如例
　　○辛亥朝鲜国王李峘遣陪臣礼曹判书金澍等入贺殿廷工成及  万寿圣节宴赉如例
　　○壬子苑田献嘉禾一茎双穗八十一本一茎三橞六本一茎四穗一本  上以示辅臣遣成国公朱希忠献  太庙廷臣表贺
　　○癸丑泰宁等卫夷人头目升合等入贺  万寿圣节宴赉如例
　　○甲寅  孝康敬皇后忌辰  奉先殿行祭礼遣彭城伯张熊祭  泰陵
　　○以  万寿圣节遣清平伯吴家彦广宁伯刘允中兴安伯徐梦旸玉田伯蒋荣分祭  八陵都指挥同知陈书祭  恭仁康定景皇帝都指挥同知王极祭  孝洁皇后中官祭  恭让章皇后各陵寝
　　○丙辰  万寿圣节遣成国公朱希忠祀  天于玄极宝殿驸马都尉谢诏祭  内殿  上嘉二臣代祀祗慎效劳年久诏岁增希忠禄米百石加诏太子太保文武群臣各具朝服于皇极门行五拜三叩头礼免群臣宴赐节钱钞王府入贺人员及四夷朝贡使仍宴于阙左门
　　○致仕大学士严嵩李本各表贺  万寿圣节及进帝坛香烛本复献  圣德同  天万年纯佑颂  上嘉纳之各赐金币
　　○命神枢营佐击将军署都指挥佥事时雨充本营练勇参将升岷州守备指挥张德为署都指挥佥事充延绥游击将军
　　○初南京兵科给事中范宗吴言故事操江都御史职在江防应天凤阳二巡抚军门职在海防各有信地后因倭患遂以镇江而下通常狼福等处原属二巡抚者亦隶之操江以故二巡抚得以诿其责于他人而操江都御史又以原非本属兵难遥制亦泛然以缓圌视之非委重责成之初意矣自今宜定信地以图山三江会口为界其上属之操江其下属之南北二巡抚万一留都有急则二巡抚与操江仍并力应援不得自分彼此庶责任有归而事体亦易于联络章上  上命南京兵部会官杂议以闻至是议定兵部覆请行之诏可今后不系操江所辖地方一切事务都御史不得复有所与
　　○辛酉诏加御史姜儆王大任俸各一级以访求玄秘劳也
　　○癸亥  裕王第三子生
　　○建州女直夷人都指挥使忙恰答牙等畨族人纳麻萧等各来朝贡方物宴赏如例
　　○甲子以各处织造钦改叚疋违限罚各抚按官俸二月并令工部查经管官职名已未完数目及侵用等情工部覆奏  上曰改织叚疋原非加泒各官怠职玩事违限日久本当重治姑从宽已角□羊者免罚余各该掌印官并抚按俱住俸候角□羊到日分别参究治罪
　　○戊辰  宪宗纯皇帝忌辰  奉先殿行祭礼遣成安伯郭应乾祭  茂陵
　　○辛未祭夜明于夕月坛遣英国公张溶行礼
　　○癸酉祭历代帝王遣镇远侯顾寰行礼
　　○都察院左都御史张永明等＜锍-釒＞陈六事一励风纪言御史按治一方务秉公持正身先俭约日廪五升之外秋毫无取诸饮食供张导从夫马一切不以烦民乃为称职今后有糜费无度及馈送士夫牌坊夫马水手之类俟回道之日即以不职署考二公举劾请敕抚按廉察所属务秉至公有所剌举必直书其贤不肖之实不以短于逢迎而没其善不以有所凭藉而纵其奸至于贪秽尤著者许不时论列比其复命虽有举无剌亦宜听之又科臣参驳例以举劾异同为违禁不知人才有长短知人有明暗若抚按官雷同附和则部院何所据以参伍人才自今请令各出所见勿拘前例三严禁革顷人心玩愒百度废弛语钱粮则上下侵欺语刑名则任情轻重里甲困于锥刀田野空于科索纸赎不登册籍科歛则称修理役占军壮操练无兵沉匿公文而吏书滋贿凡此皆宪职之不举也自今宜行各御史严督所属痛厘宿弊以苏民困至于钱粮关系国储尤宜遵照宪纲亲临查核不得概委匪人虚应故事事竣仍备述政迹呈院以凭察考四督守巡言分守职在保厘分巡职在紏察其巡历有时其类报有期责至重且严也顷来守巡高坐会城而莫肯巡历官吏之恣肆贼盗之纵横又焉得周知而禁戢哉自今宜严督二道俾各举其职依期出巡依限回省如或仍前玩逸各官以不职抚按以罢软悉听臣等并科道据实参治五饬粮道国家十三布政司各该粮储官特领专敕至南直隶则兼责之兵备可谓重矣今起运存留类多稽误京边等需屡称匮乏皆以督理之不周也请严行各抚按官转督各粮道每岁例完八分以上方为称职否则遵照旧例备查完欠数目以为住俸降调罢职之等六稽勘劄夫勘劄皆系地方重大事情及官民冤苦奏词故有内外底簿以比其挨次之号有按季揭帖以报其奉行之日期有满差类册以约其完销之多寡其法至为详尽顷或顾忌利害引避嫌疑不曰地涉隔省则曰事经年久因循废阁旷职为甚请严行各差御史务遵旧例作速完报＜锍-釒＞入  上深然之命下所司从实举行
　　○乙亥徽府遂昌王载垿薨赐祭葬如例
　　○宜妃宋氏薨治丧葬如例
　　○致仕工部左侍郎郭鋆卒赐祭葬如例
　　○虏聚众辽东广宁塞外总兵杨照率游击线补衮郎得功等选铳卒由镇夷堡出塞分道掩之照夜行失道离塞六十里天明为虏所觉中流矢死补衮等驰至力战搏虏斩首二百二十余级虏乃引去补衮等以照尸还亡失官军五十余人
　　明世宗肃皇帝实录卷之五百二十四


大明世宗肃皇帝实录卷之五百二十五
　　嘉靖四十二年九月丙子朔
　　○丁丑荣府惠安王载塾薨赐祭葬如例谥宣懿
　　○己卯  孝恭章皇后忌辰  奉先殿行祭礼遣清平伯吴家彦祭  景陵
　　○惠济扯巴寺畨僧剌麻舍儿坚昝等来朝贡方物宴赏如例
　　○庚辰诏锦衣卫逮讯道士龚中佩及刑部员外郎邵畯各杖六十黜为民中佩供事陶真人府官至太常少卿是日  上偶遣官至坛寻检咒帙而中佩适出  上怒命锦衣卫捕中佩问状会有言中佩同畯夜饮者因并逮畯杖之
　　○给事中孙枝＜锍-釒＞言纳级指挥为武选一大弊往时原以趣办大工之用今大工已竣宜议停罢以清选法  上从其言罢之
　　○辛巳升大理寺左少卿王鹤为南京太仆寺卿四川佥事王时槐为尚宝司少卿
　　○夺兵部右侍郎协理戎政喻时俸一月以原任总督三边失钦降令旗故也
　　○复令崇文门宣课司商税收钱先是从主事范燧议每钱七文折收银一分行之半年而民间所积旧钱皆壅滞不行钱法遂坏于是给事中孙枝上＜锍-釒＞请罢前令而复收钱之旧仍按季输太仓充官员折俸部覆从之
　　○工部奏进贡夷人赏格每素叚一疋折银三两今承运库买办费至四两八钱事属虚冒当厘正有旨叚疋价银准照赏格给与著为例
　　○夜月掩南斗西第二星
　　○甲申录三十九年辽阳等处东州等堡获功官军王承爵等一百八十人升赏有差
　　○丁亥行大享礼于  玄极宝殿命成国公朱希忠代
　　○升巡抚四川都察院右副都御史陈尧为南京户部右侍郎河南右布政使康朗为都察院右佥都御史提督抚治郧阳
　　○升广东道御史王绍元为湖广按察司副使
　　○戊子原任大学士严嵩上＜锍-釒＞言臣年八十有四惟一子世蕃及孙鹄俱赴戍所在千里之外臣一旦先狗马填沟壑谁可托以后事惟  陛下哀其无告特赐放归终臣余年  上曰嵩有孙鸿侍餋已恩待矣竟不许
　　○己丑建秋报大典于大高玄殿三日
　　○巡抚应天周如斗言江南自有倭患以来应天苏松等处加派兵饷银四十三万五千九百余两今地方已宁乞减三分之一少苏民困户部覆言加派兵饷原以济急事已宜罢不但当减徵分数而已请下酌议悉除之报可
　　○山东巡按御史黄襄以九月十总兵杨照死事闻兵部覆奏  上曰照奋勇杀贼捐躯可悯其赠少保左都督荫一子为指挥同知世袭仍赐谥立祠祭葬如例照忠勇负气起家偏校以敢战知名抚士卒有恩故咸乐为之用初以罪废家居属时污浊凡边将无不由债帅进者照自分永弃会严世蕃败朝廷以人望用照由是感激知遇誓以死报起废数月间三战三捷竟殒于阵其义烈足称也
　　○录四十年辽阳马根单等堡斩虏功升赏官军韩禄等八十五人
　　○甲午升吏科左给事中赵灼为都给事中礼科右给事中沈寅兵科右给事中邢守庭刑科右给事中王楷俱左给事中吏科给事中辛自修礼科给事中邓楚望俱右给事中灼楷自修俱本科寅楚望俱户科守庭礼科
　　○升广西按察使侯一元为河南右布政使吏部考功司署郎中张巽言为狭西右参政
　　○发太仓银十四万九千八百六十余两于延绥充主客兵饷
　　○以水灾免徐州及丰县马价银二年
　　○乙未改镇守山西总兵官署都督佥事佟登于辽东
　　○  上谕兵部曰朕见风异两作矣倐起自北当承  天心爱示内谨火灾外防边寇顷杨照之事可见已其戒之于是尚书杨博等言各边俱昼夜设备可恃无恐而  陛下犹轸念若此  宗社之福也臣等敢不益加戒严仍移檄边臣一体防御仰慰  圣衷都察院左都御史张永明因请行五城御史谕民戒火报可
　　○丙申南京后军都督府佥书署都督佥事李广卒赐祭葬如例
　　○故海寇王直余党洪迪珍降伏诛迪珍漳州人初与直通畨后直败其部下残倭乃依迪珍往来南澳浯屿间惧官军诛之声言听抚而剽掠如故至是势穷率其子文宗自诣福建海道副使邵楩所愿立功自效总督都御史张臬收下狱驰＜锍-釒＞以闻诏即其地斩之
　　○安置齐庶人可涧于高墙并其弟可湖于闲宅禁住可涧与生员陆应旸有隙乃诈杀其奴以陷应旸可湖助之事觉为南京巡城御史张士佩所紏故有是命
　　○未封宫御诸氏卒追封静妃治丧葬如例
　　○改南京提督粮储都御史为总督令在外各省司道府州县掌印管粮官俱听举劾从粮储都御史万虞恺请也
　　○辛丑霜降节遣彭城伯张熊成安伯郭应乾清平伯吴家彦玉田伯蒋荣分祭  八陵都指挥佥事文承武祭  恭仁康定景皇帝中官祭  恭让章皇后都指挥同知王极祭  孝洁皇后及  哀冲  庄敬二太子各陵坟
　　○壬寅朵颜三卫夷人都督影克等差头目麻黑等入贡宴赏如例
　　○癸卯革云南巡抚都御史敖宗庆职闲住应天府府尹唐宽致仕以户科都给事中何煃劾其昏庸不职故也
　　○命忻城伯赵祖胤弟祖征袭祖爵
　　○升吏部文选司署郎中任士凭为太常寺少卿提督四夷馆
　　○哈尔占吉车禄博峪等族畨人纳子等朝贡方物宴赏如例
　　○命蓟镇副总兵署都督佥事胡镇充总兵官镇守山西
　　○诏停大工开纳事例
　　○甲辰朝鲜国王李峘复上书辩其先世不出李仁任之后今续修会典尚未颁布其本国宗系虽蒙恩厘正请仍著始祖李旦父李子春之名庶传信有据  上允其请令录附会典本条之末敕谕峘知之
　　○发太仓银三千两于辽东给赈流移复业人户并募顺天保定属邑诸贫民失业者就彼开垦从总督杨选请也
　　○以大水蠲免徐沛丰砀四州县卫所田粮如例仍支广运仓小麦五千石候冬春之际给赈
　　○巡抚南赣汀漳侍郎陆稳上五月中官军平程乡盗功  上从部覆赏副使李佑参议金浙佥事徐甫宰及知县等官王化等八人各银二十两彩叚一表里参政陶大年等八人各银十两失事守备王道成下巡按御史治
　　○乙巳令总督闽广都御史张臬致仕升总理河道都察院右副都御史吴桂芳为兵部右侍郎兼右佥都御史提督两广军务兼理巡抚时和平贼李文彪作乱臬以其地险难用兵倡议抚之给事中陈懋观劾其纵寇殃民部议亦以臬非军旅才乃荐桂芳代之且言闽广道里隔远不便兼辖请罢总督止以提督兼巡抚  上从之因有是命
　　大明世宗肃皇帝实录卷之五百二十五


明世宗肃皇帝实录卷之五百二十六
　　嘉靖四十二年十月丙午朔钦天监进嘉靖四十三年大统历颁赐百官
　　○时享  太庙遣驸马都尉许从诚代
　　○丁未  孝洁皇后忌辰  奉先殿行祭礼遣都督佥事沉至祭  陵寝
　　○戊申总督蓟辽侍郎杨选言各边主客兵饷俱属管粮郎中经理第郎中职在召买收放至于军事非其所辖请以军中一切奸弊如士卒之逃故收补员役之侵克扣除将领之开报虚□□□委官之扣还欺隐俱听巡抚及守巡等官稽查每年终会同郎中具奏户部覆可从之
　　○庚戌未封宫御张氏卒追封和妃治丧葬如例
　　○辛亥福建巡抚谭纶条陈防海善后事宜兵部覆行其五事一复水寨旧制自福宁南下达漳泉置水寨五以扼外洋法甚周悉今宜复旧以烽火门南日山浯屿三＜舟宗＞为正兵铜山小埕二＜舟宗＞为游兵寨设把总一员领之而为之分信地明斥堠严会哨殿功罪使总核有经坐收实效一处兵将副总兵戚继光宜擢为总兵镇守全闽仍增设坐营都司一员把总二员充其任使其原设三路参将悉宜改为守备总兵官俞大猷宜复还伸威营与南赣军门事权为一在福建止备汀漳二府山寇一处客兵福建所募浙兵列为二班班各九千人上班者以七月初一日为始用防秋汛至十月散回下班者以十月初一日为始赴戍所防春汛至六月终散回更畨迭上岁以为常不得变乱行伍违误戍期一团练主兵各县额设民兵宜汰其老弱尽以精悍者充补仍分为二部一属本县掌印官训练防守一属巡捕官赴府团操每府委武职一人统督该府掌印官监督兵备道以时阅视别其勤惰而赏罚之一申明职守沿海及腹里府州县与卫所同住一城及卫所自住一城者若过攻围不能固守卫所掌印捕盗官俱炤守边将帅失陷城寨者律斩其府州县捕盗掌印官送部降级别用自今宜申明职守著为定例  上命兵部同三法司详拟失陷城池罪例以闻余如所议法司覆上旧例失陷城池府州县掌印捕盗官降一级别用守巡兵备官参究治罪法止此耳果属未当嗣是不问沿边沿海腹里都司卫所自居一城及与府州县同一城者但遇贼攻围不固守辄避去及守备不设为贼掩袭而入杀卤三十人以上者都司及各该城卫所掌印并捕盗官俱视守边将帅失陷城寨者律斩同住府州县掌印与捕盗官不固守而辄弃去失陷者罪同若在城同守止以防御不固失陷者发边远充军两县与卫所同城者第以贼从某县所辖城入坐掌印与捕盗官罪如前例其余卫所府州县佐贰首领官但有分守信地致贼于所守之地入者充军各城原无都司卫所而府州县职守专城者各掌印捕盗官俱论斩两县同附府城亦止以贼从某县所辖城入掌印捕盗官论斩其府州县佐贰首领官但有信地被贼于所守之地入者并各州县未设城池而被贼攻入者亦并充军其守巡兵备官驻劄该城先期托故远出或临时潜匿及守备不设致失陷者亦充军守巡原无定驻止遥制失陷者参奏为民  上皆是之命删去前例而以今所议者著为令吏部亦覆纶二事一重监督大将临戎非素所同心文官与之终始则临事矛盾成算有乖今升级副使汪道昆本监戚继光军宜即升为本司按察使与继光共理兵务一举贤能参议金浙运同刘汝顺同知刘宗寅久居闽地习其土俗遇有升迁请即于本省推补户部覆纶四事一请钱粮本省军需岁用计三十万两而额供仅十万两兵荒之后不当重取于民请移南京户部折粮草银十一万漕司河工银二万淮浙盐银各二万广东椒木银四万给之一缓征科延建汀邵之间聚落成墟污莱蔽目若急责有司以催科彼必以应文逃责之心为远祸全身之计有司讐民民讐有司其害不可胜言者请将内库折银稍从宽限不必拘近例降罚一蠲租税莆田平海宁德政和等残破之县当大破常格与之更始被倭尤甚者不论起存钱粮免徵三年次者二年又次者一年一复额粮福建旧设马步官军四万八千余人俱有额粮迩来尺籍空虚所余额粮往往那移别用请及今地方稍宁查复旧粮然后主兵可以渐补免调募之费诏俱允行
　　○癸丑南京各卫所新增草场租银先以兵部尚书江东奏准蠲免至是尚书李遂代东谓田已开辟所增租不当尽蠲请就中择其多获薄徵之使宽恤之中不失综核之意从之
　　○改南直隶狼山副总兵为镇守总兵官兼辖江南江北以署都督佥事刘显充之从提督侍郎赵炳然议也
　　○乌思藏阐化等王请封  上以故事遣畨僧远丹班麻等二十二人为正副使以通事序班朱廷对监之比至中途班麻等肆为骚扰不受廷对约束廷对还白其状礼部因请自后诸藏请封即以诰敕付来人赉还罢畨僧勿遣无已则下附近藩司选近边僧人赉赐之  上以为然令著为例封诸藏之不遣京寺畨僧自此始也
　　○丙辰升大理寺右少卿王本固为南京都察院右佥都御史提督操江
　　○丁巳吏科都给事中赵灼等奉旨纠劾贪肆藩臬有司山西右布政耿随朝行太仆寺卿焦琏副使刘泾沁州知州宋珰河东盐运副使王秩山东右参政王春泽副使伊介夫唐爱临淄知县龙垓东昌府通判聂文光临清州判官严杰济宁州同知贾选兖州府同知陈珊各不职宜罢巡抚杨宗气张鉴巡按王好问高应芳论劾有遗亦当量罚章下吏部覆议得旨宋珰贾选龙垓为民珰垓仍行御史逮问耿随朝等十人俱闲住抚按官各夺俸一月
　　○升湖广右布政使谷中虚为都察院右佥都御史巡抚四川
　　○初给事中邓楚望议顺永保河真顺广大八府钱粮令府遣一佐贰官在京督催收掌至是巡抚都御史李迁等奏言府佐无闲员可遣＜锍-釒＞下户部议覆各府解银在顺天者业已有委官收掌其保定河间真定三府宜属之山东督粮道顺德广平大名三府宜属河南督粮道兼管各府佐贰官宜止勿遣从之
　　○己未礼部言王世子已故追封王爵者其次嫡庶子止封镇国将军不得有王封此弘治间例也至  武庙时则有晋世子奇源之子表槏表椈者俱夤缘封郡王自是遂成两例奏请纷纭行止靡一请酌示所宜著之令甲以便遵守  上命照弘治间例行
</div>
    <div class="pagination">
<a href="明实录世宗实录_page355.html">上一页</a><span>...</span><a href="明实录世宗实录_page351.html">351</a><a href="明实录世宗实录_page352.html">352</a><a href="明实录世宗实录_page353.html">353</a><a href="明实录世宗实录_page354.html">354</a><a href="明实录世宗实录_page355.html">355</a><span class="current-page">356</span><a href="明实录世宗实录_page357.html">357</a><a href="明实录世宗实录_page358.html">358</a><a href="明实录世宗实录_page359.html">359</a><a href="明实录世宗实录_page360.html">360</a><a href="明实录世宗实录_page361.html">361</a><span>...</span><a href="明实录世宗实录_page357.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
