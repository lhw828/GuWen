<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 11 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 11 页/共 502 页
  </h1>
  <div class="content">
   ○谕内阁、陆建瀛奏、访闻湖北江西两岸。现办盐务情形。请饬严查一摺。淮南新办盐务章程。前经降旨永禁整轮。裁减岸费。并令陆建瀛、查有掣肘阻挠之员。即行参办。兹据该督奏称、访闻湖北盐道邹之玉、仍谕各商扳提售价。不遵永禁整轮办法以致存盐滞销。民食增贵江西署盐道庆云、需索月费争兢不已。并有应照廉俸支缴谬论等语。现在整顿盐务之时。似此不遵札饬甚至需索陋规。于鹾政实大有害。著湖广总督、江西巡抚、秉公严查。据实参办。毋稍姑容。　　

○又谕、祥厚、惠密奏请将开垦城坡之职官人等革讯一摺。据奏江南省城垣。有久经倒塌处所。积为土坡。查出愚民开种者六段。自应讯明严禁。以资保障。镶黄旗骁骑校波勒和纳。著即革职。文举人春年、武举前锋广志、武生连中、马甲舒翁额哩、步甲成全、均著斥革。交陆建瀛就近讯明。照例办理。该处土坡。是否该民人旧有房基园地。或系任意开垦。始自何年。均著悉心查明核办。不得株连无辜。祥厚惠密。及历任失察各官。均俟定案后。由该督奏明。分别议处。　　

○朝鲜国使臣徐佐辅等三人、于西安门内瞻觐。　　

○上以加上孝贤纯皇后孝仪纯皇后仁宗睿皇帝孝淑睿皇后尊谥。致祭太庙自是日始斋戒三日。　　

○庚寅。以拏获邻境臣盗予广东千总杨卫邦、罗逢涛升补。并加都司衔。　　

○改铸江苏句容县知县印信。从巡抚傅绳勋请也。　　

○辛卯。孝慎成皇后忌辰。遣官祭陵寝。　　

○谕内阁、户部议覆、御史涂文钧、条奏徵收加耗。毋庸另议科则等语。著依议。至东南各省近年叠被灾荒。应如何兴修水利筹裕仓储。及编查守御各事宜。均照所议。著各该督抚。严饬所属。认真筹画。加意抚绥一切救灾御患之计。务使利济于民不致有名无实。其有办理失宜。奉行不力者。即行据实参办。以饬吏治而苏民困。　　

○又谕、赓福奏参、委拏贼盗、冒昧具禀之县丞一摺。热河建昌县四家子县丞龚衍淮、于委拏著名巨盗之案。并不访查确实。辄听信弓兵一面之词。率行具禀。冒昧已极。龚衍淮、著先行交部议处。并著赓福提集该弓兵等。研讯确实。有无别情。并饬缉逸犯。务获究办。至捕务废弛。岂止热河一处。近日劫窃之案。层见叠出。虽有一二缉获惩办。其隐匿不报。或报不以实。地方文武员弁。往往改劫为窃。规避处分。承缉兵役。甚至诬良为盗。冒功邀赏。此等情弊。在所不免。著各直省督抚等、严饬所属。认真访查。如有似此劣员。即著从严参办。毋稍回护。致属吏无所儆畏。公事益形玩泄也。将此通谕知之。　　

○授一甲一名进士陆增祥、翰林院修撰。二名进士许其光、三名。进士谢增、编修。　　

○命工部尚书杜受田、吏部左侍郎瑞常、教习庶吉士。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

道光三十年。庚戌。五月。壬辰朔。上以加上尊谥。前期遣官告祭天。地。太庙。社稷。宣宗成皇帝几筵。至日亲诣太庙致祭。行加上孝贤纯皇后。孝仪纯皇后、仁宗睿皇帝、孝淑睿皇后、尊谥礼。礼成。诣奉先殿行礼。　　

○还圆明园。　　

○诣永春室、问皇贵太妃安。　　

○谕军机大臣等、据讷尔经额奏、夷船尚未起碇一摺。据奏该夷麦华陀等、乘坐杉板船只进口。经该镇道明白开导。即行折回大船。是其于投文之外、别无他意。已可概见。该督现已委员会同镇道、在海口传见该夷。如果唯命是听。即日起碇驶回上海。应听陆建瀛遵旨妥办。设该夷必欲在天津投递文书。无论文内是否专为广东入城之说。谅其伎俩已穷。亦不必过于拘执。即著委员等接收。由驿驰递呈览。仍一面晓谕该夷。投文事毕。尽可回帆南驶、听候覆谕。其余办理情形。该督随时奏闻。并著仍遵前旨。示以镇定。密为防范。俾该夷无从窥测。而居民不致惊惶。是为至要。将此密谕知之。　　

○又谕、寄谕两江总督陆建瀛。据讷尔经额两次奏称、四月十九日、有＜口英＞夷火轮船一只。驶至天津。有夷目驾杉板船进口。求递公文。自仍系前此所递各书。已谕内讷尔经额接收驰奏。仍晓谕该酋、速回粤东。照旧贸易。该夷初到天津。颇形桀骜。数日来风色不利。未见举动。或因开导明白。大船不能驶入。无所施基伎俩。惟查从前耆英、约以二年后入城。原系届时察看民情之意。迨民情不愿。既已罢议。何以仍复哓哓。若粤东商民闻之。仍如上年各停贸易。于该夷又有何益。呅口□安等现在上海。该督当以情理利害。剀切开导。令其回帆向粤。照常通商。是为至要。至江海各口、及泖湖等处。应如何设备。以防不虞。久已议立章程。行所无事。该督身膺疆寄。谅必不动声色。严密巡防。无待朕之谆嘱也。所有现在查办情形。仍著随时据实由驿驰奏。将此谕令知之。　　

○改铸福建建安县知县印信。从巡抚徐继畬请也。　　

○癸巳。上诣正大光明殿几筵前供奠。　　

○诣永春室、问皇贵太妃安。　　

○谕内阁、刑部奏、审拟宝源局匠役、图借官银纠众滋闹一案。并请由工部钱法堂、饬令该监督随时约束。已依议分别办理。自足儆戒将来。惟户工二部钱局。人数众多。如果该监督大使等、平时管束有方。何至有恃众抗官之事。前因通政使司参议齐承彦条奏、曾经降旨、令宝泉宝源两局堂官、妥筹约束章程。因思该工匠等、均系在官人役。近在辇毂之下。胆敢鸣钟聚众。复敢不服弹压。将地面及该管官、闭门扣留。虽未贻误鼓铸。实属目无官长。大干法纪。傥不严加整顿。必致酿成事端。所关匪细。嗣后应如何严定规条、先事豫防之处。著该堂官仍遵前旨。迅速妥议具奏。寻户部工部、奏拟约束匠役章程。一、各厂匠役。平时责成大使查察。朔望点验。责成满汉监督核对年貌。一、各厂开门。各有定期。责成中厂大使。并派笔帖式一名。分赴抽查。一、闲匠额数。炉房八人。磨房六人。不得于额外私相客留。一、各匠出外买办食物。责成地面堆化弁兵。随时查察。一、各厂闲匠。令八行正匠管束。八行正匠。令炉头管束。有不安本分者。禀明本厂大使究办。从之。　　

○又谕、奕兴等奏、拏获偷木开地人犯送部严审、并请将失察各员、分别议处一摺。此案贼犯迟文洪等、胆敢潜越烟筒山红桩界内。偷砍木植。私开地亩。实属藐法。著交盛京刑部。会同奕兴等严讯治罪。所有该管地方失察之兴京城守尉通判界官等、著该部查取职名。分别议处。　　

○库伦办事大臣德勒克多尔济等奏、管理图谢图汗车臣汗二部落二十八卡伦之扎萨克贝子密珠尔多尔济、五年期满。请派车臣汗、部落扎萨克贝子、德济特多尔济、管理。允之。　　

○甲午。孝诚仁皇后忌辰。遣官祭景陵。　　

○上诣永春室、问皇贵太妃安。　　

○谕内阁、据户部礼部、会议升任给事中吕贤基、陈奏四条一摺。学校为教化之原。士子训课。责在校官。校官贤否。责在学政。近日校官一途。半皆年老衰庸、及末学浅见之士。著各省学政。严行考核。文行兼优者。方准列荐。庸劣不职者。即行甄别。至于月课岁考。尤须认真举行。所课试卷。按季申送学政。诸生优劣学册。三岁咨部备查。总期实力奉行。毋得日久生懈。其安徽江苏江西湖北等省。捐赈银米。及道光二十八年推广捐米事例。俱著一律停止。至不肖官员。藉公营私。夤缘朘削。尤应查办。著各直省督抚等、于所属各员内。留心访察。无论是否捐输出身。但有夤缘朘削、及扰累民生者。随时指名严参惩办。以儆官邪而挽颓风。　　

○又谕、户部议覆给事中王东槐奏、停止捐输、筹画仓储、并枚举耗财四害一摺。各直省督抚。有整理地方之责。如果措置得宜。一切悉臻妥协。何至耗损经费。至河务修防。动款甚钜。近来银价增昂。工料多系以钱折算。为数本有盈余。尤应力求撙节。州县为亲民之官。若不崇廉惩贪。属吏何从激劝。陋规不裁。则挟制之风不绝。流摊不禁。则亏那之弊不除。著各该督抚、及河道总督。实心整顿。于贪墨各员。随时汰黜。务使吏治肃清。地方静谧。庶属吏咸知儆畏。而经费不至虚糜。其南河工用。叠经严饬。不准丝毫滥支。东河事同一律。并著该河督饬属一体撙节办理。　　

○又谕、王大臣等遵议给事中王东槐奏、封禁矿厂一条。开采山矿。原期裕课便民。除贵州一省、仍令开采外。其余各省。著该督确切查明。如果于民未便。著即遵照前奉谕旨。奏明停止。　　

○又谕、户部议覆徐泽醇奏、陆续归补办理夷务借动各款银两一摺。四川省办理马边等处、两次夷务。借动盐茶耗羡银二十六万余两。官民捐输余賸银三十万六百余两。余茶银八万余两。封存银十八万余两。均经奏明、入于本省各官按年公捐银二万两还款。计自道光十八年起、至二十九年止。已应归补银二十余万两。何以仅归补银七万七千余两。且二十九年奏销册籍。亦未报部。经该部屡次奏催未到。著该督迅将前项借动银两。遵照奏定成案。按年迅速归补。务须年清年款。不得稍有延宕。即将所收银两、入册报部候拨。其借动捐输余賸银两。前经奏明、俟廓尔喀。达州军需未完银两扣竣后。再行接扣。其前案何年可以扣竣。此案何年可以起扣。亦著该督查核具奏。　　

○谕军机大臣等、有人奏、闽浙总督刘韵珂。自到闽后声名大减。众口一词。洋面抢劫勒银取赎之案甚多。壅不上闻。门丁王瑞、肆行贪黩。众目昭彰。该督不能约束。以致士民敢怒而不敢言。前该督亲赴台湾。因该门丁滥索多费。几有覆舟之祸。其事合省皆知。并上年夏间、渔山洋面会剿盗匪。有台州游击、被盗焚击落水。该督捏奏先时落水。又有温州武弁、在瑞安海口被戕之案。该督并未具奏。渔山盗匪肆劫。渔户数百人不能出洋。至该管道署鼓噪。几至激成事端各等语。著裕瑞、黄赞汤、会同严密访查。该督办理公事。声名如何。该门丁王瑞、有无倚势招摇。贪婪不法实据。该督有无纵庇情事。其被参各款。均著逐件悉心探访明确。据实具奏。不准稍涉含混。傥有隐饰徇庇。经朕查出。或别经发觉。该将军等、其能当此重咎耶。将此各谕令知之。　　

○又谕、前任云贵总督林则徐、经大学士潘世恩等、先后保奏。已有旨令刘韵珂等、查明该员是否在籍。能否来京。该督等务即传旨饬令该员迅速北上。听候简用。毋稍延缓。如病体实未复元。谕令上紧调理。一俟痊愈。即行来京。将此谕令知之。　　

○以福建台湾协副将叶常春、为江南苏松镇总兵官。　　

○乙未。上诣永春室、问皇贵太妃安。　　

○引见新科进士。得旨。一甲三名陆增祥、许其光、谢增、业经授职外。黄统、孙衣言、慎毓林、杨庆麟、钱鋑、晋康、何福咸、张云望、武廷珍、袁保恒、季念诒、俞樾、吴焯、朱文江、戚士彦、岳世仁、赵树吉、梁巍、陈元楷、丁绍周、郑守诚、李嗣元、王敦敏、储德灿、梁骏观、钱桂枝、叶炳华、曾璧光、陶绍绪、邵亨豫、周誉芬、宋金鉴、吕耀斗、吴兰芳、孙学駉、张大枬、徐桐、杜联、刘传祺、王道墉、邹石麟、姚诗彦、沈史云、崇实、袁嵩龄、寇嘉相、杨书香、李羲钧、寿昌、童秀春、傅观海、宗室载肃、杨彝珍、濮庆孙、马佩瑶、俱著改为翰林院庶吉士。何元辅、蒋继洙、王继庭、匡汝谐、毕应辰、罗家勤、丁先庚、杨映奎、吴台寿、郭桐生、尹耕云、程祖诰、孙成基、张祺恒、郑植、成琦、杜如芝、刘锐、翟云章、钟琇、段启宜、张瀛、李时敏、但绅、高钦中、张允熙、吴可读、吴鼎元、邹浦霖、呼震、刘毓勤、唐正恩、李可琳、宗室谦惠、徐宝治、刘名馨、王世远、杜义山、林述训、靳文蔚、李镜江、洪璠、杨先泽、王书端、李廷楠、韦承瀛、俱著分部学习。赖子猷、何元恺、来秀、方葆珊、萨大年、俱著以内阁中书用、张瑞珍、何传兴、张师右、吴鼎立、刘维岳、李吉言、马斌、沈善昌、高銮宣、宋恪符、冯承基、张尔周、饶丰、李鼎、徐光第、卫元燮、徐引、冯拱宸、孔继中、黄荣庚、符鼎庸、夏献烈、吉惠、常恩、钟昌勤、张仁法、张崇本、徐继达、杨承烈、乔家槐、李信芳、邵春卿、孙志铭、张亮采、郑惠常、徐步云、尹式芳、杨汝为、黄崇礼、杨顺时、陈渭川、周必超、谢庆云、胡叔琳、黎树桢、侯玳、尹佩玱、李人镜、晏湘、宋来宾、刘钟璟、林廷杰、李兆煦、陈五典、陈继仁、萨炳阿、李渐鸿、伊麟泰、裘嗣锦、徐宗海、郭珍、暴大儒、祝寿昌、敖彤臣、李际昌、王宝权、刘观光、盖星阶、欧阳藜照、俱著交吏部掣签。分发各省以知县即用。余著归班铨选。　　

○以福建办运缉私出力、予知县娄治等升叙有差。　　

○丙申。上诣正大光明殿几筵前、供奠。　　

○诣永春室、问皇贵太妃安。　　

○谕军机大臣等、据讷尔经额奏、开导＜口英＞夷、业已领悟、起碇南旋一摺、又另片奏。督同镇道办理情形等语。此次＜口英＞夷北驶。意在投递公文。迨示以寄覆两江总督传谕之词。反覆劝导。该夷心折。随即起碇南旋。所办甚属妥协。可见该督静镇。不致堕其术中。即不受公文。恐稍不遂意。即来天津更恐咪口□佛二夷。相率效尤。均不为无见。惟念夷情叵测。其折回上海以后。难必其俯首帖耳。即赴粤东。且到粤后、多方挟制。设法离间。亦难豫料。除已有旨谕令江南闽浙广东各地方官。一体严防开导。并将该督此次所奏摺片、钞给部看外。该督当乘此闲暇之时。率领镇道。相度海口形势。选择将弁。加意防守。夷去布置周密。夷来行所无事。不可因暂时无衅。即萌怠心。统俟从容办理周妥。文武职守、均已得人。再行旋省。将此谕令知之。　　

○又谕、本日据讷尔经额奏、委员开导＜口英＞夷、现已起碇南旋一摺。已有旨。谕以该夷将来难免复来。令讷尔经额、布置周密、严加防范矣。因思＜口英＞酋心怀叵测。此次先至上海、投递公文。旋即遣人驶赴天津。虽经讷尔经额委员亲赴夷船。谕以所备公文二件。已由江南驿递一分呈览。保柲重复投文。再三开导。该夷情愿折回上海听信。不复投递。随即起碇南旋。而夷性诪张。往往声东击西。言此意彼。即使陆建瀛等、遵旨晓谕。仍难保无妄念挑衅。沿海滋扰。从前夷船由海入江。江浙一带。屡经失事。追溯前因。能勿早为之计。最可虑者。如江南之海口、及泖湖等处。一经夷＜舟宗＞闯入。不惟惊扰居民。兼恐阻碍漕运。而浙江之定海。孤悬海外。尤为夷人所觊觎。著陆建瀛、傅绳勋、福珠洪阿、吴文镕各就紧要处所。悉心察看。豫为筹防。断不可稍存大意。文武官员、总须慎选晓事得力者、分布防堵。其一味卑谄懦弱者、概应更换。经此饬谕。傥有疏虞。惟该督抚提督等是问。其福州向准通商。且夷酋在城居住。平日尚属相安。惟当此夷情浮动之际。刘韵珂、徐继畬、亦应留心察看。择要密防。切勿恃其日久安静。致有猝不及防之患。至徐广缙、叶名琛、连年筹办夷务。一切悉臻周妥。此时该夷忽有反覆。欲行反间。未堕其术。亦应多方准备勿致激怒生变。使有藉口。惟防夷之策。各省皆可筹维。而驭夷之权。粤东似有把握。将来该夷回至粤东如果俯首听命。自可仍前贸易。傥因所请不遂。挟其故智。驾驶兵船。窜扰腹地则防之于后。仍不若制之于先。徐广缙、叶名琛、惟当督率绅士。激劝夷商。告知上年议欲进城。各国便停贸易。归怨＜口英＞夷。使之利钝晓然。暗消桀骜。自远胜于挞伐申威。谅徐广缙等、必能善体此意。设法控驭。使之颓然自沮也。总之有备无患。惟在先事豫防。夷焰纵复鸱张。静镇必可得力。该督抚提督等、共输忠悃。振刷精神。藉口无由。防堵足恃。朕实有厚望焉。讷尔经额此次摺片。均著钞给阅看。将此各谕令知之。　　

○以奉宸苑卿基溥、为总管内务府大臣。　　

○丁酉。上诣永春室、问皇贵太妃安。　　

○谕内阁、吴钟骏奏、请慎择州县一摺。州县为亲民之官。抚字催科。责任綦重。必得为守兼优之员。方克胜任若如所奏近年以来。登进冒滥。流品猥杂短于才者。恃胥吏为腹心。急于利者。朘闾阎之膏血。以致政治堕坏。民生穷蹙。不可不亟加整饬。以儆官邪。著各该督抚等、留心察访。严加考核。廉能称职者。登诸荐剡以为激劝之阶。贪鄙阘茸者。亟予罢斥以绝夤缘之路。牧令得人。则官方自饬。而民困渐苏。吏治蒸蒸日上。朕实有厚望焉。将此通谕知之。　　

○又谕、据裕泰、郑祖琛、向荣、由六百里驰奏、生捦首逆、歼除匪党、地方一律肃清一摺。览奏欣慰此皆仰荷皇考在天之灵。俾首逆速就捦获。黔庶得以稍安。思及此、敬感交萦、至湖南逆匪李沅发、本系山野莠民。乌合小丑。自上年冬间结会纠党。戕官踞城。窜扰三省。蔓延愈甚。迨裕泰亲往督剿。数月之久竟未蒇事。日盼捷音何能稍释。兹据裕泰等奏称、该匪自屡次溃败之后。东奔西突经该督等、设计诱至金峰岭山内。该逆仍复抵死抗拒。该督等复督率将弁。一鼓作气。距踊登山。统计歼毙二百余人。生捦大小头目罗登爵等五十八名。滚岩跌毙者、不计其数。首逆李沅发、带伤由后山滚落崖涧当被乡勇生捦缚献。欃枪顿埽地方一律肃清。裕泰接手办理军务。虽不免迟延。然首逆就捦。斩获甚夥。著免其处分。三省所调官兵。均即裁撤归伍。仍饬摉捕零匪。勿留余孽。裕泰著妥办善后事宜。不可只顾目前。因循草率。凶暴虽除而良善未安。该督必当体朕之心。为久安之计。已革巡抚冯德馨、道员杨炳堃、提督英俊、总兵双德等、失误事机。奏报不实。仍著裕泰遵奉前谕。查明根由。分别文武失事轻重。定拟具奏。不准因业已报捷。稍为开脱。自干重咎。所有伤亡官弁兵勇。应行给予恤典之处。著裕泰查明分别题咨。照例办理。该省失察之文武官员。本应议处。姑念首恶就捦。均著加恩宽免。至此次逆匪扰及三省。各该督抚等、会筹协剿防堵。均称得力。裕泰著加恩晋加太子太傅衔。广西巡抚郑祖琛、贵州巡抚乔用迁、并著赏加太子少傅衔。与湖南提督向荣、广西提督闵正凤、贵州提督秦钟英、一并交部从优议叙。此外各该省在事实在出力文武官员、及绅士乡勇人等。著裕泰、郑祖琛、乔用迁、查明实迹。分别酌保。候朕施恩。毋许冒滥。逆匪李沅发、著即遴委妥员、槛送京师尽法处治。以申国宪而快人心。　　

○谕军机大臣等、有人奏、广西会匪猖獗。请饬严办一摺。广西向多会匪。近因楚匪窜入境内。各府匪徒乘间四起。地方官不能兼顾。以致蔓延为患。如所奏上年马平县高圩、被焚劫者数十家。迁江县朴佑村、焚劫至数百家。今年正月。有贵县、永福、永安等州县焚劫之案。近日宣化、庆远、东乡、桂平等县、及象州地方。皆有贼首啸聚。分夥肆掠。由永福至雒容修仁各县属村庄、被其荼毒者数十百家。惟象州报劫至五百村为最甚。而苍梧县赤水村、至于烧毁一空果如此等情形。贼之害民已极。现在楚匪已经剿平。该抚郑祖琛、当督率文武员弁、奋力严拏分路掩捕。不得任其裹胁句结。坐使滋蔓难图。遇有捦获。随即奏办。切勿稍存讳饰也。懔之。原摺著钞给阅看。将此谕令知之。　　

○又谕、寄谕顺天府、都察院、步军统领、据巡视中城御史德奎、曹懋坚奏、湖南匪徒。聚众滋事。恐有湖北匪党装成逃荒之人。句串滋事等情。该匪徒等、既有句串情形。难保不窜入他省。京师地广人稠。奸匪易于藏匿。尤不可不加意防范。著该大臣等、各饬所属、并传知五城巡城科道。于所辖地面。严密稽查。如有湖北湖南两省形迹可疑。语言厖杂之人。即行盘诘。讯出实据。奏明交部讯办。毋稍疏忽。原摺著钞给阅看。将此各密谕知之。　　

○改铸浙江黄岩县知县印信。从巡抚吴文镕请也。　　

○以拏获邻境洋盗多名、予浙江知县王有龄以同知直隶州尽先选用。
  </div>
  <div class="pagination">
   <a href="清实录咸丰朝实录_page10.html">
    上一页
   </a>
   <span>
    ...
   </span>
   <a href="清实录咸丰朝实录_page6.html">
    6
   </a>
   <a href="清实录咸丰朝实录_page7.html">
    7
   </a>
   <a href="清实录咸丰朝实录_page8.html">
    8
   </a>
   <a href="清实录咸丰朝实录_page9.html">
    9
   </a>
   <a href="清实录咸丰朝实录_page10.html">
    10
   </a>
   <span class="current-page">
    11
   </span>
   <a href="清实录咸丰朝实录_page12.html">
    12
   </a>
   <a href="清实录咸丰朝实录_page13.html">
    13
   </a>
   <a href="清实录咸丰朝实录_page14.html">
    14
   </a>
   <a href="清实录咸丰朝实录_page15.html">
    15
   </a>
   <a href="清实录咸丰朝实录_page16.html">
    16
   </a>
   <span>
    ...
   </span>
   <a href="清实录咸丰朝实录_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
