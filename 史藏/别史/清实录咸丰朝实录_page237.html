<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 237 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 237 页/共 502 页
  </h1>
  <div class="content">
   ○予湖北阵亡荆州副都统贵升、祭葬世职。守备扎克当阿、祭葬世职加等。　　

○淮湖北荆州随营出力、销除旗档官兵。仍归旗档补粮当差。　　

○庚申。上诣寿安宫西所、问如皇贵太妃安。　　

○诣寿康宫、问皇贵太妃安。　　

○谕内阁、前因袁甲三奏、请将安徽署宿州知州郭世亨、开缺。专办蒙亳等处捻匪。并请以补用直隶州知州王启秀、接署宿州知州。朕以地方公事。应由该抚核办。批令会同和春、福济、具奏。嗣据袁甲三奏称、和春等函令单衔入奏。兹据和春等奏、袁甲三接奉批摺后。仍坚持己见。无从会衔。并称宿州地方紧要。请留熟手接办。无庸更易。以期官民相安。自系实在情形。所有郭世亨、王启秀、开缺接署之处。著无庸议。各省办理防剿大员。遇有官吏廉能出众者。原准保奏。贪污不职者。亦许纠参。惟于升补委署。总应会商地方大吏。岂容擅自更调。袁甲三、经朕屡次批谕。辄敢固执不遵。又敢饰词具奏。以遂其专擅之私。实属大□委任。都察院左副都御史袁甲三、著先行交部严加议处。即著来京候旨。至所参袁甲三擅截余银、冒销肥己等情。著和春、福济、确切查明。据实具奏。　　

○谕军机大臣等、和春、福济奏、知州未可更调。并请饬临淮前派兵勇、仍驻亳州、各摺片。陆希湜、于颍亳一带剿匪事宜。既据该提督等察看。实能胜任。即著责成该府、会同张家驹、认真剿办。其郭世亨、王启秀、二员。已明降谕旨。毋庸更调。以资熟手。张家驹所带兵勇。系由临淮派赴亳州。现在该处、既有捻匪劫夺炮位。甚至文武均各受伤。此项兵勇。著即留于亳州。务将此股捻匪。悉数歼除。免致蔓延句结。临淮控制全河。为南北要冲。虽据该提督等声称、距贼尚远。而滁州全椒等处。路径纷歧。前年逆贼长驱北犯。实因临淮无人扼守所致。现在袁甲三、已交部严加议处。饬令来京。其所带兵勇。断不可竟行裁撤。著和春等、酌委得力大员。前往接替。毋得稍涉大意。庐州贼情、既形穷蹙。亟应赶图克复。俾大兵得以分路摉剿。毋再延缓。另片所参袁甲三举错乖方各情。如浮支兵勇口粮。及油篓藏银寄回原籍等款。是否确有实据。著和春等、确切查明。据实具奏。再前据军机大臣、议覆礼部侍郎杜＜乔羽＞奏、裁汰冗兵一摺。内称各省徵调官兵。未必尽皆精锐。应由各省督抚、及带兵大员、于徵调之初。到营之后。认真简阅。裁汰疲弱等语。自为撙节军饷起见。和春等所带兵勇。已阅年余。有无应行淘汰之处。著照所议。严查妥办。原摺著钞给阅看。将此由六百里谕令知之。　　

○予安徽阵亡外委曾潘庭、祭葬世职。　　

○辛酉。谕内阁、前据慧成奏、粮台大员越分保荐。有碍大体等语。朕因粮台藩臬大员。遇有关涉本营军饷事宜。原准奏事。慧成系革职之员。不应越分言事。且有评骘统帅大员之语。当经降旨申饬。本日据托明阿等奏称、藩司文煜、接办粮台。保奏李树谷。有意讨好。与慧成前奏、适相符合。显系该革员从中怂恿。此种诡谲伎俩。难逃朕鉴。托明阿身为统帅。若文煜所保不公。即当早行参奏。何以迟至数月之久。始行入告。又称、文煜于沙头案内、奉旨准保各员。系该藩司专摺奏请。不敢妄参末议。隐约其词。殊失大臣进言之体。托明阿、陈金绶、雷以諴、均著交部议处。文煜保举李树谷。旋经雷以諴、奏参该员制造军械。草率取巧。业经降旨革职。可见所保不实。文煜著一并交部议处。粮台大员。原准奏事。惟自粮台移设扬州。与距大营较远者不同。嗣后文煜、遇有举劾、粮台各员。著与托明阿、会衔具奏。此次沙头案内、准保人员。系属剿贼出力。更非粮台可比。著托明阿查核汇奏。该大臣等、当此军务孔亟之时。务须一秉公忠。于事有济。毋得各执己见。致干重咎　　

○谕军机大臣等、僧格林沁等奏、围剿逆匪情形一摺。逆匪窜踞冯官屯。经我兵用大炮轰击。房屋坍塌。乃该逆在沟内穵窖潜藏。以避炮火。实属狡悍异常。该大臣现拟由上河厅三孔桥挑开。引放运河。以水灌贼。此计未免迂缓。且恐办理稍不周妥。或有泛滥旁洩之虞。转使该逆有险可恃。该大臣务当斟酌妥善。一面迅速办理。仍一面设法进攻。毋令□嵎久踞逆贼诡谲多端。惯于句结此次义勇、虽将该逆击回仍当随时稽查奸细。毋令潜相煽惑。以致窥我虚实。将此由六百里加紧谕知僧格林沁、并谕德勒克色楞、西淩阿、崇恩、知之。　　

○钦差大臣托明阿等奏、定拟军流人犯张懋德等、被贼勒送礼物。实因惧祸图全。并非甘心赂贼。情愿捐赀赎罪。得旨。现在贼氛正炽。惩劝最宜分明。该商等既肯馈贼。何不捐赀保卫。免死发遣。已属从宽。所奏著不准行　　

○以已革刑部右侍郎基溥、为太仆寺卿　　

○以已革御前侍卫景寿、复为御前侍卫。　　

○以翰林院编修衍秀、署日讲起居注官。　　

○壬戌。谕内阁、王茂荫奏、请暂缓临幸御园一摺。现在并未传旨、于何日幸圆明园。不知该侍郎闻自何人。当令军机大臣传问。王茂荫坚称、得自传闻。未能指实。殊属非是。在廷诸臣陈奏事件。如果确有见闻。朕必虚衷采纳。若以道路传闻。率行入奏。殊失进言之体。王茂荫身任大员。不当以无据之词。登诸奏牍。著交部议处。原摺掷还。　　

○又谕、文煜奏、遵旨覆讯革员参款一摺。此案江苏淮安府已革内阁候补中书丁晏、虽讯无藉团练为名。敛钱肥己。威偪人命等事。惟以在籍绅士。充当局总。辄敢于监生徐克俊、聚赌之案。代向该县开脱罪名。实属恃势嘱托。又将捐户拘押。情同抑勒。复于奏革后、不候审讯。怀疑遣控。均属任性妄为。丁晏著从重发往军台、效力赎罪。委员主簿陈绪芬、因礼生顾礼堂、不愿加捐。辄行责打。著交部议处。至听受嘱托。故出徐克俊罪名之山阳县知县。著交部查取职名。一并议处。　　

○谕军机大臣等、文煜奏、兵饷紧要。请饬山东河南二省、将欠解银两、如数拨解等语。现在扬州军营。需饷甚亟。催提州县应解之款。不敷支放。据奏粮台军饷项下。有山东省欠解银十六万八千两。河南省欠解银六万九千五百两。叠次奉拨未解。经该处粮台委员。守提半载。迄未报解。现当攻剿吃紧之际。各省应解军饷。岂容经年累月。任意拖欠致误要需。著崇恩、英桂、迅将该省欠解银两。勒限如数解赴扬州粮台应用。山东省欠款。为数较多。即未能同时起解。亦须设法陆续筹拨。毋再迟延。将此由五百里各谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百六十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。三月。癸亥朔。上耕耤。诣先农坛行礼。更服。至耤田所、躬耕三推。复加一推。御观耕台。命豫亲王义道、克勤郡王庆惠、成郡王载锐、各五推。吏部尚书花沙纳、户部尚书文庆、朱凤标、礼部右侍郎杜＜乔羽＞、兵部右侍郎春佑、刑部左侍郎李钧、工部尚书全庆、都察院左都御史许乃普、通政使司通政使李清凤、各九推。顺天府府尹、率农夫终亩。赏赉农夫耆老如例。　　

○谕内阁、现在记名水师总兵人员。业经用竣。著两江、闽浙、两广、总督。于水师副将内。遴选堪胜水师总兵者。各保奏数员。迅速送部引见。候旨记名。以备简用。不得以无员可保。一奏塞责。其水师参将、游击、都司、守备各员。如有材艺出众。可备器使者。并著核实开单具奏。　　

○又谕、英隆等奏、遵旨会审属员诬讦上司、从重定拟一摺。此案盛京户部已革笔帖式觉罗全善、因京察未蒙保荐。妄禀堂官拣选不公。迨经革职审问。始自认糊涂。似此胆大妄为。若仅照例圈禁。不足示惩。全善著照拟从重发往吉林。充当苦差。盛京户部侍郎恒毓、既知全善差使懒惰。不识清文。未能随时参劾。亦有应得之咎。著交部议处。　　

○闽浙总督王懿德等奏、闽省商茶。拟请设关徵收。下户部速议。寻议奏、闽省崇安等州县、为产茶盛旺之区。自闽省暂开海禁。运道便捷。各商赴闽愈多。所请附省扼要处所。及界连粤东、浙江等处。分设关卡。徵收茶税。应请准其照办。专款存储。三月奏报一次。听候部拨。试办一二年后。奏明定额。永远遵行。从之。　　

○广西布政使胡兴仁奏、司库支绌情形。得旨。著与劳崇光、认真筹画。以顾大局。朕非未悉粤西雕敝已极。第各省用兵。自应先其所急。事在人为。毋存远怨之嫌。果能破除情面。自可渐有起色。　　

○甲子。谕内阁、叶名琛、柏贵奏、海丰县城、被匪攻陷、旋经收复一摺。上年闰七月间。广东贼匪、攻陷海丰县城。经署陆丰县知县陈景辂等、带兵往剿。在平冈口等处。叠次毙贼一千三百余名。收复县城。嗣窜匪纠众、复偪县城。经护碣石镇总兵何芳等、督饬员弁。分路进剿。毙贼无数。生捦钟阿夏等二十三名。将横山庵等处匪乡。尽行焚烧。收复长沙炮台。署通判许錞身等、分往太平剿捕。亦毙匪三百余名。其鱼□后门炮台。亦经署都司蔡先攀等、会同绅士克复。各路匪巢。俱已一律焚毁。仍著该督等、严饬文武员弁。摉捕净尽。毋留余孽。　　

○又谕、叶名琛、柏贵奏、番禺县属河面匪船、闯驶省河、叠经击退获胜一摺。广东省河之南。番禺县属、沙湾、茭塘等司一带。河面匪船滋扰。经叶名琛等、派令守备黄彬等、带勇堵剿。该匪复敢驾船三百余只。驶进大石栅口。欲图袭我勇船。黄彬、及水师游击曾琪等、分投击毁贼船各十余只。毙匪八百余名。剿办尚为得手。仍著叶名琛等、督饬将弁兵勇。赶紧剿除净尽。毋使蔓延。在事出力人员。准其择尤保奏。候朕施恩。　　

○又谕、向荣奏、截剿分窜高资贼匪、荡平贼垒一摺。瓜州贼党。于二月初九日。由鲇鱼套夹江。窜至高资一带。经余万清、虎嵩林、两面分剿。击杀贼目一人。并毙贼百余人。该逆复于初十日。沿江筑垒。我军奋勇杀入贼阵。斩馘无算。立将败众二营踏平。贼匪窜至句容县高家边。复经向荣、派总兵德安、前往拦剿。将贼营冲出之骑马红衣贼首。砍落马下。余贼慌败。官兵直偪贼濠。虎嵩林等、由东路攻至东方桥。毙贼多人。二十日、贼分五股、由北面扑营。并从江边另股抄出。刘开泰亲督兵勇。砍倒大黄旗数竿。追杀贼匪百余人。生捦六名。其鲇鱼套口贼篺。高资港内贼划。亦经我军、连日拆毁。并轰沈贼船七只。著向荣饬令余万清、乘胜攻克镇江郡城。并令虎嵩林等、实力会剿。毋令他窜。　　

○又谕、前据刑部、议覆王庆云奏、发遣新疆官犯。准其捐输。改发内地。当降旨、令查明原案情节。奏明请旨。原以发遣官犯。情节轻重不同。若概令犯罪较重之员。纷纷捐请。宽典幸邀。尚复成何政体。兹据载龄奏、请停止捐改内地章程一摺。所奏甚是。所有发遣官犯。捐改内地章程。著即行停止。　　

○谕军机大臣等、向荣奏、南陵剿贼获胜、并派兵驰援徽浙情形一摺。另片奏、徽州失陷。令邓绍良带勇赴浙等语。逆匪久欲窥伺苏浙。现既窜扰徽州。偪近浙省。于东南大局。关系紧要。何桂清前派石景芬等、带勇驰往。此时当已抵徽。向荣现饬杨瑞乾、带领义勇。绕赴浙省威坪。会同堵剿。并于金陵抽拨川兵。交马永清管带、由苏入浙。复令邓绍良添带楚兵。由黄池赴浙。统带各路兵勇。自可与浙省、合力救援徽郡。该郡为浙江门户。著饬邓绍良、迅速驰往扼截。勿稍延缓。许乃钊准其前赴浙江。与何桂清会筹防剿事宜。至金陵兵勇。抽拨较多。怡良著仍驻常州。扼守苏杭前路。徽州距苏尚远。该督此时毋庸即行回省。仍一面严防金陵镇江南窜之贼。一面多设侦探。察看情形缓急。再行酌量进止。吉尔杭阿、虽在向荣军营。亦可与怡良、督饬在省藩臬大员。严查奸细。以杜句结。不可稍存大意。徽州贼势。及浙省现在如何布置情形。著何桂清随时奏报。以慰悬系。将此由六百里加紧各谕令知之。　　

○又谕、叶名琛等奏、省城北路歼贼殆尽。西路剿贼获胜。并番禺、海丰等处、均获胜仗。惠来窜出之贼。亦经官军截杀。广东剿捕事宜。似有头绪。惟所奏情形。尚系十一月以前。距今又逾数月。各属匪徒。想可渐次埽除。而此次摺内。未据提及。肇庆、韶州、潮州等处。作何剿办。朕心实深悬系。著穆特恩、叶名琛、柏贵、迅即乘胜攻剿。尽歼丑类。并将各路军情。详细入奏。其附近江西、湖南、一带。是否尚有匪踪。亦著随时确探奏闻。以慰殷念。本日据王懿德奏、潮州等处、道路已通。所有调拨赴粤之精兵一千名。现已饬令台湾镇总兵吕大升统领。改由平和陆路前进。已于二月十一日。全数启程。其前次庆寅管带官兵。亦于上年十一月。由海道赴援。著该将军等、飞速迎提。以期厚集兵力。早殄逆氛。现在英德清远等县。驿路尚有阻梗。仍须设法疏通。勿再延缓。将此由六百里谕令知之。　　

○直隶总督桂良奏、永定河凌汛安澜。报闻。　　

○予江南阵亡道员刘廷锳、都司许上达、外委袁永忠、齐东兴、六品军功宫耀廷、祭葬世职。额外外委洪得、议恤如例。　　

○予广东佛冈海丰等处、阵亡知县罗才纶、林芝龄、把总李春、县丞施道彬、祭葬世职。　　

○予守正被戕。山西黎城县知县李钟杰妻钟氏、女蓉仙、媳任氏、守正捐躯。太原镇千总傅辉妻李氏、外委傅煊妻席氏、旌表如例。　　

○乙丑。上奉皇贵太妃启銮。恭谒西陵。诣龙神庙拈香。　　

○诣皇贵太妃行宫问安。至还宫皆如之。　　

○谕内阁、官文、杨霈奏、武昌失守、抚臣殉难各等语。览奏殊堪愤懑。逆匪上窜汉口。武昌省城。兵力本单。嗣因胡林翼、李孟群等、水陆赴援。屡有胜仗。方冀危城克保。乃该逆遽由兴国、通山、沌口、塘角等处。四面攻扑。官兵竟日鏖战。众寡不敌。以致省城失陷。巡抚捐躯。杨霈以总督统领全军。自退至汉口后。叠次进攻。毫无把握。此次省城被贼环扑。又不能迅速救援。即按律惩办。亦属罪无可逭。惟现在江北一带。防剿需人。该督业已革职。著仍暂留本任。戴罪自效。如再不将回窜逆匪。一律肃清。迅图克复。致令逆踪扰及上游。或久踞武汉。即行从重治罪。决不宽贷。　　

○又谕、僧格林沁等奏、剿办逆匪情形一摺。冯官屯贼匪。于二十八日。潜行出巢。向西南奔扑。经我军枪炮击回。未容窜出。次日该逆开穵地道。扑上炮台。虽经该大臣等、督兵奋击。仍退回巢。惟兵勇阵亡三十余名。受伤者甚多。实属疏于防范。僧格林沁、著交部议处。　　

○又谕、副都统德兴阿、奏参革员擅用关防一摺。慧成系革职人员。在扬州军营效力。乃敢与钦差大臣托明阿等、会衔行文。并擅用办理防剿事务闽浙总督关防。调遣带兵大员。谬妄已极。慧成、及伊子晋康、著托明阿、一并饬令回旗。毋庸再留军营。　　

○谕军机大臣等、僧格林沁等奏、剿办逆匪情形一摺。冯官屯贼匪。狡悍异常。虽人数无多。尚思窜逸。若不实力进攻。迁延时日。该逆转得乘我之懈。肆其猖獗。何日始能蒇事。僧格林沁前奏、冯官屯屋宇。均经轰坍。该逆仅恃空窖潜藏。以避炮火。岂尚容其久延残喘。著僧格林沁等、督饬兵勇。一面奋力围攻。一面严密防范。断不准任其窜出。再致滋扰。另片奏、遵旨挑选马步官兵四千名。派副都统常亮等、统带赴豫等语。现在河南南阳信阳等处。在在吃紧。此项马步官兵。一俟行抵豫省。尚应速筹进剿。著僧格林沁等、飞催该副都统等、星夜统带前进。毋许稍有逗遛。致滋贻误。将此由六百里加紧谕知僧格林沁、并谕令德勒克色楞、西淩阿、崇恩知之。　　

○又谕、杨霈奏、饷需紧急。请饬四川、山西、陕西、迅即拨解等语。湖北贼氛复炽。武昌失守。汉川、应城、天门等处。均被滋扰。剿办万分吃紧。杨霈营中之饷。早已不敷。据称川陕报解饷数。仅有银四万五千两。为数既少。计日尚迟。若使接济不及。兵勇枵腹荷戈。殊为可虑。著乐斌、王庆云、载龄、无论何款。迅速筹拨。解赴杨霈大营。以应急需。杨霈兵勇、屡经挫失。前饬乐斌、拨兵勇各一千名。派颜朝斌、陈有才、管带赴楚。即著飞催前进。此外有无可拨官兵。并著悉心筹画。添派前往。以助攻剿。至陕西前次拨解楚省大钱。现在该省未能一律通行。无济军营之急。此次拨解湖北军饷。毋庸搭解大钱。军务紧要。该督抚等、接奉此旨。迅速遵办。毋稍迁延。致有贻误。将此由六百里各谕令知之。　　

○又谕、官文、杨霈奏、此次武昌失陷。虽因兵力饥疲。奸匪内应。究因汉川进攻之兵。不能得力。以致省城孤立无援。现在胡林翼等兵勇。尚在金口南岸。李孟群等师船。尚劄京山。或不难攻复武昌。断贼南窜湖南之路。而杨昌泗、刘富成之兵。遇贼即退。万分怯弱。虽杨霈续派兵勇前往。为数仅止二千。若再有挫失。则德安迤北。可以径达信阳。德安迤西。又为径趋襄阳之路。逆势蔓延。岂堪复问。官文所请、酌添湖南官兵。已谕骆秉章酌办。能否抽拨。尚难豫计。即使稍有接济。亦于北岸防剿无裨。前谕僧格林沁抽拨之兵。本日据奏、已挑选马队一千五百名。步队二千五百名。即日启程。业经谕令英桂、径行催赴荆襄一带。杨霈务当妥为调遣。或力扼襄阳。或进攻德安。总以迅速剿办为要。不得再有疏失。傥荆襄稍有蹉跌。或该逆声东击西。乘我兵力全注襄阳。又从德安窜扑豫境。朕必将杨霈从重治罪。决不能再邀宽典也。前调四川兵勇各一千名。本日复经降旨饬催。此项兵勇。先从荆州经过。官文本辖兵勇。如尚敷布置。不可率行截留。俟续有川兵到时。再行分拨会剿。此时楚省贼势。南北蔓延。几至无从著手。官文等分办合办。同系一事。大江以北。朕统以责之杨霈。荆州防守事宜。即责成官文布置。南岸攻剿事宜。即责成胡林翼妥办。其如何互相援应。迅图肃清之处。该将军等、务当熟计兼权。亦不能自分畛域也。将此由六百里加紧各谕令知之。　　

○又谕、据杨霈奏、胡林翼、王国才、石清吉等兵勇。约计虽有六七千人。惟粮饷缺乏。川陕各饷。尚未解到。若湖南就近可以接济。金口尚能驻劄。则相机进剿。若不能驻劄。则设法渡江。上扼汉川等处。以固荆襄门户等语。著骆秉章、悉心筹画。湖南兵勇。傥有可抽拨。即当派委得力将弁管带。赴下游速为援应。所需粮饷。就近设法接济。如或该省兵勇。不敷抽拨。而胡林翼等兵勇。又复上扼汉川。则金口一带。势难兼顾。恐逆匪乘虚上驶。该省与湖北毗连。在在可虑。尤宜于南北交界处所、水陆要隘。加意严防。毋得稍有疏懈。将此由六百里加紧谕令知之。　　

○以湖北布政使胡林翼、署巡抚、按察使文俊、为布政使。广西平乐府知府李孟群、署湖北按察使。　　

○予湖北殉难巡抚陶恩培、祭葬世职。谥文节。署武昌府知府多山、游击陶得寿、祭葬世职。　　

○免跸路经过宛平、良乡、涿、房山、涞水、易、六州县地方、本年额赋十分之三。　　

○是日、驻跸黄新庄行宫。　　

○丙寅。颁给哷徵阿齐图呼图克图寺宇御书匾额。曰翊赞宗源。　　

○谕内阁、劳崇光、惠庆奏、剿办龙州匪徒、将戕官首要各犯、歼捦殆尽一摺。上年六月间。游匪陆成泰等、在太平府属、龙州厅地方滋扰。拒捕戕官。复敢纠约匪党。叠次抗拒。经甯明州知州刘作肃、土思州黄政业等、率同兵练。分投痛剿。将匪首陆成泰等、及戕官各犯。悉数歼捦。并将匪夥歼除殆尽。办理尚属妥协。在事出力文武兵练。著该抚等、酌量保奏。毋许冒滥。其在逃零匪。仍著严饬地方文武。实力摉拏。务期净绝根株。毋留余孽。
  </div>
  <div class="pagination">
   <a href="清实录咸丰朝实录_page236.html">
    上一页
   </a>
   <span>
    ...
   </span>
   <a href="清实录咸丰朝实录_page232.html">
    232
   </a>
   <a href="清实录咸丰朝实录_page233.html">
    233
   </a>
   <a href="清实录咸丰朝实录_page234.html">
    234
   </a>
   <a href="清实录咸丰朝实录_page235.html">
    235
   </a>
   <a href="清实录咸丰朝实录_page236.html">
    236
   </a>
   <span class="current-page">
    237
   </span>
   <a href="清实录咸丰朝实录_page238.html">
    238
   </a>
   <a href="清实录咸丰朝实录_page239.html">
    239
   </a>
   <a href="清实录咸丰朝实录_page240.html">
    240
   </a>
   <a href="清实录咸丰朝实录_page241.html">
    241
   </a>
   <a href="清实录咸丰朝实录_page242.html">
    242
   </a>
   <span>
    ...
   </span>
   <a href="清实录咸丰朝实录_page238.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
