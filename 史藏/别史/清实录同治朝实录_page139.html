<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 139 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 139 页/共 505 页
  </h1>
  <div class="content">
   ○予甘肃平凉殉难总兵官吕元、知府田寿增、知县张仁源、祭葬世职加等。于死事地方暨原籍建立专祠。佐领双英等分别赏恤附祀。　　

○丁丑。谕内阁、都察院奏、山东峄县民人韩培忠等以巨匪扰害。恳请剿办等词。赴该衙门呈诉。据称该县贼匪崔锡爵等谋逆。于咸丰十一年春间。约巨匪刘方印、王羊等、在齐村筑墟。偪令滕峄各寨。每亩出钱接济。该民人不允。崔逆曾令王羊等将该村围困。嗣经该县知县张姓调团弹压。竟被劫杀练丁孙承全等六十余人。并该民人之侄武生韩全密、侄孙韩继霞、及李其耐一并被杀。本年该县知县剿办云谷山逸贼。王羊等抗拒。竟将该知县杀害等语。案关巨匪谋逆。戕官害民。亟应痛加惩办。著阎敬铭督同臬司。亲提严讯。如果属实。即著认真捕拏。尽法惩治。知县张姓。系属何名。是否被戕。著该抚查明具奏。　　

○又谕、前因光禄寺卿潘祖荫、升任给事中卞宝第、给事中朱潮、及陕西在籍道员李宗沆等、先后参控副将阎丕敏、道员李祝龄、副将张维义、施鹏等、于贼窜陕境。未能堵御各情。并据多隆阿奏参阎丕铭有馈贼火药情事。复据参将卢殿标之妻。赴京呈控问官勒供等情。先后降旨。交爱仁密查讯办。兹据审明定拟具奏。此案陕西候补参将卢殿标、于贼窜商南时。任令绅民两次馈贼银两。该员既属知情同议。即与通贼无异。卢殿标著即革职。照拟斩监候秋后处决。革职留任甘肃中卫协副将阎丕敏、虽查无拥兵自卫。弃隘逃走。馈贼火药各情。惟于参将卢殿标任听民众馈贼银两。漫无觉察。且身为统兵大员。办理商雒防务。于贼窜富水关时。未能拦截。实属昬愦庸懦。阎丕敏著即行革职。发往新疆效力赎罪。革职留任陕西候补道李祝龄、奉委督办民团。于贼入陕境。未能集团堵御。革职留任陕西潼关协副将张维义。带兵援应。虽无临敌先溃情事。惟接仗失利。未能遏贼西窜。李祝龄、张维义、均著即行革职。发往军台效力赎罪。已革副将施鹏、奉调带兵出省。并不迅速进兵。辄敢节节逗遛。著即发往新疆充当苦差。商南县绅董廪生孟习孔、贡生王允升、从九品衔井维宪、监生张逢元等、于贼匪围城时。并不协同守御。辄因民众摊银给贼。冀解城围。随同附和。虽非甘心馈贼。然该生监等非无知愚民可比。似此苟且无耻。罔知大义。仅予斥革。不足蔽辜。孟习孔、王允升、井维宪、张逢元、均著发往新疆效力赎罪。其偷运火药送贼之保丁何老五、著陕甘总督一体严拏务获。从重治罪。已革道员戴鸾翔、承审卢殿标一案。讯无勒供等情。毋庸再行置议。该革员前已降旨发往军台。著即与阎丕敏等、一并交该地方官分别迅速起解。　　

○又谕、前署广西提督江忠义、由文员带兵剿贼。屡复名城。战功叠著。以道员擢署贵州巡抚。复擢署贵州广西提督。懋著勋勤。本年夏间。督兵赴援江西。败贼于湖口青阳。江境肃清。厥功尤伟。方冀干城之选。御侮长资。兹据沈葆桢驰奏、该员以积劳伤疾举发。竟于新建县属之吴城病故。中道殒折。未竟其才。披览遗章。殊深悼惜。江忠义著加恩照总督例赐恤子谥。其生平战绩。著宣付史馆立传。并于江西省城、安徽青阳、及本籍地方建立专祠。准其入城治丧。任内一切处分。悉予开复。应得恤典。该衙门察例具奏。伊子江孝诒。著俟及岁时。由吏部带领引见。候旨加恩。以示笃念荩臣至意。寻予祭葬。谥诚恪。　　

○谕议政王军机大臣等、刘长佑奏、遵旨挑兵赴甘防剿一摺。据称提标各营。与宣化镇标。地处直隶北境。与塞外风土相宜。两标各挑精壮五百人。通永镇标拟挑四百人。天津正定两标各挑三百人。合为二千人。交讷钦统带赴甘等语。即著照所拟迅速办理。该署提督由直隶至朔平归化。所需饷项军火。现已由刘长佑源源接济。至讷钦一军。如应进趋甯夏。其所署直隶提督一缺。及所需饷项军火。应如何解交之处。均著临时再行请旨办理。前因阎敬铭奏、遵派赴晋防河楚勇。请改赴陕省。当谕令英桂、沈桂芬、晋省防河楚勇。如未起程。即仍驻河防。毋庸调往。或已起程。而兵力不敷。尚须添补。即准其于直隶所派之讷钦所带兵勇二千名内。于过晋时酌留一半。以补河防。著讷钦于抵晋后。会合英桂、沈桂芬、酌量办理奏闻。将此由四百里各谕令知之。　　

○又谕、张之万奏、张总愚股匪被击东窜。现筹会剿。苗捻余党。句结汝南土匪。窜扰信阳州境。请留毛昶熙督办各一摺。张总愚股匪。由淅川之板桥川。为张曜偪剿。乘夜出窜。欲往鲁山嵩县交界四棵树地方暂扎。再绕由潼关西窜。与陕省逆匪句结。张曜所部。跟踪追击。贼由内乡东北一带。窜至南召。张之万所派道员葛承霖湘勇。已由宛郡而趋南召。与张曜等追兵。成夹击之势。惟张曜等均由西南追剿。而东北一面空虚。路通河陕。非得马队纵横抄截。不能得力。僧格林沁所派苏克金带领马队。已至许昌。即著僧格林沁严饬苏克金迅速进兵。与张之万所部及张曜之军。会合兜剿。张之万即移军汝州。督饬色尔固善、杨海泰等马步各队。觇贼所向。联络接应。官文、严树森仍遵前旨。速饬鄂边各军。越境剿贼。使贼面面受敌。得以迅期蒇事。免致再为楚患。并著张之万仍饬留驻荆关之敖天印孙之友各营。严防川匪。与陕省官军会图蓝逆。蒋希夷周登高两营。抢扎四棵树。尤须饬令严密堵御。不可稍有松懈。苗逆余党高三、牛落红等、与正息土匪句合。窜扰信阳。现踞游河集等处。其势尚张。所奏铜钟陡沟等处剿击情形。究竟是否确实。张之万派出马步各队。及毛昶熙所派之黄贵诚等营。陆续到汝。毛昶熙前已有旨。令其暂留豫省。著即统率汝南诸军。速将游河集等处大股。实力歼除。张之万仍饬总兵李殿元、知府刘成忠等。将现踞谈家围之袁王两寨余匪。一鼓聚歼。毋留余孽。宛汝之间。地属毗连。且多险厄。该抚与该侍郎。尤应迅图埽荡。毋使各匪得以窜合为患。致剿办又形费手。将此由六百里各谕令知之。　　

○又谕、前据御史华祝三奏、沈葆桢假期将满。请令照旧供职。当经谕令曾国藩、沈葆桢各泯畛域。毋存意见。并令该抚于假满后。即行销假任事。兹据沈葆桢奏、已于十月初三日销假视事。并沥陈与曾国藩共事情形。尚无意见不合之处。该二臣果能屏除己见。共济时艰。东南吏治军务。均可筹商整理。朝廷亦藉以纾南顾之忧。此后该抚当与曾国藩益加和衷。遇事妥商筹办。以期于事有济。匪首罗衍义等纠众滋事。图占城池。经各该地方官捕获。先后正法。办理尚属认真。惟散处余匪。尚未按名弋获。著即督饬各该地方官。设法摉捕净尽。毋任一名漏网。其茶陵酃县攸县各处余匪。并著按照匪首吴青云图内所载姓名。咨会恽世临派委文武。协同会拏。务期净绝根株。不准稍留余孽。江西副将唐星照、尚在湖南原籍。著沈葆桢即知会恽世临。饬催该副将迅由湖南募齐勇丁。赶赴刘蓉军营。毋稍延误。江忠义所部将士。久经行阵。亟须遴员统带。著该抚商同曾国藩迅速办理。将此由四百里谕令知之。　　

○以镶蓝旗蒙古参领察隆额署镶红旗汉军副都统。　　

○翁牛特都楞郡王布尔那巴达拉、喀喇沁扎萨克头等塔布囊德勒格尔、于养心门内瞻觐。　　

○戊寅。孝惠章皇后忌辰。遣官祭孝东陵。　　

○以雪泽未沾。上于大高殿设坛祈祷。亲诣行礼。　　

○遣恭亲王奕?诣时应宫。惇亲王奕誴诣昭显庙。钟郡王奕詥诣宣仁庙。孚郡王奕譓诣凝和庙拈香。　　

○谕内阁、阎敬铭奏、请仍抽收芦盐厘金一摺。据称前奏抽收芦盐厘金。均经户部议驳。惟查直隶大名、暨河南滑浚内黄一带。盐路实系畅销。体察商情。亦无苦累。请仍抽收裕饷等语。所奏自系实在情形。即著照阎敬铭所请。准其设局抽收。以资接济。惟该抚必须慎选贤员。核实经理。永杜侵渔掊克诸弊。其东省盐务。该抚亦务当督同恩锡实力整顿。俾税课日有起色。方为不负委任。　　

○谕议政王军机大臣等、丁曰健奏剿破葭投老巢。扑灭逆匪巨股一摺。台湾民军自攻克水里港福州厝等数十匪庄北路逆匪。渐就穷蹙。逆首陈鱼□弗等、率党窜守葭投老巢。经丁曰健派令文武员弁。移营进偪。由水师藔等处。奋力进攻。抢入葭投庄内。生捦伪先锋等多名。全股匪徒。歼毙殆尽。立将葭投克复。自彰化鳌头地方。至大肚溪以北。匪庄四十余里。一律肃清。著丁曰健乘胜进攻彰城。迅图克复。现在林文察已饬林文明、募勇驰赴嘉义县城。著左宗棠、徐宗干、飞饬林文明。赶紧招募齐集起程。会含曾元福各军。进攻斗六。丁曰健亦即乘此声势。会合各军。分路进取。迅克彰城。埽清群孽。毋稍延缓。将此由五百里谕知左宗棠、徐宗干、并传谕丁曰健知之。　　

○以江苏甘泉县捐输军饷。永广学额六名。　　

○予江苏、安徽、江西、节次阵亡伤亡知府朱声隆等三百二十七员名祭葬世职加等。　　

○予江苏、安徽、两省合门殉难员外郎封职孙赠祖等一百三十三名口、暨绅民妇女等九百名口、分别旌恤如例。　　

○己卯。谕议政王军机大臣等、熙麟、雷正绾奏、官军攻克王村花所镇匪巢。连获大胜。并双庙集胜仗。歼毙贼目本三各摺片。雷正绾甫抵甘省。即已屡获大胜。此次蹋平王村花所镇逆巢。南北两原之贼。相继窜匿。自当乘此声势。节节埽除。著雷正绾督饬各将士。先将杜家沟逆巢攻克。并催令曹克忠相机兜剿。熙麟即饬附近各州县。一体率团堵御。以壮声威。陶茂林在汧陇一带。当已将余匪一律殄灭。著多隆阿即催令该署提督。将灵台崇信华亭等匪。克日殄除。会同雷正绾大军。进取平凉固原。廓清甘境。用慰朝廷西顾之忧。多隆阿近日病势若何。曾否轻减。盩厔围攻已久。何以尚未克复。炸炮为攻坚利器。是否敷用。该大臣营中熟谙施放者。谅不乏人。著严饬穆图善等、实力攻拔。毋任久踞。甯夏汉城失守后。侯云登及城中文武各员有无下落。满城近日战守若何。久未据庆昀奏报。殊深悬系。著熙麟迅将甯夏实在情形。备细访闻。据实具奏。将此由六百里各谕令知之。　　

○江甯将军都兴阿奏、查明降众投诚。与镇营所奏。并无两歧。现已拨队渡江。与镇营联络声势。藉资策应。得旨、据奏刘巷降众投诚。与冯子材前奏难民贺姓等。系属两事。尚无不实之处。镇城防剿吃紧。该将军当饬统带勇丁之郑启贵。随时联络策应。仍严饬吴全美等水师。实力巡防江面。毋稍松懈。　　

○以甘肃攻克王村花所镇贼巢。赏参将谭玉龙巴图鲁名号。余加衔升叙开复有差。予阵亡都司戴洪立、守备殷康顺、祭葬世职加等。　　

○庚辰。谕内阁、李棠阶奏、保举人才以备任使一摺。前直隶候补道王检心、前任浙江杭嘉湖道黄宅中、前陕西候补知府齐琮、候选知府原峰峻、均著吏部迅速行知各该员原籍巡抚。饬令来京。交部带领引见。候旨录用。　　

○又谕、官文奏、各省优贡。业经奉旨。准照拔贡一体覆试录用。湖南省选举优贡。恳照中省定额办理一摺。湖南省近岁以来。人材蔚起。讲求实学。即如各路军营。以诸生而委身戎马。建立勋劳。擢膺封疆将帅之任者。不一而足。庠序之中。经明行修。践履克敦者。谅更不乏其人。加恩著照所请。湖南选举优贡。准与湖北一律。按照中省四名定额举行。即以同治三年甲子科为始。由该省学政会同该督抚。核实办理。该督抚学政等。仍当慎选贤才。考求素履。为国储贤。以收实用。如或不得其人。仍当任缺毋滥。以体朝廷循名责实之意。现当破格求才之际。各直省于优贡一途。均当痛除向来虚冒积习。访举潜修积学之士。广其登进。为国得人。以副殷望。　　

○谕议政王军机大臣等、李鸿章奏、攻克平望镇、及九里桥黎里等贼垒。并常州之军。攻克孟河。海盐之军。攻克玙城等摺片。冯子材、魁玉奏、击退丹句屯贼一摺。平望镇为苏浙两省枢纽。贼之精锐并聚。程学启等各军。破垒之后。贼犹格斗逾时。则其凶悍可想。李鸿章现派陆营填扎夺贼石城。并以水师泊莺脰湖。炮船扎牛头河。以杜贼匪绕窜之路。常州各军。攻破孟河汛城。击退句容来援悍贼。海盐之军。攻夺玙城石垒。李鸿章以贼中听归各逆酋。均集嘉兴杭州海甯等处。必复来争。潘鼎新所部。兵力稍单。暂抚降众用之。并带所部移扎乍浦。以扼海口形胜。兼顾平湖。复调唐宏成之军。协守海盐。而程学启由平望进扎。刘秉璋由嘉善进取。以为面面牵制之势。办理均极妥协。即著李鸿章督饬各军。稳慎进攻。不可稍涉大意。嘉兴克复。即与浙省之军。会取湖杭。常郡克复。即与镇城之军。会攻丹句。并著曾国藩隋时妥筹兼顾。商令曾国荃。乘此贼势大蹙。面面受敌之时。相机进取。捣穴捦渠。毋令洪逆与李秀城伺隙图窜。左宗棠亦即督令浙西各军。迅速进攻。期与苏军声势相倚。以收夹击之效。忠逆之子。句结丹句悍贼黄逆。扑犯甘棠桥官军新营。冯子材所派各军。力战退贼。歼厥渠魁。镇城战守。尚为稳固。仍著冯子材等严行备御。防剿兼施。并著都兴阿严防北岸。以杜窜越。与南岸冯子材等声息相通。饬令水陆各军。镇定堵剿。毋稍懈弛。李鸿章所奏、忠逆所购小火轮船。闻已绕赴溧阳。究竟是何诡谋。溧阳仅通运河。轮船何以能往。是否图入太湖窜走。及绕越东坝。仍须饬令各路水陆诸军。严行防范。至新复浙西府县。此时杭城未克。浙省不能顾及。自应暂王苏省就近妥筹弹压抚绥。即著照李鸿章所请。于收复浙省府县。即由该抚慎选妥员。暂委代理。此系权宜办法。仍著左宗棠一俟浙省兵力能及。即统由浙省委员接替。其李鸿章所请饬令候守应宝时、帮同关道黄芳筹办洋务。作为通商大臣衙门随员。以资得力之处。即著照所拟办理。戈登于赏给银两。不敢遽领。即俟其回国时。再行赏给。及将功牌仿照外国宝星式样制造。一并发给。以示优赏。并已谕令总理各国事务衙门速将前事定议知照矣。前据曾国藩等奏、忠逆已窜入金陵。何以本日李鸿章奏、尚往来应援常郡。该逆究在何处。著曾国藩、李鸿章查明具奏。将此由六百里各谕令知之。　　

○湖广总督官文等奏、请将闻拏投首之已革副将卢得胜恳恩免死发遣。得旨、卢得胜著发往新疆充当苦差。遇赦不赦。　　

○山西巡抚英桂奏、请将火器营副参领祥安等奖励。得旨、所请祥安默德礼奖叙。均与例不符。著毋庸议。该二员如果著有劳绩。著沈桂芬存记。仍督令制造火器。源源接济陕甘军营。俟晋省北路防剿事竣。再行请奖。但须就本营升阶保奏。不得违例奏请。　　

○以故伊克明安辅国公乌尔图那逊孙巴克默特多尔济袭爵。　　

○以镶白旗满洲副都统德懋署正白旗护军统领。　　

○以东河防汛出力。赏道员德荫、周煦徵、敬和等、加衔升叙有差。　　

○以安徽蒙城解围出力。赏游击李有才、刘福兴、都司戴锦芳、已图鲁名号。骑都尉福珠隆阿等花翎。笔帖式文煜等蓝翎。余加衔升叙有差。　　

○以江苏甘棠桥剿匪获胜。赏还副将杨青山顶翎。　　

○以江苏官军攻克平望镇等处贼垒。赏副将龚生阳、阮炳福、巴图鲁名号。予总兵官刘士奇等升叙有差。阵亡守备孟得元等祭葬世职加等。　　

○以江苏马冈阵亡守备林成祭葬世职加等。　　

○科尔沁扎萨克图谢图亲王巴宝多尔济等六人、巴林扎萨克郡王那木济勒旺楚克等二人、喀尔喀扎萨克郡王托克托琥图鲁等五人、敖汉郡王布彦德勒格哷固噜克齐、阿巴哈纳尔扎萨克贝子桑斋萨喇特多布、阿巴噶扎萨克郡王瓦津达拉、扎赉特扎萨克郡王阿勒坦鄂绰尔、苏呢特扎萨克郡王托第布木、土默特扎萨克贝勒散巴勒诺尔赞、茂明安贝勒格楚克、郭尔罗斯扎萨克镇国公噶尔玛斯迪、于养心门内瞻觐。　　

○辛巳。谕内阁、吏部奏、遵议巡抚处分。请予降级留任等语。安徽巡抚唐训方、于苗逆围攻蒙城时。未将马新贻一军调回。复未能亲督兵勇。迅速赴援。已属措置乖方。其奏报收复怀远情形。亦复含糊。未能明晰。经僧格林沁遵旨查明。据实覆奏。该部议以降三级留任。不准抵销。唐训方既于调度军务。一切未能合宜。即属难胜巡抚之任。著即开缺。以布政使降补。　　

○谕议政王军机大臣等、前据僧格林沁遵旨覆奏、唐训方于皖北军务措置乖方。降旨交吏部议处。本日据吏部议以降三级留任。不准抵销。尚觉从轻。已明降谕旨。将唐训方以藩司降补。安徽巡抚。令乔松年补援矣。乔松年接奉谕旨。即著驰赴新任。所有应办事宜。即著实力整顿。次第经理。皖北地方新复。投诚各圩。人心尚未大定。苗捻余孽。潜匿散处。摉捕安抚。均关紧要。乔松年受朝廷拔擢之恩。身膺重寄。于地方吏治军务。均应实力讲求。以期无负委任。该抚初抵皖省。情形尚未熟悉。一切剿抚机宜。并地方应办事件。著僧格林沁、曾国藩随时指示。乔松年亦当随时咨询商搉。以期办理尽善。至江北粮台。必须大员督办。关击甚重。万启琛已调补江甯藩司。著曾国藩饬令迅赴江北。办理粮台事宜。以资接替而重职守。将此由四百里各谕令知之。　　

○以前任宗人府府丞温葆琛为宗人府府丞。　　

○以江甯布政使乔松年为安徽巡抚。调江苏布政使万启琛为江甯布政使。以江苏按察使刘郇膏为布政使。督粮道郭白荫为按察使。　　

○壬午。谕内阁、麒庆奏、审明蒙古人等互相诬控。按例定拟一摺。此案土默特贝子旗、已革台吉嗄尔玛斯第因借给阿育尔喇嘛钱文无偿。将地亩指典抵欠。而地亩系业经其兄卖给已革管旗章京乌尔图那素图之业。乌尔图那素图赎罪回家。该台吉疑系私逃。即令其子阿育巴咱、及家人等前往围拏。索诈骡头钱文。后因乌尔图那素图翻悔未给。遂开列七款。赴三座塔税务衙门具控。乌尔图那素图并不赴案质讯。邀同叶什桑保。亦将嗄尔玛斯第胪列多款。赴热河都统衙门呈告。现经讯明嘎尔玛斯第等并无私立绰号。及聚会台吉商议别事等情。乌尔图那素图亦无私将军营带回大炮卖给贼匪情事。互控各情。均属诬捏。嗄尔玛斯第、以获咎被革之员。复因地亩细故。围拏乌尔图那素图偪索钱物。并捏词具控。实属不安本分。好讼多事。乌尔图那素图既经被控有案。自应遵传赴质。乃抗传不到。复捏造重情。邀人赴热河越诉。希图准状。居心更属险诈。嘎尔玛斯第、乌尔图那素图、均著照例发往河南山东。交驿跕充当苦差。由理藩院定地发配。事犯虽在恩诏以前。不准援免。　　

○谕议政王军机大臣等、本日据步军统领衙门奏、湖南已革巡抚李际晟、遣抱告家人吴汰、呈控知府李逢春等挟嫌参革。监禁拟遣一摺。属员于被参后讦告上司。例应立案不行。惟览该员员所控呈词各款。如李逢春觅得张姓婢女。献于毛鸿宾作妾。佞谀希宠。并主使毛鸿宾私那库银五千两。贿通肃顺。旋因肃顺伏法。毛鸿宾差武弁张玉恩乘驿追赶。又李逢春为杨鼎勋等屡谋优缺。于亲丧期年之内。买倡为妾。包庇劣幕江锡九强娶良女为妾。王一陶等新置田房极多。并经历李抚辰等皆为李逢春执鞭通贿等语。如果属实。于吏治官箴。大有关系。毛鸿宾现经升任两广总督。其眷口自已携赴任所。著瑞麟就近严密访查。该督之妾。有无张姓婢女。是否李逢春所献。据实奏闻。其委同知江肇成带银到京。贿通肃顺。及李逢春与杨鼎勋、胡镛、黄维瓒等、朋比为奸各情节。仍著官文密派妥员。逐一确查覆奏。毋稍瞻徇。原呈一件。单一件。均著钞给官文、瑞麟阅看。将此各密谕知之。　　

○又谕、德勒克多尔济等奏、遵旨设探逻察。挑派满蒙官兵。操防策应。并讷钦一军。请由山西派员筹备口粮各摺片。绥远归化一带。边境辽阔。现经德勒克多尔济等调沿边两盟蒙古官兵一千名。俟讷钦之师。驰抵甯夏。即将此项官兵作为前队。相机继进。设仍恐兵力单薄。再将沿河驻扎之旗绿官兵一千名。作为中队策应。并另调官兵前防河汛。均照所议办理。惟操防巡察。须在在认真。不得以业经调派。遂谓可以卸责。另片奏、讷钦一军。请饬山西抚臣筹备口粮接济。可以遄行等语。讷钦一军。曾否起程。定于何处进取。著刘长佑与该署提督妥商。即日拔营前进。如由朔州等处进发。可以遄行。即无庸取道草地。设由口外行走。即飞咨沈桂芬。该署抚当派妥员。随同讷钦行营。筹备柴薪豆草口粮。源源接济。不得有误师行。将此由六百里各谕令知之。　　

○又谕、前因山阳败匪。窜犯商南。叠经谕令李云麟回军剿办。兹据该京卿奏、商南之贼。有蓝斯明等夹击。定可收功。目下各营。将抵兴安。断难再退。闻西乡踞城之贼。因楚师西上。已有惧意。此时进攻西乡。则汉中可望转机。退剿川匪。则兴郡亦成危局。现时贼匪由富水关窜至郧西之赵家川等处。据生捦贼供。该逆欲分为两支。一由郧西下四十里之天河口偷渡。一由郧阳上三十里之武阳等处。偷渡竹山竹溪回川。武阳一带。有梁作楫截剿。郧西一路。经李云麟调总兵蒋运喜、率义胜两营回援。并派水师前往堵御等语。著官文、严树森、即饬令梁作楫等。将武阳等处股匪。实力歼除。如兵力尚不敷剿办。即著酌度调派。务将此股窜匪。尽数殄灭。毋任再有窜越。李云麟既经刘蓉调赴兴安。著即将西乡踞匪。先行攻克。会商刘蓉分路进兵。以期节节埽荡。该京卿既称进兵之后。傥所办不能有功。即请置以重刑。谅必确有把握。如任汉中之贼。窜犯兴安。阑入完善之区。定惟该京卿是问。另摺一件。留中备览。将此由六百里各谕令知之。　　

○又谕、恽世临奏、楚军防剿发逆。及苗教各匪情形。请饬黔粤两省。派兵会剿一摺。李七为李幅猷悍党。凶狡异常。黔中苗教各匪。虽煽乱数年。其众究系乌合。若再与该逆合而为一。习其伎俩。必为楚粤黔三省大患。此股悍匪。窜入黎平境内。为时已多。总未据劳崇光、张亮基、将实在剿办情形。详细入告。该督抚不能乘贼初至之时。迅图殄灭。必待该逆养成羽翼。滋蔓难图。重烦兵力。贻误封疆。自问当得何罪。著即迅派得力兵勇。赶赴黎平一带。迎头截击。尽歼丑类。不准再有迟误。黎郡与楚粤犬牙相错。防不胜防。苗教各匪。又有下窜沅晃之势。亟宜豫筹布置。著张凯嵩遴派劲旅。由融县怀远等处进兵。会合夹击。恽世临仍饬周洪印等军。力扼要隘。一俟黔粤兵勇到齐。即行出境会剿。务将李七一股。悉数埽荡。庶苗教各匪。慑于声威。剿抚均易得手。该督抚等务当合三省兵力。殄此巨患。肃清边陲。不得各分畛域。贻误戎机。正在寄谕闲。据毛鸿宾奏、生捦李幅猷详细情形。李幅猷捦获。前据恽世临奏到。业经明降谕旨宣示矣。至阳山县一带土匪窃发。亟应迅速剿除。著督饬张运兰移军前往拏办。总期尽数歼捦。不准一名漏网。致留余孽。毛鸿宾另摺奏、沥陈广东厘务情形。期于兴利除弊等语。办理厘务。全在经画得人。方能涓滴归公。而商民亦不至扰累。该督务当会商郭嵩焘。董率属员。力除积弊。核实抽收。以奏裕国恤商之效。将此由六百里各谕令知之。　　

○又谕、传谕蒙古王公贝勒贝子等。前因有人控告盗匪白淩阿。在土默特旗地方烧杀奸淫。结盟抢掠。其外甥弥勒僧格相助为恶。叠经降旨查拏。而白淩阿至今未获。其弥勒僧格一犯。由吉林解往热河。行至大石桥店门。又复乘间逃跑。现闻白淩阿、弥勒僧格、均仍逃入土默特敖汉旗籍。该旗王贝勒等并有庇护隐匿情事。近来各旗地方。马贼横行。正当认真协缉。如罪大恶极之白淩阿等。尤当严拏务获。岂容任令脱逃。土默特贝勒散巴勒诺尔赞。敖汉扎萨克郡王达维多克丹、平日不知振作。近复庇护盗匪。情殊可恶。著该王贝勒、及各蒙古王公贝勒贝子会同巡缉。迅将白淩阿弥勒僧格二犯。拏交热河都统审办。傥能迅速缉获。该蒙古王公等捕务勤奋。必当量予恩施。若敢任意容隐。纵盗养奸。将来别经发觉。讯明由何旗隐匿。定将该旗之王公贝勒贝子等治罪。决不宽贷。至盛京吉林热河等处。遇有马贼出没。官兵捕拏之际。如窜入蒙古各旗地界。则该蒙古等尤当协同会缉。实力摉捕。其有公文移会该旗之处。即当迅速移覆。彼此声息相通。互为巡缉。以清奸宄。不准颟顸了事。置之不答。该蒙古王公贝勒贝子等迅即遵谕行。　　

○以镶黄旗蒙古都统明庆署正黄旗蒙古都统。　　

○以妄拏无辜。湖南知府鄂堃撤任查办。知县史长华革职讯办。　　

○追予贵州修文阵亡知县韩梦琦入祀原籍广东惠州府昭忠祠。子武生晋昌、生员陈寿期等一并附祀。　　

○追予广东南海等处阵亡千总仇国安等一百七十八员名分别赏恤如例。　　

○蠲缓湖南澧、武陵、龙阳、安乡、沅江、华容、湘阴、益阳、芷江、麻阳、黔阳、会同、绥甯、临湘、巴陵、十五州县。暨岳州卫被水被旱被扰地方新旧额赋有差。　　


大清穆宗继天开运受中居正保大定功圣智诚孝信敏恭宽毅皇帝实录卷之八十八　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修
  </div>
  <div class="pagination">
   <a href="清实录同治朝实录_page138.html">
    上一页
   </a>
   <span>
    ...
   </span>
   <a href="清实录同治朝实录_page134.html">
    134
   </a>
   <a href="清实录同治朝实录_page135.html">
    135
   </a>
   <a href="清实录同治朝实录_page136.html">
    136
   </a>
   <a href="清实录同治朝实录_page137.html">
    137
   </a>
   <a href="清实录同治朝实录_page138.html">
    138
   </a>
   <span class="current-page">
    139
   </span>
   <a href="清实录同治朝实录_page140.html">
    140
   </a>
   <a href="清实录同治朝实录_page141.html">
    141
   </a>
   <a href="清实录同治朝实录_page142.html">
    142
   </a>
   <a href="清实录同治朝实录_page143.html">
    143
   </a>
   <a href="清实录同治朝实录_page144.html">
    144
   </a>
   <span>
    ...
   </span>
   <a href="清实录同治朝实录_page140.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
