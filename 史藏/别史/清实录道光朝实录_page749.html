<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 749 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 749 页/共 848 页</h1>
    <div class="content">○庚辰。以翰林院侍讲杜＜?乔羽＞充日讲起居注官。车克慎署日讲起居注官。　　

○旌表守正捐躯山东海丰县民赵庭畛妻李氏。　　

○辛巳。谕内阁、户部奏、议覆经额布等奏、凉水泉地甚硗薄。未便加租一摺。著照所议办理。惟吉林一带地方。系根本重地封禁闲荒。不准开垦。今凉水泉原拨及私展各地既经查明。各民佃花费工本。准予垦种交纳轻租。所有存賸官荒八万一千余晌。著该将军迅即拣派公正之员前往按数查验。遵照奏定界限赶立封堆。严申例禁。断不许稍有含混。再听流民展越偷种。并著严饬该地方官及委员等遇有私垦等事。认真查禁。傥仍前玩泄除从严惩办外。其失察之该将军副都统、著一并由该部严参惩处。　　

○又谕、御史朱琦奏、清理庶狱请由京师推广各省一律办理等语。著刑部速议具奏。寻奏、各直省军流以下人犯均应照现定章程。一律查办从之。　　

○谕军机大臣等、奕经等奏、拏获滋事逆犯究明起事根由一摺。览奏均悉。此案首逆胡完即布孜尔罕。因幼时从母、依随张逆。竟以逆裔自居。事隔多年。仍复蓄志报复。且自称和卓以图煽惑勾结。情罪重大。著该大臣等派委妥员。即将该逆布孜尔罕、及现在捕获从逆各犯内紧要人犯一并解赴伊犁。交布彦泰、舒兴阿、严审定拟具奏。其要犯阿瓦斯、阿布都色迈提、据报中枪落水。果否属实仍著详细查明。毋令稍有含混。逸犯提拉等严饬迅速摉拏。务期遗孽肃清。勿滋后患。此次该逆等纠众扑卡。经该伯克等率众奋击。捦斩多名。并将首犯即时拏获。甚属可嘉。著择其尤为出力者。酌量保奏。候朕施恩。将此谕令知之。寻奏、遵将布孜尔罕等犯。解赴伊犁。提拉等窜匿附近浩罕之阿赖一带地方。已传知卡内外留心侦缉。阿瓦斯首级寻获。传集素识之回子商民。及该犯妻女。辨认属实。阿布都色迈提尸身未获。探闻卡外及各回庄。均无其人。仍饬确查报闻。　　

○又谕、本日据奕经等奏拏获滋事逆犯、究明起事根由一摺。已谕令该大臣等将首逆胡完即布孜尔罕、并从逆之紧要人犯解赴伊犁审办矣。此案布孜尔罕、因幼时从母依随张逆竟以逆裔自居。蓄志报复。且自称和卓。煽惑多人。情罪重大。著布彦泰、舒兴阿于该犯解到时。严行审鞫。务得确实供情。按律定拟具奏。其从逆各犯。亦著详细究明各按应得罪名。分别定拟奏明办理。将此谕令知之。　　

○礼部议准、江苏巡抚孙善宝疏报上元县遭寇殉难妇女王毛氏等七口。请建总坊旌表从之。　　

○壬午。谕内阁、前据敬徵奏请饬河东河道总督常川驻劄兰仪庙工。当有旨令钟祥等会同妥议具奏。兹据奏称、河标所属四营粮艘经行每资弹压。河督常驻豫工。不能随时稽查拔补各缺。势难纷纷调验沿途州县递送文卷。亦未便令其终年添设拨马。所奏自系实在情形。惟河工修防。最关紧要。必应酌量变通以期周密。嗣后著该河督每年于桃汛前赶早赴工乘查料之便。将通工形势。详加履勘。豫为筹防。至防守大汛。著于伏汛前半月移驻庙工。趁河水未涨之先。妥饬布置霜降安澜以后。周历两岸。将次年修守事宜。督饬道厅妥协豫备。立冬后回济。督办挑工。校阅河标营伍。务期于黄河防守有裨。而于运河并操防事宜。仍依时查阅。不得稍有废弛。　　

○癸未。孝恭仁皇后忌辰。遣官祭景陵。　　

○谕军机大臣等、裕泰等奏参查拏教匪未能获犯之沔阳州知州王毓濂、已明降谕旨摘去顶带勒限严拏矣。此案教犯朱中立、既据川陕等省获犯供指有总教主名目。而陈依精等又称系彭依法之徒。是朱中立、彭依法皆案内要犯。必应迅速密拏归案究办。该州王毓濂、玩泄于前。安望其奋勉于后。耽延愈久。必至要犯远扬。该督等仅照寻常案犯。饬属缉拏殊属不知轻重。颟顸从事。著裕泰等另委干员。严密躧缉。一有逃匿踪迹即速掩拏。毋得稍有迟延以致任其漏网。将此谕令知之。　　

○旌表守正被戕直隶建昌县民孙毛子妻王氏。　　

○甲申。上诣绮春园问皇太后安。　　

○乙酉。谕军机大臣等、有人奏、捕役豢盗扰害地方。急宜惩治一摺。据称浙江省城抢劫之案。肆行无忌。绍兴府城乡抢案。多至百有余起。总由捕役窝藏盗匪。如山阴县捕头沈姓、会稽县捕头周姓、每年得规银一千余两、至五六百金不等。民间呈报抢案。地方官勒令报窃等语。如果属实。是该省捕役豢盗养奸。地方官讳匿不办。尚复成何事体。著梁宝常严饬所属。将捕头沈姓周姓查拏惩办。并将著名盗匪全数弋获。毋任一名漏网。又片奏、绍兴府属之余姚县东北乡。抗租不还业户催租。佃户反持器械向殷实富户掳掠。差捕通同一气。该匪徒等均有姓名绰号。并著该抚按名严拏及窝藏匪徒之武举刁监等。一并拏办。其已经捦获解府各犯。即著迅速审结。以安良善而除凶暴。将此谕令知之。寻奏省、城并无抢案。绍兴府属。自道光二十一年起至二十四年止已未获抢案二十余起。山阴捕役沈浩、会稽捕役周礼先、经该县等访有包庇窝窃情事。斥革拏究。余姚胡阿八等、起意短租将业户租船截住抢夺棉花钱物。亦经该县拏获讯解。沈浩周礼拟发极边烟瘴充军。胡阿八阿九发极边足四千里充军。下部议从之。　　

○丙戌。缓徵山东寿光、海丰、利津、沾化、乐安、潍、昌邑、七县被水村庄新旧额赋给乐安、寿光、潍、海丰、利津、沾化、六县灾民口粮。　　

○丁亥。上诣黑龙潭神祠祈雨。命皇四子奕詝诣清漪园龙神庙皇五子奕誴、诣静明园龙神庙。惠亲王绵愉、诣关帝庙。瑞郡王奕志、诣城隍庙拈香。　　

○谕内阁、宝兴奏、拏获首要教犯一摺。四川省教首李一原、前因逃往重庆一带经该督饬属严拏。兹据奏称该犯变易姓名逃入乐山县境。经该地方文武员弁、督率兵役。将该犯立时拏获。所办甚好。该犯李一原、为四川陕西甘肃三省行教之首。分遣其党四出传徒。蔓延各省。实属罪不容诛。著该督亲提严讯。其习教传徒始自何年。徒党究有若干现在藏匿何省。务令确切供指。毋任狡展。致有不实不尽。并著提同现获各犯。严切根究毋留遗孽。所有未获余党。仍著该督饬属分路躧缉以净根株。寻奏、李一原即李依微、先因习教改悔漏网。复捏造邪言传徒煽诱。实属教匪渠魁。审明后正法。王潜川等同恶共济。除郑子青、王化心、陈邦奎、业经病故外。王潜川、李代照、王明宽即徐良、请即正法。余分别遣徒。下部议从之。　　

○戊子。遣惠亲王绵愉、诣地坛皇祇室拈香。　　

○谕内阁、京师本年入夏以来。雨泽未能沾足。节次虔申祈祷。荷蒙昊贶于本月二十六日。自卯至戌渥沛甘霖。云势宽广。据顺天府奏报入土深透。四乡一律均沾。实深寅感。惟近畿亢旱已久。朕心时深廑注。现在直隶各属是否普庆优沾田禾尚可补种。著讷尔经额、迅速查明。据实具奏。以慰朕念。至各州县被旱之处应如何加意赈恤。俾无乏食之虞。并著派委妥员。迅速查勘体察情形。一并具奏候朕施恩。　　

○又谕、刑部山西司书吏陆灵皋于清字公文。积压多件。延不呈司签到。实属胆玩。仅予杖徒尚觉轻纵。陆灵皋著杖一百。流二千五百里先于刑部衙门前。枷号一个月示众以昭炯戒。该司译汉笔帖式委署主事寿山不谙清文。以致积压文书不办实属庸劣无能著即行革职。发往军台效力赎罪所有道光十五年起。历任山西司承办司员著交部查取职名。分别严加议处。其原派不谙清文笔帖式寿山、作为委署主事之刑部堂官及历任刑部堂官均著交部分别议处。　　

○谕军机大臣等、此次保举开垦阿齐乌苏地亩人员单开之头等台吉阿奇木伯克哈里咱特一员。既据声明原系散秩大臣职衔头等台吉。业已赏有花翎。无可加恩。该台吉现在有子几人系何品职。著该将军查明具奏。再降谕旨又另单恳请释回之原任总兵李廷扬、游击丰升阿、德昆参将国勒明阿额外外委刘魁、均于何年月日到戍著一并详查具奏。将此谕令知之。　　

○以捐办广东炮台出力赏同知张敬修等蓝翎。余升叙有差。　　

○以开垦阿齐乌苏地亩出力。赏五品商伯克赖里柱普花翎。六品都管伯克伊斯玛依尔等蓝翎。余升叙有差。　　

○己丑。谕军机大臣等、前据常清奏、办理库车开垦事务请将开渠出力之官吏伯克等分别鼓励。旋据布彦泰奏称经全庆、林则徐、前往查勘。所浚渠道量验丈尺。间有未敷仍责令加挑等语。常清现已交卸库车篆务著布彦泰于德全到任后。会同核明该处所办渠工果否如式。单内保奏之官吏伯克等是否最为出力。据实覆奏俟奏到时再降谕旨。常清所奏原单发给阅看仍著遇便缴还。将此谕知布彦泰并谕令德全知之。　　

○庚寅。上诣绮春园问皇太后安。　　


大清宣宗效天符运立中体正至文圣武智勇仁慈俭勤孝敏成皇帝实录卷之四百十八

　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修　　

道光二十五年。乙巳。六月。辛卯朔。赏正黄旗满洲副护军参领倭什洪额、二等侍卫。在乾清门行走。　　

○壬辰。刑部奏、审明直隶民人李鉴堂京控一案。内惟马兰镇兵丁梁泳顺、扎毙把总李玉堂一家四命属实。已据直隶总督咨报、定拟凌迟。该犯畏罪自戕。照例锉尸示众完结。余皆虚诬。应按律拟杖一百。流三千里。得旨、依议。此案梁泳顺戕害本管职官。至一家四命之多。非寻常案件可比。讷尔经额、善焘、并不据实奏办。殊属不知轻重。著交部分别议处。　　

○癸巳。以山西河东道冯德馨、为广西按察使。　　

○添制浙江乍浦营炮三十位。从巡抚梁宝常请也。　　

○甲午。谕内阁、前经降旨。著各省督抚保举堪胜水师总兵人员。兹据耆英将升署龙门协副将郑高祥、候补副将沈镇邦、遴选保奏。并声明该员均于例未符等语。郑高祥、升署副将。尚未受劄。沈镇邦、系以副将候补之员。尚未得缺。于例均属不合。惟水师人材难得。既据该督奏称、该二员熟习海洋情形。著照所请、准其送部引见。　　

○又谕、耆英等奏、会匪案内拏获首犯、并获逸犯多名、地方安静一摺。此案潮阳县匪徒黄悟空等、结会滋扰。前经获犯三百余名。照例严办。兹复据奏、该镇道督饬员弁续获夥党多名。并将首恶黄悟空捦获。得以速正典刑。所有失察此案之地方官。一经访闻。立即禀明严办。不敢稍存讳饰。复会同缉获要犯多名。功过尚足相抵。均著免其开参。其在事文武各员。著有劳绩。并随同捐赀获犯之绅士等、著该督择其尤为出力者。酌保数员。候朕施恩。毋许冒滥。　　

○谕军机大臣等、耆英等奏、体察夷情、查询覆奏一摺。据称口□北口□尔口□日喀国商船。为数无多。今既遣领事兰瓦、求请照旧通商。若严行拒绝。难保其不潜附他国。仍来贸易。且据口

□佛＜?口兰＞哂夷使代为请求。正可藉事羁縻。俾该夷等同深感戴等语。该国领事兰瓦、现在小吕宋候旨。五月内即可赴粤。著俟询查明确后。即将五口贸易章程。一体颁发。以示怀柔。其口□佛夷曾经驶往琉球璐璞朗一船。据该督查明于上年十二月间驶出澳门。已回本国。惟所留执事通事二人。是否仍在琉球。著俟喇口□萼呢回粤。密查确切。再行具奏。至咪唎口□坚立国大概情形。览奏均悉。将此谕令知之。　　

○停本年各省情实罪犯勾决。　　

○修浙江仁和、海宁、二州县海塘柴埽各工。从巡抚梁宝常请也。　　

○乙未。谕内阁、前据全庆奏、请将开垦案内捐赀出力之章京常寿、以通判尽先选用。曾经降旨允准。旋经吏部核与定例不符。奏明撤销。兹据全庆奏、该员实系捐赀督办出力。仍请照前奖励等语。开垦为第一要务。自应格外施恩。以昭激劝。常寿、著以通判发往甘肃差委补用。　　

○又谕、奕经等奏、剿办英吉沙尔滋事余匪一摺。此次首逆布孜尔罕、与卡外布噜特提拉等、勾结滋事。该阿奇木伯克迈玛特玛哈素特、于所属回庄潜有逆匪。咎实难辞。惟阿瓦斯等先期起事。未及纠集多人。实由该阿奇木伯克查拏较早。且又出卡协助。捦获首逆。尚知愧奋。迈玛特玛哈素特、著仍暂留四品阿奇木之职。停其升转。仍责令设法缉匪。将来能否弋获。再行奏明办理。至所称察哈里克、坎帕尔、两回庄。均经贼匪纠约。并无一人从贼。实属可嘉。除该管之玉孜巴什萨韦舒库尔等、业经奖以六品顶带。回户亦给以花红奖励外。仍著该大臣等查明该二庄应完赋税数目。据实奏明。候朕酌量加恩。以示鼓励。　　

○又谕、奕经等奏、查明弁兵擅自离台、并在卡官兵遇害遗失马匹各缘由一摺。此案察木伦、托布拉克、二军台弁兵等、因闻贼匪渐近。茫无主见。遽行退避。致将应送文书。迟延一日。可恶已极。委笔帖式官永、外委王恺、马升、及字识马步守兵等八名。均著即行斥革。仍各加枷号两个月。分交各台示众。满日重责发落。所有被害之锡伯营兵色们泰等三人。换防山丹营额外外委李升、并步守兵等十名。及送文遇贼被害台兵李玉成、所请照阵亡例赐恤之处。著兵部议奏。　　

○谕军机大臣等、有人奏、长芦盐课虚悬、交代不接、众商藉端不顾清款、请旨查办一摺。据称长芦商人疲玩。每年应完课项。不肯依限完纳。沧州分司运同陈鉴、上年派署运司篆务。一味通融。各商应完正课。仅完十分之二三。该署运司令各商空写银票贮库。捏报奏销全完。虚出通关。本年新任运司因库贮虚悬。未接交代。现在应解甘饷等项。运库丝毫全无等语。如果属实。是长芦商情疲玩已极。该运同陈鉴、营私舞弊。以致帑课久悬。著讷尔经额、普琳、详晰查明。核实究办。傥该运同实有前项情弊。即著严行参奏。断不准瞻徇回护。以致鹾务弊坏。原摺著钞给阅看。将此谕知讷尔经额、并传谕普琳知之。　　

○以捦获英吉沙尔滋事首逆。赏布噜特提拉拜尔底、花翎。济噜木吐勇号。五品伊什罕伯克萨木萨克、七品卡伦伯克阿布都逊、七品明伯克迈买铁里、六品顶带迈买特那依尔、六品密喇布伯克爱孜孜、布噜特斯底克蟒拉克、花翎。布噜特阿底尔等蓝翎。余升叙有差。　　

○丙申。谕军机大臣等、本日据讷尔经额奏称、东省捻匪。夥党众多。虑被查拏。蚁聚不散。为拒捕之计。业据该抚饬令曹州镇派官带兵。分往濮州、郓城、两路剿捕。濮州、郓城、钜野、定陶、城武等州县。各派捕役多名。随同官兵在王家楼地方。与贼接仗等语。捻匪纠众拒捕。恣行不法。必应及时剿办。其直隶山东连界各属。尤恐此拏彼窜。著崇恩接奉此旨。即督饬员弁。选派兵役。并饬曹州镇务与直隶所派员弁。协力兜拏。总期群匪不致漏网。地方日就肃清。是为至要。至现护曹州镇篆之副将塔兴阿、于堵缉事宜。果否得力。并著该抚随时察看。傥稍不胜任。即著另派署理。毋致贻误。将此谕令知之。　　

○又谕、讷尔经额奏、山东剿捕捻匪、直隶连界各处、酌派弁兵、豫筹防堵一摺。据称山东省捻匪。夥党众多。该抚已饬曹州府会同署曹州镇、督率兵役拏办。并知会直隶省一体截拏。现在分派弁兵防堵等语。直隶大名所属之开州等州县。与山东濮州壤地紧连。该匪等闻拏紧急。势必窜至直隶境内。亟应上紧堵拏。著讷尔经额拣派得力将弁。带兵前往。择要分驻。会同该地方官。不分畛域。四路兜捦。务将著名捻匪。悉数弋获。毋任此拏彼窜。如查明贼势较众。必须多集兵力。即著该督添调弁兵。相机妥办。毋任日久蔓延。是为至要。将此谕令知之。　　

○直隶总督讷尔经额覆奏、顺天、保定、永平、天津、宣化、遵化、易州、各属七十州县。全行得雨三四五寸。河间、正定、定州、深州、赵州、各属得雨一二三寸者共三十州县。大名、顺德、广平、冀州、四府州属。报得雨者仅四州县。现饬委员分往详查。得旨、查勘明确。据实速奏。　　

○以詹事府少詹事李嘉端、为内阁学士。兼礼部侍郎衔。仍留福建学政任。　　

○丁酉。上诣绮春园问皇太后安。　　

○谕内阁、京师五城地面人命案件。向由指挥相验。理宜慎重。详细辨认。方无错误。近来该指挥等往往辨认未能明确。即如刑部昨日奏结董王氏一案。该指挥于尸伤辨认未真。迨调城相验。复以尸身发变。藉词推诿。若非刑部派员认真辨验。审明办理。几至逆伦重犯。幸逃法网。殊非慎重人命之道。嗣后著五城御史。严饬该指挥等于一切命案。无论本城及调城相验。总须加意详慎。认真验视。断不准稍有含混推诿。致滋枉纵。傥该员等仍复不能慎重。即严行参办。毋稍姑容。　　

○赏黑龙江副都统富春、花翎。　　

○命陕甘总督惠吉、拨银二万九千三十九两解赴乌什、八千两解赴库车、备道光二十七年经费。　　
</div>
    <div class="pagination">
<a href="清实录道光朝实录_page748.html">上一页</a><span>...</span><a href="清实录道光朝实录_page744.html">744</a><a href="清实录道光朝实录_page745.html">745</a><a href="清实录道光朝实录_page746.html">746</a><a href="清实录道光朝实录_page747.html">747</a><a href="清实录道光朝实录_page748.html">748</a><span class="current-page">749</span><a href="清实录道光朝实录_page750.html">750</a><a href="清实录道光朝实录_page751.html">751</a><a href="清实录道光朝实录_page752.html">752</a><a href="清实录道光朝实录_page753.html">753</a><a href="清实录道光朝实录_page754.html">754</a><span>...</span><a href="清实录道光朝实录_page750.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
