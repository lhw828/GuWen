<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 286 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 286 页/共 502 页
  </h1>
  <div class="content">
   ○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。　　

○遣官祭孝静康慈皇后暂安寝殿。　　

○遣官祭孝德皇后殡宫。　　

○遣官祭显佑宫。东岳庙。城隍庙。　　

○上诣安佑宫行礼。　　

○御正大光明殿。王以下文武大臣官员、蒙古王贝勒贝子等、行庆贺礼。　　

○幸同乐园。赐王公大臣、及蒙古王贝勒贝子等食。　　

○江南提督和春等奏报、股匪窥伺颍上。现在办理情形。得旨。龚得虽已受伤。不可便存大意。著名捻首。设法离间。或悬赏购线。务歼除净尽。　　

○叶尔羌参赞大臣常清等奏报、巴尔楚克、新垦荒地十一顷四十亩有奇。下部知之。　　

○乙未。谕内阁、邵连科等奏、剿办台湾各案游匪。一律肃清。请将出力官绅酌保等语。咸丰三年十二月间。彰化县属、漳泉匪党构衅焚抢。路途梗塞。四年正月间。淡水厅属、粤闽匪党构衅焚掠。均经该镇道等、督兵弹压。晓谕解散。并将淡水拒捕之匪徒。痛加剿洗。陆续拏获首从各犯二百十八名。闰七月间。复有内地小刀会匪船。窜入鸡笼地方。经官兵五路进攻。歼捦二百三十余名。截杀百余名。其逃入船中之贼。复被水师、于台澎洋面击沈匪船多只。捦斩无算。五年七月间。斗六门匪徒林房等、戕官谋逆。经官兵迅往掩捕。歼捦净尽。十月间。复有凤山县匪徒王办等、在岗山地方聚众竖旗。经各路兵勇。并力围攻。生捦伪元帅陈子仲等九名。并先后拏获逆首王办等四十四名。现在台湾南北两路悉臻安静。洋面一律肃清。所有在事出力官绅。自应量予鼓励。著准其择尤保奏。候朕施恩。　　

○谕军机大臣等、前因江西吉赣一带。与本省道路梗阻。屡经谕令叶名琛等、调兵五六千名。交提督昆寿统带、前赴赣州援剿。嗣阅该督等奏报、于未奉谕旨之先。已派总兵寿山带兵一千五百名。从九品孙福同等、带勇一千八百名。越境赴援。复批令该督等、将昆寿应否暂缓前往之处。斟酌速奏。本日据曾国藩、文俊奏、赣州道途久梗。请饬广东先拨兵勇一二千名。星速踰岭。先据上游。力保赣州。再图进援吉安等语。自系未知粤省业已调兵。此时江西南路专待援于广东。必应如前降谕旨。全数派往。方资得力。惟现在江南情形。万分紧急。昨谕该督等、拨兵四千名。兼程赴援。并酌量调派昆寿等、统带前往。亦属刻不可缓。恐粤省兵力不敷。所有派援江西之兵。业经拨往三千余名。此外如尚未启程。即著暂缓。先将向荣所调四千名。饬令迅赴江南。毋稍耽延。此两路兵勇派出之后。如果粤省兵力尚敷调派。仍著续行调赴江西。补足原调五六千名之数。以期得力。将此由六百里谕令知之。　　

○兵部右侍郎曾国藩等奏、水师克复丰城。恳请酌保数员。得旨。贼先窜出。焉得谓克复。姑念其打仗奋勇。著准其酌保数人。　　

○赏惠亲王子奕详、双眼花翎。奕询、奕谟、花翎。　　

○以攻剿江西饶州贼匪获胜。赏都司毕金科巴图鲁名号。　　

○以攻剿福建凤山县贼匪出力。赏知府孔昭慈、盐运使衔同知洪毓琛、花翎。　　

○以剿捕福建噶玛兰匪徒出力。赏知县冉正品、游击汤得升、祝延龄、花翎。千总吴朝成等、蓝翎。余加衔升叙有差。　　

○予福建因公被戕县丞陆士兴、祭葬恤荫。兵役赖忠等、五十八名。赏恤如例。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二百一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。六月。丙申。以攻剿贵州乾鱼关等处苗匪出力。赏守备张正伦、花翎。以都司升补。训导丁卓选、蓝翎。予阵亡文生孙元勋、赏恤如例。　　

○丁酉。谕军机大臣等、扎拉芬泰奏、喀什噶尔换防官兵、现已派往更换、请将旧班官兵、暂缓回营一摺。喀什噶尔应换伊犁防兵。已据该将军照数拣选。派员管带前往。至所称换回之兵。向系新班一到。旧班即日启程。维时值夏秋之交。夷匪出没。请令暂缓回营。自系为慎重边防起见。著照所请、准其将旧班官兵。暂留喀什噶尔。缓至九月初一日启程回营。以壮声威而资弹压。将此谕令知之。　　

○又谕、胜保奏、西甯、甯夏、等处兵丁、因请饷滋闹。兰州省城、复有兵众围绕总督衙署。打碎藩司段大章、知府刘仲王□每、肩舆之事。并汉回匪党、于关内外抢劫。或假冒野番。或句结番匪。行旅为之裹足。甚至饷银奏摺、均被抢掠。请饬整顿等语。甘肃省地处边陲。凡约束兵丁。防范番匪。在在均关紧要。前据易棠奏称、西甯镇标兵丁。因饷银改发粮石。聚众鬨闹。设法解散。各州县兵丁、亦多恃众要求。请发银两。抗不领粮。亦经地方官调剂息事。现据胜保所奏情形。该兵丁等尤属凶横。何以未见该督奏闻。甘肃饷银。虽山西等省陆续拨解。不能足数。所有各营兵丁。易棠仍须督饬将弁设法驾驭。妥为约束。毋令习成藐玩。致生事端。尤不可苟且目前。□

□尔缝了事。至番贼抢劫饷银奏摺。虽经易棠具奏。惟是否汉回匪徒、假冒野番。抑系句结番贼、入卡抢掠。必当严行查办、以靖地方。断不可养痈贻患。自干咎戾。著易棠据实复奏。将此谕令知之。寻奏、本省因库款支绌。以粮抵饷。甯夏各营兵丁、恳求仍发银两。经地方官解散。并未滋事。又出征兵丁数十人。向藩司求发恤赏银两。亦经臬司晓谕解散。尚无凶横情形。至春间玉门县地方、疏失饷鞘摺包之案。经提臣索文、拏获随贼番子。讯明实系四川松潘厅之果洛克土番。句结肃州熟番行劫。当即移咨提臣带兵赴西甯、会同办事大臣协力剿捕。报闻。　　

○又谕、前因黑龙江余丁五百名。在亳剿办捻匪。未便撤动。谕令邵灿等、将留徐之吉林余丁五百名。饬赴扬州德兴阿军营。嗣据邵灿等、以徐军单弱、难以抽拨。因于河南派赴宿州之西安马队一千名内、改拨五百名赴扬助剿。本日据德兴阿等奏、南岸贼党、陆续过江。亟图北窜。正须劲兵助剿。以固清淮门户。仍请将前调黑龙江余丁五百名。饬令迅速来扬。藉资利用等语。此项余丁、本日据英桂奏称、赶紧调回。全数拨赴扬州。饬令迅速启程。计不日即可行抵清江。著邵灿、庚长、仍遵前旨、迅速饬令全数赴德兴阿军营、以资攻剿。毋许截留。致有贻误。将此由六百里谕令知之。　　

○又谕、英桂奏、驰抵亳州、派兵进剿、并布置各路情形一摺。捻首张乐行、自雉河巢穴攻破后。仅余败匪三百余人。迨至蒙城、裹胁已有千余。是其党与蔓延。仍不免沿途句结。现在该匪围扑颍上。业已尽趋南路。正应合力追击。使之无从喘息。方能净绝根株。昨据和春、福济奏、自褚家湖至蒙城。数十里中。捻匪竟有三十八股。数逾万人。今张乐行屯聚颍郡一带。势必并为死党。现在郝光甲、已带兵前进。英桂添派之佐领松志等、并怀远派来之游击俞应彪、正阳关派来之守备陈广誉、计已先后会合。传振邦亦由临涣集前进。正可四面兜剿。著英桂督饬诸军。克欺会剿。先将颍匪大股歼除。其余分投迎击。则胁从之众。谅即解散。总期互相援应。不可任令各军、稍分畛域。英桂已驻亳州。呼应较灵。即著妥为调度。毋失机会。至归德一带。自应有大员弹压。以顾亳州之北。惟徐宗干、昨已有旨令其驰往安徽军营。著英桂详加酌度。如归德一时无人镇抚。即令徐宗干、暂缓前进。傥有结实可委之员。仍当令其速往庐州。藉资襄办。金陵逆贼、窥伺江北。扬州军营、需兵甚急。所有黑龙江余丁、即著饬令迅速启程。毋再迟延。将此由六百里谕令知之。　　

○伊犁令队大臣胜保、奏缴朱批。并陈前办军务情形。得旨。汝现虽非统帅。何妨历陈所见所知。并举汝素所信者。汝受朕厚恩。不料汝乃不实若是。此疏虽思自效。而云群情不谅。是汝之获咎。似谁为倾轧。即使真有其人。朕岂肯明受彼欺。朕治汝之罪。亦非朕先存成见。皆汝之自取也。汝今弃瑕复用。不思自愧。仍作是不平之词。事君之义。顾当如是乎。岂尚未自悟耶。抑故态复萌耶。汝尚非无血性者。惟自是非人。回护己过。若云少年心性。年近四旬。亦不为少。若毕生莫悛。非废物而何。朕曾用汝信汝。故是时虽在边荒。尚不惜详细批谕。不知汝悔恨否。又奏、甘肃官兵滋事。汉回句结野番于关内外抢劫。批。此奏甚是。不似正摺空言塞责。　　

○命伊犁领队大臣胜保、来京。赏二等侍%伊昌阿头等侍卫、为伊犁领队大臣。　　

○己亥。谕内阁、德勒克多尔济等奏、哲布尊丹巴呼图克图领受金册谢恩。呈进佛位哈达。并派喇嘛恳请转奏呈进九白一摺。哲布尊丹巴呼图克图领受金册谢恩。拟派喇嘛进九白贡。所请尚属出于至诚。著准其呈进九白。并赏给哲布尊丹巴呼图克图黄哈达。　　

○庚子。谕内阁、桂良奏、刁民聚众滋事、请将防御不力各员、分别惩处一摺。直隶钜鹿县匪徒杨进榜等、聚众抗粮一案。经该督委员、将该犯等拏获起解。杨进榜之子杨黄毛、胆敢诱胁多人。闯入县署。劫放监犯。烧毁监屋。该地方文武、毫无抵御。实非寻常疏忽可比。钜鹿县知县汪福庚、著摘去顶带、交部议处。同代理钜鹿汛把总外委郭俊德、一并撤任、留于地方勒限严缉。务获究办。顺德府知府赵桢生、著交部议处。　　

○谕军机大臣等、何桂清奏、请饬和春帮同向荣分路筹剿、并建平已有贼踪、急筹堵剿等语。现在向荣退保丹阳。往来布置。尚有福兴、张国梁诸人。和春督兵庐州。该处被陷州县。未复者尚属不少。势难遽离皖省。惟向荣兵力实单。甚为可虑。现在捻匪渐平。已谕英桂酌拨精兵。前往丹阳助剿矣。据奏、甯国连获大胜。现已进偪城垣。如能将甯郡赶紧克复。则句容、溧水、不难次第奏功。现在贼犯建平。浙省固属吃紧。而东坝为苏常门户。未可遽撤防兵。著与向荣会商布置。未可顾此失彼。堕逆贼声东击西之计。广德、建平、距丹阳较远。即著何桂清统筹防剿。毋令贼踪内窜。将此由六百里谕令知之。　　

○又谕、何桂清奏、紫金山大营失利、请筹添兵将。并奏、贼从博望窜至定埠、窥伺建平等情。向荣退守丹阳。原为严防内犯起见。随后句容复陷。逆匪现又窥伺建平。秦如虎东坝一军。已驰赴该处。以固浙省门户。惟定埠之贼、窜至下坝。已在东坝后面。秦如虎既与浙江委员仲孙懋、拔营往援建平。而东坝为苏常门户。现在何人往守。向荣近在丹阳。必当兼顾。不可稍有疏虞。据何桂清奏、甯国连获大胜。现已进偪城垣。若能克复甯郡。稍振声威。则句容、溧水、当不难次第克复。丹阳大营布置既定。向荣仍应督饬张国梁等、相机进剿。战守兼筹。断不可因大军新挫。专以株守为事。江面红单等船。能否沿江攻剿、以挫贼锋。前谕令护漕火轮船、入江助剿之处。谅必与怡良等商办。至向荣军营、兵力单薄。前调陕西绿营官兵一千名。已驰赴扬州。该大臣即咨商德兴阿、派令迅速渡江协剿。其前调闽广各兵。一时未能即到。已谕令英桂、将该营西安马队一千名。酌量抽拨。并另选得力官兵一二千名。由扬州取道前赴丹阳、交向荣调遣。该大臣即飞咨德兴阿等、一俟河南拨兵过境。务即催令渡江、以资攻剿。将此由六百里谕令知之。　　

○又谕、前因向荣兵单、谕英桂将陕西绿营兵一千名、调往助剿。嗣因金陵营盘失陷。全军退扼丹阳。复谕英桂、将此项官兵、改赴扬州。交德兴阿、查看江南情形。再行由扬拨调。其拨往扬州之黑龙江余丁五百名。亦谕该抚催令启程。至西安马队官兵一千名。前经调往宿州军营。现据英桂奏、已派令随同袁甲三等、节节攻剿捻匪。惟捻巢已破。其势渐衰。而向荣军营存兵甚少。自当先其所急。著英桂酌量情形。或将西安马队一千名、全行调赴扬州。再由扬取道、前往丹阳。或因马队得力。未能即行全数拨出。亦著分拨若干。另抽得力步兵一二千名。饬令迅由扬州取道、前赴丹阳。俾向荣兵力稍厚。得保江浙完善之区。此乃今日急务。该抚务当竭力筹画。斟酌应付。以顾大局。至念匪零股虽多。但能先将捻首张乐行歼除。其余次第搜捕。加以解散胁从。谅不难于净尽。仍著该抚严饬带兵将弁、实力追捣。如能悉数捕灭。则兵力有余。正可调拨大江南北、以助声威。将此由六百里谕令知之。　　

○追予直隶连镇军营病故莫尔根巴图、达瓦、祭葬恤荫。　　

○辛丑。上幸万寿山。　　

○谕军机大臣等、怡良等奏、内河布置情形。及荆宜民团、捕匪得力等语。逆匪由白免、五里铺、分股扑营。我军大获全胜。焚毁新劄逆巢。贼虽未敢再犯丹阳。而通达苏常之路甚多。溧阳东坝等处。虽经向荣派江长贵、明安泰、就近堵截。未知有无把握。向荣军威稍振。自应乘胜追剿。步步前进。俾逆贼有所忌惮。方可捍卫苏常。但应防隘口甚多。兵力益形单薄。怡良近驻常州、调度较易。著会同赵德辙、加意筹防。此时惟有实行团练。以民助兵。以剿为防。内圉既固。而后可战可守。该逆自不敢内犯。此次宜兴荆溪练丁、歼除外来船匪。足见办团御侮。著有明效。此外各县、均须普律办理。以济兵力之不及。怡良等务当认真督劝。勿稍松懈。腹地应行堵守之处。该督等不得专恃向荣。致有疏失。将此由五百里谕令知之。　　

○又谕、昨因向荣军营、需兵甚急。谕令英桂、将西安马队官兵。酌量分拨。并令抽步兵一二千名。均由扬州取道、前赴丹阳。所调官兵。必须镇将大员统带。方能得力。因思徐州镇总兵傅振邦。曾在向荣军营。尚属出力。现在安徽捻匪。渐就肃清。著英桂、传知傅振邦、令其驰往向荣军营。随同剿贼。英桂所派前赴丹阳官兵。著即交傅振邦、统带前往。务须拣选精兵。俾资得力。至捻匪老巢既破。虽蒙城一带、裹胁尚多。大率皆乌合之众。如将首匪歼除。余党自不难于解散。著英桂会同袁甲三、督饬各路将弁。迅将余匪赶紧殄灭。其徐州镇总兵、著派史荣椿署理。所有该处防剿事宜。即责成该镇、认真督办。勿稍疏失。将此由六百里谕令知之。　　

○又谕、舒兴阿奏、回匪句结日众、现饬分股剿办一摺。又另片奏、汉回讐斗、势难姑息、拟次第查办等语。滇省汉回互斗。相习成风。全在地方官办理得宜。自能消患未萌。不致酿成巨案。兹据奏称、该处回匪。自烧抢汉民村庄。及至省城滋事后。仍敢四处纠人。远近响应。迤东之寻甸。迤西之姚州。皆有匪徒聚伏。而近省之宜良、嵩明等州县。亦有围扑城池、阻截文报之事。现经该抚等、派拨官兵练勇。分投救护。嵩明州、城围已解。宜良贼众。亦歼毙多名。余匪逃窜。并将攻扑镇南州城回匪、先后击退。匪势鸱张。非痛加剿洗。不足以儆凶顽。惟其中良莠不齐。自应分别剿抚兼施。著即责成舒兴阿、文祥、先将暋不畏法之徒。痛加剿办。声威所至。余众自必畏罪投诚。傥官军一到。即能悔悟捆献首逆者。即予免罪。仍剀切晓谕。解散党与。总当除莠安良。先剿后抚。分别办理。既可折服汉回之心。亦不致久劳兵力。恒春现在贵州。所有滇省回匪。应如何布置办理之处。仍著随时知照舒兴阿等、妥筹商办。将此由六百里各谕令知之。　　

○以江苏句容、溧水、二县城被贼窜陷。革候补知府赵廷铭、知县周砚铭职、仍留署任、戴罪效力。　　

○命散秩大臣阿那洪阿、往奠故科尔沁图谢图亲王色登端鲁布茶酒。赏银三百两治丧。予祭葬。　　

○甲辰。谕内阁、前因户部议覆粮台章程。并奏陈军营冒滥积弊。当经谕令各路统兵大臣、及粮台各大员。将支发总数、每月开单奏报。并勒限一个月、将放款章程、先行核定。声明例案。详晰奏报。以备查核。乃自咸丰三年十二月间、通谕之后。已逾两载。各路粮台。总以赶办不及为词。惟向荣军营、曾有遵照填报之奏。亦未见续有奏报。当此军务未竣。度支孔亟。若再任令日久稽延。恐奏销时弊窦丛生。愈无稽考。其应如何酌定限期。随时清厘。以杜浮冒之处。著户部再行妥议章程具奏。　　

○谕军机大臣等、前因有人奏、雷以諴军营委员雷凤翥、黄钟、吴云、翁寿麟、虞咏龄、劝捐发饷。种种营私索诈。当经谕令德兴阿等、查提归案严讯。本日复有人奏、吴云以泰州人徐震甲为牙爪。无利不□□穴□又□。现在苏州城内开设布庄。黄斌、黄钟、在扬州方家巷置买潘庄田产各等语。军营委员、似此藐法营私。科敛肥己。实属大干法纪。著德兴阿等就近查访。扬州有无黄斌等所置田庄。其吴云在苏州开设布庄。并著移咨赵德辙、一并查办。再据向荣奏、管带马队协领德昌、前因打仗、面受石伤。谕令随营医治。并不遵令。竟带马队潜行渡江等语。业经明降谕旨。将德昌革职、留营效力。仍著德兴阿等、查明该协领、因何带领马队、潜行渡江。有无别故。一面具奏。一面勒令该协领仍带马队。回至向荣军营、戴罪自效。毋稍稽延。将此由五百里谕令知之。　　

○又谕、向荣奏、贼众扑犯丹阳营盘、迎剿获胜一摺。此次逆贼纠众来扑。虽经击退。而全州铺、及白兔镇等处。均有贼垒分布。即就丹阳一路而论。已属防不胜防。况此外内通苏常之路。不止一处。即如溧水一股。由毛公铺窜至定埠。已在东坝东南。昨据何桂清奏报、建平北门外二十里、已有贼踪之语。向荣此次摺内。尚称派江长贵、会同秦如虎、拦截东坝之贼。不知秦如虎、同浙江委员仲孙懋、已离东坝。前往建平。可见专驻丹阳。于各路声息、转形稽滞。必须进扼金陵。重整旧时壁垒。方能统驭兼筹。此时暂驻东路。原为休养锐气。仍图进取。若仅能专顾一隅。而于各路布置、未能周密。恐中该逆声东击西之计。总以四路控驭、绝其内犯。为最要关键。俟军威稍振。仍当进偪金陵。不可被贼牵掣。致成鞭长莫及之势。所请闽广各兵。已叠降谕旨饬催。而调到需时尚久。本日复谕和春、福济、再行拨兵一千六百名。连前拨马步四百余名。凑足二千之数。前赴丹阳。较之闽广更为近便。其火轮船入江一节。前令向荣等、酌调助剿。即著咨商怡良、赵德辙、何桂清、催趱入口。并将应备口粮子药。宽为筹备。与红单等船、一并接济。其前此谕令添购轮船。亦著会商各该督抚、迅速筹办。至总办粮台彭玉雯、闻其年力已迈。此次饷银被抢。虽系仓猝失事。究难保无疏于照料之处。著向荣查明该员、是否精力不继。其平日支应一切。有无浮滥。如果不能得力。即将该员撤回、另行委员接办。傥尚无贻误。亦著据实覆奏。将此由六百里加紧谕令知之。　　

○又谕、前因金陵需兵、并溧水失守。叠经谕令和春等派拨重兵。渡江应援。旋据奏称、兵无可分拨。仅派协领辑顺等、带马步兵四百余名、前往协剿等语。向荣大营失利。已于五月十九日退守丹阳。而句容县城复陷。溧水等处贼匪、蔓及定埠。窥伺建平。内犯之路甚多。贼众兵单。难资堵御。苏杭各属、为东南财赋之区。大局攸关。该提督等、近在邻封。岂可拥兵膜视。前此皖省情形紧急。均由向荣军营抽调兵将、前来救援。今向荣因兵单不振。而庐州拥兵虽众。日久无功。和春等于请饷、则极言兵勇之多。至拨兵、则又言兵勇之少。即如徽甯等属。均福济兵辖地方。业经委诸江浙。即池州等属。民皆从贼。近日江面水师。攻克铜陵。拏获贼船粮石。皆系偪胁民间供亿。此外州县村庄。类此者谅尚不少。亦不闻该抚设计□□穴□又□剿。直似庐州巡抚自卫营盘。于境内多贼久踞。竟置若罔闻。实堪痛恨。该处兵勇、除拨赴怀远、宿州等处外。尚属不少。著和春、福济、刻即挑选精锐马步官兵一千六百名。连前次派出之四百名。共凑足二千名。派委得力员弁统带。即日前赴丹阳、交向荣大营调遣。不得心存畛域。仍以无兵可调为辞。迟延贻误。将此由六百里加紧谕令知之。　　

○钦差大臣向荣、奏谢革职留督军务恩。得旨。汝虽退守丹阳。务期步步前进。直捣金陵。勿为贼势所乘。现在固应稍养锐气。若进时尤不可迟疑。　　

○以海运漕粮验收完竣。赏刑部左侍郎谭廷襄、道员英毓、花翎。仓场侍郎阿彦达、下部优叙。道员书龄等、升叙有差。　　

○以湖南筹办军需出力。赏在籍兵部郎中左宗棠、父母五品封典。道员裕麟、知府厉云官等、花翎。从九品丰家焯等、蓝翎。余升叙有差。　　

○予江南江甯、甯国、阵亡游击扎拉芬、千总宋玉、黄武略、刘镇扬、郭铭勋、白天眷、龙腾高、把总杨再松等、祭葬世职。　　

○予湖北武昌阵亡守备陈仁兰、千总曹起龙、把总胡立发等、祭葬世职。　　

○免直隶东光县被扰灶地、旧欠额赋。
  </div>
  <div class="pagination">
   <a href="清实录咸丰朝实录_page285.html">
    上一页
   </a>
   <span>
    ...
   </span>
   <a href="清实录咸丰朝实录_page281.html">
    281
   </a>
   <a href="清实录咸丰朝实录_page282.html">
    282
   </a>
   <a href="清实录咸丰朝实录_page283.html">
    283
   </a>
   <a href="清实录咸丰朝实录_page284.html">
    284
   </a>
   <a href="清实录咸丰朝实录_page285.html">
    285
   </a>
   <span class="current-page">
    286
   </span>
   <a href="清实录咸丰朝实录_page287.html">
    287
   </a>
   <a href="清实录咸丰朝实录_page288.html">
    288
   </a>
   <a href="清实录咸丰朝实录_page289.html">
    289
   </a>
   <a href="清实录咸丰朝实录_page290.html">
    290
   </a>
   <a href="清实录咸丰朝实录_page291.html">
    291
   </a>
   <span>
    ...
   </span>
   <a href="清实录咸丰朝实录_page287.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
