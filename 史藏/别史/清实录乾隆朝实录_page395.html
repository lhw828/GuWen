<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 395 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 395 页/共 1860 页</h1>
    <div class="content">
○策楞又奏、据茂名县禀称、高州镇标千总冯文焕。身染热病。本月二十六日。＜?阝步＞将剃刀抹脖。伊妻黄氏喊救。即拔腰刀。误砍伊庶母万氏。伊妻惊慌走出。文焕赶出砍伤立毙。文焕奔至高州府堂。自刎殒命。伊庶母亦因伤而毙。吊验劄付内。写有冤系陈总兵逼死。千军衣受银二千两。共十五字据高州府查称千军衣一事。缘本年正月高州镇陈训生辰。官兵为之置办寿礼。该镇即已禁止。其二千两之说。实无其事等语。现在委员确查研讯。得旨。知道了。此皆意外可讶之事。频频有之。朕甚为粤东系念矣。诸事留心省察毋致后事失机。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十五


大清高宗法天隆运至诚先觉体元立极敷文奋武孝慈神圣纯皇帝实录卷之二百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。三月。辛卯朔。谕翰林院所修词林典故一书。著王会汾、刘纶、一同办理。　　

○壬辰。上诣皇太后宫问安。　　

○幸圆明园。　　

○予故科尔沁札萨克多罗郡王伊什班第祭如例。　　

○癸巳。谕从前因营伍懈弛。屡经饬谕。留心训练。又因武臣办理过急。往往烦琐滋怨。复经训谕。于整饬之中。寓体恤之意。今据福建巡抚陈大受奏称、各处惟务饬观。大率留意于旗帜等物。其他腰刀长枪月斧等件。俱不经意。请特颁谕旨。通饬各省等语。此等营中修理一应兵械。原系营伍应办之事。自当加意整顿。亦无庸再颁谕旨。著抄录陈大受原摺。于各省督抚提督奏摺之便。传谕知之。　　

○又谕、向因台湾为海外要区。设立巡察御史。原以表正风俗。稽查弹压。除剔弊端。近据陈大受奏。该御史等。于养廉外。又分派台、凤、诸、彰、四县轮值。每季约需费三四百金。其出巡南北两路。供应夫车厨傅。赏给各社番黎。操阅犒兵。俱令各县措备。该衙门滥准词讼。差拘滋扰。于额设胥役之外。更有奸民挂名。恃符生事。该巡察既有专制一方之意。而属员极意承应。虽有积弊。亦复上下相蒙等语。大凡巡察之员。或因一二事随时特设。尚于地方有益。至定以年限更换。在该巡察等奉命远行。既已视为传舍。及至彼处。而积习相沿。因循滋弊。懦弱者苟幸无过。坐待瓜期。喜事者擅作威福。诸事多所掣肘。夫御史所以稽察人者也。今乃自作弊。后先相袭不为怪。岂朕差往本意。其乾隆五年以后。历任巡台御史。俱著交部严察议奏。台湾本有总兵道府大员。足资弹压。一切案件。原属本省督抚察核。似可不必另派巡察。以滋烦扰。至盛京等处巡察。所司不过注销案件等琐屑之事。于地方政务。亦未见有所裨益。所有各巡察之处。或应仍差往。或应一并掣回。著大学士九卿详议具奏。　　

○是日祭先蚕之神。皇后亲诣行礼。　　

○甲午。谕、据直隶总督那苏图奏称、从前奏请改拨运通米四万二千石。供应陵糈。所有杂费。经部定议。与截漕之例不符。未准支销。但拨运之米。必按季支给。非随放随支者可比。其收贮铺垫诸费。必不可少。请每石按给银二分等语。此项米石。乃抵拨截漕。为陵糈之用。所请之费。势所必需。著准其支给。其他采买之项。不得援以为例。该部即遵谕行。　　

○谕军机大臣等。据黄廷桂奏办固原兵民抢掠。未经身自前往摺内。又有去冬十二月内凉州标兵纠夥投递无名呈状。借粮度岁。道府等随经支借口粮。兵心均已宁帖等语。此案该督抚等。比时并未据实奏报。黄廷桂非因奏办。亦久已匿不上闻。看此则各边镇营伍中。暗为消弭者。更不知凡几矣。甘省自乾隆四年。凉州兵丁鼓噪。去冬仍复纠众借粮。而固原遂有夤夜抢掠之案。营兵多事。独该省为甚。虽曰风气强劲果敢。但致此之由。必有其故。或因提督屡易。未能熟悉军心。或因给饷之时。不无濡迟扣克。或有奸徒煽惑。乐于生事。或因时当偃武。若辈勇悍之气。无所发洩。辄借端肆横。或因大员不知轻重。专以姑息养奸。或因武弁不能体恤兵情。转以训练烦苛而致怨。皆不可不究悉其所由来。因病发药。先事豫防。亦该督抚所应留心体觉者也。前经传谕庆复。令其体察生事缘由。为善后长策。今再行申谕庆复、黄廷桂、令详晰体察。细究根原。据实奏闻。边省岩疆。最为紧要。务令严加整饬。剔除积弊。使兵丁奉令畏法。毋致妄行滋事。以肃戎伍。寻甘肃巡抚黄廷桂覆奏、查前次凉标。今番固原俱为支借口粮而起。盖因生齿日繁。既无买卖。又无手艺。惟赖饷银度日。寅食卯粮。稍加节禁。便出怨言。以致易于生事。善后长策。必须详妥。方克有济。业经扎商督臣庆复裁酌会奏。报闻。　　

○予故内大臣品级承恩公凌柱、祭葬如例。谥良荣。　　

○一等子旺扎勒故。无嗣。以其叔伍巴什、袭爵。　　

○免山东官台、王家冈、西由、三场灶地十一年分水灾额赋有差。　　

○乙未。上幸静宜园驻跸。至丁酉、皆如之。　　

○吏部等部会议、大学士管川陕总督事公庆复等、议覆西安布政使慧中奏裁同州府潼关县缺。其屯地钱粮等事。归驻劄之抚民同知管辖。并将潼关县学。改为厅学。仍留训导一员。原设之典史、教谕、大庆关巡检、俱裁。抚民同知一缺。改为冲繁难三项要缺。在外拣选等语应如所请。至分隶之户口、兵米、草束、常社各仓、驿递夫马、学额。并该厅之养廉、公费盐引、各项细数。应俟另议具题到日再议。从之。　　

○以故镇国将军伊克塔哈子杭麟、照例袭封头等奉国将军。多罗信郡王德昭子华龄。奉国将军查库齐子绰和诺、奉国将军伯祥子广安、照例袭封奉恩将军。　　

○免江苏睢宁县十一年分水灾额赋、六千七百二十两有奇。　　

○丙申。十三经注疏二十一史刻成。议叙提调、编校、校录监造、各官加级纪录有差。御制重刻十三经序曰。班固氏曰。六学者。王教之典籍。先圣所以明天道。正人伦致至治之成法也。汉代以来。儒者传授。或言五经。或言七经。暨唐分三礼三传。则称九经。已又益孝经论语尔雅。刻石国子学。宋儒复进孟子。前明因之。而十三经之名始立自宋易汉唐石刻之旧。五经始有板本。及明南北监板行。而笺疏传义。胪列具备。学士家有其书。传习弥广。顾训诂繁则蹖驳互见。卷帙重则豕亥易讹。或意晦于一言之舛。或理乖于一字之谬。校讐疎略。疑误滋多承学之士。无所取正我朝列祖相承。右文稽古。皇祖圣祖仁皇帝。研精至道尊崇圣学。五经具有成书。颁布海内朕披览十三经注疏。念其岁月经久。梨枣日就漫漶。爰敕词臣。重加校正。其于经文误字以及传注笺疏之未协者。参互以求其是。各为考证。附于卷后不紊。旧观刊成善本。匪徒备金匮石室之藏而已。书曰学于古训乃有获。传曰经籍者圣哲之能事。其教有适其用无穷。朕咨采敕几实无审定之暇。亦无鉴古之识。而惟是缉熙逊志。日就月将。则有志焉而不敢不勉继自今。津逮既正。于以穷道德之阃奥。嘉与海内学者。笃志研经。敦崇实学。庶几经义明而儒术正。儒术正而人才昌。恢先王之道。以赞治化而宏远猷。有厚望焉。御制重刻二十一史序曰。七录之目。首列经史。四库因之。史者辅经以垂训者也。尚书春秋内外传。尚矣。司马迁创为纪表书传之体。以成史记。班固以下因之。累朝载笔之人。类皆娴掌故。贯旧闻。旁罗博采。以成信史。后之述事考文者。咸取徵焉。朕既命校刊十三经注疏定本。复念史为经翼。监本亦日渐残阙。并敕校讐。以广刊布。其办讹别异。是正为多。卷末考证。一视诸经之例。明史先经告竣。合之为二十二史。焕乎册府之大观矣。夫史以示劝惩。昭法戒。上下数千年治乱安危之故。忠贤奸佞之实。是非得失。俱可考见。居今而知古。鉴往以察来。扬子云曰。多闻则守之以约。多见则守之以卓。岂不在善读者之能自得师也哉。　　

○礼部议覆、甘肃巡抚黄廷桂疏称、甘省土司。与州县卫往来文移。向无一定体制。请将土司三品至六品。分为三等。指挥使及指挥同知列为一等。与州县卫守备往来文移用平行手本。佥事列为一等。州县卫守备与佥事用照会。佥事与州县卫守备用牒呈。千百户列为一等。州县卫守备与千百户用牌票。千百户与州县卫守备用申文。查指挥使及指挥同知。虽系三品。其体统原不得与内地之三品等。若文移平行。不足以资弹压。请将该抚所分土司三等之处。分为二等其指挥使及同知佥事职衔者。与州县卫守备往来文移。州县卫守备用照会。指挥使及同知佥事用牒呈。其千百户与州县卫守备往来文移。州县卫守备用牌票。千百户用申文。再该抚称同知管辖土司。与知府之表率全郡者相似。应将指挥使指挥同知列为一等。与同知文移用牒呈。同知用照会。佥事千百户列为一等。与同知文移用申呈。同知概用牌票。查同知与州县卫。同属统辖土司之员。章程自宜画一。应令指挥使指挥同知佥事。与同知文移用牒呈。同知用照会。千百户与同知文移用申呈。同知概用牌票。从之。　　

○工部议覆署江南河道总督顾琮疏称、清河北岸李家庄缕堤。贴近盐河。溜势北趋。直扫堤根。顶冲至要之处。需儹筑挑水坝长二百二十丈。以保堤工。应如所请。从之。　　

○免山西阳曲、太原、二县十一年分水灾额赋二千六百八十两有奇。　　

○丁酉。谕军机大臣等。瑚宝前赴固原时。已经批谕。令其宽严得济。留心酌中化嚣。凌之恶习、近据庆复奏称、许仕盛不得兵心。而二三悖逆之徒。乘机纠众。直欲谋杀提督。事既不遂。转而抢劫等语。观此则固原兵丁之骄纵犯上。不法已极。亦由于许仕盛急遽轻率。有以激成事端。此番办理。于已往之事。自当尽法重惩。业经督抚审拟题结。瑚宝莅任。应加意整顿。但亦不必过于峻厉。彼无知之辈。愚悍性成。易为流言所动。必当安慰众心。使共知国家豢养体恤之深恩。守法奉公之大义。瑚宝身系旗员。向曾驻防在外。谙习边情。今简任提督。勿因甫经到任。急切办理。以致人心惶惧。当慎密持重。缓急得宜。使兵知畏法。渐次转移可耳。前曾传谕庆复、黄廷桂、令其体察该处兵丁。何以易于生事。或因提督屡易未能熟悉军心。或因给饷之时。不无濡迟扣克。或有奸徒煽惑。乐于生事或因时当偃武。若辈勇悍之气。无所发洩。辄借端肆横或大员不知轻重。专以姑息养奸或因武弁不能体恤兵情。转以训练烦苛而致怨。当究悉其由来因病发药。先事豫防可并传谕瑚宝。令其逐一体察将来如何整饬化导。方为善后长策详晰斟酌奏闻。再据庆复奏称、固城内外。兵多民少。而民人中回子过半。回子中有掌教。专司教约等语。夫掌教乃回教中私自推择充当。非强有力而为众所畏。则必狡黠而足以笼络众心。方肯受其约束。此于人心习尚俱有关系。但相沿已久。而若辈人众心齐。蔓延各省。未易绳以官法。骤为改革。向来地方官。平日并不留心防范。不能禁制于未发之先。以致屡屡生事。瑚宝驻劄固城。应就近时时体访。量度情形。慑服销弭。以期永杜衅端。乃边镇地方切要之务。不可如庆复等至彼时面呼掌教之人。谕令约束。是转假掌教以事权。张其声势。非计之得也。标兵中回人太多。彼倚恃身在戎行。敢于滋事。应留心分别。其豪悍者惩革之。怯懦者沙汰之。渐次整饬。使营伍肃清。但不宜显露形迹。并不可以此意宣示营弁。防其稍有洩漏。又致讹言骇听。所关更复不小。慎之。　　

○豁除广西郁林州荒田。八十三亩有奇额赋。　　

○缓徵湖北汉川、枣阳二县十一年分水灾额赋。　　

○戊戌。上回圆明园。　　

○大学士等议准福建道监察御史葛德润奏称、外省地方事件。未经申覆。先具禀帖。盖以补文移所不及。而不肖之员。挟嫌报怨。驾虚造端。献能于上。辄肆诋毁。更有狡诈之徒。于谒见上司时。意所倾陷。借事阴中。听者不觉其入。实为外省积习。嗣后文武官员。具禀上司。除应办公事外。不得妄言上官及同寮文武短长。如有挟私密谮者。该督抚秉公查察。一涉虚诬。即严行参处。若属员进谒。于公事外。乘间浸润。意在中伤者。即面加斥责。庶为吏治人心之助。从之。　　

○又议准顺天府府尹蒋炳、府丞孙灏奏称、近闻各省学臣。因科举名数稍减。贡监可赴京应试。遂止于生员内录取。贡监多有遗弃。请敕下各省学臣。将本省贡监。与生员一体录科不得豫立成见。庶士子无赴京跋涉之艰。而京闱号舍。亦不至有不能容纳之虑。得旨。依议速行。　　

○又议准、顺天府府尹蒋炳、府丞孙灏奏称、直隶每举人一名。录科八十名。应取科举七千九百二十名。贡院号舍仅万间。除满、合、夹、旦、卤、皿、等字号。须用四千余间。所余止五千余间。万难容坐。直隶文风。较江浙两省究属有间。请照山东省每中一名。录取六十名。得旨。依议速行。　　

○予故内大臣叶楚、祭葬如例。　　

○免直隶丰润县越支场灶地、十一年分旱灾额赋十之二。并予缓徵　　

○己亥。上诣皇太后宫问安。　　

○上还宫。　　

○铸给直隶静海县独流镇巡检司印。从总督那苏图请也　　

○免江苏山阳县、淮安卫、十一年分水灾额赋、二千五百两有奇。　　

○赈奉天锦县、广宁、二县。被水灾民。　　

○庚子。上以和敬公主下嫁。御保和殿筵宴。　　

○谕、朕普免天下钱粮。今岁系安徽省轮免之年。闻该省有马田稻租一项。系归公官田。不在蠲免之例。但念民佃终岁勤动。不得一体邀恩。未免向隅。著加恩将马稻租息。蠲免十分之三。俾耕佃农民。均沾实惠。该部遵谕速行。　　

○户部议准、前护山西巡抚陶正中疏称、大同府属丰川卫。乾隆十年分劝垦旱田二顷三十亩。应徵额银。照例升科。从之。　　

○以固伦和敬公主、下嫁科尔沁辅国公色布腾巴勒珠尔。授为固伦额驸。　　

○改铸山西总理旗民蒙古事务分巡归绥兵备道关防。从巡抚爱必达请也。　　

○辛丑。上诣皇太后宫问安。　　

○谕曰、大学士庆复。在外多年。纶扉重地。应召取回京。办理阁务。昨岁四川瞻对之役。甫经告竣今又有大金川番蛮、肆横不法。已命庆复相机征剿。今思彼地番众。恃强生事。屡屡不能安辑。必须经理得宜。始可永远宁帖。贵州总督张广泗。于此等苗蛮情形。素所熟悉。贵州地方。张广泗料理以来。现在妥协苗种向化。可以无虞。川陕总督员缺。著张广泗补授不必来京。即由贵州取道速赴川省大学士庆复。俟伊到川之后。将彼地事机情形。详悉告知。或可回京。或仍应留川一同办理。自行酌定。不必急于赴阙也。云贵二省。原系总督一人管辖。著仍复旧制。即以张允随授为云贵总督。图尔炳阿著授为云南巡抚。孙绍武著授为贵州巡抚。　　

○又谕、山东临清卫上年被水成灾。坐落济宁鱼台之十三屯。因分数较轻。未邀加赈。第念该处连被灾伤。当此青黄不接之际。小民糊口艰难。著照济宁等处之例。极贫加赈两月。次贫加赈一月。以资接济。其郯城县从前遗漏户口。著该抚查明。补给一月赈粮。以免匮乏。至被灾各该县境内。有上年秋成少歉。尚未成灾者。虽非被灾民人可比。但与灾地俱属毗连。输将未免拮据所有应徵旧欠钱粮。亦著加恩、缓至麦熟后开徵俾民力得以稍纾。该部遵谕速行。　　

○又谕、向来直隶有歉收地方。需用米石。彼此商贩有将奉天米石。由海道转运内地者。原属应行之事至将奉天米石。运往山东。惟雍正八年议行一次。此后间有歉收之年。俱未举行。或因山东与直隶天津不同。其海道遥远。逼近外洋。恐有奸商透漏。接济奸匪之弊。且奉天上年有被水州县。即直隶天津等处。运贩亦已停止。今赵青藜请令山东小民往奉天采买海运。其应否举行之处。著大学士会同该部详悉定议。速行具奏。　　

○壬寅。谕、上年豫省被水州县。已经按例赈恤。俾灾民不致失所。惟归德府之永城、鹿邑、夏邑、商邱、柘城、五县。连年歉收当此青黄不接之计。农务方殷。小民正资接济。著该抚查明。将此五县被灾六分之极贫。及七分以上极次贫民。加恩展赈一月。使食用有资。安心及时耕作。该部遵谕速行。　　

</div>
    <div class="pagination">
<a href="清实录乾隆朝实录_page394.html">上一页</a><span>...</span><a href="清实录乾隆朝实录_page390.html">390</a><a href="清实录乾隆朝实录_page391.html">391</a><a href="清实录乾隆朝实录_page392.html">392</a><a href="清实录乾隆朝实录_page393.html">393</a><a href="清实录乾隆朝实录_page394.html">394</a><span class="current-page">395</span><a href="清实录乾隆朝实录_page396.html">396</a><a href="清实录乾隆朝实录_page397.html">397</a><a href="清实录乾隆朝实录_page398.html">398</a><a href="清实录乾隆朝实录_page399.html">399</a><a href="清实录乾隆朝实录_page400.html">400</a><span>...</span><a href="清实录乾隆朝实录_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
