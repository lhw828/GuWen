<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 70 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 70 页/共 505 页</h1>
    <div class="content">
　　

同治元年。壬戌闰八月。辛卯。谕议政王军机大臣等、都兴阿奏、访获习教匪徒一摺。里下河地方完善。久为粤逆垂涎。岂容复有此等匪徒另生枝节。都兴阿派员拏获曹怀富等数名。又起获经卷数种。会单结单判簿歌句碑文及白布方旗各件。其为结党传教。居心叵测。已属确凿。更难保不暗结江南粤逆乘闲思逞。此事实为江北巨患。首犯韩富春、朱太美、李侍商、吉得灿、吉长明、及潘宋小、许鹤涛、张幅沅即张沅汰等。必应悉数弋获。尽法惩治。方能使余党闻风解散。都兴阿已饬署扬州守朱忻前往泰州。会商乔松年设法严捕。并著吴棠遴派得力员弁会同密拏务获。严行惩办。不准一名漏网。傥几事不密。致该匪等匿迹远扬。惟都兴阿吴棠是问。曹怀富供内。有习教之人江南最多。及韩富春等聚徒或数千人或一二万人不等之语。邪教蔓延。如此之广。吴棠何以平日毫无闻见。此项教匪。所习系属何教。摺内声叙。殊未明晰。著即将确实情形。迅速具奏。并将起获之会单等件。一并进呈。朱加和系习教重犯。何以得于夜闲渡河投水。看守管解之员。有无徇情故纵情弊并著不动声色。严密查究。据实具奏。都兴阿另片奏江面水师布置情形。及派拨陆师。分驻靖泰各等语。所筹尚属周密。即著督同黄彬、吴全美等、懔遵前旨。梭巡策应。逐段严防。毋稍疏懈。太平港一带。既有逆匪编扎木篺。意欲窜对岸。并著饬令副将蔡东祥。游击胡世英等、各于水陆要隘。严密扼守。不得稍有疏虞。将此由六百里各谕令知之。　　

○又谕、英桂奏、捻回各匪。偪近晋疆。请增兵募勇一摺。晋省兵勇柔懦。大同镇标。兵数无多。自应亟筹添募。惟吉林黑龙江马队。屡经各路徵调。无可再拨。现将驻扎南苑之吉林黑龙江马队官兵六百余名。尽数调赴山西。德兴阿行抵蒲州。道阻不克赴任。著准其暂留晋省。将此项官兵。交其统带。该副都统务须勤加训练。以期得力。绥远归化一带。防守亦关紧要。著英桂仍遵前旨。与该将军等妥筹布置。并饬沿河州县。于官私各渡。严密盘查。毋令奸匪偷渡。将此由六百里谕令知之。　　

○又谕、多隆阿奏、亳颍捻匪。突扑商南县城。谒力守御。现已解围西窜。分军追剿一摺。捻首姜台淩率领大股。直犯商南。多隆阿以少击众。设伏用奇。使大股逆捻。痛受惩创。足见胆识过人。深堪嘉尚。该将军现已檄调温德勒克西等迎头截击。在武关一带力战获胜。未使窜越。使亲督王万年等营。跟踪追蹑。乘此声威。两路夹攻。谅不难歼除净尽。惟荆子关踞匪。甫由淅川窜走。复有捻匪数股。窜至双禄山。多隆阿现饬朱希广等、随同穆图善相机防剿。第各路巨匪。同时并举。该将军兵分力单。深恐应接不暇。著官文速饬道员梁作楫率勇会剿。金国琛现在襄樊著即迅饬就近选派兵勇。驰赴淅川一带策应。俾穆图善得以回顾荆子关。不至为逆匪所踞。洪贞谦已赴南阳。自应就现有兵力。迅将淅川回窜之匪。痛加剿洗。著郑元善严饬该署司、督率卢得胜等奋勇前进。毋得以添兵助剿。藉口迁延。致干重咎。双禄山股匪。系由何处窜至。郑元善何以又未派兵拦截。是否所派之兵。与贼避道而行。该抚为所蒙蔽。仍著郑元善酌派兵勇。迅速进剿。傥任贼长驱。蔓延邻省。惟该抚是问。多隆阿一军。将来雕剿捻粤各匪。兼顾楚豫等省边防。止可作为游军。恐难久驻一处。商南为陕省冲要。时有匪徒窥伺。胜保责无旁贷。并著随时力筹防御。俾发捻各匪。不至阑入陕境。方为妥善。将此由六百里各谕令知之。　　

○兵部议覆黑龙江将军特普钦奏、呼兰界址辽阔。额兵四百八十四名。不敷操防。请于该城各旗闲散幼丁内。挑选二百名。作为副甲。一律训练当差。遇有正兵缺出。由此拔补。仍随时挑补足额。每名月给工食钱三吊。并于城守尉衙门、添设委笔帖式三员。襄办署务。即于兵丁内拣选。给与虚衔。仍食原饷。应如所请行。从之。　　

○派镶黄旗蒙古都统穆腾阿、正红旗汉军都统富明阿、正白旗满洲副都统熙拉布、随同恭亲王、醇郡王、管神机营事。　　

○壬辰。谕议政王军机大臣等、直隶交界地方。马贼横行。若不迅速剿除。势将酿成巨患。著崇厚、宝山、迅饬派出之护总兵春霖等、速赴直东交界地方。会合各路兵勇。实力摉捕。务将桑园四女寺等处、积年盗薮。悉数歼除。毋稍迟延。将此谕令知之。　　

○又谕、僧格林沁奏、追剿回窜败匪。进扎永城。及苗沛霖现应驾驭情形各摺片。业经明降谕旨。将卓明阿等照所请奖叙矣。其营总富和等、由砀山追剿永城之薛家湖郭家楼等处残匪。沿途截杀殆尽。仅余捻首数名。及零星从贼。奔败回巢。所办甚属妥协。僧格林沁现饬富和、并添派之翼长全顺、会同恒龄、卓明阿马队。驻扎永城。一俟永亳一带。积潦渐消。道路可行。即行相机进剿亳州捻巢。该捻等叠经痛剿。一经直捣老巢。势必穷思铤走。若令东西纷窜。官军移向各路往追。贼又绕路回巢。官兵又复回攻。必至往来周折。为所牵掣。总当豫为筹画。谋定后动。方免临时互相推诿。贻误事机。僧格林沁现在夏邑。将由北路进兵。将来各路约齐会剿之时。贼如窜往北路。即由该大臣拨兵追剿。其贼窜西路。应由唐训方拨兵追剿。贼窜东路。应由吴棠拨兵追剿。贼若南窜。即三路合力追剿。均著各专责成。先期妥为布置。毋得观望迁延。自干罪戾。其毛昶熙所部。驻扎营廓等处勇营。并著僧格林沁酌量随同官军。应由何路进攻。妥为调遣。楚军应由南路进攻。其西路贼窜。责令追剿。是否足敷分拨。唐训方甫莅皖军。于进兵情势。未知能否洞悉。既据僧格林沁将督催楚军进剿捻巢各情。移咨曾国藩。即著妥为筹议。并将驻扎颍郡楚军。道员蒋凝学是否堪以统带。抑应添派得力提镇大员督率之处。一并妥筹兼顾。吴棠驻军清淮。筹防里下河一带。于亳州东路灵宿等处。亦恐相距稍远。黄开榜派赴徐州。代领田在田一军。应令如何酌量进扎。袁甲三尚驻临淮。应与吴棠等如何各分汛地。合力进攻之处。均当豫为筹定。总之各路责成。均须严密部勒。方能及时同心戮力声势联络。著该大臣等会同商酌尽善。迅即奏闻。郑元善现赴河洛。督办西路。所统各军。虽难撤回助剿。惟毫捻如由西北两面窜走。均系豫境。著郑元善、毛昶熙、严饬各属文武官绅。率领兵练。协同官军防剿。如有贼由何路窜逸。不能实力堵御。该地方官吏。与带兵将领。厥罪惟均。苗沛霖反覆再三。其叵测情状。天下闻知。此次因僧格林沁劄谕该练。欲用之剿捻。遂乘机具禀申诉。揣其意。一则欲借僧格林沁抑制李续宜。撤去楚师。一则欲借剿捻之名。冀僧格林沁奏准。还其前此占踞之利薮。一面之词。毫无情理。而阴鸷之谋时流露于意言之表。苗沛霖如果能带练剿贼。为国出力。朝廷屡经明谕。贳其既往。予以自新。该大臣等何难待之坦白。尽释猜嫌。但必须悔罪归诚。有杀贼攻城之实据。方可加之信任。若仍心迹闇昧。或阳为助剿。而与贼阴相结纳。或欲冒官练之名。以胁制民圩。希图煽惑。朝廷亦必洞见肺肝。谅该大臣等亦断不以欲资其力。稍涉迁就。致为所惑而忘后患。著僧格林沁、曾国藩等、仍各悉心会同察度。妥筹万善。正阳等处厘卡。既已交出。该练等果能随同剿贼。曾国藩等并当筹给饷需。至寿州正阳关等处。利源所在。断不得令该练等藉词饷需。再图侵占。前次逆首陈玉城就捦寿州。其骁悍之众。尚有二千余人。苗沛霖收隶所部。现在曾否遣散。其窜扰南阳一股捻逆。有无此项余党。并著僧格林沁等查明具奏。将此由六百里各谕令知之。寻奏、遵查苗沛霖所收陈逆余党。因带往江沟集剿捻。遇发逆马芢和与捻合股。遂逃归马逆队内。现留苗沛霖处无几。其南阳窜匪。未据各路禀报。无从深悉。报闻。　　

○又谕、僧格林沁奏、苗练楚军。彼此不睦。宜暂用驾驭。并将给苗沛霖劄谕。及苗沛霖原禀。咨送军机处呈览等语。苗沛霖以怀远生员。充当练总。蒙文宗显皇帝破格施恩。擢任川北道加二品衔。宜如何激发天良。剿贼图报。乃有窃踞城邑偪胁民圩惨杀绅练各情事。即生捦陈玉城。亦因庐州兵势众盛。是以缚献渠魁。并将陈玉城死党二千余人。留为己用。畏恶李续宜。时思去楚军以自便。其实楚军未曾与苗练打仗。李续宜亦非一意主剿。正阳关寿州皆国家疆土。此时畏李续宜之威。始行退出。又岂能藉口居功。详阅原禀。如粤逆送印加官封王赠女。已据供认不讳。而该大臣劄谕苗沛霖。有楚军如有寻衅之处可随时禀报。以凭核办等语。设使该练无端捏造楚师寻衅。前赴该大臣行营禀讦。必当探访真确。详细权衡。不可轻听。致蹈胜保前辙。该大臣欲用苗练以剿捻。自系虑苗练与捻众句合。更难著手。惟该练阴鸷居心。能否真心助顺。尚不可知。此时附苗各圩。已有数百处反正。特恐苗沛霖得该大臣劄谕。复向各圩偪胁。假公济私。亦不可不严为防范。要之苗沛霖之为降为叛。总以剿捻之真假为凭。如果随同僧格林沁力破捻巢。不独前罪尽宽。并可加恩录用。然必须将所踞城邑民圩尽行退出。厘卡利源一一归公。伊但带练随剿核其人数若干。酌拨粮饷。方为妥善。且俟苗沛霖覆禀。果肯与僧格林沁约期见面。再行酌量办法。或推心以置腹。仍杜渐而防微。袁甲三昨日所陈四条。曾经录寄该大臣。所称苗沛霖能唆令该大臣与楚师构衅。及窥破北路虚实。皆属意中之事。该大臣定能先见及此。该大臣公忠体国。自无丝毫成见。但左右之人。不能尽如该大臣之存心。恐营内办事之员。有受其贿属。贪利忘害。代为乞恩者。亦须加意防维。毋得为所蒙蔽。苗沛霖前依胜保以自固。此时复思附僧格林沁以图存该大臣能深明其底里。则用其力以剿贼。亦可有益无损。至将来进剿捻巢之时。河南为大营后路。不可不慎之又慎前因南阳被围。郑元善未能督兵救援。径回省垣。办理监临事务。当经谕令该抚于出闱后。即行驰赴河洛实力剿办旋经官文等派令道员金国琛剿办南阳贼匪力解城围。多隆阿攻克荆子关曾未闻豫军随同剿办。发捻各匪。屡次由豫赴陕。复由楚窜豫。毫无遏堵。即如陈得才一股。由豫穿行至陕。复由陕回窜。虽经郑元善奏报各属剿击情形。何以未有一处能行拦截。是否空言搪塞。毫无豫备。抑系地大兵单不敷分布。又如杨长春、杨飞熊、李续焘、皆屡经行阵之将。破著战功。此时何以并无功效是否郑元善调度无方。该将弁等不能乐为之用。僧格林沁近在夏邑。著即查明具奏毋稍偏徇。苗沛霖一事本日寄谕该大臣等会剿捻匪。业已言其大略。因此事机宜较密。有非事外人所能与闻者。用再重言申明将此由六百里密谕知之。　　

○钦差大臣僧格林沁奏、捻匪北窜。力疾亲往。得旨、览奏倍深系念。该大臣惟当随时调摄。以副期望。　　

○以山东鱼台剿捻出力。赏副都统那木萨赉扎布台吉诺林丕勒黄马褂。侍卫卓明阿、副都统玛呢巴达拉、巴图鲁名号。佐领成群等花翎。云骑尉倭兴额等蓝翎。余加衔升叙有差。　　

○调察哈尔马队二百五十名。赴钦差大臣僧格林沁军营备用。　　

○癸巳。谕议政王军机大臣等、前因回匪扮作难民。图窜绥远归化两城。谕令德勒克多尔济等实力堵遏。密速查拏。兹据奏称、先已添派官兵沿河巡防。远出侦探。并饬乌兰察布伊克昭两盟。练兵备调。令归绥道劝办团练。以助兵威。所筹尚为妥协。著即督饬官弁认真巡查。务须布置周密。守御谨严。毋令奸宄得以溷迹。方为妥善。所需经费。准其先将徵存税银九千五百两截留。撙节动用。惟此系解部要款。仍著英桂另筹赶解。以清库款。将此由五百里各谕令知之。　　

○又谕、韩超奏、委署总兵人地未宜。请旨办理等语。据称贵州安义镇总兵一缺。经徐之铭委令尽先参将回教马联升署理。并未与韩超等咨商。马联升办事如何。韩超等未能深悉。黔省军务方殷。恐有窒碍。自系实在情形。马联升既于该省人地未宜。即著徐之铭将该员撤回。贵州地方。虽系云贵总督兼辖惟徐之铭籍隶贵州。于该省地方公事。尚未会衔。何以此次并不会商韩超田兴恕。辄派员前往署理。嗣后遇有该省武职总兵以下缺出。由该署抚等就近酌量会委。以期得力。徐之铭毋庸拣派前往。将此由五百里谕令知之。　　

○又谕、韩超等奏、徐之铭委回教马联升署理黔省总兵。并授意林自清前赴川黔等语。本日已谕令徐之铭。将马联升撤署镇篆。改由韩超委员署理矣徐之铭现为回人挟制。恐其迁延不办。著潘铎、张亮基、于到滇后。即行查明。如马联升撤委一事。徐之名尚未办理。即著潘铎等将该员撤回滇省。另行差委。至林自清率众入川一节。前据徐之铭奏称。系林自清自行呈请。现经韩超饬令镇甯州地方官。传询林自清之父。据称接林自清家信。内有系由徐之铭授意而行之语。徐之名两次行文韩超。始则称林自清赴川助剿。未奉谕旨。率行起程。不受节制。恐入黔扰累地方。继又称贵州安南县危急。委林自清赴援。前后自相矛盾。是该抚之办事乖谬奏报欺饰。已可概见。著潘铎、张亮基、传询林自清。是否该员自愿赴川。抑系徐之铭授意遣往。据实覆奏。将此由五百里各谕令知之。　　

○又谕、韩超、田兴恕奏、黔省上下游办理军务情形一摺。黔省群盗如毛。旋灭旋起。据所奏称上下游各府□□听州县有贼处所。均经派拨兵弁分路剿办。因天柱铜仁一带。紧接桂疆。叠经咨由湖南调派劲旅越境。以剿为防。思州府知府陈昌运、总办下游团防。著即饬令会同楚军合力兜剿。田兴恕叠经谕令带兵前往四川。交骆秉章差遣。此时谅必早已奉到。迅速起程。韩超身任疆圻。地方军务。责无旁贷。沉宏富等带兵将领。向称得力。著即督率各该员等及各地方文武。将各路贼氛次第埽荡。各省贵州协饷。曾经照该署抚所请饬催。韩超仍应设法。将劝捐及厘卡一切。派委妥员善为经理。以资接济。不得以饷绌兵疲。藉词延宕。以为卸责地步。楚军越剿收复之各地方。黔省务当派委贤员妥为绥辑。其毗连境地。如尚有贼氛未靖之处。仍著会商毛鸿宾、饬令楚省诸军合力剿办。江忠义简署贵州提督。节经饬令迅速赴黔。该员久历戎行。到黔后韩超将地方军务。与之商同办理。速靖边隅。贵州武职。自总兵以下缺出即总由韩超会同提督委署。奏明办理。并已谕知徐之铭等钦遵。林自清拥其练众入川。经由黔境。经韩超饬令该地方文武堵截。未容入境。所办尚妥。徐之铭在滇为回众及林自清等所胁。办理诸形荒谬。滇黔交界处所甚多。仍著韩超饬令各地方严为防范。毋任滇省匪徒潜谋窥觎。肆行窜越。将此由六百里谕令知之。　　

○命都察院左都御史李棠阶在军机大臣上行走。　　

○以贵州省城防守出力。赏知府赵崇庆、副将文衡花翎。把总陈永福等蓝翎。余升叙有差。　　

○以贵州埽平狆匪。安顺肃清。赏总兵官罗孝连提督衔。擢千总李萼以游击用。并赏花翎。余升叙有差。　　

○以战功叠著。予贵州副将丁永升以总兵官＜??闲＞放。　　

○以贵州黔西拏获贼目黄添然。赏知州汪维翰等蓝翎。　　

○旌表守正捐躯直隶献县民崔三妻刘氏。　　

○甲午。以神灵佑助。颁陕西潼关□□听关帝庙扁额。曰神威佑顺。泾阳县关帝庙扁额。曰灵昭保障。　　

○谕内阁、李棠阶奏、沥陈下悃。恳请收回成命一摺。李棠阶经特＜??闲＞在军机大臣上行走。当此时事多艰。受特达之知不次超擢。自应竭尽悃忱以资倚畀。其毋庸固辞。　　

○又谕、御史裘德俊奏、州县缉捕处分。请酌量议减。并于限内停其更调。所获盗犯。无论本境邻境。同一奖叙等语。所奏不为无见。州县公事繁多。处分愈严。动多掣肘。遂至讳盗等弊。习为故常。其业经申报者。该上司不能不为弥缝。于限内更调。名为从严惩处。实则州县有恃无恐。捕务废弛。互相讳匿。甚属无益。著该部于摺内所指各情。悉心妥议具奏。以昭核实。　　

○又谕、裘德俊奏、牧令宜加体察等语。所奏甚是。州县为亲民之官。地方利弊。民生疾苦。全赖州县为之区画。方足以苏民困而清吏治。该州县等均朝廷命官。岂竟不知自爱。甘犯贪污。乃朝廷时加访察。而循良廉洁之吏仍少概见。岂该州县竟无天良。不知愧奋。总由宿弊未除。欲勉为廉洁而无由。甚可悯念。裘德俊所称州县命盗钱粮之解费。差使节寿之应酬。需用浩繁。养廉既行摊扣。耗羡又复归公。势必取诸民闲。均系实在情形。自应悉行裁革。俾州县得以从容展布。不至扰累小民。从前湖北巡抚胡林翼、裁革州县一切浮费。故吏治蒸蒸日上。近日两江总督曾国藩、江西巡抚沈葆桢、请裁革江西摊扣各款。以清弊源。洵能仰体朝廷澄清吏治之意。实心办理。各直省自宜仿照举行。嗣后州县解费酬应等项。均著永远裁革。除钦差兵差照例供应外。其余过往差使。以及本省上司。一概不准应酬。违者以违制论。其摊扣各款。应如何酌量裁减。并著妥筹具奏。各直省大吏受恩优渥。正可藉此自励廉隅。而州县中稍知自爱者。亦可勉为循良。以备朝廷任使。傥仍敢肆行贪污。必当按赃从严治罪。经此次训谕之后。各直省大吏。务当实力举行。勒限一年妥为办理。傥别经发觉。或经访闻。仍有收受节寿需索解费等弊。必将该上司从重惩处。毋谓言之不豫也。将此通谕各直省督抚知之。　　

○又谕、裘德俊奏、京控案件。请专归该省臬司审理。以重责成等语。小民负屈莫伸来京呈诉。经各该衙门据情上达。无不发交各该督抚亲提审讯。原期民间冤抑。得以彻底澄清。乃奉旨交审之案。层见叠出。其据实平反者。百无一二。虽其中藉端健讼。固不乏人。而始终冤抑者。正复不少。总由封疆大吏。以民间京控为多事。视交审谕旨为具文。名为亲提。实则发交承审委员设法消弭。甚至仍令承审州县参预其间。该委员瞻徇情面。无论是非曲直。必偪令原告之供。与原案适相符合。而又以怀疑妄控等情。开脱原告。两造既无重大罪名。该州县亦遂免审断不平处分。以致小民沉冤莫雪。呼吁无门。积习相沿殊堪痛恨。嗣后各直省督抚遇有京控交审案件。著专派臬司虚衷讯鞫。俾两造之心。尽皆折服。不得豫存成见以专责成。俟定谳时。仍由该督抚亲提审讯。务期毋枉毋纵。不准稍有回护。以副朝廷勤恤民隐之至意。将此通谕知之。　　

○谕议政王军机大臣等、有人奏、直隶景肃之交贼匪肆抢。地方官为之隐饰等语。畿辅最关紧要。节经谕令文煜、严饬该地方官协同委员查拏盗匪。叠据该督奏报。各属获盗多名。何以献邑肃邑尚有被抢之家。其因办团仇杀。是否因该团长办理不善所致。紫金山聚匪至五百余人之多。现在曾否解散。文煜岂毫无闻见。著即迅派干员前往查明该团众因何起衅仇杀。务得确情。秉公审办。其窝聚之匪。著即密饬巡缉兵弁迅速掩捕。毋任一名漏网。各处抢劫之案。并著迅速饬属查明。如查有不肖州县讳盗为窃。隐匿不报等事。即著从严参办。毋稍姑息贻患。将此谕令知之。寻奏、遵查紫金山并无匪徒屯聚。团勇捕贼被戕。非由仇杀。报闻。　　

○调礼部左侍郎沈桂芬为户部左侍郎。管三库事。转礼部右侍郎毛昶熙为左侍郎。以内阁学士庞钟璐为礼部右侍郎。仍兼署工部左侍郎。　　

○调云南学政孙如仅为江苏学政。命翰林院侍读学士颜宗仪提督云南学政。　　

○乙未。谕内阁、阿克苏办事大臣一缺。本年四月二十日＜??闲＞故崇恩。迄今四月有余。尚未据具摺请训。查无启行日期。殊不可解。崇恩历任山东巡抚有年。逸豫是耽。废弛贻误。荷文宗显皇帝不加重谴。弃瑕录用。改任京卿。本年复畀以阿克苏办事大臣之职。宜如何感恩图报。迅速起程。以重职守。乃竟视为畏途。观望耽延。全不以公事为重。胆玩已极。甚属可恶。此时若竟予罢斥。转得遂其自便之私。著该旗查明。严催起程。如敢迟延。即著严参惩办。西北两路各城。派往换班人员。兵部向未定有程限。以致该员等任意逗遛。恬不为怪。若不明定章程。何以重边防而儆疲玩。著兵部迅将西北两路将军都统、暨各该大臣等驻扎处所。逐一查明。各按程途远近。严定起程并赴任限期具奏。以杜规避。寻议、起程以两月为限。至赴任限期。伊犁一百九十三日。塔尔巴哈台一百六十一日乌什一百七十七日。叶尔羌一百九十五日。阿克苏一百七十三日。和阗二百八日。喀什噶尔二百三日。英吉沙尔二百二日。库车一百六十一日。喀喇沙尔一百四十五日。吐鲁番一百三十四日。乌噜木齐一百四十二日古城一百三十七日。巴里坤一百二十三日。哈密一百十七日。库尔喀喇乌苏一百五十一日。乌里雅苏台八十三日。库伦四十八日科布多一百五日。如有逾限。照武职官员赴任违限例核办。从之。　　

○又谕、罗惇衍奏、荐举人材。必须京外一体。请饬在京大员认真慎保一摺。国家陈纪立纲。得人而理。况值时事多艰。尤应登崇俊良。藉资干济。自上年屡降谕旨。饬令保举人材。各省督抚大吏。已将各该省政绩卓著之员。登诸荐牍。在京大员如大学士周祖培大学士衔祁寯藻、翁心存、协办大学士倭仁、侍郎宋晋、王茂荫等、无不各举所知。以备＜??闲＞用。科道如高延祜、薛春黎、郭祥瑞等、亦各有所荐举。人臣以人事君。在外者固应随时考察。在京者亦应加意摉罗。果其人材堪世用。信之有素。原不必俟有明诏。始可敷陈也。嗣后大学士、各部院大臣、于操守廉洁才猷卓越之员。平日真知灼见者。皆准胪列事迹。随时秉公保奏。惟明试以功。必须名实相副。傥该大臣等徇情亲故。结拜师生。或将彼此私人互相援引。以致被荐之后。毫无实效。并另有贪污劣迹。必将原保之员一并治罪。用副求贤若渴。循名责实至意。　　

○又谕、罗惇衍奏、请饬各省督抚。将欠解库款。凑定数目。立限解京一摺。各直省应解库款例应年清年款。况当此经费浩繁之际。该督抚等尤应按限筹解。以裕库储。查山西广东山东河南四川福建湖南湖北江西等省。短解库款。为数甚钜。即使用兵省分需费浩繁而完善之区。岂容膜视库款。相率疲玩。所有应行先提之山西八十万两。广东六十万两。江西新旧漕折四十万两。九江关税三万两。四川山东河南各二十万两。福建十五万两。直隶旗租十二万两。均著照数先行提解。湖北现欠漕折银十万两。湖南现欠漕折银六万两。著照数迅解外。无论何项。均各再行酌提五万两解部。其河东加课欠解十万两。长芦盐课欠解五万两。山海关徵税欠解十万两张家口徵税欠解一万五千两。均著各照欠数统限年前赶紧解京。毋得再事推诿。并著该部明定处分。以为玩视京饷者戒。　　

○谕议政王军机大臣等、本日据恭亲王等、面呈崇厚致总理各国事务衙门信函。内称副将华尔于八月闲进剿慈溪。受伤身故。现在所部常胜军。暂交部将白齐文、法思尔德接带。英国却欲荐人。尚在未定并据法国公使哥士耆函称。甯波与余姚势甚危急。亟宜严加堵御所有前已议准该国副将拉伯拉德在甯波管带本兵。并训练中国兵丁。请总理衙门行文李鸿章迅给凭劄。并令左宗棠转饬甯波道将该处防务统交筹办。必可竭力部署各等语。华尔以外洋归诚之人。从前虽箭有骄悍。而此时既为中国效力。御贼捐躯。自应奖恤优加。以为外国观感。谅薛焕等必当奏请恩恤。惟当胜军必需干练之员方可接管白齐文、法思尔德、确系何国之人。是否胜任。抑或径用中国大员接管。著薛焕、李鸿章、左宗棠、妥为筹商。迅速办理。至崇厚函内。有英国却欲荐人之语。而哥士耆又称欲令法国副将拉伯拉德接办甯波防务。有无窒碍。甯波上海。曾否令其训练兵丁。并著察核具陈。此时借资外国兵力。不无后虑。而甯郡滨临海隅。又恐中国兵力不及。现已饬令总理各国事务衙门与英法公使筹商。如令该二国人带兵。必须如华尔之呈请归入中国版图。愿受节制。方可予以兵柄。薛焕、李鸿章、亦著按照此意。与在沪领事等官妥筹酌办。不可稍有拘泥。致误海防大局。将此由六百里各谕令知之。　　

○又谕、总理各国事务衙门奏、布路斯国公使到沪。请派大员互换条约各摺片。所有此次互换条约。即著派薛焕办理薛焕等所称该公使系属领事。不应径用照会。亦为体制起见。现经总理各国事务衙门、拟先令于上海司道中酌派一员出名照覆。即由给与照会之司道与之换约。傥该公使必欲索取全权大臣字样。薛焕即援照与比利时国换约之例。由薛焕拟给照会换约。总之国家体制所在。争得一分。即获一分之益。惟在薛焕与李鸿章相机筹办。谅该大臣等熟悉情形。自能悉臻妥协也。总理衙门片。著钞给阅看。将此由六百里各谕令知之。　　

○又谕、恩麟奏、甘饷匮竭。请饬拨解一摺。甘省为边疆重地。撒回虽经投诚。筹办善后事宜。亦属刻不容缓。著英桂无论何款。赶紧设措银二三十万两。遴委妥员。由陕西之韩城洛川鄜州一带。绕道解赴甘省。以济要需。毋得以道路梗阻为词。稍事延宕。前据英桂奏河东应解甘饷。先后筹银十万两。委员管解。业经起程。该藩司迅即派员迎提可也。将此由五百里谕知英桂、并传谕恩麟知之。　　

○兵部等部议覆、署贵州巡抚韩超奏、黎平府屯田章程。拟分两军六哨。设立守备千总各二员。把总四员。外委六员。分司管带。于军营出力候补人员内拔补。另设屯守备二员。千总把总各一员。外委二员。屯长四十名。专司收支屯粮稽查田亩。仍按年报部查核。应如所奏办理。从之。　　

○丙申。谕内阁、御史曾协均奏、牙行行凶勒索。请饬地方官拏办。并将已经领帖牙行销除等语。牙行领帖纳税。前经户部查明。奏准停止。何以尚有奸民藉端勒索。以致粮石船只。不能北来。实属大干法令。著文煜按照所参各节。严饬地方官按名拏获究办。所有牙行在部已领之帖。应如何饬令各州县一体缴销之处。并著户部妥议具奏。寻奏、各牙行已领部帖。交本年课银者。应责成地方官查明。如安分守业。准其暂设。俟有事故。陆续芟除。其未经交课换帖者。勒限一月缴销。从之。　　

○谕议政王军机大臣等、胜保奏、武关等处发捻各匪纷窜情形。并请将黑龙江马队。仍调赴陕等语。现在发捻各匪。同时西窜。窥伺武关。西同凤三府回匪未平。设令发捻各匪。乘闲阑入关内。则内外交讧。剿办更形棘手。著多隆阿督率所部。迅将商州商南一带屯聚贼匪痛加剿洗。并令温德勒克西等严扼武关。毋任贼踪窜入。现在各股巨匪。纷聚秦豫交界。多隆阿务宜督饬所部相机剿办。妥行调度。毋令顾此失彼。方为尽善。郑元善前奏捻匪由灵宝阌乡。折窜永甯卢氏。已派杨长春带队。于宜永嵩伊各境邀截。现在捻匪已窜至商雒一带。是豫军邀截之说。又成虚语。该抚于本省军务漫无布置。又不认真督剿。一味空言搪塞。以致大股捻各匪。同时纷聚商雒淅川一带。贻害本境。流毒邻封。实堪痛恨。著即迅饬杨长春驰赴商雒一带。会合楚军。速将匪股尽除。并派兵分布各境。以防回扑河陕。毋再玩误。致干重谴。胜保所留豫省之黑龙江三起官兵四百十五员名。前经僧格林沁调赴归德大营。著僧格林沁仍将此起马队。饬令营总音德善管带。前赴胜保军营。胜保之军。甚形单薄。副都统祥恩一军。留防寿州。经胜保调赴陕西。著袁甲三、唐训方、另行派兵。前赴寿州接替。以便祥恩一军起程赴陕。将此由六百里各谕令知之。　　

○又谕、胜保奏、咸阳官军。击退围扑营盘之大股回匪。乘势焚毁贼巢二处。现仍催调后路各军。以资剿办各摺片。陕西回匪。扑扰省城。虽经叠次剿杀而股数繁多。蔓延十数州县。官军从咸阳进攻。贼以全力抗拒。即著胜保、雷正绾、督饬诸军乘势进剿。飞饬留防寿州之副都统祥恩、项城之参领胜喜、并驻扎陕州之副将王佐臣等各军。迅速入陕。以厚兵力而资调度。贼虽大股西趋。同朝等处滨河。紧接晋疆。仍应防贼回窜。成明之军。在同朝一带。仍恐力单。该大臣饬令前赴同州。紧靠洛河择要扎营。尤恐距黄河较远。贼得乘闲抄袭其后。应如何添拨官兵。俾资战守。均著胜保酌量办理。胜保俟省城布置妥协后。即出省督剿。毋稍稽延。凤邠等处。毛震寿所派刘春堂一军。能否得力。其陕甘两省毗连处所。恩麟曾否将备调之兵酌拨。扼要严离。所派赴亭口华亭三水一带官兵。并著恩麟催令星速赴防。胜保即饬马德昭驰往统带。力筹防剿。郭刀刀股匪。攻陷甎坪厅。前经谕令饬毛震寿等实力堵御毋任得与洋县之贼句结。仍遵前旨飞饬督率兵团。严密堵截陕省剿回正当吃紧。其后路发捻。尤须豫筹堵截。毋令续行入陕句结。剿办更形棘手。该大臣仍应随时侦备。与多隆阿等联络策应。毋稍疏虞。将此由六百里谕知胜保、雷正绾、并传谕恩麟知之。　　

○命协办大学士工部尚书倭仁为大学士。管户部事。大学士周祖培管刑部事。　　

○以都察院左都御史文祥为工部尚书。仍兼署兵部尚书。　　

○以户部左侍郎董恂兼署礼部左侍郎。　　

○以山东范县城被贼窜陷。旋即收复。免知县过瑞云典史梁承棨罪。仍革职。　　

○丁酉。上诣观德殿几筵前行月祭礼。　　

○谕内阁、前因上海已革副将冯日坤、有纵兵通贼等情。叠经谕令曾国藩、李鸿章、严密查办。兹据奏称已革副将冯日坤、由镇江调赴上海。以办理内应为名。与苏贼李绍熙句通接济。咸丰十一年十一月。该革员由上海私运洋枪火药等项往苏济贼。经提督曾秉忠盘获。又上年五月。贼扑松江。该革员纵勇乘乱抢劫。所部兵勇二千名。并不足数。支领粮饷。多系侵吞。经李鸿章饬令来营。听候查办。该革员复乘闲脱逃。当经派员拏获。即于军前正法等语。已革副将冯日坤、以带勇武员。辄敢通贼济匪。冒饷殃民。迨经李鸿章饬令来营。听候查办。复胆敢屡次逃匿。李鸿章将该革员拏获。即在军前正法。办理甚为妥协。嗣后军营带勇员弁。如有纵勇扰民。暨冒饷通贼情事。即著按照军法从事。毋稍姑容。　　

○谕议政王军机大臣等、曾国藩、李鸿章奏查明已革副将冯日坤通贼济匪。扰民吞饷。当经李鸿章拏获。传旨正法。所办甚为妥速。闻此等通贼济匪之员。水师广勇居多。即冯日坤所部业经遣散之勇。亦恐有潜谋不轨者。仍著李鸿章留心访查。随时拏究。以靖地方。李鸿章另片奏守备刘厚和管带炮船本年五月初退守豆腐滨。失去炮船五号。六月下旬。乘驾长龙船一只。随带炮位四尊。潜至上海逗遛。经参将李恒嵩节次催令回营。一味藐抗等语刘厚和以管带炮船之员。竟敢私带船炮逃往他处。实属藐法已极。著即革职。注销勇号。拏获就地正法。该抚前次拏办湖州通贼之匪。现复拏获冯日坤正法均甚密速。此等劣弁。断不可任其漏网。著不动声色。赶紧查拏。以肃军纪。将此由五百里谕令知之。　　

○署江苏巡抚李鸿章奏、遵查周家圩民人。与洋人因酗酒起衅。洋人两次捉去粤勇十七名。烧毁红单船三只。买米商船一只。并捉去商人卢胜金等二十八名。英国领事照会。称拏获盗船移请讯办。经上海县讯明。卢胜金等并无为匪不法情事。取保释放。甯波商船销货行栈开设如皋县城。已饬该县访查讯办。下所司知之。　　

○以吏部左侍郎载龄为都察院左都御史。转吏部右侍郎基溥为左侍郎。调刑部右侍郎载崇为吏部右侍郎。理藩院右侍郎恒祺为刑部右侍郎。以内阁学士庆明为理藩院右侍郎。　　

○以安徽克复太平等城出力。赏知州闾炜、都司叶兴发等花翎。把总陈文和等蓝翎。余加衔升叙有差。　　
</div>
    <div class="pagination">
<a href="清实录同治朝实录_page69.html">上一页</a><span>...</span><a href="清实录同治朝实录_page65.html">65</a><a href="清实录同治朝实录_page66.html">66</a><a href="清实录同治朝实录_page67.html">67</a><a href="清实录同治朝实录_page68.html">68</a><a href="清实录同治朝实录_page69.html">69</a><span class="current-page">70</span><a href="清实录同治朝实录_page71.html">71</a><a href="清实录同治朝实录_page72.html">72</a><a href="清实录同治朝实录_page73.html">73</a><a href="清实录同治朝实录_page74.html">74</a><a href="清实录同治朝实录_page75.html">75</a><span>...</span><a href="清实录同治朝实录_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
