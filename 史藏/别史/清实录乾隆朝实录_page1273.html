<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1273 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1273 页/共 1860 页
  </h1>
  <div class="content">
   ○兵部侍郎高朴奏、四川军营文武各员。身在行间。未及照部限二年请领封典。请自凯旋日为始。定限一年。准其呈明补给。得旨、所奏是。依议。　　

○庚午。上诣畅春园、问皇太后安　　

○谕曰、总兵孙尔桂、于土司刀维屏等挈眷潜逃一案。始由驾驭不善。继又缉捕逾时。曾降旨将孙尔桂革职留任。并谕令彰宝、于瘴退时、再行予限数月。饬令上紧搜捕。届期将能否就获之处。奏闻请旨。今据彰宝奏、孙尔桂于上年十月初旬出防。迄今数月。犯无弋获原限届满。请将孙尔桂革任、留滇效力等语。孙尔桂、著革任。仍留滇省。自备资斧效力。并责令协缉。所有普洱镇总兵员缺紧要。著该督于通省总兵内、拣选一员调补。所遗员缺。著郝开甲补授　　

○辛未。上诣安佑宫行礼　　

○谕、今年乡试届期。所有应行开列试差之进士出身人员。著于四月初五日在正大光明殿考试。仍著吏部、照例按各衙门次序。于初七日带领引见　　

○谕军机大臣等、据文绶奏、审办拏获逃兵一摺。内称杨维瑄等六犯、当即讯明处斩。并声明徐文廷、右足冻落。自投本营。曾九林手带枪伤。伊父带同投首。但均已离营。未便宽纵。徐文廷、曾九林二犯。仍应拟斩立决。候旨正法等语。徐文廷、曾九林、于残废枪伤之后。一系自投本营。一系伊父首告情节稍觉可原。俱著从宽改为应斩监候但征兵胆敢脱逃。殊干法纪。即于逃后投回。亦属罪无可宥。无所容其姑息。嗣后逃兵中有似此情节投首者。断不能再予宽典。以冀幸逃法网文绶亦不准再行具摺代为声叙并著传谕文绶、将此行文各路军营。晓谕兵丁等。俾共知警畏　　

○又谕曰、阿桂等奏、焚剿得斯东寨情形一摺。所办甚好。伫盼捷音。又奏、番人科尔甲等供称官兵此次攻剿金川。贼番俱极害怕等语。官兵连次得胜。声势倍加壮盛。乘其闻风胆怯之时。相机冞入。自可即望成功。至头人内丹巴沃咱尔、尤为可恶。若能及早歼除。则金川失一得力之人。我兵奋攻。自更易为力。阿桂等务努力为之。发去镂玉题崖韘一枚。朕亲制诗。命工镌成。寄赏阿桂。为指顾铭勋吉语。将此加紧传谕知之　　

○壬申。定边右副将军广州将军明亮、参赞大臣副都统富德奏、穆当噶尔碉卡。现已摧残。惟喀咱普一碉。贼番死守。尚难乘船径渡。查奎林所占山梁。前因取水维艰。酌留各屯土兵驻守。初二日。约有二百余贼。突出抢夺营盘。当经各营放枪击退。是此路官兵暂彻。贼番已经知觉。防守或疎。即可攻其不备。近又于斯第之上。地名班得古。觅有暗泉一道。现派扎勒桑等、带兵一千五百名。由庚额特山后了口进攻。派书景阿等、带兵五百名。由穆当噶尔绕出土兵所筑五碉之前。逐步进逼。复派舒亮等、带兵五百名。在正面一带。扬声牵缀。臣富德、即同奎林等、带兵六千。先占水泉。亟取斯第。臣明亮、带兵一千。赴喀咱普一路进压。即可为斯第一路官兵声势。谕军机大臣等、明亮等奏、酌定进攻道路。克日发兵一摺。布置甚合机宜。惟在将领弁兵等、努力前进。迅奏肤功。以膺懋赏　　

○豁除浙江钱塘、桐庐、二县。乾隆三十七年、坍没田荡六十五顷三十五亩有奇　　

○甲戌。上诣畅春园、问皇太后安　　

○谕曰、巴彦弼、著授为头等侍卫。在大门上行走　　

○乙亥。谕、户部议、西宁奏长芦商人应完银两。请分限十年带徵一摺。部臣自应照例核驳。但念长芦商本较薄。每年应交正课尚多。若将此两项。同时并徵。商力未免拮据。所有乾隆三十六七年两限应完银两。俱著加恩。准其于本年奏销后。分作十年带徵　　

○谕军机大臣等、据文绶奏、拏获拒捕啯噜匪犯匡贵等、现在审拟一摺。称该犯等二十余人。在雷波厅属中山溪地方滋扰。经该通判王兴谟访闻。会同营员。亲往擒拏。匪犯各持刀械。奔出抗拒。当经放枪伤毙三犯。拏获十九犯。究审定拟有应即时正法者。办理具奏等语。所办尚未允协。啯匪不法滋事。定例綦严。今匡贵等聚众扰民。其罪已无可贷。乃当官兵前往查拏。胆敢持械拒捕。真与叛逆无异。自应尽法创惩。岂可仅照寻常盗贼拒捕之案。分别首从定拟。此等啯匪。最为可恶。常时有犯。尚不可稍存姑息。况该省现在用兵。尤不可不痛加惩治。俾奸匪闻风敛戢。庶足稍靖边圉。著传谕文绶、将在场行凶助势各犯。务即究明。一面正法。一面奏闻。毋得稍存宽纵。其通判王兴谟、于境内匪犯。留心访查。即行具报。亲往立时拏获。尚属能事。如平日居官才具尚好。并著该署督、一并据实具奏。送部引见　　

○又谕曰、丰昇额奏、阿桂称谷噶一路。可乘之隙甚多。今带兵前往。并力办理等语。凯立叶一路。既难遄进。原不应过于株守。令留伍岱在凯立叶。牵缀贼势。而丰昇额前赴阿桂军营。合力进攻兵势更盛。于事更为有益。若果进至勒乌围。则凯立叶之贼。自可不攻而溃。至于两营相距不远。往来本属甚便。但所经路径。贼人皆可瞭望而知。如前次海兰察等行走。所带之人无多。或尚不甚觉。此次拨兵至四五千名即难掩贼番之耳目。万一窥见我名移动。潜来邀截皆不可不极力严防著传谕伍岱、于拨兵前往时。务须妥为照料。勿使贼人得以伺我兵之隙方为妥善　　

○丙子。谕、现在将军阿桂等、分路进攻。伫见擒渠扫穴。所有领队之人愈多。于事更为有益。著派乾清门三等侍卫富宁、治仪正格勒尔德、蓝翎侍卫泰斐英阿、亲军十五善射阿兰保、驰驿前往四川军营。交将军阿桂、于军营领队大臣侍卫内。将年迈不能得力者。更换回京。即将伊等、令其领队行走。著交该部、将伊等应得之项。即行给与外仍照乾清门侍卫之例。每人赏银一百两　　

○又谕、现在剿洗贼人。成功伊迩。所有豫备之健锐、火器、两营兵丁。均著无庸派往。至积福业已年迈。音济图、自抵军营年久。不甚得力。著令回京。副都统署护军统领都尔甲、署提督旺保禄、令其驰驿前往军营领队　　

○又谕、现在三路将军。冞入贼境。指日蒇功。出力官兵。所在需翎奖赏。计从前发往三路翎枝。将次用完。著三路各赏孔雀翎十枝。蓝翎二十枝。交与阿桂、丰昇额、明亮等、以备赏给官兵戴用　　

○定西将军尚书阿桂、参赞大臣领侍卫内大臣色布腾巴勒珠尔奏、官兵自攻克罗博瓦后。相机直捣。距勒乌围日近。贼势愈形窘迫。忽于初七日。乘雪雾迷漫。领贼八九百人。分为四股。潜来偷劫一股从罗博瓦山阳。两股从山阴潜上。合抢山峰中间常禄保营盘当经常禄保、放枪击打。并将跳入卡内之贼。立时砍毙。乌什哈达、额森特、福康安等、复闻声带兵接应。内外夹攻。贼俱败逃。其侵扰登古山梁一股。亦潜至湖广官兵石卡。经普尔普、带满汉各兵。分两路冲杀。乌什哈达等、复带兵由山坡斜下截断贼人归路。枪箭齐发。伤毙无数。余俱滚山穿箐而逸。至初八日夜。又有贼百余。潜来索柱、杨昆营盘亦经官兵了见击退。查此次系莎罗奔弟兄三人及大头人等。攒凑番僧。及各寨凡可打仗贼人。亲自率领前来。尽其死力。复经官兵痛加歼戮。自必心胆俱寒。势将溃败。谕、此次贼众潜来偷劫营盘。经官兵奋勇合击。痛加剿戮。甚属可嘉。常禄保、功绩尤为出众。著赏给锡诺尔恩巴图鲁名号。仍照例赏银一百两。并著以总兵升用。遇有缺出。即行补授　　

○又谕、前因王进泰、求赴川省军营出力。是以谕令往驻美诺。以资防守。今伊自到军营以来。于一切设卡巡查事宜。毫无调度。王进泰办理军营事务。本非所长。且年力渐衰。诸形竭蹷。即留防后路。亦属无益。所有四川提督员缺。著旺保禄、驰驿前往署理。其美诺一带巡防诸事。即著伊接办。如果能实力奋勉。再行降旨实授。至广西提督解逊、前以特旨询问之事。捏词妄奏。本应照部议革职。第一时不能得人。曾降旨从宽留任。但以提督大员。深染绿营虚诳恶习。究难姑容。解逊著革去提督。赏给副将衔。即速前往阿桂军营。自备资斧效力。其广西提督员缺。即著王进泰调补。王进泰俟旺保禄到后。再赴新任。不必来京请训　　

○谕军机大臣等、前以阿桂分剿金川。俱能乘胜冞入。或分路进攻。更易集事。因将应否添用京兵之处。令阿桂熟筹密奏。今阿桂等奏称、京兵到营。稍需时日。因思云贵二处。距川较近。且昨岁该督抚等、曾豫备兵五千。应请旨调令赴川应用。所筹亦是。著传谕李湖、图思德、即将上年豫备调川省兵丁内。拣选云南兵三千名。贵州兵二千名。并选派勇干习练将领等、带兵星速遄行。所有军火器械。一并携带。毋稍濡滞　　

○豁除江苏上元、江宁、二县坍没民赋、公费省卫项下田地、自乾隆三十四年、至三十六年民欠银一百六十三两有奇。米一百五十二石有奇　　

○丁丑。谕军机大臣等、阿桂等奏、痛歼偷劫官兵营卡贼众情形一摺。所办甚好。此次常禄保、功绩甚为出众。已有旨赏给巴图鲁名号并令以总兵升用。以示鼓励。其在常禄保军营出力兵丁。亦著查赏。又另有贼众侵扰登古山梁营卡。官兵亦奋力相持。经普尔普带兵往援。将贼冲击歼剿。是登古带兵之员。亦尚为出力。并著阿桂查明。如有应奖赏之处。奏闻请旨。其乌什哈达、额森特、福康安、普尔普、闻有枪声。即各带兵前往接应。亦属可嘉。并著阿桂存记。俟攻克时。一并开列事迹。交该部优叙。看来现在贼势。日益穷迫。其自卫必更著急。而其狡诡之处。亦甚为可恨。恐似此潜出劫营之事。皆所常有。而官兵渐次冞入。贼众亦必以渐而增。尤不可不实力防御各路将军当转谕守卡各员。均须加意严守。务以常禄保为法。以冀仰承恩眷至王进泰、年齿渐老。且未亲历军务。在美诺不能得力。已将伊调补广西提督。派令旺保禄驰驿前往。署理四川提督事务矣　　

○旌表守正捐躯之陕西城固县民杨文秀媳刘氏　　

○戊寅。户部议覆陕甘总督勒尔谨奏称、甘肃常平仓谷。定额四百五十万石。节年动拨。缺额相仍。乾隆三十一年。因折色包揽。议将收捐监谷例停止。惟连年拨帑采买。仓储仍未补足。而甘省粮价平减。广为市易。不免谷贱伤农。请复收监谷旧例。应如所请。至从前折色等弊。仍应通饬严禁。并令各州县、将收粮数目。按月造送该管道府。亲临盘查结报。从之　　

○己卯。上诣畅春园、问皇太后安　　

○谕军机大臣等、长清奏、查办夹坝一摺。自应如此筹办。但因王进泰处。拏获贼番穆泰讯供。有闻得金川头人顺纳拥中、带同贼众、前往簇拉角克等处、偷放夹坝之语。遂以此等夹坝。为确系金川之贼。似未必然。金川贼人。如果出而滋事。岂肯仅为抢掠之理。闻小金川贼番逃附金川者。并无养赡。俱令自觅口食。此等番人在彼糊口无资亦并无可攫取势不得不出而抢劫。金川贼酋。听其外出。既省该处坐食之繁。且纵之以助滋事之势。人见其从鑫川隘口而来。遂指为金川之贼。又兼绿旗怯懦弁兵。粮台无能夫役。一见有贼。辄自惊疑。其实不过乌合穷番。希图谋食。并非金川之贼。别有诡谋也。惟是贼匪所放夹坝之处。皆系我兵后路。均关紧要。今长清遇有箐林可以藏贼者。即派兵焚烧搜剿。绿营兵他事无用。至于放火焚林。尚属力所能为。果能办理无间。于事自为有益。布朗郭宗等处。有长清来往照料。可以无虑。而大板昭一带。尤为阿桂军营切要后路。更不可不加意防范。第该处距布朗郭宗稍远。长清难于兼顾。富勒浑在梭洛柏古一带。距大板昭、约计二三十里。著富勒浑、选派明干之员。带兵数百名。往来搜查。遇有应剿者即行剿洗。应焚者、即行焚烧。以期于事有济　　

○庚辰。谕曰、鄂宁名下应追赔养廉银两。前经加恩免其一半。并赏限五年完缴。昨据该旗查奏、鄂宁之子鄂清、第三限完仅及半。尚未完银一千五百余两。不能交纳。请将伊所有地亩六顷三十亩。交户部变抵。其余四五两限。仍按限勒追。已如所请交部。第念鄂清、现在力不能完。而鄂宁应交之项。尚与侵贪不法者有间。所有应追未完银五千五百余两。著加恩再赏限十年完缴。其原报地亩。仍著给还。听其自行办理。无庸交部变抵。该部旗知道　　

○谕军机大臣等、明亮等奏称、攻取喀咱普等处。奎林、和隆武、奋战受伤。阿尔都、珠尔格德、超众出力等语。阿尔都、于至险地方。冲冒树林。越沟登山奋战。夺取贼卡。杀败贼人。以通奎林带兵之路。珠尔格德、见贼来砍奎林。随即射毙两贼。并将其余击败。此次若非阿尔都、珠尔格德、则奎林之兵、及奎林、甚属可危其功非寻常奋勇打仗者可比。著从优加恩。俱授为头等侍卫。阿尔都、赏给咱尔沁巴图鲁名号。珠尔格德、赏给扎克布巴图鲁名号。照例各赏银一百两。仍赏给小荷包各二个。以示朕嘉爱之意。奎林、和隆武、带领官兵鏖战。杀贼受伤。洵因感激朕恩。黾勉出力。深堪嘉尚奎林、和隆武、各赏玉韘一枚。小荷包三个。明亮、富德、此次亦甚勤劳。明亮、著赏玉韘一枚。小荷包四个。富德、著赏玉韘一枚。小荷包三个　　

○又谕、明亮等奏、进攻斯第打仗情形一摺。将领官兵。俱于至危至险之时。仍能鼓勇杀贼。甚属可嘉。俱应查明存记档案。俟应行议叙时。一并咨部从优录叙。其将军明亮、参赞富德、董率勤劳。奎林、和隆武、力战受伤。更为系念。已赏给玉韘。并有旨、同阿尔都、珠尔格德、分别赏给荷包以示慰劳矣。前明亮等、以觅有水泉。奏于十一日。会兵进剿。朕即疑脱出番人硁本、情节支离。其言未必足信。恐系贼番诡计纵出。引诱我兵堕其术中。深以为虑。连日盼明亮一路军报。愈期不至。屡以此向军机大臣论及。今阅所奏攻战情形果不出朕之所料幸而我八旗劲旅。各以敌忾为心。带兵之满洲将佐。皆实心体国。志在励勇灭贼。故能不避艰阻。出险而亨。至前此指引路径之番兵。实为可恨。不可不向其切实根究。虽系巴旺番人。未便遽加刑讯。亦当密唤至营。严加盘诘。使之不能遁饰。如果讯得该番受金川指使实情。即传巴旺头人至前。将该番正法示众。庶足警戒将来。至明亮等、此次进攻。虽亦奋勇杀贼。然将弁兵丁。受伤者至百余人。究不免于少挫。明亮此时、且宜整兵少待。而斯第一路。尤不宜冒昧再往。现在阿桂一路。军声甚振。且有可进之机。丰昇额又前往会剿。自可望其乘胜冞入。如阿桂等、能攻至勒乌围。贼必并力于西路拒守。其南路防范。必然疎懈。明亮等、当留心探听。即可相机进剿。以期得手。至阿桂前奏调拨滇黔兵五千。已谕催该督抚等、即速料理起程。其明亮所攻马尔邦一路。若竟难于攻剿。或正地有可进之径。即带兵由彼袭取。似亦出奇抵隙之一法。至此路若可进攻。约需兵若干。应否即用新调滇黔之兵。酌量檄知带兵之员。遵照办理。或正地虽有路径。进取无益。则又不必勉强迁就。并著阿桂悉心熟筹。总期于事有益　　

○又谕、前因阿桂奏、请调贵州兵二千。云南兵三千。就近前往协剿。以期迅速蒇功。当经传谕该督抚、上紧妥办。今思贵州与川省接壤。程途尤为密迩。著图思德、即将所派兵丁。令将弁等带领。克日起程。星速遄行。至黔兵分拨间日就道后。所调滇兵。亦可陆续进抵黔境。图思德在彼。即可速为照料。令其以次登程。至滇兵启行时。亦应量其距黔省近者在前。远者在后。庶均不致耽误。并著李湖上紧料理。并令饬知带兵之员。起程后、惟听阿桂檄文。调赴何路。即速遵调前往。勿稍稽滞　　

○辛巳。谕曰、侍郎奉宽为人谨慎。在阿哥书房行走。甚属勤勉。昨因腮颊痈肿请假。特派御医诊视。以冀速痊。今闻溘浙。殊堪悯恻。所有应得恤典。著该部察例具奏　　

○上命皇十五子颙琰至兵部侍郎觉罗奉宽第奠酒。　　

○谕军机大臣等、昨据福隆安奏、海子南红门外。西边磁各庄、东边胡家湾二处。生有蝻子。随派福隆安、蒋赐棨、驰赴查勘。旋据覆奏、业已扑捕净尽。上年冬雪较少。今春得雨又迟。以致地气郁蒸。生有蝻孽。磁各庄等处。虽据报业已捕尽。第恐直隶地方。类此者尚多。不可不及早搜捕。再天津一带。如中塘洼等处。地势庳下。向为蝻孽滋生之所。著传谕周元理、饬属加意巡查。并谕西宁、及天津镇总兵永昌、于苇丛洼泊之处。派妥干员弁。实力察勘。如有蝻子萌生立即设法扑灭。并各将查捕情形。即行覆奏　　

○又谕曰、富勒浑等奏、查办夹坝一摺。所办尚妥。据称拏获贼番纳尔吉供称、金川派二十人。至功噶尔拉头人莫撒斯处。连其所带八十余人。同放夹坝。昨初六日。三十多人。在破碉放过一次。抢得骡头胡豆等物。现在头人商量。要做皮船六十个。分路渡河抢劫。此处拟派头人色丹巴沃杂、由麻勺渡河。图抢明郭宗一带粮台。再抢木波营卡。并闻众头人商量。若能抢据后路。则将军一路官兵。就可退回稍缓等语。此事甚有关系。所称色丹巴沃杂、似即丹巴沃咱尔。其人甚为可恶。看来金川跳梁诸事。由其主谋者甚多。此次欲思窥伺后路。亦因上年木果木得手。遂复萌其故智。伊既思潜至小金川地方。密谋滋扰。不可不实力严防。即如前此喇嘛寺地方。有贼匪四五十人。分为三股。以两股抢劫粮台。一股抢夺买卖街经护军校舒隆阿、督兵堵御。贼始遁去。其布置似皆丹巴沃咱尔所为。盖其人甚有计谋。且曾赶及莎罗奔郎卡之时。故能惯施奸狡伎俩。现在夹坝虽属无多。安知其非由少而多。渐为尝试。因以觇我兵力如何。今年之兵。较昨年自为整顿。但究系绿营士卒。不甚足恃。惟在驻守大员。时刻留心提策。方不至于疎懈。况贼人所放夹坝之处。俱系军营后路而大板昭尤为紧要。著富勒浑、长清、于明郭宗至大板昭一带。不时往来稽查。随地随时。妥为措置。毋稍疎虞。此时海明已至僧格宗。计旺保禄亦可迅抵美诺。均着一体留心照料。勿滋贻误。至现在阿桂等西路粮运。已改由楸砥新路。明亮等南路粮运。应由章谷一带经行。与明郭宗、破碉等处无涉。此等地方。不应复设粮台。转引贼番窥伺至于驻兵防守。亦应于紧要处所。如大板昭、布朗郭宗、明郭宗、美诺、僧格宗、等处地方各留多兵驻劄。其余零星碉卡。分驻绿营。既不足以资捍御。略见小贼。即易涉惊惶。是分兵守卡。于事实为无益。莫若将无关紧要之小卡。归并大营。使声势壮盛。既于防守得力。设有巡查搜剿之事。需兵数百。亦可无事远求。方为妥善。所有改并驻防事宜。著富勒浑、长清悉心会筹。札商阿桂。妥协酌办。设或现有之兵分拨诸要地。尚有不敷之处。富勒浑不妨酌量少为添拨。一面办理。一面奏闻　　

○命大学士舒赫德、兼管翰林院掌学士　　

○豁免遭风漂没之福建海澄、龙溪、二县船户林瑞等、拨运兵米三百六十七石。谷一千一百六十六石有奇　　

○壬午。上诣畅春园、问皇太后安　　

○还宫　　

○谕、吏部具题江苏、安徽、二省、甄别教职过少之该督抚学政降调一案。该省并将新任学政秦潮职名送部。该部因一并入议。但此案甄别教职。原系统计一年内多寡而言。至秦潮、到任甫及一月。所有上年教职甄别过少。系朱筠任内之事。与秦潮无涉。未便以疏内列衔。略无区别。况朱筠、现已处分。秦潮、著免其议处。其议以革任之高晋、仍著从宽留任。再降三级注册裴宗锡、著从宽免其革任。仍注册。萨载、彭元瑞、朱筠、俱著降三级留任。免其调用。余依议　　

○又谕曰、阿桂查奏、厄鲁特马甲哈尔察海、行走勤奋。而攻取罗博瓦贼碉时。直至碉根。抛掷火弹。焚烧贼众。右腿得有枪伤。更为奋勇等语。哈尔察海、著加恩补授蓝翎侍卫、赏给弥尔古特巴图鲁名号。仍照例赏银一百两。以示鼓励　　

○谕军机大臣等、阿桂等奏拟从罗博瓦对面山梁。分兵六队进攻。乘势占取日则了口一摺。所筹甚好。伫盼捷音。又另摺奏、梭磨土妇卓尔玛、卓克采土司甲噶尔布木、及绰斯甲布土司雍中旺尔结、均遣其人恳请执照。并准所请给予。谕以实力报效等语。该土司等、随征已二三年。至今始请执照。自是震慑兵威。知金川必就灭亡。故乞此以为将来免祸邀恩之券。阿桂各如其意发给。以释其疑而收其力。其合机宜。更当谕以尔等得受执照。即与内地武员劄付相似。嗣后如益加奋勉。俟大功告成后。奏闻大皇帝。必加重赏。并当令尔等轮班朝觐。筵宴加恩。如此。则该土司等、自必更知感激。至现在丰昇额、带兵四千余。至阿桂军营。声势甚盛。分路进攻。自为得力。但兵贵先声。若令贼人知我又续调云贵精兵。将次到营。更足使之丧胆。不妨于军营及后路各处。令屯土兵练。共相传布。以现又调有云贵勇锐官兵数万。四月内即可到营。添此新兵。合力进剿。成功更易。贼众闻之。自必更生怖畏。即满汉官兵闻此说。亦必更加踊跃。将军等均应努力为之　　

○又谕、据阿桂等奏、僧格、以小金川降番。能知感恩报效。奋勇捐躯。甚属可悯。虽经阿桂即时赏恤。思之尚可怜惜。著传谕阿桂、查明僧格共有几子。视其稍有出息者。即行奏明送京。候朕加恩。赏给官职。以示优恤降番之意。并将此宣谕众番。俾知朕于感恩效死之降番。虽其身殁。尚且录用其子。使现在者踊跃图功。未来者闻风归附。亦可为招致降番之一助　　

○命候补侍讲阿肃、在尚书房行走　　

○是月。直隶总督周元理奏、陵寝后龙重地。例禁设窰烧炭。节经前督臣等奏准。于红桩四十丈外。另立白桩。又于白桩十里外。另立新木桩为限。遵化、蓟州、密云、热河等处。俱遵立定禁。惟易州泰陵后龙地方。未经一体照办。巡查员弁。并无限定里数可遵。应勘。明所属州县、照立新桩。悬牌示禁。仍责令文武各员、会同巡防。报闻。　　

○又奏、良乡县、上接宛平。下连房山一带驿路。地势本洼。车马往来。雨水冲刷。日就低陷。乾隆三十七年。量加修治。而上年仍行淹浸。现亲履勘明。请于道旁高阜地面。改成新路。如遇村庄、及不能另改之处。即于旧道加筑五六尺。与改道相接。一律平坦。并将两旁引水旧沟开浚。叠道中间。添改平桥涵洞数座。其上游哑吧、＜?牜莽＞牛、二河。由小卢沟桥、会合黄管屯河、雅河、一并洩入广阳河。直达琉璃河归淀。均间有淤浅。每遇夏秋霖雨。即时平漫。并应挑展宽深。各工估需银、由前年水利大工节省余剩项下动支。得旨、好。然须为之以实。不可滋冒销。而仍属无益于行旅也　　

○浙江巡抚三宝奏、粮道李庆棻、经漕臣派押二进粮船。直抵通州。往返半年以外。现届开徵漕项。均须该道收兑。向例委知府代行。非慎重钱粮之道。而浙江又无空闲道员。惟藩库与粮道库署相近。收发既便。呼应亦灵。现已饬委布政使王亶望兼署。下部知之　　

○署四川总督湖广总督文绶奏、永川县城垣。前经奏准改为捐修。该县系川东大道。现值军务需夫。难以兼顾。除收过捐银一万余两。已修五分工程。余俟军务告竣。再行接办。得旨、是。知道了　　

○广西提督王进泰、镶红旗满洲副都统成果奏、据喇布寨、翁固达驻防。解到拏获贼番阿那、什儿噶二名。讯称均系小金川大坝沟人。被掳逃回等语。查二番身带刀矛。穿有内地衣服。并各带银一二十两。及锣锅铜罐等物。种种可疑。因就所供各父母妻子姓名。并二番、解赴卧龙关。查对原分赏册。随据查覆。均系谎言。自系肆行夹坝之徒。当将二犯正法示众。得旨、既有所供不符处。何不严刑问其故。而即处斩完事。何不明白若此。王进泰、不应糊涂至此　　

○陕甘总督勒尔谨奏、乌噜木齐缺额眷兵二百余名。前经奏准。于陕甘九提镇营内、裁缺拨补。查陕甘现在停补兵缺、共六百二名。现于各营内。按缺多寡。先匀派二百名拨送。并咨该都统、仍将零数查覆。再行补送。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十五
  </div>
  <div class="pagination">
   <a href="清实录乾隆朝实录_page1272.html">
    上一页
   </a>
   <span>
    ...
   </span>
   <a href="清实录乾隆朝实录_page1268.html">
    1268
   </a>
   <a href="清实录乾隆朝实录_page1269.html">
    1269
   </a>
   <a href="清实录乾隆朝实录_page1270.html">
    1270
   </a>
   <a href="清实录乾隆朝实录_page1271.html">
    1271
   </a>
   <a href="清实录乾隆朝实录_page1272.html">
    1272
   </a>
   <span class="current-page">
    1273
   </span>
   <a href="清实录乾隆朝实录_page1274.html">
    1274
   </a>
   <a href="清实录乾隆朝实录_page1275.html">
    1275
   </a>
   <a href="清实录乾隆朝实录_page1276.html">
    1276
   </a>
   <a href="清实录乾隆朝实录_page1277.html">
    1277
   </a>
   <a href="清实录乾隆朝实录_page1278.html">
    1278
   </a>
   <span>
    ...
   </span>
   <a href="清实录乾隆朝实录_page1274.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
