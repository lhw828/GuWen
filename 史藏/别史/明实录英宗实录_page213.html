<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 213 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 213 页/共 263 页</h1>
    <div class="content">　　○夜昏刻东方有星大如盏色赤有光起自郎位东北行至梗河星尾迹炸散一小星随之
　　○庚寅日将晡有流星大如杯色青白有光起自天中坠于正东□气
　　○壬辰给辽府辅国将军豪堥岁禄八百石奉国中尉豪坲豪土□从岁禄各二百石俱米钞中半兼支归化乡君并仪宾武缙安东乡君并仪宾魏玉玉阳乡君并仪宾周远岁禄各二百石本色米一百五十石折钞五十石
　　○户部奏在京文武官吏每岁上半岁俸钞每石该给一十五贯今年该给之数官库收宁数少支给不敷宜如旧例每银一两折钞七百贯关给从之
　　○甲午升翰林院典籍冯珤为锦衣卫副千户珤先以纳米冠带入翰林院书办后以迎驾功升典籍至是其叔父奉御让又为援例乞恩故有是命
　　○掌钦天监事礼部右侍郎汤序奏二事一两京天文生阴阳人及官生户下子弟能读习三场文字者远离乡土不能回还宜令就两京报名科举有中式者依资格出身其天文生阴阳人仍于本监录用户下子弟果有能习天文历数者听从本监保奏录用一自亲王以下及文武大臣之家例当有司营葬者往往夫妇异葬各造坟茔享堂不惟劳民伤财抑且有乖礼度令后宜令夫妇同坟茔享堂庶便于民且合乎礼事下礼部议俱从之
　　○吏部奏巡抚广东等处左都御史等官马昂等考察南雄等府知府等官林茂等十六员俱老疾当致仕永安等县县丞等官赵昂等四员俱罢软贪婪当为民从之
　　○乙未给宜川庄靖王守坟人二户从其子宜川王公鋺奏请也
　　○丙申敕五军等营右都督陶瑾都督佥事戚斌署都督佥事颜通提督官军牧放马匹
　　○戊戌四川盐井卫指挥等官董辅等贵州宣慰司土官宣慰使宋昂等各遣人贡马赐钞币如例
　　○午刻日生晕赤黄色夜月亦生晕苍白色俱围圆良久乃散
　　○己亥命故四川朵甘思宣慰使绰思吉劄思巴从子银敦劄叭袭职
　　○镇守山西署都督佥事都指挥同知王良子土□睿袭为宣府前卫指挥同知羽林前卫都指挥同知徐脱罗罕子成袭为指挥使密云中卫指挥使王荣子玺袭升都指挥同知金吾左卫指挥同知王山弟＜王巳＞袭升都指挥佥事以荣山阵亡功也
　　○复设河间长芦盐运司沧州分司铸给印信从运使李铭奏请也
　　○直隶宁国府奏本府宛陵驿前后临大河水溢辄为害附郭有接官亭去驿不远且地土高爽可改为驿从之
　　○辛丑广西守备浔州右参将都督佥事刘玉奏柳庆象武西峒等山寨蛮贼聚众七千余徒过江南攻劫慱白县及广东之宁川臣同左参将范信领兵于石门山口及天井岭鸡公岭设伏截捕斩首三百一级复所掠男妇六百四十七人
　　○壬寅礼部请  皇太子出阁读书  上命吏部礼部会翰林院定拟讲读等官及讲读仪注以闻
　　○命故西宁侯宋诚弟让袭封西宁侯以诚无子也
　　○癸卯命广东布政使陈文为詹事府詹事仍支从二品俸先是文丁继母忧及是召至故有是命
　　○赐惠安伯张琮顺天府武清县空地五十余顷从其请也
　　○广东副总兵都督同知翁信奏海贼四百余徒犯香山千户所烧毁备边大船其都指挥张通总督不严是致失机乞正其罪章下都察院请逮问如律别委武臣代之  上曰通罪本难容但今用人之际姑宥之仍令杀贼以赎前罪
　　○甘肃总兵官宣城伯卫頴奏三事一庄浪卫带管土达军余近被达贼抢掠以致艰窘乞以官库布匹每户量给五匹济之一庄浪镇番凉州等处官军马少不能御敌乞于宛马等寺查给一甘凉等州土鹻草稀采用艰难乞令狭西问刑衙门准令囚犯附近本处者纳草赎罪犯死罪四百五十束三流并徒三年三百七十五束徒二年半三百三十束徒二年三百束徒一年半二百五十五束徒一年二百二十五束杖罪每一等一十五束笞罪每一等七束俱从之
　　○巡抚南直隶右佥都御史李秉奏近据直隶常州府宜兴等县纳户告称淮安常盈仓监收内官金保等纵容豪猾之徒大肆科歛每粮上仓经由二十余处使钱□得收纳每百石花费银至五六两之上小民被害无所控诉乞别选廉能官员将金保暂且替回以慰人心  上曰秉所言甚当金保且不必替回此等情弊即令禁革若仍前故纵罪之不宥
　　○太平侯张軏奏臣荷  皇上厚恩未能图报今不幸遘疾度不能起伏乞  皇上重念  宗社生民选贤任能以隆至治则臣死暝日矣  上曰卿是国之勋戚方隆倚毗而乃遘疾如此览卿所奏足见忠诚尚当勉进药饵以副朕眷念之意命下而軏卒軏故追封河间王玉之子英国公辅之弟永乐中授锦衣卫指挥佥事寻升指挥同知正统中征虏有功升指挥使未几荐升都指挥佥事进署前军都督佥事已而实授命充副总兵往征麓川班师至湖广命复征贵州苗贼景泰元年召回升授特进光禄大夫前军右都督  上复位以迎  驾功封太平侯赐诰券子孙世袭食禄二千石至是卒追封裕国公谥勇襄軏素侈靡侍妾数十人各习音乐客至留饮必命妾行酒性尤凶暴于谦王文范广之戮軏实有□既淂志益骄横纳赂卖功奔兢者趋其门如市又求中官王振之宅新而居之一日朝退途中拱揖左右问故曰范广故也遂淂疾不能睡痛苦月余而没其临没之言盖假乎于人也
　　○夜二鼓北方有星大如盏色青白尾迹有光起自紫微西藩西北行至近浊二小星随之
　　○晓刻月犯氐宿东北星
　　○甲辰  上召内阁臣李贤谓曰外戚孙氏一门长封侯爵次皆高官子孙二十余人皆官之亦足矣左右又有为侯弟求升者以为慰  太后之心不知  太后正不以此为慰初授其子弟以官请于  太后数次方允且不乐者累日曰有何功于国家壏受爵禄如此且物盛必有衰一旦有干国宪吾不能赦矣若又闻此必怒贤曰此足以见  太后盛德因请于  上曰  祖宗以来外戚不兴军政今与军政或者  太后意乎  上曰  太后正不乐此初为内侍惑以关防之说至今犹悔贤曰此尤足以见  太后识高但侯为人淳谨无害后不可为例  上曰然
　　○乙巳礼部进  皇太子出阁讲学仪注一钦天监选择四月初八乙丑巳时吉一是日早礼部鸿胪寺执事官于文华后殿行四拜礼毕鸿胪寺官请  东宫升文华殿执事官导引至殿升座三师三少并官僚以次序于册陛上行四拜礼毕各官以次退出内侍官导  东宫至后殿升座以书案进每日侍班侍读讲官入分班东西立内侍展书侍读讲官以次进读叩头而退每日讲读常仪一每日早朝退后  东宫出阁升座内侍以书案进不用侍卫侍仪执事等官惟侍班侍读讲官入行叩头礼毕分班东西向立内侍展书先读四书则东班侍读官向前伴读数十遍退复原班次读经书或读史书则西班侍读官向前伴读亦然务要字音正当句读分明读毕叩头而退一每日巳时侍班侍读讲及侍书官俟  东宫升座毕入照东西向立侍班内侍展书先讲早所读四书则东班侍讲官向前进讲一遍退复原班次讲早所读经史书则西班侍讲官向前进讲亦然务要直言角□羊说明白易晓讲毕内侍收书讫侍书官向前侍习写字务要开说笔法点画端楷写毕各官叩头而退一午膳后从容游息或习骑射一每日晓读本日所授书各十数遍至熟而止一凡读书三日后一温须背诵成熟遇温书之日免授新书讲官通讲须晓大义一凡写字春夏秋月每日写一百字冬月每日写五十字一凡过朔望及大风雨雪隆寒盛暑暂停讲读写字一每日合用侍班官二员侍读讲官四员侍书官一员
　　○改给西河王钟鑅岁禄本色米一百石从其请也
　　○山东东昌府聊城县民李焕奏窃观四夷来朝多是贪图朝廷之赏赐窥觇中国之虗实未必皆诚心慕义也若海外诸夷其来有限固不甚为民害惟有各处剌麻番僧贪婪无厌递年进贡去而复来经过驿传凡百需索稍不满其所欲辄持刀棍杀人甚至乘山东饥荒之际盗买流民子女满载而去害民亏国良可痛恨乞敕有司今后夷人入贡有骚扰驿传盗买子女者悉治以法庶夷虏慑服中国奠安事下礼部议从之
　　○丙午南京守备太监周礼奏二月九日暴风拔  孝陵松树及  懿文陵灵殿等处兽眷梁柱多脱落损坏  上命驸马都尉焦敬往祭告修理
　　○广西蛮贼流劫广东永安千户所参将都督佥事欧信率兵击败之斩首一百四十八级复所掠男妇一百二十四人戊申詹事府詹事陈文奏乞终继母丧  上不允
　　○己酉旸周王庶长子名曰同金□尘永宁王庶第五子曰子□汝阳王嫡长子曰同铚原武王庶长子曰同＜釒微＞鄢陵王庶第二子曰同金□妥第三子曰同钮永宁王长子子场之子曰同□
　　○升广东肇庆卫指挥使田积为署都指挥佥事分督屯田从副总兵都督翁信奏也
　　○复除监察御史邓秀于南京浙江道郭本于南京贵州道俱以丁忧服阕也
　　○吏部礼部会翰林院选拟  皇太子出阁侍班讲读等官以闻侍班官则吏部尚书兼学士李贤日侍不更太常寺少卿兼学士彭时翰林院学士吕原每人更侍一日詹事府詹事陈文少詹事刘铉日侍不更翰林院学士李绍刘定之侍读学士钱溥每人更侍一日讲读官翰林院学士倪谦尚宝司卿兼侍讲黄谏尚宝司司丞兼编修万安尚宝司司丞兼编修李泰左春坊左中允孙贤右春坊右中允刘珝左春坊左赞善牛纶右春坊右赞善司马恂八人更番四人一日侍书官太常寺少卿黄采中书舍人兼正字吴谦二人更侍一日  上悉从之
　　○庚戌钟鼓司太监虎儿奏大善殿  奉先殿供用乐器缺少南京工部见有补造乐器四百余事及南京钟鼓司收宁新乐器二百余事乞令取用从之
　　○锦衣卫百户林茂宫正统十四年  圣驾未回之时臣日夜叩礼梓潼神愿  皇上早复天位今果然乞立祠以酬神惠  上命茂择旧祠狭隘者自拓而建之
　　○辛亥命广西右参将都督佥事刘玉分守贵州边境仍充参将时参将张任卒故有是命
　　○礼部奏自去冬至今春雨雪不降有妨农种宜令文武百官斋戒三日分命堂上官祷于在京诸寺观庙宇从之
　　○设河南息县杨庄店巡检司置巡检一员
　　○壬子增唐王□炟岁禄折色一千石从其请也
　　○罕东卫都指挥阿黑巴等乌思藏剌麻三禄等来朝贡马及方物赐晏并钞币等物
　　○升万全宣府前卫指挥同知李石为都指挥佥事石先以总旗累功升指挥同知至是石奏计功册误减一级援例乞改正增一级兵部覆奏石所言得实故有是命
　　○巡按广西监察御史王常因土官岑瑛擒贼有功与总兵官朱瑛连名上章荐升都司军职法司以常违制坐赎杖还职  上命吏部改为知县
　　○癸丑命故带俸金吾右卫都指挥使关成子忠济阳卫都指挥同知韩道僧子玺俱袭为指挥使金吾左卫指挥使韩玉子刚指挥同知朱真弟能指挥佥事张谦子琮府军左卫指挥同知王瑄子勇指挥佥事吴聦从孙景隆羽林前卫指挥佥事撒儿挑子福王燕山右卫指挥佥事阮玺从子隆生府军卫指挥佥事吴信子瑄府军前卫指挥佥事黄刚子寿俱袭职
　　○徙河南原武县安城马驿于荣泽县广武驿旧基仍名广武驿安城马驿久马河水渰没驿途不便故改置云
　　○命浙江处州府建故开国翊运守正文臣资善大夫护军诚意伯刘基祠堂从基孙翰林院博士禄奏请也  管河主事陈凑奏济宁州济安闸水势陡峻损坏船只可移入二十余步其旧闸岸改砌月样以顺水性令不得撞激  上命所司勘实移之
　　○隆平候张福卒  上辍视朝一日遣官赐祭命有司治葬
　　○乙卯朝鲜国王李瑈遣使来贺  皇太后受尊号贡方物赐晏并钞币等物
　　○甓隆庆州城  宥都指挥孙显宗罪锦衣卫奏显宗家奴十余人在张家湾强占庄田私起店房邀截□货逼勒取利诏擒鞫之狱具命宥显宗罪庄田悉还原主店房悉令折毁家奴送法司论如律仍通行禁约
　　○辰时日生晕上生背气一道随生左右珥各鲜明晕背气良久先散珥至酉时云遮
　　○丙辰赐石城王五子名曰觐镝觐鏂觐钏觐鑐觐□□赐宜春王磐烑火者二人从所请也
　　○升  常寺少卿李希安为本寺卿寺丞王守玄为少卿赞礼郎张明善孙广安俱为寺丞
　　○□镇守临清平江侯陈豫朕念山东连岁荒歉人民流离困敝已亟诚为可虑其东昌青菜等府又多安插夷人第恐因而相聚为非未然之患不可不防敕至尔宜不妨镇守往来巡历整饬兵备振扬威武潜消意外之患如遇盗贼生发即为捕灭母令滋蔓
○石城王奠堵奏臣受封之时家赐袍服原无纱罗止有纻丝令亦敝坏乞赐纻丝纱罗袍科各一匹从之
○丁巳命湖广云南四川贵州布政司谕其军民人等有能输米于贵州缺粮仓者一百石者给与冠带仍赐敕旌异五十石者赐敕旌异三十石者立石题名从巡按御史刘敬奏请也
　　○除豁狭西咸宁县兴平王妃曹氏坟地秋粮二石七斗有奇
　　明英宗睿皇帝实录卷之二百八十九终
明英宗睿皇帝实录卷之二百九十
　　天顺二年夏四月戊午朔享  太庙
　　○遣中官祭司灶之神
　　○以久不雨遣忠国公石亨等祭告  天地  社稷山川
　　○命山东登州莱州青州府宁海胶州文登莱阳即墨县山西潞州复设管粮府通判州同知判官县丞等官诸处原设管粮官景泰中革之既而各言不便请复置故有是命
　　○太监阮通奏山东徂徕等处泉源旧差主事一员管理以济徐吕二洪景泰间裁革今宜复差从之
　　○镇守独石马营等处奉御黄整等奏滴水崖板榙峪二处冲要宜各立屯堡列军分守以防虏寇从之
　　○己未旌表孝子高兴节妇孙氏兴直隶合肥县人父亡水浆不入口三日每哭泣则群鸦数百飞绕其舍及葬庐于墓侧鸦亦随之巢于冢树服阕还家有白鸟数百与鹤鹳回翔其舍上久之方去人以为孝感所致旌其门曰孝行孙氏府军后卫正千户赵和妻和从征交趾殁于阵孙时年甚少抚其子辉守节不贰勤纺续以为业辉既长选尚  太祖女宝庆公主为驸马都尉至是孙年八十矣魏国公徐承宗崇信伯费钊等以闻表其门曰贞节
　　○狭西署都指挥佥事金镛守备兰县虏寇庄浪镛得镇守都指挥魏荣报遣兵往援遇寇战败乃奏其能殊死战乞宥罪赏功兵部请下巡按御史郭纪执镛鞫当赎徒还职从之
　　○镇守古北口都指挥佥事陈亮坐赂兵部尚书陈汝言求镇守下巡按御史鞫当徒都察院以其事在赦前奏请勿罪从之
　　○大宁都司都指挥使常广素贪淫闻部下军妇美而寡强载以归污之妇欲自缢乃遣还妇家将愬于京广诬以事尽收其家人于狱妇欲自赴愬广复执归系之事觉下广锦衣卫狱鞫得实都察院论广当绞上命囚禁之
　　○辛酉升吏部文选司主事曹恂为江西布政司右参议刑部狭西司主事李观为狭西按察司佥事江西道监察御史陈全为福建按察司佥事
　　○壬戌命中官于浙江福建云南三布政司闸办银课浙江岁办银二万一千二百五十两福建一万五千一百二十两云南五万二千三百八十两从太监福安奏也
　　○副都御史林聪等奏盐徒田琮朱贤等拒巡捕官军镇江卫指挥吴钦陈胜通州千户陈勣姜忠百户苏英皆受琮等赂纵其横逆今籍没琮等赴京钦等亦宜执问  上曰钦等同恶亦籍没之
　　○癸亥晋府太谷王钟鋐薨王晋宪王第四子母邵氏正统三年生十四年册封至是薨年二十一讣闻  上辍视朝一日谥怀僖遣官赐祭命有司治丧葬
　　○甲子命昭武伯曹钦同督三千等营时太平侯张軏卒怀柔伯孙镗乞更命武臣同督操练兵部尚书马昂荐钦名望素著故命副之
　　○命故浙江都指挥佥事马良孙璋袭为宁波卫指挥同知
　　○召巡抚南直隶右佥都御史李秉还京秉奏山西等道御史李周等乞恩分俸养亲以用公印谪为知县伏望  皇上闵孝亲之至情宥不谨之小过令复原职以图自新  上以秉党比市恩故有是命
　　○乙丑赐文武百官宴皇太子初讲学于文华殿玉色和粹音向洪亮侍臣瞻仰无不忻悦是后每日读书习字常在殿之东厢即所谓左春坊也以上退朝必御文华殿阅奏牍故避居此云
　　○四川长宁安抚司安抚剌麻儿遣侄男同卓列等十三寨寨首达思蛮等乌思臧剌麻番僧章癿劄等来朝贡马及佛像舍利赐钞
　　○丙寅命昭武伯曹钦掌前军都督府事
　　○升金吾左卫指挥同知吴让为都指挥佥事以其父显西直门阵亡功也
　　○调羽林左卫指挥使萧振于山西威远卫指挥佥事仉英于万全开平卫以同僚不和故也
　　○丁卯增给河东王钟鏸岁禄  皇明祖训郡王岁禄二千户后以边境用粮浩繁止给千石  上复位诸王以情自陈者俱量增之河东王援例以请命给一千三百石内五百五十石折钞
　　○调南京兵部右侍郎年富为户部右侍郎升山西右参政叶盛为都察院右佥都御史仍支从三品俸
　　○命发辽东官库银布给开原铁岭泛河海州广宁等处土兵九百九人每人银一两布二疋先是  上命自辽东至甘肃一带边民有强劲精壮愿报效者募为土兵收附近卫所给与银布鞍马器械秋冬操练支与口粮春夏务农住支免其本户五百税粮二丁杂差以供给之至是辽东都司以其所募得者来报故有是命
　　○命工修整文渊阁门窗增置门墙
　　○戊辰命修南京朝阳门楼
　　○复除翰林院编修戚澜仍旧任以父丧服阕也
　　○延绥总兵官彰武伯杨信游击将军定远伯石彪会兵黄河搜剿达贼擒四人斩首三级获马二十匹
　　○己巳夜月犯亢宿南第二星
　　○庚午书与宣宁王逊炓曰前者王奏指挥史瓛房屋在府前街南要卖因此奏讨已准所奏近闻史瓛母子实无此情至今无房居住又闻王将大街堵塞起盖房屋往来之人皆称不便损人利己于心何安书至王即将史瓛房屋退还与伊母子居住仍将街南照旧开通又书与昌化王仕墰曰前者王奏府前街南房屋不系营房将军人搬出朕恐未的累差官体勘皆称委是官盖房屋书至王即将此房仍与军人金贵八等居住又书与代王成炼令其戒勉宣宁昌化二王安分守法今后但系己事不许径自具奏务先闵白府中度其可否斟酌施行
　　○命户部右侍郎年富巡抚山东敕谕之曰朕念山东连年灾伤人民饥窘又恐因而为盗今特命尔巡抚其地安济饥民督令有司时加省谕令其依时耕歛助其不给若有盗贼生发即调遣官军民壮剿捕尽绝及有安插达子亦宜谨慎防闲加意抚恤官吏有能奉公守法修举政务者量加奖劝其贪酷不才害人误事者从实黜罚若军职及五品以上文职具奏区处其余就便拿送所司究理凡事有便于军民者听尔从宜区画处置应与三司等官会同者亦须从长计议而行朝廷以尔历练老成特兹简用尔宜输忠效劳殚心竭虑务使地方宁静人民安妥庶副委任毋或行事乖方自取罪愆尔其敬之慎之
　　○命神机营指挥同知赵庸署都指挥佥事事管领神旗
　　○升镇守通州指挥佥事陈逵为都指挥同知以逵自陈屡获强盗有功故也
　　○辛未户部奏浙江安吉县吏王雍解地产栗果赴京遇闸沉舟内七十四石漂流不存已移文法司逮问如律请监督追偿以足原数  上曰此非其罪姑宥之不必追偿
　　○升浙江右布政使白圭为都察院右副都御史
　　○壬申书复襄王瞻墡曰比予偶尔感冒兼以足气举发调理旬余旋致平复兹蒙特遣仪宾刘隆驰问且是以保爱之方足见至亲厚意
　　○朝鲜国王李瑈安南国王黎浚各遣陪臣来朝贡方物金银器皿赐宴并彩币等物
　　○癸酉敕湖广贵州总兵官南和侯方瑛等得奏东苗十三番贼首干把猪等儧称伪号攻劫都匀等处已敕云南四川都司及蜀府各调原征官军来尔处听调复命右副都御史白圭赞理军务尔等即将所在官军及量调湖广贵州并播州等处原调官军土兵严督操练候各处军马至日一同进剿或分或合相机取胜克期殄灭以除边患
　　○擢进士姚曰□永为工科给事中白昂为南京礼科给事中杨琮为吏部主事彭韶杨礼吴锡陈渤俱为刑部主事宋瑛为工部主事应瀚为大理寺右评事王道为太常寺博士蔡哲杨魁俱为行人司行人郑岑为南京刑部主事罗崇嶽为南京工部主事聂元为南京大理寺右评事
</div>
    <div class="pagination">
<a href="明实录英宗实录_page212.html">上一页</a><span>...</span><a href="明实录英宗实录_page208.html">208</a><a href="明实录英宗实录_page209.html">209</a><a href="明实录英宗实录_page210.html">210</a><a href="明实录英宗实录_page211.html">211</a><a href="明实录英宗实录_page212.html">212</a><span class="current-page">213</span><a href="明实录英宗实录_page214.html">214</a><a href="明实录英宗实录_page215.html">215</a><a href="明实录英宗实录_page216.html">216</a><a href="明实录英宗实录_page217.html">217</a><a href="明实录英宗实录_page218.html">218</a><span>...</span><a href="明实录英宗实录_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
