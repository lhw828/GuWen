<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 226 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 226 页/共 848 页</h1>
    <div class="content">○庚辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。昆明湖安佑普济沛泽广生龙王之神。密云县白龙潭昭灵广济普泽龙王之神。　　

○遣官祭圆明园惠济祠。河神庙。　　

○谕内阁、贺长龄奏、东省旧案交代。渐次清厘。请宽免州县处分。山东省各属历年未结交代。前经奏明派员专司核算。两次奏结共一百六十余起。下余各案。自即可埽数完结。其造报迟延之各州县。既多缘事去任。现任之员。将旧案赶紧清厘。办理尚为妥速。所有应得处分。著加恩概予宽免。嗣后不得援以为例。自此次查办之后。该护抚务饬所属遵照例限。按款清交。傥再任意延宕。即著据实严参惩办。决不宽贷。　　

○以河南按察使阿勒清阿、为广东布政使。四川建昌道桂良、为河南按察使。　　

○辛巳。上奉皇太后幸同乐园。进膳。并赐皇子及内廷王大臣等食。　　

○遣官祭关帝庙。　　

○壬午。太宗文皇帝忌辰。遣官祭昭陵。　　

○户部议准、护山东巡抚贺长龄奏、东省闸内有漕州县。向系冬兑冬开。距水次既远。时日又迫。势不能不买米垫兑。旗丁藉此刁难勒索。苦累实甚。请嗣后准闸内各州县。届期有徵未足数、及赶运不及者。即于各水次就近买补垫兑。仍饬不得藉此概行折徵。并严禁旗丁挟制扰累。从之。　　

○癸未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后暂安园寝。　　

○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公等行庆贺礼。　　

○幸同乐园。赐皇子及内廷王公大臣蒙古王公等食。　　

○谕内阁、富俊奏、拏获朝鲜国越界偷捕牲畜人犯。此案朝鲜国越界人犯延必元、韩贞昌、二名。讯据供系奉伊本地州官派捕鹿茸。在不知地名山坡偷越。因失迷路径。不能回归。虽讯无为匪不法别情。恐在该国另有负罪潜逃情事。已经该将军咨送盛京礼部、转解该国收审。著礼部檄谕该国王、令其严究确情。自行惩办。并饬该国王严禁属下人等、嗣后不得私行越界打牲伐木。以肃边境。该部拟定檄谕。奏明后再行缮发。　　

○又谕、长龄等奏、官兵出卡剿洗逆党情形。前据长龄等奏称、探知张格尔逃往卡外。在达尔瓦斯之藏堪地方藏匿。杨遇春、杨芳、分带官兵。前往追捕。兹据奏于七月初七日。在塔里克达巴罕相近地方。遇见贼匪二千余人。当经副将郭继昌等督兵迎击。贼匪上山用枪扺拒。协领寿昌等直上攻击。毙贼二三百名。该匪复敢放枪抵敌。协领都凌阿、委参领郭全、首先攻上。均中枪阵殁。嗣经官兵击毙督阵红衣贼目三人。始败退后面山梁据扎。旋经杨芳督同领队安福等分路进攻。郭继昌等由贼后兜击。贼匪腹背受敌。拚死抗拒。官兵两面夹击。斩捦一千五六百名。脱逃者仅百余人。侍卫色克精阿、委参领巴尔江阿、守备蔡汝寅、及参领哲里善、均先后被伤阵亡。殊为可惜。该将军等既探知张逆藏匿地方。派兵出卡追捕。自应倍加慎重。乃虚延时日。糜费兵饷。竟令零星残匪。伤我官兵。纵将该逆党斩获多名。已属不值。长龄等调度失宜。办理不善。咎无可辞。长龄、杨遇春、杨芳、武隆阿、俱著交部议处。安福首先击贼。致受枪伤。著赏给誉勇巴图鲁名号。其阵亡之都凌阿等、著交部照例议恤。所有伤亡官兵。著该将军等查明咨部。照例赐恤。　　

○谕军机大臣等、据长龄等奏、官兵在卡外剿洗逆党。兵将间有伤亡。霍罕回禀。殊不足信。并筹议善后。请以逆裔管理西四城各一摺。大兵克复四城。已经数月。迄未得逆酋张格尔实在踪迹。虚延时日。糜费兵饷。祇遇逃窜卡外零星残匪。竟致损我官兵。虽据奏斩捦逆匪千余名。逃脱者不过百余名。而我带兵将弁及兵丁等、已伤亡数十人之多。殊为可惜。不借之至。外夷各部落内、声言效顺者。既知其为缓师图赏之计。乃犹称布噜特咸睹兵威。或将该逆拏献。岂非仍在梦中。其霍罕伯克之谲诈。又何待遣使来营求赏元宝。始为派兵捦渠。方知其妄。长龄等总不咎前此办理之失宜。迨接奉六月十六日所降谕旨。饬将卡外官兵酌撤。始为此奏。披览之下。愤懑殊深。大军久驻卡外。各布噜特势不能不自保其疆圉。即有逃窜零星回子依附其地。亦祇可待其来而歼之。何得堕其诡计。冞入其阻。况张格尔并不在其中。更不值轻劳兵力。致损国威而张贼势。至所奏善后之策。竟请以久经羁留之逆裔阿布都哈里、赏给职衔。放归回部。管理西四城回众。尤为纰缪之极。长龄老悖糊涂。一至于此。武隆阿随声附和。俱著严行申饬。为今之计。总当遵奉前旨。将西四城仍照旧章办理。一切分兵防守。及清查叛产、筹备粮饷、并种种未尽事宜。作速从长计议。务期经久无弊。方为妥善。其所奏传谕霍罕伯克、以张格尔系无足重轻回子。该伯克既不肯将其拏献。又不肯将其家属送出。即永远不准入卡贸易一节。尚为得体。稍合朕意。该将军等一面筹撤官兵。议及善后。一面设法捦拏张逆。小心防范各城。若再稍有挫失。首逆又不可得。试问能当此重罪耶。懔之慎之。将此由六百里加紧谕知长龄、杨遇春、杨芳、并谕武隆阿知之。　　

○移达尔欢霍洛卡伦于珲春西南四道沟。从前任吉林将军富俊请也。　　

○甲申。太祖高皇帝忌辰。遣官祭福陵。　　

○复还贵州永从县文童学额二名。廪生增生各四名。于锦屏县学内裁拨。从巡抚嵩孚等请也。　　

○缓长芦所属沧州、宁河县、并严镇场上年被水灶地额徵银。　　

○乙酉。遣官祭昭忠祠。　　

○调盛京礼部侍郎钟昌、为刑部右侍郎。刑部右侍郎特登额、为盛京礼部侍郎。　　

○以护军参领阴功保、为正黄旗汉军副都统。　　

○丙戌。上诣安佑宫行礼。　　

○谕内阁、那彦成奏、此次兵差过境。即饬藩臬及该管道府逐案清厘。现在兵差经由直隶之三十州县。已严密确查。实无丝毫亏短。冬间凯撤回兵差使。亦可仿照办理等语。向来军务完竣。设立军需局汇总报销。往往此牵彼混。直隶办理兵差过境各州县。办一案即清厘一案。现据那彦成查明各州县并无藉差那移库项情弊。所办甚是。其河南陕西甘肃三省。事同一律。著该省督抚仿照直隶。确查办理兵差各州县有无藉差亏短情事。其支发军需总局。务须立定章程。画清款项。按款报销。不许压请积后。以杜牵混轇轕之弊。　　

○又谕、前据百春等奏、浙江漕粮扺坝。查验前二帮。即有不堪收受之米。当经降旨著该侍郎等责成粮道尹世衡、督率筛扬。傥仍前玩误。即著据实严参。兹据琦善等奏、该粮道督率所属总运等官认真筛扬。易换好米。随时查验。并无饱稻发粒搀杂在内。以后各帮。亦俱一律乾洁。堪以收受。现在三进南粮。均已完竣。该粮道等尚知愧奋。所有浙江粮道尹世衡、总运通判德兴、运弁孙文注等、俱著加恩免其参处。　　

○丁亥。刑部遵议大学士两江总督蒋攸铦等奏、江西袁州协副将张建英、具禀邻卡漏私。措词失当。应行议处一摺。请如该督原议。得旨、此案江西袁州协副将张建英、于所属峡江地方设卡缉私。其屡次具禀。系为互相堵缉起见。第措词失当。究有不合。峡江县知县兆元、于拏获贩私各案办结后。并不移营知照。以致该副将怀疑具禀。亦属疏漏。万安县知县魏缃、于闯卡贩私船只。先据巡役探报不实之言。知会截拏。后经查实。不即移知下游。致该副将疑为疏漏。均属非是。部议将张建英罚俸九个月。毋庸查纪录抵销。兆元、魏缃、俱各罚俸一年。准以纪录议抵。不足以昭平允。所有张建英罚俸九个月。兆元、魏缃、各罚俸一年之处。俱著不准抵销。　　

○戊子。上奉皇太后幸同乐园。进膳。　　

○谕军机大臣等、现在回疆大功告竣。官兵次第凯撤。第念善后事宜。必须有备无患。伊犁将军有统辖八城之责。朕闻由伊犁至喀什噶尔。除冰岭一路外。另有由草地抄近捷路。可以行走。计程几日可抵喀什噶尔境界。其间所经是何地方。著德英阿密派明干熟谙员弁。躧度该处路径及程站里数。军行有无窒碍。据实具奏。惟兵贵神速。道阻且长。若马匹中路疲乏。应于何处更换接济。并著德英阿妥议奏闻。此系朕思患豫防。可以不用。不可不备之意。该署将军当不动声色。密行查勘。断不可稍有漏洩。以致骇人听闻也。将此由五百里密谕知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百二十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年。丁亥。八月。己丑。上诣绮春园问皇太后安。　　

○谕内阁、长龄等克复四城。距今已六月之久。张逆愈窜愈远。不能立定主见。筹办万全。转顿兵荒徼。虚延时日。糜费兵饷。致零星残匪。伤及官兵。虽据奏斩捦一千五六百名。脱逃仅百余人。究属长龄等办理不善。咎无可辞。本应照部议革职。姑念道路辽远。一时难以更换。长龄、杨遇春、杨芳、武隆阿、俱著从宽改为革职留任。以观后效。　　

○命长芦盐政阿扬阿留任。　　

○蠲缓江苏上元、江宁、句容、江浦、山阳、阜宁、清河、安东、盐城、高邮、泰、东台、江都、甘泉、兴化、宝应、沛、邳、海、沭阳、漂水、六合、桃源、仪徵、铜山、丰、萧、砀山、宿迁、睢宁、赣榆、华亭、奉贤、上海、南汇、青浦、川沙、丹徒、丹阳、金坛、溧阳、四十一厅州县并淮安、大河、徐州、镇海、太仓、金山、六卫上年被水灾民新旧漕粮银米有差。　　

○庚寅。谕内阁、那彦成奏、豫筹凯撤官兵过境供应章程。前调剿办逆回之火器健锐二营、及吉林黑龙江官兵。现已次第凯撤。沿途经过地方。自应将供应车马。妥为筹备。惟此次凯旋官兵。无须似出征时趱行之速。俾该州县将车马轮流递送。应付无误。著鄂山于吉林黑龙江官兵进关时。即令分为二百名一起。间四日行走。其经过之陕西河南直隶奉天等省。亦可按起应付。庶沿途地方。祇备车马一分。稍省民力。足敷轮转。余俱照所议办理。　　

○又谕、程祖洛奏、蓟仓未买谷石。请毋庸另议买补等语。此项备拨蓟谷。据该抚查明。本无实贮定额。向来办理。如遇拨缺。即以向后截存。积补前数。并未议及采买。且豫省现在情形。自应先尽常平仓粮买补。以裕民食。所有蓟仓未补未买谷十七万余石。著照所议。毋庸动项买补。该部知道。　　

○又谕、果勒丰阿奏、满营佐领被控。请解任质讯一摺。浙江乍浦满营镶黄旗蒙古佐领观全、被本营武举善贵、控其摊扣兵饷。帮伊族弟。嗣经兴善等供出教唆诬赖善贵各情节。虚实均应彻底根究。观全著暂行解任。交刘彬士督同臬司周之琦、提同案内应讯人证。秉公严审。务得确情。按律定拟具奏。　　

○谕军机大臣等、程祖洛奏、派员访查习教匪犯一摺。豫省毗连山东及江苏安徽地方。向多奸匪出没。而接壤曹单一带。尤多习教匪徒现在东省临清地方。揭获逆词一案。虽据查无影响。而教匪行踪诡秘。亦不可不确加察访。密为防范。该抚已派委阿勒清阿、刘彰杰、分诣虞城考城等处。密访严查。著即饬令该司道等、务当不动声色。明查暗访如查有习教滋事匪徒。立即密速查拏究办。但不可稍涉张皇。致累无辜。阿勒清阿昨于臬司任内奏请陛见。已批令准来。伊现已升任广东藩司。著于查办完竣后。再来京请训。前赴新任可也。将此谕令知之。寻奏、密查豫东各边界。均无习教匪犯。现任饬原委司道周历覆查。报闻。　　

○总管内务府大臣奏、向例主事、委署主事缺出。按班升用。近来各馆议叙、及各项应补人员。扣补过多。虽有应升不得升用。请嗣后遇有缺出。以一升一补分用。如遇补班无到班人员。仍准升班升用。员外郎六品司库副内管领、各班亦如之。至各馆议叙人员。傥应补同时到班。请将实录馆圣训校勘处人员。尽先补用。别项不得搀越。从之。　　

○江南河道总督张井等奏、黄河续涨现消。各工修守稳固。仍加慎督防得旨、览奏俱悉。又奏、洪泽湖高堰志桩。近日连消五寸。存一丈五尺七寸。现饬将山盱厅智坝先行堵闭。如再续消。即接堵礼河。仍酌留二河过水以期蓄洩得宜。批、不可祇顾目前。总要通盘筹画。清水多蓄。固高堰可虑。然消洩太枯。明岁不能敌黄济运。亦是汝等之咎。懔之慎之。又奏、运河厅邳汛河成闸。蓄水行漕。最为紧要。年来冲激损坏。亟应通体拆修并补筑三合土舌。旧闸墙身过高应减矮二层以利挽运批、认真办理。　　

○以直隶永定河秋汛安澜。予县丞汪兆鹏等、升用有差。　　

○添备河南十三厅秸料二千垛。山东曹河、粮河二厅秸料五百垛。修山东泇河、运河、捕河、三厅闸坝堤岸。并挑穵泇河厅属月河。从署河道总督严烺请也。　　

○修直隶武清、保定、抚宁昌黎、河间、故城、开、南乐、清丰磁、赤峰、深泽、武强、隆平、十四州县监狱。从总督那彦成请也。　　

○辛卯。上幸静明园。诣龙神庙拈香。　　

○谕内阁、前据御史吴敬恒奏、衍圣公官属。近有冒滥滋弊情事。当降旨交贺长龄秉公确查。兹据奏称、衍圣公额设官属。尚无托人顶替、及携劄私给等弊。惟各该员到任未久。藉省亲等词告退另换。额缺之外。有豫选委用之名。自行给发执照等语衍圣公所设属官。向例遇有缺出。拣选咨送吏部题补。不准豫选给劄。久经定有成规。嗣后著遵照定例。遇有庙员出缺。于生监内保举咨送。由部给劄。不得再设豫选名目。自行给照。其以前所给执照。著各该督抚概饬缴销。并著于保举庙员时。将该员三代存殁年岁。一并咨部。以备告养时查核。其措资省亲修墓等事。亦著衍圣公酌定年限。方准给假。无任旋补旋退。致滋弊端。至覃恩旷典尤非可以滥膺。除咨部题补之员。得邀封典外。其余概不准行。以重名器而昭核实。该部知道。　　
</div>
    <div class="pagination">
<a href="清实录道光朝实录_page225.html">上一页</a><span>...</span><a href="清实录道光朝实录_page221.html">221</a><a href="清实录道光朝实录_page222.html">222</a><a href="清实录道光朝实录_page223.html">223</a><a href="清实录道光朝实录_page224.html">224</a><a href="清实录道光朝实录_page225.html">225</a><span class="current-page">226</span><a href="清实录道光朝实录_page227.html">227</a><a href="清实录道光朝实录_page228.html">228</a><a href="清实录道光朝实录_page229.html">229</a><a href="清实录道光朝实录_page230.html">230</a><a href="清实录道光朝实录_page231.html">231</a><span>...</span><a href="清实录道光朝实录_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
