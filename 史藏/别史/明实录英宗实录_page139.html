<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 139 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 139 页/共 263 页</h1>
    <div class="content">○宁阳候陈懋吏部尚书王直等言事会不再机不容缓今虏使已发愿体  上皇之心顺臣民之情因虏人之意遣使回答迎  上皇以归不然则重违众志恐失事机虏人指此以为兵端边事未有宁息京师亦不得安然无忧于是命群臣共择其人以闻懋等以李实还自虏中得其要领若别遣人创与通议恐礼意不接有妨成功请仍以命实命姑待杨善还
　　○监察御史毕鸾等复言臣等伏听群臣之言可谓切矣而  陛下逆料虏情必欲待杨善之回虽神谟妙算非臣等所能测识然臣等窃以为中国之所恃以尊安者信义而已今迎复之使不遣非惟义有未安和不可合而虏之于我且有词矣就令彼以诈来我以诚往如万一不测则我之兵备固未尝弛也  陛下亦何惮而不为哉不报
　　○戊辰禁边城无得徵私负时宣府等处屯堡田稼牛畜等物为虏蹂践劫掠殆尽而富室徵索私负甚至逼其市鬻子女致军士窜避守备失人宣府右卫官以为言都察院请通行宣府大同等处及顺天等八府经虏地方禁约俱俟兵息岁稔乃偿违者罪如律从之
　　○先是四方多事御史出巡调军转饷募兵抚民有二三年未换者至是左通政栾恽请依旧制一年一换从之
　　○初山西代州急缺粮饷户部奏允军民有能自备脚力赴临清官仓运米三百石至代州纳者给与冠带至是有吏奏自愿运米如军民例乞冠带资格出身事下户部议令在京办事官吏承差比军民加米一百石吏部听选官并在京当该吏典及官应降等吏应重历者加米五十石俱自临清运至代州办事官听选官承差不拘资次除授官应降等者复职办事当该吏典不待实拨考核就给冠带应重历者免重历亦与冠带俱拨办事满日循资格出身候事平有粮之日停止从之
　　○己巳命广西布政司左布政使胡智按察司佥事江玉琳致仕以巡按御史言其老疾不任事也
　　○翰林院检讨邢让言近李实自瓦剌使回也先遣使同来以前次敕书未述迎复  上皇之意今在廷群臣皆以为可行封章连上  陛下不之许意岂不以为虏情变诈未足信欤如以为不足信则前次已不必遣人讲和矣且我之所以和者为  上皇也不迎  上皇而与之和将安图耶夫天下之事成败势也君子于事不必其皆成惟为其所当为而巳彼虏情变诈诚不可信  陛下于迎复之事则在所当为何也  上皇之于  陛下君也兄也臣知  陛下笃君兄之恩必欲迎归然于此时而不图臣恐切中虏计藉我为词假大义而为寇臣未敢必其孰为曲直也如从群臣之请仍遣李实赍敕以往敕内备述迎复之意则  上皇之回否虽未可必而  陛下笃君亲之义必昭著于天下矣臣又闻兵家以理之曲直为师之壮老我迎而彼不许其曲在彼矣由是而兴问罪之师不亦善乎今  陛下以虏使以行事难再举臣请急遣飞骑追留虏使于怀来等处俟李实同行如不可及亦令李实前去彼也先必将曰朝廷以迟往迎之使者观我此举果出于诚意否也如此则与不遣使往迎似有间矣臣职非言路罪在僣踰然义激于心不敢不必一得之愚为  陛下陈之＜锍-釒＞入诏报曰  上皇是朕亲兄岂有不欲迎复之意但虏情叵测今彼以急来我以迟去盖欲延缓牵制以探其情如果出诚意备礼而迎固未为晚文武群臣累言未即许者皆为此也
　　○巡抚广西刑部右侍郎李棠奏广西庆远柳州等府郁林天河柳城洛容马平宜山等州县良民数少猺獞数多其獞民屯耕田地欲乞俯就夷情俱与减半徵收屡年拖欠税粮亦暂停免缺食人民令所司设法赈济户部覆奏从之
　　○先是以山东临清县为南北水陆要冲敕平江候陈豫等城其地至是豫以兴工闻诏量发军夫修筑毋概扰于人
　　○是日都御史杨善等至虏营与也先接见也先问曰两家和好年久今次如何拘留我使臣减了赏赐善曰太师尔父在永乐年间差使臣朝贡不过三四十人所讨物件随意与之都不计较所以长久和好今差使臣多至三千余人或带来之人为奸为盗潜自藏躲中国留他何用使臣到京虚报数多朝廷只照见在者赏赐虚报者不与不是减了也先曰者胡语云者然辞也善见也先辞色和因曰太师为北方掌军马的大将郤听小人言忘了  大明皇帝厚恩便来杀虏人民上天好生太师好杀甚逆天道今和好如初可早收回军马免得上天降灾也先笑曰者者问  皇帝回去还坐天位否善曰天位已定难再更换也先曰尧舜当初如何来善曰尧让位于舜今兄传位于弟正与尧舜一般时知院伯颜帖木儿言于也先曰且将使臣留下再差人去问若许  皇帝正天位然后送去也先曰初要大臣来迎今既来又去问是我失信了着他迎去平章昂克问善曰汝迎  皇帝将何礼物来善曰若将礼物来迎人必说太师图利今不用礼物方见得太师有仁义是好男子录在史书万世人称赞也先笑曰者者
　　○庚午敕谕镇守宣府左少监柏玉总兵官左都督朱谦参将都督同知纪广总督边储户部左侍郎刘琏巡抚右佥都御史任宁等曰各边卫所屯聚军马该用草束数多附近人民艰窘兼遇旱伤一时不能供运即今在边军士若不趁时采积不无有误支用敕至尔等即便摘拨所在官军趁今草盛及声息稍宁广为采积以备支给不许因循怠忽致误储蓄并敕镇守大同太监陈公总兵官定襄伯郭登参将都督同知方善许贵指挥佥事潘兴参谋军事左都御史沈固及偏头关守备都督同知杜忠词与谕玉等同
　　○命礼部右侍郎李实大理寺右少卿罗绮莅任理事以使瓦剌还京故也
　　○免卢沟桥宣课司并霸州固安良乡顺义四州县税课局被贼烧抢课钞其大兴县官牧谷粟草束被劫保定县官民食盐钞无从办纳并免之
　　○巡按狭西监察御史陈永奏狭西按察使陈颢擅佥弓兵百数十人以供使令命永逮颢鞫之永言律当赎杖还职而颢实老病遂命颢致仕
　　○是日虏酋也先引都御史杨善见  太上皇帝遂设晏奉饯  太上皇帝也先自弹琵琶令妻妾奉酒顾善曰都御史坐善不敢坐  太上皇帝曰太师着坐便坐善承命坐即起周旋其间也先顾羡曰有礼
　　○辛未福建按察司副使丘俊以老疾乞致仕从之
　　○巡抚山西佥都御史萧启劾署都指挥佥事李泰畏守边境独居繁峙县出入随从者数十人牧马田中伤民禾稼命巡按御史逮鞫之论赎徒还职
　　○巡按山西监察御史涂谦奏看得山西佥事叶清升授左参议见在偏头关守备请复推举佥事一员代清专管山西所属卫所屯种仍令左都御史沈固兼督之事下户部覆奏从之
　　○是日虏酋伯颜帖木儿设晏奉饯  上皇
　　○夜有流星大如杯色青白有光烛地出云雨西北行至瓠瓜
　　明英宗睿皇帝实录卷之乙百九十四终
　大明英宗睿皇帝实录卷之一百九十五
　　废帝郕戾王附录第十三
　　景泰元年八月壬申朔  太上皇帝在迤北
　　○敕总督军务兵部尚书侯琎等得云南总兵官黔国公沐斌奏水西等处头目阿忽阿堆阿五阿体加纳阿遣六家所管人民俱系夷罗性习犷戾少知礼法先因被害聚众为恶事非由己今已出官陈诉归化要乞曲垂宽宥持从所请敕至尔等即抚拘阿忽等各头目到官宣布朝廷恩威谕以祸福安其反侧咸与自新仍令招抚所管夷民各安生业照旧居住不许仍前听诱为非自贻后悔如遇蛮贼未靖仍令协同官军剿捕以除边患有功一体升赏
　　○敕谕四川董卜韩胡宣慰使司宣慰使克罗俄坚粲尔等每岁遣人远来进贡诚意可嘉但所遣番僧中间多有强悍不循礼法或起程回还多索船马辱骂官司或沿途多买物货一概诈称钦给之物逼要有司起倩军夫运送所过扰害不可胜言此皆已往不究今后有进贡来京务须选差谨厚僧徒严加戒谕令其遵守礼法不许似前放肆搅扰官府虐害军民有失敬奉朝廷之礼特谕尔等知之尔其如敕奉行
　　○升文华殿写字照磨任道逊朱奎凌敏汪景昂御用监写字序班严璟干信俱为中书舍人
　　○都察院副都御史马昂初在甘肃参赞军务称有疾遣官代还京至是乞还乡调治遂命致仕
　　○先是廷臣以操备军大集京师请撙节粮储以足军饷并移文南京户部会官计议一体减省以纾民力至是南京户部具应减事宜以闻一南京五府六部等衙门堂上官一品月减米四石二品月减米三石三品月减米二石四品月减米一石俱给折色俟边务宁息仍旧支米一南京锦衣等卫驾使快船正军既已月支米一石及遇差遣又支行粮四斗实为冗费今后正军出差不与行粮江淮济川二卫水夫并准此例一南京各卫屯田之设本欲种纳子粒供给军士比因征操运粮差占数多屯田废弛今议每年自十月至明年三月赴操月支粮五斗四月至九月仍旧屯种不支月粮比较子粒其运粮者既支行粮月粮亦住支一南京光禄寺太常寺厨役共一千余名每名月支米一石虚费甚多今议有家小者月支六斗无家小者月支四斗悉从之
　　○通渭王范墅奏臣兄平利王范壑临终语臣曰吾身后之事赖弟为之言毕而逝且兄未逝时问卜求医殆无虚日向者给赐器皿银盆水罐等物费用已尽今停柩在地应用送丧之具俱无从出况所遗妃眷人等度日艰难尤甚伏望悯其无后恤其遗室俾主有所需死有所藏诏礼部于常例外增赙布绢一百匹户部岁给米二百石
　　○总兵官保定伯梁珤奏苗贼抢掠辰州叙浦县及沅州等处臣会同内使龚荣参赞军务给事中刘清议调左参将王斌等帅官军剿杀清复率指挥王冕等策应遇贼二千五百余人官军奋力齐进遂败贼众擒贼首潘通良等十七人斩首五百余级
　　○是日虏酋也先伯颜帖木儿宴饯都御史杨善等
　　○癸酉南京光禄寺奏五月间大水朝阳门外养牲房皆坏乞令南京工部修理从之
　　○是日  太上皇帝驾将启行虏酋也光为土台设座于上率众拜辞进良马貂鼠银鼠皮其妻妾亦来拜辞也先复与众酋送  车驾行约半日程也先下马叩头跪解所带弓箭撒袋战裙以进与众酋罗拜伏地恸哭而去
　　○甲戌  万寿圣节免文武百官行贺礼
　　○朝鲜国王李珦遣陪臣郑发等奉表来朝贡马及方物赐宴并赐彩币表里等物有差仍命发赍彩币表里归赐珦
　　○升吴信为指挥使南京锦衣卫带俸
　　○升直隶顺德府平乡县知县丘陵为真定府知府陵任满九载巡抚右少卿李奎奏保陵持身廉介莅政公勤乞加旌擢遂升用之
　　○沈王佶焞奏臣弟沁源王佶＜火阜＞薨逝妃眷子女众多禄米乞如旧拨赐养赡从之
　　○有黑云如山顷刻散漫数叚形如龙虎夜有云气形如麋鹿惊奔俱南行乃散
　　○丙子命户部左侍郎刘中敷署掌本部事以尚书金濂患病也
　　○命南京工部造手把铜铳一万给军操演
　　○给三千营官军盔三千顶甲一千五百副腰刀三千把长枪七千余根弓一千八百张箭五万枝弦二千条弓箭袋三千副
　　○直隶安庆庐州二府各奏所属六百丈及土桥巡检司洪武永乐间设弓兵百人岁办芦柴并折色钞不下千百人今弓兵已减其半芦柴折钞宜量减以便民从之
　　○山西大同府大同县云中驿奏本驿递传马驴俱驿夫自备刍豆饲之近被达贼出没不时各夫多惊窜山林及有被抢虏者刍豆无从供办其在驿者亦饥窘乏食有误传递乞命大同府仓场逐月支与见在各夫口粮仍给马驴刍豆候事宁照旧令其自备从之
　　○楚府大冶王季堧薨王楚庄王第四子母李氏宣德四年生正统九年受封至是薨年二十二讣闻  帝辍视朝一日谥曰悼僖遣官赐祭命有司营葬
　　○夜有流星大如椀色赤光明烛地出室宿东南行至云中四小星随之
　　○丁丑释奠先师孔子遣国子监祭酒萧镃行礼
　　○安塞王秩炅奏臣原拨禄米一千石先因人少米钞中半兼支即今人渐增多食用不敷乞如诸兄例全支本色诏以边境艰难姑仍其旧
　　○云南总兵官黔国公沐斌奏水西革勒寨头目阿忽等所统人民素性顽犷先因激变为非今已去逆效顺其田地未及耕种者乞量免其税并令贵州都布按三司巡按监察御史严加禁约有司军民不许举放钱债倍取利息复致激变庶使其永远向化边境宁靖从之
　　○贵州都指挥同知张锐等奏普定兴隆等卫去年被苗贼将各处屯堡仓廒种子房屋官牛钱粮焚劫一空乞除免屯种余粮事下户部请移文勘实蠲免从之
　　○夜月犯房宿南第二星有流星大如杯色青白光明烛地出阁道北行至太子旁尾迹炸散
　　○戊寅  帝祭  大社  大稷
　　○朝鲜国王李珦遣陪臣李坚期等奉表来朝贡马及方物赐宴并赐彩币表里钞绢等物有差仍命坚期赍彩币表里归赐王
　　○升翰林院修撰周旋为本院侍讲以任满九载也
　　○升江西左参议夏时为广西布政司左布政使监察御史曹祥为福建按察司副使刘克彦为浙江佥事主事刘锴为狭西佥事王宏为云南佥事寺正徐善为广西佥事复除山东右参政董和于湖广布政司以亲丧服阕也
　　○调山西按察司副使彭琉于湖广按察司奉敕往广西总兵官都督佥事田真处整理军机文书
　　○赏偏头关指挥张瑛并官军人等一百一十人布绢有差以长林大沟等处斩获达贼功也
　　○湖广署都指挥佥事毕通坐苗贼焚掠新宁县治命巡按御史取死罪状立功赎罪通不即引伏辄饰词奏免都察院劾通欺罔不忠请下巡按御史究治从之
　　○筑狭西开城县城以其临边也
　　○山西都司令史贾斌奏臣闻设鞀求谏以成天下之熙皞止辇受言能致海内之乂安迩言虽俗亦有可采昔汉桓帝不任贤臣而权归宦官唐文宗忽于良佐而受制家奴至若宋之徽钦从虏北行者盖由小人道长而阍寺当权之所致此前王之覆辙而后世人君当夙夜祗惧不可袭其迹而蹈之也我国家  列圣相承寰宇宁谧几百年矣比者胡寇犯边未闻有一人敢奋勇督众以迎击之也  上皇被留虏庭未闻有一人能致身致命以翼蔽之也昔豫让能报智伯之讎王孙贾能雪湣王之耻颜杲卿骂禄山为羯奴李若水诋金人为狗辈是皆各为其主也昨之群臣信无一人能捐生以赴之乎恭惟  皇上肇登宝位表正天伦宜阅唐太宗之三鉴玩司马光之五规举直错枉亲贤赏功进谏者温言以接之阿谀者厉色以斥之端其本而澄其源慎其始而虑其终则天下不臻于太平臣未之信也臣虽侧陋亦尝读书近于史传所纪历代人臣能直谏能尽忠能守节之士与夫累朝恃宠之宦官撮其尤者录成一编分为四卷名曰忠义集以进伏望万机之暇少垂  圣览或有可取命工刊布俾文武臣僚亦不得偷纵其奸宄之私礼部以其言有理乞鉴纳其所编忠义集不必刊行从之
　　○是日虏贼入辽东境总兵官左都督曹义都指挥王祥耿和等帅军追至连洲贼千余人分三处各占山头以拒官军义等奋勇齐进斩首七级生擒四人获马十三匹贼遂奔散出境遗弃所虏男妇一千七百五十余名头畜称是左参将胡源亦帅军追贼至鹰湖连战败之生擒三人斩首三级追夺所掠男妇十九名
　　○己卯命翰林院侍讲学士刘铉侍讲陈文为顺天府乡试考官赐宴于本府
　　○赐故清平伯吴英子玺岁禄之半以玺尚幼也
　　○广东三司以所擒获贼首黄萧养父伪称大王泰网等三十三人并军器等物来献诏磔泰网等枭于市
　　○给五军营官军骑操马二千匹
　　○谪直隶淮安府知府程宗戍辽东坐擅集民船六十余艘为太监金英家奴李庆等载货且事后受其纻丝等贿也
　　○庚辰敕礼部具迎接朝见  太上皇帝仪注兵部及各营总兵官严整军马防备不虞太子太傅礼部尚书胡濙言宜令本部遣堂上官一人至龙虎台锦衣卫遣指挥二人并官校执丹陛驾辇轿至居庸关各衙门分官至土城外总兵等官至教场门迎接行礼  太上皇帝车驾自安定门入进东安门于东上北门南面坐  皇帝出见毕文武百官朝见行五拜三叩头礼  太上皇帝自东上南门入南城大内诏从之命礼部左侍郎储懋至龙虎台锦衣卫指挥佥事宗铎领轿马至居庸关刘敬领丹陛驾至安定门内仍命安远侯柳溥率领马步官军沿途迎接溥请给神铳毛马响铃等件不许
　　○遣太常寺少卿许彬往宣府奉迎  太上皇帝
　　○户科给事中刘福等言今用轿一乘马二匹丹陛驾于安定门内迎接  太上皇帝礼仪似乎太薄  帝曰  太上皇帝是朕至亲自留虏庭  宗社倾危生灵无主彼时群臣进章请命于  皇太后诏告天下立朕为皇帝保护  宗社辞之再三不得已嗣登大位已尊大兄为太上皇帝礼之至极无以加矣今福等言所奉太簿未知其意如何礼部其会官详福所言以闻太子太傅礼部尚书胡濙等奏福所言无非欲  皇上笃亲亲之义乃臣子尽忠之道也初无别意  帝曰昨有虏营遁归之人得  太上皇帝书言也失送朕回京迎接之礼宜从简朕遵行之岂敢故违
　　○遣官祭宋丞相文天祥
　　○提督守备居庸关右佥都御史王竑有疾命医往疗之
　　○夜月犯南斗魁
　　○辛巳命兵部武选司署郎中事主事黄舆实授本司郎中户部湖广司署员外郎事主事史仪实授本司员外郎升正五品俸俱以任满九载也以礼部精膳司主事杨瑛署主客司员外郎事刑部湖广司主事郑序署河南司员外郎事
　　○少保兼兵部尚书于谦奏今大同宣府地方贼寇稍退道路颇通然所在城池粮储缺少若不早为区画恐虏情奸诈卒有缓急军饷何所接济乞敕山西都布按三司并管粮镇守等官公同计议将所属应运大同粮草及附近山西大盈等仓粮运大同各城收贮备用其宣府粮储令户部设法催运及敕总兵官朱谦等议或将龙门等处遗粮运宣府各城或将在库银两及时籴买仍依臣原奏允量减客商中盐米数以广储蓄此外别有可以储积粮草长策听各官区画奏请事下户部议以二处中盐米数宣府米豆价平不须减少惟大同纳米豆中淮浙等处盐者每引减米豆一斗余悉如谦言从之
　　○刑部重囚二十余人谋反狱内二人以其谋自首尚书俞士悦因奏广东反贼黄萧养自反狱起今刑部重囚至一百六十余人恐变出不测宜即会官审决其自首二人既知畏法悔过宜量加宽恤诏三法司审决如律或情有可矜疑者仍具奏请裁自首二人特免死发边卫充军
　　○是日虏酋也先遣得知院等领人马护送  太上皇帝驾至野狐岭得知院进马叩头哭辞而去仍遣大头目率五百骑送至京师行未数里忽有五十余骑追来乃平章昂克射得一獐来献是日驻跸于宣府右卫城外官厅
　　○壬午免狭西被灾县分夫匠冬季一番从右参议张云翰奏请也
　　○太医院院判陆子材以老疾乞致仕从之寻以其子医学训科道源为御医念其藩邸旧劳也
　　○万全都司都指挥佥事江山幼袭父职有例俟年及二十始得试武艺理司事未几山朦胧以年及试为中府吏所发刑部论以违制当赎杖还职从之
　　○是日宣府总兵官都督朱谦率其男永及部属军马迎  太上皇帝驾至宣府城外所设行殿
　　○癸未礼科给事中于泰等言今日早朝退有侯伯尚书都御史等官石亨王直胡濙等于午门前持一帖群立聚观议论不一俱各散去将帖隐匿法当追究  帝曰各官多系  祖宗旧臣如何隐匿事情王直胡濙即将实情具闻直等奏帖实工部尚书兼翰林院学士高谷处接来备载唐肃宗迎接上皇故事  帝曰朝廷大开言路高谷是大臣唐肃宗故事何不明言必有异情濙等奏唐肃宗迎接上皇故事正今日可效之良规  皇上宜备法驾至安定门外公侯驸马伯五府六部等衙门分官至龙虎台文武百官并监生顺天府耆老生员人等至土城外迎接行礼凡此数者视旧定礼仪加重  帝曰虏人谲诈未可尽信欲备大礼远接恐堕贼计故止用车马远迎但得  大兄入城宗社奠安亲亲尊让之礼朕自处置今  太上皇帝车驾入东安门朕于门内迎接行叩头礼毕朕同文武百官随至南城内便殿  太上皇帝升座朕行礼毕文武百官行礼卿等悉遵朕命再不许纷更
　　○是日  太上皇帝驻跸宣府行殿少卿许彬来迎命写罪己敕谕文武群臣仍遣彬谕祭土木阵亡官军
　　○甲申遣翰林院侍读商辂往居庸关奉迎  太上皇帝
　　○是日  太上皇帝命宣府总兵官都督朱谦设宴备彩叚衣服赏随驾达子那哈出等然后启行
　　○昏刻金星犯亢宿
　　○乙酉命户部郎中卢钦赴浙江督运京粮
　　○山西民壮千百长姬英等十一人率所部九百余人戍代州途遇贼俱亡归当杖充边卫军隶守鴈门关都指挥翁信镇守右副都御史罗通奏英等素不谙战斗中途卒与贼遇宜其败走请止杖一百免其充军仍遣率诸民壮诣信处听调立功杀贼从之
　　○先是湖广五开清浪偏桥等处苗贼生发调军征剿粮储不给巡抚大理寺卿蔡锡奏乞轻减中盐则例召□于清浪等卫仓纳米事下户部议中云南白盐井盐每引纳米一石二斗比原则减三斗安宁四川上流等井盐每引纳米一石仙泉井盐每引纳米八斗比原则减二斗从之
　　○是日  太上皇帝驾至居庸关侍读商辂来迎谕之曰卿为  祖宗社稷费心忧念朕幸得回京愿退居闲处卿便写书与  皇帝知朕意并诏谕文武群臣至双泉铺以所御素绫衣及也光所献战裙赐袁彬以彬随侍日久效劳尤多也
　　○兵部尚书侯琎卒琎字廷玉山西泽州人以永乐癸卯解元登进士第授行人尝使外番一毫不取于人比还升兵部主事以征虏功升郎中未几协赞尚书王骥征麓川升礼部右侍郎寻奉敕镇守云南便宜行事再灭麓川余党迁兵部左侍郎总督军务久之上多其劳升尚书至是卒于官琎为人端重寡言笑理戎事十数年屡受赏赉没之后朝廷遣官祭葬命其子爵为锦衣卫世袭正千户
　　○夜南方有星大如鸡弹色赤尾迹有先起建星后二小星随之西南行至尾宿没
　　○丙戌  太上皇帝驾还京  帝迎见于东安门驾入南宫文武百官行朝见礼光是也先遣鞑子勇壮者二十人送驾不离左右夜则围宿虽都御史杨善等不得近及至东上门揭帘审视叩头而退候入南宫然后出就馆
　　○大同左参将都督方善奏鞑子孛罗带马三匹扣关降附  帝曰孛罗情伪未可知然今正当怀柔夷狄之时兵部审验明白以闻所带马如价给之
　　○太医院院判张敬受诸处保送医官贿輙试中之事觉下法司敬自陈罪状诏特释之刑科都给事中林聪等劾敬贪墨无耻难再录用请罢黜为民以戒方来不从
　　○镇守狭西左副都御史刘广衡先是奏都指挥同知张俊枉法索操卒贿歇其役盗修城木以营私第诸罪诏巡按御史鞫之至是奏当赎斩还职诏送甘肃杀贼立功
　　○丁亥祭山川城隍等神
　　○遣旗手卫官祭旗纛之神
　　○监察御史罗澄言三事其一曰圣学程颢谓人主之学惟当务为急盖当务之急大义是已如大学衍义一书自六经子史下暨历代传记嘉言善行国家兴亡治乱之迹人事得失善恶之鉴靡不具载  太祖高皇帝尝命侍臣书之两庑间日常省观伏愿  皇上命儒臣日进讲一二章则足以裨益圣学其二曰法祖古人有言欲法尧舜惟法祖宗  太祖高皇帝有曰朕即位有年未旦即临朝晡时而后还宫夜卧不能安席披衣而起或仰观天象见一星失次即为忧惕  太宗文皇帝有曰朕每四鼓以兴衣冠静坐是时神清气爽则思四方之事缓急之宜必得其当然后令有司行之朝退未尝輙入宫中间取四方奏牍一一省观伏愿  皇上遵而行之以纲纪四方则足以磐石天下矣其三曰敬天谷梁传以为天下主者天也继天者君也太祖高皇帝有曰天人一理必以类应君能修德则七政顺度雨晹应期灾害不生不能修德则三辰失行旱潦不时灾异迭见其应如响盖人君所慎者惟天而已伏愿  皇上一诚敬以事天钦天道以修政则可以克顺天心而万福骈臻矣  帝嘉纳之
　　○兵科给事中黄仕俊言二事其一两广浙江盗贼处处生发流劫东南地方在我须严堤备堤备之地南京为重盖南京  祖宗开基之地须镇将得人而后弊政可革威武振扬而后奸宄消慑今丰城侯李贤虽曰简静然实懦怯无补于事况南京政务悉弛岂简静者所能兴举哉乞敕兵部同总兵官石亨等计议不拘内外推举武臣一员堪为镇将者代贤还京或为贤之参副佐其行事其二各边近年以来弊出百端有军吏占用军余一二十名等而上之千百户指挥以及总兵镇守等官占用军余办纳月钱不可枚举军士营求安逸不肯操习又有守御地方并各衙守备处相去窎远总兵巡抚巡按等官经年不至其地凡有冤抑无所控诉以故上下解体士气沮消乞推举在京文武大臣二员往沿边便宜行事务使弊革而利兴士习而边固若总兵镇守参赞等官不能称职者奏请黜罚  帝曰南京俟王骥至令去总理事机各关不必更用人但敕其用心边备以图成功
</div>
    <div class="pagination">
<a href="明实录英宗实录_page138.html">上一页</a><span>...</span><a href="明实录英宗实录_page134.html">134</a><a href="明实录英宗实录_page135.html">135</a><a href="明实录英宗实录_page136.html">136</a><a href="明实录英宗实录_page137.html">137</a><a href="明实录英宗实录_page138.html">138</a><span class="current-page">139</span><a href="明实录英宗实录_page140.html">140</a><a href="明实录英宗实录_page141.html">141</a><a href="明实录英宗实录_page142.html">142</a><a href="明实录英宗实录_page143.html">143</a><a href="明实录英宗实录_page144.html">144</a><span>...</span><a href="明实录英宗实录_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
