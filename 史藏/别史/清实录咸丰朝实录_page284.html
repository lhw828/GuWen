<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 284 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 284 页/共 502 页
  </h1>
  <div class="content">
   ○又谕、和春等奏、击退颍上捻匪、闻江浦复陷、请移清淮防兵驰援等语。江浦失守。经德兴阿等、派往浦口之安勇、穆克登额等、由石佛寺进攻。毙贼甚多。德兴阿等、复派邓凤林、带兵四百余名前往。当敷剿办。清淮防兵。前已调赴扬州。现在无可移拨。昨据德兴阿奏、贼在江浦之江心洲。搭盖浮桥。以通江路。又有欲从乌江、直犯全椒、滁州、来安、抄截浦口、六合、后路之计。则皖省清流关一带。情形吃紧。亟应豫筹扼截。前年贼匪由浦口北犯。即由此路窜出。和春等、务当严饬带兵员弁。就近堵遏。如有北窜。惟和春等是问。懔之。将此由六百里谕令知之。　　

○予贵州阵亡州同刘宝善、千总刘国恩、祭葬世职。武生刘焕章、赏恤如例。　　

○拨热河矿课银一五千两接济济驻防官兵饷需。　　

○拨淮关银三万两。解往安徽庐州。以济军需。　　

○甲戌。谕内阁、舒兴阿奏、省城回匪滋事、歼除殆尽一摺。据称昆阳州匪马三新、率党千余人。窜至省城外。与该处回匪。互相句结。肆行劫杀。当经兵练立时歼捦。并将首逆马三新、当场格毙。其城外回非。亦经兵练歼除殆尽等语。览奏实深诧异。省城重地。岂容外来匪徒。肆行滋扰。该地方各官于马三新等窜至时。未能即行拏办。致令与本境匪徒。句结为患。非寻常疏忽可比。云南巡抚舒兴阿、并署任藩臬两司。均著交部议处。其余该管地方文武各员。著该抚查明参奏。　　

○谕军机大臣等、怡良奏、金陵贼众兵单。不敷分拨。请饬直隶陕甘。速调精兵赴援等语。据称小丹阳一带。贼势蔓延。兵力甚形单薄。芜湖逆船。日聚日多。窥伺东坝。逆党复分屯太平神策等门。有分股来犯石埠桥、及围扑大营之信。向荣营兵甚单。亟须添调。以资援剿。览所奏情形。需兵实属紧急。惟直隶现在无兵可调。即陕甘等省、相距较远。亦恐缓难济急。前日因向荣奏请添兵。已谕知王懿德、何桂清、将福建派赴江西交界之漳泉等属兵勇三千名。饬令悉赴金陵。此项兵勇。未知行抵何处。著怡良飞咨何桂清、探明迎提。催令迅速金陵大营。归向荣调遣。至句容东坝一带。实为内地门户。前经叠谕该督。加意防守。现在贼氛甚炽。仍著派拨兵勇。择要严密堵扼。毋稍疏虞。将此由六百里加紧谕令知之。　　

○又谕、英桂奏、请将徐州截留之吉林余丁、改赴扬营等语。本日据邵灿等奏、徐州截留余丁五百名。已交伊兴阿统带。其余五百名。遵旨催赴扬州。此项余丁。前经降旨分拨。一半赴扬。一半赴徐。此时亳州一带。捻办捻匪。正在得手。所有黑龙江余丁五百名。未便遽行撤动。萧场一带。情形稍松。即著邵灿、庚长、将现留徐州之吉林余丁五百名。饬令驰赴德兴阿军营。以资助剿。其黑龙江余丁五百名。即留毫州。毋庸调回。现在亳州等处。连获大胜。亟须江皖官兵。会合兜剿。著邵灿、庚长、察看情形。如徐州境内。已无匪踪。即饬傅振邦等、带兵出境。与袁甲三等、合力兜围。如尚有零星股匪。亦著迅速□□穴□又□捕。督兵前进。不得株守本境。将此由六百里加紧谕令知之。　　

○又谕、英桂奏、官军进剿捻匪大胜、直捣雉河、请饬江皖官兵、迅速会剿一摺。袁甲三等、督率豫省兵勇。由永城、进抵亳州。连获胜仗。复由翟村寺、进兵白龙王庙。将该处捻匪。悉数歼除。现即直捣雉河。为埽穴捦渠之计。惟捦匪等势既穷蹙。亟应四面兜围。怀远地方。已经肃清。珠克登等、不应逗遛该处。此时豫省官军。由西北进攻。设东南一面空虚。该匪必致乘闲窜逸。著和春、福济、严饬郑魁士等、各带兵勇。克日前进。与豫省官兵。合力围剿。毋许稍迟。傥再有意观望致捻匪脱逃。复扰他处。不独郑魁士等、难邀宽宥。即和春、福济、亦不能当此重咎也。至和春顿兵三河。已逾数月。既不能迅克贼巢。又不能分攻他处。以牵制贼兵。现在金陵上游。贼众麕至。向荣一军。四面受敌。深恐因兵分力薄。难以支持。现调陕西福建兵四千名。恐缓不济急。镇江江浦失事。德兴阿等、均派兵援救。扬州兵力。亦难再分。此时惟有和春、福济、能出一旅之师。攻贼所必救之地。当可稍分金陵贼势。以保东南大局。著即筹度机宜。出奇制胜。以慰殷盼。至清流关为北来门户。昨经谕令扼守。谅已遵办。其三河地方。无险无城。不过贼垒数处。岂容藉口耽延。著和春等、速筹埽荡。毋为贼所牵掣。置有用之兵于无用之地也。将此由六百里加紧谕令知之。　　

○又谕、寄谕河南巡抚英桂、豫省大兵。叠获全胜。直偪雉河集老巢。办理已属得手。际此贼势穷蹙。著该抚连饬袁甲三等、克期进攻。为埽穴捦渠之计。毋令该匪乘闲窜逸。致滋他扰。至东南两面。需兵控扼。已屡谕和春等拨兵会击。本日并谕邵灿、庚长、察看徐州一带。如无捻匪。即饬傅振邦、督兵前进。该抚当一面催提。一面就现有兵力。节节布置。迅筹剿洗。不得因待会合之师。致形松劲。前谕令将陕西缘营兵一千名。拨赴江南。此时金陵情形吃紧。该抚迅遵前旨。照数拨往向荣军营。俾资调遣。将此由六百里加紧谕令知之。　　

○云南巡抚舒兴阿奏、楚雄回匪。叠受惩创。剿抚兼施。尚易得手。惟寻甸悍匪。理喻不从。地方多被扰害。现已飞调昭通开化各镇兵。相机剿办。得旨。寻甸岂不能剿抚兼施。若必期剿洗殆尽。焉有多兵。但不可迁就了事也。　　

○予安徽阵亡千总陈卫林、祭葬世职。　　

○乙亥。夏至。祀地于方泽。上亲诣行礼。　　

○诣觉生寺拈香。　　

○幸圆明园。　　

○湖南巡抚骆秉章奏、遵讯守备哈清阿、于贼窜蓝山时。带兵出城防堵。尚无畏贼潜逃情事。经知县张嗣康禀揭、提省查讯。途中遇贼被杀。应毋庸议。外委唐云开、听从同往。亦罪有应得。得旨。近来文员恶习。多以齐团为名。擅离城守。此案张嗣康、因未能先期脱身。解围后禀揭、既矜已之守御。又可诿罪于他人。居心殊属险诈。张嗣康究未失陷城垣。著免其治罪。查该员有无保举之案。具奏请旨。哈清阿、虽已被害。惟未能豫防抢掳。统道拦截。勿庸议给恤典。唐云开、业经斥革。著免其余罪。　　

○命左春坊左庶子殷寿彭、提督广东学政。　　

○以剿办湖南永明等州县窜匪出力。赏都司李承立、守备方开榜、花翎。知州冯汝棻等、蓝翎。余升叙有差。　　

○以剿办广东佛山等处股匪出力。赏在籍郎中王福康、知州李应荣、守备黄大荣、冯元亮、保安吉、花翎。教谕欧阳桢等、蓝翎。余升赏有差。　　

○丙子。谕内阁、都察院奏、安徽阜阳县民人王尚雅、以土匪滋扰、亲族被戕等词。赴衙门呈控。据称匪首龚得、王玉等、因伊弟武举王调元、团练筑寨。与匪接仗。挟讎纠众围攻该寨。王调元力战被害。亲族多人。尽被杀害。该匪又楚烧房屋。发掘坟墓等情。案关土匪扰害良民。肆行荼毒。不法已极。何以该地方官。并不严缉究办。著交福济、迅速查明。将首匪龚得、王玉等、悉数捦获。尽法惩办。以儆凶顽。原告民人王尚雅、该部照例解往备质。　　

○谕军机大臣等、常清、法福礼奏、经费未能接济、请饬陕甘省、筹银迅解一摺。新疆南路各城换防兵丁。月支经费。全赖内地接济。据称现在待饷孔殷。万分紧急。仅据陕甘省解银一万两。分拨各城。不敷一月之用。若因经费匮乏。致人心不定。启外夷窥伺之衅。关系非细。著易棠迅即筹拨银两。派委妥员。赶紧解往。以济该处各城要需。毋稍迟误。将此由五百里谕令知之。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百九十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰六年。丙辰。五月。丁丑。上御出入贤良门。阅大员子弟步射。　　

○谕军机大臣等、向荣奏、镇江援军。连获大胜。全股逆众。遁回金陵。并溧水失陷。请调马队各情。逆贼窥伺苏常。蓄谋已久。丁卯桥一带之贼。虽经福兴、张国梁、赶到痛剿。廓清京岘山。重围立解。官军进劄杨巷。丹阳暂可无虞。进剿小茅山。亦获胜仗。而溧水城池被陷。该县咫尺东坝。接界溧阳。均为苏常要道。该大臣已檄江长贵、由句容抄出贼前。秦如虎严防东坝。联络高淳。并抽派亲军。令张国梁督剿。布置均尚周妥。而内地尤须防范。怡良身任封疆。责无旁贷。著严饬溧阳、荆、宜、各处地方官。实力堵遏。并通饬苏常各属。查拏奸细。毋令句结贻患。不得以防剿之事。专委之向荣。致有疏失。至向荣存营兵力。本甚单薄。现在逆众又全股遁回金陵。该大臣亲军、并各勇、又复调出千余名。当此攻剿紧要。贼势蔓延。急应添调马队。协助抄截。著德兴阿、将现在营中马队五百名。迅速调往江南。归向荣调遣。本日已谕英桂、将黑龙江余丁五百名。拨交德兴阿军营。以补调拨金陵之数。并谕和春、福济、酌抽马队四五百名。即赴向荣军营。以资剿办。至余万清、业经简授鹤丽镇总兵。并令帮办军务。在镇江督兵剿贼。此次向荣奏报、称其力扼京岘东路。著有劳绩。惟镇江一军。关系重大。有人奏、该总兵难当一面。恐将士呼应不灵。致多掣肘等语。著向荣毋存成见。察看该总兵、能否统率各军。胜此重任。迅速奏闻。如须另易大员接管。即著于各营提镇中。择其堪资统率者。奏明请旨。将此由六百里加紧各谕令知之。　　

○又谕、江苏镇江一带。现经向荣、派兵援剿获胜。而溧水县城。复被贼窜陷。该处咫尺东坝。接壤溧阳。于东南大局情形。实属万分紧急。必得马队分驰。迅速攻剿。方可得力。现在向荣军营。仅有马队八百余人。不敷分派。本日已谕德兴阿、将营中马队五百名。拨赴金陵。惟扬营官兵。现攻江浦瓜州等处。亦须马队助剿。著英桂即将黑龙江余丁五百名。全数拨赴扬州。交德兴阿调遣。并著和春、福济、迅拨马队四五百名。克期驰赴向荣军营。以资攻剿。毋稍迟误。将此由六百里加紧各谕令知之。　　

○又谕、廉兆纶奏、沥陈江省实在情形一摺。逆匪窜扰江西。蔓延八府。前据曾国藩等奏报、克复建昌、东乡、两县。而瑞州、奉新、尚未得手。抚州等府、犹为贼踞。该侍郎等、自应拣派妥员。分投剿办。乃据廉兆纶奏称、自省城派出之兵。以捐职知府邓辅纶主之。该员年少轻脱。本不知兵。又非江西官员。伊父邓仁堃、系本省臬司。其子本不应与闻公事。现在带兵万余。时将两月。军情重大。该省岂无妥员可派。何以令邓辅纶、管带兵勇。设有疏虞。咎将谁诿。著曾国藩、文俊、接奉此旨。即将邓辅纶撤回。另行拣派得力大员前往。会同李元度、赶紧攻剿。毋许延误。至臬司邓仁堃、兼署藩司粮道。钱漕各项。均系该员经手。据廉兆纶奏、捐办城濠各工。不能洁己远嫌。致物议沸胜。怨声载道。又令伊子邓辅纶、办理军务等语。现在军饷支绌。臬司邓仁堃、如有营私舞弊情事。曾国藩等、近在省城。见闻较近。即著严密确查。据实参奏。毋得稍有徇隐。即有未能胜任之处。亦著曾国藩等、奏明撤任。并据奏、石逆下窜。贼势渐松。各府大抵土匪。长发贼甚少等语。土匪啸聚。剿办较易。正宜乘此机会。分路进剿。迅图克复。著曾国藩、文俊、亟筹剿办。毋令该匪日久盘踞。将此由六百里谕令知之。寻曾国藩奏、邓仁堃、于城工及营务差使。好引用同乡亲族。请托易行。致滋物议。应请旨交部严加议处。从之。　　

○以援剿江苏镇江贼匪出力。赏副都统德崇额、参领色尔固善、游击李鸿勋、委佐领穆克德恩、巴图鲁名号。予阵亡副将周光熊、防御钟禄、骁骑校富贵、庆明、都司汤廷槐、把总杨大得、祭葬世职。　　

○予安徽阵亡副将蔡应龙、游击杨瑞乾、都司杨万青、守备张扬保、千总曾魁、徐刚、把总李毓发、阮执中、外委曾华顺、李益昌、陈仁发、韦玉雄、从九品王祥瑞、徐骏遹、祭葬世职。　　

○戊寅。署湖北巡抚胡林翼奏、遵奉谕旨。训饬严明。惟誓与兵事相终始。期于殄灭此贼而已。万一变生。亦不敢退怯。得旨。汝督军进剿。固不可稍存畏怯。然国体具在。亦应寓慎重于其中。　　

○予湖北阵亡守备李登进、千总熊有章、向三元、把总左玉佩、酆友廷、罗祖绩、外委雷光友、何添元、祭葬世职。六品军功赵国梁等、赏恤如例。　　

○己卯。孝恭仁皇后忌辰。遣官祭景陵。　　

○谕军机大臣等、本日据蒋霨远奏、请以候补道张锳、补授贵东道一摺。朕闻张锳前在黔省。多有不洽舆情之事。上年安南等县、逆匪滋事。即系兴义府所属。彼时该员在任。有无办理不善之处。并其历任声名若何。现在督办下游苗匪。能否得力。是否堪胜贵东道之任。著恒春、秉公详细确查。据实具奏。将此谕令知之。　　

○予贵州阵亡千总龚士贵、何九锡、霍元庆、把总王大魁、杨芝元、水兴邦、外委王启奉、张发科、蒋大春、李开元、王龄、傅灿莲、唐友发、罗廷贵、六品职衔邓炳阳、从九品职衔蔡官龙、祭葬世职。五品军功袁维德等、赏恤如例。　　

○旌表守正被戕、山东黄县民妇刁刘氏。　　

○庚辰。引见京察一等、未经记名人员。得旨。斌越、奎昌、刘熙载、黄安绶、许彭寿、奇克坦泰、赵元模、恩麟、张鹏志、觉罗吉长、景惠、周立瀛、启芳、讷苏肯、叶球、李瑞章、福厚、文祥、锡惠、柏寿、王景澄、麟光、英喜、孟洋、汪榘、邓廷楠、俱著交军机处记名。以道府用。　　

○以剿办江南徐州捻匪出力。赏头等侍卫伊兴额、副都统衔。实授傅振邦、江南徐州镇总兵官。赏都司常瑞等、花翎。知州杨韫绪等、蓝翎。余升擢有差。　　

○辛巳。谕内阁、何桂清、奏参畏葸无能、及不谙纪律之带兵各员、请分别惩处一摺。浙江提标后营游击徐天麟、带兵赴太平县应援。辄敢擅回广德。迨经何桂清、派赴甯国。又不赶紧劄营扼守。实属畏葸无能。徐天麟、著即革职。该员前在秀水剿办土匪出力奏保之案。并著撤销。云南开化镇总兵都隆阿、浙江候补州判捐升同知徐虑善、带兵防剿。并不确探贼踪。往来绕道。至贼乘间肆窜。均属不谙纪律。都隆阿、徐虑善、均著交部议处。仍责令该员等、督兵赴甯国进剿。如再不知夺勉。即著何桂清从严参办。　　

○壬午。上幸静明园。诣龙王庙。仁育宫。拈香。　　

○谕军机大臣等、奕山、景淳等奏、俄夷复由水路下驶。现在筹办情形一摺。该夷沿途留有人船。寄存粮石。虽称接济伊国往来口粮。而不候允许。遽行占地建房。其心终属叵测。现在该夷既无倨慢之迹。内地又无阻止之法。该将军等所称、阳抚阴防。及俟木哩斐岳幅到时。正言向商之处。均尚操纵合宜。著即照所议办理。惟防备之法。固不可稍示张皇。亦不可遽涉大意。仍当随事相机。善为驾驭。使目前勿启衅端。而日后亦不致漫无限制。方为妥善。至该夷屯粮地方。尤当晓谕居民。禁止与该夷往来交易。以防句结而杜生事。此后夷船续来。情形若何。著随时具奏。将此由四百里各谕令知之。　　

○又谕、本日据官文奏、武汉援贼剿尽、水陆叠胜、现在围攻一摺。武汉两城。被贼占踞已久。本月叠据胡林翼奏报、武昌贼粮已绝。汉阳贼船被焚。乃北岸官军。并未闻其合力进攻。殊不可解。本日览官文奏报、所称胜仗。不过斩捦零星外援贼匪。至二城情形。则叠卡重濠。坚拒死守如故。乃云专待追下樊口一军折回。始能齐力攻进。殊属支吾掩饰。官文总统全师。已逾半载。朕遇事惟知责以实效。岂能任其以搪塞空言。掩其糜饷老师之罪。著即会同胡林翼、仍遵前旨。严督水陆诸军。合力进攻。出奇制胜。迅将二城攻克。毋得再事迁延。致干咎戾。都兴阿、既不能即赴金陵。著仍留湖北。俟武汉克复后。再令前往可也。将此由五百里谕令知之。　　

○又谕、英桂奏、官兵进攻雉河、连获全胜、直破贼巢一摺。捻匪占踞雉河。负嵎抗拒。经豫省官军。奋力进攻。连次获胜。遂能直破贼巢。览奏深堪嘉尚。惟匪巢攻破以后。歼毙之匪。虽已不下数千。而余众尚向东南窜逸。自应速筹兜剿。以净根株。前因豫省大兵。祇能由西北进攻。而东南一带。必应江皖官军。会同堵剿。曾谕和春等、严饬珠克登、郝光甲、迅速进兵。现在傅振邦、已带兵勇进至宿州之临涣集。而珠克登等、尚驻龙亢。逗遛不进。颍州另股捻匪。尚复不少。若令雉河余逆。得以前往句结。则剿办复须费手。所有珠克登等一军。著和春、福济、遵照前旨。严行檄谕。饬令克日前进。堵遏雉河窜匪。极力攻击。若敢仍前玩泄。必治和春等、以调度无方之罪。该提督等、恐不能当此重咎也。英桂已移师亳州。著即妥为调度。督饬袁甲三等、乘此声威。迅速追剿。务将首逆张乐行、及窜逸余匪。悉数歼除。以期一律肃清。至股首苏添幅、是否实系中炮殒命。其余各股首、作何下落。仍著严密查访具奏。金陵逆贼猖獗。亟须马队助剿。现在西淩阿剿匪有功。著英桂体察情形。如能将逃窜捻匪。迅速剿除。即令该都统、将所有马队统带。驰赴向荣大营。听候调遣。其余各营兵勇。据该抚奏、拟酌量裁减。并著悉心斟酌。如系本处募勇。迁地不能得力。及技艺平常之兵。自应裁汰。其素有纪律。武艺娴熟者。与其裁撤。不如调赴金陵。以资攻剿。著英桂酌定后。迅速奏闻。将此由六百里加紧各谕令知之。　　

○又谕、骆秉章奏、援剿江省官军获胜、直偪袁州府城、克复万载一摺。江省外郡叠陷。经骆秉章、派兵自浏阳、醴陵、出境。节节攻剿。叠获胜仗。业经克复萍乡、万载、两城。览所奏情形。剿办可渐期得手。惟北路自平江至瑞州。南路自茶陵至吉安。尚无策应之军。恐中路一军。转战而前。不免为贼牵掣。所陈自系实在情形。夏廷樾、朱孙诒、二员。据称尚未能迅赴各营协剿。著骆秉章、查明夏廷樾足疾。是否可以痊愈。朱孙诒散勇、何时可以招集。迅速酌量缓急。添拨兵勇。摧令该二员统带。驰赴江省。为刘长佑、萧启江、各军。后路声援。以期厚集兵力。至王鑫一员。带勇素称得力。并著骆秉章、察看情形。如该员病能痊愈。仍遵前旨。添拨兵勇。饬令由茶陵州进剿莲花厅、吉安府一带。以资策应。将此由六百里谕令知之。　　

○以督剿安徽河南捻匪出力。复已革察哈尔都统西淩阿职。已革都察院左副都御史袁甲三、以三品京堂候补。　　

○以剿办安徽亳州捻匪、叠次出力。赏佐领富勒德恩布、巴图鲁名号。委参领色克通额、佐领扎斯洪阿、佛尔果春、防御德顺、穆克登额、额勒洪额、轻车都尉讷恩德善、副将珠隆阿、游击郑邦俊等、花翎。骁骑校常德等、蓝翎。余升擢有差。　　

○以巡护海运无误。予浙江知府何绍祺等、升补有差。　　

○以故安徽巡抚江忠源母陈氏、毁家助军。予江忠源父母三代一品封典。　　

○予湖南阵亡道员江忠济、千总徐以祥、祭葬世职。附祀安徽巡抚江忠源专祠。　　

○予湖北阵亡游击玉山、祭葬世职。　　

○癸未。谕内阁、前据怡良、奏参扬州府城失守员弁。当降旨将署江都县知县李辉德等、一并革职。提省审办。兹据德兴阿等奏、遵查扬城文武下落。请分别办理等语。已革署江都县知县李辉德、署甘泉县知县唐守道、据该大臣查明。该员等、平日官声尚好。督率民团。随同剿贼。亦甚得力。均著免其审办。仍留军营。责令督办团练。以观后效。外委吴觐宸、史致广、达抡才、均著革职。同业经革职之署扬州营参将游击祥林、守备常继春、把总李其鳌、仍遵前旨。一并交怡良、查明办理。
  </div>
  <div class="pagination">
   <a href="清实录咸丰朝实录_page283.html">
    上一页
   </a>
   <span>
    ...
   </span>
   <a href="清实录咸丰朝实录_page279.html">
    279
   </a>
   <a href="清实录咸丰朝实录_page280.html">
    280
   </a>
   <a href="清实录咸丰朝实录_page281.html">
    281
   </a>
   <a href="清实录咸丰朝实录_page282.html">
    282
   </a>
   <a href="清实录咸丰朝实录_page283.html">
    283
   </a>
   <span class="current-page">
    284
   </span>
   <a href="清实录咸丰朝实录_page285.html">
    285
   </a>
   <a href="清实录咸丰朝实录_page286.html">
    286
   </a>
   <a href="清实录咸丰朝实录_page287.html">
    287
   </a>
   <a href="清实录咸丰朝实录_page288.html">
    288
   </a>
   <a href="清实录咸丰朝实录_page289.html">
    289
   </a>
   <span>
    ...
   </span>
   <a href="清实录咸丰朝实录_page285.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
