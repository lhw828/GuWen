<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1137 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1137 页/共 1860 页</h1>
    <div class="content">○是日、驻跸白涧行宫　　

○丁卯。驻跸桃花寺行宫　　

○戊辰。上诣皇太后行宫问安　　

○是日、驻跸隆福寺行宫。翼日如之　　

○己巳。上谒昭西陵、孝陵、孝东陵、景陵。俱未到碑亭。即降舆恸哭。步入隆恩门。诣宝城前行礼。躬奠哀恸。王以下。文武大臣官员随行礼　　

○至寿祺皇贵太妃。温惠皇贵太妃。园寝。孝贤皇后陵。奠酒　　

○诣皇太后行宫问安　　

○谕曰、阿桂奏、火器营镶白旗护军阿克东阿。与健锐营正黄旗前锋永保家奴二格斗殴。将二格用小刀扎死。虽系彻兵以后。但现住永昌。仍与军营无异。请旨将阿克东阿、即行正法。该管领队大臣副都统职衔常保住、委署护军参领伍尔泰护军校保住、交部分别议处等语。阿桂所奏是。此等目无法纪之人。若不严行办理。不足以昭炯戒。虽经彻兵。究系军营。阿克东阿、著照阿桂所奏。即在彼处正法。该管领队大臣、章京、护军校。俱著交部分别议处　　

○谕军机大臣等、向来督抚等奏摺。有关地方公务。例俱称臣此次喀宁阿奏事各摺。于体制殊属未协。著传谕该抚、嗣后除请安谢恩外。其奏事具摺。俱著照例称臣　　

○庚午。谕、各陵所有堆拨房屋。系为永远守护。恐固万年而设。向用板房。易于曹□少旧。且火烛可虞。俱著改建瓦房。此项工程。即交陵寝总管内务府大臣承办　　

○又谕、东陵修养子树之弁兵等。著照十九年。二十一年之例。把总各赏缎一疋。兵丁赏给一月钱粮　　

○是日、驻跸盘山行宫。至丙子皆如之　　

○辛未。春分。朝日于东郊。遣裕亲王广禄恭代行礼。上诣皇太后行宫问安　　

○谕军机大臣等、据梁国治奏、乾隆三十四年。湖广省第五起解滇马骡少交数目。应赔银两。请即于现任楚省办理此案之督抚、及原经采买。餧养挑验。起解。交武各员。俸廉内。摊扣清款等语。该抚具奏之意。固为速清宫帑起见。但此项应赔银两。事不专责。与荆州满营拨解马匹不同且荆州赔项。为数无多。即令现在满营各员。与俸廉内分年摊缴。尚属可行。是以另摺具奏批交部议。至此项马骡。缺数既多在原细赠餧验解各员。自当按股分赔。而原承办之总督。经理不善。岂转得置身事外。至现任巡抚梁国治。宫兆麟。皆到任未久并非伊等经手之事。若一体摊赔。转不足以昭平允。朕亦岂肯令其为前人任过。著传谕吴达善。此事系伊总督任内所办。今梁国治等、以接任之人。并无干涉。尚请分赔。伊闻之宁不知愧。所有湖北。湖南。应赔银两。除经原采买餧养。挑验。起解。各员。实有著落者。应分股追赔若干外。该督本分摊赔。及无著应赔之项。共有若干。即著自行查明。具摺奏闻。或为数较多。一时不能完清。即酌量分年扣缴。尚无不可。至案内应行参奏文武各员弁。亦著吴达善查明。奏请交部议处。并将此论令梁国治等知之　　

○军机大臣等议覆、经略大学士公傅恒奏称、绿营兵制。原分为。战。守。三项。以次拔补。所支粮视为等差。寓鼓舞作成之意。查云贵各营战守兵饷。系通融均摊。不足以示激劝。应如所请停止。令该督。提。于现在额兵。详加挑验。分照马战守例支。缺出。以次拔补。饬该管将弁。随时慎选。从之　　

○蠲免直隶灵寿。曲周。万全。怀安等、四县。乾隆三十四年。雹灾地九百六十七顷十一亩有奇额赋　　

○壬申。谕军机大臣等、征剿缅匪。一事因老官屯水土恶劣我兵在彼疾。病者多势难久驻是以降旨彻兵。适缅酋懵驳遣使至军营投诚姑允所请。以结此局。虽不过就事完事。其实亦不能不如此办理。但缅酋既诚心投顺。何以距今三月余。尚无信息。看来其初遣人投诚时。必系闻新街战胜之信。摄我兵威。且不知我兵声势。若何。遂尔惧而请命。及我兵既退。彼或窥见端倪。渐生观望。而其遣使至军营时。系哈国兴。与之接见传语。未必非哈国兴。狃于绿营积习。急图了事。从中迁就调停。为之粉饰其词。竟若缅酋实能恭顺输诚者。至浑觉本一茫无定见之人。其在猛拱投降原系为兴堂扎寻至。迫于无可如何。今遣伊回归缅境。必诿罪于兴堂扎而将我军中虚实。尽行告知。以图幸免。缅酋闻此。必且悔其前此投诚之举不然彼即办理贡物何至濡迟许久。且如前此呈送军营毡布诸物。未尝不可以充贡。彼何所畏惧。必欲造办奇巧贡品旷日羁时。且彼土又有何奇物可办。必待迟之又久。不即奉表纳款。急践前言乎。缅酋既如此迁延其情伪殊不可信。彼所略有顾恋者。惟贸易一节。急欲求通中国。而内地亦惟此一节。尚足以扼其肯綮。总之彼贡表一日不至。沿边货物。一日不可令通。此时务须设法严查。勿使奸劣商民。丝毫透漏。若稍有疎懈。仍归有名无实。则并此不足恃。更复无可把握所系非浅鲜也。理钶虑者。缅酋或知我进兵时。粮马运送之难。及将士病损者众。而现在八旗劲旅。又俱彻回。彼深悉滇省营兵之怯弱无能。益复无所顾忌。或渐扰我沿边土司地界。亦未可定。今永昌。腾越。尚有黔兵屯驻。较滇兵稍为得力。万一匪酋或有侵扰。虽不值复为征剿。而就近拣派留驻黔兵。统以勇敢将弁。出边剿杀。尽歼丑徒。使知惊畏庶足示威杜患。并当一面办理。一面奏闻。前此缅匪之事。皆由爱必达。吴达善刘藻历任总督之姑息养痈。继以杨应琚之乖张偾事。纵令贼匪日肆鸱张。遂致大费兵力。经理数年。仍不能集勋蒇事。此因循贻误之咎。不可不引以为切戒也。彰宝。向日颇属能事。到滇以后。又能实心出力。是以即用为总督此时既已彻兵。即阿桂亦不能在彼久驻。滇省沿边诸事。乃伊一人专责。朕亦惟伊是倚。哈国兴。虽在滇年久。究系武夫。识见有限。或并沿袭绿营恶习。遇事一味掩饰弥缝。止图弥目前之非。而不顾贻后来之患。彰宝断不可为其所惑。与彼扶同一气。上下相蒙也。若稍不经意措置不能合宜。或缅匪侵扰沿边不知痛加惩创。甚且匿不上闻。设或贼众渐至阑入内地。并且侵。及腾越永昌。尚能讳匿乎若至彼时。再行奏闻朕惟于彰宝是问杨应琚覆辙具在。足为炯戒。即彰宝自忖。亦复何颜见朕乎。著传谕彰宝。务须实体朕意。以副委任。仍将现在边禁如何严密防察及缅匪有无贡表消息。即行奏闻。并将此谕令傅恒知之。寻彰宝奏、缅性多疑。真伪难定。前遵旨留黔兵。并云南昭通兵。共三千余名。分令昭通鹤丽。永顺三镇臣。带驻虎踞关之陇川及盏达。遮放等虎。严查商贾私漏。又于沿边小口。严饬地方官防范。其永昌。腾越。沿途道路。添派弁员稽查。现据永昌守令报。于龙陵。访获违禁私赈外夷盐觔之犯。再查缅夷。从前贸易。俱在秋冬间。询土人知交四月后。雨大瘴发。道路难行。不能通市。其进贡尚无消息。各处官兵。星罗棋布。声势联络。似有瘴时。酌移龙陵。南甸等处。离各关隘不远。声气相通。缅夷必不敢犯边。设有侵扰。定率弁兵剿杀。如遇事。有未得主意处。惟据实奏闻。绿营怯弱。而永昌。腾越。尤甚。地较紧要。现在选练操防。有截存粮。可敷留驻兵支用。得旨、此亦寻常覆奏何亟亟六百里为也　　

○钦差湖广总督吴达善。刑部侍郎钱维城。内阁学士富察善奏据遵义都司禀称、桐梓县刁民聚众带兵往拏。已获赵式璧等四犯。案情重大。现在兼程前往查办。得旨、是尔等审案已当完此案即当尽法严处以示警。不可姑息。愚民太不知恩。然亦地方官有以致之耳。谕军机大臣等、据吴达善等奏、桐梓县民赵式璧等、因勒派军需聚众一案。已于摺内逐一批示矣黔省地方。自良卿骩法营私。一切漫无整顿。吏治败坏已极。即如承办兵差一事并系发给公帑。不令丝毫扰及闾阎何至有徵派军需之事。即此可见地方官之办理不善。而所委之贡生生员等、又复从中渔利。酿成衅端皆所必有之事。但自办理军需以来。于支发经费以外。尚恐夫役运送等事。不能不稍资民力。复格外加恩赏赉。体恤不可为不至。百姓等具有天良。当共知感激。即或地方官。有违禁科派之弊。何难赴上司控理。乃竟公然聚众。屡次鬨闹。挟制官长。实乃目无法纪。此等刁民。若不尽法惩治。何以儆刁顽而安良善。著再传谕吴达善等。即上紧将案内首从各犯。彻底根究。严拏务获。尽法重治。以示炯戒。至该犯等敢于纠众抗官。未必不由风闻普安州。控告派累一案。本管官。缘此参革治罪。辄尔效尤滋事。此风实不可长。所有此案内办理不善之文武各官。此时且不必参处。俟本案审结。奸民正法以后。徐为查办。庶不致更启刁风。仍将现在查讯案犯情节。迅速审拟。具摺奏闻。寻吴达善等奏、刁民聚众。已拏获六十名。分别解省。现将头起。人犯赵式璧等严讯。俟得确情。尽法处治。得旨、览。看汝等、模棱者模棱。思家者思家。奈何奈何　　

○又谕、本日据吴达善等奏称、桐梓县民赵式璧等、因该县派办军需。典史将总甲周文伦等枷号。辄敢聚众百余人勒令典史开放复打毁贡生等房屋器物。现今拏获首犯。并经喀宁阿前往查办等语。已于摺内批令吴达善等。尽法处治。以儆刁风。看来黔省。自良卿在任欺罔长奸。吏治败坏。至不可问。前此既有普安州民人。于军报私附呈词。控告派累一案。今复有此刁民聚众之事。若不亟为整顿。益复无所底止。喀宁阿不过一谨守之人。临时未勉稍觉软弱。且任巡抚日浅。未经阅历。恐不能实力整饬。因思巡抚中。惟明德历任封疆颇为谙练。亦尚能振作有为。意欲将伊调任黔省。又虑其经办军需诸务。尚未报销难以遽易生手。未便轻为更调。但藩司钱度。亦系承办之人。或可代明德综核销算。不致疎漏浮冒。则明德原不妨移之贵州。以资整理。著传谕彰宝。即行详悉妥酌。迅速据实覆奏。并令明德自行忖度。能否令钱度接办之处。一并覆奏。至彰宝。虽驻云南。而贵州亦其所辖。今该省吏治民风。不堪若此。亦当留心董饬大挽浇漓。不得因相隔辽远。遂自诿为鞭长莫及。辄思卸责也。至傅恒在滇已久。于明德办理军需。现在是否可以更调。令钱度代为报销之处。知之必深。并著据所见速行奏闻。候朕酌量降旨。所有吴达善等原摺。及钞禀一件。并录寄阅看　　

○吏部议奏、各省甄别人员。该督抚有无宽徇。应行察议之处。应就本年为断。请嗣后吏。兵二部。于年终汇奏时。按省分额缺。甄别多寡。历任久暂。详晰查议。专就一年核定。毋庸将上两年牵算。仍另缮上两年简明清单进呈。从之　　

○兵部议覆、经略大学士公傅恒奏称、云南设镇太多。除永顺。普洱。临元。开化。鹤丽。昭通。俱边境不可裁永北。毗连鹤丽。曲寻接壤省城。楚姚镇在省与大理之间。与督。抚、提。三镇联格。无庸特设大员。且员弁既多。亲丁名粮。亦占额缺。应如所请永北总兵裁。改设参将一。曲寻楚姚。总兵裁。各改设副将一三镇共裁官弁三十二员。兵二千九百二十五名留者。归附近各标辖督标六营除奇兵营外防寻甸州外其前后。左右。上五营同驻省城提标前后。左右中五营。同驻大理。未免过多抚标及腹地各营官兵。亦多冗设。应将督。提。前后二营官三十二员。兵三千一百六十名裁。奇兵营裁兵二百名改曲寻协辖抚标及广罗协。新嶍营武定营寻沾营。裁兵一千一百四十四名。其顺云腾越龙陵等处。俱极边要地。原设官兵不敷防守应于现裁兵内。拨顺云兵二百三十名。腾越协守备一员。兵五百三十名。龙陵关游击一员。兵六百名。该省守兵尤形怯弱。应先尽裁。应裁兵。缺出截扣兵仍留该省候补。所裁营员才具谙练者。留滇调补。余送部。分发贵州四川。两广。遇缺坐补从之　　

○癸酉。孝昭仁皇后忌辰遣官祭景陵　　

○谕曰、阿里衮灵柩到京时。著加恩派皇四子、皇十二子、带领散秩大臣、侍卫等、赍茶酒往奠　　

○乙亥。上诣皇太后行宫问安　　

○谕曰、塔尔巴哈台领队大臣扎隆阿。已革去副都统。自备资斧。效力赎罪。其遗缺。就近著都尔嘉前往。在领队大臣上行走　　

○兵部等部议准。两广总督李侍尧奏称、广东省外海巡船。向就船只大小。配兵分驾。现在船只奏准裁减。若以原配兵归营。实多冗设。查水师共裁缯艍等船三十二只。原配兵一千一百十名。内除改造拖风小快等船。需兵二百五十名。应裁兵八百六十名。俟有事故出缺。停披补。分晰截扣。从之　　

○又议准。两广总督李侍尧奏称、各省提督。于所辖水陆营。分年亲临校阅。独广东以地方辽阔。非数月所能周。恐误公事。或致属员送迎。奏请停止。查督臣奉旨查阅。系隔数年。难保必无疎懈。应如所请。广东通省。分为东西两路令提臣分年巡查。遇督臣阅视年暂停。其提臣查阅年。总兵停查。仍遵例不得多带亲丁。擅动民夫。属员迎送者。严参重处。从之　　

○工部等部。议准、原任广东巡抚钟音疏称、乐昌县属产仔岭煤山。山光煤尽。请停采免课。从之　　

○丁丑上诣皇太后行宫问安　　

○谕曰、李侍尧奏推升都司之守备高天琪、于上年七月暴发眼疾。迄今医治未痊。已成残废不便给咨引见请勒令休致一摺。所奏非是高天琪。于上年七月内已准部文推升。即应饬。令赴部引见。武职交代。有何要务。直待半年之久。始赴省谒见该督。其因病迁延。已可概见。且据称该员七月间。暴发眼疾。何以十二月内尚然红肿。及给假二十日医治。转遽失明。情节支离殊甚。该员目疾已久。营务必致废弛该督不即早为参劾。所为实心察属者安在。今因给咨送部引见。虑难逃朕洞鉴。始将该员病废情节陈明。勒令休致。貌似据实核办。而隐以掩其平日姑容之迹。封强大臣岂宜若此。李侍尧。著交部察议。嗣后各省督抚、于所属文武各员。若平日不加察劾。直俟推升引见时。始行陈奏者。俱照此行。将此通谕知之　　

○谕军机大臣等、李侍尧前请。调补广州府知府之吴九龄。已升粮驿道。所有广州府缺。现无可调之员。请即以屠士相署理等语。广州府知府员缺。前于该督请调吴九龄时。业经降旨、将广西镇安府知府赵翼调补。看其才具。似尚能办事。但于省会首郡。是否相宜。朕亦难于悬定。该员现任粤西知府。亦系该督所属。平日知之必深。其能否堪胜剧任之处。著李侍尧。即行据实覆奏。寻奏、赵翼才识兼优。堪胜首郡。前因现任苖强要缺。故未奏请。报闻　　

○豁免云南遇风沉没运京铜。四万九千八十七斤　　

○予故杜尔伯特贝子额尔德尼。喀尔喀公布登。致祭如例　　

○是日、驻跸大新庄行宫。　　

○是月。江南苏松水师总兵陈杰奏、臣生长口外。于水师未谙。督臣高晋。面示海疆要领。又与提臣马全。讨论重洋机宜。现在习学操防。得旨、是。不可为空言。勉之　　

○陕西巡抚文绶奏、洛川县。岁徵兵。糈二千六百七十七石。额支一千四百余石。积存一万八千余石。县仓不敷贮。添建滋费。山路难以拨运。岁久或致霉浥。请以一万五千石为存额。余者。及续徵余粮。随时出粜。报部充饷。非常平仓谷可比。粜时照市价不减。得旨、如所议行　　

○两广总督李侍尧奏、各埠商人呈称、恭逢万寿。愿供银五万两。稍抒献曝。得旨、此奏不应。汝更不合代奏　　

○又奏、查阅提标、及碣石、潮州、各镇营伍。得旨、虽属循例之事。亦应实心。绿营习气。实在不堪。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五十三


大清高宗法天隆运至诚先觉体元立极敷文奋武孝慈神圣纯皇帝实录卷之八百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。三月。戊寅朔。驻跸三家店行宫　　

○己卯。上回銮。奉皇太后居畅春园　　

○幸圆明园　　

○谕曰、吴绍诗向任刑部司员。于刑名案件。尚为谙习。著以刑部郎中用　　

○庚辰。谕、据增海等奏称、伊犁去年徵收铺户房屋及田园租银共一万七十余两。除公用二千八百九十余两。连旧存银。共三万一百六十四两零等语。从前明瑞奏、伊犁驻劄兵丁红白事件。赏项无出。请设立滋生银两。以为赏恤之用。朕以伊犁驻劄兵丁。皆系庄浪等处。薰染汉习。废弃无用之人。特命之服习劳苦。操练技艺。况滋生银两。究属取利。断不可行。曾经严行训饬。今观伊犁存贮房屋田地等项租银。历年积至三万余。且次年仍可徵收。兵丁居住。亦有年所。尚能耐习劳苦。习学技艺。似堪造就。此项银两。既非正项。著加恩作为伊犁兵丁红白事赏恤之用。仍著该将军酌量撙节办理　　

○又谕曰。克车德。著加恩补授头等侍卫。赏给法式尚阿巴图鲁名号。仍照例赏银一百两　　

○经略大学士公傅恒奏、明德虽不能脱尽外省积习。但久任封疆。较喀宁阿为谙练。现虽总理军需。而动支酌拨。专倚藩司。今已彻兵。尽可令钱度接办。兼饬臬司诺穆亲、协同办理。明德可脱身抚黔。再湖南抚臣宫兆麟、臣昔识其人。任臬司时、审讯侯七郎一案。不肯听从巡抚常钧。尚无附和习气。且曾历云南藩臬。可以驾轻就熟。与喀宁阿对调。得旨所奏是。已有旨了　　

○署云贵总督彰宝奏、钱度办理军需。不避嫌怨。可代明德综核销算。以明德抚黔。足资整理。得旨、已用宫兆麟矣　　
</div>
    <div class="pagination">
<a href="清实录乾隆朝实录_page1136.html">上一页</a><span>...</span><a href="清实录乾隆朝实录_page1132.html">1132</a><a href="清实录乾隆朝实录_page1133.html">1133</a><a href="清实录乾隆朝实录_page1134.html">1134</a><a href="清实录乾隆朝实录_page1135.html">1135</a><a href="清实录乾隆朝实录_page1136.html">1136</a><span class="current-page">1137</span><a href="清实录乾隆朝实录_page1138.html">1138</a><a href="清实录乾隆朝实录_page1139.html">1139</a><a href="清实录乾隆朝实录_page1140.html">1140</a><a href="清实录乾隆朝实录_page1141.html">1141</a><a href="清实录乾隆朝实录_page1142.html">1142</a><span>...</span><a href="清实录乾隆朝实录_page1138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
