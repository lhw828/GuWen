<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 22 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 22 页/共 284 页
  </h1>
  <div class="content">
   二年夏四月辛夘朔恒山公武仙自真定府来奔起复致仕胥鼎为平章政事行省事于卫州进封英国公甲午以京畿旱遣使虑囚五月丁丑以旱甚责已避正殿减膳赦罪苏椿自大名来奔诏置之许州秋七月都水富察摩和纳以杀人免死除名八月巩州元帅田瑞反行省军围之其母弟实格杀瑞出降赦其罪以为泾州节度使世袭明安冬十月以夏国修好诏中外新军政改总领为都尉乙亥谕近臣曰宋人轻犯邉界我以轻骑袭之兾其惩创复通好以息民尔夏人从来臣属我朝今称弟以和我尚不以为辱宋果行成尚欲用兵乎卿等宜悉朕意伊喇布哈及宋人战于光州获马数千杀人千余而还内族王嘉努故杀鲜于主簿权贵多救之者帝曰英王朕兄敢妄挞一人乎朕为人主敢以无罪害一人乎族子恃势杀主簿吾民何頼特命斩之诏有司为死节士十有三人立褒忠庙禁宿泗清口廵边官兵毋复擅杀过淮军民诏赵秉文杨云翼作龟镜万年録
　　三年春三月诏尚书议省减用度夏四月辛夘亲享于太庙郕国夫人车经御路过庙前驭者乘马二婢坐车中俱不下诏系狱杖之辛丑以旱遣官祷于济渎己酉遣使虑囚五月己未宋兵掠寿州境癸亥永州桃园军失利死者四百人壬申诏谕隩州赵甫等能以土地来归当任使之六月壬子诏谕髙丽及辽东行省格棚额讨反贼万嘉努赦胁从者秋八月伊喇布哈复曲沃及晋安辛夘诏设益政院于内廷以杨云翼等为益政院说书官日二人入直备顾问冬十一月庚申议与宋修好戊辰又议之己巳宋忠义军夏全自楚州来归楚州王义深张惠范成进以城降俱封为郡王辛未改楚州为平淮府赦诸路从宋及淮楚官吏军民拜其家属丙子夏以兵事方殷来报各停使聘元兵征西夏平中兴府召陜西行省及总帅完顔额尔克赫舎哩约赫徳赴汴议兵事诏谕陜西两省凡戎事三品以下官听以功过赏罚之
　　四年春正月壬戍増筑中京城浚汴城外濠二月布哈约赫徳复平阳执知府李齐锦获马八千三月以银赎平阳掳获男女分赐官军者听自便元兵取徳顺府节度使爱绅摄府判马肩龙死之元兵复陷平阳己巳徴夏税二倍夏五月丁丑元遣使来责嵗币【据续通鉴纲目増辑】元兵陷临洮府总管图们呼图克们死之陜西行省进三防上防自将出战中防幸陜州下防弃秦保潼关不从六月戊申朔遣前御史大夫完顔哈昭为元议和使元灭西夏以其主睍归【按大金国志载兴定五年元军自回鹘往攻西夏西夏国亡考西夏之亡在宋宝庆三年乃金正大四年也宋史宝庆三年虽未载夏国之亡而嘉定十四年犹载有夏人复以书来趣防兵是时即金典定五年也则其未亡可知葢是年元曽伐西夏西夏以兵五万附元侵金大金国志即误以为西夏亡耳兹据续通鉴纲目所载夏　亡年月补録】秋七月元兵自鳯翔徇京兆关中大震以师安石为尚书右丞壬辰以中丞乌克逊布希祭酒费摩阿固岱兼司农卿签民军劝率冨民入保城聚兼督秋税令百姓知避迁之计丁酉赦陜西东西两路仍赐今年租八月庚戍诏有司罢遣防备丁壮修城民夫军须差发应不急者权停己巳李全自益都复入楚州据之遣总帅完顔额尔克元帅庆善努守盱眙与全战于龟山败绩降庆善努为定国军节度使冬十月辛酉诏赠徳顺府死事爱绅马肩龙等官以淮南王爵招李全不受【按李全为宋将在金正大二年作乱焚楚州走据青州正大三年元兵围全于青州被围一年乃降元行省事于山东淮南至是得报其家属被害于金乃以兵南还据楚州与完顔额尔克等战于龟山哀宗封全为淮南王不受金史未载其降元与不受金封事于原委未晰据续通鉴纲目附识于此】十一月丁酉猎于近郊十二月授李蹊参知政事元兵下啇州壬子遣使安抚陜西以牛千头赐贫民五年春正月丁丑亲祭三庙庚辰遣知开封府事完顔莽伊苏如元吊慰丙戍议击盱眙二月癸丑诏有司以临洮总管图们呼图克们塑像入褒忠庙録死节者子孙姓名量材官之三月乙酉监察御史乌库哩布噜鲁劾近侍张文寿张仁寿李麟之受馈遗曲赦其罪而出之夏四月甲辰朔以御史言三奸不已凡四日不视朝辛亥议放还西夏人口六月壬戍以旱赦杂犯死罪以下秋七月戊子同判睦亲府事萨哈连出为中京留守行枢宻院事八月甲子以博索为尚书右丞延扎舒噜权参知政事増筑归徳府城行枢宻院拟工役数百万诏遣权枢宻院判官白华喻以农夫劳苦减其工三之二以节制不一倂卫州帅府于恒山公府命白华往经画之九月庚寅雨足始种麦冬十二月庚子朔日有食之完顔莽伊苏以奉使不职免死除名壬子以陜西大寒赐军士柴炭银有差京兆鳯翔府司竹监进竹令分给之六年春二月丙辰以伊喇布哈权枢宻副使耀州刺史李兴有战功诏加赏赉以完顔萨布行尚书省事于关中召完顔哈达还朝伊喇布哈率完顔陈和尚忠孝军一千骑驻邠州遣白华驰谕布哈以用兵之意诏都尉司歩卒及忠孝马军屯京西以白华専备军须三月乙亥忠孝军总领陈和尚大败元兵于大昌原【据续通鉴纲目作五年三月事】授定逺大将军平凉府判官世袭穆昆夏五月陇州防御使舒穆噜栋尔进黄鹦鹉诏却之秋七月罢陜西行省军中浮费八月伊喇布哈再复泽潞冬十月伊喇布哈东还令陈和尚率陜西归顺马军屯钧许元兵驻庆阳界诏陜西行省遣使如元军议和十一月遣使选试陜西归顺人得军二千以艺优者充忠孝军次充和尔和军十二月诏布哈赫舎哩约赫徳完顔额尔克救庆阳
　　七年春正月庆阳围解命额尔克屯邠州布哈约赫徳还京兆夏五月诏清口所获宋军三千人愿留者屯许州欲还者纵遣之秋七月以哈达权枢宻副使元军入陜西京兆同华之间破南山砦栅六十余所【按七月元军入陜西金史未载仅载八月赐陜西死事之孤一条于事原委未悉兹从简録补辑】八月赐陜西死事之孤盐引及绢仍量材任使元兵围武仙于旧卫州冬十月哈达布哈引兵救之围解帝登承天门犒军哈达布达并世袭穆昆布哈权参知政事同哈达行省事于閺乡以备潼关
　　八年春正月元兵围鳯翔遣白华尔佳巴喇玛谕閺乡行省进兵哈达布哈以未见机防不行复遣白华谕之使将兵出关以解鳯翔之围又不行夏四月丁巳朔赦免京西路军须钱一年旱灾州县差税从实减贷元兵陷鳯翔府两行省弃京兆迁居民于河南留庆善努守之陈和尚败元将苏布特于倒囘谷【按元兵内侵诸将畏缩陈和尚屡挫其锋亦足以少张军威金史失载兹据续通鉴纲目补辑】五月李全妻杨妙真以全陷没于宋构浮梁于楚州之北欲以病宋帝以距河南不逺遣哈达布哈屯桃源界滶河口以备侵轶因约宋将赵范赵葵为夹攻之计【从简録增辑】宋八里庄人拒其主将纳哈达布哈诏改八里庄为镇淮府秋七月宋将焚浮梁九月丙申慈圣宫皇太后温都氏崩元兵驻河中府庆善努弃京兆东还召哈达布哈赴汴议引兵趋河中府惧不敢行还陜州出师至冷水谷而归元兵攻河中府哈逹布哈遣元帅王敢率兵万人救之冬十一月丁未元兵由峣峯关趋金州枢宻院议以逸待劳未可与战帝曰自南渡以来二十年矣所在之民破田宅鬻妻子以养军今敌至不能逆战止以自防京城纵存何以为国朕思之熟矣存与亡自有天命惟不负吾民可也乃诏诸将屯军襄邓十二月己未葬明恵皇后元兵陷河中府权签枢宻院事草火额尔克死之元师板子额尔克提败卒三千走閺乡诏哈达布哈率诸军守邓州杨沃衍陈和尚武仙引兵屯顺阳戊辰元兵渡汉江而北丙子毕渡哈达布哈将兵御于禹山之前元兵分道趋汴京京帅戒严是夜二鼓哈达布哈引军还邓州元兵蹑其后尽获其辎重
　　天兴元年【是年本正大九年正月改元开兴四月又改元天兴】春正月元兵出唐州元帅完顔两罗索与战于襄城败绩走归汴京遣完顔莽伊苏等部民丁万人决河水卫京城癸未置尚书省枢宻院于宫中以便召问起前元帅尔佳实伦权昌武军节度使行元帅府事哈达布哈引军自邓州赴汴京乙酉以检防尔佳萨哈为总帅将布骑三万廵河渡权近侍局使图克坦长乐监其军起近京诸邑军家属五十万口入京丙戍元兵既定河中由河清县之白坡渡河丁亥长乐萨哈至封邱而还戊子锡黙爱实上书请斩长乐萨哈以肃军政不从都尉乌凌阿呼图自潼关入援至偃师闻元兵渡河遂走登封少室山壬辰卫州节度使完顔萨尼雅布弃城走归汴京甲午修京城楼橹及守御备元兵薄郑州与白坡兵合元帅马伯坚以城叛降于元防御使乌凌阿耀珠死之乙未元游骑至汴城丁酉元兵及两省军战于钧州之三峯山两省军大溃哈达陈和尚杨沃衍走钧州城破皆死之枢宻副使布哈就执寻亦死武仙走宻县己亥徐州行省完顔庆善努引兵入援义胜军校侯进杜正张兴率所部叛降于元庆善努入睢州庚子御端门肆赦改元开兴辛丑潼关守将李平以关叛降于元壬寅扶沟民钱大亨李钧叛杀县令王浩及其簿尉庚戌许州军叛杀元帅尔佳实伦钮祜禄全周苏椿等以城降元二月壬子朔庆善努谋走归徳遇元兵完顔乌登力战而死庆善努被擒与睢州刺史张文寿皆死之甲寅元兵徇临涣摄县令张若愚死之戊午元兵次卢氏关陜行省总帅两军及秦蓝帅府军弃潼关而东与之遇未战而溃行省图克坦乌登总帅纳哈塔和硕败死完顔重喜降于元都尉郑倜杀都尉苗英以降秦蓝总帅府经歴商衡死之元兵陷睢州翰林待制冯延登使北来归乙丑元兵攻归徳庚午起复右丞相致仕萨布为左丞相括京师军民二十万分隶诸帅三月丁亥元兵围中京留守萨哈连投水死【按续通鉴纲目载元兵围洛阳萨哈连以病投水死城中人共推强伸为府佥事悉力备御元益兵力攻凡三月不防乃退金史于此未载强伸守城事今为附识】甲午命平章政事博索宿上清宫枢宻副使喀齐喀宿大佛寺以备缓急元遣使来谕降庚子封荆王子额尔克为曹王议以为质宻国公璹以曹王幼请代行不听壬寅以尚书左丞李蹊送曹王出质谏议大夫费摩阿固岱太府监国世荣为讲和使户部侍郎杨慥权参知政事分军防守四城置局养无家俘民元兵攻汴城帝出承天门抚西面将士癸夘帝复出抚东面将士亲傅战伤者药仍赐巵酒出内府金帛器皿以赏战士乙巳鳯翔府炮军万户王阿噜樊乔来归夏四月丁巳遣户部侍郎杨仁奉金帛诣元兵议和戊午元人许和癸亥复葬明恵皇后甲子御端门肆赦改元天兴诏内外官民能完复州郡者功赏有差出金帛酒炙犒饫军士减御膳罢冗员放宫女释镐厉王卫绍王二族禁锢乙丑百官初起居于隆徳殿前丙寅以尚书省兼枢宻院事丁夘放宫女听以衣装自随金珠留犒士卒汴京解严歩军始出采薪蔬己巳建威都尉完顔鄂伦同元使摩多入城庚午见元使者于隆徳殿辛未开郑门听百姓男子出入迁民告出城者日以万数甲戍御承天门大飨将士五月乙酉以内族思烈行尚书省于邓州召援兵丙戍拜天于大庆殿诏博索致仕放京城四面军李辛不奉诏戊子裕州镇防军将领贺徳希率西军二千人入援癸巳杨春入据亳州观察判官刘均死之辛丑帝御香阁面责宰相乙丑将相受保城爵赏六月庚戍诏百官举大将众举刘益不用癸丑以出师锢门禁飞虎军二百人夺封邱门出奔【按是时惟锢门禁故飞虎军夺门出奔金史载癸丑飞虎军夺门出奔甲寅锢门禁于事理未合兹从简録改辑】乙夘博索开渠于私第丙辰阅官马择瘠者杀以食丁巳丰绅据徐州图克坦伊都走宿州庚申塞京城四门以便守御壬戍国用安入徐州推丰绅为元帅己巳诏赠完顔陈和尚镇南军节度使立褒忠庙碑辛未复修汴城时有以疫事擅厚利者命倍征之以助其用甲戍宿州镇防千户髙拉格李宣杀节度使赫舎哩阿古父子请行省图克坦伊都主帅事伊都不从率将吏西走遇元军死之乙亥左丞李蹊送曹王与其子仝俱还丁丑恒山公武仙杀士人李汾秋七月辛巳军士挝登闻鼓乞以刘益为将癸未延扎舒噜罢以完顔纳绅为参知政事甲申飞虎军申福蔡元擅杀北使唐庆等三十余人于馆诏贳其罪和议遂絶乙酉都人扬言欲杀博索宻诏遣卫士防其家丙戍军士毁博索别墅丁亥拜天于承天门下出内府及两宫物赐军士戊子下令招军辛夘签民为兵巩昌民百二十人赴援国安用降诏封为兖王行京东等路尚书省事赐姓完顔改名用安新军有挝登闻鼓者杖杀之丙午完顔思烈武仙巩昌总帅完顔呼沙呼率诸将自汝州入援以喀齐喀为枢宻使将兵一万应之命左丞李蹊劝谕出师乃行八月己酉朔喀齐喀屯杏花营又益兵五千人进屯中牟故城庚戍发丁壮五千人运粮饷喀齐喀军辛亥完顔思烈遇元兵于京水师溃武仙退保留山思烈走御寨左监军任守贞死之喀齐喀弃辎重奔至郑门聚兵乃入甲寅免为庶人籍其家以赐军士降监军长乐为符宝郎戊午括民间粟己未籍图克坦乌登完顔重喜纳哈塔和硕家赀前仪封令魏璠上言巩昌帅完顔仲徳沉毅有逺谋臣请奉命往召不报戊辰起复侯挚为平章政事行京都路尚书省事己巳摰率兵行至封邱将士将溃挚止之乃与众还汴丙子诏罢括粟丁丑京城民杨兴刘仲温以入赀授官九月戊寅朔诏减亲卫军己丑军士杀郑门守者以出庚辰起张开及王义深范成为元帅完顔哈昭权参知政事乙未召民卖放下年军须钱上户田租如之闰月戊申朔遣使以玉鱼带弓矢赐兖王用安其父母妻皆赠封之又以世袭宣命十郡王宣命十玉兔鹘滞十付用安其同盟可赐者即赐之辛亥遣张开乌实忻刘益髙显率歩军防陈留通许粮道罢贫民进献粮戊午招乡导己未有箭射入宫中书奸臣姓名明日再得之辛酉再括京城粟以御史大夫哈昭防检图克坦伯嘉等主之丙寅括粟使者完顔珠以粟有蓬稗杖杀孝妇于省门冬十月以前司农卿李焕飞语诏系左丞李蹊户部侍郎杨慥于狱以军储失计坐罪并除名焕遂权户部尚书诏赦残欠粮其应以粮事系者皆释之诏徴诸道军期以十二月一日入援以汪世显为巩昌便宜总帅【据续通鉴纲目补辑】十一月丁未朔赐贫民粥己酉卫州军校白昼取丰备仓米壬子京城人相食癸丑诏曹门宋门放士民出就食壬戍诏诸将入议事兖王用安率兵至徐州元帅王徳全闭城不纳会刘安国与宿帅重僧努引兵入援至临涣用安使人刼杀之攻徐州久不下退保涟水制使因世英以用安不赴援还至宿州遇元兵死之丙寅兴宝军节度使赵伟袭据陜州杀行省阿布哈努色尔等诬以叛帝知其寃不能直授伟元帅左监军兼西安军节度使行总帅府事伟寻叛降于元十二月丙子以事势危急诏议亲出乙酉除扈从及留守京城官以萨布博索恩楚李蹊图克坦拜扎等率诸军扈从参知政事兼枢宻院使完顔纳绅枢宻副使兼知开封府萨尼雅布里城四面都总领完顔珠赫外城东面元帅博斯呼南面元帅珠嘉耀珠西面元帅崔立北面元帅富珠哩迈努等留守擢魏璠为翰林修撰如邓州招武仙入援丁亥帝御端门发府库及两府器皿宫人衣服赐将士戊戍官努阿里哈谋立荆王不果置不问庚子帝发南京与太后皇后诸妃别大恸行次公主苑太后遣中官持米肉徧犒军士辛丑至开阳门外麾百官使退诏谕戍兵曰社稷宗庙在此汝等壮士也毋以不豫进发之数便谓无功若保守无虞将来功赏岂在战士下众皆洒泣防巩昌元帅完顔呼沙呼至自金昌为帝言京西三百里之间无井灶不可往乃决议东行以呼沙呼为尚书右丞遂次陈留壬寅次县癸夘次黄城丞相完顔萨布之子安春有罪伏诛甲辰次黄陵堈乙巳诸将请幸河朔从之
　　二年春正月丙午朔济河北风大作后军不克济元兵追击于南防元帅完顔珠尔贺徳喜赫舎哩额琳等死之建威都尉完顔额埒春叛降于元己酉帝哭祭战死士于河北防皆赠官斩额埒春二弟以徇赦河朔招集兵粮议取卫州元帅富察官努将忠孝军千人东面元帅髙显果毅都尉钮祜禄耀珠领军万人为前锋至蒲城庚戍帝次沤麻冈平章政事博索元帅哈萨喇乌达布继至辛亥博索攻卫州不克乙夘闻元兵渡河而北至卫州之西南遂退师丁巳战于白公庙博索败绩弃军东遁元帅刘益上党公张开走死戊午帝进次蒲城复还魏楼村李辛自汴京出奔伏诛己未帝以博索败弃六军与副元帅和尔和六七人夜渡河走归徳庚申诸军知帝已弃军出走遂大溃辛酉司农大卿富察世达元帅完顔呼图自归徳西门奉迎帝入于归徳遣奉御珠嘉塔克实布后弟图克坦肆喜往汴京奉迎两宫博索还自蒲城聚兵于大桥不敢入壬戍召之至亲数其罪下狱籍其家财以赐将士人予金一两博索及其子呼图哩皆死狱中以右丞完顔呼沙呼行省事于徐州官努再请率兵北渡纽勒欢不可遣归徳知府行户部尚书富察世达都转运使张俊民如陈蔡取粮以元帅李王璧防之戊辰京城西面元帅崔立与其党韩铎药安国等作乱杀完顔纳绅完顔萨尼雅布勒兵入见太后乃遣韩铎以太后命召卫王子从恪封为梁王监国立自称左丞相都元帅増羣臣爵位有差凡除拜皆以监国为辞开封判官李禹翼弃官去户部主事郑着召不起右副防检温都阿里左右司员外郎聂天御史大夫费摩阿固岱谏议大夫左右司郎中乌克逊纳绅左副防检完顔阿萨尔奉御莽格讲议富察并死之立遂送款于元军癸酉元将苏布特进兵汴京甲戍立阅随驾官属军民子女于省署禁民间嫁娶括京城财是时两宫值变不果行塔克实布以其父耀珠肆喜以其妻夺门而出至归徳帝惊问两宫何如二人奏京城军变不得出帝曰汝妻汝父独得出耶怒斩之乙亥遣提防近侍局事伊喇宁古如徐州相地形察仓库虚实白华如邓州召兵二月丙子朔鱼山总领张巘杀元帅完顔呼图巘寻为从宜严禄所诛括归徳城中粮留元帅官努忠孝军四百五十人都尉马用军二百八十余人余发赴宿徐陈三州就粮三月乙丑知归徳府权参知政事实嘉钮勒欢乞尽散卫兵出城就食努私与国用安谋邀帝幸海州不从蔡帅乌库哩镐以粮四百余斛至归徳表请临幸帝从之遣学士乌库哩布希谕蔡州人戊辰官努以忠孝军作乱攻杀马用及尚书左丞李蹊权参知政事实嘉钮勒欢防检图克坦长乐及从官三百余人帝赦官努暴钮勒欢罪状以官努为枢宻副使辛未授官努参知政事兼左都元帅官努徙帝居照碧堂禁诸臣毋入奏对帝叹曰自来姑息之仁适足以误事且恨朕不知用人致为此辈所困耳遂与内局令宋珪等谋诛之夏四月壬午徐州行省完顔呼沙呼执王徳全并其子诛之及其党王琳杨璝锡黙延寿召经歴商瑀用之鱼山从宜严禄叛归涟水庚寅陈州都尉李顺尔杀行省钮祜禄纳绅及招抚使刘天起送欵于崔立张俊民李奔汴京王璧还归徳癸巳崔立以梁王从恪荆王守纯及诸宗室男女五百余人至青城皆及于难甲辰邓州节度使伊喇瑗以城叛既而亡入于宋六月己夘官努及其党阿里哈博济皆伏诛帝御双门赦忠孝军以安反侧以范陈僧王善尔为元帅统领之遂决防迁蔡诏蔡息陈颍各以兵来迓中京留守乌凌阿呼图弃城奔蔡壬午中京陷留守强伸死之戊子召徐州行省完顔呼沙呼赴行在所以穆延乌登代行省事郭恩为总帅兼节度使辛夘帝发归徳留元帅王璧守之壬辰次亳州避雨双沟寺中见艾蒿满目无一人迹喟然叹曰生灵尽矣癸巳命亳州节度使王进同知节度使王宾徴民丁运铁甲糗粮留权参政张天纲董之临淄郡王王义深据灵壁望口寨以叛遣近侍直长钮祜禄温绰将徐宿兵讨之义深败走入宋丙申亳州镇防军崔富格杀守臣王宾等张天纲以便宜授富格节度使罢运铁甲糗粮州人乃安己亥帝入蔡州百姓迎者千人拜伏道左帝令近侍谕以朕实自慙令汝等涂炭汝等无忘祖宗之徳众皆泣下【按哀宗避雨双沟寺及入蔡时其爱民之意虽势极仓猝而举念不忘金史俱失载兹从简录补入】召武仙防兵入援徐州行省穆延乌登赴蔡州起复致仕萨布代行省事秋七月癸夘朔曲赦蔡州管内杂犯死罪以下弛门禁通众货蔡人便之乙巳以乌库哩镐为御史大夫总帅如故张天纲为御史中丞仍权参政完顔药师为镇南军节度使兼蔡州管内观察使戊申乌库哩布希兼息州刺史权元帅右都监行帅府事罗索签枢宻院事己酉选室女备宫中使令已得数人以右丞呼沙呼谏留识文义者一人余听自便乙夘遣魏璠徴武仙兵丁巳防卫布希舒噜负祖宗御容至自汴敇有司奉安于乾元寺前御史大夫富察世达东面元帅博斯呼自汴来归辛酉武仙刼将士谋取宋金州行至浙水众溃行六部尚书卢芝侍石玠奔归蔡州仙追杀玠芝遁去丁夘定进马迁赏格西山帅臣范真姬汝作等各以马进凡得千余匹以穆延乌登领之遣使分诣诸道选兵防于蔡得精鋭万人军威稍振己巳以富察世达为吏部侍郎权行六部尚书八月癸酉朔以秦州元帅钮祜禄乌展权参知政事行省事于陜西谕以蜡书期九月中徴兵与帝防于饶风关欲出宋不意以取兴元甲戍元王檝使宋还宋以军防之帝闻之惧丁丑帝阅兵于见山亭乙酉元召宋兵攻唐州元帅右监军乌库哩黒汉死于战主帅富察某为部兵所食城破宋人求食人者尽戮之宋人驻兵息州南丙戍诏权参政穆延乌登签枢宻院事罗索行省院于息州丁亥乌库哩镐权参知政事乌凌阿呼图为殿前都防检庚寅初设四隅机察官壬辰息州行省穆延乌登袭宋人于中渡店斩获甚众乙未万年节州郡以表来贺二十余所九月癸夘朔命蔡州都军内族阿噜岱使宋借粮帝谕之曰宋人负朕深矣朕自即位以来戒饬边将毋犯南界邉臣有请征讨者未尝不切责之向得宋一州随即付与近淮隂来归彼多以金币为赎朕若受财是货之也付之全城秋毫不计清口临阵生获数千人悉以资粮遣之今乘我疲敝据我寿州诱我邓州又攻我唐州彼为谋亦浅矣元灭国四十以及西夏夏亡及于我我亡必及于宋唇亡齿寒自然之理若与我连和所以为我亦为彼也卿其以此晓之至宋宋不许时诸帅多拥兵自固戊申鲁山元帅元志冐险数百里率兵入援升为总帅庚戍以重九拜天于节度使防羣臣陪从成礼帝谕之曰国家自开创养汝等百有余年汝等或以先世立功或以劳効起身被坚执锐积有年矣今当厄运与朕同患可谓忠矣比闻元兵将至正汝等立功报国之秋纵死王事不失为忠孝之往者汝等立功常虑不为朝廷所知今日临敌朕亲见之矣汝等勉之因赐巵酒酒未竟逻骑驰奏元兵数百突至城下将士踊跃请战是日分军防守以总帅富珠哩罗索守东面内族承麟副之乌库哩镐守南面元志副之乌凌阿呼图守西面忠孝军元帅蔡巴尔副之权殿前右副防检王善尔守北面元帅赫舎哩柏寿副之殿前右卫将军钮祜禄温绰守东南元帅左都监尔佳当格副之殿前右卫将军内族色埒黙守子城都尉王爱实副之辛亥元兵筑长垒围蔡城己未括蔡城粟冬十月戊寅更造天兴宝辛巳纵饥民老稚羸疾者出城癸未徐州守臣郭恩叛行省萨布死之甲申给饥民船听采城壕□芡水草以食戊子徴诸道兵辛夘帝阅射于子城中者赏赉有差丙申殿前左副都防检温都察逊战殁戊戍赐义军战殁被创者麦十一月辛丑朔以右副都防检珠勒根伊实拉为宣差镇抚都弹压别设弹压四员副之四隅机察亦焉宋遣将江海孟珙率兵万人运粮三十万石助元攻蔡十二月甲戌尽籍民丁防守括妇人壮健者假男子衣冠运大石帝亲出抚军丁丑元兵决练江宋兵决柴潭入汝水己夘元兵破外城宿州副总帅髙拉格战殁辛巳以都尉完顔承麟为东面元帅权总帅己丑元兵逼西城帝谓侍臣曰我为金紫十年太子十年人主十年自知无大过恶所恨者祖宗传祚百年至我而絶与自古荒淫暴乱之君等为亡国独此为介介尔又曰古无不亡之国亡国之君往往为人囚系或为俘献或辱于阶庭闭之空谷朕必不至于此卿等观之朕志决矣都尉王爱实战殁炮军总帅王锐杀元帅瓜尔佳当格以众叛降于元庚寅以御用器皿赏战士甲午帝防服率兵夜出东城谋突围他去及栅不果而还乙未杀尚廏马五十匹官马一百五十匹犒将士
　　三年春正月甲辰以近侍分守四城戊申夜帝集百官传位于东面元帅承麟承麟固辞帝曰朕所以付卿者岂得已哉以肌体肥重不便鞍马驰突卿平日趫防有将畧万一得免可图恢复此朕志也己酉承麟即皇帝位百官称贺礼毕亟出捍御而南面已立宋帜俄顷四面呼声震天地元兵入自南门与城中军巷战城中军不能支帝自缢于幽兰轩时呼沙呼富珠哩小罗索乌凌阿呼图元志王善尔赫舎哩柏寿乌库哩和勒端及军士五百余人皆从死焉【按诸从死人姓名金史未载兹据续通鉴纲目补辑】末帝退保子城闻帝崩率羣臣入哭諡曰哀宗哭奠未毕城溃奉御经实瘗之汝水上末帝为乱兵所害金亡
　　哀宗正大八年天兴三年凡十一年
　　右金九主合一百二十年













　　钦定续通志卷五十六
&lt;史部,别史类,钦定续通志&gt;
　　钦定四库全书
　　钦定续通志卷五十七
　　元纪一
　　太祖　　太宗　　定宗　　宪宗
　　太祖皇帝讳特穆津姓却特氏防古部人其先世有曰托本黙尔根妻曰阿伦果斡生二子长曰布固哈塔吉次曰博克多萨勒济固既曰托本黙尔根死阿伦果斡寡居夜寝帐中梦白光自天窻中入化为金色神人阿伦果斡惊觉遂有娠产一子曰勃端察尔勃端察尔状貌竒异沈黙寡言家人谓之痴独阿伦果斡语人曰此儿非痴后世子孙必有大贵者阿伦果斡殁诸兄分赀财不及勃端察尔勃端察尔曰贫贱富贵命也赀财何足道独乗青白马猎禽兔以食至巴尔图敖拉之地居焉居数月有民数十家自腾格哩呼喇之野逐水草来迁勃端察尔结茅与之居出入相资一日仲兄忽思之曰勃端察尔独出而无赍得无冻馁乎即走访得之邀与俱归勃端察尔中路谓其兄曰腾格哩呼喇之民无所属附若临之以兵可服也兄以为然至家即选壮士令勃端察尔帅之前行果尽降之勃端察尔殁子巴噶哩台哈必齐嗣生子曰玛哈多丹玛哈多丹妻曰摩纳伦生七子而寡摩纳伦性刚急时雅赉尔部有羣小儿掘田间草根以为食摩纳伦乗车出适见之怒曰此田乃我子驰马之所羣儿辄敢壊之耶驱车径过之辗伤诸儿有至死者雅赉尔忿怨尽驱摩纳伦马羣以去摩纳伦诸子闻之不及被甲往追之为所败六子皆死雅赉尔乗胜杀摩纳伦灭其家惟一孙海都尚幼海都者摩纳伦长孙也乳母匿诸积木中得免先是摩纳伦第七子纳沁于巴喇呼民家为赘壻闻其家被祸奔视之见病妪十数与海都尚在适有兄所乗黄马掣套竿逸归纳沁乗之乃伪为牧马者诣雅赉尔路逢父子二骑先后行臂鹰而猎纳沁识其鹰曰此吾兄所擎鹰也趋前以计绐之转一河隈遂刺杀之絷马与应趋迎后骑绐之如初复乗隙刺杀之前行至一山下有马数百牧者童子数人方击髀石为戏纳沁熟视之亦兄家物也尽杀童子驱马臂鹰而还取海都并病妪归巴喇呼之地止焉海都稍长纳沁率巴喇呼齐格诸民共立为君以兵攻雅赉尔臣属之形势寖大列营帐于巴喇噶沁河上跨河为梁以便往来由是四傍部族归之者渐众海都殁子拜星呼尔嗣拜星呼尔殁子敦巴噶嗣敦巴噶殁子噶布勒汗嗣噶布勒汗殁子巴尔达木嗣巴尔达木殁子伊苏克依嗣并吞诸部落势愈盛大伊苏克依崩至元三年十月追諡烈祖神元皇帝是为元之始祖初烈祖征塔塔尔部获其部长特穆津宣懿太后谔楞适生帝手握凝血如赤石烈祖异之因以所获特穆津名之志武功也族人泰楚特部旧与烈祖相善后生嫌隙絶不与通及烈祖崩帝方幼冲部众多归泰楚特近侍有托端呼尔察者亦将叛帝自泣留之托端呼尔察竟帅众驰去宣懿太后怒其弱已也麾旗将兵身自追叛者驱其大半而还时帝麾下绰竒别居萨里河而札木哈克部人托台竒尔者居伊噜格勒泉时欲相侵凌掠萨里河牧马以去绰竒麾左右匿羣马中射杀托台竒尔扎木哈克以为怨遂与泰楚特诸部合谋以众三万来战帝时驻军都尔本兆苏之野闻变大集诸部兵分十有三翼以俟已而札木哈克至帝与大战破走之当是时诸部之中惟泰楚特最强其族昭垒部与帝所居相近帝常出猎偶与昭垒猎骑相属邀与同宿凡其留者悉饮食之明日再合围帝使左右驱兽向昭垒昭垒得多获以归其众感之私相语曰泰楚特与我虽兄弟常攘我车马夺我饮食有人君之度者其惟特穆津太子乎昭垒之长裕勒时为泰楚特所虐不能堪遂与塔海达鲁领所部来归请杀泰楚特以自效帝曰我方熟寐幸汝觉我已而二人复叛去塔海达鲁至中路为泰楚特部人所杀昭垒部遂亡时帝功徳日盛泰楚特诸部多苦其主非法见帝寛仁时赐人以裘马心悦之遂稍稍来降会塔塔尔部长摩古津扫哩图背金约金主遣丞相完顔襄帅兵逐之北走帝闻之发近兵自鄂诺河迎击【按金史完顔襄未载此事惟续通鉴纲目载金以灭塔塔尔功封元祖为绰尔图噜】杀摩古津扫哩图尽虏其辎重克哷部扎寔甘布来归扎寔甘布者部长王汗之弟也王汗名托里受金封嚼为王番言音重故称王为王汗初托里之父呼尔察和斯必瑠既卒托里嗣位多杀戮昆弟其叔父珠尔帅兵与托里战托里大败以百余骑脱走奔于烈祖烈祖亲为帅兵逐珠尔走西夏复夺部众归托里托里徳之遂相与盟称为谙逹烈祖崩托里之弟额尔克哈喇怨托里多杀之故复叛归奈曼部奈曼部长伊纳克齐为发兵伐托里尽夺其部众与之托里走河西回鹘回回三国奔契丹既而复叛归中道粮絶帝以其与烈祖交好遣近侍往招之亲迎抚劳安置军中振给之为伐黙尔竒斯部取其赀财田禾以遗托里托里因此部众稍集居亡何托里自率兵复攻黙尔竒斯部大掠而还于帝一无所遗会奈曼部长博啰汗不服帝复与托里征之至克实克巴克实之野会日暮各按营垒约明日赴敌托里乗夜多燃火营中示人不疑潜移部众于别所及旦帝始知之因颇疑其有异志退师萨里河既而托里亦还至图喇河托里子伊勒哈及札寔甘布来防奈曼将齐苏等察知之乗其不备袭虏其部众于道伊勒哈奔告托里托里命伊勒哈与布尔古特共追之且遣使来曰奈曼不道掠我人民太子有四良将能假我以雪耻乎帝遂遣博尔济穆呼哩博啰罕齐拉衮四人帅师以往师未至伊勒哈己追及齐苏与之战大败布尔古特被擒伊勒哈马中流矢几为所获须防四将至击奈曼走尽夺所掠归托里已而与皇弟【按皇弟元史作皇帝考元世系哈札尔虽非烈祖之后然元祖甞美诸昆弟云哈札尔之射取天下足矣据此则为兄弟行无疑而帝弟音同遂至沿悮于名义亦未合谨改】哈扎尔再伐奈曼与战于和伦扎色山大败之尽杀其诸将族众积尸以为京观奈曼之势遂弱帝欲为长子卓沁求婚于托里女超尔必济托里之子托斯和亦欲尚帝女浩沁必济俱不谐自是颇有违言初帝与托里合军攻奈曼也扎木哈克起兵援奈曼未及而奈曼败乃欲帝与托里有隙言于托里曰我于君是白翎雀他人鸿鴈耳白翎雀者寒暑常在北方鸿鴈遇寒则南飞就暖意谓帝心不可保也托里闻之疑遂移部众于别所及议婚不成扎木哈克复乗隙谓伊勒哈曰太子甞通信于奈曼将不利于君父子君若能加兵我当从傍助君也伊勒哈信之遣使言于托里托里不听伊勒哈力言之使者往还数四托里曰吾身之存实太子是赖汝善自为之毋贻吾忧可也扎木哈克遂纵火焚帝牧地而去嵗癸亥【按癸亥元史作癸丑攷是年为金章宗泰和三年越二年而元太祖称帝是为丙寅况此下有嵗甲子嵗乙丑与元年丙寅相接此为癸亥之悮无疑谨改】托里父子谋欲害帝乃遣使者来曰向者所议婣事今当相从请来饮布珲察尔布珲察尔犹言许亲酒也帝以为然率十骑赴之至中道心动命一骑往谢帝遂还托里谋既不成即议举兵来侵圉人齐哩克齐闻其事密与弟巴达告帝帝即驰军阿兰塞悉移辎重于他所【亲征记作移辎重于锡勒津河】遣哲哩黙为前锋与托里兵遇败之伊勒哈将劲骑直前冲射之中颊即敛兵而退竒部人遂弃托里来降托里既败而归帝亦将兵还至栋格泽驻军遣阿里哈往责托里曰君为叔父珠尔所逐困迫来归我父即攻珠尔败之于河西其土地人民尽收于君此大有功于君一也君为奈曼所攻西奔日没处君弟扎寔甘布在金境我亟遣人召还比至又为黙尔竒斯部人所逼我请我兄色辰伯竒及我弟色辰岱酬往杀之此大有功于君二也君困迫来归时我过哈达拉歴取诸部羊马赀财尽以奉君不半月间饥者饱瘠者肥此大有功于君三也君不告我往掠黙尔竒斯部大获而还未甞以毫发分我及君为奈曼所倾覆我遣四将夺还尔民人重立尔国家此大有功于君四也我征都尔本塔塔尔哈塔锦萨勒珠特鸿吉哩五部如海东鸷禽之于鹅鴈见无不获获则必致于君此大有功于君五也今乃易恩为讐而遽加兵于我哉遂进兵至班珠尔河河水方浑帝饮之以誓众凡与饮河水者谓之饮浑水言其曽同艰难也时托里形势盛强众颇危惧帝与战于哈喇克沁沙图之地托里败走路逢奈曼部将遂为其所杀伊勒哈走至兹国兹国主亦以兵讨杀之帝既灭托里大猎于特黙格川宣布号令振凯而归时奈曼部长迪延汗心忌帝能遣使谋于巴达勒达部主阿噜哈斯曰吾闻东方有称帝者天无二日民岂有二王耶君能益吾右翼吾将夺其弧矢也阿噜哈斯即以是谋报帝举部来归嵗甲子帝大会于特黙格川议伐奈曼羣臣以方春马瘦宜俟秋髙为言皇弟【按皇弟元史作皇帝考世系表鄂齐锦为烈祖第四子太祖弟也当时国俗有大皇帝二皇帝之称或修史者遂沿其悮耳然名义未合谨据表改】鄂齐锦曰事所当为断之在早何可以马瘦为辞帝悦遂进兵伐之驻兵于沁达罕山先遣呼必哩哲伯二人为前锋迪延汗至自阿勒台营于杭爱山与黙尔竒斯部长托克托克呼部长阿林台寔卫喇特部长呼图克伯竒暨都尔本塔塔尔哈塔锦萨勒珠特诸部合兵势颇盛时营中马有轶入奈曼营者迪延汗见之与众谋曰蒙古之马瘦弱如此今当诱其深入然后战而擒之其将呼鲁苏伯竒对曰先王战伐勇进不回马尾人背不使敌人见之今为此迁延之计得非怯乎迪延汗怒即跃马索战帝以哈扎尔主中军时扎木哈克从迪延汗来见帝军容整肃遁去帝与奈曼军大战至晡禽杀迪延汗诸部军一时皆溃余众悉降先是蒙古居乌桓之北与奈曼回鹘接壤世修贡于辽金号防弱至是灭克哷降奈曼兼收都尔本塔塔尔哈塔锦萨勒珠特四部骎骎乎称雄矣嵗乙丑帝征西夏拔拉吉哩寨经罗索城而还
　　元年丙寅帝大会诸王羣臣建九斿白旗即皇帝位于鄂诺河之源诸王羣臣共上尊号曰青吉斯皇帝是嵗实宋宁宗开禧二年金章宗泰和六年也帝既即位遂发兵复征奈曼时博啰汗猎于乌尔图山禽之以归迪延汗子库楚类汗与托克托奔鸦尔达实河上帝始议伐金初金杀帝宗亲罕布海汗帝思欲报之会金降俘等具言金主璟肆行暴虐乃定议致讨
　　二年丁卯秋再征西夏尅卫喇喀城是嵗遣阿勒坦保喇二人使竒尔济苏既而伊徳尔讷哷部阿勒达尔部皆通使来献名鹰
　　三年戊辰春帝至自西夏夏避暑龙庭冬再征托克托及库楚类汗时卫喇特部等遇我前锋不战而降因用为向导至雅尔达实河讨黙尔竒斯部灭之托克托中流矢死库楚类汗奔契丹
　　四年己巳春辉和尔国来归【按亲征记云国主伊都呼遣官来议和时黙尔竒斯托克托子呼图克齐拉衮玛喇勒图沙干四人取托克托首奔辉和尔伊都呼拒之与战于崭河遣使来告寻贡珍寳方物】帝入河西夏主李安全遣其世子率师来战败之获其副元帅髙令公尅乌梁海城俘其太傅西壁氏进至克夷门复败夏师获其将威明令公薄中兴府引河水灌之堤决水外溃遂撤围还遣太傅额特入中兴府招谕夏主夏主纳女请和
　　五年庚午春金谋来伐筑乌沙堡帝命哲伯袭杀其众遂畧地而东初帝贡嵗币于金金主使卫王允济受之于静州帝见允济不为礼允济归欲请兵攻之会金主璟殂允济嗣位【按太祖即位在金章宗泰和六年卫王嗣位当在太祖四年此叙于五年盖追述也】有诏至国传言当拜受帝问金使曰新君为谁金使曰卫王也帝遽南面唾曰我谓中原皇帝是天上人做此等庸懦亦为之耶何以拜为即乗马北去允济闻之益怒欲俟帝再入贡就进场害之帝知之遂与金絶益严兵为备
　　六年辛未春帝居吉鲁尔河西域哈喇娄部主阿尔斯兰汗来降二月帝自将南伐【按太祖起兵伐金卫绍王纪载在大安三年四月此作二月彼此互异】败金将达实于野狐岭取大水滦丰利等县金复筑乌沙堡秋七月命哲伯攻乌沙堡及乌月营拔之八月帝及金师战于宣平之会河川败之闰九月【按元史无闰字据续通鉴纲目增】拔徳兴府居庸闗守将遁去哲伯遂入闗抵中都冬十月袭金羣牧监驱其马而还以皇子卓沁察罕台乌格台分徇云内东胜武朔等州下之是冬驻跸金之北境刘伯林尔佳常格等来降
　　七年壬申春正月故辽人耶律瑠格聚众于隆安自为都元帅遣使来附帝破昌桓抚等州金将赫舎哩纠坚等率兵三十万来援帝与战于獾儿觜大败之【按獾儿觜之战金史卫绍王纪未载续通鉴纲目载在嘉定四年闰九月盖太祖之六年也】秋围西京金元帅左都监鄂屯襄率师来援帝遣兵诱至密谷口逆击之尽殪复攻西京不克九月察罕克奉圣州冬十二月甲申哲伯克东京
　　八年癸酉春耶律瑠格自立为辽王改元元统秋七月帝克宣徳府遂攻徳兴府拔之进至懐来与金行省完顔纲元帅髙琪战败之追至北口金兵保居庸诏克特卜齐守之遂趋涿鹿金西京留守呼沙呼遁去帝出紫荆闗败金师于五回岭拔涿易二州契丹乌兰巴尔等献北口哲伯遂取居庸与兄特卜齐会八月金呼沙呼弑其主允济迎丰王珣立之是秋分兵三道命皇子卓沁察罕台乌格台为右军循太行而南取保遂安肃安定邢洺磁相卫辉懐孟掠泽潞辽沁平阳太原吉隰拔汾石岚忻代武等州而还皇弟哈扎尔及旺沁诺延卓齐特博恰为左军遵海而东取蓟州平滦辽西诸郡而还帝与皇子图类为中军取防霸莫安河间沧景献深祁蠡冀恩濮开滑博济泰安济南滨棣益都缁潍登莱沂等郡复命穆呼哩攻密州屠之史天倪萧伯特率众来降穆呼哩承制并以为万户帝至中都三道兵俱会是嵗河北郡县尽抜惟中都通顺真定清沃大名东平徳邳海州十一城不下
　　九年甲戌春三月驻跸中都北郊诸将请乗胜破燕帝不从乃遣使谕金主曰汝山东河北郡县悉为我有汝所守惟燕京耳天既弱汝我复迫汝于险天其谓我何我今还军汝不能犒师以弭我诸将之怒耶金主遂遣使求和奉卫绍王女岐国公主及金帛童男女五百马三千以献仍遣其丞相完顔福兴送帝出居庸夏五月金主迁汴以完顔福兴及参政穆延尽忠辅其太子守忠留守中都六月金乣军卓多等杀其主帅率众来降帝怒金主南迁遂诏萨木哈舒穆噜明安与卓多等围中都帝避暑鱼儿泺秋七月金太子守忠奔于汴冬十月穆呼哩征辽东高州卢琮金抃等降锦州张鲸杀其节度使自立为临海王遣使来降
　　十年乙亥春正月金右副元帅富察齐锦以通州降二月穆呼哩攻北京金元帅音达珲以城降以为留守乌叶尔权兵马都元帅镇之兴中府元帅石天应来降【按音达珲石天应来降续通鉴纲目俱作上年事】以为兴中府尹三月金御史中丞李英等率师援中都战于霸州败之夏四月克清顺二州诏张鲸总北京十提控兵从南征鲸谋叛伏诛鲸弟致遂据锦州僭号汉兴皇帝改元兴龙五月庚申金中都留守完顔福兴仰药死穆延尽忠弃城走明安入守之是月帝避暑桓州凉泾遣呼图克等籍中都帑藏秋七月红罗山寨主杜秀降以为锦州节度使遣伊竒哩往谕金主以河北山东未下诸城来献及去帝号为河南王当为罢兵金主不从诏史天倪南征授右副都元帅赐金虎符八月天倪取平州金经畧使竒珠降穆呼哩遣史进道等攻广宁府降之是秋取城邑凡八百六十有二冬十月金宣抚布希万努据辽东僭称天王国号大真改元天泰十一月耶律瑠格来朝以其子锡沙入侍史天祥克兴州擒其节度使赵守玉
　　十一年丙子春帝还胪朐河【按胪朐河在杨林戍西北今名克噜伦河源出克特山南明成祖北征驻师于此改名饮马见明一统志及明史元史作庐朐误谨据改】行宫张致陷兴中府穆呼哩讨平之秋锡里济额特萨木哈巴图尔率师由西夏趋闗中遂越潼闗获金西安军节度使尼玛哈富勒呼拔汝州等郡抵汴京而还冬十月布希万努降以其子特格入侍既而复叛僭称东夏
　　十二年丁丑夏盗祁和尚据武平史天祥讨平之遂擒金将巢元帅以献察罕破金监军等兵于霸州金使求和察罕乃还秋八月以穆呼哩为太师封国王将蒙古乣汉诸军南征拔遂城蠡州冬克大名府遂东定益都淄登莱潍密等州是嵗图们部民叛命布琳都尔伯讨平之
　　十三年戊寅秋八月兵出紫荆口获金行元帅事张柔命还其旧职穆呼哩自西京入河东克太原平阳及忻代泽潞汾霍等州金将武仙攻满城张柔击败之是年伐西夏围其王城夏主李遵顼出走西凉契丹禄格据髙丽江东城命浩沁扎拉率师平之髙丽王防遂降请嵗贡方物
　　十四年己卯春张柔败武仙降祁阳曲阳中山等城夏六月帝率师征西域取鄂托喇尔城擒其酋哈济尔济兰图秋穆呼哩克岢岚吉隰等州进攻绛州拔之十五年庚辰春三月帝克布哈城夏五月克塔什干城驻跸叶实勒提斯河秋攻鄂托罗尔城克之穆呼哩徇地至真定武仙出降以史天倪为河北西路兵马都元帅行府事仙副之东平严实以彰徳大名磁洺恩博滑濬等州来归穆呼哩承制授实金紫光禄大夫行尚书省事冬金邢州节度使武贵降穆呼哩攻东平不克留严实守之撤围趋洺州分兵徇河北诸郡
　　十六年辛巳春帝攻布哈尔赛玛尔堪等城皇子卓沁攻安集延巴尔昌等城并下之夏四月驻跸鐡门闗金主遣乌克逊仲端奉国书请和称帝为兄不允金东平行省事孟古弃城遁严实入守之宋遣茍梦玉来请和六月宋涟水忠义统辖石珪率众来降【按宋史宁宗纪嘉定十三年十二月涟水忠义军统辖石珪叛宋嘉定十三年庚辰为元太祖十五年此书在十六年六月与宋史异】以为济兖单三州总管秋帝攻巴喇哈等城皇子卓沁察罕台乌格台分攻玊隆哈什等城下之冬十月皇子图类克玛勒齐里克玛勒齐阿喇斯等城穆呼哩出河西克葭绥徳保安鄜坊丹等州进攻延安不克十一月宋京东安抚使张琳以京东诸郡来降【宋史作张林】以为沧景滨棣等州行都元帅
　　十七年壬午春皇子图类克图舎尼绰尔等城还经穆垒国大掠之渡楚楚拉河克伊拉等城遂与帝防合兵攻塔尔哈寨拔之穆呼哩军克干泾邠原等州攻鳯翔不克夏帝避暑塔尔哈寨西域主扎拉鼎出奔与玛里克汗合呼图克与战不利帝自将击之擒玛里克汗扎拉鼎遁去秋金复遣乌克逊仲端来请和见帝于回鹘国帝谓曰我向欲汝主授我河朔地令汝主为河南王彼此罢兵汝主不从今已尽取之乃始来请耶仲端固以请帝曰念汝逺来河朔既为我有闗西数城未下者其割付我令汝主为河南王勿复违也金平阳公胡天作【按金史胡天作字景山元史纪误作天祚今改】以青龙堡降冬十月金河中府来附以石天应为兵马都元帅守之
　　十八年癸未春三月太师国王穆呼哩薨夏帝避暑帕尔满川皇子卓沁察罕台乌格台及巴拉之兵来防遂定西域诸城置达噜噶齐监治之冬十月金主珣殂子守绪立是嵗宋复遣茍梦玉来
　　十九年甲申夏宋大名总管彭义斌侵河北史天倪与战于恩州败之是嵗帝至东印度国以角端见班师二十年乙酉春正月帝还行宫二月武仙以真定叛杀史天倪董俊判官李全亦以中山叛三月史天泽击仙走之复真定夏六月宋彭义斌以兵应仙天泽御于赞皇擒斩之
　　二十一年丙戌春正月帝以西夏纳仇人寔勒噶克繖昆及不遣质子自将伐之二月取黑水等城夏避暑于珲楚山取甘肃等州秋取西凉府搠罗河罗等县遂逾沙陀至黄河九度取应里等县九月李全执张琳郡王岱逊进兵围全于益都冬十一月庚申帝攻灵州夏遣威明令公来援丙寅帝渡河击夏师败之丁丑驻跸盐州川十二月李全降授张柔行军千戸保州等处都元帅是嵗皇子乌格台及察罕之师围金南京遣唐庆责嵗币于金
　　二十二年丁亥春帝留兵攻夏王城自率师渡河攻积石州二月破临洮府三月破洮河西宁二州遣旺沁诺延攻信都府拔之夏四月帝次龙徳拔徳顺等州五月遣唐庆等使于金闰月避暑六盘山六月金遣完顔哈昭鄂屯阿古来请和帝谓羣臣曰朕自去冬已甞许不杀掠遽忘下诏耶今可布告中外令彼行人亦知朕意是月夏主李睍降执之以归遂灭夏帝次清水县西江秋七月壬午不豫己丑崩于萨里川哈喇图之行宫临崩谓左右曰金精兵在潼闗南据连山北限大河难以遽破若假道于宋宋金世讐必能许我则下兵唐邓直捣大梁金急必徴兵潼闗然以数万之众千里赴援人马疲弊虽至弗能战破之必矣言讫而崩后卒如帝言年六十六葬起辇谷追諡曰圣武皇帝加諡法天启运圣武皇帝庙号太祖在位二十二年帝深沈有大畧善用兵故能灭国四十遂平西夏其竒勲伟迹甚众惜乎当时史官不备多失于纪载云
　　戊子皇子图类监国
　　太宗皇帝讳乌格台太祖第三子也母光献皇后鸿吉哩氏太祖伐金定西域帝攻城掠地之功居多太祖崩自和博之地来防丧
　　元年己丑夏至固尔班苏巴克之地监国图类来见秋八月己未诸王羣臣大防于吉鲁尔河齐达勒敖拉之地以太祖遗诏即皇帝位于奎腾阿喇勒始立朝仪皇族尊属皆拜颁大扎萨克金遣阿固岱来归太祖之赗帝曰汝主久不降使先帝老于兵间吾岂能忘也赗何为哉却之遂议伐金印度国主木罗夷国主来朝西域伊斯巴尔城酋长来降金复遣使来聘不受
　　二年庚寅春正月诏自今以前事勿问是春帝与图类猎于谔尔根河遂遣兵围京兆金人来援败之寻拔其城夏避暑于塔密尔河多果朗及金兵战败绩命苏布特援之秋七月帝自将南伐图类及其子莽赉扣率师以从拔天成等堡遂渡河攻凤翔冬十一月攻潼闗蓝闗不克十二月拔天胜寨及韩城蒲城
　　三年辛卯春二月克凤翔【按元兵克凤翔金史哀宗纪载在四月续通鉴纲目同此作二月互异】攻洛阳河中诸城克之夏五月帝避暑于九十九泉命图类出师寳鸡遣绰布干如宋假道宋人杀之秋八月如云中始立中书省以耶律楚材为中书令钮祜禄珠顺为左丞相镇海为右丞相是月以髙丽杀使者命萨里台率师讨之取四十余城髙丽王防遣使请降萨里台承制设官分镇其地乃还冬十月乙酉帝围河中十二月己未拔之【按元兵拔河中续通鉴纲目载在九月此作十二月金史哀宗纪与此同】
　　四年壬辰春正月戊子帝由河清县渡河庚寅图类渡汉江遣使来报即诏诸军进发甲午次郑州金防城堤控马伯坚降即使守之丁酉次新郑是日图类及金师战于钧州之三峯大败之戊戌帝至三峯壬寅攻钧州克之遂下商虢嵩汝陜洛许郑陈亳颍夀睢永等州三月命苏布特等围南京金主遣其弟曹王额尔克入质帝还留苏布特守河南夏四月帝出居庸避暑官山髙丽叛杀所置官吏徙居江华岛秋七月遣唐庆至金谕降金杀之和议遂絶八月萨里台复征高丽中矢卒金防政完顔色埒恒山公武仙以兵援南京诸军与战败之九月图类薨帝还龙庭冬十一月猎于纳喇齐拉衮之野十二月如太祖行宫
　　五年癸巳春正月庚申金主奔归徳戊辰金西面元帅崔立杀留守完顔纳绅完顔萨尼雅布以南京降二月如托里图夏四月苏布特进至青城崔立以金太后王氏后图克坦氏及梁王从恪荆王守纯等【考金史从恪系卫绍王子崔立为乱太后立为梁王守纯系宣宗子正大元年进封荆王元史误作荆王从恪梁王从纯今据改】至军中苏布特遣送行在遂入南京六月金主奔蔡塔齐尔率师围之诏以孔子五十一世孙元措【元史作元楷续通鉴纲目及耶律楚材皆作元措谨据改】袭封衍圣公秋八月猎于额伯苏地以阿克栋阿等充宣差勘事官括中州户得户七十三万余冬十一月宋遣荆鄂都统孟珙以兵粮来助十二月诸军与宋兵合攻蔡败武仙于息州海沂莱潍等州降是冬帝至阿噜乌格衮行宫敕修孔子庙及浑天仪六年甲午春正月金主传位于宗室子承麟遂自经城破获承麟杀之与宋分定金地界而归金亡是春会诸王宴射于谔尔根河夏五月帝在达兰达巴之地大会诸王百僚颁谕条令秋七月以呼图克诺延为中州断事官遣达海甘布征蜀是秋帝在巴尔斯达兰达巴之地议自将伐宋国王札拉图请行遂遣之冬猎于托卜辉罕地
　　七年乙未春城和琳作万安宫遣诸王巴图及子库裕克侄莽赉扣征西域子库腾征秦巩子库春及呼图克伐宋唐古征高丽秋九月诸王昆布哈获宋何太尉冬十月库春围宋枣阳拔之遂徇襄邓入郢十一月库腾攻石门金便宜都总帅汪世显降【按汪世显降元续通鉴纲目载于十月与此异】中书省臣请契勘大明厯从之
　　八年丙申春二月命应州郭胜钧州富珠哩玖珠邓州赵祥从库春充先锋伐宋三月复修孔子庙及司天台夏六月复括中州户口得续户一百一十余万耶律楚材请立编修所于燕京经籍所于平阳编集经史召儒士梁陟充长官以王万庆赵着副之秋七月命陈时可阅刑名科差课税等案赴阙磨照诏以真定民户奉太后汤沐中原诸州民户分赐诸王贵戚寻改命设达噜噶齐朝廷置官吏收其租颁之非奉诏不得徴兵赋库腾率汪世显等入蜀取宋闗外数州冬十月库腾入成都秦巩等二十余州皆降张柔等攻郢州拔之襄阳府来附以游显领襄阳樊城事
　　九年丁酉春帝猎于齐齐克察罕之泽莽赉扣征钦察部破之擒其酋巴齐玛克夏四月筑缫琳城作格根察罕殿秋八月命摩和纳刘中试诸路儒士中选者除本贯议事官冬十月猎于野马川如龙庭遂至行宫是冬昆布哈等克光州遂别攻蕲州降随州畧地至黄州宋惧请和乃还
　　十年戊戌春塔斯军至北峡闗宋将汪统制降夏襄阳别将刘义叛执游显等降于宋宋兵复取襄樊帝猎于齐齐克察罕之泽筑托斯和城作迎驾殿秋八月以诸路旱蝗诏免今年田租仍停旧未输纳者俟丰嵗议之十一年己亥春帝复猎于齐齐克察罕之泽秋七月游显自宋逃归以山东诸路灾免其税粮冬十一月莽赉扣围乌苏木竒城阅三月拔之
　　十二年庚子春正月皇子库裕克克西域未下诸部遣使奏捷命张柔等八万户伐宋冬十二月诏库裕克班师籍诸王大臣所俘男女为民
　　十三年辛丑春二月帝猎于齐齐克察罕之泽不豫诏赦囚徒秋高丽国王王防以族子綧入质冬十月以伊啰斡齐主管汉民公事十一月丁亥大猎庚寅还至乌特古呼兰山辛卯帝崩于行殿在位十三年年五十六葬起辇谷追諡曰英文皇帝庙号太宗
　　壬寅春六皇后尼玛察氏称制秋七月张柔自五河口渡淮攻宋扬滁和等州
　　癸卯春正月张柔分兵屯田于襄城秋后命张柔总兵戍
　　甲辰夏五月中书令耶律楚材薨
　　乙巳秋后命马步军都元帅察罕等率骑三万与张柔掠淮西攻夀州拔之遂攻泗州盱眙及扬州宋制置赵葵请和乃还【按壬寅至是嵗俱六皇后称制】
　　定宗皇帝讳库裕克太宗长子也母六皇后尼玛察氏太宗尝命诸王阿齐台伐金帝以皇子从虏其亲王而归又从诸王巴图西征次阿克苏境攻围木栅山寨以三十余人与战帝及宪宗与焉太宗尝有防以皇孙实勒们为嗣太宗崩皇后临朝者几五年乃召诸王百官于达兰达巴之地议立帝久不决诸王将谋乱会雷大作行帐水深数尺遂各散去
　　元年丙子春正月张柔入觐于和琳秋七月帝即位于昻吉苏黙托里之地六皇后仍称制冬权万户史权等耀兵淮南攻虎头闗寨抜之进围黄州
　　二年丁未春张柔攻泗州夏帝避暑于竒喇圭哈喇哈斯之地秋西巡八月命伊勒吉济达率绰斯满部兵西征是月诏蒙古人户每百以一名充巴图尔九月取太宗宿卫之半以伊克们都尔领之冬十月括人戸三年戊申春三月帝崩于杭锡雅尔之地在位三年年四十三葬起辇谷追諡曰简平皇帝庙号定宗夏四月皇后乌拉海额实氏抱太孙实勒们临朝称制是嵗大旱河水尽涸野草自焚牛马十死八九人不聊生诸王及各部又遣使于燕京迤南诸郡徴求货财弓矢鞍辔之物防于西域回鹘索取珠玑防于海东取鹰鹘驿骑络绎昼夜不絶民力益困自壬寅以来法度不一内外离心太宗之政衰矣
　　己酉皇后称制之元年
　　庚戌皇后称制之二年自定宗崩后议所立未决当是时已三嵗无君其行事之详简策失书无从考也宪宗皇帝讳莽赉扣睿宗图类之长子也母庄献皇后竒氏太宗在潜邸养以为子及睿宗薨乃命归藩邸屡从征伐甞攻钦察部其酋巴齐玛克逃于海岛帝闻亟进师至其地适大风刮海水去其浅可渡帝曰此天开道于我也遂进屠其众擒巴齐玛克甫班师而水已至后军有浮渡者复与诸王巴图征俄罗斯部至额里齐城躬自战破之嵗戊申定宗崩朝廷久未立君中外恟恟咸属意于帝诸王巴图穆格额哷布格绥克托台竒尔及大将乌兰哈达等咸防于阿尔图和赉之地巴图首建议推戴时定宗皇后乌拉海额实所遣使者巴拉在坐曰昔太宗命以皇孙实勒们为嗣诸王百官皆与闻之今实勒们故在而议欲他属将寘之何地耶穆格曰太宗有命谁敢违之然前议立定宗由皇后托里格哷勒与汝辈为之是则违太宗之命者汝等也今尚何言耶巴拉语塞乌兰哈达曰莽赉扣聪明睿知人咸知之巴图之议良是巴图乃申令于众众悉应之议遂定
　　元年辛亥夏六月帝即位于鄂诺河改更庶政以弟呼必赉领治蒙古汉地民戸遣塔尔鄂勒博察球尔赛音谔徳齐赵璧等诣燕京抚谕军民以蒙克萨勒为断事官以博勒和掌宣发号令朝觐贡献及内外闻奏诸事以鸿和尔留守和琳宫阙帑藏阿勒达尔副之以伊啰斡齐布札尔鄂勒博都特达喇等充燕京等处行尚书省事赛音谔徳齐鼐智密鼎佐之以诺海塔喇海巴苏呼等充巴实伯里等处行尚书省事温都尔乌逊阿哈玛特伊徳实佐之以谔尔根充阿穆河等处行尚书省事帕哈哩鼎伊斯玛音佐之以察罕伊尔根统两淮等处蒙古汉军以丹达尔统四川等处蒙古汉军以和尔台统土番等处蒙古汉军皆仍前征进约苏图阿齐台昌吉卓诺哈达竒凌阿勒楚尔及纲阿塔阿萨尔和塔拉等坐诱诸王为乱并伏诛罢筑和琳城役千五百人冬以扬珠济达违命遣哈坦诛之仍籍其家
　　二年壬子春正月如实珪之地遣竒塔特布哈攻莽赉伊勒都齐寨皇太后崩夏驻跸和琳分迁诸王于各所仍以太宗诸后妃家赀分赐亲王定宗后及实勒们母以厌禳事觉并赐死谪实勒们伊苏布琳等于摩多齐之地禁锢呼齐纳和斯图等于军营秋七月命呼必赉征大理诸王托罗海萨竒勒征身毒竒尔台布哈征玛拉希实喇征西域苏勒坦诸国诏谕宋荆南襄阳樊城均州诸守将使来附冬十月命诸王伊克征髙丽帝驻跸乌特古呼兰之地十二月戊午大赦以特尔格齐库库楚等掌帑藏布琳哈喇乌逊掌谔都阿固察掌祭祀医巫卜筮阿拉克布哈副之诸王哈喇薨以珠尔噶岱掌驿所需博勒和掌笔且齐写发宣诏及诸色目官职是嵗籍汉地民户诸王实喇薨
　　三年癸丑春正月帝防诸王于鄂诺河北罢征髙丽兵以扎拉台为征东元帅遣必齐克伯尔克括俄罗斯戸口三月攻海州戍将王国昌逆战于城下败之夏六月命诸王锡里库及乌兰哈达等帅师征西域法勒哈巴哈台等国又命多托尔台萨里图尔哈等征痕都斯坦实克密尔等国帝如和哩呼纳顔布哈之地秋至准淖尔以蒙克萨勒为万户哈坦为扎尔古齐九月呼必赉次塔拉地分兵三道以进冬十二月大理平帝驻跸昻吉地命宗王雅勒呼与洪福源同领军征髙丽攻拔禾山东州春州三角山杨根天龙等城
　　四年甲寅春帝猎于齐齐克察罕夏如伊尔黙色之地遣扎拉尔部人和尔齐征髙丽秋七月诏官吏之赴朝理算钱粮者许自首不公仍禁以后浮费冬大猎于额黙克沁哈尔察海之地呼必赉还自大理留乌兰哈达攻诸夷之未附者是嵗防诸王于库库淖尔之西乃祭天于日月山初籍新军帝谕大臣求可以慎固封守闲于将畧者擢史枢征行万戸配以真定相卫懐孟诸军驻唐邓张柔移镇亳州权万戸史权屯邓州以逼宋张柔遣张信将八汉军戍颍州王安国将四千戸渡汉南深入而还张柔以连嵗勤兵两淮艰于粮运奏据亳之利诏柔率山前八军城而戍之均州总管孙嗣遣人赍蜡书降骁将钟显王梅杜柔袁师信各帅所部来降五年乙卯春诏徴逋欠钱谷夏帝如伊尔黙色土秋九月张柔防大帅于符离筑百丈口甬路及横江堡是嵗改命扎拉台与洪福源同征髙丽
　　六年丙辰春帝防诸王百官于乌尔伯克图之地设宴六十余日赐金帛有差仍定拟诸王嵗赐钱谷呼必赉遣黙尔合齐诣行在所奏请续签内郡汉军从之夏四月驻跸于塔密尔五月如实喇鄂尔多六月如岱尔哈达会议伐宋秋七月诸王塔齐尔驸马特尔格军过东平诸处掠民羊豕帝闻遣使问罪由是诸军无犯者是嵗髙丽国王细嵯甫云南酋长摩合罗嵯及苏勒坦诸国来觐乌兰哈达讨白蛮等克之【按续通鉴纲目载乌兰哈达讨克白蛮等国事在宝祐三年盖宪宗五年也此载在六年互异】遂自实巴尔地还至重庆府败宋将张都统赐金缕织文衣一袭银五十两防帛万二百匹以赉军士冬帝驻跸阿都齐塔齐尔爱满以阿珠河回回降民分赐诸王百官
　　七年丁巳春如呼兰伊勒吉诏诸王出师征宋竒塔特布哈等讨莽赉伊勒都齐寨平之夏六月谒太祖行宫祭旗鼓复会于吉鲁尔之地还至伊尔黙色土秋驻跸于准淖尔酾马乳祭天九月出师南征以驸马琳沁之子竒塔特为达噜噶齐镇守俄罗斯仍赐马三百羊五千回鹘献水精盆珍珠等物却之且禁后勿复献宗王塔齐尔率诸军南征围樊城霖雨连月乃班师元帅布琳济达军自邓州畧地遂渡汉江冬十一月乌兰哈达伐交趾败之入其国安南主陈日煚窜海岛遣阿勒达尔托音曩嘉特等诣陜西等处理算钱谷是冬帝渡漠南至于玊隆栈呼必赉及诸王额哷布格巴尔图楚木哈喇玉隆哈什锡里济公主塔玛噶等来迎大燕既而各遣归所部
　　八年戊午春正月朔如阿尔班托哈之地受朝贺二月陈日煚国于长子光昺光昺遣壻与其国人以方物来见乌兰哈达送诣行在所诸王锡里库讨回回法勒哈平之禽其王遣使来献捷帝猎于伊埒哈雅之地师南征次于河适冰合以土覆之而渡帝自将伐宋【按宪宗自将伐宋事绩通鉴纲目及宋元通鉴俱作七年八月】由西蜀以入命张柔从呼必赉征鄂趋杭州命塔齐尔攻荆山分宋兵力宋四川制置使蒲泽之攻成都耨埒率师击败之进攻云顶山诏以耨埒为都元帅帝由东胜河渡遣参知政事刘太平括兴元户口三月命洪俊竒率师从扎拉台同征髙丽夏四月驻跸六盘山丰州千戸郭燧奏请续签军千人修治金州从之是时军四万号十万分三道而进帝由陇州入散闗诸王黙格由祥州入米仓闗布尔察克万戸由渔闗入沔州以明安岱尔为太傅守京兆诏徴益都行省李璮兵璮上言益都南北要冲兵不可撤从之璮还击海州涟水等处五月皇子阿实达因猎驰骑伤民稼帝责让之仍挞近侍数人【皇子阿实达因猎伤稼事宋元通鉴作八年四月】士卒有拔民葱者即斩以徇由是秋毫莫敢犯仍赐所经郡守各有差秋七月率兵由寳鸡攻重贵山所至辄平八月辛丑璮与宋人战杀宋师殆尽九月驻跸汉中都元帅耨埒留密喇卜和卓刘哈玛尔等守成都悉率余兵渡马湖禽宋制置使张实遂遣实招谕苦竹隘实遁冬十月壬午帝次寳峯癸未如利州以汪特格能守蜀赐巵酒奨谕之帝渡嘉陵江至白水江命特格造浮梁以济梁成赐特格等金帛有差帝驻跸劒门戊子攻苦竹隘裨将赵仲窃献东南门师入与其守将杨立战败之杀立徙赵仲于隆庆己亥获张实支觧之赐特格玉带留精兵五百守之遣使招谕龙州帝至髙峯庚子围长宁山守将王佐裨将徐昕等率兵出战败之十一月己酉帝督军先攻鹅顶堡壬子知县王仲出降是夜破其城王佐死焉癸丑诛佐之子及徐昕等四十余人以彭天祥为达噜噶齐治其事王仲副之丙辰进攻大获山守将杨大渊降以为四川侍郎仍命率其兵以从庚午次和溪口遣骁骑畧青居山是月龙州降诸王孟格图攻礼义山不克诸塔齐尔畧地至江而还并防于行在所命呼必赉统诸路蒙古汉军伐宋十二月壬午杨大渊率所部兵与汪特格分击相如等县都元帅耨埒攻简州以宋降将张威率众为先锋乙酉帝次于运山大渊遣人招降其守将张大悦仍以大悦为元帅师至青居山裨将刘渊等杀都统段元鉴降庚寅遣使招谕未附丁酉隆州降己亥大良山守将蒲元圭降诏诸军毋俘掠癸卯攻雅州拔之石泉守将赵顺降是嵗皇子璸都薨于吉河之南
　　九年己未春正月乙巳朔驻跸重贵山北置酒大防问诸王驸马百官曰今在宋境夏暑且至汝等其谓可居否乎扎拉尔部人托欢曰南土瘴疠帝宜北还所获人民委吏治之便阿尔拉部人巴哩齐曰托欢怯臣愿往居焉帝善之戊申诸王孟格图复攻渠州礼义山伊尔图鲁雄攻巴州平梁山丁卯大渊攻合州俘男女八万余人二月丙子帝悉率诸兵渡鸡爪滩至石子山丁丑督诸军战城下辛巳攻一字城癸未攻镇西门三月攻东新门竒胜门镇西门小堡夏四月乙未攻防国门丁酉夜登外城杀宋兵甚众六月丁巳【按以本年正月乙巳朔推算六月不应有丁巳日但无可据改姑仍其旧】汪特格复选兵夜登外城马军寨杀寨主及守城者王坚悉力拒之迟明遇梯折后军不克进而止是月帝不豫秋七月辛亥留精兵三千守之余兵悉攻重庆癸亥帝崩于钓鱼山年五十二在位九年追諡曰桓肃皇帝庙号宪宗







　　钦定续通志卷五十七
　　钦定四库全书
　　钦定续通志卷五十八
　　元纪【二】
　　世祖【一】
　　世祖皇帝讳呼必赉宪宗同母弟也帝仁明英睿事太后至孝尤善抚下当在潜邸思大有为于天下延藩府旧臣及四方文学之士问以治道宪宗以帝最亲而贤故尽属以军国庶事命南驻扎固图之地初太宗立军储所于新衞以收山东河北丁粮后惟计直取银帛军行则以资之帝请设官筑五仓于河上始令民入粟宋遣兵攻虢之卢氏河南之永寜衞之八栁渡帝请立经略司于汴以莽格史天泽杨惟中赵璧为使陈纪杨果为防议俾屯田唐邓等州授之兵牛敌至则御敌去则耕仍置屯田万户于邓完城以备之歳壬子奉命帅师征云南寻受京兆分地奏割河东解州盐池以供军食立从宜府于京兆屯田凤翔募民受盐入粟转漕嘉陵立京兆宣抚司以布琳及杨惟中为使闗陇大治歳癸丑出师临洮分三道以进帝由中道过大渡河经行山谷间二千余里至金沙江乘革囊以渡遂进薄大理城先是大理主段氏微弱国事皆决于髙祥髙和兄弟至是祥率众遁去命大将伊克及巴图尔追斩之留大将乌兰哈达戍守以刘时中为宣抚使与段氏同安辑大理遂班师嵗丙辰命僧子聪卜地于桓州东滦水北城开平府经营宫室又奉命益懐州为分地嵗丁巳入觐于伊克徳哷苏之地议分道攻宋以明年为期歳戊午冬十一月戊申祃牙于开平东北是日啓行歳己未秋七月师次汝南命大将巴图尔等前行备粮汉上戒诸将毋妄杀命杨惟中郝经宣抚江淮笔且齐孙贞督军须蔡州八月丙戌渡淮辛夘入大胜闗宋戍兵皆遁辛丑进次江北九月壬寅朔亲王穆格自合州钓鱼山遣使以宪宗凶问来告且请北归以系天下之望帝曰吾奉命南来岂可无功遽还甲辰登香罏山俯瞰大江江北曰武湖湖之东曰阳罗堡其南岸即浒黄洲宋以大舟扼江渡帝遣兵夺二大舟是夜遣玛拉噶齐张文谦等具舟楫乙巳迟明至江岸风晦冥诸将皆以为未可渡帝不从遂申敇将帅旗伐鼓三道并进天为开霁与宋师接战者三杀获甚众迳达南岸丁未驻浒黄洲庚戌围鄂攻之逾月宋人城守益坚冬十一月丙辰移驻牛头山时先朝诸臣阿勒达尔珲塔哈托果斯托里齐等谋立额哷布格额哷布格者睿宗第七子帝之弟也皇后闻之急遣托欢额黙根驰至军前宻报帝请速还丁夘发牛头山声言趋临安留大将巴图尔等率诸军围鄂闰月庚午朔还驻青山矶辛未临江岸遣张文谦往谕诸将曰迟六日当去鄂退保浒黄洲宋宰相贾似道遣宋京请和命赵璧等语之曰汝以生灵之故来请和好意甚善然我奉命南征岂能中止果有事大之心当请于朝是日大军北还
　　中统元年春三月戊辰朔车驾至开平亲王哈坦阿济格率西道诸王塔齐尔额森克呼鲁古尔卓多率东道诸王皆来防与诸大臣劝进帝三让诸王大臣固请辛卯帝即皇帝位夏四月戊戌朔立中书省以王文统为平章政事张文谦为左丞辛丑以即位诏天下丁未以翰林侍读学士郝经为国信使斡林待制何源礼部郎中刘人杰副之使于宋乙丑徴诸道兵六千五百人赴京师宿卫置互市于涟水军禁私商不得越境犯者死是月额哷布格僭号于和琳城西阿勒坦河五月丙戌建元中统甲午以额哷布格反诏赦天下乙未立十路宣抚使徴诸路兵三万驻燕京近地六月戊戌以李璮为江淮大都督刘太平等谋反事觉伏诛髙丽国王王倎遣其子永安公禧判司宰事韩即来贺即位以国王封册玉印及虎符赐之秋七月癸酉以燕京路宣慰使玛穆特行中书省事燕京路宣慰使赵璧平章政事张唘元参知政事王鹗翰林学士承防兼修国史河南路宣抚使史天泽兼江淮诸翼军马经略使丙子诏造中统元寳交钞立互市于颍州光化军宋兵攻边城诏遣太尹竒孟古岱率所部合兵击却之帝自将讨额哷布格八月己酉立秦蜀行中书省以京兆等路宣抚使亷希宪为中书省右丞行省事宋兵临涟州李璮乞遣将益兵渡淮攻宋以方遣使修好不从癸亥以泽潞二州旱赈之九月壬午初置拱卫仪仗冬十月癸丑初行中统寳钞戊午车驾驻锡衮之地命给官钱雇在京槖駞运米万石输行在所十一月戊子发常平仓赈益都济南滨棣饥民十二月丙申以礼部郎中孟甲礼部员外郎李文俊使安南大理乙巳帝至自和琳驻跸燕京近郊始制祭享太庙祭器法服以梵僧帕克斯巴为帝师授以玉印统释教立仙音院复改为玉宸院括乐工立仪凤司又立符寳局及御酒库羣牧所
　　二年春正月乙酉宋兵围涟州己丑李璮击败之二月己亥宋兵攻涟水命阿珠等率兵赴之丙午车驾如开平诏减民间差发罢守隘诸军丁巳李璮破宋兵于沙湖堰三月壬戌朔日有食之夏四月丙午诏军中所俘儒士聴赎为民乙卯命宣抚司官劝农桑抑游惰礼髙年问民疾苦举文学才识可以从政及茂才异等列名上闻以聴擢用其职官污滥及民不孝悌者量轻重议罚五月乙丑遣崔明道李全义为详问官诣宋淮东制司访问国信使郝经等所在仍以稽留信使侵扰疆诘之庚辰敕使臣及军士所过城邑官给廪饩毋扰于民丁亥申严沿邉军民越境私商之禁禁私杀马牛以河南经略宣抚使史天泽为中书右丞相河南军民并聴节制诏成都路置恵民药局六月戊戌诏谕十路宣抚司并管民官定盐酒税课等法癸卯以严忠范为东平路行军万户兼管民总管仍谕东平路达噜噶齐等官并聴节制乙卯诏宣圣庙及管内书院有司歳时致祭月朔释奠禁诸官员使臣军马毋得侵扰防渎丙辰以汪良臣同签巩昌路便冝都总帅凡军民官并聴良臣节制庚申宋泸州安抚使刘整举城降以整行防府路中书省兼安抚司佩虎符仍谕都元帅耨埒等存恤其民罢金银铜铁丹粉锡碌坑冶所役民夫及河南舞阳姜户藤花户还之州县赐大理国主段实虎符优诏抚谕之命李璮领益州路盐课出工局绣女聴其婚嫁髙丽国王倎更名禃遣其世子愖奉表来朝以布哈为中书右丞相耶律铸为中书左丞相张啓元为中书右丞秋七月辛酉朔立军储都转运使司癸亥立翰林国史院以右丞相史天泽监修国史左丞相耶律铸平章政事王文统监修辽金史辛巳诏许衡即其家教懐孟生徒己丑谕将士伐宋八月丁酉谕开平守臣释奠于宣圣庙戊戌以燕京等路宣抚使赛音谔徳齐为平章政事辛丑以宣抚使钮祜禄纳罕为中书右丞库库为中书左丞丁未以姚枢为大司农甲寅诏诸王妃公主驸马非闻奏不许擅取官物颁斗斛权衡宋私商七十五人入宿州诏宥之还其货聴贸易仍檄宋边将还北人之防南者九月庚申朔奉迁祖宗神主于圣安寺丙寅诏以钮祜禄纳罕行中兴府中书省戊辰大司农姚枢请以儒人杨庸教孔顔孟三氏子孙东平府详议官王镛兼充礼乐提举诏以庸为教授以镛特兼太常少卿辛未置和籴所于开平丙子谕诸王驸马凡民间词讼无得私自决断皆聴朝廷防置敕今歳田租输沿河近仓官为转漕毋劳民癸未立诸路提举学校官冬十月庚寅朔帝自将讨额哷布格庚子以右丞张启元行中书省于平阳太原等路修燕京旧城命平章政事赵璧左三部尚书克哷木率防古汉军驻燕京近郊以河南屯田万户史权为江汉大都督甲辰宋兵攻泸州刘整击败之十一月壬戌与额哷布格遇于实黙图淖尔之地诸王哈坦等奋击大破之额哷布格北遁癸酉驻跸特黙哈喇之地以尚书克哷木平章赵璧兼大都督率诸军从塔齐尔北上分防古军为二克哷木从穆苏出居庸口驻宣徳徳兴府诺海从阿固岱出古北口驻兴州帝亲将诸万户汉军及武卫军由檀顺州驻潮河川敕官给刍粮毋扰居民罢十路宣抚司止存开元路十二月庚寅封子珍戬为燕王领中书省事甲午师还诏撤所在戍兵放民间新签军命太常少卿王镛教习大乐
　　三年春正月癸亥修宣圣庙成庚午罢髙丽互市赐髙丽国厯辛未禁诸道戍兵及势家纵畜牧犯桑枣禾稼者癸酉以军兴人民劳苦敕停公私逋负毋徴丙戌命备宫悬钟磬乐舞籥翟二月己丑李璮反以涟海三城献于宋庚寅宋兵攻新蔡辛卯定中外官俸命大司农姚枢讲定条格甲午李璮入益都辛丑李璮冦蒲防癸卯诏发兵讨之以赵璧为平章政事甲辰发诸防古汉军讨李璮命水军万戸解成张荣实大名万户王文干及万户严忠范会东平济南万户张宏归徳万户邱浃武卫军礮手元帅薛军胜等防濵棣丙午命诸王哈必齐总督诸军以布扎尔额布根及赵璧行中书省事于山东宋子贞参议行中书省事以董源髙逸民为左右司郎中许便宜行事真定顺天河间平滦大名邢州河南诸路兵皆防济南己酉王文统坐与李璮同谋伏诛仍诏谕中外壬子李璮入济南癸丑诏大名洺滋彰徳衞辉懐孟河南真定邢州顺天河间平滦诸路皆籍兵守城宋兵攻滕州三月己未括穆苏爱满辉和尔雅尔喀斡达实爱满等户丁为兵徙州锦工绣女于京师诏以平章政事满拉亷希宪政商挺断事官麦肖行中书省于陜西壬申命户部尚书刘肃専职钞法癸酉命史枢阿珠各将兵赴济南遇李璮军邀击大破之璮退保济南乙亥宋将夏贵攻符离戊寅万户韩世安率镇抚马兴千户张济民大破李璮兵于高苑禁民间私藏军器乙酉宋夏贵攻蕲县夏四月丙戌朔大军围济南丁亥诏博兴高苑等处军民尝为李璮胁从者竝释其罪庚子诏安辑徐邳民禁征戍军士毋纵畜牧伤其禾稼桑枣癸卯宋兵攻亳州乙邜诏右丞相史天泽专征诸将皆受节度五月戊午蕲县陷权万户李义千户张好古死之庚申筑环城围济南甲子宋兵攻利津县蠲濵棣今嵗田租之半东平十之三戊辰以左丞相和尔布哈兼中书省都断事官甲申大司农姚枢辞赴省议事帝勉留之命枢与左三部尚书刘肃依前商议中书省事六月乙酉朔宋兵攻沧州戊子濵棣安抚使韩世安败宋兵于濵州丁河口壬子申严军官及兵伍扰民之禁秋七月戊午复防古军站户差赋农民包银征其半俘户止令输丝民当输赋之月毋征私债甲戌李璮伏诛体解以徇八月己丑郭守敬请开玉泉水以通漕运广济河渠司王允中请开邢洺等处漳滏澧河达泉以溉民田并从之丙午立诸路医学教授戊申敕王鹗集廷臣商史事九月戊午亳州万户张略破宋兵于蕲县复宿蕲二城以侍卫亲军都指挥使董文炳兼山东路经略使收集益都旧军充武卫军戍南边癸酉都元帅库库岱卒于军以其兄阿珠代之闰月己丑以济南民饥免其租税及诸路军户他徭庚子中翼千户玖珠破宋兵于虎脑山庚戌发粟三十万赈济南饥民冬十月庚申分益都军民为二董文炳领军萨竒苏治民诏以李璮所掠民马还其主以郝经刘人杰使宋未还廪其家乙丑诏禁京畿畋猎丙寅分东西两川都元帅府为二以托迪及刘整等为都元帅及左右副都元帅庚午敕巩昌总帅汪惟正撤戍青居山军屯田利州乙亥分中书左右部十一月辛丑遣官审理陜西重刑敕河西民徙居应州其不能自赡者给牛具及粟麦种仍赐布人二匹乙巳诏谕史天泽朕或乗怒欲有所诛杀卿等宜迟留一二日覆奏行之丙午诏特征人员宜令乘十二月丙辰立河南山东统军司以塔尔珲和尔齐为河南路统军使卢升副之东距亳州西至均州诸万户焉察克布哈为山东路统军使武秀副之西自宿州东至宁海州诸万户焉罢各路急逓铺丁巳立十路宣慰司以真定路达噜噶齐赵瑨等为之辛酉立诸路转运使以燕京路监官曹泽等为之使癸亥享太庙诏各路总管兼万户者止理民事军政勿预其州县官兼千户百户者仍旧丙寅申严屠杀牛马之禁己巳诏诸路管民总管子弟有分管州府司县及鹰坊人匠诸色事务者罢之
　　四年春正月乙酉禁防古军马扰民丙戌以姚枢为中书左丞改诸路监课税所为转运司甲午立十路鄂啰总管癸卯诏兴河南等处鐡冶及设东平等路巡禁私盐军乙巳诏以诸路汉军鄂啰毋各万户管领其科征差税山东河南统军司东西两川征东元帅府陜西行户部敕总帅汪忠臣都元帅托迪及刘整等益兵付都元帅竒彻戍青居山仍以解州盐课给军粮丙午以玛哈穆特所俘济南老僧口之民为奴者付原籍为民辛亥申禁民畜兵器及防古军扰民者二月甲寅诏诸路官员子弟入质甲子车驾如开平以王徳素充国信使刘公谅副之使于宋诘其稽留郝经之故诏诸路置局造军器私造者处死民间所有不输官者与私造同三月戊辰遣扎玛里鼎和籴东京癸卯初建太庙夏四月癸丑选益都兵千人充武衞军戊寅召窦黙许衡乘驿赴开平五月乙酉初立枢密院以皇子燕王守中书令兼判枢密院事戊子升开平府为上都【按地理志开平府中统五年以阙廷所在加号上都纪则书于四年与志异攷中统止有四年明年即改元至元葢志误也】辛卯诏立燕京平凖库六月癸酉建帝尧庙于平阳以锡津为中书右丞相塔齐为中书左丞相秋七月癸未诏诸投下毋擅勾摄燕京路州县官吏乙酉禁野狐岭行营民毋入南北口纵畜牧损践桑稼戊戌诏弛河南沿边军器之禁壬寅诏阿珠戒防古军不得以民田为牧地八月辛亥置元帅府于大理命锡勒希总制国大理两路兵部郎中刘芳前使大理至吐蕃遇害命恤其家戊午以阿陶商挺行枢密院于成都凡成都顺庆潼川都元帅府并聴节制甲子敕诸臣传防有疑者须覆奏壬申车驾至自上都九月乙酉立漕运河渠司庚寅遣使征诸路赋税钱帛冬十一月甲申诏以嵗不登量减阿苏竒各军行饷东平大名等路旱量减今嵗田租丙戌享于太庙以哈坦塔齐尔王磐张文谦行事十二月丁未朔以凤翔屯军汪惟正青居等军刁国器平阳军令益都元帅竒彻统之戍虎啸寨甲戌敕驸马阿尔布哈蒲萄户依民例输赋雅克喀斡达实爱满僧道种田入租贸易输税
　　至元元年春正月壬午敕诸路宣慰司非奉防无辄入觐己亥立诸路平凖库癸亥罢南边互市申严持军器贩马越境私商之禁二月辛亥敕选儒士编修国史译写经书起馆舍给俸以赡之壬子发北京都元帅阿哈所领军疏双塔漕渠癸酉车驾如上都弛边城军器之禁三月辛丑立漕运司以王光益为使夏四月己夘诏高丽国王王禃来朝上都修世见之礼辛酉以四川茶盐商酒竹课充军粮戊辰给新附军粮饷五月乙亥遣苏尔托音郭守敬行视西夏河渠庚辰敕劒州守将分军守劒门丁亥释宋私商五十七人给粮遣归其国己亥以中书右丞钮祐禄纳罕为平章政事六月戊申高丽国王王禃来朝秋七月丁酉龙门禹庙成命侍臣阿哈托音代祀庚子额哷布格与诸王玉隆哈实阿实达锡里济及其谋臣来归诏诸王皆太祖之裔并释不问其谋臣布拉噶等皆伏诛八月乙巳立诸路行中书省以中书左丞相耶律铸参知政事张惠等行省事诏新立条格省并州县定官吏员数分品从官职给俸禄颁公田计月日以考殿最均赋役招流移禁勿擅用官物勿以官物进献勿借易官钱勿擅科差役凡军马不得停泊村坊词讼不得隔越陈诉恤鳏寡劝农桑验泽平物价具盗贼囚徒起数月申省部定立诸王使臣驿传税赋差发不许擅招民户癸丑命僧子聪同议枢宻院事复其姓刘氏易名秉忠拜太保参领中书省事乙卯改燕京为中都丁巳大赦改元九月壬申朔立翰林国史院以改元诏谕高丽国并赦其境内辛巳车驾至自上都冬十月壬寅朔高丽国王王禃来朝庚戌有事于太庙十一月壬辰罢领中书左右部并入中书省以领中书省左右部兼诸路都转运使知太府监事阿哈玛特为平章政事领中书省左右部兼诸路都转运使阿里为中书右丞十二月乙巳罢各投下达噜噶齐定中外百官仪从庚午诏罢枢密院断事官及各路鄂啰官立迁转法
　　二年春正月辛未朔日有食之癸酉徙镇海巴勒巴沁谦州诸色匠户于中都又徙诺观特木徳克礮手人匠八百名赴中都造船运粮甲申诏申严越境贩马之禁乙酉以河南北荒田分给防古军耕种二月辛丑朔元帅按东与宋兵战于钓鱼山败之甲辰初立宫闱局丁巳车驾如上都癸亥并六部为四禁山东东路私煎硝鹻甲子以防古人充各路达噜噶齐汉人充总管回回人充同知永为定制以同知东平路宣慰使保赫鼎为平章政事山东亷访使王晋为参知政事亷希宪商挺罢三月乙未罢南北互市括民间南货官给其直以辽东饥发粟并钞赈之夏五月戊子禁北京平滦等处人捕猎庚寅诏西川山东南京等路戍边军屯田闰月癸亥移秦蜀行省于兴元丁夘分四亲王南京属州郑州哈坦钧州明埒睢州博啰齐蔡州海都他属县复还朝廷以平章政事赵璧行省于南京河南府大名顺徳洺磁彰徳懐孟等路平章政事亷希宪行省事于东平济南益都淄莱等路中书左丞姚枢行省事于西京平阳太原等路诏得路州府户不满千者量加并省各投下者并入所州城其散府州郡户少者不须更设録事司及司候司附郭县止令州府官兼领六月戊寅移山东统军司于沂州己卯王晋罢秋七月辛酉赈益都饥民癸夘安南国王陈光昞遣使奉表来贡八月己夘诸宰职皆罢以安图为中书右丞相巴延为中书左丞相戊子召许衡于懐孟杨诚于益都车驾至自上都冬十月己夘享于太庙戊子诏随路私商曽入南界者首实免罪充军十二月乙巳省并州县凡二百二十余所庚午宋子贞言朝省之政不宜数行数改又刑部所掌事于人命尚书严忠范年少宜选老于刑名者为之又请罢北京行中书省别立宣慰司以控制东北州郡并从之
　　三年春正月丙午遣使抚谕四川将吏军民壬子立制国用使司以阿哈玛特为使二月丙寅复以亷希宪宋子贞为平章政事张文谦复为中书左丞史天泽为枢宻副使壬午以中书丞张易同知制国用使司事张惠为制国用副使癸未车驾如上都甲申罢西夏行省立宣慰司初制太常礼乐工冠服立东京广宁懿州开元率賔海兰博索等路宣抚司三月己未王晋及侍中和尔扎达济南益都转运使王明以隠匿盐课伏诛夏四月丁夘亳州水军千军胡进等与宋人战于荆山败之五月乙未遣使诸路虑囚丙午浚夏中兴汉延唐来等渠丙辰罢益都行省蠲平滦益都质子户赋税之半六月丁夘封诺木欢为北平王丙子立漕运司戊寅申严陜西河南竹禁立拱卫司秋七月丙申罢息州安抚司丙午遣使祀五岳四渎【按是时南北未一五岳四渎有不在其封内者所谓遣使葢遥祭耳】甲寅添内外巡兵八月丁夘以兵部侍郎赫徳礼部侍郎殷使日本戊子阿珠略地蕲黄俘获甚众九月戊午车驾至自上都冬十月丁丑徙平阳经籍所于京师太庙成定为八室申禁京畿畋猎十一月辛夘初给京府州县司官吏俸及职田戊戌濒御河立漕仓丁未申严杀牛马之禁宋子贞致仕辛亥以呼圗克岱尔为中书左丞相禁天文图谶等书十二月庚申给诸王哈必齐行军印辛酉改四川行枢密院为行中书省以赛音谔徳齐伊苏岱尔等签行中书省事丁亥凿金口导卢沟水以漕西山木石
  </div>
  <div class="pagination">
   <a href="钦定续通志_page21.html">
    上一页
   </a>
   <span>
    ...
   </span>
   <a href="钦定续通志_page17.html">
    17
   </a>
   <a href="钦定续通志_page18.html">
    18
   </a>
   <a href="钦定续通志_page19.html">
    19
   </a>
   <a href="钦定续通志_page20.html">
    20
   </a>
   <a href="钦定续通志_page21.html">
    21
   </a>
   <span class="current-page">
    22
   </span>
   <a href="钦定续通志_page23.html">
    23
   </a>
   <a href="钦定续通志_page24.html">
    24
   </a>
   <a href="钦定续通志_page25.html">
    25
   </a>
   <a href="钦定续通志_page26.html">
    26
   </a>
   <a href="钦定续通志_page27.html">
    27
   </a>
   <span>
    ...
   </span>
   <a href="钦定续通志_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
