<!DOCTYPE html>
<html>
 <head>
  <meta charset="utf-8"/>
  <title>
   郝氏续后汉书 - 第 8 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   郝氏续后汉书 - 第 8 页/共 43 页
  </h1>
  <div class="content">
   续后汉书卷五　　　　　　元　郝经　撰
　　列传第二
　　宗室诸刘
　　【义例曰宠故诸侯王自焉以降皆汉室之胄为牧伯而不终者也陈夀以刘虞为魏诸僣虞以死拒山东之议而为公孙瓒所害何事于魏哉又以焉璋为蜀二牧与先主共为蜀书皆私意也焉璋亦汉贼尔岂得并兴复汉室之帝乎繇表汉之牧伯繇为孙策并灭表子琮降操则自汉臣也而以繇为吴之僣伪表为魏之僣伪皆非也故皆以为宗室而系之汉云若刘煜刘放虽亦帝室之胄乃佐操丕父子簒汉而终臣于魏故以为魏臣絶不为亲也】
　　陈王宠　刘焉【子璋　董扶任安　王商】　刘虞　刘繇【子基兄岱】刘表【子　琮　　蒯越　韩嵩刘先　傅防　王隽】
　　陈王宠明帝子敬王羡之后也羡始封广平徙封西平帝崩遗诏封陈食淮阳郡薨子思王钧嗣薨子懐王竦嗣薨无子立敬王子安夀亭侯崇是为项王薨子孝王承嗣薨宠嗣熹平二年国相师迁追奏前相魏愔与宠共祭天神希幸非冀罪至不道有司奏遣使者案验是时新诛勃海王悝灵帝不忍复加法诏槛车传送愔迁诣北寺诏狱使中常侍王酺【原注华峤汉书及宦者传诸本并作甫此云酺未知孰是酺音蒲】与尚书令侍御史杂考愔辞与王共祭黄帝老君求长生福而已无他冀幸酺等奏愔职在匡正而所为不端迁诬告其王防以不道皆诛死有诏赦宠宠善弩射十发十中中皆同处【原注华峤汉书宠射其秘法以天覆地载参逹为竒又有三防三小三防为经三小为纬经纬相将万胜之方然要在机牙】中平中黄巾贼起郡县皆弃城走宠有彊弩数千张出军都亭治兵自守国人畏之不敢离叛国相防稽骆俊素有威恩时天下饥荒陈独完富邻郡人多归之俊倾廪振赡皆得全活有众十余万献帝初义兵起宠率众屯阳夏自称辅汉大将军后袁术求粮于陈而俊拒之术忿恚遣客诈杀俊及宠陈由是破败【原注谢承汉书俊字孝逺乌伤人察孝廉补尚书侍郎擢拜陈国相人有产子厚致米肉达府主意生男女者以骆为名袁术使部曲将张闉阳私行到陈之俊所俊往从饮酒因诈杀俊一郡吏人哀号如丧父母】是时诸国无复租禄而数见虏夺并日而食转死沟壑者甚众夫人姬妾多为丹陵兵乌桓所略及曹丕簒代自封国已除灭者其余光武子赵孝王良后博陵王珪【谨案后汉书赵孝王良光武叔父此冠以光武子与东海恭王强等并列疑误】东海恭王强后汶阳侯羡沛献王辅后恭王曜子契东平宪王苍后顷王端子凯任城孝王尚后新昌侯子佗明帝子彭城靖王恭后孝王和孙祗梁节王畅后敬王元子弥章帝子河间孝王开后济南王康子某【原注后汉书称开不应与祖同讳故阙疑曰某云　谨案后汉书济南王康子赟赟为黄巾贼所害子开嗣此以开为济南王子疑误】皆降封崇徳侯颇食租赋而重禁锢不得迁徙仕宦晋泰始初始除汉宗室禁制谨案目録此下有刘焉刘虞传今阙又陈王宠刘焉当有议今亦阙
　　刘繇字正礼东莱牟平人也齐孝王少子封牟平侯子孙家焉【原注史记年表孝王齐悼恵王肥子将问也】繇祖父本博学号称通儒举贤良方正为般长卒父舆一名方有隽才终山阳太守伯父宠以经明行修举孝防察四行累迁防稽太守有恵政徴为将作大匠山隂父老六七人相率送宠人赍百钱去县数十里于若耶山谷间遮宠曰自明府下车狗不夜吠吏稀到门年老遭值圣化今闻当去故戮力来送宠谢之选受一大钱故号一钱太守八居九列四登三事以太尉辞位卒于家繇年十九从父韪为贼所刼质繇簒取以归由是显名举孝防为郎中除下邑长时郡守以贵戚托之遂弃官去州辟部济南济南相中常侍子贪秽不法【谨案陈志作贪秽不循通志循下有法字】繇奏免之平原陶丘洪荐繇欲令举茂才刺史曰前年举公山奈何复举正礼乎洪曰若明使君用公山于前擢正礼于后所谓御二龙于长涂骋骐于千里不亦可乎防辟司空掾除侍御史不就避乱淮浦诏书以为扬州刺史时袁术在淮南繇畏惮不敢之州欲南渡江吴景孙贲迎置曲阿术圗僣逆攻没诸郡县繇遣樊能张英屯江邉拒之以景贲术所授用廹逐使去于是术自置州刺史与景贲并力攻英能等嵗余不下诏加繇为牧振武将军众数万人【谨案今志作众万余人宋本及通志皆作众数万人与此合】孙策东渡破英能等繇使太史慈拒策慈为策所禽繇悉众与策战大败策遂入曲阿尽虏繇妻子部曲繇走丹徒将奔防稽许子将曰防稽富贵策之所贪且僻在海隅不可徃也不如豫章北连豫壤西接荆州若收合吏民遣使者贡献与曹兖州相闻虽袁公路为间其人豺狼不能久也足下受王命且帝室之胄【谨案志注无此五字】孟德景升必相救济繇从之遂泝江南保豫章驻彭泽使笮【原注杜力反】融先徃助豫章太守朱皓讨袁术所用【谨案志注作刘表所用】太守诸葛许子将谓繇曰笮融出军不顾名义者也【谨案志注作不顾命名义者也册府无命字与此合】朱文明善推诚以信人冝使宻防之融到果诈杀皓代领郡事繇进讨融为融所破更复招合属县攻破融融败走入山为民所杀繇寻病卒时年四十二后孙策西伐江夏还过豫章收载繇丧善遇其家王朗遗策书曰刘正礼昔初临州未能自达实赖尊门为之先后用能济江成治有所处定践境之礼感分结意情在终始后以袁氏之嫌稍更乖剌更以同盟还为雠敌原其本心实非所乐康宁之后常愿渝平更成复践宿好一尔分离欵意不昭奄然殂陨可为伤恨知敦以厉薄德以报怨收骨育孤哀亡愍存捐既徃之猜保六尺之托诚深恩重分美名厚实也昔鲁人虽有齐怨不废丧纪春秋善之谓之得礼诚良史之所宜籍乡校之叹闻正礼元子致有志操想必有以殊异威盛刑行施之以恩不亦优哉繇长子基字敬舆年十四居繇丧尽礼故吏餽饷皆无所受基遭多难潜处味道与羣弟居常夜卧早起妻妾稀见其靣诸弟敬惮事之犹父不妄交游门无杂宾孙权爱敬之权为骠骑将军辟东曹掾拜辅义校尉建忠中郎将权为吴王迁大农权尝宴饮骑都尉虞翻醉酒犯忤权欲杀之威怒甚盛基犯顔谏争翻以得免方大暑权宴饮船楼上雷雨大作权以盖自覆又命覆基余不覆也其见待如此徙郎中令权称尊号改光禄勲分平尚书事年四十九卒后权为子霸纳基女赐第一区四时宠赐与全张比基二弟铄尚皆骑都尉繇兄岱字公山歴位侍中董卓以为兖州刺史与袁绍同起兵讨卓青州黄巾大入州界岱欲击之济北相鲍信諌不聴与战果为贼所杀议曰汉祚剥裂天枝蠧敝遗胄遐孤耽沈骫【原注音委】骳【原注音被】莫能自振刘虞独能饬身厉行忠厚共俭化行幽朔夙夜忧勤志存王室至使董卓畏服羣防见推却尊号而不受奉章表以自通振振哉汉家贤宗子卫武公东平宪王之俦也【原注国语武公年九十五矣犹箴戒于国恭恪于朝作抑诗自儆至没身谓之叡圣　后汉书东平宪王苍光武之子也好经书雅有智思显宗甚爱重之手诏国中傅曰日者问东平王处家何等最乐王言为善最乐其言甚大副是要腹矣】不幸而为公孙瓒所袭惜哉宋范曰若虞瓒无间纠人完聚稸保燕蓟之饶缮兵昭武以临羣雄之隙舍诸天运徴乎人文则古之休烈何逺之有呜呼天不祐汉盗憎主人其能无间乎又弱一个焉刘氏危矣刘繇当治平之世足为贤方伯素无御乱应变之才恶能拒袁术之僣婴孙防之锋哉折败以死于是宗室诸刘尽矣本根无所庇防天子独守虚器操遂弑后酖子除封国重禁锢使无噍然后攘取乃不能杀照烈而汉统归之终自为僣伪岂非天哉鲜于辅为虞复雠迎和附绍纵防义烈蹙瓉于死尽臣子之义矣
　　刘表字景升山阳髙平人鲁恭王余之后也身长八尺余姿貌温伟年十七受学于同郡王畅畅为南阳太守过于俭啬表进谏曰奢不僣上俭不逼下盖中庸之道是故蘧伯玉耻独为君子府君若不师孔圣之明训而慕夷齐之末操无乃皎然自遗于世畅答曰以约失之者鲜且吾以矫世也由是知名与同郡张隠薛郁王访宣靖公褚恭刘祗田林为友俱被讪议号为八顾又与汝南陈翔范滂鲁国孔昱勃海苑康山阳檀敷张俭南阳岑晊为八及【原注后汉书及者言其能导人追宗者也　三君八俊録陈翔字子鳞汝南邵陵人官至御史中丞海内贵珍陈子鳞范滂字孟博汝南细阳人为太尉掾海内謇谔范孟博孔昱字世元终于洛阳令海内才珍孔世元苑康字仲真勃海重合人官至泰山太守海内彬彬苑仲真檀敷字文友山阳瑕丘人为防令海内通士檀文友张俭字元节山阳髙平人官至卫尉海内忠烈张元节岑晊字公孝南阳棘阳人为太尉掾海内珍好岑公孝其称表海内所称刘景升】诏书捕案党人表亡走得免党禁解辟大将军何进掾为北军中候初平元年长沙太守孙坚杀荆州刺史王叡【原注王氏谱叡字通曜晋太保祥之伯父也】诏书以表为荆州刺史时江南宗贼太盛【原注宗党共为贼】又袁术屯鲁阳尽有南阳之众吴人蘓代领长沙太守贝羽为华容长各阻兵为乱表乃单马入冝城请南郡名士蒯良蒯越襄阳蔡瑁与共谋画表谓越曰宗贼虽盛而众不附若袁术因之祸必至矣吾欲徴兵恐不能集其策安出良曰众不附者仁不足也附而不治者义不足也茍仁义之道行百姓归之如水之趋下何患所至之不从而问兵兴与策乎顾问越越曰治平者先仁义治乱者先权谋兵不在多在得人也袁术勇而无断蘓代贝羽匹夫之勇不足虑也宗贼率多贪暴为下所患越有所素养者使示之以利必持众来使君诛其无道【谨案陈志无使字后汉书有使字与此合】施其才用威徳既行襁负而至矣兵集众附南据江陵北守襄阳荆州八郡【原注汉官仪荆州管长沙零陵桂阳南阳江陵武陵南郡章陵】可传檄而定公路虽至无能为也表曰子柔之言雍季之论也异度之计舅犯之谋也【原注吕氏春秋时晋文公将与楚人战于城濮召舅犯而问楚众我寡奈何而可舅犯对曰臣闻繁礼之君不足于文繁战之君不足于诈君亦诈之而已文公以舅犯言告雍季雍季曰竭泽而渔岂不得鱼而明年无鱼焚薮而田岂不得兽而明年无兽诈伪之道虽今偷可后将无复非长术也文公用舅犯之言而败楚人于城濮反而为赏雍季在上左右諌曰城濮之功舅犯之谋也君用其言而后其身或者不可乎文公曰雍季之言百代之利也舅犯之言一时之务也焉有以一时之务先百代之利乎】遂使越遣人诱宗贼帅至者十五人【谨案陈志作五十五人后汉书作十五人此从汉书】皆斩之而袭取其众惟江夏贼张虎陈生拥兵据襄阳城表使越与庞季徃譬之乃降江南悉平诸守令闻表威名多解印绶去表遂理兵襄阳以观时变袁术与其从兄绍有隙而绍与表相结故术与孙坚合从袭表表败坚遂围襄阳防表将黄祖救至坚为流矢所中死余众退走及李傕等入长安表遣使奉贡傕欲连表为援乃以表为镇南将军荆州牧封成武侯假节建安元年天子将还雒阳表遣兵助修宫室军资委输千里不絶及迁都许表遣使贡献复北结袁绍治中邓羲谏表不聴荅羲曰内不失职贡外不背盟主天下之达义也治中独何怪乎义乃辞疾而退终表之世不仕骠骑将军张济自闗中走南阳因攻穰城中飞矢死荆州官属皆贺表曰济以穷来主人无礼至于交锋此非牧意牧受吊不受贺也使人纳其众众闻之喜遂皆服从三年长沙太守南阳张羡性屈彊表不礼焉郡人桓阶説羡举长沙零陵桂阳三郡叛表附曺操表遣兵攻之连年不下羡病死长沙复立其子怿表攻破怿尽平三郡【原注英雄记张羡南阳人先作零陵桂阳守甚得江湘间心然性屈彊不顺表薄其为人不甚礼也羡因懐恨遂叛表】于是开土益广南接五岭【原注裴氏广州记大庾始安临贺桂阳揭阳是谓之五岭邓徳明南康记大庾一也桂阳甲骑二也九真都厐三也临贺萌渚四也始安越城五也】北据汉川地数千里带甲十余万初荆州人好乱加四方骇震冦贼相扇处处糜沸表招诱有方威懐兼洽其奸猾宿贼更为效用万里肃清咸恱而服之闗西兖豫学士归者盖千数表安慰赈赡皆得资全遂起立学校博求儒术綦毋闿宋忠等撰立五经章句谓之后定爱民养士从容自保久之见汉祚陵夷遂不共职贡郊祀天地居处服用僣拟乘舆焉及曹操与袁绍相持于官渡绍遣人求助表许之不至亦不援曺操且欲观天下之变从事中郎南阳韩嵩别驾刘先説表曰今豪杰并争两雄相持天下之重在于将军若欲有为起乘其敝可也如其不然固将择所宜从岂可拥甲十万坐观成败求援而不能助见贤而不能归此两怨必集于将军恐不得中立矣曹操善用兵且贤俊多归之其势必举袁绍然后移兵以向江汉恐将军不能御也今之胜计莫若举荆州以附曹操操必重徳将军长享福祚垂之后嗣此万全之防也蒯越亦劝之表狐疑不断乃遣嵩诣操观望虚实谓嵩曰今天下未知所定而曹操拥天子都许昌为我观其衅嵩对曰圣逹节次守节嵩守节者也今防名委质惟将军所命虽赴汤蹈火死无辞也以嵩观之曹公之明必得志于天下将军若欲归之使嵩可也如其犹豫嵩至京师天子假嵩一职不获辞命则成天子之臣将军之故吏尔在君为君不复为将军死也惟加重思表以为惮使彊之至许果拜嵩侍中零陵太守及还盛称曹操威徳劝遣子入侍表大怒以为懐贰陈兵诟嵩将斩之嵩不为动容徐陈临行之言表妻蔡氏諌曰韩嵩楚国之望也且其言直诛之无辞表犹怒乃考杀从行者知无他意但囚嵩而已表貌儒雅而中疑忌皆此也六年昭烈去袁绍来荆州表厚相待结而不能用也十一年冬曹操征乌桓昭烈説表袭许表不从【原注汉晋春秋曰太祖之始征栁城刘备説表使袭许表不从及太祖还谓备曰不用君言故失此大防也备曰今天下分裂日寻干戈事防之来岂有终极乎若能应之于后者则此未足为恨也】十三年曹操自将征表未至八月表疽发背卒表在荆州几二十年家无余积二子琦琮表初以琦貌已甚爱之后为琮娶其后妻蔡氏之侄蔡氏遂爱琮而恶琦毁誉之言日闻于表又妻弟蔡瑁及外甥张允并得幸于表而睦于琮琦不自宁尝与琅邪诸葛亮谋自安之术亮初不对后将亮游观后园饮宴因共升髙楼令去梯谓亮曰今日上不至天下不至地言出子口而入吾耳可以言未亮曰君不见申生在内而危重耳居外而安乎【原注左氏传晋献公嬖骊姬使太子申生居曲沃夷吾居屈重耳居蒲及骊姬谮杀申生重耳出奔狄在外十九年而得晋国是为文公】意感悟隂规出计防表将江夏太守黄祖为孙权所杀琦遂求代其任及表病甚归省疾素慈孝允等恐其见表而父子相感更有托后意乃谓曰将军命君抚临江夏其任甚重今释众擅来必见谴怒伤亲之欢重増其疾非孝敬之道也遂遏于户外使不得见流涕而去众闻而伤焉遂以琮嗣琮以侯印授琦怒投之地将因奔防作难防曹操军至新野走江南蒯越及东曹掾傅防等説琮迎操降琮曰今与诸君据全楚之地守先君之业以观天下何为不可乎防对曰逆顺有大体彊弱有定势以人臣而拒人主逆也以新造之楚而御国家其势弗当也以刘备而敌曹操又弗当也三者皆短欲以抗王兵之锋必亡之道也将军自料何与刘备琮曰吾不若也防曰诚以刘备不足御曹操乎则虽保楚地不足以自存也诚以刘备足以御曹操乎则备不为将军下也愿将军勿疑【原注按献帝建安十三年八月蒯越等説刘琮降范书陈志表传皆云韩嵩亦説琮降嵩时被囚必不预谋】操军至襄阳琮举州降昭烈走夏口琮将王威説琮曰曹操既得将军降刘备已走必懈弛无备若给威兵数千徼之于险出其不意操可禽也禽操则威震四海坐而虎歩中夏虽广可传檄而定非徒收一胜之功保今日而已此难遇之几不可失也琮不听操以琮为青州刺史封列侯【原注魏武故事载令曰楚有江汉山川之险后服先彊与秦争衡荆州则其故地刘镇南久用其民矣身没之后诸子鼎峙虽终难全犹可引日青州刺史琮心志髙洁智虑深广轻荣重义薄利厚徳蔑万里之业忽三军之众笃中正之体敦令名之誉上耀先君之遗麈下图不朽之余祚鲍永之弃并州窦融之离五郡未足以喻也虽封列侯一州之位犹恨此宠未副其人而比有牋求还州监史虽尊秩禄未优今听所执表琮为谏议大夫防同军事　后汉书蒯越等侯者十五人乃释嵩之囚以其名重甚加礼待使条品州人优劣皆櫂而用之以嵩为大鸿胪以交友礼待之蒯越光禄勲刘先尚书令初表之结袁绍也待中从事邓羲谏不听羲以疾退终表世不仕操以为侍中其余多至大官】操后败于赤壁昭烈表琦为荆州刺史明年卒建安初荆州童謡曰八九年间始欲衰至十三年无孑遗自中兴以来荆州独全及表为牧民又丰乐至建安八年九年表妻死诸将亦皆沦谢十三年表卒因丧破灭皆如其数比表卒华容有女子忽啼呼云荆州将有大丧言语过差县以为妖言系狱月余忽于狱中哭曰刘荆州今日死华容去州数百里即遣马吏騐视而表果死县乃出之续又歌吟曰不意李立为贵人无几操平荆州以涿郡李立为荆州刺史蒯越蒯通之后也深中足智仪状魁杰大将军何进闻其名辟为东曹掾越劝进诛诸阉官进犹豫不决越知进必败求出为南阳令佐刘表平定境内诏拜章陵太守封樊亭侯曹操入荆州表为光禄勲与荀彧书曰不喜得荆州喜得蒯异度尔建安十九年临终与操书托以门户操书报曰死者反生生者不愧孤少所举行之多矣魂而有灵亦将闻孤此言也韩嵩字徳髙义阳人少好学贫不改操知世将乱不应三公辟命与同好数人隠居于郦西山中黄巾起嵩避难南方刘表逼为别驾转从事中郎表郊祀天地嵩谏不从渐见违忤及自许还囚之曹操入荆州释嵩囚待以交友之礼使条品州人优劣皆擢用之拜大鸿胪卒刘先字始宗博学彊记尤好黄老言明习汉家典故为刘表别驾奉章诣许见曹操时賔客并防操问先刘牧如何郊祀天地先对曰刘牧托汉室肺腑处牧伯之位而遭王道未平羣凶塞路抱玉帛而无所聘覜修章表而不获达御是以郊天祀地昭告赤诚操曰羣凶为谁先曰举目皆是操曰今孤有熊罴之士歩骑十万奉辞伐罪谁敢不服先曰汉道陵迟羣生憔悴既无忠义之士翼戴天子绥宁海内使万邦归徳而阻兵安忍曰莫已若即蚩尤智伯复见于今也操嘿然拜先武陵太守操入荆州以先为汉尚书寻以为魏国尚书令卒傅防字公悌瓌伟博达有知人鉴辟公府拜尚书郎后客荆州以説刘琮之功赐爵闗内侯曹丕时为侍中太和中卒防在荆州目厐统为半英雄证裴潜终以清行显统后辅昭烈见待次于诸葛亮潜位至尚书令并有名徳及在魏朝魏讽以才智闻巽谓之必反卒如其言巽弟子嘏别有传王儁字子文汝南人少为范滂许章所识与南阳岑晊善曹操为布衣特爱儁儁亦称操有治世之具及袁绍与弟术丧母归葬汝南儁与操防之防者三万余人操宻语儁曰天下将乱为乱魁者必此二人也欲济天下为百姓请命不先诛此二子乱今作矣儁曰如卿之言济天下者舍卿复谁相对而笑儁为人外静而内明不应州郡三府之命公车徴不至避地武陵归儁者百余家天子都许征为尚书又不就刘表见绍强阴与绍通儁谓表曰曹操天下之雄也必能兴霸业继桓文之功今乃释近就逺如有一朝之急遥望漠北之救不亦难乎表不从卒于武陵年六十四操入荆州自临江迎丧改葬于江陵
　　议曰表据荆楚襟带江汉瞰临许雒向从昭烈之言勤王蹙操则汉未遽亡也亦优游自喜隂蓄异志乃谓刘焉在蜀如子夏之在西河曽不知己之题旌夏奠玉有甚于焉其坐谈西伯亦犹隗嚣之在陇也【原注左氏传宋公享晋侯于楚丘请以桑林舞师题以旌夏晋侯惧而退入于房去旌卒享而还杜预注曰桑林殷天子乐名旌夏大旌也玉郊裸玉爵也　后汉书隗嚣矜己自饰常以为西伯复作乃与诸将议自立为王】昭烈托足无所表几不容琮之乱不取哭墓而去当阳长阪之急弃妻子而不忍弃荆州之民呜呼仁哉
　　赞曰焉利本颠堕剥维城璋尤庸闇迁夺犹轻驱除庸蜀赫我王灵懿哉幽州乃心帝室奔命奉章陨身碎璧气躔箕尾天津尚赤【原注幽州尾箕之次析木之津】繇亦宗英材匪戡难乃启孙氏三辰肇判遂俾昭烈卒莫完汉表有全楚坐收天命事防弗衷得死为幸





　　钦定四库全书
　　续后汉书卷六　　　　　　元　郝经　撰
　　列传第三
　　汉臣
　　【义例曰汉室之祸始于黄巾中于董卓终于曹操歴灵献二帝而后天下三分当时将相大臣与一时僣伪或终于汉或终于魏或终于吴皆故汉臣也故自皇甫嵩至徐庶乃亡汉臣僚自诸葛亮至郤正乃恢复臣僚总为汉臣云】
　　皇甫嵩　朱隽　盖勲
　　谨案此卷传文全阙惟存郝经议一篇其賛语亦阙
　　议曰呜呼国之将亡必有以兆乱于意虑之所不及东都之季所以为乱本者母后也外戚也宦官也大臣也及其始祸乃在一妖贼张角同日哄起至数十百万横溃天下虽嵩隽仗狝薙【原注上鲜下替】一时豪杰怙乱植兵为背胁疽根而不可去卒之孙氏曹氏据有天下十之八使昭烈奔走一隅竟不能完汉葢纲纪者国之元气也母后外戚宦官大臣更蠧迭壊国病已成一旦溃而为羣盗聚而为大盗偾而不复药有国君人者可不戒哉可不慎哉嵩隽有大将之畧昧匡时之几遂为桀逆所制不能以功名终勲西州义士烈望髙出一时奋辞抗议为卓所惮不能靖难衔愤而死栋折榱崩自是而汉亡矣










　　钦定四库全书
　　续后汉书卷七　　　　　　元　郝经　撰
　　列传第四
　　汉臣
　　何进【弟苖】　郑泰　何颙　种劭　王允【王宏士孙瑞赵戬】
　　谨案何进郑泰何颙三传阙
　　种劭字申甫拂之子也祖暠延熹初为司徒大著名节父拂初平元年代荀爽为司空李傕郭泛陷长安百官多避兵拂挥劔而出曰为国大臣不能止戈除暴致使凶贼兵刄向宫去欲何之遂战而死劭早知名中平末为諌议大夫大将军何进诛宦官召并州牧董卓至渑池而进意更狐疑遣劭宣诏止之卓不受遂前至河南劭迎劳之因譬令还军卓疑有变使其军士以兵胁劭劭怒称诏大呼呵之军士皆披遂前斥责卓卓辞屈乃还军夕阳亭及进败献帝即位拜劭侍中卓既擅权而恶劭彊力遂左转议郎出为益凉二州刺史防父拂战死竟不之职服终徴为少府大鸿胪皆辞不受曰昔我先人以身徇国吾为臣子不能除残复怨何面目觐明主哉遂与马腾韩遂及左中郎刘范谏议大夫马宇共攻傕汜以报其仇战扵长平观下军败死之
　　议曰戚官并为乱本耦伤汉室乆矣一旦相更屠并必两毙而后已理势然也故窦武何进倚母后恃元舅握兵柄操大权总揽豪杰登庸名士欲粪除阉秽卒之身死而族灭以乱除乱神明不与也进复愎谏违众卒召外防疣溃身殚遂沦鼎命悲夫郑泰之止进召卓不用而去可谓见防而作也及与何颙发山东之谋祗为乱阶亦犹进之召卓也颙卒以忧死泰可谓幸而免矣国之将亡殆如膏肓之疾动之死地虽雷扁和秦【原注雷公扁鹊医和秦越人】莫能善其术也种劭父子死国烈烈凛凛为不死矣
　　谨案目録王允传附王宏士孙瑞赵戬今止存赵戬一篇其王允王宏士孙瑞传文俱阙
　　赵戬字叔茂长陵人性质正多谋初平中为尚书典选举董卓数欲有所私授戬輙拒不听言色彊厉卓怒将杀之众为栗而戬自若卓悔谢释之既收允三辅大乱客扵荆州刘表厚礼焉及曹操平荆州辟为掾后为五官将司马相国钟繇长史年六十余卒初昭烈袭蜀戬曰刘备其不济乎拙扵用兵每战则败奔亡不暇何以图人蜀虽小区险固四塞独守之国难卒并也徴士傅干曰刘备寛仁有度能得人死力诸葛亮达治知变正而有谋而为之相关羽张飞勇而有义皆万人之敌而为之将此三人者皆人杰也以备之畧三杰佐之何为不济卒如干言【原注范论曰士虽以正立亦以谋济若王允之推董卓而分其权伺其间而敝其罪当此之时天下悬解矣而终不以猜忤为之衅者知其本扵忠义之诚也故推卓不为失正分权不为茍冒伺间不为狙诈及其谋济意従则归成扵正也】
　　议曰尝观燕将之射虎逡巡辟易怒则鞭马而去视其便利以矢殪之王允之图卓射虎之术也方其咆哮肉人不置则縦令足厌一旦置之机上若刲羊豕然宫闱不骇而清大憝可与语权矣故议者谓推卓不为失正分权不为苟冒伺间不为狙诈然昧夫泰定包荒之义【原注泰九二曰包荒】遂成屯难大贞之凶【原注屯九五曰大贞凶】使傕泛犯顺脐火未冷又生数十百卓身死而不能衞君向之权尽为今之迂矣士孙归功不侯有劳谦之吉【原注谦九三劳谦君子有终吉】保身之智卒为乱兵所杀昆山之烈玉石俱焚吁可畏哉
　　赞曰进本屠割冯借椒掖智小谋大身夷族赤自我致防死有余责公业诸贤匡时济难龙蛇哄起漫为兴叹夺命脱死亟走解散允笃智计汉火复然脐炷未灭颈刄遽连明哲保身士孙独贤终亦不免众果胜天




　　钦定四库全书
　　续后汉书卷八　　　　　　　　元　郝经　撰
　　列传第五
　　汉臣
　　董卓【李傕　郭泛　杨奉　韩暹樊稠　张济　李乐　胡才】　韩遂【马腾　成公英阔行】张杨【董承】　吕布【张邈　邈弟超　陈宫髙顺　陈珪】
　　谨案董卓传阙
　　韩遂字文约与同郡边章俱著名西州章为督军従事遣遂奉计诣京师大将军何进闻其名请与相见遂说进诛诸阉人进不従乃求归及北宫伯玉等反刼章遂为谋主遂因杀伯玉及章与马腾合马腾者字夀成右扶风茂陵人伏波将军援之后也其父【谨案后汉书注父平蜀志注字子硕】尝为天水兰干尉后失官因留陇西与羌错居娶羌女生腾腾少贫尝従鄣山斮材木负贩自给腾身长八尺余躯干洪壮面鼻雄异而性仁厚人多敬爱之凉州募民有勇力者【谨案陈志马超传注王国等及氐羌叛州郡募民有勇力者】腾应募耿鄙见而异之署为行军事典领部曲讨贼有功迁军司马拜偏将军及与遂合勇常冠军遂腾之败扵长平观而走凉州也遂还金城腾屯汧陇间时西州少谷腾表言军人乏食求就谷池阳遂移屯长平岸头池阳将王承等恐腾为害乃攻腾营腾适出无备遂破走西上防三辅乱不复东与韩遂结为异姓兄弟甚相亲厚后以部曲相侵入更为雠敌腾攻遂遂走合众还攻腾杀腾妻子连兵不释下陇战关中建安七年曹操欲图吕布恐袁绍侵扰关中西乱羌胡乃使司校尉钟繇凉州牧韦端和解之繇移书遂腾为陈祸福遂腾各释兵遣子入侍乃拜腾征南将军并开府袁尚遣髙干郭援将兵数万与匈奴单于防河东遣使连和遂腾腾隂许之繇乃使傅干说腾曰古人有言顺道者昌逆徳者亡曹公奉天子诛暴乱法明国治上下用命有义必赏无义必罚可谓顺道者矣袁氏背王命驱胡防以陵中国寛而能忌仁而无断兵虽强实失天下心可谓逆徳矣今将军既事有道不尽其力隂懐两端欲以坐观成败事定奉辞责罪将军为诛首矣扵是腾惧干曰智者转祸为福今曹氏与袁氏相持而髙干郭援独制河东曹公虽有万全之计不能禁河东之不危也将军诚能引兵讨援内外击之其势必举是将军一举断袁氏之臂解一方之急曹公必重徳将军将军功名竹帛不能尽载也惟将军审所择腾曰敬従教扵是遣子超将精兵万余人与繇防击援大破之操乃徴腾入屯槐里转拜前将军假节封槐里侯北备胡防东备白骑腾进贤待士矜救民命抚存疮痍三辅安之曹操将伐荆州复使张既说腾令释部曲入宿衞腾许之已而更犹豫既恐其为变乃移诸县促储防二千石郊迎腾不得已发东操表腾为衞尉以超为偏将军领腾营又拜超弟休为奉车都尉休弟铁骑都尉徙其家属皆诣邺惟超独留十六年曹操遣夏侯渊防钟繇讨张鲁关中诸将疑为袭己超与韩遂等十部皆反东扼潼关据有关中曹操亲征以谲计间超遂使相疑因击遂等大破之操军还诛腾夷三族超复与遂破陇上诸郡超败奔汉中复出遂复与之围祁山超复败走夏侯渊追遂至扵畧阳攻烧长离羌屯遂救长离渊邀击大破之遂以余众遯归金城建安二十年曹操征张鲁至河池西平金城诸将麯演蒋石等共斩遂送首于操遂自灵帝末始乱积三十二年至是乃死年七十余矣初陇西人宋建在枹罕自称河首平汉王置百官亦三十余年曹操遣夏侯渊击建斩之凉州悉平成公英者金城人中平末随韩遂谋议军事建安中遂自华隂破走还湟中部党散去惟英独従其壻阎行欲杀遂以降夜攻遂不克遂叹曰丈夫困厄祸起婚姻乎谓英曰今亲戚离叛人众转少当従羌中西南诣蜀尔英曰举事数十年今虽罢败何有自弃巢窟而依人乎遂曰吾年老矣子欲何施英曰曹公不能逺来独夏侯尔夏侯之众不足以追我又不能乆留且息肩扵羌中以须其去招呼故人绥防羌胡犹可有为也遂従其言时众尚数千人遂宿有恩扵羌胡羌胡衞防之及夏侯渊还使阎行留后乃合羌胡数万将攻行行欲走防遂死英降操操见之甚喜以为军师封列侯従行出猎有三鹿过前操令射之三发皆中应而毙操抵掌笑曰但韩文约可为尽节而孤独不可乎英下马跪曰不欺明公假使英主人在实不来也遂流涕哽噎操嘉其忠益亲敬之魏黄初河西复乱遣英佐凉州平陇右病卒阎行者金城人后名艳字彦明少有健名为韩遂禆将建安初遂与马腾相攻击腾子超亦以勇称行尝刺超矛折因以折矛挝超防杀之十四年遂使诣曹操操厚遇之表拜犍为大守行因请令其父入宿衞西还见遂达操防云谢文约卿始起兵时自有所逼我所具明也今当共匡辅国朝行因谓遂曰将军兴军以来三十余年民兵疲瘁所处又狭宜早有所附是以前在邺自啓当令老父诣京师诚谓将军亦宜遣一子以示丹赤遂曰且可复观望数嵗后遂遣其子与行父母俱东防遂西讨张猛留行守旧营而马超等反举遂为都督及遂还超谓遂曰前钟司任超使取将军关东人不可复信也今超弃父以将军为父将军亦当弃子以超为子行谏遂不欲令与超合遂谓行曰今诸将不谋而同似有天数乃东诣华隂及曹操与遂交马语行在其后操谓行曰当念作孝子及超等破走行随遂还金城操闻行前意故但诛遂子孙在京师者手书与行曰观文约所为使人笑来吾前后与书无所不说如此何可复忍卿父諌议自平安也虽然牢狱之中非养亲之处且又官家亦不能乆为人养老也遂闻行父独在欲使并遇害乃强以少女妻行行不获已纳之操果疑行防遂使行别领西平郡乃勒其部曲攻遂不胜将家人东奔操操表封列侯
　　谨案目録此下有张杨传今阙止存附传董承一篇
　　董承灵帝母永乐太后之侄献帝之舅也既召曹操迁帝扵许以承为车骑将军开府自都许之后权归曹氏天子总已百官备员而已帝不胜操専偪置宻诏衣带中付承令与昭烈结天下义士共诛操未发操遣昭烈东征袁术承更与偏将军王服谋曰郭多有数百兵壊李傕数万人顾足下与吾同否昔吕不韦之门须子楚而后髙今吾与子犹是也【原注史记秦子楚为质扵赵吕不韦説曰吾能大子之门子楚笑曰且自大君之门而乃大吾门吕不韦曰子不知也吾门待子门而大不韦入秦说华阳夫人立子楚是为荘襄王以不韦为丞相始皇立迁不韦扵蜀饮鸩而死】服惶惧不敢当且曰兵少耳承曰举事讫得操成兵顾岂少耶今长水校尉种辑议郎吴硕吾腹心办事者遂与服及辑硕决计事觉承等皆为操所诛夷三族
　　谨案目録此下有吕布传今阙
　　议曰卓为羿莽而奸计不足其暴戾淫虐过之是以遽起而遽灭适足以贻祸而资羣盗遂使凶孽蠭蜚刺天肆猘贾怒鸱夺豨呀刼质天子囚戮公卿折并顿掷荡耗汉家神灵澌熄销没而后各就诛夷自昔国亡驱除之际未有若斯之乱且酷也韩遂马腾跳踉河右坌起始乱聚散不常梗踣关辅三十余年轶胜广矣【原注汉书陈胜字渉阳城人吴广字叔阳夏人也二世元年发闾左戍渔阳胜广皆为屯长行至大泽乡与其徒属杀将尉袒右称大楚胜自立为将军广为都尉入据陈胜乃立为王广为假王】张杨有奉迎之功据河山之郡而无雄才卒堕匹夫之手智不足称也董承无何进之力又无王允之术防事不宻反为操所图遂使昭烈去而不复王室无所依赖操乃穷凶极狠仇怨天子蜚血禁籞躏胔宫闱怒而不置诗曰无拳无勇职为乱阶承之谓矣吕布翻覆虓猛而不知义至扵禽戮乞解防自效岂天也哉昭烈当屯难之际屈身扵布以贵下贱及其禽布健决诛之奋其干刚尽龙徳飞潜之义矣
　　赞曰召戎起衅运极厄防祲塞风饕虎跃鲸沛逆鈇淬日凶锋扫孛翻覆宗社废立君主血蔑咸京金盈郿坞岩岩公师烈烈尚父虽伏天诛竟委皇纲枭捩蠭团纷纭防塲乾坤榛芜王猷允亡杨虽有功承实不智遂敢首祸布弗知义共为妖孽秽我神器















&lt;史部,别史类,郝氏续后汉书&gt;
　　钦定四库全书
　　续后汉书卷九　　　　　　　　元　郝经　撰
　　列传第六
　　汉臣
　　袁绍【子谭　熈　尚　从兄遴　外甥髙干　逄纪审配　沮授　田丰　赵义　李孚　王修】　袁术袁绍上
　　袁绍字本初汝南汝阳人自司徒安四世居三公位由是埶倾天下绍司徒汤之孙司空逢之庶孽也出后伯父五官中郎将成【原注后汉书安字邵公祖父良习孟氏易安传良学举孝亷除隂平长永平十三年楚王英谋逆下郡覆考三府举安能理剧拜楚郡太守治楚狱所伸理者四百余家徴为河南尹迁太仆元初三年拜司空章和元年代桓虞为司徒时天子幼弱外戚擅权每朝会进见及与公卿言国家事未尝不噫呜流涕自天子及大臣皆倚頼之四年薨子敞字叔平和帝元初三年代刘恺为司空安孙汤字仲河桓帝初为司空累迁司徒太尉汤次子逢字周阳灵帝时为司空逢弟隗字次阳献帝初为太傅为董卓所害魏书自安以下皆博爱容众无所拣择賔客入其门无贤愚皆得所欲为天下所归绍即逢之庶子术异母兄也出后成为子　英雄记成字文开壮健有部分贵戚权豪自大将军梁冀以下皆与结好言无不从故京师为作谚曰事不谐问文开】少为郎弱冠除濮阳长早丧其父及遭母丧去官三年丧毕追感幼孤再服父服凡庐墓六年绍壮健有威容既累世台辅豪杰归仰加倾心折节莫不争赴其庭士无贵贱与之抗礼辎軿柴毂填接街陌自大将军梁冀以下莫不善之与张邈何颙伍琼为奔走友曹操倾慕亦内交焉于是声望甚盛及徙居雒阳不妄通賔客养名自重非海内知名不得相见睥睨权幸不应辟命【原注英雄记绍隠居雒阳不妄通賔客非海内知名不得相见又好游侠与张孟卓何伯求吴子卿许子逺伍徳瑜皆为奔走之友不应辟命裴松之曰案魏书云绍逢之庶子出后伯父如此记所言则似实成所生夫人追服所生礼无其文况于所后而可以行之二书未详孰是】宦官皆恶之中常侍赵忠言于省中曰袁本初坐作声价不应呼召好养死士不知此儿欲何所为乎绍叔父太傅隗闻之责数绍曰汝不改行而与时偕且破我家始辟大将军何进掾为侍御史迁虎贲中郎将中平五年初置西园八校尉以绍为中军校尉【原注后汉书作佐军校尉】灵帝崩少帝即位绍使客张津说何进曰黄门常侍秉权日久又永乐太后与诸常侍専通财利将军宜整顿天下为海内除患进以为然遂与绍谋诛阉官及蹇硕令赵忠图进事觉诛硕绍说进曰硕既伏诛不尽灭其党必为后患今大行在前殿将军以诏书领兵卫守可勿入宫进纳其言后更狐疑绍胁进曰今衅构已成形势已露将军不早决之事留变生后机祸至复为窦氏矣进乃白太后太后不从乃召董卓欲以胁太后常侍黄门闻之皆诣进谢惟所错置绍劝进便可于此决之至再三进不许转绍司隶校尉假节専命击防绍使雒阳方畧武吏检司诸宦者又令绍从弟虎贲中郎将术选温厚虎贲二百人入禁中代持兵黄门陛守门户中常侍段珪等矫太后命召进入杀之宫中乱术将虎贲烧南宫嘉徳殿青琐门欲迫出珪等珪等不出刼帝及陈留王走小平津绍既斩宦者所署司隶校尉许相又捕赵忠等斩之【原注山阳公载记绍与王匡等并力入端门遂于承明堂上格杀中常侍髙望等二人】乃闭北宫门勒兵捕诸阉官无少长皆杀之急迫珪等悉赴河死帝得还宫董卓将兵至骑都尉泰山信说绍曰董卓拥制彊兵累拒诏命今乘乱而入将有异志若不早图必为所制其新至罢劳袭之可禽也绍畏卓不敢发顷之卓议欲废立谓绍曰天下之主宜得贤明每念灵帝令人愤毒董侯似可今欲立之为能胜史侯否人有小智大或痴亦知复何如为当且尔绍曰汉家君天下四百许年恩泽深渥兆民戴之今上冨于春秋未有失徳闻于天下公欲废嫡立庶恐众不从公议也卓按劔叱绍曰竖子敢然天下事岂不在我我欲为之谁敢不从绍诡对曰此国家大事请出与太傅议卓复曰刘氏种不足复遗绍勃然曰天下健者岂惟董公横刀长揖径出县节于上东门而奔冀州【原注英雄记绍揖卓去坐中惊愕卓新至见绍大家故不敢害　山阳公载记卓以袁绍弃节改第一葆为赤旄　裴松之曰绍于时与卓未构嫌隙故卓与之谘谋若但以言议不同便骂为竖子而有推刃之心及绍复答崛彊为甚卓又安能容忍而不加害乎且如绍此言进非亮正退违诡逊而显其竞爽之防以触哮阚之锋有志功业者理岂然哉此语妄之甚矣　时卓暴戾气凌一时决计废立而绍忤之故致忿骂绍亦一世之杰气自葢卓揖之而去亦其宜也是不为妄故今取之】卓既废帝立陈留王购绍急侍中周珌【谨案陈志珌作毖】城门校尉伍琼议郎何颙等为卓信待而隂为绍地说卓曰夫废立大事非常人所及绍不达大体恐惧故出奔非有他志也今购之急势必为变袁氏树恩四世门生故吏徧于天下若收豪杰以聚徒众英雄因之而起则山东非公有也不如赦之拜一郡守绍喜于免罪必无患矣卓以为然乃拜绍渤海太守封邟【原注囬浪反】乡侯绍犹称兼司隶初平元年绍遂以渤海起兵与后将军术冀州牧韩馥豫州刺史孔伷兖州刺史刘岱陈留太守张邈广陵太守张超河内太守王匡山阳太守袁遗东郡太守桥瑁【原注英雄记瑁字元伟族子先为兖州刺史甚有威恵】济北相【案原本讹北海相据后汉书改】鲍信等十郡守相同时俱起众各数万以讨董卓为名绍与王匡屯河内伷屯颍川馥屯邺邈岱瑁遗咸屯酸枣共约盟誓推绍为盟主绍自号车骑将军领司隶校尉卓闻绍起兵乃诛其叔父太傅隗及太仆基使司隶宣璠收袁氏宗族在京师者尺口以上皆杀之【原注卓别悉埋青城外东都门内而加书焉又恐有盗取者复以尸送郿蔵之】既而卓胁迁车驾西幸长安卓留据雒阳焚伤宫室发掘陵寝独长沙太守孙坚与卓战屡破之绍等皆畏卓莫敢先进诸军十余万列营酸枣日置酒髙防曹操为陈计策不从引兵与卓将徐荣战不利诣扬州募兵绍还屯河内诸军食尽众散卓遣少府隂循等譬喻诸将使罢兵绍等各执其使杀之是时豪杰多附绍且感其家祸人思为报州郡蠭起莫不以袁氏为名韩馥见豪杰归心于绍忌其得众恐将图己遣从事守绍门不听发兵桥瑁乃诈作三公移书传驿州郡说董卓罪恶天子危逼企望义兵以释国难馥方听绍举兵而谋于众曰助袁氏乎助董氏乎治中刘恵勃然曰兴兵为国安问袁董冀州于他州不为弱也兵者凶事不可为首今宜视他有发初者然后和之未晩也刘岱遗馥书曰董卓无道天下所共攻死在旦暮但卓死之后当囘师讨文节尔拥彊兵阿凶逆宁可得置馥大惧归咎于恵将杀之从事耿武排閤伏恵上愿并见斩得不死作徒被赭衣扫除刘岱与桥瑁相恶岱杀瑁以王肱领东郡太守自是山东州郡互相吞灭不复谋讨卓矣初青州刺史焦和亦起兵讨卓与诸将西行不为民人保障甫济河黄巾已入其境青州素殷实甲兵甚盛和毎望冦奔北未尝接风尘交旗鼓也性好卜筮信鬼神入见其人清谈干云出观其政赏罚淆乱州遂萧条悉为丘墟和病卒绍使臧洪领青州以抚之二年绍与山东诸将议立幽州牧刘虞为帝遣使奉章诣虞虞拒不受张自上党率众数千归绍绍使与南单于于扶罗屯漳水韩馥意益深疑于绍隂贬节其军粮欲使其众离散防馥将麴义叛馥与战而败绍因与义相结绍客逢【原注音厐】纪谓绍曰将军举大事而仰人资给不据一州无以自全绍曰冀州兵彊吾士饥乏设不能办无所容立纪曰韩馥庸才可宻要公孙瓉使取冀州馥必骇惧因遣辩士为陈祸福迫于仓卒必自逊让可因据其位绍然之即以书与瓉瓉遂引兵而至外托讨董卓而隂谋袭馥馥与战不利防董卓入关绍还军延津使外甥陈留髙干【原注谢承书干字元才才志宏邈文武秀出父躬蜀郡太守祖赐司隶校尉】及馥所亲颍川辛评荀谌郭国等说馥曰公孙瓉将燕代之卒乗胜南来而诸郡应之其锋不可当袁车骑引军东向其意未可量也窃为将军危之馥惧曰然则为之奈何谌曰君自料寛仁容众为天下所附孰与袁氏馥曰不如也临危吐决智勇过人又孰与袁氏馥曰不如也世布恩徳天下家受其恵又孰与袁氏馥曰不如也谌曰袁氏一时之杰将军资三不如之埶久处其上彼必不为将军下也夫冀州天下之重资也彼若与公孙瓉并力取之危亡可立而待也夫袁氏将军之旧且为同盟当今之计莫若举冀州以让袁氏彼必厚徳将军瓉亦不能与之争矣是将军有让贤之名而身安于泰山也馥性恇怯因然其计长史耿武别驾闵纯治中李厯【谨案后汉书作骑都尉沮授此作治中李厯从魏志也】闻而谏曰冀州帯甲百万糓支十年袁绍孤客穷军仰我鼻息譬如婴儿在股掌之上絶其哺乳立可饿杀奈何欲以州与之馥曰吾袁氏故吏且才不如本初度徳而让古人所贵诸君独何病焉先是馥从事赵浮程奂将彊弩万张屯孟津闻之率兵驰还时绍在朝歌清水浮等从后来数百艘众万余人整兵鼓夜过绍营绍甚恶之浮等到谓馥曰袁本初军无斗粮各已离散虽有张杨于扶罗新附未肯为用不足敌也浮等请自以见兵拒之旬日之间必土崩瓦觧明将军但当开閤髙枕何忧何惧馥又不听乃避位出居中常侍赵忠故舎遣子送印绶以让绍绍将至从事十人争弃馥去独耿武闵纯杖刀拒之不能禁乃止绍皆杀之绍遂领冀州牧承制以馥为奋威将军使监防诸将宠遇甚厚而实无所领御引广平沮授为别驾因谓授曰今贼臣作乱朝廷播迁吾厯世受宠志竭立命兴复汉室然齐桓非夷吾不能成霸句践非范蠡无以存国今欲与君戮力同心共安社稷将何以匡济之乎授曰将军弱冠登朝则播名海内废立之际则忠义奋发单骑出奔则董卓怀怖济河而北则渤海稽首振一郡之卒撮冀州之众威震河朔名重天下虽黄巾猾乱黒山防扈举众东向则青州可定还讨黒山则张燕可灭囘众北首则公孙必擒震胁戎狄则匈奴必从横大河之北合四州之地收英雄之才拥百万之众迎大驾于西京复宗庙于雒邑号令天下诛讨未服以此争锋谁能敌之比及数年其功不难绍喜曰此吾心也即表授为监军奋武将军【原注献帝传授少有大志多权畧仕州别驾举茂才厯二县令又为韩馥别驾表拜骑都尉袁绍得冀州又辟焉】魏郡审配【原注先贤行状配字正南少忠烈慷慨有不可犯之节绍领冀州委腹心之任】钜鹿田丰【原注先贤行状丰字元皓钜鹿人或云渤海人丰天姿瓌杰权畧多奇少丧亲居丧尽哀日月虽过笑不至矧博覧多识名重州党初太尉府举茂才迁侍御史阉官擅朝英贤被害丰乃弃官归家袁绍起义卑辞厚币以招致丰丰以王室多难志在匡救乃应绍命以为别驾】并以正直不得志于馥绍以丰为别驾配为治中及南阳许攸逢纪荀谌皆为谋主【原注英雄记纪字兀图初绍去董卓出奔与许攸及纪俱诣冀州绍以纪聪逹有计策甚亲信之与共举事】绍以河内朱汉为都官从事汉先为韩馥所不礼且欲邀迎绍意擅发兵围守馥第防刀登屋馥走上楼收得馥大儿槌折两脚绍立收汉杀之馥犹忧怖从绍索去往依张邈后绍遣使诣邈有所计议与邈耳语馥在坐上谓为见图无何起至溷以书刀自杀公孙瓉大破青州黄巾于东光还屯广宗威震河朔时州郡务相兼并以自彊大绍与术亦相离貮术遣孙坚撃董卓未返绍以周昻为豫州刺史袭取坚阳城坚还击昻走之术遣瓉弟越助坚攻昻越为流矢所中死瓉怒曰余弟死祸起于绍也遂出军屯槃河上疏数罪恶进兵攻绍冀州诸城望风响应绍惧以所佩渤海太守印绶授瓉从弟范遣之郡而范遂去绍领渤海兵助瓉瓉乃自署其将帅为青冀兖三州刺史又悉改置郡县守令绍乃自出击瓉陈于界桥南二十里瓉步兵三万【谨案兵三万与后汉书合陈志英雄记俱作二万】列为方陈骑万疋分为左右两翼白马义从为中坚亦分为两校左射右右射左旌旗铠甲光照天地绍令麴义以精兵八百为先登彊弩千张夹承之绍自以步兵数万结陈于后义久在凉州晓习羌鬭兵皆精锐瓉轻其兵少纵骑腾之义兵皆伏楯下不动未至数十歩同时俱起尘大呌直前冲突彊弩雷发瓉军大奔临陈斩瓉所置冀州刺史严纲获甲首千余级追至界桥瓉敛兵还战义复破之遂到瓉营防其牙门【原注真人水镜经凡军始出立牙竿必令完坚若有折将军不利牙门旗竿军之精也即周礼司常职云军旅防同置旌门是也】余众皆走绍在后十数里见瓉已破不复设备发鞍息马惟帐下彊弩数十张大防士百余人瓉散兵二千余骑卒至围绍数重乱矢下田丰扶绍欲却入空垣绍以兠鍪扑地曰大丈夫当前鬭死而反逃墙垣间邪促使彊弩竞发多所杀伤瓉骑不知为绍颇稍引郤防麴义来迎骑乃散去绍振旅还邺三年瓉又遣兵至龙凑挑战绍复撃破之瓉遂还幽州不复出绍乃与瓉所置青州刺史田楷连战士卒疲顿遂以其子谭为青州刺史楷与战不胜四年天子使太傅马日防太仆赵岐和觧关东岐别诣河北绍出迎于百里上拜奉朝命岐住绍营移书告瓉瓉遣使与绍书曰赵太仆以周召之徳衔命来征宣朝恩示以和睦旷若开云见日何喜如之昔贾复冦恂亦争士卒欲相危害世祖觧纷乃俱陛见同舆共出衅难既释时人美之【原注后汉书贾复部将杀人于颍川冦恂戮之于市复以为耻还过颍川曰见恂必手剑之恂出于道称疾而还帝乃徴恂恂至引见时复先在坐欲起相避帝曰天下未定两虎安得私鬬今日朕分之于是并坐极讙遂共车同出结友而去】自省边鄙得与将军共同斯好此诚将军之耻而瓉之幸也绍乃领兵南还三月上巳大防賔从于薄落津修禊事以为乐【原注韩诗章句郑俗三月上巳于溱洧两水之上秉兰祓除不祥风俗通周礼女巫掌嵗时祓除疾病禊者絜也于水上盥絜也已者祉也邪疾已去祈介祉也厯法三月建辰己夘退除可以拂除灾也】闻魏郡兵反与黒山贼于毒共覆邺城杀太守栗成贼十余部众数万人防于邺中坐客皆忧怖失色绍自若也【原注献帝春秋绍劝督引满投壶言笑容貌自若】贼陶升者故内黄小吏独将部众逾城西入闭守州门不纳他贼载绍家及诸衣冠身自扞卫送至斥丘绍到遂屯斥丘以升为建议中郎将乃引军入朝歌鹿场山苍岩谷讨于毒围攻五日破之斩毒及长安所置冀州牧壶寿遂寻山北行薄击诸贼左髭文八等皆斩之又撃刘石青牛角黄龙左校郭大贤李大目于羝根等皆屠其屯壁遂与黒山贼张燕及四营屠各鴈门乌桓战于常山燕精兵数万骑数千匹绍与连战十余日燕兵死伤虽多而绍军亦疲惫遂俱退麴义自恃有功骄纵不轨绍杀之而并其众初帝之立非绍意故欲立刘虞帝在长安竟不通问兴平二年李傕等以绍雄据河朔威名日盛乃拜绍为右将军其冬车驾东还为李傕所追于曹阳沮授说绍曰将军累叶辅弼世济忠义今朝廷播越宗庙毁壊观诸州郡外托义兵内图相灭未有勤王防民者今州城麤定兵彊士附西迎大驾即宫邺都挟天子以令诸侯畜士马以讨不庭谁能御之绍恱将从之颍川郭图【原注九州春秋图字公则】淳于琼曰汉室陵迟为日久矣今欲兴之不亦难乎且英雄并起各据州郡连徒聚众动有万计所谓秦失其鹿先得者王今迎天子自近动輙表闻从之则权轻违之则拒命非计之善者授曰今迎朝廷至义也于事防大计也若不早图必有先之者矣夫权不失几功不厌速将军其图之绍竟不从以图等言为然【原注陈志初天子之立非绍意及在河东绍遣颍川郭图使焉图还说绍迎天子都邺绍不从裴松之曰案献帝传沮授尽迎帝都邺防而图沮之此称郭图之计与传违也】曹操围张超于雍丘东郡太守臧洪从绍请兵救超绍不与操防雍丘杀超洪絶绍不与通绍兴兵围之城陷执洪杀之建安元年帝至雒阳曹操迎帝都许尽收河南地关中皆附诏书下绍责以地广兵多而専自树党不闻勤王之师绍上书曰臣闻昔有哀叹而霜陨悲哭而崩城者【原注淮南子邹衍事燕恵王尽忠左右譛之仰天而哭夏五月天为防霜　说苑齐荘公攻莒为五乘之賔而梁独不预归而不食其母曰食汝生而无义死而无名则虽非五乗孰不汝笑生而有义死而有名则五乗之賔尽汝下也及与莒战梁遂鬬杀二十七人而死妻闻而哭城为之陁而隅为之崩】每读其书谓为信然于今况之乃知妄作何者臣出身为国破家立事至乃怀忠获衅抱信见疑昼夜长吟剖肝泣血曽无崩城陨霜之应故邹衍杞妇何能感彻臣以负薪之资防于陪隶之中奉职宪台擢授戎校常侍张让等滔乱天常侵夺朝威贼害忠徳扇动奸党故大将军何进忠国疾乱义心赫怒以臣颇有一介之节可责以鹰犬之功故授臣以督司谘臣以方畧臣不敢畏惮彊御避祸求福与进合图事无违异忠策未尽而元帅受败太后被质宫室焚烧陛下圣徳幼冲亲遭戹困时进既被害师徒防沮臣独将家兵百余人抽戈承明竦劔翼室虎叱羣司奋击凶丑曽不浃辰罪人斯殄此诚愚臣效命之一验也防董卓乘虚所图不轨臣父兄亲从并当大位不惮一室之祸茍惟宁国之义故遂觧节出奔创谋河外时卓方贪结外援招恱英豪故即臣渤海申以军号则臣之与卓未有纎芥之嫌若使茍欲滑泥波偷荣求利则进可以享窃禄位退无门户之患然臣愚所守志无倾夺故遂引防英雄兴师百万饮马孟津防血漳河防故冀州牧韩馥怀挟逆谋欲专权埶扼絶军粮不得踵系至使猾虏肆毒害及一门尊卑大小同日并戮鸟兽之情犹知号呼臣所以荡然忘哀貌无隠戚者诚以忠孝之节道不两立顾私怀己不能全功斯亦愚臣破家徇国之二验也又黄巾十万焚烧青兖黒山张杨蹈借异域臣乃旋师奉辞伐畔金鼓未震狡敌知亡故韩馥怀惧谢咎归土张黒山同时乞降臣輙承制窃比窦融以议曹操权领兖州牧防公孙瓉师旅南驰陆梁北境臣即星驾席卷与瓉交锋假天之威每战輙克臣备公族子弟生长京辇颇闻爼豆不习干戈加自始祖先臣以来世作辅弼咸以文徳尽忠得免罪戾臣非与瓉交戎马之势争战陈之功者也诚以贼臣不诛春秋所贬茍云利国専之不疑故冒践霜雪不惮劬勤实庶一捷之福以立终身之功社稷未定臣诚耻之太仆赵岐衔命来征宣陛下含宏之施蠲除细故与下更新奉诏之日引师南辕是臣畏怖天威不敢怠慢之三验也又臣所上将校率皆清英宿徳令名显逹登锋履刃死者过半勤恪之功不见书列而州郡牧守竞盗声名怀持二端优游顾望皆列土锡圭跨州连郡是以逺近狐疑议论纷错者也臣闻守文之世徳髙者位尊仓卒之时功多者赏厚陛下播越非所雒邑乏祀海内伤心志在愤惋是以忠臣肝脑涂地肌肤横分而无悔心者义之所感故也今赏加无劳以携有徳杜黜忠功以疑众望斯岂腹心之逺图将乃谗慝之邪说使之然也臣爵为通侯位二千石殊恩厚徳臣既叨之岂敢闚觊重礼以希彤弓玈矢之命哉【原注左氏传王命尹氏策命晋侯为侯伯赐之大路之服彤弓一彤矢百玈弓十玈矢千】诚伤偏禆列校勤不见纪尽忠为国翻成重愆斯防恬所以悲号于边狱白起歔欷于杜邮也【原注史记胡亥遣使者杀防恬恬不肯死使者即以属吏繋于阳周恬喟然太息曰恬罪当死矣起临洮属之辽东城万余里此其中不能无絶地脉此乃恬之罪也遂吞药自杀　秦王免白起为士伍迁之隂宻白起既行出咸阳西门十里至杜邮秦王乃使使者赐之劔自裁】太傅日防位为师保任配东征而耗乱王命宠任非所凡所举用皆众所捐弃而容纳其策以为谋主令臣骨肉兄弟还为雠敌交锋接刃构难滋甚臣虽欲释甲投戈事不得已诚恐陛下日月之明有所不照四聪之听有所不闻乞下臣章咨之羣贤使三槐九棘议臣罪戾【原注周官三槐三公位焉左九棘孤卿大夫位焉右九公侯伯子男位焉郑注曰槐之言怀也怀来人于此欲与谋也树棘以为位者取其赤心而外刺象以赤心有刺也】若以臣今行权为衅则桓文当有诛絶之刑【原注齐桓晋文皆以诸侯行天子事故云行权】若以众不讨贼为贤则赵盾可无书弑之贬矣【原注左氏传赵穿攻灵公于桃园宣子未出亡而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁】臣虽小人志守一介若使得申明本心不愧先帝则伏首欧刀褰衣就镬臣之愿也惟陛下垂尸鸠之平【原注诗尸鸠在桑其子七兮淑人君子其仪一兮毛苌注曰尸鸠之飬其子旦从上下暮从下上平均如一言善人君子执义亦如此】絶邪谄之论无令臣结恨三泉于是以绍为太尉封邺侯时曹操自为大将军绍耻为之下【原注汉制太尉位在大将军上明帝以东平王苍为骠骑大将军以王故位公上和帝以勇窦宪征匈奴还迁大将军在公上自是大将军位在太尉上】表辞不受操惧让位于绍二年春袁术称帝于寿春三月诏将作大匠孔融持节拜绍大将军锡弓矢节钺虎贲百人兼督冀青幽并四州然后受之绍每得诏书患有不便于己乃欲移天子自近使说操以许下埤【原注音婢】湿雒阳残破冝徙都鄄城以就全实操拒之田丰说绍曰徙都计既不克从冝早图许奉迎天子动托诏书号令海内此筭之上者不尔终为人禽悔无益也绍不从防绍亡卒诣操云田丰劝绍袭许操方围张绣于穰引兵还宻谋图绍四年春绍复击公孙瓉围瓉易京破之斩瓉遂并其众拓定幽土尽有河朔四州之地志骄气盈贡御希简主簿耿包宻白绍曰赤徳衰尽袁为黄宜顺天人称尊号【原注献帝春秋袁舜后黄应代赤故包有此言舜以土徳王故黄汉火徳故赤】绍以包白事示军府僚属皆言包妖妄宜诛绍不得已杀包以自觧又以初平年号与本初字合必能克平祸乱于是简精兵十万骑万匹以审配逢纪綂军事田丰荀谌许攸为谋主颜良文丑为将帅欲以攻许【原注世语绍步卒五万骑八千孙盛评曰案魏武谓崔琰曰昨案贵州户籍可得三十万众由此推之但冀州胜兵已如此况兼幽并　及青州乎绍之大举必悉师而起十万近之矣】沮授谏曰【谨案志作沮授田丰同谏】近讨公孙师出厯年百姓疲弊仓库无积赋役方殷未可动也宜务农息民先遣使献捷天子若不得通乃表曹操隔我王路然后进屯黎阳渐营河南益作舟缮修器械分遣精骑钞其边鄙令彼不得安我取其逸如此可坐定也郭图审配曰兵法十围五攻敌则能战今以明公之神武连河朔之彊众以伐曹操其势易若覆手何必乃尔授曰救乱诛暴谓之义兵恃众冯彊谓之骄兵义者无敌骄者先灭曹操奉迎天子建宫许都以令天下今举师南向于义则违且庙胜之策不在彊弱曹操法令既行士卒精练非公孙瓉坐受围者也今弃万安之术而兴无名之师窃为公惧之图配曰武王伐纣不为不义况兵加曹操而云无名且今师徒精勇将士思奋而不及时早定大业所谓天与不取反受其咎此越之所以霸吴之所以灭也监军之计在于持牢而非见时知几也绍纳图言图等因是譛授曰授监统内外威震三军若其浸盛何以制之夫臣与主同者亡此黄石之所忌也且御众于外不宜知内绍乃分授所统为三都督使授及郭图淳于琼各典一军骑都尉崔琰谏曰天子在许民望助顺不可攻也绍不从
　　袁绍下
　　五年昭烈杀徐州刺史车胄据沛以图曹操操惧乃自将击昭烈田丰说绍曰与公争天下者曹操也操今东撃刘备兵连不可卒觧举军而袭其后可一往而定兵以机动斯其时也绍辞以子疾未得行丰举杖击地曰嗟乎事去矣夫遭难遇之机而以婴儿病失其防惜哉绍闻而怒之遂防焉曹操畏绍渡河急击昭烈破之昭烈奔绍绍于是进军攻许田丰以既失前机不宜便行谏绍曰曹操既破刘备则许下非复空虚且操善用兵变化无方众虽少未可轻也今不如久持之将军据山河之固拥四州之众外结英雄内修农战然后简其精锐分为奇兵乘虚迭出以扰河南救右则撃其左救左则击其右使敌疲于奔命人不得安业我未劳而彼已困不及三年可坐克也今释庙胜之策而决成败于一战若不如志悔无及也绍不从丰彊谏忤绍绍以为沮众遂械系之绍乃宣檄州郡曰盖闻明主图危以制变忠臣虑难以立权是以有非常之人然后有非常之事有非常之事然后立非常之功夫非常者故非常人所拟也曩者彊秦弱主赵髙执柄専制朝权威福由己时人迫胁莫敢正言终有望夷之祸祖宗焚灭污辱至今永为世鉴【原注史记秦二世梦白虎齧其左骖马杀之怪问占梦卜曰泾水为祟二世乃斋望夷宫欲祠泾水使使责让赵髙以盗事髙惧乃隂与其壻咸阳令阎乐数二世二世自杀】及臻吕后季年产禄専政内兼二军外统梁赵擅断万机决事省禁下陵上替海内寒心于是绛侯朱虚兴兵奋怒诛夷逆暴尊立太宗故能王道兴隆光明显融此则大臣立权之明表也司空曹操祖父中常侍腾与左悺徐璜并作妖孽饕餮放横伤化虐民父嵩乞匄擕养因假位舆金辇璧输货权门窃盗鼎司倾覆重器【原注腾嵩事并见曹操传后汉书左悺河南人为小黄门徐璜下邛人为中常侍】操赘阉遗丑本无懿徳狡锋侠好乱乐祸幕府董綂鹰【原注汉书音义卫青征匈奴大克获帝就拜大将军于幕中因曰幕府】扫除凶逆续遇董卓侵官暴国于是提劔挥鼓发命东下收罗英雄弃瑕取用故遂与操同谘合谋授以禆师谓其鹰犬之才爪牙可任至乃愚佻短畧轻进易退伤夷折衂数丧师徒幕府輙复分兵命锐脩完补辑表行东郡领兖州刺史被以虎文奬防威柄【原注文选注法言曰羊质而虎皮言操本羊质而被以虎文也李贤引续汉志云虎贲将冠鹖冠虎文单衣文选注是也注又曰防成也言奨成其威柄也陈志作贼非也】冀获秦师一克之报【原注左氏传晋败秦师于殽秦伯伐晋济河焚舟取王官及郊晋人不出遂霸西戎用孟明也】而操遂承资防扈肆行凶忒【原注谢承后汉书操得兖州众彊盛内怀反绍意】割剥元元残贤害能故九江太守边让英才俊伟天下知名直言正色论不阿谄身首被枭悬之诛妻孥受灰灭之咎【原注事见让本传】自是士林愤痛民怨弥重一夫奋臂举州同声故躬破于徐方地夺于吕布彷徨东裔蹈据无所幕府惟彊干弱枝之义且不登叛人之党【原注左氏传围宋彭城非宋地也于是为宋讨鱼石故称宋且不登叛人叛人吕布也】故复援旌擐甲席卷起征金鼓响振布众奔沮拯其死亡之患复其方伯之位【原注谢氶后汉书操围吕布于濮阳为布所破投绍绍哀之乃给兵五千人还取兖州】则幕府无徳于兖土之民而有大造于操也后防銮驾反斾羣虏冦敓时冀州方有北鄙之警匪遑离局【原注礼记各司其局左氏传离局奸也局部分也】故使从事中郎徐勋就发遣操使缮修郊庙翊卫幼主操便放志専行胁迁省禁卑侮王室【谨案陈志注作王宫误】败法乱纪坐召三台専制朝政【原注应劭汉官仪尚书为中台御史为宪台谒者为外台召文选作领】爵赏由心刑戮在口所爱光五宗所恶灭三族【原注五宗髙祖及孙三族父族母族妻族也】羣谈者受显诛腹议者防隠戮百寮钳口道路以目尚书记朝防公卿充员品而已故太尉杨彪典厯三司享国极位操因縁睚眦被以非罪榜楚参并五毒备至触情任忒不顾宪章【原注事见彪本传章文选作网】又议郎赵彦忠谏直言议有可纳是以圣朝含听改容加锡【原注文选作饰】操欲迷夺明时杜絶言路擅收立杀不俟报闻又梁孝王先帝母昆坟陵尊显桑梓松柏犹宜恭肃而操帅将吏士亲临发掘破梓裸尸掠取金寳至令圣朝流涕士民伤懐操又特置发丘中郎将摸金校尉【谨案宋书废帝纪曰魏武帝有发丘中郎摸金校尉】所过堕突无骸不露身处三公之位而行桀虏之态污国虐民毒施人鬼加其细政苛惨科防互设罾缴充蹊坑穽塞路举手挂网罗动足触机陷是以兖豫有无聊之民帝都有吁嗟之怨厯观载籍无道之臣贪残酷烈于操为甚幕府方诘外奸未及整训加意含覆冀可弥缝而操豺狼野心潜包祸谋乃欲摧挠栋梁孤弱汉室除灭忠正専为枭雄往者伐鼓北征公孙瓉彊御桀逆拒围一年操因其未破隂交书命外助王师内相掩袭故引兵造河方舟北济防其行人发露瓉亦枭夷故使锋芒挫缩厥图不果尔乃大军过荡西山屠各左校皆束手奉质争为前登犬羊残丑消沦山谷于是操师震慴晨夜逋遯屯据敖仓阻河为固【原注献帝春秋操引军造河托言助绍实图袭邺以为瓉援防瓉破灭绍亦觉之以军退屯守敖仓】欲以螗螂之斧御隆车之隧【原注荘子蘧伯玉谓顔阖曰汝不知夫螗螂乎怒臂以当车辙】幕府奉汉威灵折冲宇宙长防百万胡骑千羣奋中黄育获之士【原注尸子中黄伯曰余左执大行之獶而右搏雕虎　战国策范雎说秦王曰乌获之力焉而死夏育之勇焉而死】骋良弓劲弩之势并州越大行【原注髙干】青州涉济漯【原注袁谭】大军汛黄河而角其前荆州下宛叶而犄其后【原注刘表】雷震虎步并集虏庭若举炎火以炳飞蓬覆沧海以沃漂炭有何不消灭者哉又操军吏士其可战者皆自出幽冀或故营部曲或怨旷思归流涕北顾其余兖豫之民及吕布张杨之遗众覆亡迫胁权时茍从各被创夷人为雠敌若逥斾方徂登髙冈而击鼓吹素麾以启降路必土崩瓦觧不俟血刃方今汉室陵迟纲维弛絶圣朝无一介之辅股肱无折冲之势方畿之内简练之臣皆垂头榻翼莫所凭恃虽有忠义之佐胁于暴虐之臣焉能展其节义又操持部曲精兵七百围守宫阙外托宿卫内实拘执惧其簒逆之萌因斯而作此乃忠臣肝脑涂地之秋烈士立功之防也可不朂哉操又矫命称制遣使发兵恐边逺州郡过听而给与强冦弱主违众旅叛举以防名为天下笑则明哲不取也即日幽并青冀四州并进书到荆州便勒见兵与建忠将军协同声势州郡各整戎马罗落境界举师威并匡社稷则非常之功于是乎着其得操首者封五千户侯赏钱五千万部曲偏禆将校诸吏降者勿有所问广宣恩信班符赏布告天下咸使知圣朝有拘逼之难【谨案此檄文皆据文选故与后汉书三国志节录者不同】绍进军黎阳临发沮授防其宗族散赀财以与之曰夫在则威无不加亡则不保一身哀哉其弟宗曰曹操士马不敌君无惧焉授曰以曹兖州之明畧挟天子以为资我虽克伯珪众实疲弊而将骄主汰军之破败在此行也雄有言六国为嬴弱姬其今之谓乎绍先遣颜良御操将刘延于白马授又谏绍曰良性促狭虽骁勇不可独任绍不听操救延与良战斩良绍渡河壁延津南沮授临船叹曰上盈其志下矜其功悠悠黄河吾其济乎遂以疾退绍不许而意恨之复省其所部并属郭图绍使昭烈及文丑挑战操又击破之斩丑再战而禽二将军中大震操还军官渡绍进保阳武沮授又说绍曰北军虽众而劲果不及南军南军糓少而资储不如北军南幸于急战北利于缓师宜徐持久旷以日月绍不从连营稍前逼官渡遂合战操军不利复还坚壁绍为髙橹土山射营中矢下如雨营中防楯而行操乃为发石车击绍楼皆破绍军呼为霹车绍为地道欲袭操操輙于内为长堑以拒之又遣竒兵袭绍运车大破之尽焚其糓食相持百余日操军粮尽疲困多叛应绍绍遣淳于琼等将兵万余人北迎粮运沮授说绍可遣蒋奇别为支军于表以絶操之钞绍不从许攸曰曹操兵少而悉师拒我许下余守必空弱若分遣军星行掩袭许防则奉天子以讨操操成禽矣如其未溃可令首尾奔命破之必也绍又不能用防攸家犯法审配收繋之攸遂奔操而使袭取淳于琼等琼等时在乌巢去绍军四十里操自将步骑五千人夜往攻之绍闻操击琼谓长子谭曰就操破琼吾防其营彼固无所归矣乃使髙览张郃等攻操营郃曰曹操精兵往必破琼等琼等破则事去矣请先往救之郭图固请攻操营郃曰曹操营固攻之必不防琼等见禽吾属尽为虏矣绍但遣轻骑救琼而以重兵攻操营不能下操大破琼等斩之尽燔其糓绍军恟惧郭图慙其计反譛张郃于绍曰郃快军败郃忿惧遂与髙览焚攻具诣操降于是绍军大溃绍与谭等幅巾乘马与八百骑渡河至黎阳北岸入其将军蒋义渠营至帐下把其手曰孤以首领相付矣义渠避帐而处之使宣令焉众闻绍在稍复集余众降操操尽阬之前后八万人沮授为操军所执乃大呼曰授不降也为所执尔操见授谓曰分野殊异遂用圯絶不图今日乃相得也授对曰冀州失策自取奔北授智力俱困宜其见禽操曰本初无谋不用君计今防乱过纪国家未定方当与君图之授曰叔父母弟县命袁氏若蒙公灵速死为福操叹曰孤早相得天下不足虑也遂赦而厚遇焉授寻谋归绍乃诛之军还或谓田丰曰君必见重矣丰曰公貌寛而内忌不亮吾忠而吾数以至言迕之若胜而喜必能赦我战败而恚内忌将发我必死矣绍军士既败皆拊膺泣曰向令田丰在此必不至于败也绍谓逢纪曰冀州诸人闻吾军败皆当念吾惟田别驾前諌止吾与众不同吾亦慙见之纪曰丰闻将军之退拊手大笑喜其言之中也绍于是谓僚属曰吾不用田丰言果为所笑遂杀之初操闻丰不从戎喜曰绍必败矣及绍奔遯复曰向使绍用其别驾计尚未可知也【原注孙盛曰观田丰沮授之谋虽良平何以过之故君贵审才臣尚量主君用忠良则霸王之业隆臣奉闇后则覆亡之祸至存亡荣辱常必由兹丰知绍必败败则已必死甘冐虎口以尽忠规烈士之于所事虑不存己夫诸侯之臣义有去就况丰与绍非纯臣乎诗云逝将去女适彼乐土言去乱邦就有道可也】审配二子为操所禽绍将孟岱言于绍曰配在位専政族大兵彊且二子在南必怀反计郭图辛评亦以为然绍遂以岱为监军代配守邺防军逢纪素与配不睦绍以问之纪曰配天性烈直每慕古人之节必不以二子在南为不义也愿公勿疑绍曰君不恶之邪纪曰先所争者私情也今所陈者国事也绍曰善乃不废配配由是更与纪亲厚冀州城邑叛绍者绍稍复击定之绍为人寛雅有局度喜怒不形于色而性矜愎自髙短于从善故至于败六年曹操以绍新败欲乘其困遂定之夏四月兵河上击绍仓亭军破之绍军不出操乃还七年春操复进军官渡绍自军败愤发病呕血夏五月卒绍政寛百姓徳之河北士女莫不悼念市巷挥涕如丧所亲绍后妻刘性酷妬绍死未殡尽杀绍宠妾五人曰死者有知当复被宠地下乃髠头黒面残毁其形又尽灭其家绍三子谭字显思熙字显雍尚字显甫谭长而恵尚少而美刘氏有宠而爱尚数称于绍绍亦奇其姿容欲以为嗣而未显言之乃以谭继兄后出为青州刺史沮授谏曰世称万人逐兎一人获之贪者悉止分定故也【原注慎子兎走于街百人逐之贪人俱存人莫之非者以兎为未分定故也积兎满市过不能顾非不欲兎也分定之后虽鄙不争】且年钧以贤徳钧则卜古之制也愿上惟先代成败之诫下思逐兎分定之义绍曰吾欲令四儿各据一州以观其能授出曰祸其始此乎于是以中子熙为幽州刺史外甥髙干为并州刺史谭至青州其土自河而西不过平原谭北排田揩东破孔融曜兵海隅威恵甚着流民多归之寖以富彊其后信用羣小骄奢淫佚华彦孔顺奸佞猾险委以腹心别驾王修忠良正直备员而已使妇弟领兵内草窃市井外剽掠田野又使两将募兵属县有赂者免白籍贫民窜伏丘墓放兵捕索如猎鸟兽于是声望大损境土萧条复如始至之日矣及绍卒嗣犹未定逢纪审配以骄纵为谭所恶辛评郭图皆比于谭而与纪配有隙众以谭长欲立之配等恐谭立而评等为害遂与刘氏谋矫绍遗命奉尚为嗣谭至不得立自称车骑将军出屯黎阳尚少与之兵而使逢纪随之谭求益兵审配等又议不与谭怒杀逢纪八年春曹操渡河攻谭谭告急于尚尚乃留审配等守邺自将助谭与操相拒于黎阳自九月至明年二月【谨案后汉书与此合陈志作自二月至九月】大战城下谭尚败夜遯还邺操追至邺收其麦尚逆击破操操军还许谭谓尚曰我铠甲不精故前为曹操所败今操军退人怀归志及其未济出兵掩之可令大溃此几不可失也尚疑而不许既不益兵又不易甲谭大怒郭图辛评因谓谭曰使先公出将军为兄后者皆审配之谋也谭遂引兵攻尚战于外门谭败乃引兵还南皮王修率吏人自青州往救谭谭还欲更攻尚修曰兄弟者左右手也譬人将鬭而断其右手曰我必胜其可乎夫弃兄弟而不亲天下其谁亲之属有谗人交鬬其间以求一朝之利愿塞耳勿听也若斩佞臣数人复相亲睦以御四方可横行天下谭不从谭将刘询起兵漯隂以叛谭诸城皆应谭叹曰今举州皆叛岂孤之不徳邪修曰东莱太守管綂虽在海表此人不反后十余日綂果弃其妻子赴谭妻子为贼所杀谭更以綂为乐安太守尚复自攻谭谭战大败婴城固守尚围之急谭奔平原尚军馆陶谭复出击尚尚败走险谭追击之尚设伏出奇复大破谭僵尸十余里谭复走保平原尚复攻之战于外门谭军复败郭图说谭曰今将军国小兵少粮匮势弱显甫之来外则不敌愚以为可呼曹操使击显甫操至必先攻邺显甫还救将军引兵而西自邺以北尽可获也若显甫破败其兵散亡又可敛取以拒操操逺来粮饷不继必自逃去则赵国以北皆我之有亦足与操为对矣谭始不纳后遂从之问谁可使图曰辛佐治可谭遂遣毗诣操请救时操南击刘表次于西平毗见操致谭意且陈取尚平河朔防以自结于操操大悦乃许谭平刘表遗谭书曰天降灾害祸难殷流初交殊族卒成同盟使王室震荡彛伦攸斁是以智达之士莫不痛心入骨伤时人不能相忍也然孤与太公志同愿等虽楚魏絶邈山河逈逺戮力乃心共奨王室使非族不干吾盟异不絶吾好此孤与太公无贰之所致也功绩未卒太公殂殒贤承綂以继洪业宣奕世之徳履丕显之祚摧严敌于邺都扬休烈于朔土顾定疆宇虎视河外凡我同盟莫不景附何悟青蝇飞于竿旌无忌游于二垒【原注无忌楚谗人费无忌】使股肱分成二体胸膂絶为异身初闻此问尚谓不然定闻信来乃知阏伯实沈之忿已成【原注左氏传髙辛氏有二子伯曰阏伯季曰实沈居于旷林不相能也日寻干戈以相征讨】弃亲即雠之计已决旃斾交于中原暴尸累于城下闻之哽咽若存若亡昔三王五伯下及战国君臣相弑父子相杀兄弟相残亲戚相灭盖时有之然或欲以成王业或欲以定霸功皆所谓逆取顺守而徼富彊于一世也未有弃亲即异兀其根本而能全于长世者昔齐襄公报九世之讐士匄卒荀偃之事是故春秋美其义君子称其信夫伯防之恨于齐未若太公之忿于曹也宣子之承业未若仁君之继綂也【原注公羊传纪侯大去其国大去者何灭也孰灭之曷为不言齐灭之为襄公讳也春秋为贤者讳何贤乎襄公复讐也何讐尔逺祖也哀公亨乎周纪侯譛之逺祖者几世乎九世矣九世犹可以复讐乎虽百世可也　左氏传荀偃将中军士匄佐之伐齐济河病目出及卒而视不可舍士匄抚之曰主荀终所不嗣事于齐者有如河乃暝受含荀偃字伯防宣子即士匄也】且君子违难不适讐国交絶不出恶声况忘先人之雠弃亲戚之好而为万世之戒遗同盟之耻哉蛮夷戎狄将有诮让之言况我族而不痛心邪夫欲立竹帛于当时全宗祀于一世岂宜同生分谤争校得失乎若冀州有不弟之慠无惭顺之节仁君当降志辱身以济事为务事定之后使天下平其曲直不亦为髙义邪今仁君见憎于夫人未若郑荘之于姜氏昆弟之嫌未若重华之于象敖然荘公卒崇大隧之乐象敖终受有鼻之封损弃百疴追摄旧义复为母子昆弟如初【原注左氏传郑武姜生荘公及共叔段爱段请京使居之段将袭郑夫人将启之荘公伐段段出奔共遂寘姜氏于城颍而誓之曰不及黄泉无相见也既而悔之颍考叔曰若掘地及泉隧而相见其谁曰不然从之公入而赋大隧之中其乐也融融姜出而赋大隧之外其乐也泄泄遂为母子如初　史记舜母死瞽瞍更娶妻生象象常欲杀舜舜践帝位封象有庳为诸侯】今整勒士马瞻望鹄立又与尚书曰知变起辛郭祸结同生追阏伯实沈之踪忘常棣死防之义亲寻干戈僵尸流血闻之哽咽若存若亡昔轩辕有鹿之战周公有商奄之师【原注史记蚩尤作乱黄帝乃征师诸侯与蚩尤战于鹿之野擒杀蚩尤周公东伐淮夷践奄迁其君蒲姑】皆所以翦除秽害而定王业非强弱之争喜怒之忿也故虽灭亲不尤诛兄不伤今二君初承洪业纂继前辙进有国家倾危之虑退有先公遗恨之负当惟义是务惟国是康何者金木水火刚柔相济然后克得其和能为人用今青州天性峭急迷于曲直仁君度数广绰然有余当以大包小以优容劣先除曹操以平先公之恨事定之后乃议曲直之评不亦善乎若留神逺图克己复礼当振旅长驱共奨王室若迷而不反遵而不改则胡夷将有诮让之言况我同盟复能戮力仁君之役哉此韩卢东郭自困于前而遗田父之获者也【原注战国防齐欲伐魏淳于髠谓齐王曰韩子卢者天下之疾犬也东郭逡者海内之狡兎也韩子卢逐东郭逡环山者三腾山者五兎极于前犬发于后犬兎俱废各死其所田父见之无劳勌之苦而擅其功今齐魏久相持以顿其兵弊其众臣恐彊秦大楚承其后有田父之功齐王谢将休士也】愤跃鹤望冀闻和同之声若其泰也则袁族其与汉升降乎如其否也则同盟永无望矣谭尚并不从曹操遂还救谭十月至黎阳尚闻操渡河乃释平原还邺尚将吕旷髙翔叛归曹操谭复隂刻将军印以假旷翔操知谭诈乃为子整聘谭女以安之而引军还九年三月尚使审配苏由守邺复攻谭于平原配献书于谭曰配闻良药苦口利于病忠言逆耳便于行愿将军缓心抑怒终省愚辞葢春秋之义国君死社稷忠臣死君命茍图危宗庙剥乱国家亲踈一也是以周公垂涕以蔽管蔡之狱季友歔欷而行叔牙之诛【原注左氏传公疾问后于叔牙对曰庆父材问于季友对曰臣以死奉般公曰乡者牙曰庆父材成季使以君命命僖叔待于鍼巫氏使鍼季酖之曰饮此则有后于鲁国不饮死且无后饮之归及逵众而卒】何则义重人轻事不获已故也昔卫灵公废蒯聩而立輙蒯瞆为不道入戚以簒卫师伐之春秋传曰以石曼姑之义为可以拒之是以蒯聩终获叛逆之罪而曼姑永享忠臣之名【原注公羊传晋赵鞅帅师纳卫世子蒯瞆于戚戚者何卫之邑也曷为不言入于卫父有子子不得有父也齐国夏衔石曼姑帅师围戚齐国夏曷为与卫石曼姑围戚伯讨也此其为伯讨奈何曼姑受命乎灵公而立輙以曼姑之义为固可以拒之也輙者何蒯瞆之子也然则曷为不立蒯聩而立輙灵公逐蒯聩而立輙则輙之义可以立也】父子犹然况兄弟乎昔先公废绌将军以续贤兄立我将军以为适嗣上告祖灵下书谱牒先公谓将军为兄子将军谓先公为叔父海内逺近谁不备闻且先公即世之日我将军斩衰居庐而将军斋于垩室出入之分于斯益明时凶臣逢纪妄画蛇足【原注战国防楚有祠者赐其舎人巵酒舎人相谓曰数人饮之不足一人饮之有余请尽地为蛇先成者饮酒一人蛇先成引酒且饮之乃左手持巵右手画蛇曰吾能为之足未成一人之蛇成夺其巵曰蛇固无足子安能为之足遂饮其酒为蛇足者终亡其酒】曲辞謟媚交乱懿亲我将军奋赫然之怒诛不旋踵将军亦奉命承旨加以淫刑自是之后痈疽破溃骨肉无丝髪之嫌自疑之臣皆保生全之福故悉遣彊胡简命名将料整器械选择战士殚府库之财竭食土之实其所以供奉将军何求而不备君臣相率共卫旌麾战为鴈行赋为币主虽倾仓覆库翦剥民物上下欣戴莫敢告劳何则推恋恋忠赤之情尽家家肝脑之计唇齿辅车不相为伤【原注左氏传宫之奇曰辅车相依唇亡齿寒其虞虢之谓乎】谓为将军心合意同混齐一体必当并威偶势御冦宁家何图凶险谗慝造饰无端诱导奸利至令将军翻然改图忘孝友之仁听豺狼之谋袭阏沈之迹诬先公废立之言违近者在防之位悖纪纲之理不顾逆顺之节横易冀州之主欲当先公之继遂放兵钞突屠城杀吏交尸盈原裸民满野至于髠□髪肤割截支体寃魂痛于幽防创痍被于草棘又乃图获邺城许赐秦胡财物妇女豫有分数又告令吏士云孤虽有老母輙使身体完具而已闻此言者莫不惊愕失气悼心挥涕使太夫人忧哀愤懑我州君臣士友假寐悲叹念欲静师拱黙以听执事之图则惧违春秋死命之节诒太夫人不测之患陨先公万世之业且三军愤慨人怀私怒我将军辞不获命以及馆陶之役是时外为御侮内实乞罪既不见赦而加屠辱各二三其心临陈叛戾我将军进退无功首尾受敌引军奔避不敢告辞亦谓将军少垂亲亲之仁贶以缓追之恵【原注谷梁传缓追逸贼亲亲之道也】而乃寻踪蹑轨无所逃命困兽必鬭以干严刑而将军师旅土崩瓦觧此非人力乃天意也是后又望将军克己复礼追还孔怀如初之爱而纵情重怒散锋放火播増毒螫烽烟相望涉血千里遗城厄民引领悲怨虽欲勿救恶得已哉故遂引军东辕保正疆埸虽近郊垒未侵境域然望旌麾能不永叹配等备先公家臣奉废立之命而图等干国乱家礼有常刑故奋敝州之赋以除将军之疾伏惟将军至孝烝烝发于岐嶷友于之性生于自然章之以聪明行之以敏逹覧古今之举措覩兴败之徴符轻荣财于粪土贵名髙于丘岳何意奄然迷沈堕贤哲之操积怨肆忿取破家之祸翘企延颈待望讐敌委慈亲于虎狼之牙以逞一朝之志岂不痛哉若乃天啓尊心革图易虑则我将军匍匐悲号于将军掌股之上配等亦当敷躬布体以聴斧锧之刑若必不悛有以国毙图头不县军不反斾愿将军详度事宜锡以环玦【原注荀子絶人以玦反人以环】谭得书登城而泣既刼于郭图又以兵锋累交遂不纳曹操进攻邺到洹水去邺五十里苏由为内应谋泄与配战城中败出奔操操遂为土山地道攻之配亦于内作堑以当之配将冯札【谨案冯札与后汉书合陈志作冯礼】为内应开突门内操兵三百余人【原注墨子备突篇城百步一突门突门用车两轮以木束之涂其上维置突门内度门广狭之令人入门四尺中置窐突门旁为槖充灶状又置艾冦即入下轮而塞之鼔槖薰之也】配觉之从城上以大石击门门闭入者皆死操乃凿堑围城周四十里初令浅示若可越配望而笑之不出争利操一夜濬之广深二丈引漳水以灌之自五月至八月城中饿死者过半尚闻邺急将军万余人还邺未到欲令审配知外动止先使主簿钜鹿李孚入城孚斫问事杖繋马边自着平上帻将三骑投幕诣邺下自称都督厯北围循表而东歩歩呵责守围将士随轻重行其罚遂厯操营前至南围当章门复责怒守围者収缚之因开其围驰到城下呼城上人城上人以绳引孚得入配等见孚悲喜鼓噪称万嵗守围者以状闻操笑曰此非徒得入也方且复出孚知外围益急不可复冒乃请配悉出城中老弱以省糓夜简别数千人皆使持白幡从三门并出降孚复将三骑作降人服随辈夜出突围得去尚乃依西山来东至阳平亭去邺十七里临滏水举火以示城中城中亦举火应之配出兵城北欲与尚对决围操逆击之败还尚亦破走依曲漳为营操复围之未合尚惧遣隂防陈琳求降不聴尚还走蓝口【谨案蓝口与后汉书合陈志作滥口】操复进急围之尚将马延等临阵降众大溃尚奔山中尽收其辎重得尚印绶节及衣物以示城中城中崩沮审配令士卒曰坚守死战操军疲矣幽州方至何忧无主操出行围配伏弩射之几中配兄子荣为东门校尉荣夜开门内操兵初谭之去辛毗郭图家得出而辛评家独被收及操兵入配在城东南角楼见之知城必陷忿辛郭破壊冀州遣人驰诣邺狱指杀评家配乃拒战城中操兵生缚配诣帐中毗闻配屠评家逆以马鞭击配头骂之曰奴汝今日真死矣配顾曰狗辈正由汝曹破我冀州恨不得杀汝且汝今日能生杀我邪有顷操引见谓配曰知谁开卿城门配曰不知也操曰自卿子荣尔【谨案志注作自卿文荣耳文字讹】配曰小儿不足用乃至此操复谓曰曩者孤行围何弩之多也配曰恨其少尔操曰卿忠于袁氏父子亦自不得不尔也有意欲活之配意壮烈终无挠辞而辛毗等号哭不已乃杀之【原注乐资山阳公载记及袁暐献帝春秋并云太祖兵入城审配战于门中既败逃于井中获之裴松之曰配一代烈士袁氏之死臣岂当数穷之日方逃身于井此之难信诚为易了不知资暐之徒竟为何人未能识别然否而轻弄翰墨妄生异端以行其书如此之正足以诬罔视听疑误后生矣寔史籍之罪人逹学之所不取者也】初冀州张子谦先降素与配不合笑谓配曰正南卿竟何如我配厉声曰汝为降虏审配为忠臣虽死岂羡汝生邪临行刑叱持兵者令北向曰我君在北也见者莫不叹息操以尚在乃全尚母妻子还其财寳操子丕见熙妻甄氏美即纳之髙干以并州降复为刺史操之围邺也谭复背之因略取甘陵安平渤海河间攻尚于中山尚败走故安从熙而谭悉收其众还屯龙凑十二月操讨谭军其门谭夜遁奔南皮临清河而屯明年正月急攻之谭欲出战军未合而败谭被驱驰追者意非恒人趋奔之谭堕马顾曰咄儿过我我能富贵汝言未絶口头已断地李孚自称冀州主簿求见操曰今城中强弱相陵人心扰乱以为宜令新降为内所识信者宣传明教操即使孚往入城告谕吏民使各安故业不得侵凌城中乃安操于是斩郭图等及其妻子袁谭使王修运粮于乐安闻谭急将所领兵往赴之至髙宻闻谭死下马号哭曰无君焉归遂诣曹操乞收葬谭尸操欲观修意黙然不应修复曰受袁氏厚恩若得敛谭尸然后就戮无所恨操乃许之【原注傅子曰太祖既诛衰谭枭其首令曰敢哭者戮及妻子于是王叔治田子泰相谓曰生受辟命亡而不哭非义也畏死忘义何以立世遂造其首而哭之哀动三军军正白行其戮太祖曰义士也赦之裴松之曰田畴传云畴为袁尚所辟不受谭命传子合而言之有违事实】以修为督军粮还乐安谭所部诸城皆服惟乐安太守管统不下操命修取綂首修以綂亡国忠臣觧其缚使诣操操恱而赦之袁氏政寛在职势者多畜聚操破邺籍没审配等家财物百万数及破南皮阅修家糓不满十斛有书数百卷操叹曰士不妄有名辟修司空掾熙尚为其将焦触张南所攻奔辽西乌桓触自号幽州刺史驱率诸郡太守令长背袁向曹陈兵数万杀白马盟令曰违者斩众莫敢仰视各以次防至别驾代郡韩珩曰吾受袁公父子厚恩今其破亡智不能救勇不能死于义阙矣若乃北面曹氏所不能为也一坐为珩失色【原注先贤行状珩字子侃代郡人清粹有雅量少防父母奉养兄姊宗族称弟】触曰夫举大事当大义事之济否不待一人可卒珩志以厉事君操闻珩节甚髙之屡辟不至卒于家髙干闻操讨乌桓复以并州叛执上党太守举兵守壶口关操遣乐进李典击之干还守壶关城十一年春正月操自将击干干闻之留别将守城走匈奴求救于单于单于不受操围壶关三月防之干遂走荆州上雒都尉王琰捕斩之【原注典论上雒都尉王琰获髙干以功封侯其妻哭于室以为琰富贵将更娶妾媵而夺己爱故也】十二年曹操征辽西击乌桓尚熙与乌桓逆操军战败走乃与亲兵数千人奔公孙康于辽东尚有勇力先与熙谋曰今到辽东康必见我我独为兄手击之且据其郡犹可以自广也康亦心规取尚以为功乃先置精勇于廐中然后请尚熙疑不欲进尚强之遂与俱入未及坐康叱伏兵禽之坐于冻地尚谓康曰未死之间寒不可忍可相与席康曰【谨案陈志作熙曰误考后汉书作康曰与此合】卿头颅方行万里何席之为遂斩首送操【原注吴书尚有弟名买与尚俱走辽东曹瞒传云买尚兄子未详】绍从兄遗字伯业为长安令河间张超荐于太尉朱儁称遗有冠世之才干时之略其忠允亮直固天所纵若乃包罗载籍管综百氏登髙能赋覩物知名求之今日邈焉靡俦儁遂辟遗累迁山阳太守举兵讨卓后失官绍乃用为州刺史袁术攻之败死曹操称长大而能勤学者惟吾与袁伯业尔【原注范论曰袁绍初以豪侠得众遂怀雄霸之图天下胜兵举旗者莫不假以为名及临塲决敌则悍夫争命深筹髙议则智士倾心盛哉乎其所资也韩非曰狠刚而不和愎过而好胜嫡子轻而庶子众斯之谓亡徴】
　　袁术上
　　袁术字公路司空逢之子绍之从弟也少以侠气闻数与诸公子飞鹰走狗后颇折节举孝亷厯职内外累迁河南尹虎贲中郎将灵帝崩与绍共诛宦官董卓欲废立以术为后将军术畏卓出奔南阳防长沙太守孙坚杀南阳太守张咨引兵从术刘表上术为南阳太守【原注案献帝初平元年袁术据南阳后汉书术传云刘表上术为南阳太守表传云术阻兵屯鲁阳表不得至荆州陈志术传孙坚杀张咨术得据南阳魏武帝纪此年三月已云术屯南阳葢术初奔鲁阳此春孙坚取南阳术乃据之犹以鲁阳为治所也】关东诸将议以灵帝失道使天下叛乱少帝幼弱为贼臣所立又不识母氏所出幽州牧刘虞宿有徳望欲立为主绍与冀州牧韩馥使人报术术观汉室衰陵隂怀异志故外托公义以拒绍绍复与术书曰前与韩文节共建永世之道欲海内见再兴之主今西名有幼君无血脉之属公卿以下皆媚事卓安可复信但当使兵往屯关要皆自蹙死于西东立圣君太平可冀如何有疑又室家见戮不念子胥可复北面乎【原注史记伍子胥名员父曰伍奢兄曰伍尚费无忌谗太子建于楚平王杀之奢为太傅并杀奢及尚员遂奔吴事吴王阖庐导之伐楚入郢掘楚平王墓出其尸鞭之三百】违天不祥愿详思之术答曰圣主聪叡有周成之质贼卓因危乱之际威服百寮此乃汉家小厄之防乱尚未厌复欲兴之乃云今主无血脉之属岂不诬乎先人以来奕世相承忠义为先太傅公仁慈恻隠虽知贼卓必为祸害以信徇义不忍去也门户灭絶死亡流漫幸蒙逺近来相赴助不因此时上讨国贼下刷家耻而图为此非所敢闻又曰室家见戮可复北面此卓所为岂国家哉君命天也天不可讐况非君命乎慺慺赤心志在灭卓不识其他防虞拒不从议遂寝术表孙坚行破虏将军领豫州刺史使率荆豫之卒击破董卓于阳人袁绍因坚讨卓未反遣其将防稽周昕夺坚豫州术怒击昕走之衅隙遂成术之得南阳户口数百万而术奢淫肆欲徴敛无度百姓苦之稍稍离散既与绍有隙又与刘表不平乃各外交党援以相图术结公孙瓉而绍连刘表豪杰多附于绍术怒曰羣竖不从吾而从吾家奴乎又与公孙瓉书云绍非袁氏子绍闻大怒初平三年术遣孙坚撃刘表于襄阳坚战死公孙瓉使昭烈合谋共逼绍绍与曹操防击皆破之四年术为刘表所逼引军入陈留屯封丘黒山余贼及匈奴于扶罗等佐术与曹操战于匡亭大败退保雍丘又走襄邑操追击连破之乃将其余众奔九江初州刺史陈温卒绍遣袁遗领州术攻遗败走沛国为乱兵所杀术用下邳陈鄅为之术败欲赴寿春瑀拒不纳术退保隂陵收兵攻瑀瑀败走归下邳【原注案陈志术以余众奔九江杀州刺史陈温领其州英雄记谓温卒遗败而瑀为之记　説为详故取之】术自领州兼称徐州伯以张勲桥蕤为将军李傕入长安欲结术为援乃授术左将军假节封阳翟侯遣太傅马日防因循行拜授术夺日防节拘留不遣日防忧
　　恚呕血死术见防书言代汉者当髙自云名字应之【原注当涂髙魏也术自以术及路皆涂也故自云应其防】又以袁氏出陈为舜后以黄代赤徳运之次【原注袁涛涂陈公族大夫袁氏其后也火生土故云以黄代赤】遂有僣逆之谋又闻孙坚得传国玺遂拘坚妻夺之【原注吴书坚入洛扫除汉宗庙祠以太牢坚军城南甄官井上旦有五色气举军惊怪莫有敢汲坚令人入井探得汉传国玺文曰受命于天既寿永昌方园四寸上纽交五龙上一角缺初黄门张让等作乱刼天子出奔左右分散掌玺者以投井中　江表传案汉献帝起居注云天子从河上还得六玺于□上又太康之初孙皓送金玺六枚无有玉明其伪也　裴松之曰传国玺者乃汉髙祖所佩秦皇帝玺世世传受号曰传国玺案传国不在六玺之数安得总其说乎应氏汉官皇甫世纪其论六玺文义皆符汉官传国玺文曰受命于天既寿且康永昌二字为错未知两家何者为得金玉之精率有光气加以神器秘寳辉耀益彰葢一代之奇观将来之异闻而以不觧之故彊谓之伪不亦证乎陈寿为破虏传亦除此说俱惑起居注不知六玺殊名与传国为七者也吴时无能刻玉故天子以金为玺玺虽以金于文不异吴降而送玺者送天子六玺曩所得玉玺乃古人遗印不可施用天子之玺今以无有为难不通其义者尔又曰孙坚于兴义之中最有忠烈之称若得汉神而潜匿不言此隂懐异志岂所谓忠臣者乎吴使欲以为国华而不知损坚之令徳如其果然以传子孙纵非六玺之数要非常人所畜孙皓之降亦不得但送六玺而寳蔵传国也受命于天奚取于归命之堂若如寿言则此玺今尚在孙门匹夫懐璧犹曰有罪而况斯物哉】兴平二年冬天子播越败于曹阳术大防羣下因谓曰今海内鼎沸刘氏防弱吾家四世公辅百姓所归欲应天顺民于诸君何如众莫敢对主簿阎象进曰昔周自后稷至于文王积徳累功三分天下犹服事殷明公虽奕世克昌孰若有周之盛汉室衰防未至殷纣之弊术黙然使召张范范辞遣弟承往应之术问曰昔周室陵迟则有桓文之霸秦失其政汉接而用之今孤以土地之广士人之众欲徼福于齐桓拟迹于髙祖可乎承对曰在徳不在众茍能用徳以同天下之欲虽云匹夫霸王可也若陵僣无度干时而动众之所弃谁能兴之术不恱自孙坚死子策复领其部曲术遣击州刺史刘繇破之策因据江东闻术欲僣号与书谏曰葢上天垂司过之星【原注天官书虚次有司非二星主司过失】圣王建敢谏之鼓【原注邓析子尧置敢谏之鼓舜立诽谤之木】设非谬之备急箴阙之言何哉凡有所长必有所短也去冬传有大计无不悚惧旋知供备贡献万夫觧惑顷闻建议复欲追遵前图即事之期便有定月益使怃然想是流妄设其必尔民何望乎曩者董卓无道輙擅废立陵虐王室敢行弑逆祸加太后暴及农略烝宫人掘陵寝焚毁宗庙残贼忠良刼迁乗舆天子播越是以豪杰愤沛然俱起神武外振元恶内毙幼主东顾乃俾保傅奉宣明命使各罢兵修文偃武与之更始而河北通谋黒山曹操放毒东徐刘表称乱南荆公孙炰烋朔北正礼阻兵江浒徳争盟淮壖是以未获承命櫜弓戢戈当谓使君与国同规乃舎是弗恤完然有自取之志岂海内所望之意哉昔成汤伐桀称有夏多罪武王伐纣曰殷有重罚此二王者虽有圣徳宜当君世使时无失道亦无由逼取之也今幼主非有恶于天下徒以春秋尚少胁于彊臣而欲夺之惧非汤武之举也卓虽狂狡犹不敢废主自立以中土希战之兵当边地劲悍之虏是以斯须游魂寻已毙灭今四方之人皆便战鬭各据方州地广兵彊乃欲为卓所不为以逆临之是取祸也且天下神器不可虚干殷汤有白鸠之祥周武有赤乌之瑞汉髙有星聚之符世祖有神光之徴【原注汉书元年冬十月五星聚于东井沛公至霸上　后汉书南顿君生光武于县舎有赤光照室中】皆因民之困瘁于桀纣之政毒苦于秦莽之役故能芟去无道致成其志今天下非患于幼主尊明无受命之徳一旦登即尊位秪聚天下之兵尔天子之贵四海之冨夫谁不欲义不可也是以陈胜项籍王莽公孙述之徒皆南面称孤莫之能济可以为监又闻幼主明智聪敏有夙成之徳天下咸归心焉若除其偪辅而相之必成中兴之业致成周之盛则旦奭之美率土所望纵使幼主有他改异犹望推宗室之谱属论近亲之贤良以绍汉綂而固刘宗比迹周霍书功金石图形丹青流庆罔极使君五世相承【原注安生京京生汤汤生逢逢生术凡五世】为汉台辅荣宠之盛莫与为比宜效忠守节扶国家之踬顿念社稷之危阽以奉祖考之志报汉室之恩夫忽履道之节而彊进取之欲者曲感图纬之言妄牵非之文茍以恱主为美不顾成败之计谓天下之人非家吏则门生也孰不从我四方之敌非吾匹则吾役也谁能违我盍乗累世之势起而取之哉为难图之事抗难保之势以徼羣敌之气生众人之心反忠为逆累世之公族一举而防之后虽有悔恐无及矣忠言逆耳幸留神听术不纳策遂絶之
　　袁术下
　　建安二年因河内张炯符命遂僣号自称仲家【谨案仲家与后汉书合魏志作仲氏】以九江太守为淮南尹置公卿百官郊祀天地沛相陈珪故太尉球弟也术与珪俱公族子孙少共交防书与珪曰昔秦失其政天下羣雄争而取之兼智勇者卒受其归今世事纷扰复有瓦觧之势矣诚英乂有为之时也与足下旧交岂肯左右之乎若集大事子实为吾心膂珪中子应时在下邳术并胁质应图必致珪珪答书曰昔秦末世肆暴恣情虐流天下毒被生民下不堪命故遂土崩今虽季世未有亡秦苛暴之乱也曹将军神武应期兴复典刑将拨平凶慝清定海内信有徴矣以为足下当戮力同心匡翼汉室而隂谋不轨以身试祸岂不痛哉若迷而知反尚可以免吾备旧知故陈至情虽逆于耳骨肉之恵也欲吾营私阿附有死不能术欲以故兖州刺史金尚为太尉尚不许而逃术追杀之乃遣使者韩以称帝事告吕布并为其子聘布女布执送许术大怒遣其将张勲桥蕤攻布大败而还术又率兵击陈国诱杀其王宠及相骆俊曹操乃自征之术闻大骇即走渡淮留张勲桥蕤于蕲以拒操操击破之斩蕤勲退走术兵弱将死众情离叛加天旱嵗荒士民冻馁江淮间相食殆尽时舒仲应为术沛相术以米十万斛与为军粮仲应悉散以给饥民术闻怒陈兵将斩之仲应曰知当必死故为之尔宁以一人之命救百姓于涂炭术下马牵之曰仲应足下独欲享天下重名不与吾共之邪术虽矜名尚奇而天性骄肆尊己陵物及窃伪号淫侈滋甚媵御数百无不兼罗纨厌梁肉【原注九州春秋司隶冯方女国色也避乱扬州术登城见而恱之遂纳焉甚爱幸诸妇害其宠语之曰将军贵人有志节当时时涕泣忧愁必长见敬重冯氏以为然后见术輙垂涕果以有心志益哀之诸妇人因共绞杀悬之厠梁术诚以为不得志而死乃厚加殡殓】自下饥困莫之简防于是资实空尽不能自立四年夏乃烧宫室奔其部曲陈简【谨案陈简与后汉书合陈志作陈兰】雷薄于灊山复为简等所拒遂大困穷士卒散走忧懑不知所为遂归帝号于绍曰禄去汉室久矣天下提挈政在家门豪雄角逐分割彊宇此与周末七国无异惟彊者兼之尔袁氏受命当王符瑞炳然今君拥有四州人户百万以彊则莫与争大以位则无所比髙曹操虽欲扶衰奨防安能续絶运起已灭乎谨归大命君其兴之绍隂然其计术因欲北至青州从袁谭曹操使昭烈徼之不得过复走还寿春六月至江亭去寿春八十里问粮储秖有麦屑三十斛盛暑求蜜浆不获坐箦牀良久乃大咤曰袁术乃至是乎顿伏牀下呕血斗余死术从弟畏曹操不敢入寿春奉术柩及妻子依故吏庐江太守刘勲孙策破勲复见收视术女入孙权宫子曜仕吴为郎中【原注陈志董卓袁术刘表共一传评曰董卓狠戾贼忍暴虐不仁自书契已来殆未之有也袁术奢淫放肆荣不终已自取之也袁绍刘表咸有威容器观知名当世表跨蹈汉南绍鹰河朔然皆外寛内忌好谋无决有才而不能用闻善而不能纳废嫡立庶舎礼崇爱至于后嗣颠蹷社稷倾覆非不幸也昔项羽背范増之谋以防其王业绍之杀田丰乃甚于羽逺矣裴松之曰桀纣无道秦莽纵虐皆多厯年所然后众恶乃着董卓自窃权柄至于陨毙计其日月未盈三周而祸崇山岳毒流四海其残忍之性实豺狼不若书契未有斯言为当但评既曰贼忍又云不仁贼忍不仁于辞为重袁术无豪芒之功纎芥之善而猖狂于时妄自尊立固义夫之所扼腕人神之所同疾虽复恭俭节用而犹必覆亡不暇而评但云奢淫不终未足见其大恶】
　　议曰袁氏奕世公鼎髙风义轨冠冕海内绍资望夙着一旦提劔而起汛除阉竖肃清宫闱心不义卓投袂而起则有英雄之志矣于是山东讨贼推为盟主河朔服义譲以方州卒连幽并青冀横制天下之半材勇效命智谋贡策翼戴天子而加之以共则桓文之举也乃猜忌自用潜怀不轨稽失事机为操所先忿兵犯顺折衂以死幼长倒置祸起骨肉家声委地咸其自取也术恃冡中枯骨敢奸大分罪浮于绍矣沮授田丰计画不用而不能去卒蹈其难其犹在亚父之后乎【原注史记项羽疑范增稍夺其权范增怒曰天下事大定矣君王自为之愿赐骸骨归行未至彭城疽发背死】审配慷慨壮烈死于袁氏岂君子之泽犹未斩也刘表譬觧谭尚深明嫡庶长幼之分而身惑于琮琦可谓九江之灵于人而不灵于己者也【原注书九江纳锡大　荘子仲尼曰神能见梦于元君而不能避余且之网知能七十二鑚而无遗防不能避刳肠之患如是则智有所困神有所不及也】
　　賛曰二昆挺挺志清王路衅勇啬祸闚觊僣据得雉失卢夫岂操敌陨身赤宗诸子狼籍丰授智计岂劣攸诩事非其人贻诮千古




　　钦定四库全书
　　续后汉书卷十　　　　　　元　郝经　撰
　　列传第七
　　汉臣
  </div>
  <div class="pagination">
   <a href="郝氏续后汉书_page7.html">
    上一页
   </a>
   <span>
    ...
   </span>
   <a href="郝氏续后汉书_page3.html">
    3
   </a>
   <a href="郝氏续后汉书_page4.html">
    4
   </a>
   <a href="郝氏续后汉书_page5.html">
    5
   </a>
   <a href="郝氏续后汉书_page6.html">
    6
   </a>
   <a href="郝氏续后汉书_page7.html">
    7
   </a>
   <span class="current-page">
    8
   </span>
   <a href="郝氏续后汉书_page9.html">
    9
   </a>
   <a href="郝氏续后汉书_page10.html">
    10
   </a>
   <a href="郝氏续后汉书_page11.html">
    11
   </a>
   <a href="郝氏续后汉书_page12.html">
    12
   </a>
   <a href="郝氏续后汉书_page13.html">
    13
   </a>
   <span>
    ...
   </span>
   <a href="郝氏续后汉书_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
