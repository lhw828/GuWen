<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 909 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 909 页/共 1860 页
  </h1>
  <div class="content">
   ○甲申。谕、前吏部议处诏安县讹造谣言。禀报迟延一案。将该道府议以降调。照例抵销。已降旨照所议行。今据杨廷璋奏、该道杨景素。彼时尚未到任。知府蒋允瀄。相距二百余里。以致禀报迟延。现均实力访缉。已将正犯张别拏获。并称该二员。久任闽疆。才情干练。濒海要区。未便骤易生手等语。督抚委任封疆。身经体察。所见自必亲切。即系奉旨之事。其中果有委曲情节。理应据实陈奏。至于要地必须干员。尤当加意爱惜。以收得人之益。如但一味模棱。于地方人材。视同膜外。又安赖此督抚为耶。杨廷璋此奏、虽尚未知该道府等降调之案。业准抵销。而能声明缘由。备悉陈请。深得大臣实心任事之道。殊可嘉予。除知县冯禾。俟引见时。再降谕旨。知府蒋允瀄。降调抵销。该道杨。景素。既到任在闻谣惊避十日之后。所有处分。著加恩宽免　　

○谕军机大臣等、据杨廷璋等奏、台湾淡水营兵丁郑峨等、藐法聚众。擒殴同知衙役。现严饬该镇道。逐一究明。押解赴省。从重定拟等因。台湾为海外重地。在营兵丁。乃敢抗官挟制。聚众擒殴。大干法纪。且衙役十三人。俱各殴有重伤。则其肆行逞凶。必不止郑峨等五人。应逐一根究。毋使漏网。并即在于本处地方正法示众。俾愚顽知所惩戒。若于省城结案。则该处之人。逖听风闻。究不如目击警心者之更为悚惕也。该犯郑峨等、若业经解赴省城。自不便远隔重洋。复行解往。如尚未经起解。该督提等、即遴委大员前往。会同该镇道。严行究审。根究党恶。从重分别定拟。在于台湾地方正法枭示。此等凶徒。即多处数人。情法亦所允当。嗣后设愚此等案件。俱即于犯案处所。审明办理。不必远行提解。著将此传谕杨廷璋等知之　　

○乙酉。谕、现在清查另记档案人等。有欲上自康熙年间。彻底搜查者。大臣等并未喻朕意。从前屡次降旨。饬令另记档案之人自首。今又降旨。赏限十五日。如或自首。免其治罪。此时指乾隆二十二年。查出另记档案业经为民。又复入旗侵占旗缺者而言。非欲连二十二年以前者厘剔。倘如此清查。年限久远。而各旗册档不全。何时了局。况二十二年另记档案之人。如果遵旨自首。朕尚施恩准其为民。今此等业经为民后复又入旗人等。果于十五日限内自首。亦不过无赏无罚而已。大臣等、祇当将二十二年以后清查。若于十五日限内自首者。不必治罪。仍令为民。若隐瞒不报。至限满时。经大臣等查出。即从重治罪。此内有于二十二年未经报出。能遵此旨自首者。照前次施恩奖赏。准其为民。再阿里衮等查奏、正白旗蒙古另记档案内。中书达赉等十五人。俱系二十二年前。即入另户之人。并非业经为民后复入旗者。著加恩免其治罪。其家产妻子赏与王大臣之处。悉行停止。仍著为民。现在八旗。如有似达赉者。俱照此办理。再达赉等、既加恩免其治罪。其失察之历任都统官员等、亦著加恩。免其交部议处。著再晓谕八旗遵行　　

○丙戌。上诣畅春园、问皇太后安　　

○谕军机大臣等、今年夏至以来。时霁时阴。雨水不免过多。自闰五月十九二十以后。畅晴不过三四日。今二十三日入夜。阴雨复稠。至本日尚未晴霁。不知保阳一带。光景较京师若何。著传谕方观承。将附近各属。呈即查明。尔来晴雨情形。及田禾现在有无妨碍之处。速行具摺奏闻。再永定河。当此连雨之时。各处工程若何。一并附摺驰奏。以慰廑念　　

○以江南粮储道钱度。为安徽按察使　　

○丁亥。调广东琼州镇总兵解逊。为山东兖州镇总兵。兖州镇总兵素保。为浙江处州镇总兵。处州镇总兵张国标。为琼州镇总兵　　

○旌表守正捐躯之河南永城县民常牛聘妻鲍氏　　

○戊子。谕、节年以来。屡经降旨。令旗丁余米。准其在通变卖。以资日用。现在各省漕艘。陆续抵通。于正供兑足后。旗丁多余米石。如有情愿出售者。仍照前例。即准其就通粜卖。于旗丁等既属便益。而地方粮石。亦愈得流通充裕。该部即遵谕行　　

○谕军机大臣等、据阿尔泰奏、东省今岁麦收丰稔。酌量采买。分贮近河州县。以资邻境接济等语。昨经降旨。令该抚于麦熟最多之州县。酌购五六万石。俟京师应需接济时。再为起运。今既据称、麦价甚平。现在采买分贮。著传谕阿尔泰。即照前旨。购办五六万石。由水路运京储备。其作何接递交收之处。俱著照例速行办理　　

○己丑。上诣畅春园、问皇太后安　　

○户部议覆、云南巡抚刘藻奏称、昭通府属大关。鲁甸。恩安。三厅县。额徵税荍。因兵荍系折银放给。无处支销。于乾隆六年题请。照折给兵荍之价。每石徵银七钱三分充饷。经部议驳。令仍收本色。就近拨入常平项下。以裕仓储。遵行二十二年。该厅县常平仓储。较定额已多数倍。有敛无散。红腐堪虞。请仍照前议。自本年为始。将该厅县额徵税荍。折银徵解。应如所请。从之　　

○庚寅。谕军机大臣等、据解逊奏、琼郡孤悬海外。距省窎远。镇属兵额稍单。请将雷州协。改归琼镇统辖等因一摺。雷州一协。现与琼镇相近。而其所属之海安营。仅隔海面八十里。顺风两时可达。自宜将雷协改归琼镇统辖。俾外海镇协。声势联络。于营伍地方。俱为有益。著将原摺钞寄苏昌。令其将实在情形。悉心详查妥议具奏　　

○辛卯。谕、昨因承袭信郡王德昭王爵。将伊诸子带领引见。俱不能清语。拉弓亦属平常。无王贝勒子嗣体度。王爵至贵。必能说清语。仪表可观。方为无忝厥祖而克称厥位。非福薄之人。所克承当。是以朕复令于原立王爵多铎子孙内。拣选人员。与德昭之子。一同带领引见。今观该衙门所拣选者。俱优于德昭之子。而德昭诸子内。竟有年逾四十。不能清语。不能拉弓者。岂可令其承袭王爵耶。此皆信郡王德昭在日。惟图安逸。耽于麴糵。并不教训子弟所致。德昭王爵。原不应令其承袭。但系伊祖军功所立。若不令其承袭。朕心殊为不忍。如松优于德昭之子。且系承袭有分之人。因令如松承袭。如松现袭公爵。加恩著德昭之子修龄承袭。著传谕王等。各宜加意教诲子弟。倘袭爵时。不能清语骑射。朕必照此办理。毋贻后悔　　

○以察哈尔都统嵩椿。为西安将军。正黄旗汉军副都统巴尔品。为察哈尔都统　　

○是月。直隶总督方观承奏、本月十九日雨止。已获连晴。二十三四等日。又复连夜倾注。景州。河间。水道疏消有路。尚不至存蓄。惟任邱。雄县。新城。一带滨河大道。未能减落。而千里长堤。无处起土。只可暂行停修。再相机办理。得旨、览奏俱悉。甫晴两日。今复阴雨。朕甚忧之　　

○河东河道总督张师载奏、上北河厅属阳武一带堤工。多系飞潲流土。不惟遇水易汕。晴久遇风。即易飞动。该处滩面甚高。非盛涨不漫。镶修旱地防风。秸料无水浸养。最易腐断。若顾惜工料。不为豫办河水骤至。再遇南风。则尺寸皆属险要。料物不备。又恐鞭长莫及。去岁黄流泛涨。高踰堤顶。水落后。滩面停有淤泥。其性胶粘。非沙土可比。因饬承修各员。拣择红色淤土。于大堤临河处。普面包裹。嗣后遇有土工。依此例拣土增培。可望化险为平。每年镶修旱地防风。亦可逐次节省。得旨、甚好。所谓日计不足。月计有余　　

○陕甘总督杨应琚奏、查安西府建设戈壁之内。米粮食物。咸仰给于河州。稽之志乘。汉晋皆以河州为敦煌郡。唐设河州剌史。元为河州路。盖河州为关外第一沃壤。即体访舆情。亦咸以府治军台。移设河州为便。且用绳丈量。自河州至哈密。较之安西。实近一百六十里。各台运费。既可节省。而应设军台。亦可量减。请将安西府治军台。俱移设河州。洵于公私交有裨益。但事关重大。臣拟于六月内。亲往勘明。再将移设各事宜。妥议另疏。得旨嘉奖　　

○又奏、孳生马匹。最为边储要务。西宁镇孳生马厂。军兴以来。动拨外。仅存马一百三十五匹。以水草。丰厚之区。任其闲旷。殊为可惜。查甘州提标牧厂。尚存节年考成过儿骒骟马。并产获马驹。四千七百余匹。尽堪分拨。请酌拨一千一百四十六匹。赶赴西宁。又凉州镇孳生马。七百十九匹。本厂水草平常。亦请就近改拨。连西宁现存之马。共二千匹。派拨谙练弁目。加意牧养。自必日见蕃盛。得旨、甚好。如所议行　　

○陕西巡抚鄂弼奏、西安二麦。扬花结穗时。原有八九分收成。惟四五月间。雨水微缺。结实不能饱满。幸遇闰节气稍迟。日内得雨。尚可赶种秋禾。得旨、览奏俱悉。西安望雨。此处则甚望晴矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十三



大清高宗法天隆运至诚先觉体元立极敷文奋武孝慈神圣纯皇帝实录卷之六百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。六月。壬辰朔。谕军机大臣等、成衮扎布等奏、奉到办理哈萨克贸易谕旨。随酌量晓示该使人。据称、因道远多带马匹。并非专来贸易。若有愿售者。亦可变价等语。哈萨克全部。均为臣仆。其在西边游牧者。与伊犁。乌噜木齐相近。自应在彼贸易。至阿布赉游牧。与古尔班察尔相近。在北路行走为便。伊等情愿来乌里雅苏台贸易。亦无不可。至盗贼争斗等事。惟派委干员。照料约束。自然安静。其贸易之处。可不必停止　　

○礼部议奏、广西巡抚熊学鹏奏称、举报节孝。本家具呈。邻族具结。由州县及该学。径详督抚学政汇题。查知府藩司。皆有整饬维持之责。而彰善大典。转不与闻。未免疏于查核。于体制亦觉未符。请嗣后俱由府司核转等语。应如所请。从之　　

○癸巳。上诣畅春园、问皇太后安　　

○谕军机大臣等、科布多新开屯田。特派扎拉丰阿前往。伊至彼处。即应将一切情形。一面报知将军。一面具奏。迄今数月。虽将垦田二十顷之处。呈报一次。此时地土肥硗。雨泽应时与否。及禾苗若何滋长。并未奏及。伊系参赞大臣副都统。又专办军屯。有事自应入告。著成衮扎布等、传谕扎拉丰阿。令将前项情形。明白具奏　　

○甲午。谕、京师闰五月以来。雨水稍多。近虽晴霁。而道路泥泞。商贩驮运。未免纡迟。豆价现在增长。官员兵丁。日所必需。自宜酌量调剂。著户部谚豫备支放豆石内。通融筹拨。陆续交与五城米厂。以资平粜。现已降旨。令奉天、山东、二省。一面速运豆石。接济京仓支放之用。该部遵谕速行　　

○又谕曰、爱必达等、审拟兵部书役撞骗婪赃一案。已交三法司核拟速奏。惟摺内将那兰保、雅隆阿、察伦泰、拟罪之处。过于轻纵。实出情理之外。武弁与书役交通舞弊。已属大干法纪。况那兰保、身系满洲。即不知畏法。亦当稍顾颜面。何至与下贱书役。直以兄弟相称。卑鄙无耻。至此已极。我满洲中。岂宜有此臣仆。那兰保、著削去户籍。发往伊犁。给与厄鲁特为奴。雅隆阿、系和硕额驸伊林沁之子。又曾任侍卫。在内廷行走日久。岂不知朕整饬吏治。官弁升除。非么么猾吏所能高下其手。乃竟倾心与之行贿作奸。恬不知耻。而察伦泰、身为副将大员。甚至乎持书役字札。分致属员。抑令各出己赀。均为玷辱满洲。情难宽贷。雅隆阿。察伦泰、俱著拏解来京。交与刑部。从重治罪。以示惩创。朕前令八旗人员。简用外任。原以伊等克守满洲淳朴素风。共知自爱。且人材弓马。均有可观。足为外省绿营表率。并非仅为伊等、疏通进用之途。多得廉俸起见也。乃那兰保等、并不思朕造就之恩。自顾行止。竟至甘为败类若此。今姑示薄惩。若再有似此者。必致将外用之制。罢而不行。此案定罪。在冯钤随同率拟。已属不合。而爱必达。以满洲世臣。且专主定谳。见此等寡廉鲜耻之徒。其视寻常旗员。倍当发指。乃竟漠然不动于中。思仅以薄罚完结。岂朕平日倚任之意。爱必达。著交部严加议处。冯钤。著交部察议。并将此通谕八旗知之　　

○谕军机大臣等、京师近因雨水稍多。豆价增长。已令户部于豫备支放豆石内。酌拨五城平粜。奉天。山东。二省。上年豆石收成丰稔。著传谕该府尹。巡抚等。就本省退融酌办。于粟米改徵豆石内。尽数筹拨。或有不敷。就近设法购买。总以每省各得五万石为率。山东由运河水次。奉天即由海道。一面迅速运京。以补该部应行支放之数。毋稍迟误　　

○又谕曰、爱必达等、奏审兵部书役撞骗婪赃一案。已交三法司核拟。其摺内原拟错谬之处。并降旨详谕矣。至另摺所奏、讯问顺天府押解华九如。由台庄水路逗遛一节。此则明系该犯。用计愚弄解员。希冀取道附近家乡。以便与亲故。暗中通同作弊。或籍以消弭向日奸诡踪迹。巡检徵员。遂坠其术中耳。该督等、理应将华九如。逐细严加刑鞫。务得实情。何得潦草支吾。任其狡饰。至脱逃要犯茹胜谦。系伊等同乡同事。必当深知下落。此等俱系积年蠹役。谲诈性成。若不加以严刑。岂肯遽行吐露。况伊等现系身获重罪之犯。即严刑致死。又何足惜。而乃诘驳数语。遂谓别无遁情耶。该督等、狃于外省习气。实所不解。著传旨严行申饬。爱必达。尤朕向来深所倚任。何亦轻率从事若此著即详谕该督等、令即严行究审。毋得稍存姑息。致狡犯匿情玩法。以昭惩创。爱必达。此时即已回任。亦著速赴湖南。会同办理。寻奏、臣奉旨后。驰赴湖南。会同冯钤提审。缘华九如起解时。正患疟疾。解官朱斯献。年老不能乘骑。又向该犯借银二十两。解役亦索得盘费十两。故听从该犯由水路行走。以图彼此安逸。并非希冀绕道家乡。逗遛作弊。至茹胜谦下落。该犯供称、虽同在兵部。司公不同。平素并无交往。且茹胜谦。脱逃已逾二年。实不知其踪迹。臣等反覆开导。再三刑讯。该犯供词。始终如一。现在飞咨沿途。查拏朱斯献到案。审明时。另行具奏。得旨、足见汝等外省化有为无之习气不改也。不知惭惧。可乎　　

○乙未。旌表守正捐躯之广东番禺县民庞集喜妻马氏　　

○丙申。上诣畅春园、问皇太后安　　

○谕军机大臣等、宋邦绥奏、蒲县监生任光。以微嫌遣人勒毙任作山。并重利盘剥乡民一案。地方土棍。剥民毙命。实为不法之尤。自当按律严行治罪。以昭宪典。所有该犯家产。亦应查明。留充地方公用。至所请将该犯放出利债粮石银两。减半追出一节。则可不必。盖该犯借给各户之项。原属重利盘剥。乡里久受其累。自当概行免追。以示凶徒欺压贫民之戒　　

○军机大臣等议覆、副都统富德条奏旗务各款。一、八旗向无衙署。都统印信。俱贮私宅。今衙署已建。嗣后都统印信。俱存署。印钥令各都统佩带。遇用印日期。照部院特派监印章京。同印务参领公同监印。该都统不时进署稽察。一、各省驻防滋生银两。向咨各旗报销。旗员办理。未能熟悉。嗣后俱。归户部核销。一、左右两翼。设立幼官学。向每翼只派章京四员兼管。未能周悉。查满洲旗员较多。请每翼各旗派参领一员。章京二员。轮班到学。其蒙古。汉军。旗员较少。俱不必兼管学务。一、旗人私债。急宜清厘。方可渐裕生计。请交八旗都统。彻底清查。应如何归偿之处。酌动官项完结。于伊等俸饷内。陆续归款。清查之后。再有不知撙节。仍行赊欠者。严加惩治。均如所请。从之　　

○以故喀尔喀扎萨克亲王德沁扎布子公诺尔布扎布。袭爵。其公爵。以其子车登扎布承袭　　

○旌表守正捐躯之河南阒乡县民李茂缨妻蒋氏　　

○丁酉。谕、派出查旗之王大臣等、将八旗另记档案业经为民。复行入旗。及抱养人等。并请核对部中档案。今经限满。派出之王大臣等、将自首人等分别具奏。有二十二年查后。复行入旗者。亦有二十二年以前。未经查出者。伊等俱于限内自首。著加恩将二十二年查后复行入旗人等。宽其治罪。悉令为民。其二十二年未经查出。今闻朕旨。即于限内自首者。尚属可矜。若将伊等办理。则匿而不首之人。反得侥幸。著加恩俱作为另户。各当原差。再二十二年以后。经此次查办。或犹有不自首者。查出时。断难宽恕。即照镶蓝旗蒙古之案办理。悉发往伊犁。其二十二年以前。阅年已久。无凭查核。著无论有无情节。亦悉加恩免究。均令作为另户旗人。即有出首之人。亦不必查办。但都统等、有稽察专责。宜不时悉心严查。数年后。朕仍派王大臣等查核。若有复行入旗。及以民人为子等事。一经查出。除将本人从重治罪外定将该旗都统等、一并从重治罪。决不姑贷。著通行晓谕八旗遵行　　

○又谕、三法司核拟黄在中等、交通武员营谋作弊一案。该督抚原拟。将案内应发烟瘴充军之刘煊。马元龄。因系旗人。照例解部完结。经法司核拟。不准折枷。请发黑龙江当差等语。从前定例。旗人犯军流徒罪。均准枷责发落者。原因国初满洲习俗淳朴。顾惜颜面。京师多留一人。即得一人之用。自宜格外培养。又恐遣发外省。地方官。或转有不能如法约束之处。是以定有此例。乃近来八旗生齿日繁。渐染恶习。浮靡嚣薄。殊失国初浑厚之风。即如此案之那兰保等、以满洲职官。竟至与蠹吏弟兄相称。交结往还。无耻已极。此尚可以从前风俗情理论乎。况伊等每以铨补外任。希图便安。几与汉人无异。独至获罪应遣。则过于区分。亦非大公之道。至于汉军。原系汉人。凡得缺升转。均属一体并用。其犯法应遣。更无庸另立科条。而若辈向来恃有此例。转以为身系旗人。即遇罪谴。仍可室家保聚。不至投畀远方。是非所以爱惜保全。适长其遂非怙终之习。而轻于捍法也。且使此等幸逃法网之人。聚集京师。尤为有损无益。嗣后凡满洲犯有军流遣罪。如系寻常事故。仍照旧例枷责完结。倘有似此寡廉鲜耻之徒。其人既甘为败类。又何必复以满洲成例待之。自应削去户籍。依律发遣。其如何完结之处。该部逐案声明请旨。庶不致日久高下其手之弊。其汉军人犯。无论军流徒罪。俱即斥令为民。照所犯定例发遣。不必准折枷责。著为例。所有此案之刘煊。马元龄。即著发往烟瘴地面充军。并将此通行晓谕知之　　

○蠲免直隶固安、永清、东安、武清、霸州、保定、文安、大城、宛平、宝坻、蓟州、宁河、滦州、清苑、新城、博野、望都、蠡县、祁州、雄县、安州、高阳、新安、河间、献县、肃宁、任邱、交河、景州、东光、天津、青县、静海、沧州、南皮、盐山、庆云、津军厅、平乡、广宗、钜鹿、唐山、任县、永年、邯郸、成安、曲周、广平、鸡泽、威县、清河、磁州、开州、大名、元城、南乐、清丰、东明、长垣、西宁、蔚州、丰润、玉田、冀州、南宫、新河、武邑、衡水、隆平、宁晋、深州、武强、定州、曲阳等、七十四州、县厅、乾隆二十六年。水灾额赋有差　　

○戊戌。上御勤政殿听政　　

○谕、朕此次巡幸木兰。著裕亲王。和亲王。大学士来保。尚书舒赫德。在京总理事务。其月选之文员内。通判州县等官。武员内。八旗护军校。骁骑校。及外省送到之补放水手官。骁骑校。并年满千总等官弁。俱著王大臣照例验看。至外省督、抚、提、镇等奏摺。著照例自启銮之日为始。俱赍赴在京总理处加封。交内阁随本呈送行在。候朕批示。随本发回。仍于在京总理处交赍摺人祇领。该部通行传谕知之　　

○湖广总督爱必达奏、湖北各营兵米。除郧阳、荆门、二协营。全支本色。其余督抚两标。及武昌、襄阳等、二十二标协营。向系本折兼支。并有全支折色者。内除卫昌营。每石折银七钱。复于耗羡下。宽给三钱。余营俱仅折七钱。生齿日繁。粮价日贵。实不敷买食。查宝武局。每年铸钱。除搭放兵饷外。尚余五万七千余串。例发售以平市价。请即于此项下。照每营折色银数。每发钱一串。较之发银。每两可余一钱七八分。藉以多买米粮。扣存米折银两。即还铸本。至此项局钱。每串作银一两。除去成本。犹有余息。而改给米折之外。尚余钱二万余串。再合之加卯所铸。仍得随时出易。以便民用。从之　　

○以愉郡王弘庆、为宗人府右宗正　　

○己亥。谕、据正白旗满洲奏称、墨尔根城副都统鄂博什、在这前效力。曾赏给云骑尉。今又议赏三等轻车都尉。其所得云骑尉。应居何等。现在咨查该部等语。此次平定伊犁回部。有军功出众者。一经奏报。即交部议叙。给与世职。原属鼓励戎行之意。今大功告竣。通行查核。从前曾赏世职人员。该部自应分别办理。盖世职之崇卑。视军功之大小。现在议给之职。若大于从前所赏者。即销去前职。尚属可行。至前后功次略同。俱令留袭。既属太过。或将前次功牌注销。专论后来功赏。亦未免偏枯。此间权衡较量。必通计前后所得功次。应给何职。酌量定议。方为平允。著该部将此次议给世职各员。通行查核画一办理具奏　　

○谕军机大臣等、前因京师豆价昂贵。是以降旨。令于奉天各属。购买五万石。由海运搭解来京应用。令据侍卫瑚什奏称、奉天一带。亦因雨水稍多。道路泥泞。现在田禾间有被淹之处等语。朕思奉属既多雨水。即本地采买。或亦未免艰于运送。著传谕朝铨等、酌量情形。通盘筹算。倘购办稍有未便。即不必拘泥前旨。竭蹷办运。至该处现在雨水多寡。及有无伤损田禾。并目下曾否晴霁之处。著一并作速奏闻。以慰廑念　　

○旌表守正捐躯之广东东莞县民陈仪锡女陈氏
  </div>
  <div class="pagination">
   <a href="清实录乾隆朝实录_page908.html">
    上一页
   </a>
   <span>
    ...
   </span>
   <a href="清实录乾隆朝实录_page904.html">
    904
   </a>
   <a href="清实录乾隆朝实录_page905.html">
    905
   </a>
   <a href="清实录乾隆朝实录_page906.html">
    906
   </a>
   <a href="清实录乾隆朝实录_page907.html">
    907
   </a>
   <a href="清实录乾隆朝实录_page908.html">
    908
   </a>
   <span class="current-page">
    909
   </span>
   <a href="清实录乾隆朝实录_page910.html">
    910
   </a>
   <a href="清实录乾隆朝实录_page911.html">
    911
   </a>
   <a href="清实录乾隆朝实录_page912.html">
    912
   </a>
   <a href="清实录乾隆朝实录_page913.html">
    913
   </a>
   <a href="清实录乾隆朝实录_page914.html">
    914
   </a>
   <span>
    ...
   </span>
   <a href="清实录乾隆朝实录_page910.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
