<!DOCTYPE html>
<html>
<head>
    <meta charset="UTF-8">
    <title>钦定续通志 - 第 192 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 192 页/共 284 页</h1>
    <div class="content">　　怀敏以防授西头供奉官加閤门只候歴知隰莫保三州累迁康州刺史知雄州就迁西上閤门使上平燕策防嵗旱塘水涸懐敏虑契丹使至测知其广深乃拥界河水注之塘复如故召对邉事复还雄州改莱州团练使浊流砦兵叛杀官吏清去怀敏兵掩袭尽诛其党徙沧州怀敏为王徳用妹壻徳用贬亦降知滁州陜西用兵起为泾原路马步军副总管兼泾原秦凤两路经略安抚副使既入对以曹玮尝所被介胄赐之令制置鄜延环庆两路存废砦栅迁鄜延路副都总管进殿前都虞候知延州范仲淹言其猾懦不知兵复徙泾原路兼招讨经略安抚副使庆厯二年元昊防镇戎军怀敏出瓦亭砦督诸砦兵御敌与诸将防兵养马城闻元昊徙军新壕外怀敏议质明袭之乃分诸将为四路趣定州砦縁边都廵检使刘湛向进行次赵福堡遇敌战不胜保向家峡怀敏使泾原路都监赵珣知镇戎军曹英并镇戎军西路廵检李良臣孟渊援之俄报敌已拔栅逾边濠懐敏入保定川砦敌毁板桥断其归路别为二十四道以过军环围之又絶定川水泉上流以饥渇其众环度路都监刘贺率蕃兵鬭于河西不胜余众溃去懐敏为中军屯塞门东偏曹英等又败扵塞之东北隅英靣被流矢仆壕中懐敏所部兵见之奔骇懐敏为众蹂躏防死舆致瓮城乆之乃苏复选士据门桥挥手刃以拒入城者赵珣等以骑军四合御敌敌众稍却然大军无鬭志珣驰入劝懐敏还军中是夕敌遂聚火围城四隅懐敏夜召诸将谋质明结阵走镇戎军因谕其亲军左右及在后者皆毋得动平明从吾徃安西堡以英珣为先锋贺思纯为左右翼知和为殿聴中军鼓乃得行至卯鼔未作怀敏先上马而大军按堵未动怀敏周麾者再将径去有执鞚者劝不可怀敏不得已乃还使叅谋郭京等取刍城中未至怀敏复上马叱执辔者使去驭者又不聴防劒将击之士卒遂散懐敏驱马东南驰二百里至长城濠路已断敌周围之遂与诸将皆遇害余军九千四百余人马六百余匹为敌所断其子宗晟与赵正郭京承受王昭明等还保防川初懐敏令军中歩兵毋得动及前阵已去后军多不知者故皆得存时韩质郝从政胡息以兵六千保莲华堡刘湛向进兵一千保向家峡皆不赴援扵是敌长驱抵渭川幅员六七百里焚荡庐舎屠掠民畜而去奏至帝嗟悼久之赠懐敏镇戎军节度使兼太尉同时战没者皆赠官有差复降向进等官落郝从政赵瑜职懐敏通时事善人情故多以才荐之及用为将而轻率昧于应变遂至覆军帝念之赐谥忠隠子宗晟宗夀宗礼宗师皆迁官曹利用字用之赵州宁晋人父谏擢明经第官崇仪使利用慷慨有志操諌卒补殿前承防改右班殿直迁鄜延路走马承受公事景徳元年契丹侵河北帝幸澶州射杀契丹大将达兰契丹欲收兵去使王继忠议和择可使契丹者时利用奏事行在枢宻院请以利用应选帝曰此重事也毋轻用人明日枢宻使王继英又荐利用遂授閤门祗候假崇仪副使奉书诣契丹军【按宋史真宗本纪载契丹遣李兴附王继忠宻表请和及曹利用使契丹在景徳元年十月时契丹虽请和犹攻瀛兾诸州十一月帝始亲征契丹国志亦云真宗亲驾澶渊是时利用之书已通据此则继忠议和及利用使契丹非真宗幸澶渊后事也辽史圣宗本纪载继忠议和亦在师未次澶渊之先利用来请和则在师次澶渊后所载互异】帝语利用曰契丹南来不求地则邀赂尔闗南地归中国已久不可许汉以玉帛赐单于有故事利用对曰彼若妄有所求臣不敢生还帝壮其言利用驰至军中契丹主母见利用果议闗南地利用拒之遣其臣韩来报命利用再使契丹契丹主母曰晋徳我畀我闗南地周世宗取之今冝还我利用曰晋人以地畀契丹周人取之我朝不知也若嵗求金帛以佐军尚不知帝意可否割地之请利用不敢以闻其政事舎人髙正始遽前曰我引众以来图复故地若止得金帛归则愧吾国人矣利用曰子盍为契丹熟计使契丹用子言恐连兵结衅不息非国利也契丹度不可屈和议遂定利用奉约书以归擢东上閤门使忠州刺史契丹遣使来聘遂命利用迎劳之知宜州刘永规驭下残酷军校陈进乘众怨杀永规叛陷栁城县围象州掠广州岭南骚动帝谓辅臣曰朕固忧逺方守将非其人以起边衅今果然曹利用晓方略尽心于事其以为广南安抚使岭南平迁引进使歴客省使嘉州防御使大中祥符七年拜枢宻副使加宣徽北院使天禧元年同知枢宻院事二年进知枢宻院事遂拜枢宻使四年同中书门下平章事利用在位既乆颇恃功初辅臣丁谓李廸争论帝前廸斥谓奸邪因言利用与之为朋党利用曰以片文遇主臣不如廸捐躯以入不测之敌廸不逮臣廸坐是免而利用以检校太师兼太子少保为防灵观使进尚书右仆射封韩国公干兴初加左仆射兼侍中武宁军节度使景灵宫使进鲁国公诏如曹彬给公使钱歳万缗契丹使者肃从顺桀骜称疾留馆下不时发朝廷遣使问劳相望于道利用请一切罢之从顺乃引去天圣三年加司空五年改封郓国公【按东都事略载利用进尚书右仆射封韩国公干兴元年进封鲁国公天圣五年改封郓国公宋史本传俱失载今据补】章献太后临朝入人与贵戚稍能轩轾为祸福而利用以勲旧自居不恤也凡内降恩力持不予左右多怨太后亦严惮之称曰侍中而不名利用奏事帘前颇不祗肃或以指爪击带鞓左右指以示太后曰利用在先帝前何敢尔耶太后颔之利用又奏抑内降恩难屡却亦有不得已从之者人以是谗之或绐太后曰蒙恩得内降辄不从今利用家媪隂诺臣请其必可得矣下之而验太后始疑其私颇衔怒内侍罗从勲得罪太后使利用召崇勲戒敕之利用去崇勲冠帻诟斥良乆崇勲恨之防其从子汭为赵州兵马监押州民赵徳崇诣阙告汭不法事奏上崇勲请徃按治遂穷探其狱汭坐被酒衣黄衣令人呼万歳杖死初汭事起即罢利用枢宻使加兼侍中判邓州及汭诛谪左千牛卫将军知随州又坐私贷景灵宫公钱贬崇信军节度副使房州安置命内侍杨懐敏防送诸子各夺二官没所赐第籍其赀黜亲属十余人宦者多恶利用行至防阳驿懐敏以语逼之利用遂投缳而絶以卒闻后其家请居邓州帝恻然许之命其子内殿崇班渊监本州税明道二年追复节度兼侍中后赠太傅还诸子官赐諡襄悼命学士赵槩作神道碑帝为篆其额曰旌功之碑诏归所没旧产利用性悍梗少通力裁侥幸而其亲旧或有因縁以进者故及于祸然在朝廷忠荩有守始终不少屈死非其罪天下寃之
　　孙继邺字元嗣其先金陵人祖谦事李升为长剑都指挥使南伐闽援兵不至战死父承睿时为小校愤将兵者不如期致其父没乃刺杀之亡去转徙淮楚间久之入京师以策上太宗授左班殿直终左藏库使继邺初以三班奉职监涔阳酒税防宜州陈进反曹利用辟以自随为前驱破贼于象州大乌岭以功迁左侍禁改西头供奉官晁逈荐为閤门祗候上御戎策十数事又用曹玮荐为鄜延路兵马都监徙知环州累迁崇仪副使防修筑洪徳砦与总兵者论事不协绌为冀州兵马都监起知保安军徙泾州使契丹枢宻使曹利用欲用之继邺恶其权盛隂知利用将有祸数以疾辞遂除左龙武军统军致仕利用贬复为崇仪副使累迁西上閤门使出为环庆路副都总管道改泾原路兼知渭州建言萧闗故道前控大川善水草敌骑所从出也诚得属羌与奉赐且羁其酋领使为藩篱则可无西顾忧矣为歩军都虞徙真定路卒
　　张耆字元弼开封人年十一给事真宗藩邸及即位授西头供奉官尝与石知颙侍射苑中连中的擢供备库副使带御器械咸平中契丹侵邉以功迁南作坊使昭州刺史天雄军兵马钤辖邉兵未解徙镇州行营钤辖又徙定州契丹围望都耆与诸将从间道徃援比至城已陷耆与敌战身被数创斩其枭将迟明复战防王继忠为契丹所执耆还请大举讨之辅臣以为不可迁昭州团练使并代州钤辖明年契丹兵复入帝欲亲征耆奏邉事十余条多论兵贵持重及所以取胜者召还入对帝曰卿尝北伐契丹入塞与卿所请兴师之日同悔不用卿策今领守澶州而未得人如何耆请行帝喜命为驾前西面钤辖令至澶州候契丹逺近耆驰骑徃改东面排阵铃辖事平防曹州赵諌告耆受金为人求荐礼部贬供备库使潞州都监久之事稍辨复官管勾皇城司帝以耆歴河东稔邉事召耆问地里险易状耆因言云应蔚朔四郡间遣人以文移至并代间非觇邉虚实即欲熟道路冝宻谕代州使自云应蔚至者由大石谷入自朔至者由士墱入余间道皆塞之以示险迁英州防御使侍卫亲军马军都虞从帝东封迁绛州防御使【东都事略作齐州防御使】殿前都虞时建玉清宫耆疏言谓殚国财力以兴土木之役非所以承天意歴迁威塞军节度使进宣徽南院使兼枢宻副使罢判河阳天禧二年徙镇武寜拜同中书门下平章事判陈州累歴镇安军淮南节度使判夀州召为枢宻使兼羣牧制置使封岐国公【按耆封岐国公宋史本失载据东都事略补】防灵观使先名旻至是表改名耆加尚书左仆射兼侍中歴河阳三城泰寕山南东道昭徳四镇节度使【按东都事畧载耆为防寕山南东道昭徳三镇节度并在拜枢宻使后其为河阳三城节度则在拜枢宻使之前与宋史本传互异】进兼侍中封邓国公章献太后崩以左仆射改镇防国出判许州移襄邓孟许陈夀六州进封徐国公耆为人重宻有智数章献太后微时尝寓其家耆事之甚谨及太后预政宠遇最厚安佚富盛逾四十年所歴藩镇人颇以为优以太子太师致仕卒赠太师兼侍中諡荣僖子二十四人希一利一名最着
　　希一字简翁以父耆任歴官河北縁边安抚副使请徙边兵内地以寛籴费毎州歳为市平以籴邉谷使人不能髙下其价戍卒之孥给粮先军士一日使其家为伍保坐以逃亡之累皆着为法徙成都利州路钤辖真定府路总管累使契丹契丹尝以雄州不当禁渔界河及役白沟两属民为言希一曰界河之禁起于大国统和中今文移尚存白沟本输中国田租我太宗特除之自是大国侵牟立税故名两属恶有中国不役之理契丹语塞以均州防御使卒第利一
　　利一字和叔以防补供奉官歴河北縁邉安抚都监兼閤门通事舎人知广信军谍告契丹侵边利一置酒髙防于谯门敌率众遁去徙知保州雄州契丹刺两属民为兵民不堪其辱利一绥来之有大姓举族南徙慕而来者至二万利一廪振恤且移诘州自是不敢复刺终雄州团练使
　　杨崇勲字寳臣蓟州人祖守斌事太祖为龙防指挥使父全美事太宗为殿前指挥使崇勲以父任为东西班承防事真宗于东宫帝尝曰闻若嗜学吾授若书崇勲自是稍通兵法及前代兴废之事真宗即位迁左侍禁累迁枢密都承防改客省使领羣牧使帝乆不豫防凖罢相入内副都知周怀政谋奉帝为太上皇位太子复相凖尝以谋访崇勲崇勲告其事遂诛怀政擢崇勲邓州观察使不拜乃以内客省使领桂州观察使复兼羣牧使初羣牧置使皆以文臣领之崇勲曰马者战备虽无事可去邪仁宗即位以彰徳军节度观察留后知陈州歴授殿前都指挥使领镇武军节度使拜宣徽南院使兼枢密副使又歴镇南定武军山南东道三镇节度使【按宋史宰辅表及东都事略载崇勲为镇南军节度使在拜宣徽使之前与宋史本互异】章献与仁宗言先帝最称崇勲质信可任大事乃进枢密使明道二年加同平章事以河阳三城节度使判陈州景祐初怀政之弟怀信讼崇勲诬告其兄遂罢同平章事歴知夀亳陈三州契丹将渝盟朝择将备邉崇勲请行复拜同平章事判定州既而老不任事徙成徳军又徙郑州坐其子宗诲纳赇枉法以左衞上将军致仕改太子太保卒赠太尉諡恭密寻改谥恭毅崇勲性贪鄙久任军职当真宗时毎对辄肆言中外事喜中伤人人以是畏之【按宋史此下有夏守恩传已附见守赟中今从删】
　　夏守赟字子美并州榆次人父遇为武骑军校与契丹战没兄守恩给事真宗襄王邸王问其兄弟守恩言守赟四嵗而孤日侍王邸不得时抚养心辄念之王为动容即日召入宫而怜其防聴就外舎后二年复召入王乳母齐国夫人使傅婢拊视之稍长习通文字王为太子守赟典工作事及即位授右侍禁李继迁叛命使绥夏伺边衅迁西头供奉官寄班祗康保裔与贼战没部曲畏诛声言保裔降贼宻诏守赟往察之亷问得状还奏诏恤保裔家帝幸澶渊及祀汾隂为驾前巡检从幸亳州命修行宫转崇仪使提举仓草塲帝甚亲信遣中使问守赟曰欲管军乎为横行使乎守赟曰臣得日近冕旒足矣寻迁西上閤门使提举诸司库务以右千牛卫大将军昭州敕史为枢宻都承防兼领三班院凡十余年累迁步军马军殿前副都指挥使建武镇东保大军节度使进殿前都指挥使徙镇定国守恩坐赃废守赟亦以镇海军节度使罢管军之本镇逾年徙定州路都总管召知枢宻院事既入见帝问西事守赟言平时小障屯兵马不及千余贼兵盛至固守不暇安能出鬭宜并兵以据冲要伺便邀击功或可成帝然之刘平石元孙败人有以降贼诬告者守赟颇辨其枉引康保裔事为质因自请将兵击贼换宣徽南院使陜西马步军都总管兼经略安抚縁邉招讨使然守赟性庸怯寡方略不为士卒所服寻诏驻军河中居数月徙屯鄜州其子随为陜西縁邉招讨副使时晏殊宋绶知枢密院又召守赟同知院事随卒守赟请罢以宣徽南院使天平军节度使歴判相州复为真定府定州等路都总管未至徙髙阳闗都总管就判瀛州卒赠太尉諡忠僖
　　随字君正颇好儒术多从士大夫防以父防为茶酒班殿侍迁右班殿直仁宗即位除内殿承制閤门祗累迁秦州防御使元昊反为鄜延路副都总管随本名元亨与元昊有嫌因奏改焉寻徙环庆路未防复还鄜延元昊为书及锦袍银带投境上以遗金明砦都监李士彬且约与同叛人得之诸将皆疑士彬独随曰此行间耳士彬与世仇若有私约通赠遗岂使众知邪乃召士彬与饮厚抚之士彬感泣后数日果击贼斩首获羊马自効及守赟知枢密院事耀州观察使知亳州刘平石元孙败以随知河中府守赟经略安抚陜西留领会灵观事守赟还复为陜西副都总管兼縁邉招讨副使帝曰朝廷方以邉事委卿卿母以父在机密为嫌时随已病次陜州卒赠昭信军节度使諡庄恪随在邉陲无多战功然慎重少过
　　狄青字汉臣汾州西河人善骑射初骑御马直选为散直寳元初赵元昊反诏择卫士从邉以青为三班差使殿侍延州指使时偏将屡为贼败士卒多畏怯青勇于临敌常为先锋凡四年前后大小二十五战中流矢者八破金汤城略宥州罗密翠香摩诺尔桒罗沁七家口等族燔积聚数万收其帐二千三百生口五千七百又城桥子谷筑招安丰林新砦大郎等堡皆扼贼要害尝战安逺被创甚闻冦至即挺起驰赴众争前为用临敌被发带铜面具出入贼中皆披靡莫敢当【谨按通鉴辑覧】
　　【御批青猛鋭善战所向披靡乃其勇畧使然非被发面具足以制胜史家艳称其事洵为骛竒失实】尹洙为经略判官青以指使见与谈兵善之荐于经略使韩
　　范仲淹曰此良将材也二人一见竒之待遇甚厚仲淹以左氏春秋授之曰将不知古今匹夫勇尔青折莭读书悉通秦汉以来将帅兵法由是益知名以功累迁西上閤门副使擢秦州刺史泾原路副都总管经略招讨副使帝以青数有战功欲召见问方略防贼防渭州命图形以进元昊称臣徙真定路副都总管歴迁马歩军副都指挥使保大安逺二军节度观察留后青奋行伍十余年而贵是时面湼犹存【按文献通考载宋沿五代兵制诸军悉黵靣为字以识军号胡寅谓籍民为兵无罪而黥之乃至不仁者所为是也青自行伍显贵面湼犹存即其后不欲除去盖以示不忘本云】帝尝敕青傅药除字青指其面曰陛下以功擢臣不问门地臣所以有今日由此湼尔臣愿留以劝军中不敢奉诏以彰化军节度使知延州擢枢密副使皇祐中广源州蛮侬智髙及陷邕州又破沿江九州围广州岭外骚动杨畋等安抚经制蛮事【按宋史本作杨畧考宋史仁宗本纪及长编并作皇佑四年六月命屯田员外郎直史馆杨畋安抚广南经制蛮事以师乆无功降知鄠州据比作杨略误今改】师乆无功又命孙沔余靖为安抚使讨贼帝犹以岭南为忧青上表请行翌日入朝自言臣起行伍非战伐无以报国愿得蕃落骑数百益以禁兵羁贼首致阙下帝壮其言遂除宣徽南院使宣抚荆湖南北路经制广南盗贼事置酒垂拱殿以遣之时智髙还据邕州青合孙沔余靖兵次宾州先是蒋偕张忠皆轻敌败死军声大沮青戒诸将毋妄与贼鬭聴吾所为广西钤辖陈曙乘青未至辄以步卒八千击贼溃于昆仑闗殿直袁用等皆遁青曰令之不齐兵所以败晨防诸将堂上揖曙起并召用等三十人按以败亡状驱出军门斩之沔靖相顾眙诸将股栗已而顿甲更令调十日粮众莫测觇者还以为军未即进青明日乃整军骑一昼夜絶昆仑闗出归仁铺先布阵成列贼既失险遂悉众出战前锋孙节搏贼死山下贼气鋭甚沔等惧失色青执白旗麾骑兵纵左右翼出贼不意大败之追奔五十里斩首数千级其党黄师宓侬建中智中及伪官属死者五十七人生擒贼五百余人智髙夜纵火烧城遁去迟明青按兵入城获金帛钜万杂畜数千招复老壮七千二百常为贼所俘胁者慰遣之枭黄师宓等邕州城下敛尸筑京观于城北隅时贼尸有衣金龙衣者众谓智髙已死欲以上闻青曰安知非诈耶宁失智高不敢诬朝廷以贪功也复为枢密副使迁防国军节度使河中尹还至京师帝嘉其功拜枢密使优进诸子官秩始交阯愿出兵助讨智髙余靖言其可信具万人粮于邕钦二州待之诏以缗钱三万赐交阯为兵费计贼平厚赏之青至檄余靖无通使假兵即上奏曰李徳政声言将步兵五万骑一千赴援非其情实且假兵于外以除内防非我利也以一智髙而横蹂二广力不能讨乃假兵蛮夷蛮夷贪得忘义因而啓乱何以御之请罢交阷助兵从之贼平人服其有逺略青在枢密四年每出士卒辄指目以相矜夸又言者谓青家数有光怪请出青于外以保全之不报嘉祐初京师大水青避水徙家相国寺行止殿上人情颇疑廼罢青为同中书门下平章事出判陈州明年疽发髭卒赠中书令諡武襄青为人慎密寡言其计事必审中机防而后行师先正部伍明赏罚与士同饥寒劳苦虽敌猝犯之无一士敢后先者故其出常有功尤喜推功与将佐始与孙沔破贼谋一出于青贼既平经制余事悉以诿沔退若不用意者沔始叹其勇既又服其为人自以为不如也尹洙以贬死青悉力赒其家事子谘咏并为閤门使咏数有战功熈寕元年神宗考次近世将帅以青起行伍而名动中外深沉有智略能以畏慎保全终始慨然思之命取青画像入禁中御制祭文遣使赍中牢祠其家
　　张玉字寳臣保定人以六班散直狄青麾下筑青涧招安砦遇夏兵三万有驰铁骑挑战者玉单持铁简出鬬取其首及马军中因号曰张铁简以状闻仁宗曰真勇将也以为本路同巡检从征侬智髙抵归仁驿贼列三鋭陈以逆官军军小郤玉率右厢突骑横贯贼垒贼大溃帝召见使作锐陈于殿廷下观破贼之势擢为广西钤辖徙大名进龙神四厢都指挥使为副都总管谅祚攻大顺城玉以兵三千夜击之惊溃而去累迁昭州防御使徙泾原熈宁中庆州卒叛玉袭逐于石门卒穷蹙请降玉斩二百人坐夺职降为陵州团练使居数月复之王韶开熈河玉迁宣州观察使为副都总管河北置三十七将以玉为第一将入为马歩军都虞卒赠建雄留后
　　孙节开封人少隶军籍以才勇补右侍禁与狄青同在延州数攻破敌砦有功累迁西京左藏库副使及青讨智髙辟隶麾下至归仁铺节为前锋直前搏战贼锐甚节鏖山下俄中枪而没特赠忠武军节度留后封其妻为仁夀郡君官其子二人从子三人给诸司副使奉终其丧
　　郭逵字仲通父斌自邢徙洛康定中兄遵死于敌録逵为三班奉职隶西帅范仲淹麾下仲淹勉以问学延安清刚社募兵误杀熟将论死逵请而免之活壮士十三人时方议取灵武逵言地逺而食不继城大而兵不多未见其利未防泾原任福以全军败没人服其先见陈执中安抚京东奏为驻泊将执中与賔佐论当今名将共推葛懐敏逵曰懐敏他日必败朝廷事执中始怒居数日问曰君何以知葛懐敏非名将而败事邪曰喜功徼幸徒勇无谋可擒也执中叹曰君真知兵懐敏既覆师矣为真定兵马监押保州卒叛田况遣逵况招之逵与乱者侍其臻尝同事范仲淹驰至城下示以旧所佩紫囊臻识之即与其党韦贵史克顺邀逵登城既见申谕祸福众或疑不即下曰若降恐不免逵请以身为质于是开城降以防加閤门祗环庆兵马都监厯泾原都监防古渭城转通事舎人徙河北縁邉安抚都监副吴奎使契丹防其主受尊号入观礼使还黜为汾州都监厐籍镇河东俾权忻州契丹来求天地庙地籍不能决以诿逵逵访得太平兴国中故牍证为王土檄报之契丹愧伏湖北溪蛮彭仕义叛命逵为本路钤辖兼知澧州得蛮亲信为乡导尽平诸隘遂破其所居桃花洲仕羲弃城走余众悉降迁礼賔使徙知邵州武冈蛮反逵又讨平之累迁容州观察使泾原路副都部署治平二年以检校太保同签书枢宻院旋出领陜西宣抚使判渭州逵虽立军功而骤跻政地神宗即位迁静难军留后召还改宣徽南院使判郓州至郓七日徙镇鄜延种谔受威明山降取绥州夏人遂诱杀知保安军杨定朝议以邉衅方起欲弃绥州逵曰夏人既杀王官而又弃绥不守示弱已甚且明山举族来归当何以处之既而夏人欲以塞门安逺二砦来易朝廷许之逵曰此正商于六百里之防也非先交二砦不可与遣其属赵卨薛昌朝与夏使议唯言砦基卨曰二砦之北旧有三十六堡且以长城岭为界西至王祥符所移书固在也虏使惊不能对乃寝其请初诏焚弃绥州逵匿而不下至是帝问大臣皆莫知逵始自劾向者违诏防之罪帝手诏褒答加检校太尉雄武军留后韩绛宣抚陜西主种谔计图取横山与逵议出兵逵曰谔狂生耳朝廷徒以家世用之必误大事绛怒以为沮挠奏召逵还明年庆州乱出判永兴徙秦州王韶开熙河逵案其不法朝廷遣蔡确鞫之谓逵诬罔落宣徽使知潞州寻徙太原复宣徽使交阯李干徳陷邕管召为安南行营经略招讨使兼荆湖广南宣抚使请鄜延河东旧吏士自随将行宴于便殿赐中军旗章劒甲以示宠次长沙先遣将复邕廉至广西讨防广源州降守将刘应纪又防决里隘乘胜取桄榔门州大战富良江斩其伪王子洪真干徳穷蹙奉表归命时兵夫三十万人冒暑渉瘴地死者过半至是与贼隔一水不得进乃班师坐贬左卫将军西京安置屏处十年哲宗即位复左屯卫大将军致仕起知潞州进广州观察使知河中府请老改左武卫上将军卒赠雄武军节度使逵抗慨喜兵学神宗尝访八阵遗法对曰兵无常形是特竒正相生之一法尔因为帝论其详在延安使以教兵乆不就逵择诸校习金鼔屯营者六十四人使人教一队顷刻而成尤善用偏禆每至所部令人自言所能暇日阅按之故临阵皆尽其技李复圭治庆州之败既斩李信刘甫又欲罪鄜延都廵检使白玉王见逵托以后事且泣言不得终养母逵哀之不遣申救甚力得免已而玉大防于新砦神宗谓逵曰白玉能以功补过卿之力也毎战先招懐后战鬬爱惜士卒不妄加诛戮其杀贼妇女老弱者皆不赏虽坐征南无功久废犹隠然为一时宿将云







　　钦定续通志卷三百二十五
<史部,别史类,钦定续通志>
　　钦定四库全书
　　钦定续通志卷三百二十六
　　列传
　　宋【三十】
　　吴育　　　　宋绶【敏求昌言】　李若谷【淑夀朋复圭】王博文【畴】　　王鬷　　　李谘
　　程戡　　　　夏侯峤　　盛度
　　丁度　　　　张观　　　郑戬
　　明镐
　　吴育字春卿建州建安人也父待问累官礼部侍郎致仕育少竒颍博学举进士试礼部第一中甲科除大理评事迁寺丞歴知临安诸暨襄城三县自秦悼王葬汝州其后子孙从葬及岁时上冡皆以宦官典防颇扰州县育在襄城请凡官所须皆具成数毋容使者妄索民甚便之宗子所过纵鹰犬暴民田及入襄城境辄相戒约毋敢纵者举贤良方正擢著作郎【按欧阳修撰育墓志作著作佐郎】直集贤院通判苏州还知太常礼院奏定礼文名太常新礼庆厯祀仪改右正言歴三司盐铁户部二判官【按文献通考盐铁户部度支谓之三司墓志载育为户部度支二判官未尝为盐铁与宋史本传异】寻以本官知谏院元昊僭号议出兵讨之育言元昊虽称蕃臣其尺赋斗租不入县官服叛不常请置之示不足责且已僭舆服势必不能自削宜援国初江南故事稍易其名可以顺拊而收之不报复上言宜先以文诰告谕如尚不賔第严约束明坚壁清野以挫其锋勿贪功轻进时方鋭意征讨不听既而覆军无功卒封元昊为夏国主如育所议育又言元昊见朝廷比年与西域诸戎不通朝贡乃得以利啗隣境固其巢穴无肘腋之患跳梁猖獗肆而不顾请募士谕嘉勒斯赉及他蕃部离散其党与使并力以攻而均其恩赐此伐谋之要也因録上真宗时通西域诸蕃事迹除知制诰进翰林学士迁礼部郎中契丹与元昊搆兵元昊求纳款契丹遣使请勿纳元昊朝廷未知所答育因言契丹通好已久不可纳一叛羌以失其懽今彼相鬬鬬久不解可观形势乘机立功万一过计纳之臣恐契丹窥兵赵魏朝廷不得元昊毫髪之助而太行东西且有烟尘之警宜使人谕元昊曰契丹汝世姻当顺契丹如故然后许汝归款告契丹曰已诏元昊如能投谢辕门即听内附若犹坚拒当为讨之如此皆不能归罪我矣于是召两制同上对卒不易育议寻知开封府庆厯五年拜右谏议大夫枢密副使未几除叅知政事山东盗起帝遣中使按视还奏盗不足虑兖州杜衍郓州富弼山东人尊爱之此可忧也帝欲徙二人于淮南育曰盗诚无足虑小人乘时以倾大臣祸几不可御矣事遂寝向绶知永静军为不法疑通判江中立发其阴事因搆狱以危法中之中立自经死绶宰相子大臣有营助欲傅轻法育曰不杀绶无以示天下卒减死一等流南方御史唐询请罢制科帝刋其名以付中书育奏疏驳议帝是育言因谕辅臣曰彼上言者乞从内批行下今乃知欺罔也育请岀姓名按劾以明国法育在政府遇事敢言与宰相贾昌朝数争议上前左右皆失色育论辨不已乃请曰臣所辨者职也顾力不胜愿罢臣职乃复以为枢密副使明年大旱御史中丞高若讷论奏遂罢昌朝育归给事中班未几出知许州徙蔡州州故多盗育严伍保之法以检制盗贼时京师有告妖人千数聚确山者诏遣中使往招捕者十人至则以巡检兵往索之育曰此特乡民用浮图法相聚以利钱财尔一弓手召之可致今以兵往是趣之乱也顷之召十人至械送阙下皆无罪释之而告者伏辜寻以资政殿学士知河南府徙陜州又上书论诏狱为不便迁礼部侍郎知永兴军召兼翰林侍读学士以疾辞且请便郡帝语大臣曰吴育刚正可用第嫉恶太过耳因命知汝州防疾不已又请居散地以集贤院学士判西京留司御史台外台旧不领民事时张尧佐知河阳民讼久不决多诣育诉育为辨曲直判书状尾【按文献通考云两京留司御史台谓之留台亦谓之外台又梦溪笔谈载两京留台皆有公字旧为前执政休老养疾之地故例不视事皇祐间吴正肃育为西京留台独举其职即指此也】尧佐畏惧奉行复为资政殿学士兼翰林侍读学士疾少间复知陜州进资政殿大学士召还判尚书都省一日侍读禁中帝因语及臣下毁誉多出爱憎卿所当慎也育曰知而形之言不若察而行之事圣主之行如日月之明进一人使人皆知其善出一人使人皆晓其恶则阴邪不能构害公正可以自立百王之要道也帝数欲大用为谏官刘元瑜诬奏育在河南尝贷民出息钱久之除宣徽南院使鄜廷路经畧安抚使判延州夏人既称臣而并边种落数侵耕为患厐籍守并州欲筑堡备之育谓要契未明而亟城则羌人必争争而受患者必麟府也移文河东又遗籍手书及疏于朝不报既而夏人果犯河外陷骁将郭恩而太原将佐皆得罪去疾复作辞不任边事求解宣徽使复以为资政殿大学士尚书左丞知河中府徙河南病卒年五十五赠吏部尚书諡正肃育性明果所至作条教简疎易行而不可犯遇事不妄即人不能挠辨论明白使人听之不疑初尹开封范仲淹在政府因事与仲淹忤既而仲淹安抚河东有奏请多为任事者所沮育取可行者固行之其在二府待问以列卿奉朝请育不自安请罢去不听及出帅永兴时待问尚亡恙肩舆迎侍时人荣之弟充为宰相自有传
　　宋绶字公垂赵州平棘人父臯尚书度支员外郎直集贤院绶防聪警为外祖杨徽之所器爱徽之无子家藏书悉与绶绶母亦知书每躬自训教徽之卒遗奏补太常寺太祝年十五召试中书真宗爱其文迁大理评事听于秘阁读书大中祥符元年复试学士院为集贤校理与父臯同职后赐同进士出身迁大理寺丞除左正言同判太常礼院久之判三司凭由司建言比岁下赦令释逋负后期未报者六十八州请于诸路选官考覈期半月以闻于是脱械系者三千二百人蠲积负数百万擢知制诰判吏部流内铨兼史馆修撰同修真宗实録天圣三年为翰林学士兼侍读学士勾当三班院始诏读唐史固求解三班以颛进讲同修国史迁中书舎人昭应宫灾罢二学士逾年复翰林学士史成迁尚书工部侍郎时章献太后犹称制五日一御承明殿垂决事仁宗未尝独对羣臣绶请令中书枢密院宜约唐先天制度非军国大事及大除拜皆前殿取防臣僚亦止前殿对书上忤太后意改龙图阁学士出知应天府太后崩帝思绶言召还将大用宰相张士逊沮止之复加翰林侍读学士诏定章献明肃章懿太后祔庙礼绶援春秋考仲子之宫唐仪坤庙故事【按宋史本传作坤仪庙考新唐书后妃传及文献通考载睿宗景云元年别立庙曰仪坤以享昭成皇后至开元中肃明皇后亦依前仪坤庙安置今据改】请别立章懿太后庙建名奉慈以安神主从之始置端明殿学士以命绶【按宋史太宗本纪太平兴国五年改端明殿学士为文明殿学士以程羽为之程羽实为文明殿学士非端明殿学士也职官志载仁宗明道二年改承明殿为端明殿复置端明殿学士以翰林侍读学士宋绶为之宋称端明殿学士则自此始故史称始置】绶固辞因上言帝王御天下在总揽威柄一纪以来令出帘帷自陛下躬亲万务内外延首思见圣政而赏罚号令未能有过于前日岂非三事大臣不能推心悉力以辅陛下之治邪顷太后朝多吝除拜而邪幸或径取升擢议者谓恩出太后今恩赏虽行又谓自大臣出非大臣朋党罔上何以得此朋党之为朝廷患古今同之或窥测帝防密令陈奏或附防已意以进退人大官市恩以招权小人趋利以售进此风寖长有蠧邦政整齐纲纪正在今日帝大感悟及张士逊罢遂拜绶参知政事初有诏罢修寺观而章惠太后营王中正旧宅为道观谏官御史言之帝曰此太后奁中物也谏官御史欲邀名邪绶进曰彼岂知太后所为哉第见兴土木违近诏尔郭皇后废帝命绶作诏云【按隆平集载尚美人出宫帝召绶面草诏当求德阀云云长编亦载尚杨二美人之出宫也帝令参知政事宋绶面作诏书与云郭皇后废帝命绶作诏互异】当求德阀以称坤仪既而左右引富人陈氏女入宫绶曰陛下乃欲以贱者正位中宫不亦与前日诏语戾乎王曽入对又论奏之帝曰宋绶亦如此言时大臣继有论者卒罢之帝春秋富天下久无事绶虑宴乐有渐乃言人心逸于久安患害生于所忽故立防于无事销变于未萌事至而应不亦殆欤臣愿饬励羣司不以承平自怠又上驭下之道有三临事尚乎守当机贵乎断兆谋先乎密能守则奸不能移能断则邪不能惑能密则事不能挠愿陛下念之至若深居燕闲声味以调六气节宣以顺四时保养圣躬宗社之休也再迁吏部侍郎时宰相吕夷简王曾论议数不同绶多是夷简而参知政事蔡齐间有所异政事由此依违不决于是四人者皆罢绶以尚书左丞资政殿学士留侍讲筵权判尚书都省岁余加资政殿大学士以礼部尚书知河南府元昊反刘平石元孙败没帝以手诏赐大臣居外者询攻守之策绶画十事以献复召知枢密院事迁兵部尚书参知政事时绶母尚在绶既得疾不视事犹起居自力区处后事寻卒赠司徒兼侍中諡宣献【按范镇撰宋敏求墓志载父绶兵部尚书参知政事赠太师中书令尚书令燕国公諡曰宣献】绶性孝谨清介言动有常家藏书万卷亲自校雠博通经史百家笔札精妙朝廷大议论多绶所裁定及卒帝多取其书字藏禁中子敏求敏求字次道赐进士及第为馆阁校勘出为签书集庆军判官王尧臣修唐书以敏求习唐事奏为编修官持祖母丧诏令居家修书卒丧同知太常礼院累擢知制诰修仁宗实録兼判太常寺英宗在殡有言宗室服疎者可嫁娶敏求以大行未引不可逾年又有言者敏求言宗室义服服降而练可嫁娶矣坐前后议异贬秩知绛州王珪范镇乞留之使成实録神宗曰典礼国之所重而误谬如是安得无责然敏求议初不误曽公亮恶礼院刘瑾附敏求为説故因是去之是嵗即诏还王安石用事恶吕公着尝论奏青苗之害诬其言韩欲因人心如赵鞅兴晋阳之甲以逐君侧之恶出知颍州敏求当草制安石谕防使明着罪状敏求但言敷陈失实安石怒白于帝命陈升之改其语敏求因请解职未听防李定自秀州判官除御史敏求又封还词头遂以本官右谏议大夫奉朝请防试贤良方正孔文仲对语切直擢寘优等安石愈怒罢文仲人为敏求惧帝独全防之除史馆修撰集贤院学士邓润甫为帝言比羣臣多尚告讦非国家之美宜登用敦厚之士以变薄俗乃加敏求龙图阁直学士命修两朝正史元丰二年卒年六十一特赠礼部侍郎敏求家藏书三万卷皆略诵习熟于朝廷典故士大夫疑议必就正焉所著书甚富学者多咨之尝建言河北陜西河东举子性朴茂而词藻不工故登第者少请令转运使择荐有行艺材武者特官之使人材参用而士有可进之路又州郡有学舎而无学官故士轻去乡里以求师请置学官后颇施行之族弟昌言
　　昌言字仲谟以荫为泽州司理参军州有杀人狱昌言疑其寃迹捕得真犯者稍迁河阴发运判官河阴有凶盗杀人而鬻之如是十余年又县吏与市井少年共为胠橐昌言悉穷治之擢都水监丞熙宁初河决枣彊而北昌言建议欲于二股河口西防新滩立土约障水使之东流侯稍深即断北流纵出葫卢下流以除恩冀深瀛水患诏从之提举河渠王亚以为不可成不如修生隄朝廷遣翰林学士司马光往视如昌言策不两月决口塞光奏昌言独有功迁开封府推官同判都水监汴水涨昌言请塞訾家口已而汴流絶监丞侯叔献唱为昌言罪昌言惧求知陜州歴濮冀二州河决曹村召判都水监徃防河堤灵平埽成转少府监卒
　　李若谷字子渊徐州丰人举进士补长社县尉州葺兵营课民输木檄尉受之而吏以不中程多退斥欲苛苦输者因以取赇若谷度财别其长短大小为程置庭中使民自输改大理寺丞知宜兴县官市湖洑茶岁约户税为多少率取足贫下若谷始置籍备勾检茶恶者旧没官若谷使归之民许转贸以偿其数知连州真宗将朝谒太清宫选通判亳州累迁度支员外郎出为京东转运使防河决白马调取刍楗同列卢士伦协三司意趣刻扰州县而若谷寛之士伦构于朝徙知陕州盗聚青灰山久不散遣牙吏持榜招谕之盗杀其党与自归改梓州天圣初判三司戸部勾院使契丹陛辞不俟垂请对乃遽诣长春殿奏事罢知荆南士族元甲恃荫屡犯法若谷杖之曰吾代若父兄训之尔王防正为驻泊都监挟太后姻横肆若谷绳以法监司右蒙正奏徙若谷潭州洞庭多盗数邀商人船杀人辄投尸水中前此捕获多以尸无騐每贷死他州久复逃归为患若谷擒致之磔于市自是防稍息徙知滑州河齧韩村堤夜驰往督兵为大埽至旦堤完以右谏议大夫知延州州有东西两城夹河秋夏水溢防辄圮役费不可胜纪若谷乃制石版为防押以巨水后虽暴水不复坏官仓依山而贮谷少若谷使作露囤囤可贮二万斛他郡多取法焉迁给事中知夀州安丰芍陂有南北两渠可溉田万余顷因旱岁豪右多侵耕其间夏雨溢坏田辄盗决之陂失灌溉之利若谷擿冒占田者逐之每决辄调濒陂诸豪使塞堤盗决乃止加集贤院学士知江宁府徙知河南府改枢密直学士知并州并多降人喜盗窃籍累犯者以三人为保有犯并坐之悛者削去籍名进尚书工部侍郎龙图阁直学士知开封府【按宋史宰辅表及宋宰辅编年録俱作权知开封府】拜参知政事建言风俗媺恶在上之人作新之君子小人各有其类今一目以朋党恐正人无以自立矣帝然之为下诏谕中外以耳疾辞位罢为资政殿大学士吏部侍郎提举防灵观事【按宋宰辅编年録云宫观置提举自若谷始】以太子少傅致仕卒年八十赠太子太傅諡康靖若谷性资端重在政府议论常近寛厚治民多智虑恺悌爱人其去也多见思云子淑
　　淑字献臣年十二真宗幸亳献文行在所真宗竒之命赋诗【按隆平集云命赋朝谒太清宫诗称旨】赐童子出身试秘书省校书郎防准荐之授校书郎馆阁校勘干兴初稍迁大理评事修真宗实録为检讨官书成改光禄寺丞集贤校理为国史院编修官召试赐进士及第改秘书郎进太常丞直集贤院同判太常寺擢史馆修撰再迁尚书礼部员外郎上时政十议改知制诏勾当三班院为翰林学士进吏部员外郎防若谷参知政事改侍读学士加端明殿学士若谷罢进本曹郎中以右谏议大夫知许州岁饥取民所食五种上之帝恻然为蠲其赋权知开封府复为翰林学士中书舎人言者论其在开封多亵近吏人改给事中知郑州徙河阳转尚书礼部侍郎复为翰林学士罢端明殿学士判流内铨复加端明殿学士淑初在郑州作周陵诗国子博士陈求古以私隙讼其讥讪朝廷除龙图阁学士出知应天府累表论辨不报乃请侍养明年复端明侍读二学士判太常寺父丧起复再为翰林学士谏官包拯呉奎等言淑性奸邪又尝请侍养父而不及其母罢翰林学士以端明龙图阁学士奉朝请丁母忧服除为端明侍读二学士迁户部侍郎复为翰林学士御史中丞张升等又论奏之不拜除兼龙图阁学士由是壹郁不得志出知河中府卒赠尚书右丞淑警慧过人博习诸书详练朝廷典故凡有沿革帝多谘访制作诰命为时所称初宋祁作张贵妃制故事妃当册命祁疑进告身非是以淑明典故问之淑心知其误谓祁曰君第进何疑邪祁遂得罪去其倾侧险陂类此子夀朋复圭
　　夀朋字延老庆厯初与弟复圭同试学士院赐进士出身判吏部南曹使行诸陵奏言昭献皇后诞育二圣为国文母独以合葬安陵不及时祭请更其礼从之歴知鳯翔府沧州沧地震坏城郭帑庾夀朋督吏寀缮葺未数月复其旧括芜田三万顷纵民耕之择其壮者使习兵河方北涌遂塞之故道陿夀朋度必东溃谕居人徙避后三县四镇果垫焉司马光出使荐其能加直史馆入直舎人院同修起居注进户部盐铁副使暴得疾卒复圭字审言通判澶州北使道澶民主驿率困惫豪杜氏十八家诡言唐相如晦后每赇吏脱免复圭控籍役之徙知相州自太宗时聚夏人降者五指挥号听子马子弟相承百年无他役复圭斥不如格者选能骑射士补之为度支判官歴知泾州始二税之入三司移折已重转运使又复折覆圭为奏免民以为德歴湖北两浙淮南河东陜西成都六转运使浙民以给衞前役多破产复圭悉罢遣归农令出钱助长召人承募民便之濒海人赖蛤沙地以生豪家量受税于官而占为己有复圭奏蠲其税分以予民熙宁初进直龙图阁知庆州夏人筑垒于其境不犯汉地复圭贪邉功遣大将李信帅兵三千授以阵图使自荔原堡夜出袭击败还复圭斩信自解又遣别将破其金汤白豹西和市斩首数千级【按宋史夏国传李信刘甫种咏等败还郭贵复出兵卭州进袭金汤而夏人已去惟杀所掠老防一二百人以功告防边怨由是大起此云破其金汤等城斩首数千级所载失实】后七日秉常举国入防御史谢景温劾复圭擅兴谪保静军节度副使岁余知光化军张商英言夏人谋犯塞之日久矣与破金汤适相值非复圭生事乃召判吏部流内铨知曹蔡沧州还为盐铁副使以集贤殿修撰知荆南卒复圭临事敏决称健吏与人交不以利害避然轻率躁急无威重喜以语侵人独为王安石所知故既废即起
　　王博文字仲明曹州济阴人祖谏给事太宗藩邸为西京作坊副使博文年十六善属文举进士开封府以回文诗百篇为公卷人谓之王回文淳化三年太宗亲试进士以年少罢归后谏卒官庐州州守刘防叟为言召试舎人院为安丰主簿歴迁殿中丞陈尧咨荐之试中书赐进士第擢知濠州歴真州改监察御史以疾请出知海州徙密州负海有盐岁饥民多盗鬻吏捕之辄抵死博文请弛盐禁岁丰乃复从之除殿中侍御史天禧中朱能王先伪为干祐天书事觉能既败死先与其弟就擒诏博文按劾博文唯治首恶胁从者皆以减论还为开封府判官歴陕西转运使属羌萨卜喀以族落数千帐宼原州桞泉镇环州鹁鸽泉砦梧州刺史杜澄内殿崇班赵世隆战没博文劾奏内侍都知周文质押班王怀信为泾原环庆两路钤辖提重兵驻大防砦玩宼逗留耗用边费请用曹玮田敏代之既而文质怀信坐法遂以玮知永兴军使节制边事防玮病不行又用敏为泾原路总管防遂平累迁龙图阁待制判吏部流内铨权发遣三司使事与监察御史崔暨内侍罗崇勲同鞫真定府曹汭狱及还权知开封府进龙图阁直学士知秦州为走马承受贾德昌所毁徙鳯翔府又徙永兴军明年德昌以赃败改枢密直学士复知秦州初沿边军民之逃者必为熟户畜牧又或以遣逺羌易羊马故常没者数百人其禽生羌则以锦袍银带茶绢赏之间有自归而中道为蕃部所得亦不能辨坐法皆斩博文乃遣习知边事者密持信纸徃招至则悉贷其罪由是岁减殊死者甚众朝廷下其法于他路又言河西回鹘多缘互市家秦陇间请悉遣出境戒守臣使讥察之再迁右谏议大夫以龙图阁学士复知开封府出知大名府迁给事中召权三司使遂同知枢密院事逾月而卒赠尚书吏部侍郎博文以吏事进多任剧繁为政务平恕常语诸子曰吾平生决罪至流刑未尝不阴择善水土处汝曹志之然治曹汭狱议者多谓博文希太后防纵崇勲傅致其罪云子畴
　　畴字景彜以父荫补将作监主簿中进士第累迁太常博士翰林学士宋祁提举诸司库务荐畴勾当公事时有宦官同提举者畴言于中书曰翰林先进畴恐不得事然以朝士大夫为阉人指使畴实耻之辞不就用贾昌朝荐编修唐书仁宗猎近郊畴引十事以谏皇祐中手诏禁贵戚近习私谒者畴献圣政惟公颂召试直秘阁为开封府推官宦者李允良诉其叔父死疑为仇家所毒请发棺验视众欲许之畴独不可曰茍无实是无故而暴尸且安知非允良有奸既而穷治果与其叔父家有怨累擢知制诰以右谏议大夫权御史中丞迁给事中英宗既即位感疾皇太后垂听政后帝疾平犹未御正殿畴屡疏请以时御朝听政及朝谒祠庙防大臣亦以为言自是帝遂听政时诏近臣议仁宗配祭故事冬夏至祀昊天上帝皇地只以太祖配正月上辛祈谷孟夏雩祀孟冬祀神州地只以太宗配正月上辛祀感生帝以宣祖配季秋大飨明堂祀昊天上帝以真宗配而学士王珪等与礼官上议以谓季秋大飨宜以仁宗配为严父之道知制诰钱公辅独谓仁宗不当配祭畴以谓珪等议遗真宗不得配公辅议遗宣祖真宗仁宗俱不得配于礼意未安乃建议请依王珪等议奉仁宗配飨明堂以符大易配考之说孝经严父之礼奉迁真宗配孟夏雩祀以仿唐贞观显庆故事太宗依旧配正月上辛祈谷孟冬祀神州地只余依本朝故事如此则列圣并侑对越昊穹厚泽流光圣裕万祀必如公辅之议则陷四圣为失礼导陛下为不孝违经戾古不可从朝廷以畴论事有补帝与执政大臣皆器异之迁翰林学士尚书礼部侍郎拜枢密副使于是公辅言畴望轻资浅在台素餐不可大用又颇荐引近臣可为辅弼者公辅坐贬畴在位五十五日卒赠兵部尚书諡忠简畴名臣子性介特励风操喜言朝廷事好治容服坐立嶷然言必文未尝慢戏吏治审密文辞严丽其执政未久终于位及所享寿类其父云
　　王鬷字总之赵州临城人举进士授婺州观察推官代还真宗见而异之特迁秘书省著作佐郎知祁县通判湖州累迁尚书度支员外郎兼侍御史知杂事上言方调兵塞决河而近郡灾歉民力雕敝请罢士木之不急者防曹利用得罪鬷以同里为利用所逮黜知湖州徙苏州还为三司盐铁副使时马季良方用事建言京师贾人常以贱价售茶盐交引请官置务收市之季良挟章献婣家众莫敢迕鬷独曰与民竞利岂国体耶遂罢之擢天章阁待制歴左司郎中枢密直学士知益州戍卒有夜焚营杀马胁军校为乱者鬷潜兵环营下令曰不乱者敛手出门无所问于是众皆出命军校指乱者得十余人戮之及旦人莫知也为政有大体不为苛察蜀人爱之拜右諌议大夫同知枢密院事景祐五年参知政事【按宋史仁宗本纪景祐五年十一月改元寳元鬷除参知政事系春三月故史仍称景祐五年】明年迁尚书工部侍郎知枢密院事天圣中鬷尝使河北过真定见曹玮玮谓曰君异日当柄用愿留意边防吾闻赵德明尝使人以马易汉物不如意欲杀之少子元昊方十余岁谏曰我戎人本从事鞍马而以资邻国易不急之物已非防又从而斩之失众心矣德明从之吾尝使人觇元昊状貎非常他日必为边患鬷时未以为然比再入枢密元昊反帝数问边事鬷不能对及西征失利议刺乡兵又久未决帝怒鬷与陈执中张观同日罢鬷出知河南府始叹玮之明识未几卒赠户部尚书諡忠穆【按隆平集作諡文穆】鬷少时馆礼部尚书王化基之门枢密副使宋湜见而以女妻之宋氏亲族或侮易之化基曰后三十年鬷富贵矣果如所言
　　李谘字仲询唐赵国公峘之后峘贬死袁州因家新喻遂为新喻人谘防有至性父文捷出其母谘日夜号泣食饮不入口父怜之而还其母遂以孝闻举进士真宗顾左右曰是能安其亲者擢第三人除大理评事通判舒州召试中书为太子中允直集贤院累擢知制诰寇准数改谘所拟制辞谘不乐以父留乡里请外遂出知荆南寻命为翰林学士仁宗即位超迁本曹郎中权知开封府数月权三司使拜右谏议大夫尝奏事两宫曰天下赋调有定今西北寝兵且二十年边餽如故戍兵虽未可减末作浮费非本务者宜一切裁损即诏谘与御史中丞刘筠等同议冗费以景德较天禧计所减得十二之上时陜西縁边数言军食不给度支都内钱不足支月奉章献太后忧之命吕夷简鲁宗道张士逊与谘等经度其事谘曰旧法商人入粟边郡算茶与犀象缗钱为虚实三估出钱十四文坐得三司钱百文请变法以实钱入粟实钱售茶三者不得相为轻重既行商人失厚利怨谤蠭起谘累请郡改枢密直学士知洪州行数月而吏以茶法妄称増课坐不察夺职久之进给事中知杭州复枢密直学士知永兴军衣冠子弟恃荫无赖者谘悉杖之境内肃然还勾当三班院坐举吏降左谏议大夫权三司使事进尚书礼部侍郎拜枢密副使父丧起复迁户部侍郎知枢密院事【按宋史本传作知諌院事考宋史真宗本纪宰辅表父宰辅编年録东都事畧隆平集各纪载俱作知枢密院事今据改】是时茶法寖坏乃诏谘蔡齐等更议之谘以前坐变法得罪固辞不许于是复用谘所变法语具食货畧卒赠右仆射諡宪成谘性明辨周知世务其处烦猝常若闲暇吏不敢欺在枢府专务革滥赏抑侥幸人以为称职无子以族子为后
　　程戡字胜之许州阳翟人少力学举进士甲科补泾州观察推官再迁秘书丞通判许州曹利用贬戡以利用壻防通判蕲州徙防州州人有杀母暮夜置尸他人之门以诬仇者狱已具戡独辩之正其罪以尚书屯田员外郎知归州召为侍御史三司度支判官累擢天章阁待制陜西都转运使未几知渭州陜西有保毅军人苦其役戡奏曰保毅在乡兵外不黥而有籍所以佐边备也已保捷而保毅籍如故州县以供力役率困惫至破析财产售田者犹数户出一夫民不胜苦因诏私役保毅者以计佣律坐之进枢密直学士知成都府坐常保任贝州张得一得一伏诛夺职出知凤翔府寻徙河中御史中丞张观辩之复为枢密直学士知永兴军徙瀛州四迁给事中契丹使过称疾求着帽见戡使谓曰有疾可无相见见当如礼使者语屈冠而见人言岁在甲午蜀且有变孟知祥之割据李顺之起而为盗皆此时也仁宗自择戡再知益州迁端明殿学士召见慰遣至彭州民妄言有兵变捕斩之守益州者以嫌多不治城堞戡独完城浚池自固不以为嫌召拜参知政事奏禁蜀人妖言诬民者避宰相文彦博亲改尚书户部【按东都事畧作礼部】侍郎枢密副使数与宋庠争议谏官御史皆论之戡亦自请罢除吏部【宋史宰辅表作礼部】侍郎观文殿学士兼翰林侍读学士同羣牧制置使寻拜宣徽南院【隆平集作北院】使鄜延路经畧安抚使判延州英宗即位以安武军节度使留再任初覃恩蕃官例不序迁至是用戡奏始皆得迁又请首领有战功材武皆得召见选补为审官延州夹河为两城雉堞颇卑小敌登九州台则下瞰城中戡调兵夫大增筑之横山酋豪怨谅祚欲率其属判取灵夏来求兵为援戡言豹虎非自相搏则未易取也痈疽非其自溃则未易攻也谅祚久悖慢宜乗此许之所谓以蛮夷攻变夷中国之利也会英宗不豫大臣重生事不报言者请选大臣帅永兴屯重兵以制五路敕戡具利害以闻戡以为四路距永兴皆十数驿设有警使听节制则不及事矣且闗中财赋不赡宿军多何以给之戡告老章累上终弗听遣使以手诏劳问乃再上章曰臣老疾剧矣高奴屯劲兵为要地岂养病所耶召还道卒赠太尉諡康穆戡以在边安重习事治不近名然不为言者所与或传戡交通宦官阎士良云
　　夏侯峤字浚极其先幽州人髙祖秀为济州钜野镇游奕使因家焉峤弱冠以词赋称太平兴国初举进士甲科解褐大理评事累迁监察御史通判兴元府进秩殿中丞雍熙二年代还对便殿太宗语有司曰此人朕自知其材行勿须奏拟即日改左补阙直史馆防王师防边乗传督河间餫道就命知莫州逾月徙洪州改起居郎真宗在襄邸太宗择朝士谨厚者为官属即召入为翊善加直昭文馆真宗尹京府命兼推官加司封员外郎东宫建复兼中舍迁工部郎中及嗣位拜给事中知审刑院数月擢枢密院副使咸平元年以戸部侍郎罢【按宋史宰辅表及东都事畧俱作以户部侍郎罢本传作郎中误今据改】二年始建讲读之职命峤为翰林侍读学士及杨徽之卒又命兼秘书监是秋江浙饥命为江南巡抚使所过疏理刑讼存问耆老务从寛简人以为便使还采病民二十余事上之亟诏厘革又判吏部选事峤淳厚谨慎居官无过失真宗爱重多所询访毎以善人目之在近侍恩遇甚渥景德元年卒年七十二诏赠兵部尚书録其子大理寺丞晟为太子中舍孙防为奉礼郎侄孙蔚赐同学究出身盛度字公量世居应天府后徙杭州余杭县父豫从钱俶入朝终尚书度支郎中度举进士第补济阴尉累迁尚书屯田员外郎契丹侵边从幸大名数上疏论边事奉使陜西因览疆域参质汉唐故地绘为西域图以献改开封府判官坐决狱失实降监洪州税起知建昌军三司盐铁判官改起居舍人知制诰尝奏事便殿真宗问其所上西域图度因言酒泉张掖武威炖煌金城五郡之东南自秦筑长城西起临洮东至辽碣延袤万里有郡有军有守捉襟带相属烽火相望其为形势备御之道至矣唐始置节度后以宰相兼领用非其人故有河山之险而不能固有甲兵之利而不能御今复绘山川道路壁垒区聚为河西陇右图愿备上览真宗称其博学后迁右谏议大夫权知开封府以疾不拜入翰林为学士加史馆修撰歴兵部郎中会寇准罢相度以交通周懐政出知光州丁谓用事复谪和州团练副使谓贬起为祠部郎中复兵部郎中迁太常少卿知筠州更防滁【按东都事畧作徐】苏三州还知审刑院以右谏议大夫知扬州加集贤院学士初度谪洪州建请复贤良方正科又请建四科以取士曰博通坟典达于教化科才识兼茂明于体用科军谋宏逺堪任将帅科明晓法律能按章覆问科既而用夏竦议置六科其议亦自度始复为翰林学士史馆修撰迁给事中寻进承防以礼部侍郎兼端明殿学士召问边计退而条十事上之又兼侍读学士景祐二年拜参知政事时王曾吕夷简为相度与宋绶蔡齐并参知政事曾与齐善而夷简与绶善惟度不得志于二人及二人俱辞相仁宗问度曰王曾吕夷简力求退何也度对曰二人腹心之事臣不得而知陛下询二人以孰可代者则其情可察矣仁宗果以问曾曾荐齐又问夷简夷简荐绶于是四人俱罢而度独留迁知枢密院事拜武宁军节度使坐令开封府吏冯士元强取其邻所赁官舍为郑戬所以尚书右丞罢复知州加资政殿学士知应天府以太子少傅致仕卒赠太子太保諡文肃度好学家居列图书未尝释手敏于为文而泛滥不精性极猜险虽平居僚友不敢易语言所至下贫无赖多所纵舍稍有资者一切绳之以法子申甫终尚书兵部郎中集贤校理尝为福建转运使颇以修洁称从兄京有吏能以尚书工部侍郎致仕卒丁度字公雅其先恩州清河人祖顗后唐清泰初陷契丹逃归徙居祥符父逢吉以医术事真宗藩邸然好聚书【按东都事畧载度祖顗尽其家赀以置书至八千卷且曰吾聚书多矣必有好学者为吾子孙与宋史本传异】与儒者游度强力学问大中祥符中登服勤词学科为大理评事通判通州改太子中允直集贤院坐解送国子监进士失实监齐州税还知太常礼院判吏部南曹上书论六事一增讲读官二増誎员三补荫用大功以上亲四选河北河东役兵补禁军五籍令佐垦田为殿最六凡缘公事坐私罪杖者听保任选官章献太后善之旧制监司及藩镇辞谒皆赐对仁宗初即位止令附中书枢密奏之度言附奏非所以防壅蔽也又尝献王鳯论于章献太后以戒外戚歴三司磨勘司【按东都事畧作歴知湖州】京西转运使司天言永昌陵有白气请増筑以厌之有诏按视度奏神道贵静不可轻缮治乃止入知制诰迁翰林学士纠察在京刑狱判太常礼院兼羣牧使刘平石元孙败帝遣使问所以御边度奏曰今士气伤沮若复追穷巢穴馈粮千里轻用人民以快一朝之意非计之得也太祖时疆之任不用节将但审擢材器丰其廪赐信其赏罸方陲辑宁几二十年为今之防莫若谨亭障逺斥堠控扼要害为制御之全计因条上十防名曰备边要览时西疆未宁二府三司虽旬休不废务度言符坚以百万师宼晋谢安命驾出游以安人心请给假如故无使敌人窥朝廷浅深从之累迁中书舎人为承防度又言祥符天圣间牧马至十余万其后言者以天下无事不可虚费遂废八监然犹秦渭环阶麟府文州火山保德岢岚军岁市马二万二百匹补京畿塞下之阙自西鄙用兵四年所牧三万而已今河北河东京东西淮南皆籍丁壮为兵请令民畜一战马者得免二丁仍不升户等则缓急有备而国马蕃矣久之迁端明殿学士知审刑院时江西转运使移属州凡市米盐钞每百缗贴纳钱三之一通判吉州李虞卿受财免贴纳事觉大理将以枉法论度曰枉法谓于典宪有所阿曲虞卿所违者转运使移文尔遂贷虞卿死帝尝问用人以资与才孰先度对曰承平时用资边事未平宜用才时度在翰林已七年而朝廷方用兵故对以此谏官孙甫论度所言葢自求柄用帝谕辅臣曰度在侍从十五年数论天下事顾未尝及私甫安从得是语未几擢工部侍郎枢密副使言契丹尝渝盟预备不可忽因上庆厯兵録及赡边録明年参知政事防春旱降秩中书舎人逾月复官后二年衞士为变事连宦官杨怀敏枢密使夏竦请御史与宦官同于禁中鞫之不可滋蔓令反侧者不自安度曰宿卫有变事闗社稷此而可忍孰不可忍请付外台穷治党与争于帝前仁宗从竦言度遂求解政事罢为紫宸殿学士兼侍读学士御史何郯言紫宸非官称所宜改观文殿学士知通进银台司判尚书都省再迁尚书左丞卒赠吏部尚书諡文简度性淳质不为威仪左右无姬侍喜论时事在经筵岁久帝每以学士呼之而不名尝问蓍占应之事乃对卜筮虽圣人所为要之一技而已不若以古之治乱为监又尝示以欹器曰朕欲临天下以中正之道度对曰臣等亦愿无倾满以事陛下因奏太宗尝作此器真宗亦尝著论于是帝制后述以赐之子讽集贤校理
　　张观字思正绛州绛县人少谨愿好学有乡曲名中服勤辞学科擢第一授将作监丞通判解州防盐池吏以赃败坐失举劾降监河中府税复通判果州改秘书省秘书郎仁宗即位累迁翰林学士知审官院左司郎中以给事中擢御史中丞举文彦博为御史时以为得人【宋史本不载举文彦博事据东都事畧增】会星流地震雷发正月诏求直言观上四事一曰知人二曰严禁三曰尚质四曰节用河北大雨水又条七事曰导积水以广播种缓催欠以省禁锢寛刑罚以振淹狱收逃田以募归复罢工役以先急务止配率以阜民财通商旅以济艰食复知审官院遂拜同知枢密院事康定中西兵失利因议防乡兵久之不决遂与王鬷陈执中俱罢以资政殿学士尚书礼部侍郎知相州徙澶州河坏孙陈埽及浮梁州人大恐或请趍北原以避水患观曰太守独去如州民何乃躬率卒徒増筑之隄完水亦退徙郓州旧法京东通安邑盐而濒海之地禁私煮观上言利之所在百姓趍之虽日杀于市恐不能止请弛禁以便民岁免黥配者不可胜计歴知应天府孟州河南府以吏部侍郎兼御史中丞父居业高年多病请便郡以观文殿学士知许州月余拜左丞【按东都事畧作尚书左丞】丁父忧哀毁过人既练而卒赠吏部尚书諡文孝观性至孝初为秘书郎其父方为州从事因上书愿以官授父真宗嘉之以居业为京官及观贵居业繇恩至太府卿居业尝过洛嘉其山川风物曰吾得老于此足矣观于是买田宅营林榭以适其意早起奉药膳然后出视事未尝一日废也趣尚恬旷持亷少欲平生书必为楷字无一行草类其为人仁宗飞白书清字赐观以赏其节然于吏事非所长知开封府民犯夜禁观诘之曰有人见否众以为笑云郑戬字天休苏州吴县人早孤力学客京师事杨亿以属辞知名后复还吴亿卒賔客弟子散去戬乃倍道防葬举进士擢甲科授太常寺奉礼郎签书宁国军【按东都事畧作宣德军】节度判官事召试学士院为光禄寺丞集贤校理通判越州还改太子中允同知太常礼院直史馆同修起居注以右正言知制诰判国子监选明经生讲解经义徙知审官院迁起居舎人龙图阁直学士权知开封府吏冯士元为奸利有告士元受赇藏禁书者戬穷治之辞连宰相吕夷简知枢密院盛度参知政事程琳遂逮捕夷简子公绰公弼参劾其状既而士元流海岛度琳坐尝交闗士元罢去其余绌罚者自御史中丞孔道辅天章阁待制厐籍又十余人戬敏强善听决喜出不意独假贷细民豪宗大姓绳治益急政有能迹徙权三司使复转运使考课格分别殿最又勾较三司出入得羡钱四百万缗以右谏议大夫同知枢密院改枢密副使是时陕西用兵戬请巡边以图破羌之防戬与参知政事宋庠为宰相吕夷简所忌与庠皆罢以资政殿学士知杭州钱塘湖溉民田数千顷钱氏纳国后葑土堙塞且多所占冒湖水益狭戬属县丁夫数万辟之民頼其利事闻诏本郡岁治如戬法迁给事中徙郓州又徙永兴军建言凡军行所须愿下有司相缓急折为三等非急罢去先是衙吏输本京师浮渭泛河多漂没既至则斥不中程往往破家不能偿戬奏岁减二十余万又奏罢括籴以劝民积粟长安故都多豪恶戬治之尚严甚者至黥窜人皆惕息未几为陕西四路都总管兼经畧安抚招讨使驻泾州听便宜从事迁尚书礼部侍郎时知庆州滕宗谅知渭州张亢过用公使钱戬致于法行边至镇戎军趣莲花堡天寒与将佐置酒元昊拥兵近塞防暮尘起有报敌骑至者戬曰此必三川将按边回非敌骑也已而果然及疆事少宁诏还知永兴军初静边砦主刘沪谋筑水洛结公二城以通秦渭援兵招生羌大王族为边衞戬使沪与著作佐郎董士亷督其役防罢戬四路安抚使韩知渭州尹洙皆以为地在生羌间恐城未就而防至召沪士亷罢役归不听乃使禆将狄青将兵以往械送德顺军狱戬力争于朝卒城之进户部侍郎资政殿大学士知并州契丹与元昊方交兵边奏互上独戬不以闻诰遣使问其故戬对曰敌自相攻中国不足忧也麟府间有弃地曰草城川戬募工人为弓箭手计口给田初兵兴用不足河东行铁钱山多炭铁鼔铸利厚重辟不能止戬乃请三当一令既下兵民相扇动数千人邀走马承受诉承受中贵人不能遏又羣噪州门守门者拒不得入戬闻悉召至庭下推首谋者数千人【按数千人应作数十人】黥他州事乃定迁吏部侍郎改宣徽北院使拜奉国军节度使卒赠太尉諡文肃戬遇事果敢必行然凭气近侠用刑峻深士民多怨之
　　明镐字化基密州安邱人大中祥符五年中进士第补蕲州防御推官【按东都事畧作广济军判官】改大理寺丞薛奎领秦州辟为节度判官奎徙益州辟知録事参军程琳代奎奏为签书节度判官就通判州事迁太常博士还朝仁宗问镐所能奎称其沉鸷有谋能断大事除开封推官献六宂书进尚书礼部员外郎累迁兵部员外郎直史馆益州路转运使防岁饥民无积聚盗贼间镐为平物价募民为兵人頼以安知陵州楚应几赃败或告以先期奏之镐曰获罪则已安可欺朝廷耶卒坐失察降知同州防元昊防延州起为陕西转运使敌破金明砦既去议修复其城帅臣拥兵不即进而镐止以百余骑自督将士一月而成又常阅同州厢军得材武者三百余人教以强弩奏为清边军最骁悍其后陕西河东颇仿置之迁户部郎中直昭文馆知陕州徙江淮制置运使未行防贼破丰州擢天章阁待制河东都转运使修建宁中百胜砦镇川清塞堡凡五城以劳迁左司郎中明年擢龙图阁直学士知并州镐大巡边以备贼时边任多纨袴子弟镐乃取尤不职者杖之疲软者皆自解去遂奏择习事守堡砦寻以枢密直学士左谏议大夫知成德军入知开封府庆厯七年王则叛命镐为体量安抚使则未下又命参知政事文彦博为宣抚使以镐副之贝州平迁端明殿学士给事中权三司使诸将悉超迁都虞士卒八千四百人第其功为五等每等迁一资彦博数推镐功拜参知政事已而疽背帝谓辅臣曰镐忠亮有劳及其未乱思一见之临问恻然曰方赖卿谋国事何遽被疾镐气惫犹能顿首谢翌日卒年六十赠礼部尚书【宋史本不载镐年夀及赠官据东都事畧隆平集补】諡文烈镐端挺寡言所至安静有体而遇事不茍为世所推重王则者本州人岁饥流至恩州自卖为人牧羊后宣毅军为小校恩冀俗妖幻相与习五龙滴涙等经及图谶诸书言释迦佛衰谢弥勒佛当持世初则去母与之诀别刺福字于其背以为记妖人因妄字隠起争信事之而州吏张峦卜吉主其谋党连德齐诸州约以庆厯八年正旦断澶州浮梁乱河北防其党潘方净以书谒北京留守贾昌朝事觉被执故不待期亟以七年冬至叛时知州张得一方与官谒天庆观则率其徒刧库兵得一走保骁防营贼焚门执得一囚之兵马都监内殿承制田斌以从卒巷鬭不胜而出城扉阖提防刑狱田京任黄裳持印弃其家缒城出保南闗贼从通判董元亨取军资库钥元亨拒之杀元亨又出狱囚囚有憾司理参军王奬者遂杀奬既而节度判官李浩清河令齐开主簿王湙皆被害则僭号东平郡王以张峦为宰相卜吉为枢密使建国曰安阳牓所居门曰中京居室廐库皆立名号改年曰得圣以十二月为正月百姓年十二以上七十以下皆湼其面曰宜军破赵得胜旗帜号令率以佛为称城以一楼为一州书州名【阙】补其徒为州毎面置一总管然缒城下者日众于是令守者伍伍为保一人缒余悉斩有州民汪文庆郭斌赵宗本汪顺者自城上系书射镐帐约为内应夜垂絙以引官军既内数百人焚楼橹贼觉率众拒战初官军既登欲专其功断絙以絶后来者及与贼战兵寡不敌与文庆等复缒而下是夜城几克则期正月十四日出要刼契丹使谍者以告镐遣殿侍安素伏兵西门贼果以数百人夜出伏皆就获城峻不可攻乃为距闉将成为贼所焚遂即南城为地道日攻其北牵制之及文彦博至穴通城中选壮士中夜由地道入众登城贼纵火牛官军以枪中牛鼻牛还攻之贼大溃开东门遁閤门祗张絪縁壕与战死之总管王信捕得则其余众保村舎皆焚死槛送则京师支解以狥则叛凡六十六日
　　钦定续通志卷三百二十六
　　钦定四库全书
　　钦定续通志卷三百二十七
　　列传
　　宋【三十一】
　　王尧臣　　　孙　　　　田况
　　田锡　　　　王禹偁　　　张咏
　　王尧臣字伯庸应天府虞城人举进士第一授将作监丞通判湖州召试改秘书省著作郎【按欧阳修撰尧臣墓志铭作著作佐郎】直集贤院防从父冲坐事出知光州父丧服除为三司度支判官再迁右司諌郭皇后薨议者归罪内侍都知阎文应尧臣请穷治左右侍医者不报时上元节有司张灯尧臣俟乘舆出即上言后已复位号今方在殡不当游幸帝为罢张灯擢知制诰同知通进银台司提举诸司库务知审刑院入翰林为学士知审官院陜西用兵为体量安抚使将行请曰故事使者所至称诏存问官吏将校而不及于民自元昊反三年于今闗中之民凋弊为甚请以诏劳来仍谕以贼平蠲租赋二年仁宗从之使还上言陜西兵二十万分屯四路然可使战者止十万贼众入防常数倍官军故三至而三胜泾原近贼巢穴最为要害宜先备之今防秋甚迩请益团土兵以二万屯渭州为镇戎山外之援万人屯泾州为原渭声势二万屯环庆万人屯秦州以制其冲突且贼人犯边不患不能入患不能出也若以精兵扼险强弩注射旁设竒伏断其首尾且追且击不败何待贼屡乘战胜重掠而归诸将不能追击者由兵寡而势分也又论延州镇戎军渭州山外三败之由皆为贼先据胜地诱致我师将帅不能据险击归而多倍道趍利兵方疲顿乃与生羌合战遂致掩覆愿敕边吏常逺斥遇贼至度逺近立营砦然后量敌奋击毋得轻出诏以其言戒边吏时韩琦坐好水川兵败秦州范仲淹亦以擅复元昊书降耀州尧臣言二人者皆忠义智勇不当置之防地又荐种世衡狄青有将帅才明年贼果自镇戎军原州入防败葛懐敏乘胜掠平凉潘原闗中震恐自邠泾以东皆闭垒自守仲淹自将庆州兵捍贼贼始引去仁宗思其言乃复以仲淹为招讨使置府泾州益屯兵三万人而使尧臣再安抚泾原初曹玮开山外地置笼竿等四砦募弓箭手给田使耕战自守其后将帅失抚御稍侵夺之众怨怒遂劫徳胜砦将姚贵闭城畔尧臣适过境上作书射城中谕以祸福众遂出降乃为申明约束如旧而去既还上言韩范仲淹厐籍既为陜西四路都总管缘边经畧安抚招讨等使四路当禀节制而尚带经畧使【按东都事畧作经畧副使】名者九人请逐路都总管副总管并罢经畧只充縁边安抚使既而滕宗谅亦以为请遂罢之又言郦延环庆路皆险固易守惟泾原自汉唐来为冲要之地自镇戎军至渭州沿泾河大川直抵泾邠畧无险阻难以捍防如郭子仪浑瑊常宿重兵守之自元昊叛命数年由此三入冦朝廷置帅府于泾州为控扼闗陜之会频经败覆边地空虚士气不振愿精择将佐其新集之兵未经训练宜易以旧人因论沿边城砦控扼要害贼径通属及备御轻重之防为五事上之又请泾原五州营田益置弓箭手及彻潼闗楼橹皆报可以户部郎中【按墓志铭作学士】权三司使辟张温之杜十余人为副使判官【按墓志铭云明年四月以学士权三司使自朝廷理元昊罪军兴而用益广前为三司者皆厚赋暴敛甚者借内藏率富人出钱下至果菜皆加税而用益不足公始受命则曰今国与民皆弊矣在陛下任臣者如何由是天子一听公所为公乃推见财利出入盈缩曰此本也彼末也计其缓急先后而去其蠧弊之有根穴者斥其妄计小利之害大体者然后一为条目使就法度罢副使判官不可用者十五人更荐用才且贤者朞年民不加赋而用足明年以其余偿内藏所借者数百万又明年其余又积于有司者数千万而所在流庸稍复其业此段事迹朱子采入名臣言行録宋史本不载附识】时入内都知张永和建议收民僦舍钱十之三以助军费尧臣入对曰此衰世之事召怨而防民唐徳宗所以致朱泚之乱也度支副使林潍畏永和附防其説尧臣奏黜潍议乃定防州路转运使请增盐井税课十余万缗尧臣以为上恩未尝及逺人而反牟取厚利适足以敛怨罢之迁翰林学士承防兼端明殿学士为羣牧使母丧服除转右諌议大夫加给事中拜枢宻副使防侬智高反请析广西宜容邕州为三路遇蛮入冦三路防支郡兵掩击令经畧安抚使守贵州以统制焉益募澄海忠敢土军分屯运全永道三州米以饷之罢遣北兵逺戍时狄青经制岭南诏青审议以为便居枢宻三年务裁抑徼幸于是有镂匿名书布京城者仁宗不以为疑也嘉祐元年拜户部侍郎参知政事久之帝欲以为枢宻使而当制学士胡宿固抑之乃进吏部侍郎卒赠尚书左仆射谥文安尧臣以文学进典内外制十余年其为文词温丽执政时尝与宰相文彦博富弼刘沆劝帝早立英宗为嗣为诏草挟以进未果立元丰三年子水部员外郎同老进遗稿论父功帝以访文彦博具奏本末遂加赠太师中书改諡文忠以同老为秘阁校理
　　孙抃字梦得眉山人六世祖长孺喜藏书号书楼孙氏子孙以田为业至抃始读书属文中进士以大理评事通判绛州召试学士院除太常丞直集贤院为开封推官判三司开拆司同修起居注以右正言知制诰迁起居舎人翰林学士兼侍读学士史馆修撰累迁尚书吏部郎中抃虽久处显要罕所建明皇祐中以右谏议大夫权御史中丞制下谏官韩绛论奏抃非糺绳才不可任风宪抃即上疏曰臣观方今士人趍进者多亷退者少以善求事为精神以能讦人为风采捷给若啬夫者谓之有议论刻深若酷吏者谓之有政事谏官所谓才者无乃谓是乎若然臣诚不能也仁宗察其言趣视事且命知审官院抃辞以任言责不当兼事局乃止在台数言事不为矫激尤喜称荐人才帝欲除入内都知王守忠领武宁军节度使抃奏罢之温成皇后葬以刘沆为监防使抃奏沆为宰相不当为后妃防葬丧事时又议为后建陵立庙抃率官属言非礼固相与请对固争不能得伏地不起帝为改容遣之御史请罢宰相梁适未听抃奏曰适在相位上不能持平权衡下不能笃训子弟言事官数论奏未闻报可非罢适无以慰物论宰相陈执中婢为嬖妾张氏搒杀置狱取证左执中弗遣有诏勿推抃论列疏十上适执中卒皆罢改翰林学士承防复兼侍读学士帝读史记龟策传问古人动作必繇此乎对曰古有大疑既决于己又询于众犹谓不有天命乎于是命龟以断吉凶所谓谋及乃心谋及卿士谋及庶人谋及卜筮盖圣人贵诚不专人谋黙与神契然后为得也帝善其对迁礼部侍郎抃久居侍从泊如也人以为长者既而枢宻副使程戡罢帝欲用旧人即以命抃嵗中参知政事抃徃笃厚寡言质畧无威仪居两府年益耄于事无所可否又善忘语言举止好事者至传以为口实御史韩缜弹奏之罢为观文殿学士同羣牧制置使复兼侍读学士英宗即位进户部侍郎告老以太子少傅就第卒【按苏颂撰抃行肰云治平元年二月以太子太傅致仕于是公年六十九以其年十一月十七日薨子四人长珏国子博士次佑甫大理评事次喆次林并太常博士】赠太子太保谥文懿
　　田况字元均其先冀州信都人晋乱祖行周没于契丹父延昭景徳中脱身南归性沈騺教子甚严累官至太子率府率况少好读书举进士甲科补江陵府推官迁秘书省著作佐郎举贤良方正授太常丞通判江宁府赵元昊反夏竦经畧陜西辟为判官擢直集贤院时竦与韩尹洙等画上攻守二策朝廷将用攻防范仲淹议未可出师况疏言不可攻有七乞召两府大臣定议但令严设边备若有侵掠即出兵邀击或贼界谨自守备不必先用轻举如此则全威制胜有功而无患也于是罢出师议况又言治边十四事迁右正言専供谏职权修起居注遂知制诰尝面奏事论及政体帝颇以好名为非意在遵守故常况退而著论上之其畧曰名者由实而生非徒好而自至也尧舜三代之君非好名者而鸿烈休徳倬若日月不能纎晦者有实美而然也设或谦弱自守不为恢闳明之事则名从而晦矣虽欲好之岂可得耶陛下倘奋干刚明听断则有英之名行威令慑奸凶则有神武之名斥奢汰革风俗则有崇俭之名澄冗滥轻防敛则有广爱之名悦亮直恶巧媚则有纳谏之名务咨询达壅蔽则有勤政之名责功实抑偷幸则有求治之名今皆非之不为则天下何所望以平乎抑又圣贤之道曰名教忠谊之训曰名节羣臣诸儒所以尊辅朝廷纪纲人伦之大本也陛下从而非之则教化微节义废无耻之徒争进而劝沮之方不行矣岂圣人率下之意耶时边奏契丹修天徳城及多葺堡砦况意其畜谋入侵乃上疏曰朝廷两府大臣皆宗庙社稷天下生民所望而系安危者每旦垂拱之对不过目前政事数条非陛下所以待辅臣非辅臣所以忧朝廷之意也今北敌桀慢河朔将佐之良愚中兵之善窳道路之夷险城垒之坚弊军政之是否财粮之多少在两府辅臣实未有知之者万一变发所忽制由中出少有差跌则事不测矣如前嵗萧英刘六符始来和议未决中外惶扰不知为计和议已定又复恬然是岂得为安哉愿因燕闲召执政大臣于便殿访逮时政専以虑患为急则旦夕忧思不敢少懈同心协力必有所为今不此为务而日以委琐之事更相辨对议者羞之臣叨备近列实系朝廷休戚愿陛下不以人废言寻为陜西宣抚副使除龙图阁直学士知成徳军徙秦州进枢宻直学士知渭州徙益州自李顺王均之乱蜀守得便宜决事虽小罪并其家内徙流离怨愤况察其非甚者释之听断之明蜀人以比张咏迁给事中召为御史中丞未至复为枢宻直学士权三司使既又以为龙图阁学士翰林学士况约景徳防计録以今财赋所入多于景徳而其出又多于旧者为皇祐防计録上之冀帝节用除礼部侍郎三司使至和元年擢枢宻副使以疾乞免除尚书左丞观文殿学士兼侍读学士提举京灵宫以太子少师致仕卒年五十九赠太子太保諡曰宣简况喜持论多朝廷先务而切于时事者如防元昊势屈纳必令尽还延州侵地毋过许嵗币并入中请盐请戮陜西防没主将随行亲兵其论甚伟然不尽行也【按宋史本传后半原有阙文自龙图阁直学士后事迹及迁除赠諡俱失载王惟俭宋史记据东都事畧纂辑较为完善今从之】始契丹冦澶州畧得数百人以属其父延昭延昭哀之悉纵去因自脱归中国延昭生八男子多知名况长子也保州之役况阬杀降卒数百人朝廷壮其决后大用之然卒无子以兄子为后【按隆平集作以弟之子至安为后与本传互异】
　　田锡字表圣嘉州洪雅人幼聪悟好读书属文杨徽之宋白皆厚遇之为之延誉繇是声称翕然太平兴国三年进士高等释褐将作监丞通判宣州迁著作郎京西北路转运判官改左拾遗直史馆锡好言时务既居谏官即上疏献军国要机者一朝廷大体者四其畧曰顷嵗王师平太原未赏军功迄今二载幽燕窃据固当用兵虽禀宸谋必资武力愿陛下因郊禋耕耤之礼议平戬之功则驾驭戎臣莫兹为重此要机也今交州未下战士无功春秋所谓老师费财者是也臣闻圣人不务广疆土惟务广徳业声教逺被自当来宾愿陛下务修徳以来逺无钝兵以挫鋭又何必以蕞尔蛮夷上劳震怒乎此大体之一也今谏官不闻廷争给事中不闻封驳左右史不闻升陛轩记言动岂圣朝美事乎又御史不敢弹奏中书舎人未尝访以政事集贤院虽有书籍而无职官秘书省虽有职官而无图籍臣愿陛下择才任人使各司其局茍职业修举则威仪自严此大体之二也尔者尚书省湫隘郎曹无本局尚书无听事九寺三监寓天街之两廊贡院就武成王庙是岂太平之制度邪臣愿陛下别修省寺用列职官此大体之三也案狱官令枷杻有短长钳锁有轻重尺寸斤两并载刑书未闻以鐡为枷者也昔唐太宗观明堂图见人之五藏皆丽于背遂减笞刑况隆平之时将措刑不用于法所无去之可矣此大体之四也疏奏优诏褒答僚友谓锡曰今日之事鲜矣宜少晦以逺谗忌锡曰事君之诚惟恐不竭矧天植其性岂为一赏夺邪时赵普为相令有司受羣臣章奏必先白锡贻书于普【宋史本传必先白下有两锡字按必先白者白宰相非白锡也锡字一盖衍文】以为失至公之体普引咎谢之【按宋名臣言行録载赵普当国锡谒之曰公以元勲当国宜事损检今羣臣书奏先经中书既非尊王之体諌官章疏令閤门填状尤弱台宪之风皆不便普引咎正容厚谢皆罢之云云语更全备明晰】六年为河北转运副使驿书言边事其畧曰愿申饬将帅慎固封守勿尚小功许通互市俘获蕃口抚而还之如此不出五载河朔之民得务农业亭障之地可积军储然后待其乱而取之则克乘其衰而兵之则降既心服而忘归则力省而功倍自国家图燕以来连兵未解财用不得不耗人心不得不忧愿陛下精思虑决取舎无使旷日持久穷兵极武也书奏上帝嘉之七年徙知相州改右补阙复上章论事明年移睦州睦州人旧阻礼教锡建孔子庙表请以经籍给诸生诏赐九经自是人知向学防文明殿灾又拜章极言时政转起居舎人还判登闻鼓院上书请封襌以本官知制诰寻加兵部员外郎端拱二年京畿大旱锡上章有调爕倒置语忤宰相罢为户部郎中出知陈州坐稽留杀人狱责授海州团练副使后徙单州召为工部员外郎复论时政阙失俄诏直集贤院至道中复旧官真宗嗣位迁吏部出使秦陇还连上章言陜西数十州苦于灵夏之役生民重困帝为戚然命同知审官院兼通进银台封驳司与魏廷式联职以议论不协求罢出知泰州防彗星见拜疏请责躬以答天戒再召见便殿及行降中使抚谕仍加优赐咸平三年诏近臣举贤良方正翰林学士承防宋白以锡应诏还朝屡召对言事锡尝奏曰臣愿陛下以皇王之道治天下旧有御览但记分门事类臣请钞畧四部别为御览三百六十卷万几之暇日览一卷经嵗而毕又采经史要切之言为御屏风十卷置扆座之侧则治乱兴亡之鉴常在目矣帝善其言诏史馆以羣书借之毎成书数卷即先进内锡乃先上御览三十卷御屏风五卷各为序以见意五年再掌银台览天下奏章有言民饥盗起及诏敕不便者悉条奏其事帝对宰相称锡得争臣之体即日以本官兼侍御史知杂事擢右諌议大夫史馆修撰连上八疏皆直言时政得失六年冬病卒年六十四遗表劝上以慈俭守位以清净化人居安思危在治思乱帝览之恻然谓宰相李沆曰田锡直臣也朝廷少有阙失方在思虑锡之章奏已至矣若此谏官亦不可得嗟惜久之特赠工部侍郎【按范仲淹撰锡墓志云后以二子登朝累赠兵部尚书】録其二子【按墓志二子名庆述庆余】并为大理评事锡耿介寡合未尝趋权贵之门居公庭危坐终日无懈容慕魏征李绛之为人以尽规献替为己任尝曰吾立朝以来章疏五十有二皆谏臣任职之常言茍获从幸也岂可藏副示后谤时卖直邪悉命焚之然性凝执治郡无称
　　王禹偁字元之济州钜野人世为农家九嵗能文毕士安见而器之太平兴国八年擢进士授成武【东都事畧作武城】主簿徙知长洲县就改大理评事端拱初太宗闻其名召试擢右拾遗直史馆赐绯故事赐绯者给涂金银带上特命以文犀带宠之即日献端拱箴以寓规讽时北庭未宁访羣臣以边事禹偁献御戎十策以为外则合兵势而重将权罢小人詷逻边事行间谍离其党遣赵保忠折御卿率所部以犄角下诏感励边人使知取燕蓟旧疆非贪其土地内则省官以寛经费抑文士以激武夫信用大臣以资其谋不贵虚名以戒无益禁游惰以厚民力帝深嘉之又与夏侯嘉正罗处约杜镐表请同校三史书多所厘正二年亲试贡士召禹偁赋诗立就帝悦曰此不逾月遍天下矣即拜左司諌知制诰是冬京城旱禹偁疏云一谷不收谓之馑五谷不收谓之饥馑大夫以下皆损其禄饥则尽无禄廪食而已今旱云未霑宿麦未茁既无积蓄民饥可忧望下诏直云君臣之间政教有阙自乘舆服御下至百官奉料非宿卫军士边庭将帅悉第减之上答天谴下厌人心俟雨足复故臣朝行中家最贫奉最薄亦愿首减奉以赎耗蠧之咎外则停嵗市之物内则罢工巧之伎近城掘土侵冡墓者瘗之外州配之众非贜盗者释之然后以古者猛虎渡河飞蝗越境之事戒敇州县官吏其余军民刑政之弊非臣所知者望委宰臣裁议颁行但感人心必召和气未几判大理事庐州妖尼道安诬讼徐铉道安当反坐有诏勿治禹偁抗疏雪铉请论道安罪坐贬商州团练副使歳余移解州四年召拜左正言上以其性刚直不容物命宰相戒之直文馆求补郡以便奉养得知单州至郡十五日召为礼部员外郎再知制诰屡献讨李继迁便宜以为继迁不必劳力而诛自可用计而取谓宜明数继迁罪恶晓谕蕃汉重立赏赐高与官资则继迁身首不枭即擒矣其后潘罗支射死继迁夏人附卒如禹偁言至道元年召入翰林为学士知审官院兼通进银台封驳司诏命有不便者多所论奏孝章皇后崩迁梓宫于故燕国长公主第羣臣不成服禹偁与客言后尝母仪天下当遵用旧礼坐谤讪罢为工部郎中知滁州初禹偁尝草李继迁制送马五十匹为润笔禹偁却之及出滁闽人郑褒徒歩来谒禹偁爱其儒雅为买一马或言买马亏价者太宗曰彼能却继迁五十马顾肯亏一马价哉移知扬州真宗即位迁秩刑部防诏求直言禹偁上疏言五事一曰谨边防通盟好使辇运之民有所休息二曰减冗兵并冗吏使山泽之饶稍流于下三曰艰难选举使入官不滥四曰沙汰僧尼使疲民无耗五曰亲大臣逺小人使忠良蹇谔之士知进而不疑奸憸倾巧之徒知退而有惧疏奏召还复知制诰咸平初预修太祖实録直书其事时宰相张齐贤李沆不协意禹偁议论轻重其间出知黄州作三黜赋以见志三年濮州盗夜入城畧知州王守信监军王昭度禹偁闻以奏疏畧曰自五季乱离各据城垒豆分剖七十余年太祖太宗削平僭伪天下一家当时议者乃令江淮诸郡毁城隍收兵甲彻武备者二十余年书生领州大郡给二十人小郡减五人以充常从号曰长吏实同旅人名为郡城荡若平地虽则尊京师而抑郡县为强干弱枝之术亦匪得其中道也臣比在滁州值兵挽漕闗城无人守御止以白直代主开闭城池頽圯铠仗不完及徙维称为重镇乃与滁州无异尝出铠甲三十副与巡警使臣彀弩张弓十损四五盖不敢擅有修治上下因循遂至于此今黄州城雉器甲复不及滁阳万一水旱为灾盗贼窃虽思御备何以枝梧盖太祖削诸侯跋扈之势太祖杜僭伪觊望之心不得不尔其如设法救世久则弊生救弊之道在乎从宜今江淮诸州大患有三城池堕圯一也兵仗不完二也军不服习三也濮贼之兴慢防可见望陛下特许江淮诸郡酌民户众寡城池大小并置守捉军士多不过五百人阅习弓剑然后渐葺城璧缮完甲胄则郡国有御侮之备长吏克剽畧之虞矣帝嘉纳之四年州境二虎鬭其一死食之殆半羣鸡夜鸣经月不止冬雷暴作禹偁手疏引洪范陈戒且自劾帝遣内侍乘驿劳问醮之询日官云守土者当其咎帝惜禹偁才是日命蕲州禹偁上表谢有宣室鬼神之问不望生还茂陵封襌之书止期身后之语帝异之果至郡未逾月而卒年四十八帝甚悼之厚赙其家赐一子出身禹偁词学敏赡遇事敢言喜藏否人物以直躬行道为己任尝云吾若生元和时从事于李绛崔羣间斯无媿矣其为文著书多渉规讽以是颇为流俗所不容故屡见摈斥所与游必儒雅后进有词艺者极意称之如孙何丁谓辈多游其门子嘉祐嘉言俱知名嘉祐为馆职冦准曰吾尹京外议云何对曰人言丈人且入相凖曰于吾子意何如嘉祐曰以愚观之不若不为相之善也相则誉望损矣自古贤相所以能建功业泽生民者其君臣相得如鱼之有水故言听计从而臣主俱荣今丈人负天下重望相则中外有太平之责焉丈人于明主能若鱼之有水乎凖大喜执其手曰元之虽文章冠天下至于深识逺虑或不逮吾子也嘉祐官不显嘉言以进士第为江都簿真宗尝观禹偁奏章嗟美切直因访其后宰相以嘉言闻即召对擢大理评事仁宗时为殿中侍御史曽孙汾举进士甲科仕至工部侍郎入元祐党籍张咏字复之濮州鄄城人【按韩撰咏神道碑载世本邺人后徙居于澶之临黄及公塟其先于鄄城故为邺之鄄城人】少负气不拘小节虽贫贱客游未尝下人太平兴国五年郡举进士议以咏首荐有夙儒张覃者未第咏与冦准致书郡将荐覃为首众许其能让是嵗咏登进士乙科以大理评事知卾州崇阳县崇阳民以茶为业咏曰茶利厚官将槯之不若拔茶植桑民以为苦其后茶他县失业而崇阳之桑已成为绢嵗万匹民以殷富【按宋名臣言行録增纂】再迁著作佐郎以苏易简荐入为太子中允迁秘书丞通判麟相二州乞掌濮州市征以便养俄召还知浚仪县【按神道碑载监濮州税俄迁知开封府】防李沆宋湜冦凖连荐其才以为荆湖北路转运使奏罢归峡二州水递夫就转太常博士太宗闻其强干召还超拜虞部郎中与向敏中并擢为枢宻直学士同知银台通进封饬司兼掌三班院张永徳为并代部署有小校犯法笞之至死诏案其罪咏封还诏书且言陛下方委永德边任若以一部校故推辱主帅臣恐下有轻上之心太宗不从未几果有营兵胁诉军校者咏引前事为言太宗改容劳之出知益州广武卒刘旴作乱蜀州招按使上官正总兵攻讨缓师不进咏以言激正勉其亲行【按长编李顺搆乱在淳化五年正月王继恩破李顺收成都在是年五月上官正并未至蜀上官正所讨者广武卒刘旴旴之乱在至道三年八月是时王继恩已为谋废立事责授右监门卫将军均州安置矣两人无同时用兵讨乱事本以刘旴之乱悮为李顺搆乱而于咏激正亲行又牵连王继恩在内两事混而为一兹据东都事畧改】仍盛为供帐饯之酒酣举爵属军校曰汝曹国厚恩此行当直抵冦垒平荡丑类若老师旷日即此地还为尔死所矣正由是决行深入大致克捷时冦畧之际民多胁从咏移文论以朝廷恩信使各归田里且曰前日李顺胁民为贼今日吾化贼为民不亦可乎民间讹言有白头翁午后食人儿女一郡嚣然至暮路无行人既而得造讹者戮之民遂帖息初蜀士知向学而不乐仕宦咏察郡人张及李畋张逵者皆有学行为乡里所称遂敦勉就举而三人者悉登科士由是知劝民有谍诉者咏灼见情伪立为判决人皆厌服好事者编集其辞镂板传市【按宋名臣言行録引湘山野録云公毎断事有情轻法重情重法轻者必为判语读以示之蜀人镂板谓之戒民集大抵以敦风俗笃孝义为本也】咏尝曰询君子得君子询小人得小人各就其党询之则无不审矣其为政恩威并用蜀民畏而爱人丁外艰起复改兵郎郎中真宗即位加左諌议大夫咸平初入拜给事中户部使改御史中丞二年同知贡举是夏以工部侍郎出知杭州属歳歉民多私鬻盐以自给捕获犯者数百人咏悉寛其罚而遣之官属请曰不痛绳之恐无以禁咏曰钱塘十万家饥者八九茍不以盐自活一旦蜂聚为盗则为患深矣俟秋成当仍旧法有民家子与姊壻讼家财壻言妻父临终此子裁三子故见命掌赀产且有遗书今异日以十之三与子余七与壻咏览之索酒酹地曰汝妻父智人也以子幼故托汝苟以七与子则子死汝手矣亟命以七给其子余三给壻人皆服其明断移知永兴军府五年马知节自益徙延州朝议择可代者真宗以咏前在蜀治行优异复命知益州仍加刑部侍郎枢宻直学士就迁吏部侍郎转运使黄观上其治状有诏褒美防遣谢涛廵抚西蜀帝因令传谕咏曰得卿在蜀朕无西顾忧寻归朝复掌三班领登闻检院咏中歳疡生脑颇妨巾栉求知颍州真宗以其公直有时望再任益部皆以政绩闻不当莅小郡令中书召问将委以青杜或真定令其自择咏辞不就遂命知升州大中祥符初加左丞三年州民以咏秩满借留就转工部尚书令再任是秋以江左旱歉命充升宣等十州安抚使进礼部帝闻咏脑甚悯之令薛映驰驿代还以疾未见咏恨不得面陈所蕴乃抗论言近年虚国帑藏竭生民膏血以奉无用之土木皆贼臣丁谓王钦若啓上侈心之为也不诛死无以谢天下章三上出知陈州初咏与青州傅霖少同学霖隐不仕咏既显求霖者三十年不可得至是来谒关吏曰傅霖请见责之曰傅先生生天下贤士吾尚不得为友汝何人敢名之霖笑曰别子一世尚尔邪是岂知世间有霖者乎咏问昔何隠今何出霖曰子将出矣来报子尔咏曰咏亦自知之霖曰知复何言翌日别去后一月而咏卒年七十赠左仆射諡忠定咏刚方自任为治尚严猛尝有小吏忤咏咏械其颈吏恚曰非斩某此枷终不脱咏怒其悖即斩之【按宋名臣言行録引语録云公性刚毅因责决一吏彼枝辞不伏公曰这的莫要吃剑彼云决不得吃剑则得公牵出斩之以徇军吏愕以相顾自是服公之威信令出必行与此语虽有异事颇相同】少学击剑慷慨好大言乐为竒节有士人游宦逺郡为仆夫所持且欲得其女为妻士人者不能制咏遇于舎知其事即阳假此仆为驭单骑出近郊至林麓中斩之而还尝谓其友人曰张咏幸生明时读典坟以自律不尔则为何人邪又其言曰事君者亷不言贫勤不言苦忠不言已效公不言已能斯可以事君矣真宗尝称其材任将帅以疾不尽其用自号乖崖以为乖则违众崖不利物云弟诜为虞部员外郎【按宋祈撰咏行状云子从质以父任累迁至卫尉丞居公之防一月以毁而天】














　　钦定续通志卷三百二十七
<史部,别史类,钦定续通志>
　　钦定四库全书
　　钦定续通志卷三百二十八
　　列
　　宋【三十二】
　　掌禹锡　　苏绅　　　王洙【钦臣】
　　胥偃　　　聂冠卿　　冯元
　　赵师民　　张锡　　　张揆
　　尹洙　　　孙甫　　　谢绛
　　叶清臣　　杨察
　　掌禹锡字唐卿许州郾城人中进士第为道州司理参军试身言书判第一改大理寺丞累迁尚书屯田员外郎通判并州擢知庐州未行丁度荐为侍御史上疏请严备西羌时议举兵禹锡引周宣薄伐为得汉武逺讨为失且建画増歩卒省骑兵旧法荐举边吏贪赃皆同坐禹锡奏谓使贪使愚用兵之法也若举边吏必兼责士节则莫敢荐矣材武者孰从而进哉后遂更其法出提防河东刑狱杜衍荐召试为集贤校理改直集贤院兼崇文院检讨歴三司度支判官同管勾国子监数考试开封国学进士命题皆竒奥士子惮之目为难题掌公迁光禄卿改直秘阁英宗即位自秘书监迁太子賔客御史劾禹锡老疾不任事帝怜其博学多记令召至中书示以弹文禹锡惶怖自请遂以尚书工部侍郎致仕卒禹锡矜慎畏法居家勤俭尝预修皇祐方域图志地理新书奏对帝前王洙推其稽考有劳赐三品服好储书所记极博然迂漫不能逹其要云
　　苏绅字仪甫泉州晋江人天禧中进士及第歴宜复安三州推官改大理寺丞迁太常博士举贤良方正入等擢尚书祠部员外郎通判洪州徙州归上十议进直史馆为开封府推官三司盐铁判官时众星西流并代地大震方春而雷诏求直言绅上疏极言时事安化蛮蒙光月率泉冦宜州败官军杀钤辖张怀志等六人绅上言曰国家比以西北二边为意鲜复畱意南方故有今日之患臣顷从事宜州粗知本末安化地幅员数百里持兵之众不过三四千人然而敢肆侵扰非特恃其险絶亦由往者守将失计至使乗隙蹂边屠杀将吏其损国威无甚于此彼六臣者虽不善为驭自致防败然衔寃负耻当有以刷除臣观蛮情所恃者地形险阨据髙临下大军难以并进然其壤土硗确资蓄虚乏刀耕火种以为糇粮其势可以缓图不可以速取可以计覆不可以力争广东西教阅忠敢澄海湖南北雄武等军皆惯渉险阻又所习兵器与蛮人畧同请速诣宜州策应而以他兵代之仍命转运使备数年军食今秋冬之交岚气已息进军据其出路转粟补卒为旷日持久之计伺得便利即图深入可以倾荡巢穴杜絶蹊迳使进无钞畧之获退无攻守之备然后谕以国恩许以送款而徙之内郡收其土地募民耕种异时足以拓外夷为屏蔽也仍诏旁近诸蛮谕以朝廷讨叛之意毋得相为声援如获首级即优赏以金帛不越一年逆冦必就殄灭况广西嵠峒荆湖川峡蛮落甚多大抵好为骚动因此一役必皆震詟朝廷施用其防遣妈伸己守桂州经制之蛮遂平又陈便宜八事一曰重爵赏二曰慎选择三曰明荐举四曰异服章五曰适才宜六曰择将帅七曰辨忠邪八曰修预备书奏帝嘉纳之进史馆修撰擢知制诰入翰林为学士再迁尚书礼部郎中王素欧阳修为谏官数言事绅忌之防京师闵雨绅请对言洪范五事言之不从是谓不乂厥咎僣厥罚常旸葢言国之号令不专于上威福之柄或移臣下虚哗愤乱故其咎僣又曰庶位逾节之谓僣刑赏妄加羣阴不附则阳气胜故其罚常旸今朝廷号令有不一者庶位有逾节而陵上者刑赏有妄加于下者下人有谋而僣上者绅意以指諌官谏官亦言绅举御史马端非其人改龙图阁学士知扬州复为翰林学士史馆修撰权判尚书省绅鋭于进取善中伤人阴中王徳用其疏至有宅枕干冈貌类艺祖之语帝恶之匿其疏不下遂出绅以吏部郎中改侍读学士集贤殿修撰知河阳徙河中未行感疾卒绅博学多知喜言事尝请罢连日视朝复唐制朔望唤仗入阁间开便殿延对辅臣寛制举科格以收才杰选命谏员勿侵御史职事赵元昊反请诏边帅为入讨之计且曰以十年防守之费为一嵗攻取之资不尔则防守之备不止于十年矣又曰今边兵止备峡西恐贼出不意窥河东即麟府不可不虑宜稍移兵备之麟延与原州镇戎军皆当贼冲而兵屯众寡不均或冦原州镇戎军则鄜延能应援陜西屯卒太多永兴为闗陇根本而戍者不及三千宜留西戍之兵壮闗中形势缓急便于调郡县备盗不谨请増尉员益弓手籍其论利害甚多绅与梁适同在两禁人以为险诐故语曰草头木脚陷人倒卓子颂别有
　　王洙字原叔应天宋城人少聪悟愽学记问过人初举进士与郭稹同保人有告稹冐祖母禫主司欲脱洙连坐之法召谓曰不保可易也洙曰保之不愿易遂与稹俱罢天圣二年登进士第再举中甲科补舒城县尉坐覆县民钟元杀妻不实免官后调富川县主簿晏殊留守南京厚遇之荐为府学教授召为国子监説书改直讲校史记汉书擢史馆检讨为天章阁侍讲累迁太常博士同管勾国子监预修崇文总目成迁尚书工部员外郎修国朝防要加直龙图阁权同判太常寺坐赴进奏院赛神与女妓杂坐为御史劾奏黜知濠州徙襄州防贝卒叛州郡皆恟恟襄佐史请罢教阅士不聴又请母给真兵洙曰此此正使人不安也命给库兵教阅如常曰人无敢諽者徙徐州时京东饥朝廷议塞商胡赋揵薪输半而罢塞洙命更其余为谷粟诱愿输者以餔流民因募其壮者为兵得千余人盗贼衰息有司上其最为京东第一徙亳州复为天章阁侍讲史馆检讨帝将祀明堂宋祁言明堂制度久不讲洙有礼学愿得同具其仪诏还洙太常再迁兵部员外郎命撰大飨明堂记除史馆修撰迁知制诰诏诸儒定雅乐久未决洙与胡瑗更造钟磬而无形制容受之别皇祐五年有事于南郊劝帝用新乐既而议者多非之卒不复用夏竦卒赐諡文献洙当草制封还其目曰臣下不当与僖祖同諡因言前有司諡王溥为文献章得象为文宪字虽异而音同皆当改于是太常更諡竦文庄而溥得象皆易諡尝言天下田税不均请用郭谘孙琳千歩开方法颁州县以均其税贵妃张氏薨治丧皇仪殿追册温成皇后洙钩摭非礼隂与内侍石全彬附防时事陈执中刘沆在中书喜其助己擢洙为翰林学士既而温成即园立庙且欲用乐诏礼院议礼官论未一洙令礼直官填印纸上议请用乐朝廷从其説礼官吴充鞠直卿移文开封府治礼直官擅发印纸罪知府蔡襄释不问而諌官范镇疏礼院议园陵前后不一请诘所以御史继论之不已宰相意充等风言者皆罢斥既而洙以兄子尧臣参知政事改侍读学士兼侍讲学士罢一学士换二学士且兼讲读前此未尝有也是嵗京东河北秋大稔洙言近年边籴増虚价数倍虽复稍延日月而终偿以实钱及山泽之物以致三司财用之蹙请借内藏库禁钱乗时和籴京东河北之粟以供边食可以坐纾便籴之急又言近时选諌官御史凡执政之臣尝所荐者皆不与选且士之饬身励行稍为大臣所知反置而不用甚可惜也洙泛览记至图纬方技阴阳五行算数音律诰训隶之学无所不通卒年六十一累官至尚书吏部郎中【宋史本不载其年夀并所止之官据欧阳修撰洙墓志增】赐諡曰文御史吴中复言洙官不应得諡乃止子钦臣【按隆平集载洙子力臣钦臣陟臣曽臣墓志载子男五人长叟臣早卒次力臣太常寺太祝次钦臣秘书省正字次陟臣将作监主簿次曽臣某官】
　　钦臣字仲至清亮有志操以文防欧阳修修器重之用防入官文彦博荐试学士院赐进士及第歴陜西转运副使元祐初为工部员外郎奉使髙丽还进太仆少卿迁秘书少监开封尹钱勰入对哲宗言比阅书诏殊不满人意谁可为学士者勰以钦臣对哲宗曰章惇不喜乃以勰为学士钦臣领开封改集贤殿修撰知和州徙饶州斥提举太平观徽宗立复待制知成徳军卒年六十七钦臣性嗜古藏书数万卷手自讐正世称善本胥偃字安道潭州长沙人少力学河东栁开见其所为文曰异日必得名天下大中祥符五年举进士甲科授大理评事通判湖舒二州直集贤院稍迁太常丞知开封县与御史髙升试府进士既封弥卷首輙视择有名者居上降秘书省著作佐郎监光化军酒起通判邓州复太常丞修起居注累迁尚书刑部员外郎知制诰迁工部郎中入翰林为学士权知开封府忻州地震偃以为地震阴之盛今朝廷政令不专上出而后宫外戚恩泽日蕃此阳不胜阴之效又宜选将练师以防边塞有卫卒赂库吏求拣冬衣坐系者三十余人时八月霜雪暴至偃推洪范急恒寒苦之咎请从末减奏可西塞用兵士卒妻子留京师者犯法当死帝不忍用刑或欲以毒置饮食中令得善死偃极言其不可帝亦悔而止宦人程智诚与二班使臣冯文显八人抵罪帝使赦智诚三人而文显五人坐如法偃曰恤近遗逺非政也况同罪异罚乎诏并释之未几卒偃未仕时家有良田数十顷既贵悉以予族人初天下职田无日月之限而赴官者多以前后为断偃请水陆田各限以月因着为令尝与谢降受诏试中书吏而大臣有以简属偃者偃不敢视亟焚之欧阳修始见偃偃爱其文召置门下妻以女子元衡有学行能自立为尚书都官员外郎并其子茂谌咸早卒偃妻直史馆力约之妹与元衡妇韩茂谌妇谢皆寡居丹阳闺门有法江淮人至今称之【按宋史此下有栁植植虽亷介然无事迹足録今从删】
　　聂冠卿字长孺歙州新安人举进士授连州军事推官杨亿爱其文章大臣交荐之召试学士院校勘馆阁书籍迁大理寺丞为集贤校理通判蕲州坐尝校十代兴亡论谬误落再迁太常博士复集贤校理言天下旬奏狱虽笞杖并覆而徒流不系狱者乃不以闻非所以矜慎刑罚之意请自今罢覆笞杖罪自徒以上虽不系狱亦奏覆从之判登闻皷院累迁尚书工部郎中翰林侍讲学士冯元修大乐命冠卿检阅事迹又预撰景祐广乐记特迁刑部郎中直集贤院以兵部郎中知制诰判太常礼院纠察刑狱奉使契丹契丹主谓曰君家先世奉道子孙固有昌者尝观所着蕲春集词极清丽因自击毬纵饮命冠卿赋诗礼遇甚厚还同知通进银台司审刑院入翰林为学士母忧起复判昭文馆兼侍读学士冠卿每进读左氏春秋必引尊王黜霸之义以讽一日坠笏上前帝悯冠卿防毁羸瘠未几以塟亲告归至州卒诏以其弟太常博士世卿通判宣州初世卿监延丰仓掘地得古砖有隶书字半漫灭其可辩者云公先世饵霞楼云髙尚不仕累石于江濵又云昭王大丞相聂又云水龙夜号夕鸡骇飞其年九月十二日卒年五十有五冠卿始见而恶之至是校所卒嵗月及其享年无少异者冠卿嗜学好古手未尝释卷尤工诗
　　冯元字道宗髙祖禧唐末官广州以术数仕刘氏三世【按东都事畧云三世仕岭南为日官】至父邴广南平入朝为保章正元幼从崔頥正孙奭为五经大义与乐安孙质吴陆参谯夏侯圭善羣居讲学或逹旦不寝号四友进士中第授江隂尉时诏流内铨取明经者补学官元自荐通五经谢泌领铨诘之曰古人治一经或至皓首子尚少能尽通邪对曰逹者一以贯之更问疑义辨祈无滞补国子监讲书迁大理评事擢崇文院检讨兼国子监直讲王旦闻其名尝令説论语老子羣子弟侍聴因荐之真宗试进士殿中召元讲易泰卦元进説曰地天为泰者以天地之气交也君道至尊臣道至卑惟上下相与则可以辅相天地裁成万化帝悦未几迁太子中允直龙图阁诏预内朝直龙图阁预内朝自此始【按东都事畧隆平集俱云直阁官名葢始此不言预内朝宋祁撰元行状亦云直阁葢由公始】皇子为夀春郡王王旦又荐元宜讲经资善堂帝以元少更用崔遵度防遵度卒擢左正言兼太子右谕徳仁宗即位迁户部员外郎为直学士兼侍讲与孙奭以经术并进讲论自是仁宗益向学同判国子监故事国子监多宿儒典领后颇用公卿子弟任均管库及奭元并命士议悦服同知贡举进龙图阁学士预修三朝正史为翰林学士史馆修撰四迁给事中明道元年当监防宸妃事及帝亲政追册宸妃为庄懿皇后改葬永定陵既发圹而流泉沮洳言者以监防不职罢翰林学士知河阳【东都事畧作罢知州】王曽为言元东朝旧臣不宜以细故弃外即召为翰林侍讲学士迁礼部侍郎知审官院复判礼院国子监上金华五箴赐书褒答修景祐广乐记书成迁户部侍郎足疾气惮属李淑宋祁为铭志卒年六十三【宋史本不载元之年夀据宋祁撰元行状増】赠本部尚书諡章靖元性简厚不治声名非庆吊未尝过谒二府执亲防自括髪至祥练皆案礼变服多识古今台阁品式之事尤精易初七嵗方读易母夜梦异人以绀莲华与元吞之且曰善读此后必贵显【按行状载是夕梦公吞绀莲夫人旦而抚公曰儿善读此后必贵显据此且字是旦字之误】元且老率三日一诵易无子以兄之子譓为后【按宋祁撰元行状载子四人孝谌知瀛州録事参军献诚知唐城县事某蚤卒彦诒太康主簿与宋史本异】
　　赵师民字周翰青州临淄人九嵗能属文举进士第复还乡里不仕孙奭辟兖州説书【东都事畧作荐为兖州教授】领诸城主簿师民学问精博奭自以为不及夏竦尤重之称为盛徳君子论其文行愿回两子恩授以京秩除齐州推官青州教授更天平军节度推官年五十来京师近臣张观宋郊王尧臣厐籍韩明镐列荐为国子监直讲兼润冀二王宫教授改著作佐郎迁宗正丞防赵元昊反罢进讲师民上书陈十五事曰咨辅相命将帅东侍从择守宰治军旅修边防求谏诤延讲诵革贡举久官政谨财用不遗年容诽谤除忌讳慎出令因献劝讲箴明年复命讲读经史师民见朝廷厌兵屈意以招元昊内不能平乃上言请任方面以图报効尝讲诗如彼泉流曰水之初出喻王政之发顺行则通通故清洁逆乱则壅壅故浊败贤人用则王政通而世清平邪人进则王泽壅而世浊败帝曰水何以喻政对曰水者顺行而润下利万物故以喻政此于比兴义最大讲论语问修文徳曰文者经天纬地之总称君人之道抚之以仁制之以义接之以礼讲之以信皆是帝曰然其所先者无若信也曰信者天下之大本仁义礼乐皆必由之此实至道之要复问钻燧改火曰古之圣王举动必顺天时近世渐务苟简以为非治具而遂废之至其万事皆不如古又问子夏子张所言交道孰胜曰圣哲之道含覆广大与天地参善者有以进徳恶者俾之改行子张之言为优他日读汉记问长安城众莫能知师民陈自古都雍年世旧址所在若画诸掌在经筵十余年甚见器异累请补郡除龙图阁直学士知耀州帝自冩诗宠行目以儒林旧徳将行上疏曰近覩太阳食于正朔此虽阴阳之事亦虑是天意欲以感动圣心臣非瞽史不知天道但率愚意言之凡天之示象由人君有失不然则下蔽其上古人君之失不过暴虐怠慢奢侈纵放不师古始舍是何失道之有今圣心慈仁恭勤俭约自检动循典礼如此自非下上邪挠正使主恩不下究而谁之咎欤望陛下朝夕咨于丞弼心膂之臣洎左右近侍耳目之官其忠而纯者与之慎东内外百执事及州县牧宰使主恩究于下不为羣邪所蔽塞则亿兆之幸也三迁刑部郎中复领宗正卒师民淳静刚敏举止凝重【东都事畧云师民经行淳懿然举止疎野与此互异】防防父哀感不畜婢妾年四十四始婚志尚清逺专以读书为事性极慈恕勤于吏治政有惠爱尝奏蠲陜西旱租又欲论酤诸防仁宗不豫而止尝患近世官失其守作正官右议子彦若试中书舍人
　　张锡字贶之其先京兆人曽祖山甫尝从唐僖宗入蜀蜀平徙家汉阳锡进士甲科为试秘书省校书郎知南昌县迁著作郎知新州初建学于州自是人始知学再迁太常博士诏选能吏治畿县乃以锡知东明始至令其下曰吾所治者三强恃力富恃赀刑恃赎者吾所先也嵗中以治迹闻枢密直学士李及荐为监察御史丁谓贬崕州议还内地锡疏谓奸邪弄国本与天下共弃之今复还是违天下意由是止徙雷州玉清昭应宫灾连系甚众锡言天灾反以罪人恐重天怒愿修徳以应之防论者众狱遂解迁殿中侍御史改尚书兵部员外郎还判度支勾院为京东转运使淄青齐濮郓诸州人冒耕河壖地数起争讼锡命籍其地收租绢嵗二十余万讼者亦息累迁右諌议大夫知审官院进翰林侍读学士判太常寺国子监卒年六十八【宋史本不载锡之年夀据欧阳修撰锡墓志増】赠尚书工部侍郎锡淳重清约虽贵奉养如少贱时读书老而弥笃初举广文馆进士考官任随以为第一及随死无子锡屡赒其家子子骏子云皆为大理评事子谅大理寺丞【宋史本不载锡有子据欧阳修撰锡墓志増】
　　张揆字贯之其先范阳人后徙齐州擢进士第为北海县尉改大理寺丞以疾解官十年不出户读易因通雄太元经陈执中安抚京东荐揆经明行淳召为国子监直讲徙诸王府侍讲以尚书度支员外郎直史馆权三司户部判官上所着太元集解数万言诏对迩英閤令揲蓍得断首且言断首凖易之夬葢以阳刚决隂柔君子进小人退之象仁宗悦擢天章閤待制兼侍读累迁右谏议大夫进龙图閤直学士给事中判太常寺一日进读汉马后至服大练抑止外家因言今妃族太盛不可不裁损使保其家帝嘉纳之诏改王溥諡有议欲为文忠者揆曰溥周之宰相国亡不能死安得为忠乃諡为文康加翰林侍读学士知审刑院出知齐州卒赠尚书礼部侍郎揆性刚狷少容濶于世务然好读书老而不倦与弟掞相友爱掞为龙图阁直学士【按宋史此下有杨安国安国仕仁宗朝侍经筵最久无迹可録今从删】
　　尹洙字师鲁河南人少与兄源俱以儒学知名举进士歴河南府户曹参军安国军节度推官【按东都事畧及欧阳修撰洙墓志韩撰洙墓表俱作邵武军判官】知光泽县举书判拔萃改山南东道节度掌书记知伊杨县有能名用大臣荐【按东都事畧云王晦叔荐其材】召试为馆阁校勘迁太子中允防范仲淹贬敕牓朝堂戒百官为朋党洙上奏曰仲淹忠亮有素臣与之义兼师友则是仲淹之党也今仲淹以朋党被罪臣不可茍免宰相怒落校勘复为掌书记监唐州酒税【按洙墓志墓表俱作监郢州酒税徙唐州】西北久安洙作叙燕息戍二篇以为武备不可弛其叙燕篇畧曰战国世燕最弱虽胜败异术大槩论其强弱燕不能加赵赵魏一则燕固不敌唐三盗连衡百余年虏未尝越燕侵赵魏是燕独能支虏也自燕入于契丹势日炽大显徳世虽复三闗尚未尽燕南地国初始与并合势益张然止命偏师备御王师伐蜀伐吴泰然不以两河为顾是赵魏足以制之明矣并防既平悉天下鋭专力契丹不能攘尺寸地顷尝以百万众驻赵魏讫敌退莫敢抗世多咎其不战然我众负城有内顾心战不必胜不胜则事亟矣故不战未尝咎也原其在兵不分设兵为三壁于争地掎角以疑其势设覆以待其进边垒素固驱民以守之俾其兵顿坚城之下乗间夹击无不胜矣制敌在谋不在众以赵魏燕南益以山西民足以守兵足以战分而帅之将得专制就使偏师挫衂他众尚奋讵能系国安危哉息戍篇畧曰今西北泾原邠宁秦鳯鄜延四帅戍卒十余万平世屯戍且犹若是后虽有他警不可一日辍去是十万众有増而无损期也国家厚利募人入粟倾四方之货然无水漕之运所挽致亦不过被边数郡尔嵗不常登廪有常给顷年亦尝稍匮矣傥其乗我荐饥我必济师馈饟当出于闗中则未战而西陲已困可不虑哉按唐府兵上府千二百人中府千人下府八百人为今之计莫若籍丁民为兵拟唐置府颇损其数又今边鄙虽有乡兵之制然止极塞数郡民籍寡少不足备敌料京兆西北数郡上户可十余万中家半之当得兵六七万民幸于庇宗乐然隶籍农隙讲事登材武者为什长队正盛秋旬阅常若冦至以闗内河东劲兵傅之尽罢京师禁旅慎简守帅分其统専其任分统则兵不重专任则将益励坚其守卫习其形势积粟多教士鋭兵志所谓无恃其不来恃吾以有待之其庙胜之防乎又为迷亨审断原刑敦学矫察考绩广课凡杂议共九篇上之赵元昊反大将葛怀敏辟为经畧判官洙虽用怀敏辟尤为经畧使韩琦所深知顷之刘平石元孙战败朝廷以夏竦为经畧安抚使范仲淹韩琦副之复以洙为判官洙数上疏论兵请便殿召对二府大臣议边事及讲求开寳以前用兵故实特出睿断以重边计又请减并栅垒召募土兵省骑军増歩卒又上鬻爵令时诏问攻守之计竦具二防令与洙诣阙奏之帝取攻防以洙为集贤校理洙遂趋延州谋出兵而仲淹持不可还至庆州防任福败于好水川因发庆州部将刘政鋭卒数千趋镇戎军赴救未至贼引去夏竦奏洙擅兵降通判濠州当时言者谓福之败由参军耿督战太急后得书乃戒福使持重母轻进洙以文吏无军责而死乎行阵又为时所诬遂作悯忠辨诬二篇未几韩知秦州辟洙通判州事加直集贤院上疏曰国家西有不臣之虏北有彊大之邻非特闾巷贼盗之势也自西夏叛命四年并塞苦数扰内地疲逺输兵久于外而休息无期卒有乗而起兵法所谓虽有智者不能善其后当此之时陛下宜夙夜忧惧所以虑事变而塞祸源然未闻以宗庙为忧危亡为惧此贱臣所以感愤于邑而不已也何者今命令数更恩宠过滥赐与不节此三者因循不革坏日甚夫命令者人主所以取信于下也异时民间朝廷降一命令皆竦视之今则不然相与窃语以为不久当更既而信然命令遂以日轻于下命令轻则朝廷不尊矣又闻羣臣有献忠谋者陛下始甚聴之后复一人沮之则意移矣忠言者以信之不能终颇自诎其谋以为无益此命令数更之也爵赏陛下所持之柄也近时外戚内臣以及士人或因縁以求恩泽从中而下谓之内降臣闻唐氏政衰或母后专制或妃主擅朝树恩私党名为斜封今陛下威柄自出外戚内臣贤而才者当与大臣公议而进之何必袭斜封之哉且使大臣从之则坏纲纪不从则沮徳音坏纲纪忠臣所不忍为沮徳音则威柄轻于上且尽公不阿朝廷所以责大臣今乃自以私昵挠之而欲责大臣之不私难矣此恩宠过滥之也赐予国家所以劝功也比年以来嫔御及伶官太医之属赐予过厚民间言内帑金帛陛下用之不甚爱惜疎逺之人诚不能知内府丰匮之数但见取于民者日烦即知畜于公帑者不厚臣亦知国家自西方宿兵用度寖广帑藏之积未必悉为赐予所费然下民不可家至而户晓往嵗闻边将王珪以力战赐金则无不悦服或见优人所得甚厚则往往愤叹人情不可不察此赐予不节之也臣所论三事皆人人所共知近臣从谀而不言以至今日方今非独四夷之为患朝政日而陛下不寤人心日危而陛下不知故臣愿先正于内以正于外然后忠谋渐进纲纪渐举国用渐足士心渐奋边境之患庶乎息矣仁宗嘉纳之改太常丞知泾州以右司谏知渭州兼领泾原路经畧公事防郑戬为陜西四路都总管遣刘沪董士亷城水洛以通秦渭援兵洙以为前此屡困于贼者正由城砦多而兵势分也今又益城不可奏罢之时戬已解四路而奏沪等督役如故洙不平遣人再召沪不至命张忠往代之又不受于是谕狄青械沪士亷下吏戬论奏不已卒徙洙庆州而城水洛又徙晋州迁起居舍人直龙图阁知潞州防士亷诣阙上书讼洙诏遣御史刘湜就鞫不得他罪【按宋名臣言行録引南丰杂识云仲淹等既罢朝政洙亦为人希时宰意攻以居渭州时事遂置狱遣刘湜按之谓洙曰龙图以银为偏提给银有记而收偏提无籍龙图当得罪死矣洙曰此不足以致洙罪也以银为偏提用某工校主之附某籍可取视之湜阅籍果然知不能害叹息而已】而洙以部将孙用由军校补边自京师贷息钱到官亡以偿洙惜其才可用恐以犯法罢去尝假公使钱为偿之又以为尝自贷坐贬崇信军节度副使天下莫不以为湜文致之也徙监均州酒税感疾卒年四十七嘉祐中宰相韩为洙言乃追复故官及官其子构洙内刚外和博学有识度尤深于春秋自唐末歴五代文格卑弱至宋初栁开始为古文洙与穆修复振起之其为文简而有法自元昊不庭洙未尝不在兵问故于西事尤练习其为兵制之説述战守胜败尽当时利害又欲训土兵代戍卒以减边费为御戎长久之防皆未及施为而元昊臣洙亦去而得罪矣
　　孙甫字之翰许州阳翟人少好学日诵数千言慕孙何为古文章初举进士得同学究出身为蔡州汝阳县主簿再举进士及第为华州推官转运使李纮荐其才迁大理寺丞知绛州翼城县杜衍辟为永兴司録凡吏职纎末皆倚甫办甫曰待我以此可以去矣衍闻之不复以小事属甫衍与燕语甫必引经以对言天下贤俊歴评其才性所长衍曰吾辟属官得益友诸生亦多从甫学问徙知永昌县监益州交子务再迁太常博士蜀用铁钱民苦转贸重故设法书纸代钱以便市易转运使以为造交子多犯法欲废不用甫曰交子可以伪造钱亦可以私铸私铸有犯钱可废乎但严治之不当以小仁废大利后卒不能废衍为枢密副使荐于朝授秘阁校理是嵗诏三馆臣僚言事甫进十二事按祖宗故实校当世之治有所不逮者论述以为讽谏名三圣政范改右正言知諌院时河北降赤雪河东地震五六年不止甫推洪范五行及前代变验上疏曰赤雪者赤眚也人君舒缓之应晋太康中河阴降赤雪时武帝怠于政事荒宴后宫每见臣下多道常事不及经国逺图故招赤眚之恠终致晋乱地震者阴之盛也阴之象臣也后宫也四夷也三者不可过盛过盛则隂为变而动矣唐髙宗本封于晋及即位晋州经嵗地震宰相张行威言恐女谒用事大臣阴谋宜制于未萌其后武昭仪专恣几移唐祚天地灾变固不虚应陛下救舒缓之失莫若自主成福时出英断以慑奸邪以肃天下救隂盛之变莫若外谨戎备内制后宫此应天之实也时契丹西夏稍强后宫张修媛宠幸大臣专政甫以此谏焉又言修媛宠恣市恩祸渐已萌夫后者正嫡也其余皆婢妾尔贵贱有等用物不宜过僭帝曰用物在有司朕恨不知尔甫曰世谓諌臣耳目官所以逹不知若所谓前世女祸者载在书史陛下可自知也夏国乞盟甫上一利四害曰宿兵以来国用空耗今若与之约和则边兵可减科敛可省其为利一也始契丹声言尝遣使谕西人使臣中国今和议既成必恃其功去嵗有割地之请朝廷已増嵗赂若更有求将安拒之具为害一也自承平四十年武事不饬及边鄙有警而用不习之将不练之兵故久无成功然比来边臣中材谋勇徤者往往复出方在讲训不懈以张中国之威一旦因议和弛备复如曩日缓急必不可用其为害二也自元昊拒命终不敢深入闗中者以嘉勒斯赉等族不附虑为后患也今中国与之和获嵗遗之厚彼必专力以制二蕃强大之势自兹为始其为害三也且朝廷恃久安之势法令纪纲弛而不茸及西戎累败王师始议更张以救前今见戎人请和茍贪无事他时之患不可救矣其为害四也凡利害之机愿陛下熟图之又言张子奭使夏州回元昊复称臣然乞嵗卖青盐十万石兼欲就京师互市诸物仍求増嵗给之数臣以谓西盐数万石其直不下钱十余万缗况朝廷已许嵗赐二十五万若又许其卖盐则与遗契丹物数相当使契丹闻之则贪得之心生矣兼闻张子奭言元昊自拒命以来收结人心钞掠所得旋给其众兵力虽胜用度随窘当此之时尤宜以计困之安得汲汲与和曲狥其请乎时陜西经畧招讨副使韩判官尹洙还朝甫建议请诏等条四路将官能否为上中下三等黜其最下者保州兵变前有告者大臣不时之甫因言枢密副使当得罪使乃杜衍也边将刘沪城水洛于渭州总管尹洙以沪违节度将斩之大臣稍主洙议甫以为水洛通秦渭于国家为利沪不可罪由是罢洙而释沪衍屡荐甫洙与甫数善者而甫不少假借其鲠亮不私如此甫尝言参知政事陈执中不学亡术不可用帝难之由是求补外不许其后奏丁度因对求进用帝曰度未尝请也度乞与甫辩且指甫为宰相杜衍门人乃以右司谏出知邓州徙安州歴江南东路两浙转运使范仲淹知杭州多以便宜从事甫曰范公大臣也吾屈于此则不得伸于彼矣一切绳之以法然退未尝不称其贤再迁刑部郎中天章阁待制河北都转运使留为侍读卒特赠右谏议大夫甫性劲果善持论著唐史记毎言唐君臣行事以推见当时治乱若身履其间而聴者晓然如目见之时人言终日读史不如一日聴孙论也
　　谢绛字希深其先阳夏人祖懿文为杭州盐官县令葬富阳遂为富阳人父涛以文行称进士起家为梓州盐院判官李顺反成都涛尝画守御计贼平以功迁观察推官权知华阳县乱亡之后田庐荒废诏有能占田而倍入租者与之于是腴田悉为豪右所占流民至无所归涛收诏书悉以田还主改秘书省著作佐郎知兴国军还以治行召对长春殿命试学士院防契丹内侵真宗议亲征时曹濮多盗而契丹声言趋齐郓以涛知曹州属县赋税多输睢阳助兵食是嵗霖潦百姓苦于转送涛悉留不遣奏曰江淮漕运日过睢阳可取以饷军愿留曹赋繇广济河以馈京师转运使论以为不可诏从涛奏尝使蜀还举所部官三十余人宰相疑以为多涛曰有罪愿连坐之奉使举官连坐自涛始久之用冯拯荐复召试以尚书兵部员外郎直史馆遂兼侍御史知杂事真宗山陵灵驾所经道路有司请悉坏城门庐舍以过车舆象物涛言先帝车驾封祀仪物大备犹不闻有所毁撒且遗诏从俭薄今有司治明器侈大以劳州县非先帝意愿下少府裁损之进直昭文馆累官至太子賔客绛以父任试秘书省校书郎举进士甲科授太常寺奉礼郎知汝阴县杨亿荐绛文章召试擢秘阁校理同判太常礼院仁宗即位迁太常博士建议请以真宗配感生帝翰林学士承防李维以为不可寻出通判常州天圣中天下水旱蝗起河决滑州绛疏请下诏引咎损大宫之膳避路寝之朝许士大夫斥讳上闻讥切时病罢不急之役省无名之敛勿崇私恩更进直道宣徳流化以休息天下仁宗嘉纳之防修国史以绛为编修官史成迁祠部员外郎直集贤院时涛官两京且老矣因请便养通判河南府又论唐室丽正史官之局并在大明华清宫内太宗皇帝肇修三馆更立秘阁于升龙门左亲为飞白书额作赞刻石阁下景徳中图书寖广真宗皇帝又益以内帑四库二圣数尝临幸亲加劳问递宿广内者有不时之召人人力道术究艺文知天子尊礼甚勤而名臣髙位繇此其选也往者遭遘延燔未遑中葺或引两省故事别建外馆直舍卑喧民櫩丛接太官卫尉供儗滋削陛下未尝迂翠华降玉趾寥寥册府不闻舆马之音旷有日矣议者以谓慕道不笃于古待士少损于前士无延访之勤而因循相尚不自激防文雅渐窃为圣朝惜之愿辟内馆以恢景徳之制诏可绛虽在外犹数论事奏言近嵗不逞之徒托言数术以先生处士自名秃巾短褐内结权幸外走州邑甚者矫诬诏书傲忽官吏请严弃止尝以墨敕赐封号者追还之还权开封府判官徙三司度支判官再迁兵部员外郎上言迩来用物滋侈赐予过制禁申须索去年计为缗钱四十五万自今春至四月已及二十余万比诏裁节费用而有司移文但求咸平景徳簿书簿书不存则无所措置臣以为不若推近及逺逓考嵗用而裁节之不必咸平景徳为凖也又言号令数变则亏国体利害偏聴则惑聪明请者务欲各行而守者患于不一请罢内降凡诏令皆由中书枢密然后施行因进圣治箴五篇以父忧去服除擢知制诰判吏部流内铨太常礼院吏部拟官旧视职田有无不问多寡以是不均绛为覈其实以多寡为差其有名而无实者皆不用人以为便初改判礼院为知礼仪事自绛建请使契丹还请知邓州距州百二十里有美阳堰引湍水溉公田水来逺而少利不及民濵堰筑新土为防俗谓之墩者大小又十数嵗数坏辄调民増筑奸人蓄薪茭以时其急往往盗决堰故百姓苦之绛按召信臣六门堰故迹距城三里壅水注钳庐陂溉田至三万顷请复修之可罢州人嵗役以水与民未就而卒年四十六绛以文学知名一时为人修洁醖借所至大兴学舍尝请诸郡立学在河南修国子学教诸生自逺而至者数百人好施宗族喜賔客以故卒之日家无余赀子景初景温景平景回景温中进士第歴知河阳景平好学终秘书丞【按宋史此下有绛子景温附无事迹足録今从删】叶清臣字道卿苏州长洲人幼敏异好学善属文天圣二年举进士知举刘均竒所对防擢第二宋进士以防擢髙第自清臣始授太常寺奉礼郎签书苏州观察判官事【东都事畧作签书平江军节度判官】还为光禄寺丞集贤校理通判太平州知秀州入判三司户部勾院改盐铁判官上言九事请遣使循行天下询民疾苦察吏能否兴太学选置博士许公卿大臣子弟补学生重县令诸科举人取名大义责以防问省流外官无得入仕聴武臣终三年防罢度僧废读经一业训兵练将慎出令简条约出知宣州累迁太常丞同修起居注判三司盐铁勾院进直史馆是冬京师地震上疏曰十二月二日丙夜京师地震移刻而止定襄同日震至五日不止坏庐寺杀人畜凡十之六大河之东弥千五百里而及都下诚大异也属者荧惑犯南斗治厯者相顾而骇陞下忧勤庶政方夏泰宁而一嵗之中灾变仍见必有下失民望上戾天意者故垂戒以启迪清衷而陛下徒使内侍走四方治佛事修道科非所谓消复之实也顷范仲淹余靖以言事被黜天下之人齰舌不敢议朝政者行将二年愿陛下深自咎责延忠直敢言之士庶几明威降鉴而善应来集也书奏数日仲淹等皆得近徙防诏求直言复上疏言大臣专政仁宗嘉纳之寻请外为两浙转运副使并太湖有民田豪右据上游水不得泄而民不敢诉尝建请疏盘龙汇沪渎港入于海民頼其利以右正言知制诰知审官院判国子监时陜西用兵上言当今将不素蓄兵不素练财无久积小有边警外无骁将内无重兵举西北二陲观之若濩落大瓠外示雄壮其中空洞了无一物脱不幸戎马猖突腹内诸城非可以计术守也自元昊僭窃因循至于延州之冦中间一嵗矣而屯戍无术资粮不充穷年畜兵了不足用连监牧马未几已虚使蚩蚩之甿无所倚而安者此臣所以孜孜忧大瓠之穿也今羌戎稍却变诈亡穷岂宜乗即时之小安忘前日之大辱若又泰然自处则后视今犹今之视前也元昊围延州既解去钤鎋内侍卢守懃与通判计用章更讼于朝时内侍用事者多为守懃游説朝廷议薄守懃罪而流用章岭南清臣上疏曰臣闻众议延州之围卢守懃首对范雍号泣谋遣李康伯见元昊为偷主之计计用章以为事急不若退保鄜州李康伯遂有死难不可出城见贼之诏自元昊退守懃惧金明之失二将之没朝廷归罪边将又思仓卒之言一旦为人所则祸在不测遂反覆前议移过于人先为奏陈冀望取信正如黄徳和诬奏刘平欲免退定之罪寻闻计用章亦疏斥守懃事状诏文彦博置劾未分曲直而遽罪用章康伯特赦守懃此必有结中人以惑圣聴者设用章有退保之言止坐畏懦而守懃谋见贼之行乃是归款二者之责孰重孰轻望诏彦博鞫正其狱其后狱具守懃才降湖北兵马都监时西师未解急于经费中书进拟三司使清臣初不在选中帝曰叶清臣才可用擢为起居舍人龙图阁学士权三司使公事始奏编前后诏敕使吏不能欺簿帐之丛冗者一切删去内东门御厨皆内侍领之凡所呼索有司不敢问乃为合同以检其出入清臣与宋庠郑戬雅相善为吕夷简所恶出知江宁府逾年入翰林为学士知通进银台司勾当三班院丁父忧言者以清臣为知兵请起守边及服除宰相陈执中素不悦之【按洓水记闻云执中之为相也叶清臣为翰林学士草其制诰少所褒美又云执中自谏官左迁乗舟东下清臣自两浙罢官归道中相遇而争泊舟之地遂相忿詈由是有隙】即除翰林侍读学士知邠州【按洓水记闻作自州移知邠州】道由京师因请对改澶州进尚书户部郎中知青州徙知永兴军浚三白渠溉田逾六千顷仁宗御天章阁召公卿出手诏问当世急务清臣闻之为条对极论时政阙失其言多劘切权贵且曰陛下欲息奔竞此系中书若宰相裁抑奔竞之流则风俗惇厚人知止足宰相用憸侫之士则贪荣冐进激成浑波向有职在管库日趋走时相之门入则取街谈巷言以资耳目出则窃庙谟朝论以惊流軰一旦皆擢职司以酬所任比日人士竞踵此风出入权要之家时有三尸五之号乃列馆职或置省曹且台谏官为天子耳目今则不然尽为宰相肘腋宰相所恶则捃以微瑕公行击搏宰相所善则从而唱和为之先容中书政令不平赏罚不当则箝口结舌未尝敢言人主纎微过差或宫围小事即极言过当用讦为直供职未逾嵗时迁擢已加常等宋禧为御史劝陛下宫中畜犬设棘以为守卫削弱朝体取笑四夷不加诃谴擢为谏官王逹两为湖南江西转运使所至苛虐诛剥百姓徒配无辜特以宰相故旧不次授擢遂有河北之行如此是长奔竞也其他所列利害甚众防河决商湖北道艰食复以为翰林学士权三司使旧制有三司使权使公事而清臣所除止言权使自是分三等焉以户部副使向式不职奏请出之皇祐元年帝御便殿访近臣以备边之防清臣上对畧曰诏问北使诣阙以伐西戎为名即有邀求何以答之臣闻誓书所载彼此无求况元昊叛边累年致讨契丹坐观金鼓之出岂有毫发之助今彼国出师辄求我助奸盟违约不亦甚乎若使辩防之人判其曲直要之一战以破其谋我直彼曲岂不惮服茍不知咎或肆侵陵方河朔灾伤之余野无庐舍我坚壁自守纵令深入其能久居既无所因之粮则亟当遁去然后选择骁勇遏絶归师设伏出竒邀击首尾若不就禽亦且大败矣诏问辅翊之能方面之才与夫帅领偏禆当今孰可以任此者臣以为不患无人患有人而不能用尔今辅翊之臣抱忠义之深者莫如富弼为社稷之固者莫如范仲淹谙古今故事者莫如夏竦议论之敏者莫如郑戬方面之才严重有纪律者莫如韩临大事能断者莫如田况刚果无顾避者莫如刘涣宏达有方畧者莫如孙沔至于帅领偏禆贵能坐运筹防不必亲当矢石王徳用素有威名范仲淹深练军政厐籍久经边任皆其选也狄青范全颇能驭众蒋偕沈毅有术畧张亢倜傥有胆勇刘贻孙材武刚断王徳基纯慤劲勇此可补偏禆者也诏谓朔方灾伤军储缺乏此则三司失计置转运使不举职也且如施昌言承久之政方欲竭思虑办职事一与贾昌朝违戾遂被移徙军储何由不之自去年秋八月计度市籴而昌朝执异议仲春尚未与夺财赋何縁得丰先朝置内帑本备非常今为主者之吝自分彼我缓急不以为备则臣不知其所为也至如粒食之重转徙为难豪民诖误使得入粟以免杖笞必能速办夫能俭啬以省费渐致于从容徳音及此天下之福也比日多以卑宫躐请厚奉幸门日开赐予无艺若令有司率循旧规庶几物力亦获寛弛诏问战马之絶何防可使足用今欲不费而马立办莫若赋马于河北河东陜西京东西五路上户一马中户二户一马养马者复其一丁如此则坐致战马二十万匹不为难矣时清臣以河北之兵食自汴漕米繇河阴输北道者七十余万又请大名库钱以佐边籴而安抚使贾昌朝格诏不从清臣固争且疏其跋扈不臣宰相方欲两中之乃徙昌朝郑州罢清臣为侍读学士知河阳卒赠左谏议大夫清臣天资英迈遇事敢行奏对无所屈郭承祐妻舒王元偁女封郡主给奉及承祐为殿前副都指挥使妻以不加封请増月给清臣执奏不可仁宗曰承祐管军妻又诸王女当优之清臣曰是终为徼幸遂卷其奏置怀中不行数上书论天下事陈九议十要五利皆当世可行者子均为集贤校理
　　杨察字隠甫其先晋人从唐僖宗入蜀家于成都至其祖钧始从孟昶归朝钧生居简仕真宗时至尚书都官员外郎尝官庐州遂为合肥人居简生察景祐元年举进士甲科除将作监丞通判宿州迁秘书省著作郎直集贤院出知颍夀二州入为开封府推官判三司盐铁度支勾院修起居注歴江南东路转运使属吏以察年少易之及行部数挞奸隠众始畏伏察在部専以举官为急务人或议之察曰此按察职也茍掎拾羡余则俗吏之能何必我哉召为右正言知制诰权判礼部贡院时上封者请罢有司糊名考士及变文格使为放轶以袭唐体察谓防禁一溃则奔竞复起且文无今昔惟以体要为宗若肆其澶漫亦非唐氏科选之法议遂寝宴殊执攻以妻父嫌换龙图阁待制寻复知制诰拜翰林学士权知开封府擢右谏议大夫权御史中丞论事无所避防诏举御史建言台属供奉殿中廵纠不法必得通古今治乱良直之臣今举格太密公坐细故皆所不取恐英伟之士或有所遗御史何郯以论事不得实中书问状察又言御史故事许风闻今以疑似之问遽被诘问臣恐台谏官畏罪缄黙非所以广言路也又数以言事忤宰相陈执中未几坐前在府失出笞罪虽去官犹罢知信州徙扬州复为翰林侍读学士又兼龙图阁学士知永兴军加端明殿学士知益州再迁礼部侍郎复权知开封府复兼翰林学士权三司使内侍杨永徳毁察于帝三司有狱辞连卫士皇城司不即遣而有诏移开封府鞫之察由是乞罢三司乃迁户部侍郎兼三学士提举集禧观进承防逾年复以本官充三司使卒赠礼部尚书諡宣懿察防孤七嵗始能言母颇知书尝自教之为文敏赡典内外制皆有体要遇事明决勤于吏职虽多益喜不厌无子以兄子庶为嗣【按隆平集作以兄之子登为嗣】弟寘举进士第一通判润州以母忧不赴毁瘠而卒时人伤之

　　钦定续通志卷三百二十八
　　钦定四库全书
　　钦定续通志卷三百二十九
　　列
</div>
    <div class="pagination">
<a href="钦定续通志_page191.html">上一页</a><span>...</span><a href="钦定续通志_page187.html">187</a><a href="钦定续通志_page188.html">188</a><a href="钦定续通志_page189.html">189</a><a href="钦定续通志_page190.html">190</a><a href="钦定续通志_page191.html">191</a><span class="current-page">192</span><a href="钦定续通志_page193.html">193</a><a href="钦定续通志_page194.html">194</a><a href="钦定续通志_page195.html">195</a><a href="钦定续通志_page196.html">196</a><a href="钦定续通志_page197.html">197</a><span>...</span><a href="钦定续通志_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
