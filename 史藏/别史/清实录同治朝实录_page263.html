<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 263 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 263 页/共 505 页
  </h1>
  <div class="content">
   ○又谕、曾国荃奏、行抵随州。知捻逆东窜即日由襄樊回省。料理饷项。布置东路防剿事宜一摺。此股贼众。剽悍异常。若探知有西趋之信。再行布置。恐已不及。著该抚仍遵上月二十九日谕旨。驰赴南阳。会同李鹤年、妥筹防剿事务。或先赴襄樊一带驻扎。如贼匪有西趋之信。即日驰抵豫疆。合力剿办。严防回窜。总之此股贼众。非数省大吏同心协力。不能蒇功该抚务当随时与曾国藩妥商进止机宜。以副委任。曾国荃一军饷项。著官文妥为经画。源源接济。毋任缺乏。将此由五百里各谕令知之。　　

○命刑部尚书绵森、户部左侍郎谭廷襄、驰赴河南查办事件。　　

○赏扎萨克图汗郡王车林敦多布子头等台吉多尔济帕拉玛辅国公。　　

○以记名总兵官萧德扬为陕西汉中镇总兵官。　　

○以陕西官军克复甘肃阶州出力。赏总兵官彭盛世、赖礼学、传定升、一品封典。曾正学、彭佑益、卢胜照曾连升、陈攀仙、副将赵名魁、萧呈祥、唐本朋、何叙海、赵云凤、参将张映衡、巴图鲁名号。都司曹有章等花翎。知县俞大锦等蓝翎。余加衔升叙有差。　　

○予故陕西汉中镇总兵官萧庆高祭葬恤荫加等。谥武毅。　　

○予四川各属阵亡殉难在籍户部主事傅世纶等绅民妇女六千四百四十五员名口分别旌恤如例。　　

○追予嘉庆年间四川通江殉难民人何多泽等男妇十名口旌恤加等。　　

○辛酉。谕内阁、曾国荃奏、甄别才不胜任及庸劣不职各员。请分别降补革职一摺。湖北候补知府姜鹏、才识迂拘。于署德安府任内声名平常。桂茂、嗜好太深。于署宜昌府任内诸事废弛。均著以通判降补。署荆州同知刘浚、偏执任性。不惬舆情。著以州判降补。以上三员。均著留省察看。遇有相当简缺酌量补用。武黄同知王诰、言语轻浮。性情狡猾。著即行革职。补用同知直隶州知州松滋县知县钟溶、好执己见。听断不公。著以州判归部选用。署郧县知县周瑞、任性妄为。颟顸公事。署应城县知县双庆、性情乖张。不明治理。署宜城县知县程启安、不谙吏治。遇事营求。署天门县知县沈亨、任意取巧。假托绅士晋省献媚。署长乐县知县刘宪、锱铢必较。恃才傲物。候补知县艾锟、钻营取巧。均著以巡检留省降补。署郧西县知县黄应瑞、居心贪鄙、意在苛歛。候补知县廖鸿磬、行为诡谲。专务营求。李联芳、性耽逸乐。难期振作。张锡谦、嗜好太重。不谙吏治。利川县典史殷槐、居心狡诈。贻害同类。均著即行革职。以示惩儆。　　

○谕军机大臣等、阎敬铭奏、发捻东窜。连日击退一摺。捻众合股东窜。直扑钜野。经知府王成谦、游击王正起等、督兵迎剿。各毙贼数百名。该逆窜偪运河。攻扑濠墙。自二十七日至三十日。往来扑渡。百计图逞。官军枪炮如雨。昼夜严防。水师亦飞棹河中。上下轰击。该逆无计可施。均由郓钜西南遁窜。此次东军小捷二次。大捷一次。扼守河岸五昼夜之久。克保无虞。均属异常出力。著准阎敬铭择尤汇案请奖。该逆狡悍无比。虽被击败窜。并未大挫凶锋。诚恐以伪遁懈我军心。再图猛扑。阎敬铭仍当督饬地方印委各员。并在事员弁。实力严防。不得以贼已退却。稍涉大意。该抚现令王成谦由钜野截贼归路。潘鼎新一军。已抵济甯。刘铭传、刘秉璋、刘松山、张树珊等军。均陆续抵东。正可乘此声威。合力兜剿。著曾国藩飞饬各军。奋力剿洗。务须一鼓歼除。毋任再有窜突。上年张逆在雉河集老巢。以各军不能齐心。致令兔脱。贻害至今此次又有合围之势。各军如能奋勇捦渠。朝廷不难破格奖赏。如或纵寇殃民。即由曾国藩等严参治罪。毋稍姑息。贼向西南。必由兰考入豫。李鹤年务当督饬各军。防其回窜。并与湘淮各军。联络声势。用收夹击之效。张之万已否前赴新任。贼如窜偪淮徐。窥伺皖境。吴棠、张之万、乔松年、英翰、当各饬防军出境会剿。不得强分畛域。坐观成败。致干重咎。李鸿章仍遵前旨。带印出省。驻扎徐州。会同阎敬铭等商办军务。潘鼎新等皆系淮军。该署督即酌带亲军一二营。赶紧赴徐布置。不必瞻前顾后。致有耽延。本日据刘长佑奏、力疾销假。照常视事。并请来京陛见一摺。刘长佑上年业经来京陛见。此次著毋庸前来。贼踪现窜东境。黄运河防务吃紧。著即督饬张树声等、将大名等处加意筹防。以期益臻周密。将此由六百里各谕令知之。　　

○予山东钜野阵亡游击贵日华祭葬世职如副将例。守备卢必荣等祭葬世职加等。　　

○予塔尔巴哈台殉难参赞大臣锡霖、子知州安达、荫生安通、暨眷属仆婢等三十六员名口分别旌恤如例。　　

○壬戌。谕内阁、荣安固伦公主额驸瑞煜、著更各符珍。　　

○又谕、一等雄勇公符珍、已指为荣安固伦公主额驸。其品级章服照例用外。恭亲王长女荣寿公主额驸。一品荫生志端。著先行赏给头品顶带。该部毋庸照例奏请。并著赏戴双眼花翎。惇亲王第五女额驸一等公堃林、第七女额驸一等男恩铭、均著赏戴花翎。亲王衔醇郡王长女额驸多罗贝勒那尔苏、著赏戴双眼花翎。　　

○以恭修玉牒。命宗人府宗令惇亲王左宗正义道、为玉牒馆总裁官。大学士贾桢、协办大学士瑞常、礼部尚书倭什珲布。万青藜、为副总裁官、大学士倭仁为督催官。　　

○癸亥。谕内阁、李鸿章、吴棠奏、勘估清水潭迤下漫工。请饬调大员督办一摺。本年扬河东岸迤下。堤工漫溢。经李鸿章、吴棠、会同勘估。筹款堵筑。亟须廉干之员总理一切。现在两淮盐运使丁日昌假期将满。即著就近督工。务期实用实销。饷不虚糜。藉资得力。　　

○又谕、赵长龄奏请严惩州县亏空等语。近来山西各州县。因亏空后查抄。既不认真监追。赁住民房。以致在任时任意奢侈。那用公项。盈千万累。罔知顾忌。亟应申明成例。以示惩儆。此等恶习。恐不独山西一省为然。即著照赵长龄所请。嗣后遇有交代亏空。逾限未交者。一面由司密详请奏。一面即由该督抚密行查封。毋任隐匿寄顿。其例应监追各员。并著各该督抚派员看视进监。不得仍沿旧习。庶各该州县知所儆惕。共勉操持。以重库款而饬吏治。将此通谕知之。　　

○谕军机大臣等、前因李云麟奏请、将寄存陕省火药军器等项。转由山西解往军营。当经谕令刘蓉由陕西拨解山西省城。并著德勒克多尔济、赵长龄、各按所辖地方。派员接替。转解李云麟军营。兹据赵长龄奏、现在甯灵就抚。道路疏通。请仍由陕西就近径解归化城转解等语。著刘蓉即将前项火药等件。派员取道陕西北路。就近径解归化城。由福兴派员接替。转解李云麟军营。以免延误。将此由五百里各谕令知之。　　

○闽浙总督左宗棠等奏、捕治兴化泉州汀州各处土匪。拏获多名。就地正法。得旨。所办甚属认真。仍著督饬各该地方官。摉缉余匪。抚绥善良。俾闾阎渐臻安谧。　　

○福建布政使王德榜乞假养亲。以按察使邓廷楠为布政使。延建邵道康国器为按察使。　　

○补铸福建甯化县县丞条记。从巡抚徐宗干请也。　　

○甲子。谕内阁、前据官文等奏、湖北改设道士洑营守备一缺、请以秦殿魁调补。当经降旨允准。兹据兵部奏称、秦殿魁前在保康县汛守备任内。有盗案停升限缉一案。按照定例应令撤回本任。惟保康县汛守备。业经奏准改拨道士洑营。若令撤回。该员无任可归。请旨办理等语。秦殿魁系改驻营汛调补之员与实缺请调者不同。著准其调补道士洑营守备。仍将停升限缉之案。带于调任。　　

○又谕、前因穆图善奏请将候补参将王泰来免议。已革副将敖天印、都司刘精益、守备姚正甲、均开复原官。当经降旨交部议奏。兹据兵部奏称。王泰来一员。功过尚足相抵。著即照该部所议免其议处。至刘精益、姚正甲、均系永不叙用人员。该将军所请将该二员开复之处核与定章不符。已革都司刘精益、守备姚正甲、均著毋庸开复原官。其敖天印一员。于革职后赴甘投效。并未据该将军奏请。亦与奏定章程不符。所请将该革员开复原官之处。著毋庸议。各省永不叙用人员。前经谕令各路统兵大臣。不准滥行保举。原以杜钻营而肃吏治。穆图善违例滥保。殊属不合。著交部议处。寻议、穆图善应照保题永不叙用人员革职私罪例革职。得旨、著加恩改为降一级留任。　　

○谕军机大臣等、李云麟奏、西北大局纵弛。请力改前辙。新疆拨解饷银。拟明定章程。请保得力人员办理古城粮台。并调员差遣。留差满郎中暂办分局事务各摺。西北大局日坏。李云麟请力改前辙。去名务实。挈其纲领。因推陈致弊之由。冀得挽回之本。所奏不无可采。刻下兵力未厚自不能分。必须俟三路兵力会剿。克复乌噜木齐之后。简军储粮相机次第雕剿。方能有济。至未经克复各城。员缺亦未尽简放。自当随时酌量办理。饷项一节。已照李云麟另摺派大员经理。应如何督催转运之处。仍著咨商办法。以期无误。北路防军。实未可恃。著李云麟与麟兴、锦丕勒多尔济、商酌妥办。认真整顿。至寄谕之繁。朝廷亦有万不得已之苦衷。似此言之谆谆。尚且听之藐藐。若再不随时训饬。其废弛更不知若何。新疆远隔万里。军情旦夕异宜。岂能偏执己见。其有因诸臣所奏。随时指示者。正朝廷不肯遥制之处。如果办事大臣。皆能实心实力。何不可便宜从事。李云麟每次陈奏摺件。议论繁多。该员既知为政不在多言。即当力求实效。毋徒以舌辩见长也。新疆拨解饷银。自应立定章程。方能无误军食。李云麟摺内所称徵派不宜太纷繁。解款不宜存虚名经理必须有专责。运解必须有定章。用款不须勤奏报。著户部就所陈各节。酌度具奏。咨行各将军督抚遵照办理。所请饬户部堂官派精明干练之司员。请赏大街。发给关防。令驻扎归化城。专管新疆饷项事务。尚恐力小任重。难期得力。现在察哈尔征兵将次过竣。著派皂保驰赴归化城。专管催趱督运新疆饷项。如各省允解之款。久不解到。即由皂保查参。仍会同德勒克多尔济、福兴、赵长龄、商酌妥办。李云麟请将内地各省应解之款。均令其径至归化城钦派专员处交纳。不必复至晋省停留。是为东路总局。新疆各军各城应用之款。无论何处。均由古城酌量分拨。他处不必与闻。是为西路总局。其乌科两城各立分局。专司转运。另摺请以候选直隶州知州阿克敦本管理古城粮局。留兵部郎中奇克慎管理乌城分局。均著照所请行。并著德勒克多尔济、福兴、督同阿克敦布、由曾在北疆戍守出差及候补笔帖式教习三项人员内酌挑二十员名。交李云麟差遣委用。并著该将军等催令阿克敦布迅速起程。毋令逾十日之限。李云麟另片奏、请以将来功绩。抵广凤应得之罪等语。广凤应得罪名。该部当查照定章办理。朝廷自有权衡。李云麟如果将来得有劳绩。岂能查核注销。事君之道。任劳尤当任怨。何得哓哓渎请。所奏碍难准行。将此由六百里各谕令知之。　　

○予江西各属阵亡殉难总兵官邓荣达等官绅士民妇女一千七百八十一员名口分别旌恤如例。　　

○乙丑。谕军机大臣等、候补翰林院侍读惠林奏、据雇工家人李顺声称。在伊友韩浚家。遇山东德州人王浩。告知德州城南有名赵熙沅者。系属邪教。曾见其家有玉印木印龙袍旗帜多件。入教名册厚积数寸。党类散布直隶等处。每年三月九月。均来赵家聚会。不久即欲起事等语。著步军统领衙门密派晓事明干员役数人。带同韩浚、王浩、前赴天津。由崇厚酌量添派兵弁。同往德州。不动声色。访查属实。即会同该地方官迅速掩捕。并著阎敬铭督饬德州文武员弁。认真密速查办。不得走漏风声。致令远扬。别滋事端。刘长佑亦当饬属一体严缉党与。以期净绝根株。各处所派员役。务须饬令细心访查确查。不得张惶滋扰。妄拏无辜。原摺著钞给阅看。将此各密谕知之。　　

○丙寅。谕军机大臣等、皂保奏、吉林官兵请借饷银。并动支归绥道属存储米石。请饬催安住等起程各摺片。吉林调征西路官兵抵口以后。驻候日久。曾在察哈尔都统衙门借银一千一百五十两。现请照黑龙江官兵每名支银七两之数。补救亏欠。著加恩准其援照黑龙江借支成案办理。以示体恤。即著皂保咨行玉亮、查明吉林官兵实数。除领过银一千一百五十两外。应行补发若干。即于各处解到察哈尔饷银内。照数发给。至征兵经行内地。向有地方官供应车辆。由归绥前赴古城。已有归化城豫备驼只。所有安住队内倒毙马匹。自毋庸在宣化补领。俟此队官兵行抵归化城时。即由德勒克多尔济福兴、给付驼只乘骑前进。并著皂保催令安往、全福、赶紧带兵起程西行。限于冬月内齐抵古城。傥再藉词逗遛。即著皂保严参惩处。前据李云麟奏称、归绥道所属地方。有豫备蒙古兵应用小米四千石。可将此项分给口内各路征兵。每名一石。装载西行。现在口内官兵分起前进。不日即到杀虎口。著德勒克多尔济、福兴、赵长龄、赶紧将所需饷乾。及驼只与米石各项备齐。以便临时发给。无误军行。其需用款项。即著赵长龄将晋省欠解部拨北路军饷银五万两。尽数解往归绥。以济急需。至各处解到察哈尔饷银三万一千余两。除支应吉林察哈尔等处征兵口分借款外。所余银两。即著玉亮专款存储。不得擅行那用。傥北路军营。时有急需。即行奏明。由台站解往应用。将此由五百里各谕令知之。　　

○以正蓝旗蒙古参领德明署密云副都统。镶蓝旗蒙古参领察隆额暂署正白旗汉军副都统。　　

○以江苏捐输军饷。永广镇江府学额四名。丹阳县十名。　　

○以湖南祁阳县捐输军饷。永广学额一名。　　

○以河运海运验收米石完竣。予郎中瑞斌、道员许道身等议叙。　　

○丁卯。遣官祭历代帝王庙。　　

○谕内阁、衍秀奏、讯明偷窃祭烛案内人犯。并应议堂司各官。分别定拟一摺。此案已革候补笔帖式吉旺、系当差人员。辄敢乘间窃取赍送祭祀蜡烛卖钱。实属胆玩。著照该总兵所拟罪名加等杖流。销除旗档。即行发遣。其余案内之职员张洛幅等应得罪名。均著依议办理。昌陵礼部郎中桂薰、将香烛等物。交差役王城儿赍送。未能小心。以致被窃。所派看管王城儿之差役。又不知先事豫防。致令王城儿自尽。俱属疏忽。妃园寝礼部主事博厚、赴祭监礼。到班迟误。均著交部议处。承祭总管吉昌、因致祭逾时。不敢迟延。内务府司员、因香烛不齐。未敢启门。尚无不合。均著免其置议。奕梁纯堪、于致祭之日。未经到班。咎有应得。惟究因承办事务衙门司员未将礼部呈付文件呈堂。迟误有因。其自请察议之处。均著加恩宽免。前任泰甯镇总兵文俊、是日亦未到班。惟业已先期降调。著免其置议。余均照所议办理。嗣后守护陵寝大员并总兵等。于一应承祭事件。均当谨慎小心。恪恭将事。毋得仍前玩忽。致干咎戾。　　

○谕军机大臣等、都兴阿奏、请调天津炮船摉剿岛贼。并官军续获首夥各犯。及请催山东等处月饷各摺片。色尔固善等摉剿孤山余匪。尚属认真。惟长山各岛。必须乘船摉捕。而奉天营船重笨。驶驾不能合宜该将军业已咨商崇厚。酌调轻利小号兵船十余只。赴奉摉剿。即著于船到后。督率妥办。以期净尽。但当分别良莠。毋任水师滋扰。山东应解奉省月饷。二月以后。共欠解四万两。其六月以后饷银。并未起解。殊属延缓。奉省侍饷孔殷。即著阎敬铭督同藩司。将新旧月饷悉数委解。以济要需。山海关续收新关税项。并著成林随时拨解。毋稍稽延。至都兴阿奏请调庆春署理盛京副都统。庆春已有旨署理广州将军。员缺紧要。应令来京请训后。即赴新任。所有盛京副都统一缺。著暂令定安署理。俟杜嘎尔假满回任。再令驰赴密云新任。锦州副都统。前有旨令奕榕补授矣。将此由四百里谕知都兴阿、阎敬铭、并传谕成林知之。　　

○予广东崖州阵亡都司梁国定祭葬世职加等。　　

○戊辰。以太常寺卿童华为大理寺卿。　　

○己巳。谕军机大臣等、候补内阁侍读学士钟佩贤奏、海塘关系东南大局。请派员督修以策万全一摺。据称此项工程。非用数年人力。数百万帑金。不足以臻巩固。若为苟且补苴之计。□山戊不□费仍不下数十万。而工之能否无虞。仍不敢必。所陈四害三可虑等情。均尚不为无见。著吴棠于赴闽浙新任时。便道先往海塘。详细查勘。与马新贻妥速筹商。现办土备塘。是否足资捍御。如必须兴筑石塘。应如何筹拨款项。约期竣事。该学士所请于停解闽省月饷十四万之外再提厘金八成。专办塘工之处。均著统筹全局。酌度奏明办理。苏松太当海塘下游。与浙省休戚相关。如须通筹协济。即著咨商该省督抚一体会筹兴办。将此各谕令知之。　　

○又谕、阎敬铭奏、发捻逆股西遁经各军沿途兜截。叠获胜仗。现已全股窜出东境一摺。贼股扑运河濠墙。被击西遁。复经刘铭传、潘鼎新等军截剿。在蔡家陵马家庄等处。叠次获胜。颇有斩捦。该逆知南路俱有重兵。遂绕从菏泽西北狂奔。又经刘铭传等追及。遂于初五六等日。全股窜出东境。向西南考城一带窜逸。著曾国藩督饬刘铭传、潘鼎新、刘秉璋、杨鼎勋、张树珊等军、奋力追逐。毋令该逆再行窜扑他处。蒋希夷、保英二军现已由曹县折回考城。著李鹤年督率马德昭、宋庆等军与蒋希夷等军会合夹击。惟豫军究嫌单薄。恐难得手曾国藩务须严饬刘铭传等。无分畛域认真合剿以免疏失。鲍超一军。现自己抵豫境。著即饬令该提督迎头痛剿。毋以马队未集为辞迁延干咎。曾国荃著仍遵前旨。赶赴南阳一带驻扎。防贼上窜之路。该逆现尚盘踞考城踪迹无定。河防仍形吃紧。刘长佑、阎敬铭、仍当督饬在事各员。画夜防范。万不可稍涉松懈。张之万已交卸起程。前赴周口。与曾国藩商办防剿事务。即著迅赴清淮任事。与吴棠悉心商酌。以期益臻周密。吴棠应俟李鸿章到徐后。布置稳固。再行起程赴闽浙新任。将此由六百里各谕令知之。　　

○又谕、崇实骆秉章奏、会剿黔匪。无兵可拨。请令刘岳昭先平黔寇。严树森奏、行抵重庆请拨兵统带入黔并陈黔省事宜。贼情大概。绘图呈览。请饬席宝田由上游会剿各摺片。川黔毗连境地二千余里。上自叙永。下至酉秀。时虞窜突。若再分兵出疆。专谋荆竹园一路。则边隘处处空虚。防兵愈形单薄。自系实情。刘岳昭现尚未出黔境。著即暂缓赴滇。先将黔西大定之贼。节节埽荡。严扼遵义一带。与湖南援黔之师。上下夹击。使贼首尾不能相顾。以冀先清黔境。但不得旷日持久。师老无功。致赴滇更无时日。并著李瀚章、兆琛、督饬李元度等军。迅将黔省下游实力剿洗。该逆兼顾不遑。必更易于得手。其酉秀一带边隘。即由崇实等严饬川东沿边防军。扼要截击。以防该逆伺隙奔轶。扰及完善。严树森由重庆入黔道梗。所请拨兵三四千。由该臬司统带赴黔。川省亦无可再拨。著严树森即行驰赴刘岳昭军营。会同该抚将遵义大定之贼。妥筹剿洗。疏通省路。该臬司即可设法入省。妥为查办。以副委任。严树森所陈黔事。以选大将、审地势、扼要津、除巨逆、筹协拨、卫饷源、六大端。为目前要务。实为动中肯綮。现在黔省上游既责之刘岳昭。下游贵东军务。并责之李瀚章。兆琛。自可毋庸另派大员督办。即著该抚藩等将严树森所陈六条。及另摺查明黔省贼情。尽心筹画。总期平一股再办一股。以冀次第廓清。毋为贼所牵掣。严树森现赴刘岳昭军营。正可将所陈黔事办法。及上游贼势。与该抚妥商办理。席宝田前经赏假省亲。现计假期已满。严树森请令统带旧部。由水路取道荆宜施利以达重庆。赴遵义进取。以期上下游合力夹击。所筹亦妥。该臬司所部。业已遣散。著李瀚章迅拨数营。交其统带。迅赴遵义。毋稍延缓。所需饷项不敷银二万两。并著崇实、骆秉章、李瀚章、妥筹协拨。其军火器械。并由崇实骆秉章。就近解济。毋任缺乏。将此由六百里谕知崇实、骆秉章、李瀚章、刘岳昭、并传谕兆琛、严树森知之。　　

○陕甘总督杨岳斌奏、各军会剿陕西窜匪。连获大捷。得旨、该逆现窜平凉隆德一带。著杨岳斌严檄各军分投截剿。迅歼丑类。毋令回犯陕疆。　　

○补行同治四年大计。奉天才力不及官一员。处分如例。　　

○以甘肃克复阶州等城出力。擢游击张玉春等以副将用。赏同知王佐、守备龙沛泽等花翎。知县卢锡绅等蓝翎。余加衔升叙有差。　　

○庚午。谕内阁、予告大学士祁寯藻、学梓品端、忠清亮直、由翰林入直南书房。洊擢正卿。赞画枢务。简任纶扉。总理部务。叠受先朝知遇之隆。克慎克勤。无忝厥职。咸丰四年间。以枢务积劳。因病开缺。朕御极之初。蒙两宫皇太后简用耆臣。重加倚畀。以大学士衔补授礼部尚书。命在弘德殿授读。朝夕纳诲。启沃深资。旋复因疾予告。在家食俸。老成硕望。中外咸知。方冀颐养安和。遐龄久享。遽闻溘逝。悼惜良深。著赏给陀罗经被。派钟郡王带领侍卫十员即日前往奠醊。加恩晋赠太保。照大学士例赐恤入祀贤良祠。任内一切处分。悉予开复。应得恤典。该衙门察例具奏。灵柩回籍时。并著沿途地方官妥为照料伊子翰林院编修祁世长、著俟服阕后以翰林院侍读候补。伊孙祁友慎、著赏给举人。准其一体会试。用示朝廷笃念耆臣至意。寻予祭葬。谥文端。　　

○又谕、巡视中城御史恒諴等奏、例赏贫民棉衣钱文。查照旧章。及上年成案办理一摺。现在节近冬令。天气渐寒。老弱无衣。情实可悯。著照所请。仍准于内务府生息项下。照例发交实银三千六百两。如长芦银两尚未解到。即于广储司存项内先行垫发。分交五城。赶紧散放。另片奏、五城栖流所经费。请全给实银等语。著户部仍照旧章发给实银二千六百两。即自本年为始。于立冬以前。发给支领。以示体恤。　　

○又谕、前因李鸿章、吴棠奏报、本年夏闲。江北湖河盛涨。清水潭二牐决口。叠经降旨谕令李鸿章等派员查勘赈恤。兹据李鸿章奏称、高邮兴化宝应泰州盐城山阳阜甯各属。悉被淹没。计今□山戊不□冬赈。并来春接济。约需银十余万两。其堵筑漫口堤工。约需银二十余万两。请将藩库现存银两拨充工赈。不敷之款。再行筹捐办理各等语。该省高邮等属被水成灾。小民流离失所。情殊可悯。所有应办赈恤堤工等项。著加恩照李鸿章所请。准将江甯藩库现存银十三万余两尽数拨充。以济要需。其各属赈抚事宜。即著李鸿章、郭柏荫遴派委员。分往勘办。务须实惠及民。毋任一夫失所。该处堤工。并著赶紧兴办。务臻稳固。此外不敷银两。准由该署督等委员设法劝捐办理。捐输银数。即著照筹饷新例递减二成报捐。并准其移奖子弟。　　

○谕军机大臣等、讷尔济奏、阜康县城失守。古城奇台一带民勇溃散。请饬催蒙兵进剿一摺。阜康县地方。前经佐领百喜率同民勇驻扎。与贼接仗。叠次获胜。半载无事。兹忽于六月二十九日。被乌噜木齐大股贼匪。攻扑营盘。以致溃败阜康县城又复失守。阵亡马兵民勇。著讷尔济查明请恤。县丞陶玥、本系应行正法之员。辄敢擅署奇台县知县。复因济木萨民勇溃散。带印潜逃。实属罪无可逭。著讷尔济即行查拏。就地正法以昭炯戒。佐领百喜、擅委陶玥署理奇台县印务。此次接仗又不能得力。著即革职。并革去军功花翎。仍留营效力以观后效。现在民勇新挫。古城奇台一带。均属空虚。深恐该逆乘势东趋。亟应筹兵进剿。李云麟所调蒙兵。计可陆续到齐。著即整旅西进。由奇古一带节节埽荡。遏绝寇氛。先保东路完善之区然后相机进取。以战为守。力冀挽回全局。巴里坤城守紧要。讷尔济仍当督率兵民严密设防毋稍疏失。将此由六百里各谕令知之。　　

○又谕、福兴奏、遵查西路进兵程途。需用锅帐等件。请饬筹办。并将程途开单呈览一摺。此次西征之师。经行大漠。锅帐驼马在所必需。前谕福兴等迅速筹办。兹据奏称、乌兰察布伊克昭盟、蒙兵应需锅帐等项。已由该将军筹备、其锡林郭勒、察哈尔、蒙兵需用驼马等项。请由察哈尔都统筹办。自为分擎易举起见。惟现在征兵。不日可到杀虎口。恐察哈尔赶办不及。著皂保、福兴、玉亮、斟酌情形。傥该蒙兵已抵杀虎口。仍由福兴迅速筹办。如尚未出直境。即由玉亮赶紧办理。以利师行。其吉林黑龙江及直隶官兵所需锅帐锹锤铁橛水桶等件。为数较多。直隶官兵应用之件。即著刘长佑于各营存储内迅速放给。吉林黑龙江官兵所需各件。并著赵长龄于山西各营内妥为筹拨。毋稍延误。福兴采买驼只。需款甚钜。前已有旨令赵长龄将欠解北路军饷五万两。迅解绥远城应用。即著福兴于解到后。酌量动用。如尚不敷。著赵长龄克期筹拨。其直隶官兵应用驼只价银。并著赵长龄筹垫。再由直隶归款以济要需将此由五百里各谕令知之。　　

○又谕、景纹奏、查办披布构兵一案完结。地方肃清。请饬四川拨银各摺片。披楞与布鲁克巴连兵构衅。震及后藏边陲。经景纹亲赴定日帕克里等处。令噶布伦白玛结布、责成松追呼毕勒罕等。赴萨海营盘。多方开导。令其先行撤兵。并令布鲁克巴交出炮位。转付萨海。仍捐办犒兵牛羊。租田价银。俾两造释怨息兵。现在地方照常安静。办理尚属妥协。惟披楞性多阴险。难保日后不复起争端。所有善后及一切防堵事宜。景纹仍当随时认真经理。并严饬该商上暗修武备。以备不虞。不可稍涉大意。至藏中用兵日久。前次出师瞻对。给发兵丁钱粮军火。并抚恤阵亡番官头目家属各款。共用银三十余万两。均由商上垫办。现经达赖喇嘛认捐十五万两。所余亏项尚多。著崇实、骆秉章、即由川省筹拨银数万两。派员解赴景纹处交纳。以资弥补。事关极边要需。毋稍推诿。将此由五百里各谕令知之。　　

○予乌噜木齐阵亡骁骑校都讷恩、委前锋校喜成祭葬世职。　　

○追予江苏金山卫阵亡总兵官黄金友、副将覃联升、游击昆禄、建立三忠祠。并饬地方官春秋致祭。
  </div>
  <div class="pagination">
   <a href="清实录同治朝实录_page262.html">
    上一页
   </a>
   <span>
    ...
   </span>
   <a href="清实录同治朝实录_page258.html">
    258
   </a>
   <a href="清实录同治朝实录_page259.html">
    259
   </a>
   <a href="清实录同治朝实录_page260.html">
    260
   </a>
   <a href="清实录同治朝实录_page261.html">
    261
   </a>
   <a href="清实录同治朝实录_page262.html">
    262
   </a>
   <span class="current-page">
    263
   </span>
   <a href="清实录同治朝实录_page264.html">
    264
   </a>
   <a href="清实录同治朝实录_page265.html">
    265
   </a>
   <a href="清实录同治朝实录_page266.html">
    266
   </a>
   <a href="清实录同治朝实录_page267.html">
    267
   </a>
   <a href="清实录同治朝实录_page268.html">
    268
   </a>
   <span>
    ...
   </span>
   <a href="清实录同治朝实录_page264.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
