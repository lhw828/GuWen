<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 92 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 92 页/共 505 页</h1>
    <div class="content">
○予湖北节年阵亡殉难外委唐凤翔等弁兵绅民妇女三百七员名口分别旌恤如例。　　

○是日。癸亥年立春。顺天府进土牛春山宝座。　　

○乙未。谕内阁、步军统领衙门奏、变通步军营官员补缺章程。请旨遵行一摺。八旗步军营官员。自两翼翼尉至步军校等。额设四百六十余员。均有地面之责。该员弁如果人人称职。则稽查奸宄。缉捕盗贼。自能日有起色。乃近来地面各官。率多因循疏懈。习染成风。与其疏防偾事。始行奏参。何若设法变通。以资整饬。著照所请。嗣后八旗地面各官。如有庸劣无能。公务废弛者。即著步军统领等奏参褫革。其才不胜任。即奏请咨回该旗营。所遗之缺。均由该衙门行文各旗营。咨取有守有为之员。与本营应升人员。一体拣选补放。其各旗营出色人员。准由该衙门指名奏调。该员等补缺后。扣满三年。如能始终奋勉。准由步军统领等据实保奏。无论旗绿各营应升之缺。即行坐补。以昭激劝。如或人地不宜。即将该员送回原旗营。另候补用。庸劣不职者。立予参革。至咨回各员。应如何量予录用之处。著八旗满洲蒙古汉军都统妥议章程具奏。至所称该衙门额设郎中等共十二员。不敷差委等语。著准其于宗人府六部理藩院等处。咨取才守兼优之司员各二员。其各衙门出色人员。并准指名奏调。与保送人员。一体带领引见。派为兼办司员。二年期满。如果办事认真。即著保奏奖励。经此次变通章程之后。务当督饬该营官员及办事司员等。竭力振作。实心任事。毋得再蹈因循积习。各旗都统及部院大臣。亦当随时留意人才。认真保送。以资治理而期整顿。寻议、嗣后经步军营咨回各员。自骁骑参领至骁骑校等官。本旗查系由何项保送。仍以何项缺出奏明坐补。如骁骑校等官保送步军校步军副尉历擢至步军翼尉而驳回者。则该员离旗已久。未便按品立予坐补。应由该管大臣酌量奏明录用。从之。　　

○议政王军机大臣等奏、遵旨编纂四国新档告竣。报闻。　　

○以翰林院侍读沈秉成署日讲起居注官。　　

○蠲免福建瓯甯、顺昌、沙、建阳、邵军、邵武、清流、归化、甯化、莆田、十厅县。暨峡阳、岚下、泉上、三县丞所属被扰地方新旧额赋有差。　　

○缓徵山东聊城、冠、清平、莘、堂邑、博平、六县被扰被旱村庄新旧额赋。　　

○丙申。谕议政王军机大臣等、文煜奏、连日追剿获胜。贼已回窜直东交界。并遵查枣强之贼。全股窜入临清州境各摺片。据称贼之全股。由束鹿而来。复由南宫威县。窜入山东临清之下堡寺破庙一带。连日于威县七级村。及南宫之赵村。叠有斩捦。此股贼原五千之众。叠经兵团攻击。并拔出裹胁难民。尚有贼众二千余名等语。文煜经叠次训饬。此次奏报各情。当为可据。现饬各军追剿。务须严督实力跟追。痛加埽荡。并著遮克敦布督率兵勇。迎头截剿。以收夹击之效。直东地面。犬牙相错。北路尤须备御不虞。该督已令孙治督饬地方会合兵团。严防奔窜。大名道祝垲业经抵任。并著饬令将地方防务。妥速筹办。于查缉奸宄。缮守要隘。均须激励乡团以资整顿。毋令贼匪得以乘闲肆其冲突。京兵未宜远出。即令暂驻直隶边界。以为镇遏。另摺奏参总兵伊绵阿剿贼不力各情。所请开缺以都司降补。并请仍令留营听候差遣。殊属轻纵。据奏伊绵阿与秦聚奎同出剿贼。及秦聚奎阵亡。而该镇竟全师无恙。复于衡水枣强。节节退缩。并由衡水至冀州一路。纵兵抢掠。可恶已极。伊绵阿著即行革职拏问。交文煜即将所参各情。严讯得实。奏明候旨办理。其大名镇总兵一缺。既据文煜奏称候补参将姜国仲。打仗最为得力。即著该员署理。以专责成而资鼓励。将此由六百里各谕令知之。　　

○又谕、官文、曾国藩奏、筹办新添轮船大慨情形一摺。据称与彭玉麟、杨岳斌、往返密商。所拟派令蔡国祥、盛永清等、统辖分领船只。及每船酌留外洋三四人。司柁司火。其余配用楚勇。学习驾驶炮位等事。所筹均甚妥协。轮船驶到。计总须至明年春闲。所有办理一切缕悉情形。自应届时与驾驶轮船之洋人妥议。再为详定具奏。至所称两湖水勇。能泛江不能出海。性之所习。但可驶至上海。不能遽放外洋。本与总理衙门原奏所拟。同为江面剿贼之用起见。若将来由楚勇而参用浙勇。以至闽粤之人。由上海而渐至甯波。渐至山东天津。用以出洋巡哨。观政海邦。惟应俟诸异日。当与该大臣等乐观厥成也。惟轮船一时不能远涉重洋。恐洋人届时不听调遣。该大臣亦应与洋人豫先议定。以免日后饶舌。据曾国藩所奏。李世忠一军。扼守江北数城。分攻九洑洲贼垒。又防南岸石埠桥要隘。汛地过宽。此次贼众北渡。虽未能遏截上窜。而血战经月。路路吃重。卒能力保各城。屡挫逆氛。尚属功多过少。著曾国藩仍即督饬该提督一军。迅将九洑洲攻克。以绝逆匪再行北渡。并与南岸大军。联络进取。如上游贼匪回窜。或南岸贼再分股抢渡。并严饬该提督迎截堵剿。毋稍疏虞。将此由六百里各谕令知之。　　

○又谕、张之万奏、攻拔小王寨。并陈大＜?氵喜＞逃赴随州各摺片。正阳匪首雷青和盘踞小王寨。阻扼官军进攻张＜?氵凤＞林之路。经总兵余际昌督军攻克。此后进兵之路。不至为贼寨所阻。著张之万即饬余际昌迅将张＜?氵凤＞林老巢攻克。务将该逆首就地歼除。正罗新息信确一带。伏莽遍野。正宜乘诸军会集之时。力图埽荡。张之万计日可抵汝南。著即会合毛昶熙分路进攻。早殄逆氛。毋稍迁延。陈大＜?氵喜＞老巢被官军攻克后。窜踞淮南之萧王寨。势已穷蹙。在事文武。并不严密堵剿。致令绕出邢集以北。与湖北捻首林振山句合。远窜随州。渐复猖獗。该带兵镇道毫无堵截。实属玩忽。李续焘一军。现在信阳境内。著即饬令该总兵迅速歼捦。并著官文、严树森、赶紧派兵。会合豫军。一体兜击。不可稍存畛域。致垂尽余匪。又形滋蔓。将此由六百里各谕令知之。　　

○又谕、骆秉章奏、官军会攻石逆各股获胜。并覆陈川省贼势。未能拨兵赴陕。韩超奏、郎岱永甯剿贼获胜。及兵饷欠缺。恳将田兴恕留黔各摺片。石逆回窜叙南后。复分股再陷高县城池。经骆秉章调派楚军。分投剿办。收复高县。并将玉黄楼贼巢攻破。贼胆已寒。惟此股凶焰甚张。蓄谋甚狡。前经叠谕骆秉章迅饬刘蓉、驰赴叙南督军。即著责成该藩司督饬各军。将横江双龙场贼巢。次第攻克。毋任再窜滇黔。又贻后患。其绕窜甯远之贼。即著饬令该地方文武。调集汉土各练。严密堵遏。至石逆在滇余股。叠扑郎岱永甯各城。均经击败。余匪窜往云南之沾益州。滇中无可掳掠。该逆非回窜黔疆。必图入川省与前贼合股。著骆秉章、韩超、饬令沿边一体严防。毋任窜入。郭逆自广元分窜巴州仪陇。经官军痛创。谅不难克日歼捦。著骆秉章即饬周达武各军就地翦除。不可但驱逐出境。致令回窜陕疆。剿办又形棘手。至田兴恕以获咎之员。朝廷饬令赴川。交骆秉章差遣。黜陟自有权衡。乃韩超尚为哓哓渎请。实属胆玩已极。所请将田兴恕暂留黔省之处。著不准行。仍著遵照叠次谕旨。饬令该提督赶紧赴川。听候骆秉章调遣。如再执意迁延。必将韩超一并治罪。懔之。将此由六百里各谕令知之。　　

○又谕、韩超奏、剿贼需饷。委员赴粤东催提。并办盐劝捐。请饬该督抚速筹办理一摺。据称现因需饷孔亟。业经派员前往粤省催解。又恐为数甚钜。一时未能解清。请饬该督抚每月酌拨盐斤。约值银二三万两之数。即交派来之员。承领起运。或径至黔境。或于广西经过地面。行销济饷。所需运费。即在广东劝捐筹补各等语。黔省饷需支绌。亦系实在情形。广东及粤海关应解协饷。著刘长佑等迅速筹解。毋令停兵待饷。贻误事机。至酌拨盐斤。运销济饷。劝捐筹补运费。有无窒碍之处。并著会同妥筹办理。原摺著钞给阅看。将此由五百里各谕令知之。　　

○又谕、韩超奏、遵查杀害教民一案。因本年开州夹沙龙地方。偪胁教人共祭龙灯。传教人文乃耳等不从。经团众拥至州署。知州戴鹿芝见众情汹汹。恐致激变。因将文乃耳等正法。办理错误。应由四川委员宣维礼等、禀请骆秉章等核议具奏。现将团民拏办。和约张贴。宣维礼等已与该主教面议一切。均无异言。各立议单存案。不至再生枝节。又韩超密片奏、田兴恕因上年传教人乘轿游街。冠服怪异。众情骇然。几有不能相容之势。该提臣稍加威吓。以定人心。并未不准其在黔行教。亦无陵辱教民之事。即戴鹿芝等之擅杀。亦由于众怒难拂。不能归咎于该提臣一人各等语。韩超为田兴恕所胁。将杀害教民一事。尽诿罪于戴鹿芝。且谓宣维礼等已与该主教面议。均无异言。各立议单存案。果有此事。可以就案了结。亦属妥善。乃据总理各国事务衙门咨送军机处文。内称收到法国公使哥士耆交来钞单。所言贵州情形。及百姓禀留田兴恕。并无其事。四川委来候补道宣姓。并武官吉姓。抵黔两月。并未来天主堂一次。而贵阳府知府多文代为主谋。言此案非装饰造作。不能了事等情。与本日韩超所奏。大略相同。是韩超等之计画。早被外国人窥破。似此情形。焉能如所奏了结。且欲专归罪于戴鹿芝一人。亦恐于人心公论。均未能得其平。且文乃耳实系洋人。韩超饰词具奏。尤属有心含混。著崇实、骆秉章、即行确切访查该省现办情形。详察具奏。田兴恕叠经中外参劾。其骄淫之习。跋扈之情。早当从重治罪。此次劳崇光张亮基到黔。如该提督仍敢抗不赴川。即著传旨拏问审办。以为抗违者戒。将此由六百里各密谕知之。　　

○以翰林院侍读学士孙如仅为内阁学士兼礼部侍郎衔。　　

○成都副都统全亮因病解职。以黑龙江协领富森保为成都副都统。　　

○以安徽救援颍州。并克复霍邱县城出力。赏副将杨隆昌、谭秀元、李东山、萧胜南、洪有元、杨甫宜、赵太和、守备李克俭、孟麟、巴图鲁名号。参将陈世益等花翎。云骑尉熊兴茂等蓝翎。余升叙有差。　　

○以四川克复新甯县城。暨垫江解围出力。赏副将成耀星、参将潘长清、巴图鲁名号。游击胡明理等花翎。知县张裕康等蓝翎。余加衔升叙有差。　　

○予江南九洑洲阵亡副将程自有、汪德喜、知县胡学诗、祭葬世职加等。　　

○予四川高县阵亡知县丁良俊、参将何文魁等二十八员祭葬世职加等。　　

○予江南军营病故提督黄庆、总兵官张运桂、沈宝成、道员伍华瀚、游击周成南、祭葬恤荫加等。阵亡生员伍宏鉴赏恤如例。均从祀湖南原籍昭忠祠。　　

○丁酉。谕内阁、五城御史奏、团防保甲告成。将办理情形。及户口人数。开单呈览。并请将司坊官首事绅董奖励各摺片。著准其择尤保奏。毋许冒滥。惟团防之法。所以稽查奸宄。缉盗安良。诚恐日久懈生。竟至有名无实。该司坊各官。经此次俯准择奖之后。谅能激发天良。不敢疲玩因循。仍蹈从前积习。该御史等仍当督饬司坊各官。认真巡查。严密捕缉。以清奸宄。傥有奉行不力。致令匪踪潜匿。酿成抢窃等案。即著该城御史查明。严参惩处。以儆玩泄。　　

○又谕、前因畿辅重地。骑马贼匪肆行。叠经谕令文煜联络乡团。认真剿办。并实力举行团练。申明诰诫。至再至三。现在畿南贼氛。虽经文煜等督兵驰剿。凶焰已衰。而逆踪靡常。此拏彼窜。非团练与官兵相辅而行。不能四面兜捦。克期蒇事。惟近来军营习气。往往冲锋陷阵。团练直前。而官兵坐视。不为接应。团练接仗获胜。官兵复攘夺其功。甚或藉势欺陵。焚抢掳掠。大失民望。无怪乡绅不乐为用。而团练因之解体。积习日深。殊堪痛恨。现当□山戊不□晚务闲之时。各处乡团。正宜农隙讲武。努力一心。同仇敌忾。闻直隶南宫枣强一带。民团颇多可用。著文煜等严饬各该地方官。督同公正绅耆。实力董劝。并著带兵大员。申明纪律。赏功罚罪。一秉大公。务使官兵团练。联为一气。毋得稍存歧视。至各该团民等齐心协力。自卫身家。仍宜安分守己。毋许有聚众抗粮等事。其有团练剿贼立功。或捐赀助饷。及临阵伤亡者。即著随时奏明。给予奖恤。以卫地方而作民气。　　

○谕议政王军机大臣等、有人奏、直隶永平一带。有骑马贼匪。抢掠劫杀。请饬查明剿办等语。京东各属。密迩顺天。现当畿南剿贼尚未蒇事之时。岂容复有别项匪徒。乘机窃发。若不及早歼除。诚恐养痈贻患。又蹈南路覆辙。著万青藜、林寿图、文煜、迅即查明。饬令地方文武。联络乡团。实力兜捦。毋令蔓延。以靖地方。将此各谕令知之。　　

○又谕、前因蒋琦龄奏、请于独石张家两口外。红城子等四城。开恳屯田。降旨令庆昀详查具奏。兹据庆昀等将开平兴和等城地址。及未便开垦移屯情形。查明具奏。并据奏称新平城一处。察哈尔所属游牧各旗内。均无其地。惟与正黄旗连界之山西丰镇厅属有新平口。系边墙便口等语。该都统等所称新平口地方。是否即系新平城。著英桂确切查明。并将该处有无闲田可垦。堪以移设旗屯之处。一并详查具奏。毋得草率从事。原摺著钞给阅看。将此谕令知之。　　

○命兵部左侍郎崇厚、帮同直隶督文煜办理防剿事宜。　　

○命新授两广总督刘长佑来京陛见。　　

○补铸湖北武黄同知、来凤县知县、黄州卫守备、黄冈县巡检、各关防印信。从巡抚严树森请也。　　

○追予浙江阵亡福建署总兵官继兴入祀漳州府昭忠祠。　　

○蠲缓湖南武陵、桃源、龙阳、沅江、湘阴、澧、安乡、巴陵、临湘、华容、十州县。暨岳州卫被水地方新旧额赋暨芦课有差。　　

○豁免四川安、彰明、江油、荣昌、蒲江、五县被扰地方额赋仓谷。　　

○　　
大清穆宗继天开运受中居正保大定功圣智诚孝信敏恭宽毅皇帝实录卷之五十三　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加三级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶戴礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十二月。戊戌。谕议政王军机大臣等、僧格林沁奏、督军攻拔夏张桥等处贼圩。并追剿窜匪李城各情形一摺。另片奏、羁縻苗练。劄饬剿捻立功各等语。捻首杨＜?兴心＞汰救援韩楼。僧格林沁移师夏张桥。进攻该圩。杨＜?兴心＞汰被轰身死。伊兄杨＜?兴心＞汶出寨乞降。僧格林沁准令被胁从匪人等投诚。将杨＜?兴心＞汶枭示。所办甚是。其溜子集捻首李传珠、卢照有等、被剿穷蹙。情愿悔罪归诚。效力赎罪。僧格林沁察其真心悔过。饬令地方官分别安抚。韩楼逆匪张平等窜逃。官军将圩墙平毁。现在涡河北岸。仅有苏添才一股。尚敢抗拒官军。僧格林沁剿抚兼施。自不难荡平捻众。惟该匪等野性未驯。纳降太多。地方官难于钤束。恐大军一撤。仍复相聚为匪。嗣后各匪圩首。有率众求抚者。僧格林沁务须详加访察。如果诚心反正。或系被胁从匪。自可贷其一死。如系著名首匪。屡与官军打仗。虽势蹙求降。仍当翦除以杜后患。至苗沛霖禀称粤逆大股拥出。长江之患。不知伊于胡底。长淮之防。又不可片刻稍疏。请示如何布置等语。显系注意长淮。用言尝试。僧格林沁业已窥见其隐。据议政王等将该大臣咨到苗沛霖原禀。及劄饬文稿呈览。如饬令苗沛霖钤束练众。安分从戎。力务农业。不可苛派民间。专以剿捻为急务。江淮之防。自有督抚筹办等语。均能切中事机。于绝其觊凯觎之中。仍隐寓驾驭牢笼之意。办理甚为得法。惟寿州正阳。不可无兵防守。僧格林沁所称鞭长莫及。自系实情。著曾国藩、唐训方、仍遵前旨。迅速酌派得力大员。统带兵勇。前往正寿二城驻守。此事关系长淮全局。不可稍有疏虞。致令前功尽弃。僧格林沁另片奏、遵查副都统成保、临阵勇往。不辞劳瘁。可期实心任事。请添调察哈尔等处马队。赴畿南攻剿等语。前因张锡珠等马贼千余。行踪剽疾。已拨京营马队一千。交成保、萨萨布、管带前进。兵力应敷。现在计已行抵该处剿洗。察哈尔马队官兵。目前已可无庸再调。又据谭廷襄奏、李城等匪。窜匿梁邱。德楞额、富和两军。已驰抵兰山。谭廷襄所派奎芳一队。已由费县折回东面。著僧格林沁仍严饬德楞额富和前进。会同东省官军。将此股匪众迅速歼除。毋许再有延误。将此由六百里各谕令知之。　　

○又谕、僧格林沁进捣皖捻老巢。剿办正当吃紧。使饷需不继。兵勇枵腹荷戈。必至功亏一篑。且时已□山戊不□暮。待用尤殷。著文煜、张之万、无论何款。迅于年内筹解银数万两。此后协拨月饷。务须源源接济。按期清解。以利军行。再宋景诗自渡河入晋以后。所有河南直隶与山西连界各口。著文煜、张之万、恪遵前旨。严密防范。并将宋景诗现在行抵何处。情形如何。迅速具奏。将此由六百里各谕令知之。　　

○又谕、僧格林沁现在进捣皖捻老巢。剿办正当吃紧必需各省协饷源源接济。庶兵勇不至枵腹荷戈。著英桂无论何款。迅于年内先行筹解银数万两。以济要需。此后协拨月饷。务须按期清解。毋稍贻误。再宋景诗渡河以后。行抵何处。常海等能否追及拦截。著即将现在办理情形。迅速奏闻。将此由六百里谕令知之。　　

○又谕、官文奏、陈逆由二竹窜扰平利。现在剿办情形一摺。据称该逆窜入陕西之平利。其后队梁逆等尚在竹溪。请饬四川由大甯派兵。陕西由兴汉派兵。三面夹击各等语。此股皖逆。本系陈玉城余党。因无巢可归。游弋于楚豫之交。现在复由房竹窜入平利。南可以扰大甯。北可以窜兴汉。将来与石逆相似。必为川陕楚三省边防之患。不可不迅图剿除。前因瑛棨奏闻。曾谕官文等严饬梁作楫等就地歼除。现在梁作楫是否赶到。贼众究趋何处。毛震寿所派之兵。已否前往。著瑛棨迅催该藩司调拨。多隆阿剿办回匪。正当得手。若任此股阑入兴安。必至于剿回事宜。转多掣肘。著该大臣添派劲旅。迅速驰剿。并著骆秉章酌拨数营。与楚陕之军三面夹击。永除后患。现在川陕两省。逆氛未靖。官文等断不可尽委之邻省。致令贼势蔓延。务饬梁作楫等越境追剿。且设法绕出贼前迎击。期于尽歼。不令旁窜。将此由六百里各谕令知之。　　

○又谕、毛昶熙奏、官军攻克萧王寨等处贼圩。剿办邢集捻匪大胜一摺。捻首陈大＜?氵喜＞窜踞萧王寨。已成槛兽釜鱼之势。官军果能实力兜围。何难一鼓歼除。乃纵令铤而走险。袭踞信随交界之雷鼓台。复在草店小林店等处。四出烧抢。不知毛昶熙所司何事。可见摺内所云面授机宜。不过纸上铺张之说。李续焘等剿捕此股匪徒。并不严密堵遏。致首恶稽诛。余氛复炽。实属疏纵。张之万计日可抵汝南。著会合毛昶熙督饬张曜、迅速跟踪追剿。务将雷鼓台攻拔。悉歼丑类。李续焘一军。近在长台关。并著张之万等恪遵前旨。派令该总兵督军追剿。并令地方文武绅团随处堵截。傥敢迁延不进。致令陈大＜?氵喜＞再有他窜。惟张曜李续焘是问。该逆窜入随州境内。并与巨捻林振山句结。著官文、严树森、迅派兵勇。迎头截击。毋令垂尽之匪。得容残喘。致令燎原。是为至要。本日据僧格林沁奏、遵查吴正谊无可安置。已交原解官押回豫省。由张之万酌核办理等语。吴正谊既据僧格林沁察看。营中无可安置。自未便即令回籍。著张之万酌留豫省。妥为驾驭。毋稍疏忽。将此由六百里各谕令知之。　　

○又谕、谭廷襄奏剿办淄川匪徒。坚城未下。请将贻误之已革知府撤省查办。另派大员督攻。及进剿教幅各匪。会剿张锡珠股匪各摺片。淄川刘得培股匪。经谭廷襄派令吴载勋前往查办。该员不能乘其滋事之初。迅图扑灭。一味将就迁延。希图敷衍了事。迨贼羽翼已成。踞城戕官。句结外匪。凶焰日炽。吴载勋束手无策。驻扎周村。意存观望。种种贻误。实堪痛恨。据毕道远等联名奏参该革守恇怯乖谬各款。尤为法所难容。既经谭廷襄撤回查办。即著督饬藩臬两司、按照毕道远等原参各情。逐款确讯。审明后奏闻请旨。吴载勋等之贻误。朝廷已早有所闻。如讯办此案。不能水落石出。定治该前抚以任用非人之罪。已革游击谢炳等。均著严切确查。据实严参。陈显彝到淄后。虽叠次进攻。屡有斩捦。蕞尔一城。任听逆匪久踞。莫可如何。察其情形。亦难得力。现经改派曾逢年前往接办。务须饬令该总兵振刷精神。迅下坚城。毋令久踞。其陈显彝一员。著谭廷襄察看。如稍不得力。即行撤退。不准在淄逗遛。李城等匪。窜匿梁邱。兰费一带。群匪如毛。难保不句结奔突。德楞额、富和、黄国瑞等军。均已到齐。即著督饬派出各军。并地方文武。会同四面兜剿。务期实力摉捕。尽歼丑类。教匪屡次出扰。饱载回巢。费泗一路。既拨郭大胜带勇驰剿。西南一带。亦须防其窜扰。著严饬在防兵勇。扼要堵剿。毋令乘虚出掠。是为至要。张锡珠一股。因直隶兵力较厚。又复回窜东境。已饬文煜、遮克敦布等、跟踪追剿。即著谭廷襄饬令常存、文英等、合兵兜击。一鼓歼除。毋任乘闲脱逃。致滋延蔓。至宋景诗带领降众。由陕渡河入晋。前据英桂奏派兵拦截。能否追及。尚未据该抚续报。并著谭廷襄严密访查。如宋景诗潜回东省。即著迅速具奏。仍一面调派得力员弁。设法捦获。毋令窜匿。将此由六百里谕令知之。　　

○又谕、洪毓琛奏、斗六失陷。嘉义吃紧。现办情形一摺。斗六为嘉彰连界之所。既已失陷。非力固嘉义。则郡城岌岌可危。所关非轻。前据徐宗干奏、已饬吴鸿源统带各军渡台。援剿嘉义。曾玉明一军。保守鹿港。专顾北路。惟此时嘉义尤形吃紧且郡城精锐兵勇。悉皆调归林向荣部下。自败挫后兵勇散亡。刻下援嘉之师。非厚集兵力。不足埽荡逆氛。曾玉明素习战阵。著即迅饬该总兵督率所部。节节进剿。并迅催吴鸿源统带诸军前进。会合夹击。保全嘉义。进攻彰化。肃清台境。毋致稽延时日。逆党林晟踞守彰城。欲牵掣曾玉明兵勇。则鹿港亦须兼顾。并著饬令该总兵等分拨兵勇。严为扼剿。该督等务当振刷精神。严饬各军速歼逆氛。不得稍有贻误。致令匪势蔓延。致干咎戾。洪毓琛近在郡城。一切守御事宜。及各营派兵筹饷。尤宜悉心筹办。此时斗六既陷。彰化未复。道路恐致中阻。所需粮饷军火。仍著设法由海道运往接济。将此由六百里谕知耆龄、徐宗干、并传谕洪毓琛知之。　　

○调福建福甯镇总兵官曾玉明为台湾镇总兵官。四川建昌镇总兵官林文察为福建福甯镇总兵官。以记名总兵官周达武为四川建昌镇总兵官。　　

○举行本年军政。盛京等省驻防卓异官十九员。罢软官六员。才力不及官二十员。年老有疾官四十一员。分别议叙处分如例。　　

○以湖北房县城被贼窜陷。旋即克复。革署知县庆明、典史李联琦、游击田德明、守备王佐职。免治罪。　　

○复福建台湾阵亡已革总兵官林向荣原官。暨副将王国忠、游击颜常春、同知甯长敬、均予祭葬世职。　　

○予河南王姑子庙阵亡把总王万仓祭葬世职加等。　　

○己亥。谕议政王军机大臣等、户部奏、筹款由江苏购运商米。并饬催福建捐米。以实仓储一摺。京仓为根本要务。自南漕停运。仓储空虚万分。而附近京畿。所产米粮无多。设招商购买。必至米价腾贵。民食堪虞。若任令仓储缺乏。又何以供支放。历经臣工条奏。现经户部筹拨用賸米价银六万两。并俞斌罚款二十万两。均属有著之款。著李鸿章督饬粮道。赶紧购买粳籼米二十万石。陆续运津。其不敷之款。即于江海关洋税项下凑拨。福建捐办米石。前已据徐宗干奏报设局招商。赴暹罗等处。及附近各海口。购运洋米。办理洵属认真。该抚等受恩优渥。稔知京仓支绌。后患可虞情形。自必力图报称。断不准以军需紧要。藉词诿卸。所有发价放洋一切事宜。即著该抚等迅速筹办并随时复奏。户部原奏。均著钞给阅看。将此由五百里各谕令知之。　　

○又谕、有人奏、四川已革藩司祥奎、前因亩捐参撤。人心颇快。后任自当与民休息。乃迄今亦未将前项弊端裁减。仅改按亩之名为按粮。民怨沸腾。请饬查禁等语。川省自贼匪窜扰以来。地方半被蹂躏。骆秉章到任后。埽荡群逆。此时民气渐复。更宜休养生息。力培元气。若如所奏。则是仍蹈从前故辙。大为民害。著该督按照所奏。详细查明。如有前项弊端。即行据实参奏。原片著钞给阅看。将此谕令知之。　　

○又谕、文煜奏、察度地势。筹拨各军。并调集乡团。分路防剿一摺。另片奏、接准山西抚臣函开。宋景诗沿途尚无骚扰等语。直隶与山东犬牙相错。要隘甚多。张锡珠等回窜临清。该匪飘忽靡定。乘隙窜突。是其惯技。该督务当严饬各路员弁。认真堵剿。设该匪情急他窜。即四面兜击。以收聚歼之效。断不可纸上空谈。有名无实。贻误事机。宋景诗急欲回东。计日将抵直境。文煜前已派知府徐鎕等前赴井陉。令其呈缴马匹军械。给赀散遣。著更添派明干道员同往。第非慑以军威。未必俯受范围。京营马队一千。计已过保定以南。著即飞饬成保督带此起官兵。驰赴正定获鹿一带。相机妥办。俾知直省有备。则徐鎕乘势开导。自不费力。若肯留营。即交成保统带。万一该降众不肯呈缴马匹等件。或酌给价值。以买为缴。傥敢不遵约束。即著成保督兵剿洗。就地歼除。毋稍轻纵。宋景诗闻知正定驻有官兵。或由潞泽绕赴豫境。亦未可定。前因临漳土匪滋事。张之万调拨杨长春等赴河朔弹压。著即饬令该副将等确探宋景诗踪迹。备豫不虞。毋得稍涉大意。有人奏、直隶宜仿龚景翰坚壁清野之法。联络堡寨。以为声援等语。著文煜就现有各州县乡团民练。酌定章程。妥筹办理。又有人奏、玉田县知县张镕钻营恋栈。苛派勒捐等款。著文煜确切查明。据实参奏。原摺二件。均著钞给阅看。将此由六百里各谕令知之。　　

○又谕、熙麟奏密陈陕甘军务情形一摺。所陈各情。均系远虑深思。通筹全局。不为无见。惟陕省逆回倡乱。必得多隆阿大张挞伐。以后办理。方有端绪。而此剿彼窜。甘省首当其冲。灵州甯夏平罗。回氛猖獗。河州近又启衅。其界连陕省各州县。均有蠢蠢欲动之意。该督既知其难。慎勉为之。必能不负寄托。著即仍遵前旨。俟道路稍通。即行驰赴新任。其毋庸固辞。至官文总督两湖。现在筹策东征。调拨兵将。关系东南数省之安危。张之万前任豫省学政。素得士民之心。不得已命其前往该省。权篆巡抚以资整顿。之二臣者。人与地均极相需。一时骤难更调。想亦系该督急欲荐贤自代。而未暇计及。至所称多隆阿长于武备。而短于文事。恐受左右之累。且嫉恶太严。贼平后恐为宵小所动摇。具见该督爱才之深。急思护惜而成全之。嗣后朝廷于多隆阿军营诸事。惟有加意访察。并时加训诫。俾不再蹈胜保之覆辙。庶无负朝廷委任之初心。原摺一件著留中。将此由六百里密谕知之。　　

</div>
    <div class="pagination">
<a href="清实录同治朝实录_page91.html">上一页</a><span>...</span><a href="清实录同治朝实录_page87.html">87</a><a href="清实录同治朝实录_page88.html">88</a><a href="清实录同治朝实录_page89.html">89</a><a href="清实录同治朝实录_page90.html">90</a><a href="清实录同治朝实录_page91.html">91</a><span class="current-page">92</span><a href="清实录同治朝实录_page93.html">93</a><a href="清实录同治朝实录_page94.html">94</a><a href="清实录同治朝实录_page95.html">95</a><a href="清实录同治朝实录_page96.html">96</a><a href="清实录同治朝实录_page97.html">97</a><span>...</span><a href="清实录同治朝实录_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
