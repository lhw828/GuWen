<!DOCTYPE html>
<html>
<head>
    <meta charset="UTF-8">
    <title>台湾通纪 - 第 16 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾通纪 - 第 16 页/共 21 页</h1>
    <div class="content">　　五月，以王绍兰为福建巡抚。

　　二十二年（一八一七）三月，以董教增为闽浙总督。

　　五月，以史致光为福建巡抚。

　　二十四年（一八一九）五月，调李尧栋为福建巡抚。

　　六月，以吴邦庆为福建巡抚，调李尧栋为湖南巡抚。

　　九月，调韩克均为福建巡抚。

　　宣宗道光二年（一八二二）正月，以叶世倬为福建巡抚。

　　八月，以赵慎畛为闽浙总督。

　　三年（一八二三）正月，叶世倬以年老休致，调孙尔准为福建巡抚（以上东华录）。

　　是年，台湾鹿耳门内数十里海面，忽变成陆地（后湘二集）。

　　四年（一八二四）十月，命台湾道兼管台营水陆官兵（东华录）。

　　初，总督赵慎畛以台湾入籍一百四十年，奸民十一起，浮动好乱，生齿日繁，所在多游手，非械斗则为盗，慎选守令；以福州府方传穟署台守，一时台湾道孔昭虔、台县李慎彝、凤山县杜绍祁、嘉义县王衍庆、淡水厅吴性诚、噶玛兰厅吕志恒皆有声。五月间，凤山县打鼓山鸣园竹生花；七月逢闰。民间以为昔林爽文反，有此兆，讹言间起。台防同知缺，杜绍祁代之。署凤山县者，刘功杰也，颇锐意捕盗。未几，而许尚之事起。许尚者，凤山广安庄人，业卖槟榔；素结诸无赖，群盗悦之。为乡保所告，惧捕，遂与所善蔡双弼、张仔来、高乌紫、王曾、杨良斌、沈古老、徐红柑、林溪及番入潘老通谋反。其党甚众，期于十月十一日集议，先攻下淡水县丞署、次攻埤头，遂及郡城；苦无赀，先肆劫掠。传穟闻盗，檄县急捕。尚将起事，其庄人刘黄中微闻其谋，留诸家，劝之，不使尚出。功杰捕尚及良斌不得，焚其居，迹至黄中家。十三日，遂以尚献，械系驰送于郡。传穟亲讯之，得其反状；言于镇道曰：『许尚之党俱在，事破必速乱，埤头无城，不可守也。刘令初仕，其参将又懦，宜增兵防。且台地匪民所在啸聚甚易，曩者南路有事，则北路起应；北路有事，则南路骚动，郡兵常苦为所掣。今宜及未起，速备北路，俾我得专力于南』。镇、道皆然之。乃密饬嘉、彰、淡水为备。时苦积潦，郡城、嘉义城垣皆圮，急缮治之；而使绍祁偕县丞丁嘉植、都司翁朝龙以郡兵二百协守埤头。埤头者，凤山县治也。旧县毁于林爽文，移治埤头，仅树竹围，又毁于蔡牵，故虑之。至则民间已纷言贼起，争避郡城，然莫知贼所在。营、县日出清庄，捕贼十余人；最后得其军师林溪。许尚之被获也，其党将散，杨良斌不可，众乃推良斌为首，聚议黄梨山中。良斌制刀杖旗帜，使潘老通借炮于其舅番通事潘巴能。以林溪为军师，王曾为都督，领红旗；李川、郑荣春为正副先锋，领乌旗；蔡双弼以下皆为头目。分招贼众，期二十四夜攻埤头，戕官据地，即乘胜攻郡城。使徐红柑自台湾、沈古老自嘉义各招其党并起；又使吴赐潜入郡城，结匪民内应。约既定，二十一日，林溪至埤头市五色绸制旗。溪故县中白役侦贼者也，阴为贼主谋，官所往贼先知之，故其谋甚密。溪市得绸，使人持往，已将饭而后行。其母诘知出首，故获之；讯未即服。良斌见获溪，不待众集，二十二夜遂以贼数百人分西北两路攻埤头，杀苦苓门汛兵，自竹围隙处以入。埤头先有备，绍祁、功杰守县署，朝龙、嘉植守仓。贼先至仓，朝龙挥兵击之，伤毙二贼。贼燃大炮不震，遂败走。其县前贼已砍栅门将入，亦为乡勇击退。参将某闻贼，拥兵火药库不出。翼日，语朝龙曰：『贼虽败，必且大至。埤头仓署皆不可守，火药库有土垣，四面阻水；昔蔡牵攻不能破，可速据此』。朝龙惑之，遂移兵入。文官相率随入，民大惶惧奔逃，奸人乘间抢掠。塘报兵又为贼杀，道路遂梗。二十三夜，郡中闻警，乃议昭虔、慎彝以城守左营及安平水师兵守郡，传穟与署台镇赵裕福、中营游击杨俊督师援凤山。许尚犹在府监，斩之而后行。时郡中讹言四起，人心震骇，绅士韩高扬、黄化鲤等入见传穟，请方略。传穟曰：『凤山虽一隅，距郡城百里，贼朝发可夕至也。恐有奸宄应之，宜固根本。今郡城垣坏，漏夜筑之，两日可竣。城内外街市多立木栅，君等率丁壮随李令日夜亲巡，城上分布兵勇。安平副将率水师六百人驻西城外蝼蛄石，以卫商行为犄角；城内设劲兵三百人擐甲露宿，足为策应。各衙门及绅士家皆募乡勇以收游民，无使助贼。惟大兵南下，贼必溃走，当遏之勿使越入郡境。已饬台湾、嘉义营、县分屯兵勇，扼其要隘。且令各庄耆简壮丁相为守援，土贼不得往应，则吾事济矣』。或请闭郡八门，曰『不可。南路难民避贼者日数千，至不能无纳。且毋使北路谣传郡城被困，启奸人心也。道试甫毕，各学官俱在，率兵役守门，稽出入而已』。众悦，守备遂严。二十四日，镇将兵起；传穟部署毕，二十五日亦以兵二百、乡勇二百继之。经阿公店，南北适中地也，民居颇稠；留兵勇二百人，使训导谢代埙驻之，以扼其冲，道乃通。二十六日至埤头，撤功杰，使绍祁回任；署镇亦撤其参将，以朝龙代。传穟乃督民夫，增补竹围，绕围浚深沟，中插竹签。招抚逃民，谕各乡守庄捕贼；其先受贼约，能自首者免罪。绍祁更募乡勇八百名，以四百人守埤头、四百人偕官兵捕贼。县役中有通贼者不敢动，而颇自危；绍祁大度，示之不复穷究，反侧遂安。贼自埤头走黄梨山竖旗招众；镇将初至，不测贼众寡，又以负险，颇患之，未遽击。既而各路兵屯乡庄受府县约束，阻守要隘甚密，所在匪民观望待起者不下数千，贼不能通。至是，竟无敢应者。嘉义贼将自内山潜至，扼于王、李二令，皆散走。吴赐至郡城，为慎彝获诛。新授台湾镇蔡万龄亦至。良斌见众不集，大惧，其党乃离；兵勇进攻之，遂溃。传穟、绍祁亟悬重赏捕贼，王曾、李川、蔡双弼以下全获伏诛。良斌驾小舟入海，逃至彰化，县令李振青获之送郡，南路遂平。是役也，自许尚起及竣事仅一月，不烦内兵，不使贼蹂躏闾阎，南路办贼，北路宴如；凡用饷银数万，皆筹款补给，不费帑金者，郡县得人之效也。奏入，上大嘉之曰：『方传穟总司筹办，悉协机宜』；特赏花翎。镇、道以下，各从优议叙。明年，乃建凤山县城于旧治（东槎纪略）。

　　五年（一八二五）九月，闽浙总督员缺，着孙尔准补授。韩克均着调补福建巡抚；未到任以前，着孙尔准兼署。

　　六年（一八二六）五月，改福建彰化县海丰港口归嘉义县笨港县丞辖，乌石港口归头围县丞辖。

　　六月谕：孙尔准奏台湾嘉义、彰化地方有匪徒纠众焚抢，系贼匪李通与粤民黄文润挟嫌纠斗起衅。数日之间，即蔓延两邑，纠伙甚众，竟敢抗拒官兵。尔准即驰往查办，饬镇、道出示晓谕，散其党与。并檄调副将邵永福等带兵在艋舺堵御，防其北窜；并调总兵陈化成带兵会同许松年、蔡万龄三面兜擒。

　　八月，孙尔准奏抵台查办北路械斗情形云：匪徒李通等挟黄文润搜赃之嫌，纠众寻斗；黄文润集众抵御，格杀二人。匪徒随造分类械斗之谣，乘机焚抢。经该县王衍庆手刃数贼，匪徒遂窜彰化境内。该提镇等误执「民自械斗，官兵止可弹压，不便加诛」之说，致该匪等益无忌惮，具结复斗。见因官兵云集，均已解散。就获犯供出及难民控指已有五百余人，令各庄总董、头人按名缚送；并将著名匪类最多村庄，带兵围捕，指日即可肃清。奉谕：该督务将著名贼首严拏务获，尽法惩治；附和者随时解散，不必株连。提督许松年未能痛加惩办，乃邀集总董劝令讲和，失体损威，办理已属错谬；又监提尚未定谳之凶犯吴溪等作线，并身在行间，乘坐肩舆，何以率先将士？许松年着即革职，留台交孙尔准差遣，效力赎罪。总兵蔡万龄统辖全台，当匪徒肆横，并不立时扑捕，殊属畏葸；亦着革职，见有经手事件，着暂留台镇之任。北路协副将赵裕福一筹莫展，庸懦无能；着即革职，以示惩儆。

　　台湾匪李通就擒。

　　十一月，以台湾余匪悉平，加孙尔准太子少保。

　　八年（一八二八）十二月，准福建台湾另编田字号中额一名（以上东华录）。

　　是年，总督孙尔准奏添台湾粤藉解额，自戊子科始（小重山房初稿）。

　　十二年（一八三二）闰九月，张丙倡乱嘉义，戕知县、知府，围嘉义城，困总兵匝月，破盐水港，劫军火器械于曾文溪，彰化黄城陷斗六门，是为北路贼。凤山许成、台湾林海攻凤山、夺罗汉门应张丙，为南路贼。而凤山粤庄奸民李受又乘间假义民旗，焚杀闽庄阿里港七十余处。凡三阅月而事平。丙，漳州南靖人，居嘉义三世，为店仔口鱼牙；素本无赖，好结纳亡命，一呼数百人，与群盗相往来，能庇之。又以小忠小信庇其乡邻，遂著名。是年夏旱，各庄禁米出乡。有陈壬癸购店仔口米数百石，不得出，以赀求生员吴赞庇送。赞之族吴房，逸盗也；与詹通劫诸途。店仔口之禁米，张丙为首；赞牒县谓丙通盗。嘉义县知县邵用之获吴房，解郡伏诛，并捕张丙。丙怨令不治米出境，专治抢夺，欲掳吴赞。赞闻，挈妻拏避入城；追及之半途，复为邵令遣役护去。丙谓令得贿，益怒。陈办者，巨盗也，居嘉义之北仑仔庄。其族人摘粤人张阿凛芋叶，为所辱，白陈办报复，毁其芋田。阿凛居双溪口；双溪口，粤庄之强大者。闰九月十日，阿凛率众焚陈办屋，又牵他人牛；陈办约张丙与之斗。丙与詹通、刘仲、刘港、刘邦顶、赖牛、王奉、陈委、洪番仔、吴允、许六、吴猫、李武松聚众三百人与陈办、陈连攻双溪口，不胜，反为所伤。闻总兵刘廷斌出巡，张丙与众潜回店仔口，陈办、陈连焚掠附近交平诸粤庄，张阿凛攻陈连庄。二十五日，陈办抢大埔林汛防器械。廷斌追至东势湖，戮抢猪者二人。北路协副将叶长春与邵令亦至，夹击陈办于红山仔；办走与王奉合攻姜仑庄。官兵猝至，斩其党王兴、王泉，办奉俱窜店仔口，白张丙。丙触前忿，谓专杀闽人，偏袒，遂与詹通谋反，竖旗起事。詹通父詹经知之，命长子詹日新往杀通；刃其额不死，旁贼杀日新。十月初一日，劫盐水港佳里兴巡检署，杀教读古嘉会（人名）及汛兵，掠下加冬、北势坡、八桨溪各汛。嘉义县知县邵用之追贼入店仔口，张丙围而杀之，分其尸。初二日，台湾府知府吕志恒闻邵令被困，以乡勇二百人会营往援，南投县丞朱懋从；张丙御之大排竹。署游击周进龙却，懋以言激之，乃前施炮，又不如法，为贼所乘。义首许邦亮以所乘马授志恒，徒步与战，俱陷；吕志恒、朱懋、外委曾聚宝皆被戕。懋有循声，贼后悔之。周进龙与弁兵间道脱归。陈办之约张丙也，无戕官意。至是，其妻自经死。张丙乃遍约所交游，伪称开国大元帅，年号天运，以戕杀秽官为名。张伪示，获官及兵者赏。杀淫掠者二人以徇，谓居民无恐，冀其助己也。封其党詹通、黄番婆、陈连、陈办、吴扁为伪元帅，刘仲、刘港、刘邦顶、王奉、陈委、洪番仔、吴猫、李武松、许六、孙恶为伪先锋，柯亭为伪军师。吴允不受封，自称开国功臣；赖牛亦自称元帅。各就所居，招集丑类。县南之店仔口迤南，张丙与詹通踞之；县北之仑仔庄、上库，陈办、陈连踞之。推张丙为总大哥，分大小四十二股，诸股首伪帅皆称大哥；股首下为旗首，旗下为旗脚。每股百余人或数百人，以派饭、封榖为贼粮，以勒民出银买旗保庄为贼饷，以攻汛戕官所得军器为贼械。初三日，张丙率诸贼围嘉义城，典史张继昌激劝兵民闭城守御。他贼聚众来助者，复有蔡恭、梁办、庄文一、吴鳅、陈开陶、黄元德、陈太山、刘眉滚、杜乌番、张廖各股首，每股亦二、三百人。初四日，张丙分股抢大武垄汛，巡检秦师韩受伤，乡民救走；抢加溜湾汛，把总朱国珍死之。闻刘廷斌援嘉义，张丙乃令各股贼分道迎敌。廷斌以兵二百名出巡，猝调不得至，兵单，且战且进；比近嘉义城，刘仲突出，腹背皆困。遇前提督王得禄从弟武生王得蟠纠义勇来护城，拥以入。护副将周承恩殿，不知也，反马入贼阵，围之数匝，被枪马蹶，犹挥刃杀伤数十贼；贼断其头去，将弁死亡者九员、兵丁百余人，军械尽失。总兵刘之呼城也，城中疑贼假以诱城者，炮击之。炮高，越击尾追贼，贼乃退。兵余无多，惟署副将温兆凤从。日已暮，诸囚反狱，火起；下令擒斩之。以典史张继昌权县事，修战具、募义勇，昼夜登埤为困守计。张丙为皮档竹梯攻城，廷斌亲率兵勇御之。又有贼江七、曾吉、侯虎、欧淙、柯和尚、蔡临、廖花、吴貂蜂起肆扰，围城焚庄，忽分忽合，道路梗塞，郡城戒严。廷斌夜缒义勇袭击，屡有斩获。初七日，黄番婆自率其众攻盐水港，破之；守备张荣森力战死，巡检施模、外委苏连发俱被伤。盐水港者，嘉义之咽喉、郡北之屏障也；既破，贼益无所忌。初八日，张丙与诸贼遂解围去，四出骚索，逼胁附和。廷斌令于城外筑土围以固城。迤南之贼渐逼郡城。郡中初不知守、令之被戕也，有自大排竹逃归者，述其状。台湾道平庆以改简司知王衍庆权府事，环城树栅开濠，备战守。绅士募义勇、助畚闸；守城乏饷，借资殷户为应备。贡生陈以宽涉险内渡告警，讹言日起。中营游击武忠泰落井死，有相率欲携眷登舟去者。王衍庆以刀令于城曰：『敢言走者斩』！获奸细吴连三人，知为刘仲所使，遂与狱中盗张胆六人斩以徇。刘仲、刘港、刘邦顶、蔡恭于围嘉义时潜回大穆降（地名），窥伺郡城；及奸细被获，乃北去。蔡恭屯麻豆庄，与张丙为犄角。十一日，张丙遣贼复掠盐水港。十二日，陈办复攻笨港，屡为县丞文煊、千总蔡凌标所败。嘉义所属各汛俱遭焚掠，惟此汛始终独完。嘉义县城围解，五日土围成。十四日，张丙复攻之，令黄番婆轝盐水港缺口大炮于城下不能发，强所掠兵发之；兵故高其炮，火上飞不及城，连发十余炮皆然。城中疑有神获；张丙亦自疑，仍以皮檔竹梯攻城，不克。凡三日，又解围去。是时南路凤山县贼许成，以月之初十日竖旗观音山，亦伪号天运，封吴欧先伪军师、柯神庇伪先锋，以灭粤为词，遏运郡之米窥郡城。张丙闻之，诱令来附，舁所得吕守轿迎之；饭其众，不饱去。台湾县贼林海竖旗旧社庄，闻捕，走附许成。十四日，扰阿公店，千总许日高击败之，始不敢窥郡城，而南扰凤山。北路彰化县之贼黄城受张丙约，以月之十二日竖旗嘉、彰交界之林圮埔，伪称兴汉大元帅，用大明主年号；以僧允报为谋主。彰化令李廷璧闻嘉义有贼，先与鹿港同知王兰佩劝民联庄互相保御，贼不得北。又闻黄城反，与副将叶长春为解散招徕计，许以免死；收简象等八人，后颇用其力。郡城闻嘉义被困久，而城中诸将皆在外；乃遣都司蔡长青率兵九百运军火往援之。王衍庆又循故事，札谕凤山粤庄首上募义勇赴郡城听调。蔡恭既回麻豆庄，侦知蔡长青将抵茅港尾，与刘仲、刘港、刘邦顶结江七、曾吉、蔡临、杜乌番、陈太山、刘眉滚分股要之曾文溪。官兵屯溪北，为背水营。十九日，贼大至；官兵返走，溪不得渡，为贼所击死者蔡长青等十八员、兵二百余，军火器械又失。二十三日，张丙焚嘉义北门；兵勇出击，互有杀伤。胁角仔寮民庄为之结寮，分遣其众，勒索银榖。南路贼许成、林海扰东港，杀巡哨兵二十七名。凤山粤庄监生李受藉王衍庆谕札，约各庄头人敛银榖，聚义勇；匪徒日集，制台湾府义民旗六，因许成有灭粤之语，以自保为辞，不赴郡，乘机抢掠闽人，连日攻万丹、阿猴诸闽庄。二十八日，廷斌闻义首王得蟠围詹通于湾内庄，出兵勇助之，斩百余；贼尽焚其寮，毁所制一轨三轮车八辆。三十日，张丙复分股围嘉义城；城中出兵勇与战，擒股首陈太山、刘眉滚、磔之。陈办、陈连攻大牌头、双溪口粤庄，不胜。张丙见攻城一月不能下，诸贼各相雄长，分踞各庄自饱，有镇南、镇北、中路、南路元帅名目；贼伙郭桃、叶断亦各自为股；吴充为诸贼归心，有兼并意；仅孙恶、柯亭犹仍伪封：遂舍城去，与诸贼分掠民庄以为食。庄民初见张丙伪示，不害乡里，派饭封榖、买旗保庄，犹强应之；至是，苦责索无厌，稍不应则纵贼大掠，焚其庄，裹胁以去。知其绐己也，遂相率并力拒之。殷富之庄，绅士出赀，建义民旗杀贼。于是股首叶断为庄众所杀，杜乌番、张廖果、吴貂、柯和尚、郭桃为绅士所擒，赖牛为张继昌所获，皆磔于市。惟游民无所得食者，群附和之。是日，南路贼围凤山埤头竹围（牌头无城，树刺竹为城，故曰竹围，县署在焉）。贼勾内应，夜纵火逼县署，署游击翁朝龙退守火药局；署知县托克通阿与千总岑廷高列炮县庭，贼至，然炮击之退，获林海磔之。

　　初，兴泉永道周凯驻厦门。十月九日闻警，驰报巡抚魏元烺。魏方权总督，就近调署漳州府托浑布任台湾府事，飞檄陆提督马济胜率兵二千名渡厦门、金门镇总兵官窦振彪率兵一千三百名渡蚶江、副将谢朝恩率兵一千二百名渡五虎分道平贼，按察使凤来来厦门策应。十一月初一日，马济胜兵分乘十三舟连■〈舟宗〉抵鹿耳门，传令首稽海隘，绝贼水路。初三日，屯郡城北门外较场，誓师振旅。难民跪道呼冤者万余人；马曰：『巡抚已奏闻天子发大兵十万，由五虎、蚶江、厦门三口渡，不日即至。岂不足为尔等复雠耶』？挥之去。问：『贼安在』？曰：『南北皆有贼』。济胜曰：『当先其大者、急者』。以贡生陈廷禄为乡导。先是，济胜在厦门，购麻布米袋数千；至郡，复购焉。曰：『贼众我寡，当步步为营』。初五日，进兵西港仔，获奸细，知贼状。初七日，至茅港尾，遇贼二千，胜之。济胜曰：『是地可战』。令深其濠，以袋盛土，结垒为三营立就。谕乡勇别为营，无近我。虽役夫，皆知济胜之必胜也。初八日，贼众五、六千大呼来攻。济胜戒勿动，俟其竭，分兵击之，杀贼三百人。初十日，贼来益众，以炮拒，我亦以炮击之。贼败，斩数百人、生擒数十人；获贼往来书札、蔡恭伪印，碎之，益知贼中虚实。十二日，进兵铁线桥。桥长而狭，溪流湍急，不可涉；贼众伏桥北。济胜曰：『毋轻进』！返屯茅港尾。闻贼欲抄小路，绝郡城之援；又闻贼欲以燧尾牛车冲我军，决上流水灌营。济胜令筑濠三重，设守以待。凡三日，港南无一贼，而港北之贼大集。十八日，张丙亲率贼万余挑战，分兵三路击败之。蔡恭旁出，又败之；追至湾里溪，多溺死。贼众讹传马营有银二十万，诸无赖思得银，蹑贼后，贼藉以张其势。二十二日，张丙拥众二万，自搏战，气锐甚，枪炮呼声震山谷。济胜曰：『吾欲其集而歼焉，在此举矣』！下令坚壁无出声。自巳至酉，诟詈万端，士卒皆怒；贼声渐竭，乃发令军中大呼，士皆超垒跃濠以出，勇气百倍。贼不及战，披靡返奔；追逐数十里，生擒五十余人，斩杀七、八百余人，轰击溺水及自相触以死者无算。贼众尚万余，屯桥北；二十三日昧爽，济胜亲督大军出不意，过铁线桥，贼望风走，捣其巢，生擒李武松、获詹通，贼大溃，道路以通。乃大张晓示，解散其党。向之买旗保庄派饭从贼者，本怀二心，贼至则贼旗，贼退自称义民，间有抢掠者；至是，皆竖义民旗，缚贼以献。贼益窘，窜伏近山蔗林中。二十六日，大军次盐水港。金门镇窦振彪亦于初三日登岸，自鹿港疏通北路，引兵来会；副将谢朝恩率兵自五虎门渡者，漂风收鹿耳门，亦以兵三百来会。济胜益以兵二百，令攻凤山南路贼。二十八日，济胜整旅入嘉义城，刘总兵迎见，与振彪分兵四出搜捕。绅士义民或缚贼来献、或导兵捕贼，获黄番婆、刘仲、刘港，戮于军前。三十日，露布报捷。

　　初，彰化贼黄城既不能北，率贼千余人欲南，与张丙合。斗六门者，处嘉义北界，树竹为围，大汛也；县丞方振声、守备马步衢、千总陈玉威设险守御，贼不得逞。约梁办、庄文一、吴貂攻之，屡败。十一月初一日，思退走。监生张清红，人呼张红头；与马步衢有隙，令族人张成伪称大元帅，集众助贼。初三日，黄城用张红头计，驾牛车载草填濠；陈玉威焚之。是夜，复助以车，覆泥草上以塞河，逼竹围；步衢督诸弁御之。嘉义都司许荆山与邵令同出捕贼，至土库，为陈办所逼，奔避斗六门；步衢留与御贼。荆山见势危，破竹围遁。贼得乘间入，纵火；陈玉威与外委朱承恩、许国宝、林登超、蔡大贵、额外陈腾辉、朱万斗巷战死。玉威先遣其子陈继昌赴总兵告变，方振声亦先遣其妾抱幼子出匿，马步衢无眷属，或劝之走，厉声叱之；敛所余火药，与方振声自焚，不死，遂与方振声妻张氏并幼女、玉威之妻唐氏被执，皆骂贼死。贼醢之。方振声之友沈志勇、仆江承惠、曾大祥、邱新、许厨以义死，友之子沈联辉以孝死；同时死难者官九员、家属丁幕九人、兵二百二十余人。黄城以黄虽莱为伪县丞，守斗六门；自率其众而南，助张丙以拒大军。

　　初，粤人李受计许成之攻凤山埤头也必破；破则以粤人复之，可得功。指所掠闽庄为贼，粤人故智也；遂与杨石老二、廖芋头勾结生番，乘间逞其报复。初十日，以义民旗攻破阿里港及附近诸闽庄，焚掠惨杀尤甚。不意许成再攻埤头，被炮击退，走台湾县界。十二月初二日，许成攻罗汉门汛，李受又乘间攻连界嘉义之闽庄。台湾道平庆会副将谢朝思诱李受，获之置于狱。未几，黄城与张丙、蔡恭、江七、庄文一、陈办、陈连、陈开陶、黄元德、许六、吴猫、梁办、曾吉、欧宗、刘邦顶、吴扁、侯虎俱被获，解张丙、詹通、陈办、陈连于郡城。磔李武松诸股贼于嘉义，枭首店仔口诸处。剖黄城诸贼心，祭死事者。北路平。初七日，马济胜督兵赴凤山，剿南路贼。贼御于二南沟，败之。初八日，谢朝恩擒许成，毙蔡临，剉其尸。南路亦平。

　　十三年（一八三三）正月，总督程祖洛自厦门东渡，抵凤山。闽庄之被难无归者，男妇老少尚千八百余人在郡城抚恤；乃捐银，令绅士于阿里港各庄结草寮栖之。檄马提督镇凤山，搜捕攻庄粤人及股首、旗首之未获者按治之。

　　二月，钦差大臣将军瑚松额抵台湾。当刘总兵之被困也，与台湾道平庆俱以贼势入告。上命瑚松额署福州将军，颁钦差大臣关防；哈朗阿为参赞大臣，领侍卫巴图鲁章京三十四员，又调西安马队兵三百名、河南兵一千名、贵州兵五百名、四川兵一千五百名赴台湾剿办。巡抚魏元烺于十二月十一日接提督马济胜捷报，奏请止兵，并飞咨各直省截回。奉上谕：瑚松额抵闽后即行渡台，督同马济胜、刘廷斌搜捕党羽；程祖洛渡台办理善后事宜。所调各省官兵撤归伍，所到何处，即行截回。侍卫章京，令瑚松额酌带数员，其余着哈朗阿管带回京。故各省之兵，皆未入闽境。瑚松额与程祖洛至，则澈查起衅根由及死事出力者与不职者奏闻；穷究余党，按名悉获，枭斩凌迟三百余犯，遣戌者倍之，械送首犯张丙四人于京师。死事诸臣及兵丁，俱蒙恩优衅。方振声、马步衢、陈玉威均予谥、入祀昭忠祠，妻亦赐谥；又于斗六门立专祠，以幼女、幕友、家丁从祀。马济胜赏戴双眼花翎，二等男爵世职，御书「忠勇严明」匾额赐之。前任提督子爵王得禄率家属劝谕连庄建义旗获贼，赏加太子少保衔。总督程祖洛赏戴花翎。守城杀贼从事文武官弁及绅士义勇之出力者，前后赏戴花翎蓝翎、迁擢有差。台湾镇道俱被议。后刘廷斌以病卒于军。平庆因病乞休，调兴泉永道周凯署台湾道事。六月，瑚公内渡，以次撤兵。七月，程公善后事宜竣，巡阅北路而归。凯以七月抵任，与总兵张琴搜斩余匪逸盗四十余人，十二月回任。明年春正月，提督马入觐，晋子爵；在御前侍卫行走半月，回福建提督任。赐巡抚魏元烺花翎（以上内自讼斋文集）。

　　赈台湾被贼滋扰难民（东华录）。

　　十六年（一八三六）七月，以锺祥为闽浙总督（东华录）。

　　十月，嘉义县下加冬匪徒沈知等聚众焚抢粮馆，把总柯青山击贼被戕；参将保芝琳、知县陈文起率兵捕获之，余党悉平（道光通志）。

　　十八年（一八三八）九月十二日，凤山县有匪徒张贡等数十人起意谋反，抢掳杀人。台湾道姚莹等立即督饬城守营参将德谦、台湾县知县托克通阿、南路营参将余跃龙、凤山县知县曹谨、前凤山县知县魏瀛等驰往查拏，破获首、从各犯。台湾镇达洪阿复于十月间查阅南路营伍之期，亲往督拏余犯，共获首、从五十余名；十一月初三日回郡。先是，北路颇有风谣，姚莹亲驻彰化联庄，藉资镇定，并会同达洪阿督饬嘉义营参将珊琳、知县范学恒、委员陈损及在籍提督王得禄遣派线勇，拏获造谣抢劫之赖三等犯七名，又获结众滋事之吕宽等犯十一名、迭劫盗犯许清和等四十二名。北路协副将叶长春、升任都司关桂、前后任彰化县知县贾懋功、黄开基、因公在台之建宁县知县范献之等，拏获聚众结会之蔡水藤等犯二十五名、迭劫盗犯郭再沅等三十二名。又台湾、凤山营、县拏获迭劫盗犯苏嘉及陈加礼、林吧能等五十四名。南北两路已见安靖，正在饬委台湾府知府熊一本督同各县添委人员，悉心研鞫，分别勘办；而中路台、嘉交界之大武垄，于十一月十六日有匪胡布聚众竖旗，谋攻湾里街汛。莹查其处北距嘉义县城仅数十里，即飞饬该城文武及各汛地加意防范。王得禄亦召集庄丁协同守御，一面督派城守营参将德谦、署台湾县知县裕禄督带兵勇，驰往查拏。匪闻风逃散，当经拏获杨丕、陈铨、胡荫三名，讯认同谋不讳。然首犯未得，匪徒仍四布谣言。莹在彰化得信，方拟回郡，以便达洪阿北阅营伍，督拏胡布首伙；而布等谋逆未成，窜匿内山，投贼匪洪保等分立股伙，勾通嘉义县辖之店仔街口萧红、李明二匪为内应，突于十一月二十四日黎明纠匪数十人竖旗，直抢店仔口汛房。萧红、李明开门纳贼。该汛外委黄忠顺仓猝迎捕，致被将兵丁陈成龙、郑和福、郑国用三名戕毙，该弁及林大成、黄朝恩二兵亦受重伤。迨附近各汛官兵赶至，群匪复行逃散。二十五日，达洪阿随札调水师副将张朝发会同台湾府知府熊一本及在城文武防守郡城，饬派左营游击洪志高、护理右营游击吕大升率领自练精兵六百名，挑选中、左、右营兵四百名，另调水师中营游击江奕喜领兵五百名，札委卸任台湾县知县托克通阿、建宁县知县范献之随营审办案件。姚莹在道库筹拨经费，交台湾府知府熊一本具领，委候补府经历县丞庞裕昆、候补从九品吴烺随营支应。达洪阿统带于二十六日驰赴店仔口驻札，即遣将备员弁及台湾、嘉义营、县兵役义首人等密购眼线，侦探胡布、洪保等匪确踪。姚莹亦于二十八日自彰化驰回到店仔口晤商一切，即据报胡布逃匿内山后大埔地方，洪保等亦在该山左右。连日督派将备统兵带同台湾、嘉义二县役勇分往围拏，生擒胡布及洪保、陈参、萧红、叶泮等十二名，讯认纠伙分股，立有伪军师、先锋名号，竖旗谋逆、攻汛杀兵；因各处联庄，邀人不起，是以走散等情不讳。诘以余匪窜匿踪迹，该犯等佥供已逃入附近通番之内山一带；山环百余里，草木参差，怪石磅礴，道路险曲，绝少民居，步兵前进，非拄杖攀藤不能上下。姚莹等查该处山内既经藏匪，必有巢穴；诚恐尚有积年巨憝在内潜匿，不可不严行搜除。达洪阿亲往捣其巢穴，期绝根株。一面即将胡布、洪保、陈参、叶泮、萧红等五犯凌迟处死，帮同抢汛之洪戆、黄戆成、胡得、胡容、林欉、张守、内应之奸民李明等七犯人斩决枭示（东溟奏稿）。

　　十九年（一八三九）五月十七日，台湾府城地震、嘉义县大震；官舍民屋多倾圮，毙百余人（东溟文后集）。

　　六月，总督锺祥以赴泉州阅伍，关防被窃，奉旨革职；以桂良为闽浙总督。

　　十二月，以邓廷桢为闽浙总督。

　　二十年（一八四○）九月，召邓廷桢来京，以颜伯焘为闽浙总督。

　　十二月，以刘鸿翔为福建巡抚。

　　二十一年（一八四一）五月，颜伯焘奏：洋船两处滋扰铜山，飞咨前任提督王得禄赴澎湖驻防（以上东华录）。

　　九月，台湾道姚莹奏：草鸟匪船图引洋船来台滋扰，乘机行劫；督饬文武委员义首攻捕歼擒，一律肃清（东溟奏稿）。

　　十月，台湾镇总兵达洪阿等奏：本年八月以来，洋船迭向台湾外洋游奕停泊，饬属严防堵御。是月十六日卯刻，洋船驶进口门，对二沙湾炮台发炮攻打。经该参将邱镇功等将安放大炮对船轰击淡水同知等亦在三沙湾放炮接应。邱镇功手放一炮，立见洋船桅折索断，退出口外，冲礁击碎，洋人纷纷落水，死者无数。其上岸及乘船窜者，复经该参将督同署守备许长明等带兵驾船赶往，生擒、格杀多名。复经即用知县王廷干等驾船出洋，帮同出力，生擒多名；并见洋人自行投水。其时复经千总陈大坤等驾船开炮，击沈三板船一只，格杀并生擒多名。又据曹谨等在大武仑港外追获外窜三板船一只，刺死、生擒多名，并捞获尸身、炮位，搜获图册。此次共计斩获一百六十五人，捞获炮位十门。赏提督衔台湾镇总兵达洪阿双眼花翎、台湾道姚莹花翎，并予达洪阿、姚莹、台湾知府熊一本优叙。在事出力员弁兵勇义首人等，命据实保奏（皇朝年表、东华录）。

　　命王得禄赴台湾协剿。

　　达洪阿等奏：英人复于九月间乘驾三桅船只至淡水鸡笼口滋扰，突进口门，直扑炮台，大炮齐发，势甚猛烈；经我兵开炮回击。三沙湾地方复有英人登岸，其势甚凶；亦经我兵开炮击毙二人，众始驾驶逃窜。当此洋人滋扰之时，突有北路嘉义匪徒鸣鼓摇旗，乘机滋事；当即亲统精兵驰往剿办，拏获股首江见等及伙匪多名，并枪毙、杀死贼匪无算。其先因播散谣言，拏获在监欲为内应之江坡一犯，亦经该府熊一本提出杖毙。正在搜拏余党，复有南路凤山匪徒竖旗响应；亦经调集兵勇，两路夹击，生擒股首吴慈等及伙犯无算。见在贼匪均经击散，地方安静。赏达洪阿骑都尉世职，姚莹、熊一本云骑尉世职。在事出力员弁兵勇义首人等，命据实保奏。伤亡弁兵，咨部赐恤。

　　二十二年（一八四二）四月，达洪阿、姚莹奏：据淡水同知曹谨、署鹿港同知魏瀛、澎湖通判范学恒、彰化县知县黄开基，护副将关桂禀报：正月三十日，有三桅洋船及杉板船在淡水、彰化交界之大安港外洋，欲行入口；见兵勇众多，攻扑不进，复退出外洋。经巡检高春如、谢得琛所募之渔船粤人周梓等与洋船上广东汉奸作土音招呼，诱从土地公港驶进；果为暗礁所搁，其船欹侧入水。该处埋伏兵勇齐起，关桂及署北路右营游击安定邦督令署守备何必捷、千总何建忠、李青云、把总翁标、林飞鹏等施放大炮，奋力围击，杀毙、生擒数十人，夺炮十门及铁炮、鸟鎗、腰刀、图书各件。赏达洪阿太子太保、阿克达春巴图鲁号，姚莹二品顶戴，均交部优叙。在事出力员弁，均着保奏。

　　九月，达洪阿等奏：四草湖、树苓湖各口，均有草鸟船引导洋船，往来闯驶；经该文武员弁协力堵剿，击沈匪船各只，溺毙贼匪无数，生擒匪犯林山一名。又于淡水厅击破草鸟船只，拏获匪犯陈义等十二名。

　　十一月，耆英奏：英吉利控诉台湾镇总兵妄杀遭风被难洋人，冒功捏奏；虽属一面之词，如实系妄杀冒功，则该镇咎亦难辞，应请将台湾镇总兵达洪阿解部审办。得旨：两军交战之时，明攻暗袭，势所必然；加以言语不通，来即折之；又何能望而知其为难夷，不加诛戮耶？今既通商，不当借口别生枝节；着耆英再行剀切晓谕。见在台湾于九月间救护遭风洋人三十五人，已于十月中旬由该道姚莹给还；该目悬挂彩旗，迎接该道上船，持酒起誓。总之，未定通商以前，两国将备兵民各有损伤，此一概前事，各宜置之不论。若达洪阿守御有功，转加重罪，试思彼国出力大将，岂能因我国一言，遽令废弃乎？倘达洪阿实有贪功妄报情事，将来一经查访明确，自当以中国之例处之，不必过问。我国伤亡将士甚多，又岂能于事定之后，一一取偿耶？至见在筹议通商，正在吃紧；惟有速定大局，以期干戈永息。如此开导，谅必尽释前疑。寻命怡良渡台查办。

　　二十三年（一八四三）正月，达洪阿、姚莹奏：前年八月洋船在台湾洋面游奕，是时并无风暴；该洋人驶进口门，对二沙湾炮台连发两炮，打坏兵房，我兵随后放炮回击。九月，又有三桅洋船在鸡笼洋面攻破我炮台石壁，烧我哨船。上年正月，生擒颠林等众，起获炮械、号衣、旗帜及印文等件，均系浙江各营之物，实非遭风洋商。又奏：彰化县匪徒陈勇等分股聚众谋逆，督饬文武兵勇剿办，将首要各犯并获，勘办完竣。又草鸟匪船图引洋船来台滋扰，乘机出洋行劫，亦经督饬员弁义首屡次歼擒匪徒惩办。

　　三月，怡良奏：渡台后沿途访察，两次洋船之破，一因遭风击碎、一因遭风沈搁，并无与之接仗及计诱等事。达洪阿、姚莹一章铺张，致为洋人借口，殊属辜恩溺职；请从重治罪。命革职，解交刑部会同军机大臣审讯。寻得旨：达洪阿、姚莹加恩免其治罪。

　　五月，以刘韵珂为闽浙总督。

　　二十四年（一八四四）三月，刘韵珂等奏：台湾嘉义县巨匪洪协等纠众竖旗谋逆，并有已革武生郭崇高合伙起事，所纠匪党约共二千余人。经该镇、道等督同各员弁带兵剿捕，接战六次，杀毙贼匪一千余名，将首逆洪协及股首杯孕等先后拏获。又嘉义县匪徒李安等纠匪滋事，经营、县往拏，擒获多名。奉谕：办理尚属妥速，所有已获各犯，着饬该镇道取讯确供，即在台湾地方分别正法；其在逃之股首郭崇高、刘取、叶周、余朝，仍着上紧严拏，务获惩办，毋任漏网。

　　二十五年（一八四五）三月，调吴其浚为福建巡抚。

　　八月，调郑祖琛为福建巡抚（以上东华录）。

　　二十七年（一八四七））九月谕：福建台湾道熊一本着撤回内地酌补，所遗员缺着徐宗干补授（斯未信斋文编）。

</div>
    <div class="pagination">
<a href="台湾通纪_page15.html">上一页</a><span>...</span><a href="台湾通纪_page11.html">11</a><a href="台湾通纪_page12.html">12</a><a href="台湾通纪_page13.html">13</a><a href="台湾通纪_page14.html">14</a><a href="台湾通纪_page15.html">15</a><span class="current-page">16</span><a href="台湾通纪_page17.html">17</a><a href="台湾通纪_page18.html">18</a><a href="台湾通纪_page19.html">19</a><a href="台湾通纪_page20.html">20</a><a href="台湾通纪_page21.html">21</a><a href="台湾通纪_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
