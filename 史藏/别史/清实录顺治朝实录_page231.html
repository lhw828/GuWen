<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 231 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 231 页/共 242 页</h1>
    <div class="content">○丁巳。转工部右侍郎马叶曾为本部左侍郎升陕西按察使吴正治、为工部右侍郎　　

○先是鄂罗斯国察罕汗、于顺治十三年遣使请安贡方物不具表文因其始行贡礼赉而遣之。并赐敕命每□山戊不□入贡后于十三年又有使至虽具表文、但行其国礼立而授表不跪拜。于是部议、来使不谙朝礼。不宜令朝见却其贡物遣之还。后阅□山戊不□察罕汗复遣使赍表进贡。途经三载、至是始至表内不遵正朔称一千一百六十五年又自称大汗语多不逊。下诸王大臣议佥谓宜逐其使。却其贡物。奏入。得上□日察罕汗虽恃为酋长表文矜夸不逊。然外邦从化。宜加涵容。以示怀柔。鄂罗斯远处西陲。未沾教化乃能遣使奉表而来。亦见慕义之忱。来使著该部与宴。贡物察收。察罕汗及其使、量加恩赏。但不必遣使报书。尔衙门可即以表文矜夸不逊、不令陛见之故谕其使而遣之　　

○戊午。赐一甲一名文武进士林本直、甲胄等物、及诸进士银两如例　　

○升江南常镇道参议胡亶、为鸿胪寺卿　　

○升湖广按察使刘楗、为本省布政使司右布政使直隶通蓟道副使武攀龙、为江南布政使司参政、分守江宁兵备道。长芦运使翁长庸、为河南布政使司参政、分守河南道。两浙运使席式、为浙江布政使司参政、分守温处道。山西冀南道参议范周为本省按察使司副使、分巡清军驿传道。　　

○己未。予故太子太保镇守盛京总管一等精奇尼哈番敦拜、祭葬。谥襄壮。　　

○琉球国王舅马宗毅、初奉其国王之命来贡。归至福州。以海氛未靖。留闽七年。至是病卒。事闻命具礼以殓。并赐祭　　

○庚申。免陕西肤施、安塞保安延长绥德五州县十六年分水灾额赋。　　

○一甲一名武进士林本直率诸进士上表谢恩　　

○辛酉。转刑科右给事中杨鼐、为工科左给事中。工科右给事中徐惺、为礼科左给事中　　

○壬戌。予故一等精奇尼哈番兼一拖沙喇哈番内大臣多尔济达尔汉诺颜、祭葬谥顺僖阵亡拜他喇布勒哈番都统沙理布、祭葬谥襄壮　　

○癸亥。赠阵亡拖沙喇哈番福建游击袁九龙、为拜他喇布勒哈番。　　

○吏部遵上□日议奏、理藩院右侍郎沙世悌尔、应降一级。于本旗办事。从之。　　

○甲子。升刑部右侍郎阿思哈、为兵部尚书礼部左侍郎中和殿学士苏纳海、为工部尚书　　

○予阵亡三等阿思哈尼哈番副都统代都、一等阿达哈哈番副都统多颇罗、一等阿达哈哈番兼一拖沙喇哈番护军参领石汉巴图鲁、图纳祭葬。　　

○丁卯。遣官祭关圣帝君　　

○以考满、加巡抚山西兵部右侍郎兼都察院右副都御史白如梅为右都御史　　

○山东巡按程衡疏报、烈妇、高密县民单俨妻王氏、夫卒、氏年十八。水浆不入口。次日自经死。蓬莱县民沙应鹤妻王氏、闯贼破城、氏骂贼而死。节妇、长清县民郭一龙妻姚氏、夫卒、氏年二十二。自经两次不死。绝粒六日亲党劝之乃食。事祖姑教幼子远近皆以孝称。守节四十六年。掖县民王衷秀妻史氏、夫卒、氏年十八。抚子成名。守节四十一年。孝子禹城县民刘波、性朴诚。事父母至孝父病。吁天求代。母卒触棺而死复苏。庐墓三年。俱请照例旌表。章下所司。　　

○戊辰。夏至。祭地于方泽。遣公爱星阿行礼　　

○以镶白旗满洲阿达哈哈番喇朱为参领。　　

○升浙江按察使冀如锡、为太常寺卿河南睢陈道副使曹申吉、为通政使司左通政。浙江嘉湖道副使李昌祚为大理寺少卿　　

○转山东右布政使袁一相、为浙江布政使司左布政使。升山东督粮道参政王孙蔚、为湖广按察使司按察使陕西西路道副使娄应奎、为浙江布政使司参政、分守督粮道。直隶口北道参议吴允谦、为陕西按察使司副使、分巡洮岷道。刑部郎中盛际斯、为湖广按察使司佥事、分巡武昌兵备道。补原任直隶通蓟道杜漺、为江南按察使司副使、分巡扬州兵备道。降补原任江南徽宁道副使申伟抱、为山西布政使司参议、分守冀南道　　

○予阵亡一等阿达哈哈番副都统浑津祭葬。谥壮勤。　　

○予故一等阿达哈哈番兼一拖沙喇哈番副都统觉罗图尔玛、祭葬。　　

○旌表节妇、河南许州民吴道昌妻王氏、武安县生员李格民妻庞氏、河内县民刘以燧妻崔氏、洛阳县民王国柄妻郭氏、各给银建坊如例。　　

○己巳。平西王吴三桂、以移镇云南地方荒残米价腾贵。家口无资。疏请故明国公沐天波庄田。给壮丁二千人、每人地六日。部议每丁给地五日。从之。　　

○命翰林院侍讲学士刘芳躅、工科给事中刘大谟、为福建乡试主考官。兵部员外郎张光祖、中书科中书舍人孙象贤、为四川乡试主考官。兵部主事张登选、行人司行人刘煇、为广东乡试主考官。户部主事张易贲、行人司行人何元英、为广西乡试主考官。　　

○遣福建道监察御史傅世舟、巡按甘肃。山西道监察御史傅扆、巡按江西。山东道监察御史顾如华、巡按四川。广东道监察御史范平、巡按福建。　　

○以镶白旗满洲三等护卫穆成格、为护军参领　　

○庚午。谕兵部、武进士林本直、黄建中、武灏、谢文、王鼐、蔡昶、孙万茂、耿念祖、马成龙、张鸿元、杜量谦、俱经朕屡试弓马才技堪用著照例随侍卫学习骑射　　

○工科都给事中姚延启奏言、武弁除授、率多冒滥。不曾面试弓马、可否何由而知。请严加考试。方准实授。庶足储封疆城社之用。又盗贼投诚、皆诈称侯伯总督镇将。印劄并无确据。请以土地甲兵、及车马船艘器械来归者论其大小多寡。以别投诚之高下。叙录之典、即视此为厚薄。以杜诈冒。下兵部议。　　

○辛未。升礼科给事中张惟赤、为刑科右给事中。兵科给事中薛鼎臣、为工科右给事中。　　

○以镶蓝旗汉军一等护卫桑格、为参领　　

○壬申。谕吏部、户部司官、不用苏松常镇杭嘉湖之人。原有成例以后著照旧例行。吏部司官。每省额设一员。不拘司分。缺出照省分补用。江南既改为省。以后该省司官、照各省止用一员尔部即遵谕行。　　

○谕工部、奉先殿。享祀九庙。稽考往制、应除东西夹室行廊。中建敞殿九间斯合制度。前兴造时、该衙门未加详察。连两夹室、止共造九间殊为不合。今宜于夹室行廊外。中仍通为敞殿九间。以合旧制。尔部即会同宣徽院详议。并选择兴工日期具奏。　　

○又谕吏部、部院等衙门所奏本章若即日发下提上

□日本章繁多。关系重大。恐一时难以致详、今后各衙门及科道各官本章俱著于每日午时进奏候朕披览次日发下拟上□日以便详阅批发其通政使司所封各项本章向来先送内阁译进。今后著该衙门自行封进。朕览过发译。如系密本、亦著该衙门不拘时封进。尔部即通行传谕、俾各遵行　　

○金火二星相犯　　

○予故三等阿思哈尼哈番额尔克图祭葬。　　

○礼部议覆、贵州巡抚卞三元疏言贵州苗民中、有文理稍通者准送学道考试。择其优者、取入附近府州县卫学肄业。仍酌量补廪出贡。从之。　　

○甲戌。日上下生抱气。赤黄色。　　

○升正蓝旗汉军副都统佟壮年为都统。镶白旗满洲长史郭尔亲、为蒙古都统。正白旗满洲护军参领色格、镶黄旗蒙古参领色冷、镶蓝旗蒙古一等护卫夸代、为各旗蒙古副都统。镶白旗汉军参领杨雀祥、为副都统。　　

○免湖广沅州、镇远二卫十六年分旱灾额赋　　

○乙亥。以故三等伯佟六十子国瑶、三等精奇尼哈番佟图赖子国久、二等阿达哈哈番孟果绰子武勒、黄世仁子廷彦拜他喇布勒哈番李武子景明、致仕二等阿达哈哈番刘呈祯子光汉、各袭职。　　

○三等阿思哈尼哈番色靖寇以袭父拖沙喇哈番加为二等阿思哈尼哈番　　

○授一等侍卫贾布槚、拖沙喇哈番。　　

○以靖南王属下故拖沙喇哈番陈应瑞子学秀、张观弟禄、各袭职。　　

○丙子。升吏科左给事中蒋允修、为户科都给事中刑科给事中谌名臣、为礼科右给事中转礼科右给事中杨雍建、为吏科左给事中　　

○罚武会试主考黄机、张士甄、俸各一年以取中武举李言等十人、不善骑射故也。　　

○三法司会题、覆审耿焞进香动用库银雇夫、不准开销一款。虽供曾给银一半。实未准开销。送家眷用民车、不发工钱一款。虽不承认。然前供可据。未给工价情真。票取潍县库银一款。坚供并无此事。耿焞等俱应仍照前议。得上□日、这案内贪赃各款、耿焞始终尚未招认。供证亦未明确。事关重辟。必须招证明白。方可定案。还著再加详审。务取确供定拟具奏。　　

</div>
    <div class="pagination">
<a href="清实录顺治朝实录_page230.html">上一页</a><span>...</span><a href="清实录顺治朝实录_page226.html">226</a><a href="清实录顺治朝实录_page227.html">227</a><a href="清实录顺治朝实录_page228.html">228</a><a href="清实录顺治朝实录_page229.html">229</a><a href="清实录顺治朝实录_page230.html">230</a><span class="current-page">231</span><a href="清实录顺治朝实录_page232.html">232</a><a href="清实录顺治朝实录_page233.html">233</a><a href="清实录顺治朝实录_page234.html">234</a><a href="清实录顺治朝实录_page235.html">235</a><a href="清实录顺治朝实录_page236.html">236</a><span>...</span><a href="清实录顺治朝实录_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
