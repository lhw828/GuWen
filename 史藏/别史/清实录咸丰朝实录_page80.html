<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 80 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 80 页/共 502 页
  </h1>
  <div class="content">
   ○癸未。以恭奉宣宗成皇帝配天礼成。颁诏天下。诏曰。朕惟禋祀明虔。易象徵夫殷荐。尊崇尽礼。周颂咏夫思文。道备乎飨帝飨亲。溯黄虞而同揆。义协乎配天配地。并高厚以升歆。详考彝章。弥隆懋典。我国家诞膺景命。丕冒海隅。世德光昭。昊慈眷佑。太祖高皇帝。太宗文皇帝。世祖章皇帝。圣祖仁皇帝。世宗宪皇帝。高宗纯皇帝。仁宗睿皇帝。悉帝载之同符。重颢穹之陟配。钦惟皇考宣宗成皇帝。函三立极。抚万绥猷。体健顺以成能。参易简而正位。明旦仰鉴观之赫。顾諟维严。崇卑徵效法之精。馨闻罔闻。德符离照。云日蔚其光华。泽沛需膏。雨露深其沾被。缅灵坛之肸蚃。秉鬯诚通。召帀宇之和甘。执圜道者。祥徵乾象。耀珠联璧合之辉。宝溢坤舆。纪岳贡川珍之瑞。丕厘上帝命。岂合撰之能名。迪惟前人光。倍思成之增企。格庙方申其殷礼。配天宜极夫崇仪。琮璧焜煌。奉两郊之大祀。几筵肃穆。继列圣以时歆。敬昭告天。地。宗庙。社稷。率诸王贝勒文武群臣。于咸丰二年四月初二日常雩。恭祀上帝于圜丘。奉宣宗成皇帝配享。五月初四日夏至。恭祀地祗于方泽。咸丰二年正月初六日上辛。祈谷于上帝。并奉宣宗成皇帝配享。芬扬罍俎。慎报本以馨香。乐备圜函。奏陈常而妥侑。式昭懿榘。聿沛鸿施。所有事宜。开列于后。一、历代帝王陵寝。先师阙里。应遣官致祭。著察例举行。一、五岳四渎等祀。应遣官致祭。著察例举行。一、各省童生入学额数。大学著增七名。中学增五名。小学增三名。诏到举行一次。不著为例。一、地方有才品优长、山林隐逸之士。著该督抚核实具奏。酌予录用。一、各省民人。孤贫残疾。无人养赡者。地方官加意抚恤。一、各省要路桥梁。及过渡船只。闲有损坏。妨碍行旅者。地方官查明随时修理。一、直省军流以下人犯。分别减等发落。一、伤病留营兵丁。不能充伍者。该管将弁查明本家如有子弟至戚。可以教练差操。即令顶食名粮。免致失所。于戏。饬虔恭于祝嘏。告备告时。卜说豫于神人。是宜是享。上仪有赫。齐覆载以垂庥。锡类无疆。遍寰瀛而被德。布告天下。咸使闻知。　　

○颁发朝鲜国。宣宗成皇帝配享郊坛诏书。赏给该国王缎匹如例。　　

○谕内阁、前因内阁学士胜保、呈递封奏。复行撤回。当降旨交部察议。并将奏事官常通、交部议处。兹据吏部遵旨具奏。并恭查嘉庆二十一年谕旨。按照定例。将胜保议以降三级调用。系私罪。不准抵销。常通议以降二级留任。系公罪。例准抵销。分别请旨。胜保前奏时务各条。原无不合。即其风闻失实各款。朕亦念其意存讽谏。不加谴责。惟既经递摺。擅自撤回。实属有违定制。嘉庆年间所奉谕旨。杜渐防微。具有深意。煌煌圣训。曷敢不遵。胜保著即照部议降三级调用。不准抵销。奏事官刑部员外郎常通、著照部议降二级留任。准其抵销。并著退出奏事处。嗣后各衙门及有言责者。陈奏事件。概不得递后擅撤。奏事官亦不得任听撤回。如有率意妄为者。著御前大臣查明、即行参奏。　　

○又谕、常大淳奏、匪徒藉端聚众。派兵拏办。并请将办理不善之知县撤任一摺。浙江奉化县连山乡属地方匪徒。藉豁免民欠为词。妄思将已完银米。递抵新赋。纠众毁坏该县衙署门壁。并抢去衣物银钱。又鄞县所属、西南东南两乡匪徒。因图减完粮银价。聚众至府县两署。毁坏门壁。及署内衣物。并勒给减价印示。鄞县所属姚家浦私枭。挟嫌拆毁盐商公所。及该商住屋。似此匪徒藉端纠众。实属目无法纪。亟应严拏惩办、以儆刁顽。该抚现已饬委臬司孙毓溎、署运司庆廉、湖州协副将张蕙、酌带弁兵。前往严拏各案匪犯。著即督饬派委各员。分案查拏。断不准一名漏网并现获之私枭案内匪犯、张得富等十一名。一并交该抚亲提严审。按律拟办。鄞县知县冯翊、署奉化县知县舒逵、办理不善、且恐另有纵容书差、弊混浮索情事。冯翊、舒逵、均著撤任。交该抚秉公查办。　　

○以翰林院侍讲吴保泰、左春坊左中允史淳、署日讲起居注官。　　

○甲申。谕内阁、历代史书。皆以帝王本纪。冠诸简端。我朝列圣相承。均经国史馆恭修本纪。敬谨尊藏。伏念皇考宣宗成皇帝峻德崇功。显谟彝训。业经特命开馆纂修实录。现已进呈至十五年。允宜恭修本纪。垂示后昆。著国史馆总裁、遴派提调等官、督率誊录、诣实录馆。将业已进呈之书。照副本恭缮一分。恪遵编纂。随时进呈。于实录告成后。陆续办竣。所缮实录副本。即恭藏史馆、以资考证。　　

○又谕、前因王庆云、联英、会同山西巡抚兆那苏图奏、通筹河东鹾务。酌议留商改票。先课后盐章程。开单呈览。当交户部妥议具奏。比据该部逐条核明。分晰议奏。如永禁佥商、以省拖累。责成改票、以期畅销。革浮费、禁摊派、以杜亏绌。定池价、减销价、申明畦地租课旧章、以免流弊。核科则以轻成本。立口岸以便发贩。缉盐池之透漏。堵引地之私售。另筹公用。酌加盐斤。及潞泽节省银两、归于通纲摊完各条。既经该部悉心筹度。分别准行。著即照新定章程、妥为办理。整顿鹾务。总以裁费缉私、为剔弊大端。裁费务尽。不得名去实留。缉私本地方官之责。现在池价既定。恐坐商罔利售私。必应认真巡缉。不得藉口减费。稍存玩泄。该抚惟当饬属力除积弊。恪守新章。鹾务自日有起色。傥该官商等、有敢于阻挠废格。以致办无成效。即著指名参办。毋稍徇隐。　　

○以工部左侍郎哈芬、署管工部钱法堂事务。　　

○乙酉。上诣寿康宫、问皇贵太妃安。　　

○谕内阁、礼部奏、遵议祫祭斋戒日期。酌拟应用服色一摺。本月十六日、祫祭太庙。前期斋戒。十三日、朕在途次。仍穿行衣。十四月、由行宫换戴纬帽。常服挂朝珠。随从王公百官、均戴纬帽。常服挂朝珠。十五日、阅视祝版。朕御龙褂。挂朝珠。王公百官、均穿补褂。挂朝珠。　　

○又谕、现在恭纂皇考宣宗成皇帝实录、已进至道光十五年。所有在馆之提调总纂纂修协修校对收掌繙译誊录及供事等官、均著交部照例议叙。　　

○又谕、徐广缙奏、请展限办理盐课奏销一摺。两广省河盐课、向于次年底截数奏销。现值军务未竣。引盐销运较滞。既据该督查明商力难支。援案恳恩展限。著照所请。所有道光三十年分、省河盐课、准其展限五个月。于本年七月内、造册奏销以后、仍递年趱早一月。至咸丰九年、复归年底原限。无得藉词。再有迟逾。以重课项。　　

○又谕、朱嶟奏、请饬催河运漕粮一摺。本年江苏苏松等四府一州粮米。业经由海运抵津。其余江、安、浙江、江西、湖南、湖北、各省漕粮。均仍由运河、挽运北上。现在南河丰北漫工、尚未据报合龙。各省粮船。已次第兑开前进。南北运道。设有阻隔。必致节节耽延。于漕务大有妨碍。著陆建瀛、杨以增、颜以燠、杨殿邦、体察情形。赶紧筹办。总期漕船及早催挽。如限抵通。毋致临事周章。傥有贻误。惟该督等是问。　　

○以镶白旗汉军副都统多尔济那木凯、署正黄旗蒙古副都统。　　

○以湖北施南协副将王家琳、为河南河北镇总兵官。　　

○丙戌。上以服阕、行释服礼。恭谒慕陵。启銮。至卢沟桥。诣龙神庙、拈香。　　

○谕内阁、前据季芝昌等奏台湾匪徒、纠众结盟。竖旗肆抢。经该镇道督饬文武率兵分剿。首要各犯悉数歼捦。当经降旨、著该督等、饬令该镇道、将办理情形、详查具奏。兹据叶绍春、徐宗干、将首从各犯。审明分别定拟。并声称南北两路、安堵如常。办理尚为妥速。叶绍春、徐宗干、均著交部议叙。其在事尤为出力之文武员弁绅民人等、著查明据实保奏、候朕施恩。毋许冒滥。　　

○又谕、陆建瀛、杨以增奏、丰工未能堵合、恳请展缓、并自请严加治罪一摺。南河丰北漫口。责成该督等、办理堵筑。由部拨解钜款、以济工需。该督等、宜如何尽心竭力。妥慎督办。乃于兴工数月以来。两次走占。以致不克合龙。请于霜降水落后补筑。糜帑殃民。曷胜愤懑。惟念此时筹办重运。抚恤灾民。皆刻不可缓之事。若将该河督等、概予罢斥治罪。转得置身事外。杨以增、著即革职。暂留工次。督办河务。陆建瀛、著降为四品顶带。均仍责令秋天补筑合龙。以观后效。转瞬重运经临。如何设法使无阻滞。江南山东一带。被水灾民。如何抚恤。著河道总督、漕运总督、并地方各督抚等、赶紧妥筹办理。所有大工用存料物银钱。核实收存。即将秋间兴筑事宜、豫行筹计具奏。其掌管东西坝、前经革职留任之河营参将吕邦治、淮徐游击关兴邦、著即革任。仍留工效力。掌坝文员、里河同知于昌进、外南同知娄晋、均著革职留任。责令筹办重运。如再贻误、即行严参。其叠次走失埽占、照例著赔。　　

○又谕、赛尚阿奏、军务未能蒇事、自请治罪一摺。赛尚阿自督办广西军务以来。先曾调度得宜。自贼匪窜入永安。数月未能攻克。及至突围北窜。又误事机。实难辞咎。昨已降旨、令其戴罪图功。以观后效。若徒以请罪塞责于事何济。现又饬令徐广缙、拣带精兵、驰赴广西会办军务。赛尚阿惟当激发天良。力图补救。无徒事虚文自劾为也。　　

○谕军机大臣等、赛尚阿奏、自请治罪一摺。已明降谕旨、暂令戴罪图功。并派徐广缙驰往粤西会办矣。现在逆匪、尚在围攻首城。各处兵力、聚于北路。该大臣驻劄阳朔。省南兵力稍单。万一逆匪因省城固守、难于攻扑。复向南路窜突。该大臣现带之兵、仅有二千。傥致疏虞。更属不成事体。本日已降旨、饬令四川云贵、各再挑备精兵二千。该大臣如有应需调遣之处。即一面奏闻。一面飞调应用。邹鸣鹤、向荣等、守御省城。现与该大臣声息相通。除军事随机应变。不及往返咨商外。其举劾等事。仍当统归钦差大臣、查核具奏。以免两歧。朕闻赛尚阿、近日身体多病。谅因忧劳所致。而本日摺报。并未提及患病情形。朕心甚为悬系。已将令徐广缙、迅速驰抵广西军营。会同办理。徐广缙到后。傥赛尚阿病尚未愈、势难勉力支持。当以国事为重。即将钦差大臣关防、移交徐广缙祗领。奏明听候谕旨。又本日赛尚阿奏、巡抚邹鸣鹤、自行节制诸军。恐将领莫知所从等语。邹鸣鹤赴任时。即以办团练为己任。现在贼窜省城。六塘九塘一带、毫无守御。而前奏省城团练五万人。似亦并无实际。著即会同徐广缙、密查该抚傥有夸大粉饰、遇事张皇情事。即行据实参奏。另单开、乌兰泰营内出力各员。拟请奖励。乌兰泰现已殁于王事。其随营文武。原不宜没其劳绩。但单内所称节次打仗出力。并未实指时地。而文员仅办理文案。所请奖叙。多属过优。已革游击刘文贤、本系遣戍人员。所请免罪以守备补用之处。未免太优。恐乌兰泰身后。或有冒滥入单人员。致滋物议。著赛尚阿、覆加查核。另奏请奖。再降谕旨。将此由六百里加紧谕令知之。　　

○又谕、前因广西军务吃紧。节经降旨令徐广缙、酌量情形。前赴梧州督剿。兹据赛尚阿、邹鸣鹤、先后驰奏省城战守情形。该匪窜逼省城。虽屡被攻击。而势尚猖獗。时已兼旬。乌兰泰、复因中炮伤亡。赛尚阿、驻劄阳朔。仅有兵勇二千。阳朔为省南冲要重地。傥贼匪回窜。我兵单弱。稍有疏虞。更复成何事体。且闻赛尚阿、现在患病。颇形委顿。朕心甚为焦急。本日已明降谕旨。令徐广缙、遴选精兵。驰驿前赴广西。会同赛尚阿、筹办军务。该督接奉此旨。著即迅速带兵前往。现已谕知徐泽醇吴文镕等、各选精兵二千。听候调遣。该督酌量如需此项兵力。即一面奏闻。一面飞调。但不可专待远兵。致误机会。该督行抵广西。如赛尚阿病势难支。即将钦差大臣关防、接领任事。以专责成。朕已另谕赛尚阿矣。至邹鸣鹤举行团练。未有成效。经理粮饷。是否核实。著会同赛尚阿、密行察访。如有夸张粉饰等情。即据实奏参。至该督驰赴广西。其罗镜匪徒。即著叶名琛、驰往督剿。省城地方应办事件。柏贵即可代办。该督统辖两省。责无旁贷。自必通盘筹画。以副委任也。将此由六百里加紧、谕令徐广缙、并谕叶名琛知之。　　

○命两广总督徐广缙、驰赴广西。会同钦差大臣大学士赛尚阿、剿贼。　　

○调正蓝旗汉军副都统有凤、为广州满洲副都统。　　

○予广西阵亡守备白玉魁、把总王锦云、樊永泰、沙文、外委李招发、张元美、县丞朱以铦、祭葬世职。前锋蓝翎英亮、武举王思聪等、赏恤如例。　　

○调四川云贵兵各二千名。赴广西剿贼。　　

○免跸路经过之宛平、良乡、房山、涞水、涿、易、六州县。次年额赋十分之三。　　

○是日、驻跸黄新庄行宫。　　

○丁亥。谕内阁、逆匪初扑省城。乌兰泰、督兵直至城下。已据将军桥要隘。乃因炮伤入骨。甫及两旬。遽致殒命。深堪悯恻。乌兰泰、著加恩照阵亡例议恤。以慰忠魂。寻予祭葬世职、如都统例。谥武壮。赏银一千两治丧。　　

○又谕、程矞采、龚裕奏、请筹补缓缺兵糈一摺。湖北荆州府仓。应支满洲营兵米。因各属被水缓徵。不敷支放。仓谷无多。碍难碾运。援照成案。恳请动项买补。著照所请。荆州府仓。不敷兵米五万一千四百四十七石零。共需价银六万六千八百八十二两零。准其在于该省地丁银内。照数动支。交该府就近采买、以济兵食。　　

○以理藩院右侍郎和色本、兼正蓝旗汉军副都统。　　

○是日、驻跸半壁店行宫。　　

○戊子。谕内阁、李僡奏、校阅营伍一摺。河南北左营守备聂廷杰、临场告病。著勒令休致。南左营候补守备、世袭云骑尉沈尚志、襄城营候补守备、世袭云骑尉李书田、弓马平常。均著革去随营效力。仍留世职。　　

○是日、驻跸秋澜行宫。　　

○己丑。上诣永福寺、拈香。　　

○谕军机大臣等、常大淳奏、鄞县枭徒、被拏抗拒。致伤兵勇。并带兵将领委员被围各情形一摺。前据该抚奏、奉化、鄞县两属乡民。藉豁抵欠。图减粮价。聚众滋事。并姚家浦枭徒、乘机窃发。业经降旨、饬令分案查拏。兹据奏称、该二县绅耆。纷纷呈称、以鄞县之东南乡、与奉化之埠头庄、各匪滋事。伊等或因偪胁入城。或因他界附近。以致牵连。情愿督饬乡民。跟寻捆送。或带领兵役拏犯。恳请暂免进兵。可见小民具有天良。尚知畏法。况国家正贼之供。自有一定科则。幸邀恩旨豁免。已属格外之仁。其不在豁免之列者。如该地方官晓示明白。该乡民何至据以藉口。该抚既经饬令臬运两司。前往查办。即著迅将为首之人。严拏惩究。并遍谕各乡绅耆。妥为约束。毋得附和。滋生事端。以致玉石俱焚。并当严查该二县知县冯翊、舒逵。如有故违定例。滥索浮收等情。即行严参惩办。其鄞县东乡盐枭。胆敢鸣锣纠众。抗拒官兵。副将张蕙等、竟被迎拒围困。兵勇俱有受伤。实属暋不畏法。该抚现在添调官兵。驰往拏办。即饬孙毓溎、庆廉等、相机妥速筹办。务将起意为首各犯。设法捦获。其被胁入夥者。宣谕解散。毋令酿成大患。并著查明该副将张蕙等下落。一面咨会调任提督善禄、严防城乡不逞之徒。句连抢劫。致安分闾阎。被其骚扰。至地方文武。有无办理不善。激成事端。或盐商藉端激变之处。亦著该抚详查明确。据实奏办。不得稍涉含混。将此由四百里谕令知之。　　

○户部会吏部议奏、上下忙钱粮、各省藩司议叙议处章程。拟请上忙完至三分、下忙完至五分者、免议。其在三分五分以上者。分别议叙。其不及三分五分者。分别议处。从之。　　

○以户部尚书禧恩、为满洲繙译会试正考官。通政使司参议倭什珲布、为副考官。　　

○直隶正定镇总兵官侯凤岐、缘事降调。调云南昭通镇总兵官经文岱、为直隶正定镇总兵官。以广东黄冈协副将清山、为云南昭通镇总兵官。　　

○赏看守各行宫弁兵、半月钱粮。　　

○是日、驻跸梁格庄行宫。翼日如之。　　

○庚寅。上恭谒泰陵。泰东陵。昌陵。俱未至碑亭。即降舆恸哭。步入隆恩门、诣宝城前行礼。躬奠哀恸。王以下文武大臣官员。均随行礼。　　

○诣昌陵隆恩殿、孝和睿皇后梓宫前行礼。躬奠哀恸。王以下文武大臣官员。均随行礼。　　

○上御缟素。恭谒慕陵。未至碑亭。即降舆恸哭。步入隆恩门、诣宝城前行礼。躬奠哀恸。王以下文武大臣官员。均随行礼。　　

○谕内阁、前经降旨、将慕陵内务府总办差务之尚膳正那满通额、以应升之缺升用。兹据德春奏、所管内务府、并无该员应升之缺、请旨遵办等语。著总管内务府大臣议奏。寻奏。遵议尚膳正升途。援案请予鼓励。得旨。尚膳正那满通额、著加恩赏给三品顶带。遇有内务府三卿缺出。该衙门题奏请旨。　　

○赏守护昌陵。值班官员匹。并兵丁半月钱粮。



大清文宗协天翊运执中垂谟懋德振武圣孝渊恭端仁宽敏显皇帝实录卷之五十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鉴总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰二年。壬子。四月。辛卯。上恭诣慕陵。行释服礼。未至碑亭。即降舆恸哭。步入隆恩门。诣宝城前黄幄、奠献行礼。送冠服篚至燎所。跪奠毕、恸哭良久。勉释缟素。乃退。王以下文武大臣官员。均随行礼。
  </div>
  <div class="pagination">
   <a href="清实录咸丰朝实录_page79.html">
    上一页
   </a>
   <span>
    ...
   </span>
   <a href="清实录咸丰朝实录_page75.html">
    75
   </a>
   <a href="清实录咸丰朝实录_page76.html">
    76
   </a>
   <a href="清实录咸丰朝实录_page77.html">
    77
   </a>
   <a href="清实录咸丰朝实录_page78.html">
    78
   </a>
   <a href="清实录咸丰朝实录_page79.html">
    79
   </a>
   <span class="current-page">
    80
   </span>
   <a href="清实录咸丰朝实录_page81.html">
    81
   </a>
   <a href="清实录咸丰朝实录_page82.html">
    82
   </a>
   <a href="清实录咸丰朝实录_page83.html">
    83
   </a>
   <a href="清实录咸丰朝实录_page84.html">
    84
   </a>
   <a href="清实录咸丰朝实录_page85.html">
    85
   </a>
   <span>
    ...
   </span>
   <a href="清实录咸丰朝实录_page81.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
