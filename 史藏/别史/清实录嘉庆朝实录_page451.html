<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 451 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 451 页/共 523 页</h1>
    <div class="content">
○丙午。旌表守正捐躯河南光山县民彭玉昆妻程氏。　　

○丁未。上幸万寿山。　　

○谕内阁、大挑举人。原以疏通寒畯。近来各省分发人员渐觉壅滞。昨经大学士会同吏部酌议章程。量加调剂。朕思南河东河北河三处河工。亦需员差委。若于此项大挑一等人员内分发试用。俾之学习河务。以河工之繁＜闲＞。定人数之多寡。既可策励人材。亦可疏通额缺。其应如何酌定员数。并试用甄别限期。及补用缺分章程。著吏部详议具奏。寻议、分发南河三十员。东河二十员。北河十员。赴工差委。一年期满甄别。择其谙练河务堪膺民社者。咨部注册以知县用。照地方以原衔借补佐贰之例、先行咨署管河佐贰。俟经历三汛后实授。遇有沿河调缺知县缺出。准其调补。若甄别以佐贰改补者。得缺后照现缺升转。不准调还知县。得上□日、此项大挑一等分发河工人员。著定为试用二年。经历六汛后甄别。该河督秉公察看。其能通晓河务者。留于河工。照新定章程分别补用。如河务不能谙习、而才具尚堪膺民社者。奏明改拨地方。仍以知县补用。其才识迂拘者。以教职改补。　　

○戊申。谕内阁、上年大学士会同兵部议奏、天津添设水师。请将新添水师兵一千名。分为左右两营。归天津镇总兵统辖。该镇向系专管陆路。且每年有催趱漕运差使。事务本繁。今将水师两营归其统辖。恐洋面一切巡缉操防。未能兼顾。著再添设天津水师总兵一员。将新设水师营弁兵丁、令其管辖。以专责成。其应给敕印俸廉、及建盖衙署各事宜。著各该衙门迅速具奏。照例办理。若因循疲玩。定行重治不赦。　　

○又谕、天津添设水师。系上年十一月降上□日饬办之事。现在已逾数月。所交直隶添建之炮台营汛衙署兵房。尚未据奉明筹办。昨经降上□日饬催。本日据方受畴奏、前经委员分投查勘。现尚未据估报。实属因循疲玩。方受畴著传上□日申饬。现在福建、江南、两省应拨船只炮位。已奏明乘南风之便、由海程押解来津。其广东、浙江、亦接续拨送前来。为期甚近。著派广惠即刻前赴天津。会同嵩年、李于培、一并作为监督。将该处炮台营汛衙署兵房、昼夜赶紧购料兴修。不准片刻耽延。方受畴于朕至南苑日送驾后、即行亲往查勘。筹画妥协。再回省城。此项工程。总须于五月初各省水师员弁到津以前办理完竣。如有迟误。定将该督及该监督等一并惩处。　　

○旌表守正捐躯河南河内县民黄小木妻申氏。　　

○己酉。上诣时应宫拈香。　　

○还宫。　　

○以礼部左侍郎多山、太常寺卿韩鼎晋、知贡举。大学士曹振镛、吏部尚书戴均元、为会试正考官。户部左侍郎姚文田、刑部左侍郎秀宁、为副考官。　　

○以户部尚书刘镮之、署吏部尚书。吏部左侍郎王鼎、署户部左侍郎。工部右侍郎诚安、署刑部左侍郎。　　

○命吏部尚书英和、礼部左侍郎汪廷珍、署翰林院掌院学士。兼教习庶吉士。　　

○庚戌。谕内阁、嵩年奏天津建盖水师衙署兵房、共计二千数百余闲、现距立夏节仅止半月、赶办不及、若草率从事、难期坚固等语。天津添建水师衙署兵房各事宜。前交方受畴筹办。该督漫不经心。数月尚未兴工。实属因循疲玩。方受畴著交部议处。并著该督将派委承办各员职名查明。一并交部议处。所有此项工程。著即赶紧兴办。傥草率从事。工不坚固。仍行惩处不贷。　　

○吏部奏、缘事降革废员呈请捐复原官。分别开单请上□日。得上□日、张泰交革职原案。系因同乡刘锦堂到署求助。该革员辄起意刑拷。逼令诬认逆犯刘第五。捏报由山洞捉获。屈陷平民。妄冀邀功。心术甚为险诈。曹天桂身任司狱。于绞犯在监逞凶自戕。毫无防范。又监毙遣犯六命。情节亦重。张泰交、曹天桂、俱不准其降捐。其余拟准捐复之扎勒杭阿、彭玉龙、孙琚、蔡任、贺树环、李荣椿、张鸣佩、拟不准捐复之安兴阿、俱著依议行。　　

○旌表守正捐躯河南偃师县民王月妻萧氏。　　

○辛亥。上耕耤。诣先农坛行礼。更服。至耤田所。躬耕三推。复加一推。御观耕台。命睿亲王端恩、郑亲王乌尔恭阿、怡亲王奕勋、各五推。吏部右侍郎吴芳培、户部左侍郎果齐斯欢、礼部右侍郎廉善、兵部右侍郎曹师曾、刑部右侍郎成格、工部右侍郎陆以庄、都察院左副都御史明兴阿、通政使司通政使张鹏展、大理寺卿甘家斌、各九推。毕。顺天府府尹率农夫终亩。赏赉农夫耆老如例。　　

○壬子。上启銮。恭谒东陵。　　

○命庄亲王绵课、大学士董诰、尚书英和、成宁、留京办事。　　

○免跸路经过地方本年额赋十分之三。　　

○是日。驻跸汤山行宫。　　

○癸丑。谕内阁、方受畴奏、遵限查明奏销册内亏空银款一摺。上年直隶奏销案内。各州县有徵存未解及亏空银款。当经降上□日予限三个月。交方受畴督同藩司姚祖同、彻底查明。分别参办。兹据该督详查此案册报亏短银二十七万七千余两。除前后追提银七万三千余两外。现尚亏银二十万四千余两。此内丁忧降革病故勒休各员。仍交该督查明原亏各案。分别参办监追、查产变抵、及归后任分赔、分案奏咨办理。其现任无极县知县金伟、候补知县陈楷、何志清、王德棻、柯映伊、傅以纳、并改选贵州龙里县知县钱鸿诰、均著先行革去顶带。现任者停其升转。候补者停其补缺。数在五千两以上者。限一年完缴。一千两以上者。限半年完缴。一千两以下者。限三月完缴。逾限不完。分别参处治罪。遵限完缴。给还顶带。照常补缺升转。其查出金伟造报奏销册内、多开前任知县庆善亏欠地粮正耗银二千七百七十余两。该管知府任衔蕙、并不分晰核对。此项银两。著金伟赔缴七成。任衔蕙赔缴三成。以示惩儆。金伟统俟此项银两缴足后。再行开复顶带。　　

○是日。驻跸三家店行宫。　　

○甲寅。孝贤纯皇后忌辰。遣官祭裕陵。　　

○旌表守正捐躯安徽绩溪县民戴白琴妻许氏。　　

○是日。驻跸大新庄行宫。　　

○乙卯。驻跸白涧行宫。　　

○丙辰。驻跸隆福寺行宫。　　

○丁巳。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○谕内阁、巡漕给事中孙汶奏、知府兑漕草率被参、讦禀弁丁有勒索情敝□大、请上□日查办一摺。前据李奕畴参奏常州府知府卞斌、交兑宜兴县漕粮草率。请将卞斌交部议处。并勒令分赔。兹据该府讦禀该帮弁丁等、因裁减浮费、不满其欲、刁难勒索、不肯受兑、该仓米色本系纯洁等语。案关漕务积敝□大。不可不彻底根究。著交孙玉庭秉公查办。如宜兴县所兑漕粮本不纯洁。该府卞斌草率交兑。被参后又捏禀掩饰。则其咎更重。即从严参办。傥该弁丁等实因勒索不遂。装点朦混。亦即据实查明严惩。　　

○是日。回銮。驻跸桃花寺行宫。　　

○戊午。赏直隶扈卫弁兵等银币有差。　　

○是日。驻跸盘山行宫。至壬戌皆如之。　　

○己未。谕内阁、户部将著赔天津海税盈余银两逾限未完各员开单具奏。此项追赔银两。已阅九年。尚有未完银三十六万九千余两。除已完及宽免各员外。所有单开全未完缴并完不足数各员。著再格外施恩。银数在五万两以上者、予限五年、三万两以上者、予限三年。二万两以上者、予限二年。一万两以上及不及一万两者、俱予限一年。著该旗籍都统督抚等实力追缴。如逾限不完、本员尚在者。即参奏监追。若本员已故。奏明请上□日。其准扣廉俸并摊赔归款者。并著查明核实办理。傥该旗籍不认真查催。均各惩处不贷。　　

○谕军机大臣等、和宁等奏、查明已革知州沈仁澍、实因盗卖仓粮、侵蚀运脚、畏罪自尽、并查访先福并无婪赃款迹各一摺。沈仁澍服毒情由。据该亲族家人供认。实系在寓自服金疮药毒发身故。其为畏罪自尽。似无疑义。惟沈仁澍既侵蚀运脚银三万一千余两。复又将拨运粮石卖与武威县。得价银二万两。此五万余两究系作何用项。必须根讯明确。现讯据先福及伊家人供称并无得受贿赂之事。仅系伊等一面之词。难以凭信。且据沈仁澍家人供出先福署内器具铺垫均伊主人供应。并先福生日曾送礼物、收受缎大呢、余俱退回等语。是先福收受属员礼物供应。已有确据。其退回礼物。是否即系银两。抑系别项礼物。亦须一一究明。至先福在甘三年。声名既不满人意。仍须细加察访。其沈仁澍拨运镇番粮石。据先福供称系高杞任内批准之事。高杞为人声名平常。尤不足信。著和宁等再逐细访察。如有婪赃确据。均即据实参奏。不可瞻徇。傥查明实无赃款。先福仅止得受供应馈送。即于全案审明时按律定拟具奏可也。将此谕令知之。　　

○又谕、伯麟等奏、确查临安边外夷匪滋事情形、分别招抚堵巢□刀一摺。逆夷高罗衣、胆敢自称窝泥王。并将附从汉奸等伪封官职、裹胁至万余人。抢掳江外土司地方。复率众抢渡。窥伺内地。实属罪大恶极。事关边境军情。伯麟此摺仅由三百里具奏。殊属不晓事体。嗣后奏报皆当由五百里驰递。俟办理完竣。即由六百里驰奏。现在伪封军师之汉奸章喜、业经擒获。讯明该逆等犯事缘由。伯麟双林等已调派本省官兵、及广南土练。定期进巢□刀。此事务须一鼓扑灭。不可因循疲玩。如现调兵力尚有不敷。贵州官兵素称趫健。该督即行添调。或一千名。或五百名。迅速来滇。选派曾经出师打仗奋勇将弁带领。迅即进巢□刀。此时贼众初集。兵贵神速。趁此烟瘴未起之时。立即擒渠埽穴。不可靳惜小费。迁延时日。若办理迟缓。一至暑热瘴生。官兵即须彻退。使贼得以乘暇裹胁。秋冬再举。则劳费更重。伯麟等务勉力办理。将首逆高罗衣、及逆侄高借沙等、克期擒获。凌迟处死。其余乌合之众。自必即时瓦解。其章喜一犯。暂行牢固监禁。俟首逆就擒。质讯明确。一并凌迟。以伸国法而靖人心。将此谕令知之。　　

○调福建漳州镇总兵官许松年、为直隶天津镇总兵官。以前任广东阳江镇总兵官马建纪、为漳州镇总兵官。　　

○庚申。赐扈从王公大臣等食。并赏赉有差。　　

○壬戌。礼部以宗室会试中额请。得上□日、取中三名。　　

○旌表守正捐躯江苏高邮州民徐思义妻吴氏。　　

○癸亥。谕内阁、前经降上□日以向遇旬庆大典。或銮辂时巡。臣工等呈献词章。并未辨以差等。定以体裁。特谕令宗室王公之能文者、及大学士科甲出身之满汉大臣、京堂、翰詹科道、督抚、方准备进。其册或诗或文。体裁务取正大。勿许夸多竞巧。凡不应呈递之人。不准越分妄干。本日朕在白涧行宫。见有五旬万寿时江苏附生蒋继照所进册页。其文系集易经成语。体既纤巧。且杂凑成文。于时事一无关合。生员既非应行献册之人。而所作又毫无足取。似此生心侥幸。大非士习所宜。著再通行申谕。明年戊寅。朕巡幸盛京。己卯朕周甲旬庆。其非例应呈进册页之人。概不准呈进。各衙门亦不准接收。毋庸豫期撰拟、作为无益、妄希恩泽也。　　

○是日。驻跸白涧行宫。　　

○甲子。谕军机大臣等、本日据陈若霖奏、途次接到伯麟移咨、因该督现赴临安边境办理夷务、省城无大员弹压、兼程赶赴滇省、并称该督现在调派官兵督同土司巢□刀捕防守、兼谕令南掌越南一体协缉等语。临安边界与南掌越南境壤毗连。如逆夷高罗衣、及其夥匪被官兵巢□刀捕穷蹙。越境逃窜。该督豫期檄知该国。令其各守本境。一有窜入该国之贼。即行拦截缚送、交该督军营。事属可行。但不可令该两国带兵出境帮同巢□刀办。即该国王等以此为请。该督当正辞谢却。断不可令其前来。方为得体。此事总以趁瘴疠未起之前迅速办竣为最要。滇省距京遥远。军情重务。所有办理情形。必当随时驰奏。不可俟竣事始行发摺。该督接奉此上□日。除先发奏报外。仍将现办情形。由驿迅速覆奏。将此谕令知之。　　

○赏跸路经过看守各行宫弁兵、半月钱粮。　　

○是日。驻跸烟郊行宫。　　

○乙丑。驻跸旧衙门行宫。　　

○丙寅。上行围。　　

○礼部以会试中额请。得上□日、满洲取中八名。蒙古取中二名。汉军取中四名。直隶取中二十三名。奉天取中二名。山东取中十九名。山西取中十二名。河南取中十二名。陕甘取中十名。江苏取中二十名。安徽取中十四名。浙江取中二十三名。江西取中十九名。湖北取中十一名。湖南取中九名。福建取中十三名。广东取中十一名。广西取中七名。四川取中八名。贵州取中十名。云南取中十二名。　　

○是日。驻跸团河行宫。翼日如之。　　

○丁卯。谕内阁、胡克家奏兑漕草率一案、应彻底查办、请将知府及监兑通判解任质审一摺。常州府知府卞斌、常粮通判顾文光、均著解任交孙玉庭归案秉公审办。至胡克家摺内称、该抚泊舟之处。漕船朝夕经过。并无一船禀告米色不纯。该府亦未禀及旗丁刁难之事。何以经李奕畴参赔后。卞斌忽有此禀。或系因被参藉词掩饰。但该府既禀讦弁丁勒索。应令指出弁丁何人。勒索若干。给与若干。务令水落石出。以成信谳。该督审明秉公定拟具奏。毋稍偏畸。　　

○抚恤四川口外章谷地方地震灾民。　　

○赏看守南苑各行宫苑户一月钱粮。海户银一千三百两。　　
</div>
    <div class="pagination">
<a href="清实录嘉庆朝实录_page450.html">上一页</a><span>...</span><a href="清实录嘉庆朝实录_page446.html">446</a><a href="清实录嘉庆朝实录_page447.html">447</a><a href="清实录嘉庆朝实录_page448.html">448</a><a href="清实录嘉庆朝实录_page449.html">449</a><a href="清实录嘉庆朝实录_page450.html">450</a><span class="current-page">451</span><a href="清实录嘉庆朝实录_page452.html">452</a><a href="清实录嘉庆朝实录_page453.html">453</a><a href="清实录嘉庆朝实录_page454.html">454</a><a href="清实录嘉庆朝实录_page455.html">455</a><a href="清实录嘉庆朝实录_page456.html">456</a><span>...</span><a href="清实录嘉庆朝实录_page452.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
