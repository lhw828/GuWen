<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 586 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 586 页/共 1316 页</h1>
    <div class="content">
○辛巳。孝穆成皇后忌辰。遣官祭慕陵。　　

○以拏获江西九江会匪出力。予总兵周有才等奖叙。摺包　　

○壬午。谕军机大臣等、御史徐树钧奏、条陈热河善后事宜一摺。前因热河朝阳等处剿匪事竣。特谕李鸿章等将地方善后事宜。认真经理。兹据该御史陈奏。吏治武备。宜分途专任。府县分任而治。并量减税务。整顿州县。慎选牧令。联络蒙民。训练旗营各条。所奏有无可采。著李鸿章体察情形。妥议具奏。原摺著钞给阅看。将此谕令知之。寻奏、第一第二两条、轻改旧章。窒碍难行。应毋庸议。以下五条。颇有可采。谨博访参稽。复与奎斌往返商搉。拟定办法六条。一、增定都统公费。一、道府改为边要调缺。一、州县补缺俸满章程。量为变通。一、税课改归州县徵收。并将税额量为酌定。一、蒙古客民结怨已深。设法解释。一要隘酌驻防营。所拟各条。皆目前要务。应请饬各该衙门。迅速议覆。俾得及早见诸设施。下所司议。早事　　

○福建台湾巡抚邵友濂奏、台湾用人拨款。及劳绩保奖。均请变通办理。允之。　　

○派礼部左侍郎启秀、光禄寺卿李端遇知贡举。早事　　

○癸未。孝圣宪皇后忌辰。遣官祭泰东陵。　　

○东三省练兵大臣定安奏、热河军务完竣。拟将协防伯都讷之黑龙江马队一营。遣撤归伍。下所司知之。摺包　　

○直隶总督李鸿章奏、审明口外滋事逆首杨悦春等。按律惩办。下刑部知之。摺包　　

○镇国公溥芸因病解职。加恩赏食半俸现月　　

○直隶大名镇总兵徐道奎因病出缺。以署天津镇总兵吴殿元为大名镇总兵官。　　

○科尔沁亲王济克登旺库尔等病故。命施恩荣、延秀、容斌、色清额、隆恩、分往赐祭。早事　　

○甲申。予故前任西安将军尚宗瑞恤典如例。赏银五百两治丧。子昌荫及岁引见。现月　　

○乙酉。谕内阁、巡视北城御史讷清阿等奏、拏获纠众行强匪犯。请饬交部审办一摺。所有拏获之宗室铭榘即铭举、并夥犯武二、王桂祥、盛三、傅元有、张秀珠、文山、李生等八名。即著交刑部会同宗人府严行审讯。按律惩办。未获之柳三麻王彭七郝二黄二。并宗室溥镕小载等。著步军统领衙门、顺天府、五城御史、一体严拏。务获究办。以靖地方。现月　　

○察哈尔都统德铭等奏、热河肃清。拟撤协防多伦等处马队。其饷需并请由茶马厘捐项下作正开销。允之。摺包　　

○丙戌。以随使出洋期满。予知县左棠、通判林怡游、内阁侍读恩光。升叙有差。　　

○予在营瘴故。广西教谕孙明训。守备吴堂议恤。　　

○予出洋病故。湖北通判沉云驎等优恤。摺包　　

○丁亥。谕军机大臣等、刘坤一奏、江北冬漕遵办河运。请饬疏通河道一摺。据称大泛口济甯新店安山一带。或河系沙礓。或异常浅涩。十里铺陶城埠口门内外。淤垫更甚。以及南阳湖进出口门。均须大加挑浚等语。南漕关系紧要。所有漕船经行河道。必须豫筹疏浚。方能迅速抵通。著许振祎、福润、汤聘珍、严饬该管河道各官。认真挑浚。务期一律深通。以利漕行。将此由四百里谕知许振祎、福润、并传谕汤聘珍知之。现月　　

○理藩院奏、遵议喀喇沁贝勒熙淩阿因筵燕入座迟误。拟罚一九牲畜。依议行。　　

○以志趣远大。予伊犁副都统马亮、知府徐桂棻、军机处存记。　　

○戊子。山东巡抚福润奏、绿营长夫仍请免予裁撤。允之。　　

○又奏、奉谕裁减勇营。请展缓一年办理。又奏、盐务行票。请免加耗盐。均下户部知之。摺包　　

○以拏获会匪首犯。予署云南南甯县知县试用知州黄毓崧等奖叙。　　

○以捐施药料。福建候补道唐廷枢等传旨嘉奖。　　

○己丑。世祖章皇帝诞辰。遣官祭奉先殿。　　

○孝仪纯皇后忌辰。遣官祭裕陵。　　

○谕军机大臣等、安德等奏、哲布尊丹巴呼图克图岁逢一纪。赴达赖喇嘛班禅额尔德尼等处祈福。请由军机处转咨请旨一摺。哲布尊丹巴呼图克图。光绪十九年正逢二十五岁之纪。因固强年齿。赴达赖喇嘛等处祈福。实属至为祥瑞。著加恩即将伊咨送达赖喇嘛等祈福之文。除由安德等咨送军机处遇便送藏外。俟达赖喇嘛班禅额尔德尼咨覆哲布尊丹巴呼图克图文到。著升泰等仍照前次咨送军机处转咨。明发　　

○直隶总督李鸿章奏、各属供应兵差。垫用银两。请饬照案核销。以免赔累。下户部议。　　

○又奏、筹拨安徽协赈银二万两。下诀部知之。　　

○广西巡抚马丕瑶丁忧。以广西布政使张联桂护理巡抚。　　

○以亏欠银两。革已故署直隶南乐县知县曾廷翊职。并勒追。摺包协修官许承尧恭纂　　

帮总纂官王荣商恭辑监修总裁世恭阅一签十一月初二日正总裁那月日专司藳本陆恭覆阅癸丑七月十二日　　

徐月日　　

荣月日副总裁唐月日　　

宗室宝恭阅一签三月二十日

　　

陈恭阅二签正月二十六日　　

熙月日　　

郭恭阅三签五月十九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百八　　

光绪十八年。壬辰。二月。庚寅朔。上诣仪鸾殿问慈禧端佑康颐昭豫庄诚寿恭钦献皇太后安。至乙未皆如之。外记以训士认真。赏广西教职文万选、况曜生、黄泌、国子监学正衔。其敦品励学之附贡生黎承霖。以教职用。摺包　　

○辛卯。谕内阁、福锟等奏醇贤亲王安葬事宜。请饬择期举办一摺。朕钦奉慈禧端佑康颐昭豫庄诚寿恭钦献皇太后懿旨。著钦天监于本年四月内选择吉期。奏明办理。现月　　

○两广总督李瀚章奏、查阅虎门长洲前中路各炮台。均属完固。并黄埔雷厂船台竣工情形。下所司知之。　　

○拨户部银五万两。续赈蒙古敖汉奈曼各旗。　　

○壬辰。遣官祭文昌帝君庙。外记　　

○谕内阁、奎俊奏、特参贪庸溺职各员一摺。山西开缺河曲县知县赵廷清、行止有亏。性尤贪鄙。著即行革职。太平县知县朱光绶、居官廉介。年力就衰。著原品休致。石楼县知县冯寿金、性情拘执。人地未宜。著开缺另补。太原府司狱王茂甲、怙恶不悛。罔知轻重。毕齐克齐巡检曾德重、荒谬糊涂。有乖职守。保德州吏目李修文、居心巧诈。胆大妄为祁县典史袁慈荫、纵丁索诈。翼城县典史胡棫、擅理民词。试用巡检况宝臣、品行卑污。署辽州学正大挑教谕侯敦倎、勒索多端。士林不齿。前辽州训导李润之、惟利是图。不堪司铎。著一并革职。以肃官常。现

月

　　

</div>
    <div class="pagination">
<a href="清实录光绪朝实录_page585.html">上一页</a><span>...</span><a href="清实录光绪朝实录_page581.html">581</a><a href="清实录光绪朝实录_page582.html">582</a><a href="清实录光绪朝实录_page583.html">583</a><a href="清实录光绪朝实录_page584.html">584</a><a href="清实录光绪朝实录_page585.html">585</a><span class="current-page">586</span><a href="清实录光绪朝实录_page587.html">587</a><a href="清实录光绪朝实录_page588.html">588</a><a href="清实录光绪朝实录_page589.html">589</a><a href="清实录光绪朝实录_page590.html">590</a><a href="清实录光绪朝实录_page591.html">591</a><span>...</span><a href="清实录光绪朝实录_page587.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
