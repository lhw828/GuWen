<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 370 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 370 页/共 848 页</h1>
    <div class="content">○诣关帝庙拈香。　　

○谕内阁、前据御史卞士云奏、江苏淮扬所属下游州县。向有私枭勾结艒船。载运私盐。设立马头销售。并有屯户过载架护名目。当交陶澍等严行查办。兹据奏、淮扬各属上年被水成灾。穷民乘坐艒船。四出乞食。间有捎带盐斤。偷卖糊口。枭匪乘机诱雇。内载私盐。外坐妇女。装点灾民。计图偷越。经该督等饬属巡拏。前后获卿四百三十余名。私盐六十九万余斤。并拏获包揽艒船各犯。严加惩办。私盐失所倚赖。咸知儆惕。至观音门近在省城。并无枭匪设立马头。暨屯户过载等名目等语。此项艒船。穷民乘坐。捕鱼觅食。行踪无定。枭匪勾结载私。实于鹾务大有关系。嗣后著仿照沿江渔船之例。将船户姓名籍贯年貌。及男妇大小口数。查明填给印牌。悬挂舱口。以便稽核。该督等仍当督饬各属认真查察。有犯即惩。以杜枭私而肃鹾政。　　

○又谕、李鸿宾等奏、请将被控串诈毙命之在籍主事革审一摺。此案广东东莞县孀妇黄叶氏、呈控在籍主事叶荫芝、串诱黄显帼、将伊子黄成通田屋伪造契纸。按借该主事银两。勒赎诈扰。以致黄成通被诈不甘。自缢殒命。案关在籍职官诈毙人命。必应彻底根究。以成信谳。叶荫芝著即革职。交该督抚提同案内各人证。严审确情。按律定拟具奏。寻奏、讯明叶荫芝串诈毙命属实。依例拟绞。下部议。从之。　　

○又谕、林则徐奏、勘明料垛被烧。饬厅赔补足数。并分别降革饬审一摺。虞城上汛十六堡。于该河督验料时。失火被烧五十六垛。所有守厂之记名外委兵丁韩松茂、李凤舞、殷朝臣、俱著严行审讯。其驻守该汛之额外外委吴相临、著斥革。分防外委张奇亮、先行降补额外外委。同承买之记名外委兵丁袁秉礼等。一并归案提集质讯。务期水落石出。不许含混。并著该抚严拏放火正犯务获惩办。商虞厅通判沈赐恩、业经林则徐饬令赔补足数。并经查明成色鲜明。尺寸出额。著加恩免其交议。该营协备杜曰让、巡查不力。本应著赔。惟该厅业已赔完。著免其再赔。仍俟讯明所管弁兵。有无知情纵火情弊。另行核办。　　

○又谕、林则徐奏、查验各厅科物完竣。请将厅员撤任。责令翻堆赔补一摺。河工秸料。为修防第一要务。即为各厅第一弊端。上年朕特派大臣前往豫东。查出虚松残朽等弊。将各该员降革示惩。自应稍知儆惕。兹据该调任河督奏、到任以来。讲求访问。有门垛、滩垛、底厂、及并垛、戴帽、各名目。非抽拔拆视。难知底里。所有南北两岸十五厅各垛。现经查明上南同知罗绶所办。最为高大结实。曹考、睢宁、商虞、三厅次之。余尚如式。惟兰仪同知于卿保所办料内。拆至蔡家楼一处。垛底潮湿。虽查未霉烂。究恐晾乾之后。斤重有差。办理殊为未善。向来河督查验料垛。从未有如此认真者。良由因循怠玩所致。揆诸天理人情。深可慨叹。于卿保著照所请即行撤任。免其革去顶带。责成接任之员逐垛坼晾。如晾乾有所折耗。仍著落于卿保赔补。俟补完之后。另行察看。量予补用。其曹河粮河二厅料垛。查系堆手粗疏。尚非偷减弊混。已据兖沂曹道徐受荃查验翻堆。著即饬该道核实验报。毋任厅员弊混。　　

○又谕、富僧德奏、查明布特哈处应交貂皮。及可减貂皮各数一摺。前据富僧德奏、请量减无饷牲丁应交貂皮。当交军机大臣议奏。因原摺声叙未明。复经降旨令富僧德详细查明。再降谕旨。兹据该将军覆奏。著照所请、准其于八旗无饷牲丁内、挑选壮健娴习骑射者一千二百名。作为定额。责令采捕貂皮。此外无俸世职官四十八员。无饷牲丁一千五百二十七名。准其裁减。此项官丁名下。应交貂皮一千五百七十五张。并著免其交纳。以示体恤。　　

○又谕、耆英等奏、直隶给咨会试之刘继贤、查于上年赏给副榜。并未恩赐举人。其因何错误之处。著琦善查明据实覆奏。照例办理。寻奏、刘继贤因报录人误递举人报条。信以为实。呈请给咨会试。并非有心假冒。请将未及详查之清苑县王仲槐、照转之藩司颜伯焘、交部分别察议。下部知之。　　

○河东河道总督林则徐奏谢授江苏巡抚恩。得旨、知人难。得人尤难。汝当知朕之苦衷。一切勉力而行。毋负委任。朕有厚望焉。又奏、豫东商虞厅料垛被烧。臣当即亲至烧料处所。覆勘情迹。批、如此勤劳。弊自绝矣。作官者皆当如是。河工尤当如是。吁。若是者鲜矣。　　

○广西提督苏兆熊奏、带兵防堵湖南猺匪。得旨、务须严密防堵。相机剿办。勿任其到处裹胁为要。勉之。　　

○壬子。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。　　

○遣官祭孝穆皇后殡宫。　　

○遣官祭端慧皇太子园寝。　　

○上启銮。恭谒东陵。　　

○免跸路经过地方本年额赋十分之三。　　

○是日。驻跸烟郊行宫。　　

○癸丑。以吏部尚书潘世恩、为会试正考官。刑部尚书戴敦元、工部尚书穆彰阿、朱士彦、为副考官。　　

○以大学士卢荫溥、兼署吏部尚书。兵部尚书王宗诚、兼署工部尚书。都察院左都御史白镕、兼署翰林院掌院学士。　　

○是日。驻跸白涧行宫。　　

○甲寅。谕内阁、惇亲王绵恺、失察韩三等聚赌一案。著交部察议。印务参领和伦、骁骑校倭和、灶王保、庆德、克勤、舒隆阿等、均著交部议处。　　

○又谕、林黄氏守正不污。用柴掷殴图奸罪人何景星、不期误伤伊夫林阿接致毙。较之寻常与人斗殴。误毙夫命之案。情节尤为可悯。且林阿接贪利无耻。与林黄氏夫妇之义巳绝。该部请照寻常因斗误杀旁人之律。拟以绞监候。秋审缓决一次后。即予减等。著照所议办理。　　

○以湖北按察使栗毓美、为河南布政使。甘肃甘凉道朱树、为湖北按察使。　　

○是日。驻跸隆福寺行宫。　　

○乙卯。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员。均随行礼。　　

○谕军机大臣等、本日据李鸿宾等奏、现在堵捕猺匪情形。并拏获匪夥。究出湖南另有首匪一摺。据称连山绥猺厅、三江协、先后禀报、黄瓜冲聚有猺人三四百名行劫。又有余高汛、及良溪寨、上吉村等处。均有猺人十百为群。抢劫民村牛米。官兵追捕。被猺匪格杀汛兵韦如凤一名。现在李鸿宾等檄调南韶连镇标等营兵七百名。委南韶连镇得志等带往。并委署臬司庆林、咨会提督刘荣庆迅速堵剿。并将连州拏获之赵金录、赵帼学、黄经周、冯沅堂等四名。及冯沅堂之幼子冯亚二严审。据供称系赵金陇从堂弟。俱是湖南新田县猺人。嘉庆年间。迁住江华县。因有湖南长宁县猺人李德明、住在石宝山。素善符咒。自称为猺王。知赵金陇亦能书符医病。道光十一年四五月间。李德明遣人送信赵金陇、令其纠邀猺人。前往石宝山帮助滋事。赵金陇旋即分嘱猺人。转向众猺纠约。该犯及赵帼学、黄经周、俱听纠入夥。随同焚劫。冯沅堂讯系纠约不从。被赵金陇烧毁房屋。并伊子掳掠。伊乘间脱逃等语。该督等前奏逆猺滋事。仅称赵金陇弟兄煽乱肆逆。并未奏及有李德明自称猺王。在石宝山倡乱之事。著查明该匪踪迹。严缉务获。尽法处治。以杜后患。现在罗思举计巳到彼。余步云接奉谕旨。自巳带兵星驰前往剿办。以期指日翦除。所有吴荣光等前奏赵金陇之妹。嫁与广东八排猺王姓。并据奏捉获赵福德一名。讯出赵金陇之子赵福金、赵福银、赵金旺之子赵福才等语。兹据李鸿宾等奏、提讯赵金录供称、赵金陇系新田县猺人。与广东八排猺言语不通。向不结为姻亲。赵金陇现祇存胞弟赵金旺。该匪生有二子。福宝、福良、女儿两个。并无姊妹。何以不相符合。著确切访查。认真躧缉。毋任窜匿。是为至要。将此由五百里各谕令知之。　　

○又谕、本日据李鸿宾等奏、堵捕楚粤各猺匪情形。并将拏获之匪夥。亲提审讯各一摺。该督等现虽派委兵丁七百名。前往剿堵。但恐兵力太单。傥有挫失。不但损威。且益助其猖獗之势。自应酌为添调。以期得力。固不可轻率前进。亦不可稍涉疏懈。致令裹胁蔓延。所有黄瓜冲、余高汛、及良溪寨、上吉村等处要隘地方。加意防缉。截楚猺之外来。靖粤猺之内扰。勿使此拏被窜。致滋燎原。至石宝山李德明、为赵金陇同谋倡乱。前阅湖南奏报。未经奏及。现降旨令卢坤等查拏。该督等亦须严切根究。查拏务获。赵金陇之妹。嫁与八排猺王姓。虽据该督等查无其人。仍当切实详究。再行密访。不可为地方官回护。致留萌櫱。所请派往连州一带督办之庆林、得志、凤灵等各员。准其驰往。饬令妥速剿堵。将抢劫拒捕各猺匪首从按名捦获。勿令被此窜逃。互相勾结。是为至要。李鸿宾应否亲往督办。自行相度情形。酌量办理。又另片奏、暂留升任臬司庆林在粤。著准其暂留。俟猺匪办竣。再令起程。至臬司现办秋审。想杨振麟当已到任。将此由五百里各谕令知之。　　

○赏看守烟郊等处行宫弁兵半月钱粮。　　

○是日回銮。驻跸桃花寺行宫。　　

○丙辰。命盛京将军瑚松额驰驿来京。以正蓝旗满洲副都统奕颢、署盛京将军。　　

○以兵部右侍郎铁麟、署正白旗护军统领。　　

○贷库伦办事大臣修理官房养廉银。　　

○是日。驻跸白涧行宫。　　

○丁巳。祭先蚕之神。皇后亲诣行礼。　　

○谕内阁、敬徵等奏、遵旨查勘工程一摺。前因泰陵宝城等工。奕纶等奏请修理。当降旨派敬徵等前往敬谨查勘。兹据覆奏宝城墙身外皮东面臌闪一段。按照上下收分尺寸。悬线丈量。其臌出处所。自四寸至一二寸不等。甎块间有酥鹻脱落。横长计十五丈一尺。又西北面臌闪一段。其臌出处所。自六寸至三四寸不等。甎块裂缝酥鹻较多。至新旧接缝之处。计横长九丈七尺。此二段工程。著照该侍郎等所请、将墙身外皮拆修三进。并添锭铁锔拉扯。归安押面石。于今岁备料。明春随拆随修。傥于拆砌时。墙身内另有别项情形。著承修大臣详细勘明。奏请饬办。至现在甎块酥鹻裂缝之处。著该管大臣饬易州工部妥为抹饰抅抿。归于岁修项下开销。勿致雨水浸入。以资巩固。其明楼下门内连楹木植。据该侍郎等勘得连楹东边底面油饰爆裂。木植露有曹□少朽情形。尚不甚重。碍难更换。请剔补油饰。亦著该管大臣即时修补。归于岁修项下开销。　　

○协办大学士两广总督李鸿宾等奏、遵旨查拏会匪。前据御史冯赞勋、以会匪勾连数省。奏奉饬拏。今贵州省会匪马绍汤供称、钞写逆词。系广东船户吴老二传授。复告知广东系二房。名洪太宗。尤应严缉。当经委员分往访拏。并无吴老二等踪迹。复据阳春县营禀报、亦无阳春庙、及洪太宗其人。查乾隆年闲闽省查办添弟会。供出广东有洪二和尚即洪二房。又拏获洋盗陈办等。摉出添弟会字。内开二房在广东省城。名李色弟。均经前督抚饬访实无其人。该御史冯赞勋前获图样有李色弟名字。自系从前旧图。又道光八年四川省咨缉会匪梁才等案。内称二房祖洪大洪。与马绍汤所供洪太宗。音略相同。既称二房祖。似系相沿传习。非现今会匪之名。臣等仍惟有随处密访。将结会首匪缉获重办。俾净根株。得旨、认真查缉。不准稍有不实不尽。　　

○修山东恩县拦水挑水等坝。从巡抚讷尔经额请也。　　

○是日。驻跸烟郊行宫。　　

○戊午。孝贤纯皇后忌辰。遣官祭裕陵。上诣元霍宫。永慕寺。行礼。　　

○谕内阁、琦善奏、拏获职员欲递奏章。讯录供词具奏一摺。山西平定州职员张钺、所递奏章。因固关、本州志书恭载圣祖仁皇帝诗二首。欲于固关坡、平定州、二处刻石立碑。圣祖仁皇帝御制诗集。久已颁行宇内。巡幸各诗章。经各该处镌泐。敬谨立碑。无须另为摹勒。姑念所言尚无纰缪。张钺著免其治罪。即递解回山西原籍。交地方官严加管束。毋许出外滋事。　　

○命署盛京将军奕颢、迅速驰驿前往。　　

○除直隶怀来县被水官地十五亩租银。　　

○是日。驻跸旧衙门行宫。翼日如之。　　

○己未。上诣关帝庙拈香。　　

○行围。　　

○谕内阁、程租洛奏、验收徒阳运河挑捞工程。并将坝座冲开。不行禀报之知府参奏一摺。徒阳运河。为江浙漕船经由要道。上年轮届小挑。经该抚饬令署镇江府知府刘铃督办。工竣后该抚验收。因沿江大坝冲开。以致坝内进水。虽据查明所挑宽深丈尺。尚均如式。漕船亦无阻滞。惟坝座被冲。该署府并不随时禀报。实属怠玩。署镇江府知府刘铃、著摘去顶带。责令催趱江浙漕艘。俟重运过竣。如无阻滞。再行奏请开复。傥稍有浅涩。即行严参示惩。该部知道。　　

○又谕、张人杰因在奉天地方。向木商张彦青买定变价入官木植。付给定钱。尚未交木。张彦青复商同石均等串通领催保增等、将木植运至天津变卖。并保增等盗卖官木等情。屡在盛京将军等衙门呈控。尚未结案。辄在道旁叩阍。自应治以应得之罪。惟张彦青是否将该犯买定木植。复行变卖。及保增等另有盗卖官木情事。均应彻底根究。张人杰、著行在兵部即行解往盛京。交该署将军会同刑部提集人证。研讯明确。照例办理。寻奏、保增讯无盗卖官木情事。张彦青因张人杰不能交足原价。奉官押令另行变卖。凑交例价。并非勾串盗卖。现在张人杰业巳身故。无庸置议。下部知之。　　

○给安徽青阳县被水灾民一月口粮。　　

○庚申。上行围。　　

○谕内阁、长龄等奏、军饷余賸银两。酌拨分贮一摺。上年五月。因回疆筹拨军饷。经户部拨银二百万两。解贮甘肃藩库。就近支拨。嗣据该将军等咨明陕甘总督、先拨银一百万两。陆续运解在途。现在善后事宜。均巳完竣。防兵调到。即可全撤征兵。大营暂时供支。已足敷用。此项节省银两。该将军等酌商分拨各城。以资储备。著照所请、叶尔羌拨银三十万两。如善后尚有需用之处。交壁昌即由此项内动支。毋许稍有虚糜。所賸银两。尽数封贮叶尔羌库内。阿克苏拨银二十万两。伊犁拨银三十万两。乌噜木齐拨银二十万两。均作为储备专款。如有急需。必须奏明。方准动支。不得滥行那用。其现存甘肃军饷银一百万两。交陕甘总督饬令该藩司全数封贮司库。作为新疆备用另款。非有要需。不准奏请调拨。以资储备而重边防。　　

○又谕、玉麟等奏、伊犁例派塔尔巴哈台换防。请兼用乌噜木齐官兵。并请撤换防塔尔巴哈台之伊犁所属察哈尔、额鲁特、改用巴尔鲁克蒙古各事宜一摺。据奏伊犁惠远城、巴燕岱、锡伯、索伦、四营。例派塔尔巴哈台换防官二十七员。兵九百七十九名。请于此项换防官兵内。改由乌噜木齐协派官十员。兵四百名。将伊犁例派官兵原额。照数酌减。既可以均戍役。而伊犁存营满洲官兵。稍为加多。实于差防有益。又伊犁所属之察哈尔、额鲁特、两营。例派塔尔巴哈台换防官四员。兵三百一十九名。岁需盐菜银六千八百七十余两。口粮十七万五千余斤。请将此项官兵全行停止。节省盐菜银两。在于该处巴尔鲁克游牧之察哈尔、额鲁特、哈萨克内酌添官兵。抵充伊犁派往之蒙古官兵差使。并以此项换防盐粮。酌派巴尔鲁克官七员。兵六百余名。每年尚余賸银一百八十余两。口粮三万余斤。既省经费。于操防亦属得力。俱著照所请、分别奏咨办理。　　

○又谕、湖南提督海淩阿、宝庆协副将马韬、以迎剿逆猺赵金陇。坠马阵亡。前经降旨交兵部议恤。兹据那清安等察例具奏。惟该提督等为国捐躯。实深悼惜。海淩阿、著加恩赏给一等轻车都尉世职。袭次完时。给与恩骑尉世袭罔替。马韬、著加恩赏给骑都尉世职。袭次完时。给与恩骑尉世袭罔替。海淩阿查无子嗣。著该旗查明应行承袭之人。照例办理。马韬世职。著云贵总督查明子嗣。奏请承袭。余俱照该部所议赐恤。用示朕渥沛恩施、笃酬忠荩至意。　　

</div>
    <div class="pagination">
<a href="清实录道光朝实录_page369.html">上一页</a><span>...</span><a href="清实录道光朝实录_page365.html">365</a><a href="清实录道光朝实录_page366.html">366</a><a href="清实录道光朝实录_page367.html">367</a><a href="清实录道光朝实录_page368.html">368</a><a href="清实录道光朝实录_page369.html">369</a><span class="current-page">370</span><a href="清实录道光朝实录_page371.html">371</a><a href="清实录道光朝实录_page372.html">372</a><a href="清实录道光朝实录_page373.html">373</a><a href="清实录道光朝实录_page374.html">374</a><a href="清实录道光朝实录_page375.html">375</a><span>...</span><a href="清实录道光朝实录_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
