<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1445 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1445 页/共 1860 页</h1>
    <div class="content">○是日、御舟驻跸万年仓大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四



大清高宗法天隆运至诚先觉体元立极敷文奋武孝慈神圣纯皇帝实录卷之一千一百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。四月。甲子。谕军机大臣等、据雅德奏裴宗锡寄籍綘州当委按察使袁守诚、兼程驰赴该州严密查封。所有在晋房产赀财现在加谨封贮等语。所办错谬。裴宗锡等与李侍尧近在同城。见其婪索多赃。不敢据实参奏罪有应得但与李侍尧婪赃、应行抄没者不同。该省现在查办各属亏空。裴宗锡曾任巡抚。应行著落分赔。恐伊家属、将现有赀财。妄为隐匿花费。是以降旨将伊家产查明存记。俟将来该省亏空银数查清后。裴宗锡名下、应赔若干。即将伊家产抵补。如有余剩。仍应给还。节次所降谕旨甚明。雅德接奉后。止应将裴宗锡家赀查明存记以俟滇省查到再办。至其家属。亦不至禁绝往来。致日用薪水。不得自由。乃雅德竟将伊房产赀财。加谨封贮。此与抄没复何异耶。雅德初次接到朕旨。犹可藉称错会。今既接奉续降之旨。岂有不晓朕意。乃竟如此办理。何不晓事若此。雅德、著传旨申饬　　

○又谕、昨日荣柱至行在。具奏二摺。其一称、大工物件。原派各属领价采买。嗣因工程紧急。需用过多。曾经奏明、先发司库银两。加价购买。分年带徵。今计各款。共加价银一百二万九千两零。请每年徵解银六万两。按照通省钱粮数目均匀摊派徵还归款等语。豫省堵筑漫口工料。前经降旨。均准开销。毋庸著赔。何以荣柱复有此奏。殊未明晰。著传谕阿桂、查明是否即系免赔之项。详晰覆奏。又一件、奏称大工挑挖引河。多用土方价值银两。计应摊扣归款银七十七万九千余两。除丞倅及佐杂汛弁微员。廉饷无多。免其坐扣。请于地方州县以上。河员厅官以上。每年扣还银四万两等语。微末河员。廉俸无多。免其坐扣。所言似属情理。但此项银两。是否应令地方官分赔。抑或荣柱、欲藉此沽名。故为多开年限。阿桂前在豫省。亲行督办。此项摊扣银两。究应作何办理。知之必审。并著传谕阿桂、据实奏覆。荣柱原摺。并钞寄阅看　　

○吏部奏请、大学士英廉、应授何殿阁、及兼衔。得旨、英廉、著授为东阁大学士。兼户部尚书　　

○是日、御舟驻跸韩庄闸大营　　

○乙丑。孝端文皇后忌辰。遣官祭昭陵　　

○谕、各省动支正帑。安设驿站。部颁勘合。以备差务往来。邮传驰递。关系最为紧要。近年既有巡道分辖。复令臬司总理稽查。更觉严密。各督抚等、遇有紧要奏函。及题本事件。原准驰驿。定例亦属周备。其各省陈奏寻常事件。自应专人赍进。不得私借驿骑滋扰邮站。乃昨据李湖查奏。李侍尧、孙士毅等差弁。在湖南擅行私借驿马者。不一而足。滇省如此。各省应亦不免。于邮政所关匪细。著传旨通行申饬。嗣后各督抚、如有赍摺差弁。私借驿马者。一经查出。定将各督抚、及借给马匹之该管驿站官员。均照例严行治罪　　

○是日、御舟驻跸常家口大营　　

○丙寅。谕、昨据荣柱奏称、各属民借未完耔种口粮牛具等项。虽奉恩诏豁免。但年分近而数目多。请另降特旨。全行豁免等语。因令军机大臣、将各省作何办理。有无分别年限数目之处。询问萨载、陈辉祖、杨魁、国泰、据佥称此等积欠款项。凡在恩诏以前者。均应查明题请豁免。并不论年远年近。及数目多寡。今荣柱所奏各条款。均与恩诏豁免之例相符。至如何扣截年限数目办理。俱不知道等语。民借未完各项。既经恩诏豁免。即使数目过多。其在颁诏以前者。该抚亦应查明。一例遵诏全蠲。以副朕轸恤穷黎之至意。今荣柱、复为此请。揆其意。不过欲在朕前。见其慎重钱粮。献勤取巧。设准其所请。另行降旨豁免。通省民人。见其前赴行在。始有此旨。必以为由该抚奏请蠲免。并可借此沽名市恩。督抚大吏。如此存心办事。岂公正大臣之体。若非朕明烛其巧。必将以所奏为诚心慎帑爱民。视荣柱为封疆循吏者。岂不堕其术中耶。荣柱、著交部议处　　

○是日、御舟驻跸新挑河大营　　

○丁卯。谕、朕观荣柱、自用巡抚以来。颇觉器小易盈。取巧不知大体。难胜河南灾后抚民之任。杨魁、著调补河南巡抚。其陕西巡抚员缺。著雅德调补。山西巡抚员缺。著喀宁阿补授。其刑部侍郎员缺。著穆精阿调补。所遗盛京刑部侍郎员缺。即著荣柱补授。观其后效。杨魁、著即赴河南新任。不必赴行在请训。荣柱、俟杨魁到任后。再行起程前赴盛京。喀宁阿、俟回京复命后。前赴新任。陕西巡抚印务。现有尚安护理。俟喀宁阿到山西时。雅德再行交代。前赴陕西巡抚之任　　

○谕军机大臣曰、杨魁、现已降旨调补河南巡抚。并令即赴新任矣。豫省自仪封漫口之后。沿河一带。民田庐舍。多被淹浸。购料办工。一年有余。虽动帑加价。发赈蠲租。以数百余万计。而民气究未展舒。今日刘秉恬自陕西来至行在。朕询以豫省情形。据称经过河南地方。连日多风。大田稍觉乾燥。二麦亦较陕西、山东、稍逊。朕深为廑念。著传谕杨魁、此番调伊抚豫。原因近日该省地方。比之陕西。较为紧要。是以令其前往。该抚接到此旨。即往莅任。务须加意实力抚辑。俾滨河黎庶。渐次复元。通省闾阎。益臻充裕。以副朕委任至意　　

○陕甘总督勒尔谨等奏称、西宁镇属。原设孳生马一千二百匹。因厂地不敷牧放。在于镇属大通川一带。另躧宽厂。后因孳生过多。于乾隆三十四年。分拨甘州、凉州、肃州、三标营马一千一百余匹。尚存马二千三百余匹。迄今又十余年。除儿骒交县变价。及拨补营缺骟马外。尚余马三千五百余匹。该厂地窄。水草不敷。气又寒冷。请分拨甘州、凉州、肃州、三处马厂牧放。报闻　　

○以太常寺卿吴玉纶、为左副都御史　　

○以编修戴联奎、为云南乡试正考官。礼部员外郎李翮、为副考官。刑部郎中陆有仁、为贵州乡试正考官。御史福保、为副考官　　

○旌表守正捐躯河南伊阳县民张窝妻董氏。广东香山县民杨卫添媳邓氏　　

○是日、御舟驻跸济宁州大营　　

○戊辰。谕、制艺以清真雅正为主。其在前列者。尤为士林模楷。必贵理醇法密。辞语精当之作。方足以式多士而正文体。今日据磨勘大臣奏到、覆勘本科会试中式第三名之邓朝缙。首艺内、有读鸤鸠在桑之什。而表里莹然。咏鹤鸣九皋之篇。而精粗不紊。峻德著协和之绩。可验表里之无违。干羽本文德之敷。可见精粗之悉举等句。语意粗杂。理题不应有此。应议等语。所奏甚是。此等题文。在士子择语不精。率意填写。或所不免。此卷现据指出。而其余似此。未经磨勘者。当复不少。但即使舍短取长。亦止可在二三十名外。今竟高列第三名。位置殊为失当。近年因文体蹖驳。屡经降旨训饬。凡有衡文之责者。尤应悉心甄拔。以期有醇无疵。使文风日臻淳雅。何至漫无区别若此。著总裁德保等明白回奏　　

○谕军机大臣等、户部奏到。查办云南省未完盐课二摺。一称、乾隆四十一年以前。未完堕欠等项银、三十一万余两。现在限期虽未全行届满。但堕运堕销。及商民积欠。其初二两次所完。己均不及半。因前此之藉延。不能不虑后此之悬宕。又一摺称乾隆四十一、二、三、等年。盐课积欠银四十五万余两。虽按年亦有补苴。究属欠多完少。若不及早催交。恐旧欠日积。终无完结之期。请敕交新任督抚查核妥办各等语。已依议行矣。滇省盐务。历年均有堕销堕运。及商民积欠之弊。近经屡降谕旨。饬该督抚等、力加整顿。设法清厘。何以迄今未有起色。著将户部两摺。寄交福康安刘秉恬、阅看。伊等到滇后。即悉心查核。务将积欠各款。实力催追完缴。扫数全完。使年清年款。毋再稍有迟逾。至滇省盐务。历年筹办。终无调剂得力之处。其弊安在。和珅自滇省北来。曾否体察其弊窦。福康安等、于途次迎见和珅时。即行询问明晰。以便到滇办理。如和珅因在滇未久。未暇查察。福康安等到滇。即遵照此旨。据实妥办。将此由五百里谕令知之　　

○又谕曰、英廉奏、裴宗锡有如意等件。于上年寄交伊婿方惟甸。又有灯交提塘收贮。已各令照数呈出封贮。一面行文两江总督。传方惟甸原籍家人。问裴宗锡所存木器什物等语。所办未免过当。方惟甸、系裴宗锡之婿。为妻父收存物件。亦情理所有况裴宗锡情节。祇因该省现在查办亏空。伊曾任巡抚。恐将来或有应行著赔之处。是以降旨、将伊家产查明存记。以抵将来应赔之项。如有余、尚应给还。如裴宗锡等即行查抄。李侍尧又当作何办理乎。英廉现既查出伊婿方惟甸、及提塘处。有寄存物件。止须开单存记。俟将来查明滇省亏空实数核办。其存在江宁木器等件。亦止须行知两江总督。查明存记。毋庸概行封贮。可将此传谕英廉、萨载、知之。节次寄三宝、雅德等谕旨。并著钞寄阅看　　

○钦差协办大学士吏部尚书嵇璜、会同两江总督萨载、查勘徐州河堤。寻奏徐州居江南黄河上游。北岸居民稠密。南岸紧靠府城。河势至此一束。河南现宽八十余丈。大汛时。甚关紧要。城外旧有石工三段。长九百七十三丈有奇。乾隆二十二年。圣驾亲临阅视。增建石工四段。长一千五百六十六丈。与旧工相连。徐城一带。深资保障。惟石工迤上至韩家山。尚有空档四百五十丈。向因外滩尚宽。未曾接筑。祇藉堤堰拦御。近年河势渐向上堤。大汛漫滩之水。直至堤根。该处在徐城上首。外高内洼。此段石工。亟需添建。再旧建石工。较二十二年之工。原低二三层不等。前年黄水盛涨。旧石工仅出水数寸。亦有与水相平者。应即分别加高。再石工尾段。自梓潼阁以下。为溜势埽湾之处。石工外、本有柳草坝数座挑溜。并有石矶嘴一段。长五十九丈。每年抛填碎石。以资捍护。今碎石渐向外游。亦应加添巩固。臣等勘明酌估。约需银九万二千余两。请交臣萨载、会同河臣陈辉祖、再加核实题估。报闻　　

○调正红旗汉军副都统达椿、为镶黄旗满洲副都统。以刑部侍郎穆精阿、为正红旗汉军副都统　　

○是日、御舟驻跸大长沟大营　　

○己巳。吏部议准、暂署两广总督李质頴疏称、广西镇安府属向武土知州黄徽猷病故。嫡子坤宁年幼。未合袭例。请以原任告休土知州黄焕章、协理护印。俟伊子年岁合例。另请承袭。从之　　

○以吏部侍郎谢墉、为国史馆副总裁　　

○以编修曹锡龄、为四川乡试正考官。宗人府主事李楘、为副考官。赞善王仲愚、为广东乡试正考官。吏部主事陈大文、为副考官。编修邵晋＜氵亟＞、为广西乡试正考官。检讨钱沣、为副考官。宗人府府丞窦光鼐、为福建乡试正考官。御史刘芬、为副考官。吏部主事邵洪、为湖南乡试正考官。编修周琼、为副考官　　

○是日、御舟驻跸王老口大营　　

○庚午。成都将军特成额奏、三月二十六日。据番人壬青、禀称安错、白马四郎、达罕绰吉、三人。已到交界地方。求汉官一员到彼。容令面诉。亲献赃贼。因即派员前往。密令设计诱擒。随据参将张芝元等、带回赔偿赃物。并正贼二名。又称安错等。愿以亲属九人为质。永保三暗巴人不放夹坝。至达罕绰吉、系三暗巴众番、于江卡春朋地方。迎往崇奉。并未夥同为匪。当即谕令作速回巢。遍谕各番暨安错等。早自投出因恐绝安错等来投之路。故未将伊扣留待质。现于拜摺后。仍驰赴逼近贼巢之春朋、藏海一带。密率各路镇将。齐临贼境。相机剿捕。无任延匿稽诛。得旨、所办似属得宜。今如何进兵完事。速奏来　　

○是日、御舟驻跸五里堡大营　　

○辛未。直隶总督袁守侗奏称、遵旨确查平粜盈余银两。向来直属平粜仓粮。秋后买补。有较原价节省者。亦有仍照原价买补者。通计每岁盈余银四五百两。至一千五六百两不等。提解司库。遇有正需。报部动用。现存司库平粜盈余银二万六千六十两。各属出粜溢额仓谷。并屯粮米谷。例准粜卖报拨。共存银一万五千七百八两。倘地方偶遇偏灾。赈贷常不敷用。未能以平粜盈余。作买补缺额。报闻。　　

○是日、御舟驻跸刘家湾大营　　

○壬申。谕、朕此次巡幸江浙。跸途经过直隶、山东地方。其长芦商人。业经加恩缓徵课项。所有山东商人。并著加恩、将乾隆四十五年应徵引票盐课银十八万余两。自本年奏销后起限。分作六年带徵。以示优恤。该部即遵谕行　　

○盛京将军调任云贵总督福康安、会同盛京户部侍郎全魁奏、牛庄、盖州、熊岳、复州、金州、岫岩、六城所属界内官山。前准旗民人等放蚕。输纳税课。试收二年。再为定额。兹查四十三年分。共徵山税、茧税、银七千八百八十五两有奇。四十四年分。徵银八千六十二两有奇。系属有增无减。现虽已届二年期满。若即照此定额。恐地方官见额税已定。不再广募放蚕之人。或将续增蚕户。隐匿不报。请再试收二年。查明增减数目。核实办理。下部知之　　

○又会同盛京工部侍郎德福奏、盛京配造火药事宜。查盛京每年应用火药、烘药、一万二千余觔。黑龙江每年应用一万余觔。向例、黑龙江需用火药。自盛京动用驿车。由吉林递送。今吉林既自配造。似可就近运往。但吉林所出之硝。不敷两省之用。且磺铅等项。仍由盛京采办。不如将黑龙江火药。归并盛京配造。照例解往。至盛京工部、现贮火药三万一千五百余觔。除盛京、黑龙江、二处。本年应用。尚属有余。惟查盛京炮位八门。应备存火药一万二千余觔。烘药一百二十斤。此内尚短火药三千六百余觔。烘药一百一十余觔。今于本年春季。添造足数外。仍配造二年火药贮库。嗣后按年配造。出陈易新。则常有二年火药备用。其添演鸟枪。需用铅子。现查工部库贮。尚足敷东三省九年之用。暂且无庸铸造。惟炮位需用铁子。应照炮口分寸。每位酌铸存二百个。又盛京兵丁每年掺演。并不演放炮位。竟同虚设。请选用炮四位。于春秋二季。如法演放。其需用铁子。查将军衙门旧有存者。先令择用。俟回残报销。另请镕铸。报闻　　

○是日、御舟驻跸朱官屯大营　　

○癸酉。谕军机大臣等、本日内阁呈进通本内。有巴延三谢恩题本二件。其开列衔名。称觉罗臣巴延三。殊属错误。此等事件。虽属照例题本。然拜发时。亦宜留心检点。况巴延三久任巡抚。非不谙称名体例者可比。岂从前伊任山西巡抚时。亦将觉罗字书于臣字之上乎。抑今仍照前书衔。而内阁始驳乎。封章题达。专任胥吏之手。而竟不一寓目。可见外省督抚。漫不经心若此。著传谕巴延三、令其明白回奏　　

○又谕、据李湖奏、截拏李侍尧进摺回差李朝元、龙连升、带有督标中军吉隆阿、自京寄刘七十儿信。词语卑鄙。谨将原信呈览等语。吉隆阿、以副将大员。乃与总督家奴。私相结纳。甚至书信往来。以兄弟相称。恬不知耻。实为卑鄙不堪。著传谕福康安、到任后。即将吉隆阿参奏。照溺职例革职　　

○又谕、前据三宝奏、浙江海宁州一缺。系属海疆。例不准以试用知州题署。所有试用知州二员。候缺无期。请以知县缺出。通融借补一摺。尔时颇以三宝所奏为是。随批该部议奏。并令军机大臣、俟部覆时提奏。初意原欲准行。本日吏部题驳。朕复详加披阅。据称该省虽无选缺知州。而通判共有十缺。尽可通融补用。其佐贰中与知州品职不甚悬殊之布政司经历、理问等项。均可酌量借补等语。所驳甚是。已降旨依议。该省既有通判、理问等缺。与知州品级相近。自可通融借补。不致得缺无期。又何必令借补知县。始为调剂耶。朕办理庶务惟求其是。从不设以成心。即此可见。勿谓朕忘三宝所奏。而率依部议也。将此传谕三宝知之　　

○吏部议准、原任大学士管云贵总督李侍尧疏称、云南广南府土同知侬毓荣病故、嫡子世昌年幼。未合袭例。请以该土同知妻沈氏、管理事务。俟伊子年岁合例。另请承袭。从之　　

○正黄旗蒙古都统拉旺多尔济奏、头等子爵玉鲁斯病故。除嗣子博绰诺克外。并无近族。所遗子爵。应否停止承袭。得旨、玉鲁斯虽不才。但萨喇勒在日。行走颇多出力。施恩著玉鲁斯之嗣子博绰诺克、承袭一等子爵　　

○江西巡抚郝硕疏报、分宜、萍乡、万载、庐陵、吉水、玉山、建昌、宁都等八州县。开垦老荒、及额外新生田地山塘。共二顷三十七亩有奇　　

○福建巡抚富纲疏报、罗源、同安、龙溪、海澄、浦城、霞浦、漳平、侯官、彰化等九县。并淡防厅。册报民屯首垦各则田园。共三十二顷五十三亩有奇。又浦城县民报垦田六十亩有奇　　

○旌表守正捐躯河南鹿邑县民蔡保玉女蔡氏。云南昆明县民王国荣妻谢氏　　

○是日、御舟驻跸新庄大营　　

</div>
    <div class="pagination">
<a href="清实录乾隆朝实录_page1444.html">上一页</a><span>...</span><a href="清实录乾隆朝实录_page1440.html">1440</a><a href="清实录乾隆朝实录_page1441.html">1441</a><a href="清实录乾隆朝实录_page1442.html">1442</a><a href="清实录乾隆朝实录_page1443.html">1443</a><a href="清实录乾隆朝实录_page1444.html">1444</a><span class="current-page">1445</span><a href="清实录乾隆朝实录_page1446.html">1446</a><a href="清实录乾隆朝实录_page1447.html">1447</a><a href="清实录乾隆朝实录_page1448.html">1448</a><a href="清实录乾隆朝实录_page1449.html">1449</a><a href="清实录乾隆朝实录_page1450.html">1450</a><span>...</span><a href="清实录乾隆朝实录_page1446.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
