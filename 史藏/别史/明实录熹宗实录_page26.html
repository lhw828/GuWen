<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 26 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 26 页/共 111 页</h1>
    <div class="content">　　○升四川松潘游击张邦纮叙泸左参将
　　○改狭西右营游击王梦麟补延绥右营凤阳标下游击黄虞补应天标下
　　○升云南顺蒙守备李加倍四川建南甘肃宁远守备潘惟忠宁夏广武大同守备陈尧典保定巡抚标下各游击庄浪百户李维达河西守御都司
　　○巡视厂库科道韩继思等查参工部四司石匠头赵桂等冒领支银计六万三千七百余两乞严追重究因言欺蠹侵渔下之罪也葛藤未断积案难清当事之罪也钱粮少有暧昧何难明白处分当扣则扣当追则追而乃迁延不决日复一日官复一官以致转相推诿宜严饬部司逐一稽核勒限通完下部
　　○己未工部尚书王佐＜锍-釒＞言厂库甲仗原收外解专卫京师自有辽警日应各边取讨库积一空而辽左徵求往往舍库积外解索取两厂新造今开局打造良非得已但无额设钱粮计京匠每岁仅可造甲二万每甲一件照新估一两五分该工银二万一千两应于分得帑金内支发其火器发辽甚多亦应造补缺额请再分帑金九千两按工成造报可
　　○追赠原任大学士余有丁太傅荫孙诗训中书舍人
　　○荫原任日讲官礼部尚书郭正域子昭封入监读书
　　○升左春坊左中允唐大章左谕德掌南京翰林院事
　　○升尚宝司卿刘时俊太仆寺少卿赞画川湖云贵军务铸给关防
　　○升鸿胪寺左寺丞赵以旟本寺右少卿
　　○升狭西西安府知府陈应元本省提学副使
　　○升神枢八营游击金汝佐川湖总督标下副总兵
　　○差中书舍人陈思忠押发宣镇银五万两
　　○礼部奏缴  登极两赏计泰昌钦赏宗人等府公侯驸马伯都督等官纻丝二百九表里内纻丝折银六百二十七两里绢给本色锦衣卫等官纻丝二百二十九表里纻丝七百四十五疋内纻丝共折银二千九百二十二两里绢给本色署试镇抚百户生绢六百十七疋优给等官并各项军人银五万九千七百七十四两京营并旗手等七十七卫所指挥等官纻丝三千三十一表里纻丝六千四百六十五疋内纻丝共折银二万八千四百八十八两里绢给本色署试镇抚百户三大营中军千把总旗鼓等官生绢三千八百三疋优给等官及各项军人银三十六万六千三十四两王亲带俸兵马纻丝二疋折银六两文官杂职及顺天等府生官医耆人等生绢四千二百十八疋钦天监阴医里老民匠厨役乐工绵布六千七百一十一疋春秋两班并南兵营官军银六万七千一百三十两山狭河南等营分驻通州训练官兵银一万五千六百三十四两天启钦赏称是而增通津两营官军银一万一千二十两昌镇左右骑营右车营官军银一万四千八百九十六两昌镇黄花居庸镇边等路通州左等四卫官军银二万七千九百六十六两以上泰昌天启二赏并折叚该银一百一十三万七百八十四两里绢七千一十四疋生绢一万七千六百七十五疋绵布一万三千四百九十九疋扣下银一万二千九百两内除泰昌钦赏扣银三千三百二十八两抵天启钦赏又除练军少詹事徐光启题扣两赏银八千二百八十八两寄太仓银库抵新饷见存戎政府等库一千二百八十四两生绢五百九十二疋朵颜等卫夷人都督炒朵儿差头目克失秃等一百十九员贡赏未到四百八十一员约用衣二千余套叚七千余疋于内承运库关支行六科廊主事督制
　　○升光禄寺少卿刘宪宠太仆寺少卿尚宝司司丞黄龙光尚宝司少卿
　　○丙申岁暮  大祫祭遣驸马万炜伯王天瑞行礼遣太常寺官祭  太岁月将五祀之神
　　○大学士刘一燝七＜锍-釒＞乞休  上谕以元旦在即勉出称贺无得固辞
　　○浙江巡抚苏茂相擒台州乱兵王元成等枭示因纠参将马孟骅革任部覆从之
　　○皇城巡视科道甄淑等题  皇上深居清密去玄武门稍迩乃巡官逻卒利前之近易而忽后之僻难一片荒寂全无一人非所以示后拥两长安门冠裳辐辏难容奸宄若东华门偏在一方近连紫禁况光禄琐细库厂搬运内监出入势难清肃非所以讥奸细西华门空□固多而中珰之房亦密比之东华稍可防御近因北台折卸夫役溷喧且冬则冰床作戏春夏荷柳供观率为寻尝游豫之场非所以藩内外请将巡视科院部三臣分督一东一西一北专掌则有专责庶无推诿至铺舍之颓宜修金铃之传宜稽灯笼器仗宜备皇墙圯坏宜葺总祈敕部施行下兵部
　　○礼部类奏灾异除辽东日晕京师二次风霾已经另题外泰昌元年十月二十六日嘉定州地震十一月二十八日茂州地震天启元年二月十八日广元县地震二次闰二月十四日平武县地震十九日复震二月二十七日洮州岷州秦州皆地震三月初五日杭州省城大火至初八日止烧毁一千六百余户屋万余间死者三十五人四月十一日宣府怀延二卫十七日开平龙门二卫十八日万全都司俱地震五月二十六日韩城县学古槐一株周围丈余火从空出焰向下爇自稍逮根遽成煨烬六月二十日肇庆府大雨如注西门外王体积家厅地上微折处血水喷出如趵突泉状色鲜气腥遍地皆溢十月二十日遵化密云蓟镇各地震十月初十日蓬莱黄县福山栖霞招远莱阳文登宁海各地震
　　○旌表孝子五名直隶安州儒学生员邵柱贵州铜仁县民杨通照杨通杰直隶枣强县儒学生员先自正山西闻喜县儒学生员张学孔孝童女二名直隶歙县人胡之宪玉娥义民一名江西建昌府南城县人吴焕孝妇一口江西安福县生员王三重妻谢氏节妇一百三十八口江西南昌卫民金辂妻费氏高安县民梁钺俊妻傅氏庐陵县儒士罗以康妻曾氏赣县民刘籥妻谭氏贵州石阡府人经历胡仲贤妾杨氏江西瑞金县民于镜妻陈氏贵州都匀卫指挥桂世卿妻刘氏贵州思南府生员张国仕妻罗氏直隶深泽县民李尚卿妻刘氏刘思智妻王氏直隶安州生员朱光胤继妻杨氏朱京妻邵氏直隶玉田县民张十思妻李氏直隶靖远县民齐好学妻仲氏直隶深泽县生员王吉士妻曹氏直隶雄县民王应元妻何氏直隶玉田县生员王修德妻孟氏直隶密云县民高光祚妻刘氏直隶顺义县生员王大同继妻赵氏直隶遵化卫指挥申天志妻乔氏直隶玉田县民马大忠妻王氏山西蒲州生员王三宅妻史氏直隶任丘县巡简殷相妻吴氏直隶博野县生员刘洞若妻吴氏顺天府三河县民崔尚仁妻杨氏直隶天津卫民赵宗道妻戴氏顺天府香河县民赵宗贤妻戴氏直隶河间县生员王问策妻阎氏顺天府通州民王沂妻臧氏直隶滦州民吴际亨妻关氏直隶献县童生鲁应仲妻林氏直隶吴桥县民王汝钦妻邵氏王一洮妻梁氏陈志远妻王氏顺天府蓟州监生李士评妻林氏顺天府东安县民刘可儒妻李氏顺天府蓟州生员崔格妻张氏顺天府顺义县民刘节亨妻张氏直隶卢龙县廪生朱逊妻彭氏直隶祁州民王一儒妻吴氏直隶卢龙县民王谟妻崔氏山东历城县民党习书妻张氏淄川县民汪杰妻刘氏东陵县童生王来聘妻许氏齐河县民郑承妻刘氏武定州民李倚妻张氏利津县民翼周妻武氏新泰县生员杨可久妻李氏滋阳县民翟镃妻孙氏阳谷县民王志远妻孟氏寿张县民马尚义妻张氏泗水县生员王应龙妻乔氏曹州民卞居祐妻吕氏聊城县民王恔妻井氏茌平县生员崔唯妻杨氏濮州民张芬妻黄氏馆陶县民刘成器妻贾氏益都县民王应登妻张氏沂水县儒士刘振俗妻殷氏掖县生员滕波妻王氏莱芜县民开三全妻马氏广东海阳县民李纯庵妻陈氏新会县民聂诺妻谭氏新宁县民伍思圣妻李氏南海县举人陈仲益妻黄氏顺德县儒士薛茂槐妻刘氏宁晋县故官尹思惠妾罗氏直隶阳县儒童黄东启妻蒋氏溧阳县民沈复隆妻周氏溧阳县监生费勉仁妻狄氏高淳县生员陈时召妻张氏歙县监生潘图南妻黄氏婺源县生员张起敬妻江氏婺源县民张仲良妻游氏祁门县儒士谢与爵妻胡氏泾县举人赵伸妻朱氏当涂县儒士蒋怀珍妻王氏繁昌县省祭胡暠妻韩氏建平县民韦大和妻岑氏云南晋宁州民李名奕妻苏氏昆明县生员宋曾智妻栂氏曲靖府南大坝乡民茅以芬妻郑氏直隶获鹿县举人高嘉宾妻崔氏邢台县民吴九淳妻井氏平山县民王一民妻任氏邯郸县童生张一祺妻赵氏定州官生张国健妻吴氏广宗县民梁得金妻赵氏饶阳县民叚维清妻周氏清丰县生员张餋蒙妻傅氏深州民赵和妻刘氏赵永年妻李氏曲周县生员聂明瑚妻霍氏晋州举人张燮妻纪氏井陉县民李檀妻冯氏宁远军田从政妻王氏广宁前屯卫指挥王勋妻刘氏左卫指挥盖国士妻李氏义州卫生员李时芳妻吕氏宁晋县民王家干妻高氏直隶泗州民张天然妻朱氏歙县民江曰□永妻孙氏霍丘县民陈三省妻李氏宿松县民张蓁妻余氏怀远卫赵□火□中土□妻包氏定远县民吴谥妻钱氏当涂县民霍九衢妻陶氏宿州民陆世爵妻吕氏繁昌县民胡暠妻韩氏芜湖县民俞应孝妻赵氏歙县民李尚华妻汪氏广西柳州卫千户王德显妻陈氏广西兴业县县儒士何震妻谭氏郁林州生员邓日乎妻陶氏山西灵石县民曹照妻裴氏临晋县民吕士望妻朱氏猗氏县民尝元祯妻张氏荣河县民张自立妻武氏绛县丁丑进士张梦鲤继妻阎氏汾阳县民李益妻郝氏沁州儒士秦孔威妻王氏高平县民牛天赐妻梁氏陵州县民冯一鸣妻武氏和顺县生员周士奇妻李氏直隶金坛王翊妻汤氏长洲县民俞应祖妻丘氏吴县民朱灿妻金氏丹阳县民朱国祯妻东氏武晋县民王珊妻莫氏华亭县民杨承勋妻富氏吴江县民迮应中妻李氏青浦县生员徐申妻范氏长洲县民汪守训妻程氏武进县民张应登妻陈氏武进县民王家度妻毛氏上海县民顾可大妻刘氏吴江县入人吴邦相妻范氏山东历城县民方复初妻孟氏节烈妇二口直隶太湖县民吕荐妻雷氏吕行言妻宋氏烈妇三十二口江西弋阳县民邓调元妻陈氏江西龙泉县民郭天宠妻康氏江西奉新县儒士徐文珙妻张氏江西南城县民张弁妻宋氏湖广石首县民王登庸妻龚氏直隶宿宁县武举赵三杰妻陈氏山东曹州童生牛光峻妻邓氏安丘县童生谢国璧妻宋氏诸城县童生杨从林妻周氏栖霞县民周介妻阎氏栖霞县生员刘心赤妻马氏贵州都匀府民杨七妻蒙氏直隶歙县民张元迪妻吴氏歙县庠生丁开先妻程氏贵池县民洪邦国妻汪氏正安堡参将曹文焕妾王氏直隶长垣县童生成季龙妻耿氏直隶休宁县民徐钟泰妻程氏太平县民陈尚隆妻汪氏直隶宿州故民妻李氏寿州民厉赞妻薛氏歙县民王永盛妻汪氏蒙城县民张萃黄妻王氏广西恭城县教谕周祐妻黄氏广西宜山县生员张其宪妻彭氏直隶无锡县民马宗孝妻徐氏长洲县民龚汝骐妻姜氏嘉定县儒士封瑗妻金氏太仓州生员唐武扬妻徐氏长垣县民王结妻魏氏王爵妻徐氏王车妻苗氏烈女七口广东阳江县生员林昂妻马氏未娶山东阳谷县民方延妻陈氏未娶贵州乌罗司人土舍杨国栋室女杨氏贵州思南府民安人昆妻杨氏未娶直隶休宁县儒士陈嗣言妻吴氏未娶上海县民盛万年妻苏氏未娶武进县民杨鉷妻杭氏未娶贞女一口直隶吴县民蒋国俊妻张氏未娶
　　○是岁天下户口田赋之数户九百八十三万五千四百二十六户口五千一百六十五万五千四百五十九口官民田土共七百四十三万九千三百一十九顷八十三亩八厘九毫七忽四微三纤二沙八尘五渺米二千一百四十九万三千五百六十三石一斗一升一合二勺九抄八撮麦四百三十万八十二石六斗九升八合八勺八抄二撮彩绵折绢二十万六千二百八十二疋三丈一尺丝绵一万一千一百九十七斤四两三分绵布一十二万九千五百二十一疋一丈七尺五寸绵花绒一十二万一千二百一十六斤三两苎麻布三千四百二十八疋一丈三尺洞蛮麻布二百五十九条一丈五尺苎麻九十六斤一十二两五钱二分八厘租税钞八万一千一百三十七锭二贯三百二十三文金价银五千五百六十九两银三百二万三千七百一十八两九钱九分六厘六毫六彩七忽七微户口盐钞银二十五万九千七百三两三钱七分三厘六毫八丝牧地籽粒银二万八千六百四两四钱七分七厘五毫五丝屯折银二万四千八百二十二两八钱八分七厘六毫牛租谷二百一石一斗八升五合三勺马草二千四百七十五万七千九百三十九束四斤十三两六钱五分朱砂一十六斤八两水银一百一水银二百二十九斤黄蜡一千六百九十四斤十二两红花二钱五分漕粮四百万石内除新旧例永折三十四万四千三百四十七石七斗八合灾伤改折二十二万六千八百九石三斗五升锦衣等总各卫所指挥千百户等官五世臣运纳原派天津昌平蓟州密云各边仓兑改粮四十三万七千五百八十三石三斗皇城四门仓并新添惠桂二府粮三万四千五百三十六石截□天津四十八万二千石实该进京通二仓□改粮二百四十七万四千七百二十三石六斗四升二合内冻阻河西务钞关上下粮五十余万石太仓银库共收过浙江等布政司并南北直隶等府州角□羊纳税粮马草绢布钱钞籽粒黄白蜡扣价船料□捝税契盐课赃罚为例富户协□俸粮附除漕折等项三百二十五万二千五百五十六两九钱六分二厘铜钱三千一百一万九千二百五文共放过京边等银三百一十八万七千八百九十九两五钱六分六厘五毫四丝五忽铜钱二千四百七十三万三千六十五文新饷银库应收浙江等省南北直隶府州新饷加派额银五百二十万六十余两内除蠲免北直顺永保三府小东登莱青三府原派银二十一万七千九百五十两二钱又兵工两部分用银一百二十万两实收银三百五万一千五百一十三两五钱九分零新饷杂项艮尚无定额惟□令省直摉括自角□羊实收艮一百一十四万五千九百三两巡抚军饷巡按公费节裁免饷尚无定额收过艮一万四千一百三两六钱四分新饷盐课额五万九千四百二十三两八钱七石实收艮五万九千四百二十五两八钱七厘新饷关税额艮六万五千二百四十两实收艮二万九千二百四十二两四钱二分共发过新兵饷艮五百三十八万一千零七两三钱三分四厘内发帑银一百三十万两发过运价等艮二十五万二千五百两发过岛饷折色艮六万两
　　
明熹宗悊皇帝实录卷之十八
　　敕修
　　天启二年正月丁酉朔
　　○上御皇极门内殿文武群臣及天下朝觐官四夷贡使行庆贺礼
　　○正旦节遣怀宁候孙承荫抚宁侯朱国弼宁阳侯陈光裕灵璧侯汤国祚阳武侯薛濂忻城伯赵之龙宣城伯卫时春应城伯孙廷勋武进伯朱自洪永年伯王明辅南和伯方一元祭  长陵  献陵  景陵裕陵  茂陵  泰陵  康陵  永陵  昭陵  定陵  庆陵
　　○遣靖远伯王永恩祭  恭仁康定景皇帝陵寝
　　○遣都督同知王椿祭  哀冲  庄敬二太子坟园
　　○赐大学士叶向高等上尊珍馔
　　○免百官宴赐节钞钱
　　○都察院左都御史邹元标言计典届期臣随铨臣后惟为天下惜人才为万方惜民命而已其于惩贪拏问者务严追赃不使污浊流风无所底止才短改教者须退处数年不使既毒赤社复毒青衿卓异中可需边才者另为挺出既得良吏安内又得奇才壤外此绥萌隶固边圉之要策也得旨览奏有禆计典边疆需人着用心咨访务得真才该部知道
　　○另荫原任兵部尚书项忠嫡派子孙锦衣卫世袭指挥同知
　　○戊戌吏科等科都给事中薛凤翔等以履端之始请召还科臣倪思辉朱钦相台臣王心一以光新政吏部尚书张问达等亦合＜锍-釒＞言之
　　○上不纳
　　○大学士叶向高奏顷御史江秉谦以辽事会议责臣卸担不得已具一＜锍-釒＞自明第言毛文龙不宜深罪此未合经臣之意耳而经臣＜锍-釒＞辩且移书在廷诸臣危言苦语若有深怨积祸者臣甚异之若再有词说则枝节愈生惟直任失言之罪而已至于经抚之不和必致败坏辽事若坐观其成败心则何安悬断其是非意又难定故不得已拟令部科臣往谕  圣意今诸臣所以不欲往谕者盖心知经抚之难言谕之无益耳平心而论经臣谓与抚臣作法不同是矣然其所谓不同者抚臣欲以冬进兵经臣谓当须春其相去无几时也今已至春矣若虗衷和气仔细□量轸辽民之危难审西虏之情形其于先后缓急之间必有足相成而不相戾者亦何至参□矛盾如是之甚乎今日若不明白处置封疆之臣委之庙廊庙廊之臣委之封疆窃恐转盻之间奴且渡河即使广宁能守而金钱竭于内遗民尽于外天下事愈不可为此臣所为深忧而过计也  上言会议遣官俱已有旨封疆多事赖卿集思主持佐朕裁决用副倚任至意
○翰林院检讨王应熊奏自辽左连年用兵忧时者知祸不在辽而在中国不谓首难于蜀也蜀中空匮已久乱形数见采木徵兵又加之毒识者知天下之变犹远而蜀变近不谓首难于重庆也重庆居蜀心腹最为要害一为贼据天险遂失自重庆以上水则江津合江泸州纳溪江安皆震且薄叙州陆则永川壁山荣隆富内资简皆震且薄成都惟川北一带未犯然亦无恃也下川东一带自忠州抵夔州无恙则以石砫酉阳平茶邑梅各土司居其间不肯即相下贼亦以髋髀视之然地居下流乘之甚顺此今日蜀中之形也及此时有兵有饷有人摧之即易何也奢贼即倾巢计兵不过万余半据重庆半游掠窥成都半守窟穴其起而附之皆所在奸民及迫胁相从狱中罪犯与白莲教之徒乌合耳所遇攻剽皆州县官弃城捐印委而付之贼非能逐处置守也掳掠子女挟持金帛负重而行无人之境傥得有制之兵击其骄惰当即披靡此今日蜀中之情形也所亟者惟兵饷耳蜀兵酆都忠州万县云阳俱有南岸民兵疑有阙文云阳俱有南岸民兵气决善斗但无饷不能募也即石砫当先出兵而平茶邑梅酉阳继之苟无饷亦不能持久今财赋饶沃之地已为贼区蜀藩捐助与布政司之藏亦不能出成都门计惟工部主事王登庸所角□羊援辽帑金可权为用及秦楚协济而已臣以为夔门一路宜责楚剑阁一路宜责秦以蜀之势论之成都头颅也泸渝脾腹也保宁梁达一路其脊项而夔州其命门也今脾腹坏矣头颅病急矣秦不疾入剑阁以保脊项则害与秦共楚不疾入夔门以通命门则害与楚共近荆州缉获奸细则楚尤急岂惟楚即长江易瑕而事且多矣此时急推督臣总制五省控居上游使秦扼其西楚扼其东滇黔促其后道府将佐就近移调刍粮甲仗就近徵取捐资格限时日破藩篱治推委便可荡平吃紧惟速一字得旨蜀事已有屡旨著作速行不得迟缓同时蜀绅原任太常寺少卿倪斯蕙养病尚宝司司丞刘时俊各有条陈大略谓成都宜急救原调之兵宜发回监军御史宜添设土司兵宜量调同知余新民陈思虞州判胡平表都司佥书胡明臣废闲游击王之翰等宜擢用新推按臣宜速令赴任有司之守城弃城者宜分别议处兼请练民兵积仓谷禁左道以消乱萌通驿递以达羽书＜锍-釒＞俱下部兵部尚书张鹤鸣覆议以为成都民物丰阜贼所垂涎必急救会城而后可以渐次芟除今李仙品岳具仰之兵俱已发回当一从河南走栈道一从郧阳达沔县径趋成都则倒悬可角□羊也宁夏播州之役俱遣御史监军应如梅国祯陈效事例听该部院题委王司女将秦良玉及侄拱明素怀忠义可以朝调夕至同知余新民等都司胡明臣等果有御侮之才应加破格之用新推按臣一切激扬之权勘核之责胥是焉赖委宜星言速驾毋得稽延有司官佩绶握符应与城存亡但仓卒之际完节难求应查被兵州县孰为望风逃窜孰为婴城固守又孰为贼至而避贼去而返逐一分别议处苟情有可原不妨开一面之网至于练民兵积仓谷禁左道通驿递则在彼中任事诸臣严缉而预防之时刑科给事中刘弘化南京户科给事中欧阳调律等亦各以所闻具奏部覆言科臣所陈诚为硕画但据近报情形又日异而月不同矣机关难以预定应听督抚相机而行以收胜算
　　上可其奏
　　○先是以辽左之变徵兵各省福建募兵三千启行尚无定期有林世卿者向以赤棍投拜税监贿买光禄寺署丞候选上＜锍-釒＞请募民兵有云或举之钓叟或选之贩夫或超之狴犴巡抚商周祚劾其明欲挠乱海禁纵脱罪囚以合省兵民之权付一假官之手  上敕厂卫严拏究问
　　○己亥  宣宗章皇帝忌辰遣成安伯郭邦栋祭  景陵
　　○以  庆陵工成进首辅叶向高中极殿大学士与旧辅方从哲俱荫一子中书舍人何宗彦朱国祚沈＜氵隺＞进武英殿大学士史继偕加太子太保俱荫一子国子生仍各赐银币有差向高等俱三＜锍-釒＞恳辞许之命银币祗承
　　○庚子大学士叶向高等讲择日开讲得旨著于十一日开讲以后二月上旬择吉举行
　　○辛丑升右春坊右谕德张瑞图为右庶子兼翰林院侍读右中允林欲楫为左谕德中允钱龙锡李光元赞善韩日缵为右谕德俱兼翰林院侍讲翰林院编修张广马之骐钱谦益为右中允俱兼编修简讨丁绍轼为右赞善兼简讨
　　○升尚宝司卿刘宪宠为太仆寺少卿鸿胪寺寺丞赵以焕为本寺右少卿
　　○升狭西西安府知府陈应元为狭西按察司提学副使
　　○降原任右通政章嘉祯为两淮运判
　　○命都督佥事郭钦以原官提督京城内外巡捕
　　○  圣谕皇考陵工告成各官效有勤劳宜行叙赉王体乾宋晋魏进忠各荫弟侄一人锦衣卫指挥佥事仍赏银五十两纻丝三表里诸栋梁栋史宾裴昇张文元李实各荫弟侄一人锦衣卫正千户赏银四十两纻丝二表里马诚戴福寿王用各荫弟侄一人锦衣卫百户赏银三十两纻丝二表里孟进宝赏银三十两李忠王国安王国辅翟应奎赵之翰王敬王守谦各加恩二等赏银二十两纻丝二表里王佐加太子太傅荫一子入监读书赏银五十两纻丝三表里李腾芳加太子宾客正二品服俸荫一子入监读书赏银四十两纻丝二表里熊尚文孙承宗各加三品服俸赏银三十两纻丝二表里周嘉谟张问达黄克缵各赏银五十两纻丝三表里傅宗龙等十八员各赏银二十两张其庭等十四员各赏银十五两周道登郑以伟各荫一子入监读书纻丝二表里康新民等八员各赏银十五两贾允元加升参政张廷拱升时加一级白瑜等五员各赏银十两纻丝一表里洪文衡从优议恤赵一鉴等六员各赏银八两陈良弼崔景荣张鹤鸣王在晋张经世李宗延各赏银三十两纻丝二表里内陈良弼加升少师兼太子太傅黄承诏等三员各赏银八两王永光姚思仁各升本部尚书仍管侍郎事荫一子入监读书王舜鼎升俸一级仍各赏银三十两纻丝二表里樊王家升京堂用王国相候补任时加升京堂戴君恩等三员候升时并前叙升三级万燝等二员加升一级以上七员仍各赏银八两马栋等二十员各赏银十两内王道元等九员仍各加五两李瑾胡思伸各赏银三十两纻丝二表里骆思恭加升少保兼太子太保王世盛三十八员各量升一级杨汝龄赠三级周子愚等十员升一级熊祖德等二员升漏刻博士杨启等七员各赏银六两方义赏银六两李遇德四员量授吏目职衔雷时震等六员各赏银六两华衮等八员各赏银六两内华衮李思敬刘国英仍行纪录从工部叙也
　　○壬寅吏科给事中甄淑言经抚参商终日争战争守致刍粮腐于海滨器仗朽于沙碛道将掣于两难士卒疲于进退至诸臣章满公车下部会议乃枢臣张鹤鸣一无所议  皇上但知经略与辽抚构而不知实本兵与经略构  皇上试据其＜锍-釒＞召问令其面陈长策明告  君父以定大计不许仍旧朦糊以误军机则庙算一而群疑自不得纷矣时刑科给事中刘弘化御史高推亦皆以佐斗责鹤鸣而刑科给事中熊德阳御史毕佐周请别议更置＜锍-釒＞俱下部
　　○兵部尚书张鹤鸣言顷因御史高推奏经抚不和下臣部会议乃科臣甄淑以经抚不和皆臣恩怨偏见所致夫经抚不和通国皆知之非臣部使之不和也臣部恨不经抚同心灭此逆奴其如终不能和何捻指即春辽事大为可虞日夜忧焦不知所措然臣何敢深言伏乞  皇上自爱封疆自持太阿不淆纷纭不堕局套朝政一清而奴酋可即致之阙下得旨事情不情不必深辩昨经略言会议未尽群情尔部还再会同大小九卿科道官作速确议归一来说不得仍前含糊塞责
　　○癸卯刑科署科事右给事中孙杰言蔺酋肆逆成都告急总督张我续总兵杨愈懋奉旨已久自宜速赴救援乃一则优游梓里一则踌躇原任甚非拯溺救焚之义乞敕催赴任其一应任蜀诸臣有稽迟凭限者与地方失事同罪章下所司
　　○甲辰刑部江西司员外徐大化言熊廷弼受国厚恩不思与虏战而日日与庙堂舌战笔战其与之同臭味而比和者逃臣胡嘉栋朱万良建议割弃广宁之高出耳由其乖戾凶愎尽失将士心人不为用其所用者率败辽者也因历数其大言单世媢嫉妒功将败坏辽事  上下其＜锍-釒＞于部
　　○乙巳皇极门插剑悬牌赐大学士叶向高等各银五十两纻丝四表里
　　○礼科左给事中周朝瑞言今日救患先务至急者在躬亲裁决宜时取二三大事或尝朝事罢或日讲工完首辅执简指陈乞  皇上一一亲裁政之善败问以当行当止人之贤否问以主去主留  宸断不淆便可迎机赞决其次莫急于使内之九卿各率其属以课成功则注销之法不可废今大小臣工无不图了目前即奉旨事件第择其顺手者完局计日以待升迁诸司无完件六科安得有注销惟该科不能为衙门讳而后诸司无所逃责矣又其次莫急于使外之守令各举其职以苏民困则外之巡抚须慎择人国家自奴酋发难加派再三民生日蹙有司不惜剜肉尚计肥家则察吏安民抚臣责也其有司能洁己抚民者即议加衔久任有不称职朝除暮更可也得旨政务委阁臣看详拟议系  祖宗旧制岂得淆乱成规近来吏弊民穷巡抚官当任其责加衔久任依议注销查炤旧例行
　　○起原任南京太仆寺少卿叶茂才为太仆寺少卿升南大理寺寺丞王大智为通政司右参议光禄寺少卿顾际明为太仆寺少卿
　　○升河南怀庆府知府王景为本省按察司副使分巡河北道
　　○调河南按察司副使丘志充为四川监军副使
　　○丙午孟春  上亲享  太庙
　　○遣太常寺官祭  太岁月将之神遣中官祭司户之神
　　○丁未  上御文华殿讲读
　　○
　　孝恪皇后忌辰遣安远侯柳祚昌祭  永陵
　　○川湖云贵总督张我续请以延绥总兵杜文焕调至四川同新任总兵杨愈懋协力讨贼从之
　　○戊申先是辽东巡抚王化贞具＜锍-釒＞愿以六万进战一举荡平即有不称亦必杀伤相当保不为河西忧也如臣言不可行愿罢臣或削去今官仍以道臣管事军旅之事专责经臣庶得一意图贼不至为臣挠乱也至是经略熊廷弼言抚臣欲以六万人进战一举荡平恳乞  陛下亟如抚臣约乘冰急渡免使兵因不战而怨并亟罢臣以无摧战士之气灰任事之心并下部会议
　　○兵部尚书张鹤鸣言经抚之事昨在中府齐集大小九卿科道公同会议主责成两人同心严旨戒谕俾其竭力辽事功罪一体者张问达等三十四人也罢经略还剑带另推者王纪也专用辽抚赐剑许以便宜从事者周如磐也专责经略不当不和者黄克缵周道登李宗延许维新马逢皋也不许经略脱卸夺职戴罪以抑其跋扈不臣之气者张凤翔董应举也责三臣分任者史弼周希令等十人也撤回经略以抚代之者王永光也令各自任者何士晋孙杰汪庆伯也专责抚臣任战者林学曾等八人也经臣别用练兵或移蓟镇或驻山海者蔡思充江日彩等九人也经抚撤去其一者侯震晹也三说调停者王远宜潘汝桢也责本兵出代经略者惠世扬周朝瑞也登莱广宁二抚互换者徐扬先也必不得已而去则先抚臣者李精白也诸臣之议具在臣部求所以和角□羊之而不得明旨切责之而不得经抚既不相容势必专任其一夫以卑避尊宜令抚臣退步议者又谓抚臣一撤毛文龙必不用命广宁土兵必溃西虏必角□羊体合无因抚臣之请特赐尚方许以便宜广宁之事一以委之若经臣威望素著受国殊恩不以毕其图报之悃是在庙堂斟酌推用非臣部所敢擅拟也得旨著吏兵二部会奏国家大事当虚心酌处一力主持不必过为顾虑反致疑惑
　　○吏科给事中侯震晹疏言辽事之坏臣尚不敢参一末议戒旁挠也今事急矣经臣抚臣愈见乖舛奉旨会议宜有处分实著乃纷纷尚主调停欲两存之其败立见臣谓两臣公案当就两臣奏＜锍-釒＞折之一主战一主守一主任一主推任者业已身许辽虽成败未能逆睹无可诘问也惟是经臣去留关系匪细谓宜特旨传谕专问经臣毋以必难供之兵饷强责中朝止将见在十二三万认真训练进止迟速惟其所裁不从中制能终始全局不负国恩遂撤去抚臣一以付之如其不然明白回话以听议处收拾残局专付抚臣或直移廷弼于登莱以终其三方布置之局与化贞水陆并峙各效忠猷而登抚陶朗先勒令解任盖经抚不和大半由登抚之误欲居首功遂忌毛文龙偏信反覆之王绍勋不为救而故为摧抑人心不平全在于此惟  圣明立赐裁决施行得旨这本却说得直捷著吏兵二部佥同议拟于经抚中酌用一人专任辽事一人别用并陶朗先毛文龙都著明白处分具奏
　　○是时中外皆知经抚不和不蚤为处分必致误事乃阁诿之部部诿之会议言者又各有所主相持未决迨再奉严旨会议归一拟欲专任化贞撤回廷弼议未上而奴酋入犯之报至矣于是吏部等衙门尚书等官张问达等言经抚参商中外骇愕奉旨会议拟将巡抚王化贞赐尚方剑加卿贰职衔专管河西事经略熊廷弼威望素著不可遽听优游在庙堂斟酌推用庶几权宜不悖归一之旨十一日忽接刘渠塘报奴兵尽发海州入犯情形已的则临敌易将必误军情当此危迫之秋正二臣捐糜酬主之日同舟遇风胡越相救计二臣且不得分彼此之战守臣等又何得分二臣之去留以两臣受  皇上之宠荣荷  皇上之付托不力任灭贼谁当任者臣等不责备二臣谁当责备者惟乞  皇上严旨责成二臣协心报国督率将士整饬兵马竭力以遏奴氛功则同赏罪则同罚两言而决即登抚陶朗先俱当勉图策励毋得名挂弹大藉口卸担得旨经抚二臣俱以才望擢用任寄甚重若肯真心为国有何异同乃彼此不和致滋议论封疆安危岂容坐视不为处分尔每既说边报紧急仍当责成便马上差人星夜前去传与二臣协心并力督率将士整饬兵马共遏逆酋功罪一体同论如再抗违不遵或以人言推诿致误疆事三尺具存必不轻贷巡按有监军之责著从实具奏陶朗先也著用心供职毛文龙前经叙赉俟有的报再行加衔兵部还计议策应梁之垣曾否渡海并领去银两查明具奏近来朝廷明旨各衙门通不遵行以致边臣玩视法纪陵夷战守事宜著临时酌量不得拘执一说自失事机
　　○起升原任江西布政使司参政孙居相为光禄寺少卿
　　○升通州兵备河南布政使司右参政周起元为太仆寺少卿
　　○己酉山西平阳府及各州县地震
　　○庚戌兵科给事中李遇知言成都被围三月幸川北一路仅存呼吸倘贼勾连犭□回犷据守汉南不过丸泥封关而西南半壁收复无计矣督臣张我续宜速出连云直抵成都倒悬可解道臣袁汝萃二竖为祟议论沸腾非得威信素著无以资弹压蜀绅刘宇烈谓非李仙品不可宜采公论蚤为简拔俾当一面杨愈懋杜文焕行矣分阃虽有人而山谷险阻非多方堵截无能制胜就近宿将如王兴业马承祖李光斗胡明臣王之朝使之捍卫桑梓情更关切也以夷攻夷虽非上策而急则治标鼓舞土司亦为急著师行粮从必计万全  皇上既发帑金二十万一时甲士真同醪纩第蔺酋非旦晚可下宜再发帑金十万以济缓急不然蜀王素称忠孝不乏厚藏更烦纶綍奖谕必有乐输恐后者是亦资饷之一著也＜锍-釒＞入报闻
　　○命御史高推巡按甘肃潘文龙巡按真定
　　○加升甘肃裴家营守备官维贤都司管镇番参将事
　　○辛亥上元节赐大学士叶向高等及讲官钱象坤等正字官马键等珍膳有差
　　○遣兵科给事中朱童蒙监察殿门工程
　　○南京吏科给事中姜习孔等十三道御史郭一鹗等以大计纠劾原任山东济南道右布政使吴愈云南按察司副使赵性粹四川按察司副使徐久德袁汝萃原任贵州布政使司右参政朱化孚河南布政使司右参议吴晖原任狭西潼关兵备道副使孙大壮原任江西按察司副使盛万年原任广东岭南道副使洪纤若山东督粮道右参议李万化原任河南右参政周泰峙贵州辰沅道副使武图功江西岭北道按察司佥事梅国楼原任辽东开原道佥事韩原善两淮运使孙毓英长芦运使张云翼福建运使谭炜及凤阳府知府李枝秀云南大理府知府薛承教原任归德府知府高锵原任柳州府知府梅绵祚原任马湖府知府赵乾清福建兴化府知府张南翀庆阳府知府阮自华松江府知府陶鸿儒夔州府知府宋名世原任汉阳府知府张纶音河南南阳府知府颜容暄原任南昌府知府徐逢聘温州府知府李闻诗等疏下部院
　　○吏部会都察院考察天下诸司官员吴愈盛万年赵性粹徐久德韩原善谭炜及山西参政王建屏贵州副使赵乾清山东副使张铨徐应元湖广副使张纶音山东佥事韩原善俱不谨张云翼及两淮盐法道按察使袁世振四川副使徐逢聘俱贪朱化孚周泰峙武图功吴晖孙毓英及江西按察使沈朝烨贵州参政熊鸣岐湖广副使谢渭黄景星山西参议徐如翰山东运使欧阳灿俱浮躁李万化洪纤若孙大壮及山西右布政使金应凤福建按察使朱彩狭西按察使张崇礼浙江参政王世德山西参政梁应泽贵州参政门逵四川副使绳愆云南副使杨绍中广西副使黄元勋狭西参议张士俊俱不及袁汝萃梅国楼俱老疾并府州县杂职等员分别考察奉旨褫职闲住致仕降调各有差
　　○叙日讲劳升詹事府詹事兼翰林院侍读学士钱象坤少詹事兼翰林院侍读学士孙承宗俱礼部右侍郎兼官如故内象坤仍署掌翰林院事左庶子骆从宇左谕德周炳谟魏广微俱少詹事兼翰林院侍读学士右谕德李光元为右庶子兼侍读
　　○升詹事府詹事兼翰林院侍读学士朱延禧公鼐俱礼部右侍郎兼官如故给假国子监祭酒吴宗达右庶子汪煇俱詹事府少詹事兼翰林院侍读学士
　　○起升原任国子监祭酒何如宠礼部右侍郎兼翰林院侍读学士协理詹事府事
　　○荫故太保右都督戚继光子昌国锦衣卫指挥使世袭
　　○壬子升狭西洮岷副总兵秦震夷为神机营右副将宣府总兵张继先为神机营左副将俱署都督佥事密云墙子路参将马炯为大同副总兵延绥保宁参将高秋为甘肃西宁副总兵通昌统练三营民兵事副总兵谢弘仪为五军一营左副将天津镇海营游击沈应时为延绥参将保定宁山游击马德为神枢营参将贵州都司许成名为清浪参将神机二营参将曹鸣雷为河南巡抚中军副总兵蓟州董家口提调倪承业为五军五营佐击大同镇门守备许重用为神机五营佐击大同阳和守备王受为神机十营佐击广东思平守备蔡一中为两广坐营游击山西河会守备郑其心为神机九营佐击承业等俱署都指挥佥事
　　○癸丑  英宗睿皇帝忌辰遣武平伯陈世恩祭  裕陵
　　○礼科都给事中惠世扬条议科场六事一正文体凡离经悖注之言有类齐谐越绝者悉置不录一详批阅卷必细阅细批即二三场亦不得涂抹塞责一禁搀录谓总裁虑及遗珠或可从公摉阅至房考或托言摉卷巧取私人宜杜绝以清弊窦一重后场谓首场间有弋获不过摘句寻章至通达时务必于后场见之宜特拔以罗异材一信功令谓往科条陈功令人或视为故纸今宜责成外帘官任怨任劳以厘诸弊而誊录对读尤当申饬一速题纸谓近年散题太迟未免销磨诸生朝气今后内帘题目蚤行镂板黎明即散仍慎密关防勿致漏洩  上以所奏切中科场情弊著严加申饬文体屡经厘正竟不遵行今岁著考官每房各摉举一卷离经悖注及文辞怪诞者于揭榜日送部奏请重处如容隐不举著部科参奏
　　○兵科都给事中蔡思充疏言近报奴酋已蚁聚海州牛庄经抚岂可自生胡越大敌临门战守功罪立判不必盈庭聚讼而截然坐决者也饷银当速角□羊京营十余万虽有科道分练不过阅射散赏之弥文宜查营中选锋一万当增至三万另分三营择骁勇将领统之募教师熟练各随其技之所长以备仓卒危急一呼可应也京城久习承平备御全疏协臣黄克缵未免以代庖自诿当敕其加意振刷先事料理宁为既济之衣袽毋为临渴而掘井也  上然之
　　○类叙三年捕获功次提督白兆庆中军陈邦政等各升赏有差
　　○甲寅吏部参贪酷提问官山西兴县知县毛柏南直吴县知县袁熙臣山东汶上县知县辛我德湖广新宁县张尔恕狭西河州知州许伯鹏贪官应勘四川右参政徐逢聘两淮盐法道袁世振贪官应提问河南原武县知县张廷桂山东平度州知州于连跃禹城县知县王好贤狭西宁羌州知州阎庚江西德安县知县倪有孚湖广衡州府通州陈允问
　　○乙卯调南京太常寺少卿曹珍为太常寺少卿
　　○升尚宝司少卿陈大绶为太仆寺少卿
　　○丙辰辽东监军御史方震孺疏报奴酋以十二月二十七日夜潜发兵三千至海州初一日兵尽屯海州逼牛庄多挟攻具谋犯河西抚臣遣发标兵部署诸道将以待因陈五要一曰用短不如用长奴长弓矢我长火器必急选精熟火器三五十人为教师使营营皆火攻人人皆火技然后济之器械以备追剿一曰用杂不如用精一心进剿非精悍之兵不可则无用之兵量留万人以营辎重不得以老弱混精锐一曰用多不如用少辽兵除主兵外客兵仅八万九千而总兵以至千把总有一千五百八十三员廪粮役从糜费不赀宜尽汰去择可器使者在抚臣辕门候缺委用可也一曰用纷不如用专臣与抚臣一心一手简阅难遍抚臣议以道臣高出统北路胡嘉栋统南路牛象坤统中路每路隶一大将各统军三万严敕精练并核钱粮之冒破一曰用旧不如用新边道多行使过以其驾轻就熟耶近见弹劾者精神终不焕发将士又多揶揄天下岂无边材故当用鼓舞方新之气乃可以建功耳  上以其多切实可行下部议覆
　　○总理三部军需侍郎王在晋言奴酋声势甚急今日必经抚同心将士用命经有谋而抚必应抚有急而经必助二臣合为一心奴必不能久驻盖奴众所带乾粮易尽野无青草马料亦易尽坚壁连营固守勿战而奴必返也我或出师以扰之乘其惰以击之截其辎重以困之贼未必得志于我顾所为应急之著十有二一防奸细贼凡入犯先藏细作今回乡人众真伪混杂讥防宜密一紧接应贼攻广宁右屯必发兵救应攻右屯广宁必发兵应援以至镇武宁前等处皆然务期首尾相顾一用西虏奴渡河入犯彼中必虚当发精兵协同西虏直捣辽沈奴必内顾还巢一发水兵臣面询登州同知宋大奎知登莱水陆官兵已几三万速檄抚镇发兵渡海袭取金盖等处以牵制奴酋使之不敢深入一广招谕辽人从奴者原非真心降贼可明示招徕河东降将有乘机击贼者前罪尽释仍行论功一定人心虏兵过河遐迩闻风悚息矧当入觐计偕之时五方聚会讹言易兴宜镇以安静勿令辇毂近地人心惶惑又请重事权省议论谨关塞议调遣急兵饷通声息疏入  上命俱依议速行
　　○升徽州府知府周士昌为河南按察司副使备兵睢陈
　　○丁巳四川募兵科道明时举等以奢酋之变上闻  上责其起衅命该省抚按严行查勘具奏不得容隐
　　○奴陷西平堡副总兵罗一贵参将黑云鹤死之总兵刘渠祁秉忠等逆战于沙岭兵溃渠与秉忠及副总兵刘徵俱战死参将孙得功降奴经略熊廷弼巡抚王化贞监军道高出胡嘉栋韩初命俱逃兵备道参政高邦佐死之先是议定廷弼驻右屯化贞驻广宁而别遣刘渠将二万人守镇武祁秉忠将万人守闾阳以罗一贵将三千人守西平各坚壁勿战有急互相应援贼先攻西平黑云鹤出战而死罗一贵固守不下杀奴数千人李永芳竖招降旗阴遣人说一贵一贵骂之曰岂不知一贵是忠臣肯作永芳降贼乎斩其使亦于城中竖招降旗奴尽锐攻之相持两昼夜用火器杀贼积尸与墙平会一贵流矢中目不能战外援不至火药亦尽一贵北向再拜曰臣力竭矣遂自刭奴尽屠西平时廷弼化贞各拥兵不急救西平比闻一贵固守不下化贞信孙得功之计尽发广宁兵付祖天寿孙得功往会祁秉忠进战廷弼亦发朱书牌遣高国祯等督刘渠撤营进兵与奴遇于平阳桥锋始交孙得功鲍承先等先奔众遂大溃刘渠祁秉忠皆战没刘徵手刃十余贼而死祖天寿走觉华岛孙得功降奴廷弼已先离右屯次闾阳驿监军道邢慎言劝廷弼力救广宁计擒叛将韩初命沮之遂率众退还化贞亦自广宁从二仆仓皇出奔与廷弼遇于大凌河弼分兵五千人与化贞为殿后而自率溃民偕韩初命以二十六日先入关高出胡嘉栋王化贞亦先后随入时奴贼尚徘徊沙岭未敢进孙得功率广宁叛将迎之奴至先摉城中乃入距化贞等之逃尚隔两日云高邦佐闻经抚俱逃叹曰不能存广宁何颜入关自缢于松山公馆遣家人持书归报以为臣死忠不能事其父母为憾盖山西有张铨何廷魁两忠得邦佐三之矣
　　○命铸监督器皿厂管理蓟辽总督饷务四川监军道各关防
　　○又铸管神枢营事务管神机营事务管五军营事务各关防
　　○荫原升兵部尚书刘敏宽孙常洪锦衣卫左所指挥佥事原升兵部右侍郎马从聘孙国珍延绥巡抚金忠士男星耀俱锦衣卫中所指挥佥事各世袭
　　○戊午江西道御史高推敬陈无逸十事曰精讲学勤庶政戒佚豫详召对亲图史看章奏轸怨咨明法度惜人才崇节俭报闻
　　○升南京光禄寺少卿郭一鹗为太仆寺少卿
</div>
    <div class="pagination">
<a href="明实录熹宗实录_page25.html">上一页</a><span>...</span><a href="明实录熹宗实录_page21.html">21</a><a href="明实录熹宗实录_page22.html">22</a><a href="明实录熹宗实录_page23.html">23</a><a href="明实录熹宗实录_page24.html">24</a><a href="明实录熹宗实录_page25.html">25</a><span class="current-page">26</span><a href="明实录熹宗实录_page27.html">27</a><a href="明实录熹宗实录_page28.html">28</a><a href="明实录熹宗实录_page29.html">29</a><a href="明实录熹宗实录_page30.html">30</a><a href="明实录熹宗实录_page31.html">31</a><span>...</span><a href="明实录熹宗实录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
