<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 389 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 389 页/共 502 页</h1>
    <div class="content">
○予安徽阵亡防御齐克慎等祭葬世职。　　

○丙戌。月食。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十四　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。正月。丁亥。上幸圆明园。　　

○诣安佑宫行礼。　　

○谕军机大臣等、胡兴仁奏、徽甯需饷孔亟、请饬江苏省暂为通那一摺。据称江南所派援甯兵勇。业经何桂清由苏发给十一十二两月口粮。本年正月。即须由浙支放。现在郑魁士将南陵西路之贼攻退。即可规复湾黄。援师四集。需饷万分紧要。浙省劝捐现无起色。一时凑办不及。拟请饬江苏省于库存项下、暂借银二十万两。以救目前之急。俟浙饷稍裕。即行筹还等语。前因甯国缺饷。浙省未能接济曾谕何桂清不分畛域。就近筹拨。著该督仍遵前旨。即于苏省库款内、酌量拨银二十万两。以济甯防之饷。毋使饥兵溃散。又生意外之变。将此由五百里谕令知之。　　

○浙江巡抚胡兴仁奏、候补三品京堂张芾服满、拟俟军情稍缓回籍穿孝。得旨。俟军情大定。回藉时请旨遵行。不准擅行离防。以重军务。　　

○以镶白旗蒙古副都统福钤、署正白旗蒙古副都统。　　

○以浙江办理海运出力。予知府王矞云等、升叙有差。　　

○戊子。上御奉三无私殿、赐近支亲藩等宴。　　

○谕内阁、吴振棫、奏请开复办团乡绅革职处分等语。云南在藉侍郎黄琮、御史窦垿、前因办团错谬。降旨革职。交吴振棫查讯治罪。兹据奏称查明黄琮等、办理团练。持论未能平允。及刊刻告示。有乖体制各情。虽俱事出有因。惟察访舆论。皆窦垿主持其事。厥咎较重。黄琮止于不能驳正该革员等当省城被围时。均随同登陴固守。又复劝捐出力。功过尚足相抵。黄琮著准其开复原官。窦垿著交部议处。其革职治罪之处。著加恩宽免。　　

○谕军机大臣等、张亮基奏、滇省将备乏员。请由湖南派往差遣等语。该督前任湖南巡抚稔知该省武职、及绅民中甚多出色之人。云南武备废弛已久。现当办理回务之时需材甚急。著骆秉章于该省都司守备以下、及绅民中、择其久历戎行。晓畅军务者。酌派四五员。并选带精练兵勇一百名。饬赴云南、以资差遣。武职人员、即题补滇省营缺。其绅民中如有将材。并著由张亮基随时保奏。以备录用。将此由五百里谕令知之。　　

○以内阁学士宜振、署礼部左侍郎。袁希祖、署工部右侍郎、兼管钱法堂事务。　　

○以盛京礼部侍郎文俊、兼署刑部侍郎。　　

○命河南河北镇总兵官乐善、赴钦差大臣胜保军营随同剿贼。　　

○以云南攻剿回匪出力。赏守备何占标、花翎。知县李凤翚等、蓝翎。并升叙有差。　　

○己丑。上御正大光明殿。赐大学士尚书等宴。　　

○谕内阁、载茯、舒精阿奏、敬拟办理泰东陵东配殿暖阁等工一摺。著照所请。此次添设暖阁。移请神龛。各项工料。应用钱粮。核计在一千两以内。准其仍在广恩库长芦正款项下、银钞各半发给。免其报部核销。归入广恩库年例奏销。以归简易。即著载茯等、督率司员。敬谨办理。　　

○庚寅。上御山高水长。赐王公大臣、蒙古王、及外藩使臣等食。　　

○谕内阁、理藩院奏、扎萨克喇嘛嘉木磋、与那木喀呼图克图、口角忿争、并达赖自戕身死一案。著派惠亲王、怡亲王载垣、瑞麟、穆荫、提集全案人证。严行讯办。那木喀呼图克图、著暂行勿庸掌印。嘉木磋、著革去扎萨克、并达喇嘛。一并归案鞫审。其扎萨克印务。著洞阔尔呼图克图署理。　　

○又谕、王懿德奏、顺昌等处各股首率党投诚、筹办大概情形一摺。福建省上年春间江右逆匪阑入滋扰。攻陷府县城池。叠经王懿德等督师剿办。次第削平。仅止连城一县。尚为贼踞。该省地瘠民贫。其被贼裹胁、陷而为匪者。为数甚多。情实可悯。王懿德饬署延建邵道潘骏章等、协同绅士。剿抚兼施。据江西股首周灴燨、及广东汀州等处各股首、先后赴营。薙发投诚。共计夥党七八千人。现已挑选精壮。留充新勇。允宜宽其既往。予以更新。所有率众向化之股首周恭熙、即周灴燨、著加恩以陆路把总候补。并赏给军功五品顶带邱邦荣等、并著以把总、外委、额外等职拔补。分别赏给军功顶带。俟续有劳绩。再请恩施。遣散夥党。分饬原藉地方官、随时稽察安置仍听自谋生理。前犯罪名。概免查究。以资激劝。　　

○谕军机大臣等、据翁同书奏、已革藩司、李孟群、现拟抽遣勇丁、留四千余名。必须有额定之粮。方可无虞溃散。查有四川省欠解该革员行营协饷、计三十万二千余两。请饬该省按月补解等语。著王庆云即于川省欠解项内、按月分起补解李孟群军营银三万两。以济要需。将此由五百里谕令知之。　　

○命户部左侍郎沈兆霖、会同仓场侍郎崇纶、廉光纶、查仓御史范承典、查验旧太仓霉变米石。　　

○调陕西延绥镇总兵官郭相忠、为甘肃肃州镇总兵官。甘肃肃州镇总兵官龙泽厚、为陕西延绥镇总兵官。　　

○予安徽阵亡守备王景煐、从九品郭培先、县丞余炌、祭葬世职。文生徐耿光、练总张慎堂等、旌恤如例。　　

○辛卯。上御澄虚榭南书房赐王大臣等食。　　

○谕内阁、本年应修永陵殿座等处工程。前经工部奏称、按照前任盛京将军庆祺册报核算。应银一万一千七百七十八两零。因与玉明等所奏、估需银七千八百八十三两之数不符。当经谕令玉明等查明具奏。兹据玉明、麟兴奏、遵旨详细覆核。前估银数、均系按照例价估计、并无舛错等语。此项工程银两。何以工部核计。与该将军等所估。多寡悬殊。著派翁心存、赵光、详细查明具奏。　　

○谕军机大臣等、昨据理藩院奏、喇嘛嘉木磋、与那木喀呼图克图口角忿争、以致达赖自戕一案。已派惠亲王等讯办矣。案内指出在多伦诺尔牧群居住之阿木呢固尔通巴、著庆昀选派委员、前往该处密速查拏、押解来京。以凭讯办。该固尔通巴屋内所有经卷、及一切什物。均著一并查抄。逐细点明。开具清单。解交派审王大臣归案查讯。毋得迟延漏洩。将此由四百里谕令知之。　　

○以四川会理州剿匪出力。赏土司吉时雨等、花翎知县徐福麟等、蓝翎。知府史致康等、升叙有差。　　

○壬辰。孝穆成皇后忌辰。遣官祭慕陵。　　

○缓徵江西南昌、新建、丰城、进贤、建昌、安义、鄱阳、七县被水地方。新旧额赋有差。　　

○癸巳。谕军机大臣等、定福奏、援案请提税银、支发兵饷等语。山海关海口备防紧要。业经定福酌调防海官十一员。兵四百名。驻劄海口防御。惟该官兵等口粮。据称无款可筹。深恐有误防务。著定福传谕山海关监督诚明、将所需口粮。即在收存关税银两内、酌量提用。以资支放。毋误要需。将此谕令知之。　　

○以克复江西上犹崇义等县城。赏县丞汪世梅等、蓝翎。在藉御史李临驯等、加衔升叙有差。　　

○以江西泸溪剿匪不力。革都司丁秉胜等职。　　

○追予江西宜黄县殉难知县傅培峰、建立专祠。同时被害举人黄秩浤、张受勤、武举纪凤翔、一并附祀。　　

○予江西阵亡守备石有周、何益发、把总刘裔秀、外委胡丰仁等、祭葬世职。军功尹代贵等、赏恤如例。　　

○甲午。孝圣宪皇后忌辰。遣官祭泰东陵。　　

○谕内阁、庆祺奏、修筑炮台、购买木料等银、请免造册报销一摺。前经僧格林沁等奏、修筑炮台等工动用银两。业经免其报销。兹据庆祺奏、购办木植。除余賸外。动用木料价银、及运送木植、运办沙土、船价土方人夫等项。共银四万四千九十八两零。著一并免其造册报销。以归画一。　　

○又谕、何桂清奏、扬关白塔等口徵收税银、已尽数拨充军饷一摺。上年扬关所辖白塔、邵伯、芒稻、中牐等四口、徵收税银。据称拨充军饷。实无盈余。俟江北军务平定。商贩流通。再将关牐复设。惟当饷需浩繁之际。若俟事竣汇案报销。恐日久漫无稽核。著该督将出入各数。按年开具比较清单。随时报部以重款项而备稽查。　　

○谕军机大臣等、庆祺奏、覆勘睿亲王交官厂地、请仍照原额徵租一摺。睿亲王仁寿交官地亩、前据桂良请照原额徵租。经户部以此项地租。应将正租私租并算。并前后撩弃地亩、是否仍堪耕种。议请饬令另行履勘。妥议章程。兹据庆祺奏称、派员详勘。该处地亩、因土瘠地寒。获利甚微。从前议定科则。难以议增。其前后撩弃地亩。亦查明难以垦复等语。此项地亩。仁寿因收租不易。故行交出。难保无佃户人等、把持侵蚀等弊。今既入官收租。自应切实查办。乃该同知等查勘禀报。辄称难以增租。仍属颟顸了事。著庆祺另派妥员、详加查勘。妥议科则。以杜隐匿侵吞之弊。不得稍涉含混。将此谕令知之。　　

○又谕、本日据德兴阿奏、请赏给官兵翎枝银两等语。据称绿营各兵。除月饷三两外。并无多给之款。虽经奏奖翎枝。往往不能自换。现在得保顶翎者、五百八十余名。拟请于得有翎枝各兵名下、每月每名。添给翎枝银一两。自系为鼓舞军心起见。此次所请。著准其照议办理。惟论功行赏。为数靡定。而经费当支绌之时。亦宜力筹撙节。此后续保翎枝人数加增。应如何酌定章程。以示限制之处。著德兴阿妥议具奏。该大臣移营偪攻六合。为日已久。本日虽据奏报胜仗。而六合匪徒。负嵎踞守。尚无克复之机。著即严督兵勇。设计围攻。毋致旷日持久。自干咎戾。将此谕令知之。　　

○命翰林院编修杜瑞联、提督陕甘学政。　　

○命挑吉林黑龙江兵各一千名。绥远归化两城兵各五百名。候天津防所调遣。　　

○以江苏办理海运出力。予同知温忠彦等、升叙有差。　　

○以山东兰山等处剿匪出力。赏知州黄汝楫等、花翎。把总赵景元等、蓝翎。道员王观澄等加衔升叙有差。　　

○赈山东菏泽、濮、范、阳谷、寿张、东阿、东平、齐东、八州县。并东昌卫、被水贫民、一月口粮。　　

○乙未。谕军机大臣等、前据理藩院奏、喇嘛嘉木磋、与那木喀呼图克图、口角忿争一案。现据供出有应行质讯之得木奇喇嘛伊什位、鲁布喇嘛布特巴拉、俱在多伦诺尔慧宗寺、章嘉呼图克图仓上居住。著庆祺饬令多伦厅、与庆昀会同查拏。迅速派员押解来京。听候派审王大臣等讯办。不得任其托故延宕。如未在该处居住。即著就近访查。务获拏解。送交内务府慎刑司。归案质讯。毋许迟延。将此各谕令知之。　　

○又谕、胜保、翁同书奏、请饬各路统兵大臣、及各省督抚、严禁偷贩私磺等语。据称参将李世忠详禀、逆匪横行。皆由私磺接济。并指出大江南北水陆口岸各要隘。奸商通匪偷贩各情。亟应严行查禁。以杜私售。惟现在用兵地方。袤延数省。隘口过多。私磺贩运之处。断绝非易。其各省会、及著名镇市、商贾辐辏之所。尤应详加盘诘。除山西等处产磺之地。严禁私磺出售外。其各路军营及用兵省分非有统兵大臣、及该督抚、委员解送印文知照者。概不准擅行采买。其经过关津隘卡。如无印文护票者。即著查拏徵办。傥有不肖官吏。私行贿放者察出严行治罪。军营兵勇。如有偷漏硝磺火药、接济贼营者。即以军法从事。著官文、德兴阿、和春、胜保、曾国藩、张芾、傅振邦等、及各直省督抚、严定章程。实力盘禁。毋稍松懈。至所呈该参将原禀、太平关无为州等处、粤逆日收税银。为数甚钜。并著和春、何桂清等、严饬地方员弁、于东坝一带。晓谕商民。不准在太平关等处贩卖货物。使该逆收税日少。无从接济米粮。以冀制贼死命。是为至要。将此各谕令知之。　　

○又谕、恒福奏、派防亳州官军、击贼获胜、请饬拨马队一摺。亳州东南捻股甚多。匪踪飘忽靡定。朱连泰所带仅有壮勇七百余名。内祇马队四十名。为数本单。近来贼匪。多有骑马冲突。官军对垒。非马队不能得力。著傅振邦、伊兴额于徐宿军营马队内、酌拨一二百名。饬赴亳州、交朱连泰调遣。以资助剿。将此由五百里谕令知之。　　
</div>
    <div class="pagination">
<a href="清实录咸丰朝实录_page388.html">上一页</a><span>...</span><a href="清实录咸丰朝实录_page384.html">384</a><a href="清实录咸丰朝实录_page385.html">385</a><a href="清实录咸丰朝实录_page386.html">386</a><a href="清实录咸丰朝实录_page387.html">387</a><a href="清实录咸丰朝实录_page388.html">388</a><span class="current-page">389</span><a href="清实录咸丰朝实录_page390.html">390</a><a href="清实录咸丰朝实录_page391.html">391</a><a href="清实录咸丰朝实录_page392.html">392</a><a href="清实录咸丰朝实录_page393.html">393</a><a href="清实录咸丰朝实录_page394.html">394</a><span>...</span><a href="清实录咸丰朝实录_page390.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
