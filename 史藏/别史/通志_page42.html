<!DOCTYPE html>
<html>
<head>
    <meta charset="UTF-8">
    <title>通志 - 第 42 页/共 155 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通志 - 第 42 页/共 155 页</h1>
    <div class="content">　　氏族畧第六
　　同名异实第一
　　唐氏有二尧之后为唐周以封晋此晋之唐也伊祁姓燮父之后封于唐为楚所并此楚之唐也姬姓
　　虞氏有二姚姓之虞舜后也姬姓之虞仲雍之后也夏氏有二夏后之后以国为氏陈宣公之子子夏之后以字为氏
　　商氏有二成汤之后为商卫鞅封商君其后亦为商周氏有五后稷之后为周氏又姬氏唐先天中避讳改为周氏又暨氏上元中准制改为周氏又代北贺鲁氏普氏后魏并改为周氏
　　秦氏有三秦国为秦氏鲁有秦邑亦为秦氏秦非是也楚又有秦商
　　燕氏有二有姬姓之燕有姞姓之燕
　　管氏有二叔鲜之后以国为氏出自文王又齐管仲出自穆王
　　毕氏有二毕公髙之后为毕后魏出连氏改为毕于氏有三周武王之子邘叔之后或去邑为于氏后魏万纽于氏改为于又淳于氏避唐讳改为于
　　胡氏有二周之胡国为胡氏后魏纥骨氏亦为胡氏齐氏有二太公之后以国为氏卫大夫齐子之后以字为氏
　　楚氏有二鬻熊之后以国为氏鲁林楚之后以名为氏陈氏有四舜之后以国为氏也又白氏隋初改为陈此万年之陈也又鲁相无子以外孙刘矫嗣此广陵之陈也又侯莫陈之后亦改为陈氏
　　朱氏有三邾子之后去邑为朱又渇烛浑氏可朱浑氏并改为朱
　　娄氏有二邾娄之后也又疋娄氏改为娄氏
　　儿氏有二郳氏去邑为儿又贺儿氏亦改为儿
　　越氏有三句践之后以国为氏又有越彊氏改为越氏又有越质诘氏改为越氏
　　薛氏有三奚仲之后以国为氏又叱干氏改为薛又有辽西薛氏
　　沈氏有二沈子逞之后以国为氏又楚荘王之子公子正封于沈鹿其后以邑为氏
　　徐氏有二若木之后以国为氏又一族出于黄帝十四姓
　　云氏有二防国之后去邑为云又后魏牒云氏改为云禹氏有二鄅国去邑为禹又夏禹之后以名为氏宿氏有二风姓之后以国为氏又有宿六斤氏改为宿罗氏有二妘姓之后以国为氏又有叱罗氏改为罗夔氏有二熊挚之后以国为氏又天竺亦有夔氏夷氏有四昔诡诸之后为夷氏又逸民夷逸齐大夫夷仲年邾大夫夷射姑之后皆以名字为氏
　　湏氏有二宻须之后为须须句之后亦为须
　　黎氏有三子姓之后以国为氏又齐大夫黎弥黎且以邑为氏又后魏素嵇氏改为黎氏
　　申氏有二姜姓之后以国为氏又楚之申邑申公居之以邑为氏
　　向氏有二祁姓之后以国为氏又宋公子肹字向以字为氏
　　葛氏有三嬴姓之后以国为氏又葛天氏之后亦为葛氏后魏贺葛氏改为葛
　　会氏有二郐国去邑为氏又会乙之后亦为会氏辛氏有三莘氏讹为辛又计然本姓辛又周有项亶赐姓辛氏
　　吕氏有五姜姓之后以国为氏又晋有吕氏出于魏氏又有叱邱氏副吕氏叱吕氏并改为吕
　　谭氏有二子爵以国为氏又巴南六姓有谭氏
　　冀氏有二冀国之后以国为氏晋灭冀以为邑郄氏食之为冀芮子孙以邑为氏
　　鬲氏有二有鬲之国以国为氏又商人胶鬲以名为氏顾氏有二顾国夏商诸侯也又句践之后别封顾余以邑为氏
　　共氏有三共者商之侯国也其后以国为氏郑公子叚曰共叔晋太子申生曰共君并以諡为氏
　　龚氏有三恭国籕书作龚又晋大夫龚坚之后也又汉巴郡蛮酋有龚氏
　　洪氏有三共氏改为洪氏又豫章氏避唐孝敬皇帝讳改为洪
　　彭氏有二大彭之国为彭氏祝融之后八姓亦有彭氏者
　　祭氏有二周公之后以国为氏又郑有祭邑祭仲足其后也
　　毛氏有二毛伯聃之后以国为氏又有北代之族世为酋长
　　刘氏有五尧之后有刘累为刘氏成王封王季之子于刘邑亦为刘汉赐项氏娄氏并为刘氏又匈奴之族从母姓刘
　　栾氏有二晋栾賔之后姬姓也以邑为氏齐子栾之后姜姓也以字为氏
　　荀氏有二荀本侯国也又晋荀林父以邑为氏
　　丙氏有二邴豫之后或去邑作丙又李陵降匈奴裔孙归魏见丙殿因赐氏焉
　　蒍氏有二防章之后亦作蒍以邑为氏晋士蒍之后以字为氏
　　裴氏有二秦非子支孙封裴乡以乡为氏又西域有裴氏
　　孙氏有三卫公子恵孙之后以字为氏又楚有芈姓之孙齐有妫姓之孙皆以字为氏
　　南氏有三卫公子郢字子南其后为南氏又楚有子南氏亦为南氏并以字为氏者晋有南氏以乡为氏
　　国氏有二郑子国之后以字为氏姬姓也齐有国氏姜姓也
　　孔氏有三宋孔父嘉之后也又卫有孔氏为世卿郑亦有孔氏皆以字为氏者
　　董氏有二董父之后以字为氏又有陆终之子参胡姓董以姓为氏
　　成氏有二楚若敖之后以字为氏又周有成氏
　　孟氏有二鲁庆父之后为孟氏又卫公孟絷之后亦为孟氏
　　仲氏有二鲁庆父曰共仲之后为仲氏又宋荘公之子子仲之后亦为仲氏
　　叔氏有四鲁叔牙之后鲁文公之子叔肹之后八凯叔达之后晋叔向之后并以叔为氏
　　季氏有二鲁公子季友之后也又陆终之子季连亦为季氏
　　伯氏有二晋中行伯之后也或言伯益之后亦为伯氏士氏有二隰叔为晋士师以官为氏又有士季氏之后以字为氏
　　山氏有二烈山氏以山为氏而周有山师之官以官为氏
　　王氏有四有姬姓之王有妫姓之王有子姓之王有边姓之王姬姓之王有二族妫姓之王有一族子姓之王有一族边姓之王有四族
　　任氏有三黄帝二十五子得姓为任者其后以姓为氏又颛帝少子阳封于任其后以国为氏又任为风姓之国太昊之后也亦以国为氏
　　偃氏有二有偃氏之国后为偃氏又臯陶之后姓偃亦以姓为氏
　　宣氏有二鲁叔孙侨如諡宣伯与宋宣公之后并以諡为氏
　　稷氏有二后稷之后有稷氏汉稷嗣君叔孙通支孙亦为稷氏
　　改氏第二
　　娄氏项氏汉并赐刘氏
　　郦食其曽孙汉赐以食其为氏元孙武平帝时为侍中复改侍其
　　晋州稽胡晋初赐呼延氏
　　项氏后周赐辛氏
　　独孤屯本姓李从齐神武沙苑战败为柱国独孤信所擒配为士伍赐独孤氏
　　章仇秃髪氏归后魏太武赐源氏
　　章仇大翼隋焬帝赐卢氏
　　唐傅游艺赐武氏
　　唐徐氏以勣邴氏以元纮安氏以抱玉杜氏以伏威胡氏以大防氏以播郭氏以子和麻氏以延昌鲜于氏以叔眀安氏以元谅张氏以宝臣阿希布氏以懐逊阿跌氏以光进舍利氏以奉国董氏以忠臣罗氏以徳隽以艺朱邪氏以国昌并由立功赐李氏从国氏也
　　桓庭昌唐上元准制改为姜
　　暨佐时唐上元准制改为周
　　妫氏改为姚氏
　　袁氏改为衡氏
　　裴氏改为垒氏
　　羊舌氏改为吉氏
　　姞氏改为羊氏
　　闾氏改为卢氏
　　辛氏改为计氏
　　鐡伐氏赫连勃勃以其本宗支庶非正统并为鐡伐氏氏氏孔融謿氏仪以氏字民无上遂改为是氏
　　梁鸿氏改为运期氏
　　马夭氏改为马官氏
　　浑沌氏改为屯氏去水
　　屈全之裔孙仕后魏以自南方乃加南或作男
　　谢服为鸿胪卿后汉末出征嫌其名姓不祥乃改为射咸
　　京房本姓李吹律定姓改为京氏
　　改恶氏第三
　　萧氏齐武帝以巴东王子响叛逆改为蛸氏
　　马氏以何罗逆诛马后恶之改为莽氏
　　枭氏隋焬帝诛杨元感改为枭氏
　　勃氏梁武帝改豫章王综为勃氏
　　黥氏淮南王英布少时以罪被黥遂为黥氏
　　蝮氏唐干封元年改武惟良为蝮氏
　　刘诞谋逆贬为留氏
　　汉魏受氏第四
　　臣谨按成周以国命氏汉则称郡国者亦有之
　　楚元王交之子刘富初封休侯更封红侯其后遂为红氏
　　楚懐王孙心都郴其后遂为郴氏番【音婆】氏因呉芮封番君支孙氏焉栎阳氏后汉景丹封栎阳侯曽孙分避乱陇西因封为氏周阳氏汉淮南王舅赵兼封周阳侯子由为河东尉因封为氏东陵氏因邵平之封子孙遂以为氏广武氏因李左车之封子孙遂以为氏冠军氏者因霍去病之封也信都氏者因张敖之封也武彊氏者因后汉王梁之封也蕲氏者姓苑云蕲春侯之后鄮氏者姓纂云越人以郡为姓今眀州鄮县是也如此之类是为以郡命氏者也
　　春秋之时冀芮居冀地颍考叔居颍谷介之推烛之武并以地命氏者汉四皓亦然如绮里季居于绮里也其后有绮氏亦有绮里氏甪里先生居于甪里也其后有甪氏亦有甪里氏少康之后汉初徙居嵇山遂为嵇氏后汉鲑阳鸿为少府居鲑阳遂为鲑氏鲑音圭如此之类汉亦多矣是为以地命氏者也
　　成周以邑命氏汉魏亦有之掲阳氏者因汉功臣安道侯掲阳定为掲县令因氏焉泉氏因全琮之孙晖魏封南阳侯食封白水遂改为泉氏如此之类是为以邑命氏者也
　　三代之时贵者有氏贱者有名无氏按汉郊祀志汾隂人无锦粤人勇之是亦有名无氏者葢锦为工技之贱勇之为粤人之贱也
　　臣谨按亡氏之贱汉犹有之受氏之道汉魏犹略载一二以备考古汉魏之后无所闻惟用古姓氏耳变姓第五
</div>
    <div class="pagination">
<a href="通志_page41.html">上一页</a><span>...</span><a href="通志_page37.html">37</a><a href="通志_page38.html">38</a><a href="通志_page39.html">39</a><a href="通志_page40.html">40</a><a href="通志_page41.html">41</a><span class="current-page">42</span><a href="通志_page43.html">43</a><a href="通志_page44.html">44</a><a href="通志_page45.html">45</a><a href="通志_page46.html">46</a><a href="通志_page47.html">47</a><span>...</span><a href="通志_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
