<!DOCTYPE html>
<html>
<head>
    <meta charset="UTF-8">
    <title>台湾私法人事编 - 第 29 页/共 114 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾私法人事编 - 第 29 页/共 114 页</h1>
    <div class="content">
　　（九）道士、女冠及僧尼犯罪之处罚 

　　名例 

　　诸称道士、女冠者，僧尼同。 

　　疏议曰：依杂律云道士、女冠奸者，加凡人二等，但余条唯称道士、女冠者，即僧尼并同议。道士、女冠时犯奸，还俗后事发，亦依犯时加罪，仍同白丁配徒，不得以告牒当之。若于其师，与伯叔父母同。 

　　疏议曰：师谓于观寺之内，亲承经教，合为师主者，若有所犯，同伯叔父母之罪。依斗讼律，詈伯叔父母者，徙一年，若詈师主，亦徒一年。余条犯师主，悉同伯叔父母。其于弟子，与兄弟之子同。 

　　疏议曰：谓上文所解师主，于其弟子有犯，同俗人兄弟之子法。依斗讼律殴杀兄弟之子，徒三年。贼盗律云：有所规求而故杀期以下卑幼者绞。兄弟之子是期亲卑幼，若师主因嗔殴杀弟子，徒三年；如有规求故杀者，合当绞。观寺部曲奴婢，于三纲与主之期亲同。 

　　疏议曰：观有上座观主监斋；寺有上座寺主都维，那是为三纲。其当观寺部曲奴婢，于三纲有犯，与俗人期亲部曲奴婢同。依斗讼律，主殴杀部曲，徒一年；又条，奴婢有犯其主不请官司而杀者，杖一百。注云：期亲杀者与主同；下条，部曲准此；又条，部曲奴婢殴主之期亲者绞，詈者徒二年；若三纲殴杀观寺部曲合徒一年；奴婢有罪，不请官司而杀者，杖一百；其部曲奴婢殴三纲者绞，詈者徒二年。余道士，与主之缌麻同（犯奸盗者同凡人）。 

　　疏议曰：斗讼律，部曲奴婢殴主之缌麻亲，徒一年；伤重者，各加凡人一等。又条，殴缌麻部曲奴婢，折伤以上各减杀伤凡人部曲奴婢二等。又条，殴伤杀他人部曲，减凡人一等；即是观寺部曲殴当观寺余道士、女冠、僧尼等，各合徒一年；伤重各加凡人一等。若殴道士等折一齿，即徒二年；奴婢殴，又加一等，徒一年半，是名于余道士，与主之缌麻同。 

　　注：犯奸盗者同凡人。 

　　疏议曰：道士、女冠、僧尼犯奸盗，于法最重，故虽犯当观寺部曲奴婢奸盗，即同凡人，谓三纲以下犯奸盗得罪无别。其奴婢奸盗，一准凡人得罪，弟子若盗师物，及师主盗弟子物等，亦同凡盗之法。其有同财，弟子私取用者，即同同居卑幼私辄用财者，十匹笞十，十匹加一等，罪止杖一百；若不满十匹者，不坐。 

　　户婚 

　　诸私入道及度之者，杖一百（若由家长，家长当罪）。已除贯者，徒一年。本贯主司及观寺三纲知情者，与同罪。若犯法合出观寺经断不还俗者，从私度法，即监临之官私辄度人者，一人杖一百，二人加一等，罪止流三千里。 

　　疏议曰：私入道谓为道士、女冠、僧尼等，非是官度，而私入道及度之者，各杖一百。注云：若由家长，家长当罪；既罪家长，即私入道者不坐。已除贯者徒一年，及度之者亦徒一年。本贯主司谓私入道人所属州县官司及所住观寺三纲知情者，各与入道人及家长同罪。若犯法还俗，合出观寺，官人断讫，牒观寺知仍不还俗者；从私度法，断后陈诉，须着俗衣，仍被法服者，从私度法，科杖一百，即监临之官不依官法辄度人者，一人杖一百，二人加一等，罪止流三千里。若州、县官司所度人免课役，多者当条虽有罪多，所为重者，自从重论，并依上条妾增减出入课役科之。其官司私度人被度者，知私度情而受度者，为从坐；若不知私度情，而受度人，无罪。 

　　贼盗 

　　诸盗毁天尊像佛像者，徒三年。即道士、女冠盗毁天尊像，僧尼盗毁佛像者，加役流；真人菩萨各减一等。盗而供养者杖一百（盗毁不相须）。 

　　疏议曰：凡人或盗或毁天尊若佛像，各徒三年；道士、女冠盗毁天尊像，僧尼盗毁佛像者，各加役流。为其盗毁所事先圣形像，故加役流，不同俗人之法；真人菩萨各减一等。凡人盗毁，徒二年半；道士、女冠盗毁真人，僧尼盗毁菩萨，各徒三年。盗而供养者杖一百，谓非贪利将用供养者；但盗之与毁，各得徒流之坐，故注云：盗毁不相须。其非真人菩萨之像，盗毁余像者，若化生神王之类，当不应为从重。有赃入已者，即依凡盗法；若毁损功庸多者，计庸坐赃论，各令修立。其道士等盗毁佛像及菩萨，僧尼盗毁天尊，若真人，各依凡人之法。 

　　若女许嫁已定，归其夫；出养入道及娉妻未成者，不追坐（出养者从所养坐）；道士及妇人若部曲奴婢犯反逆者，止坐其身。 

　　疏议曰：入道谓为道士，女冠若僧尼（中略），道士及妇人称道士僧尼亦同。 

　　（一○）僧道会典之例规 

　　凡民有出家为僧道者，置首领以约束之，在京师者曰僧录司，左右善世二人（正六品）、阐教二人（从六品）、讲经二人（正八品）、觉义二人（从八品）；曰道录司，左右正一二人（正六品）、演法二人（从六品）、至灵二人（正八品）、至义二人（从八品）、由部选择移吏部补授。在直省者，府曰僧纲道纪；州曰僧正道正；县曰僧会道会（均未入流）、府二人、州县各一人，由直省咨部给剳，均择其朴谨者为之，仍服方外衣冠，不得与职官并列。 

　　僧道不守规例者，听所司究治；若所犯事涉军民，听有司讯鞫；有作奸犯科者，论如法编管为民。 

　　僧尼受戒者给度牒，道士、女冠给执照，年逾四十许授徒一人，以牒照相传。若僧未受戒及道有室者不得授徒，牒照止其身，送部汇销。 

　　寺观以僧道为庙祝，有远方僧道投止，验无牒照，即报所司讯究；私留者论。妇女人庙游观，庙祝不禁拒者，罪与本人同。 

　　僧道不得于市肆诵经托钵，陈说因果，敛聚金钱；违者惩责。游手顽民托名方外，或指称仙佛，谬许前知，以惑民听者，从重治之。若创立无为、白莲、焚番、闻番、混元、龙元、洪阳、圆通、大乘等教，诱致愚民，男女扰杂，击鼓鸣金，迎神赛会者，论如律，步军统领五城司坊及直省守土官严行禁止。 

　　（一一）僧道犯罪之律例 

　　户律户役、私创庵院及私度僧道 

　　凡寺观庵院除现在处所（先年额设）外，不许私自创建增置；违者杖一百，僧道还俗，发边远充军，尼僧、女冠入官为奴（地基材料入官）。若僧道不给度牒私自簪剃者，杖八十；若由家长，家长当罪；寺观住持及受业师私度者，与同罪，并还俗（入籍当差）。 

　　（批注）寺观庵院徒耗民财，除先年所建现在者不禁外，原无者不许创建，原有者不许增置；违者杖一百，僧道还俗充军，尼僧、女冠为奴。先为僧道，已脱户籍，故必还俗注籍，然后发遣。一为僧道，即无户籍，既免差役，并无稽查，故必于礼部请给度牒乃许簪剃；若不给度牒，僧人私剃，道人私簪者，杖八十；若由家长簪剃，罪坐家长；寺观住持僧道及受业师擅与私度者，与同罪，其尼僧、女冠收赎，与住持僧道及簪剃之人并退俗。 

　　（辑注）僧道事皆载礼律，此条为僧道无户籍差役而设。僧道得免丁差，僧道多则户口少，自然之势。此辈不耕不业，衣食于民，又岂可听其创建以耗民财，任其簪剃以虚户口耶！故特禁之，而于创建尤严，以枉费之重而引诱之多也。 

　　集注：创建者昔无而今有；增置者于所原有外增置，如下院之类。若官与军民创建，依工律非法营造科罪；二僧共建，以首从论。 

　　（汇纂）以造意为首，随从者减一等。 

　　若师徒共建，应依家人共犯（汇纂）。一家人共犯，止坐尊长；若尊长年八十以上笃疾，于次尊长坐之。 

　　僧道还俗而后充军者，以原藉无名，后有逃亡恐无从勾捕耳！ 

　　条例 

　　民间子弟户内不及三丁或在十六以上而出家者，俱枷号一个月，并罪坐所由。僧道宜及住持知而不举者，各罢职还俗。 

　　带发僧人勒令还俗外，来者驱逐回籍，俱责令编管为民（乾隆三十二年例）。 

　　僧道犯罪该还俗者，查发各原籍安插；若仍于原寺观、庵、院或他寺、观、庵、院潜住者，并枷号一个月，照旧还俗；其僧道官及住持知而不举者，照违令律治罪。 

　　民间有愿创造寺观神祠者，呈明该督抚具题奉旨，方许营建；若不俟题请，擅行兴造者，依违制律论。 

　　愚民创建庙宇，地方官不行察禁，反给告示者，罚俸一年。现在应付火居等项僧道，不准滥受生徒，其年逾四十者方准招徒一人；若所招之人无罪犯而病故者，准其另招一人为徒。如有年未四十即行招受，及招受不止一人者，照违令律笞五十。若招受之人身犯奸盗重罪，伊师亦不准再行续招；其有复行续招者，亦照违令律治罪；僧道官容隐者，罪同。地方官不行查明，交部照例议处，所招生徒俱勒令还俗。停止补给僧道牃煦，其僧纲道纪缺出，地方官查明僧道中之实在焚修戒法严明者，给报上司咨部给照充补（乾隆三十九年例）。 

　　嗣后京师暨各直省僧道，有犯奸脏窃盗以及违例收徒之案，其该管僧道官但失察不行举报者，即加斥革，以重职守（嘉庆十七年八月初二日准吏部咨）。 

　　（礼部则例）直省僧道、阴阳学、医学等官缺出，令该地方官拣选，出结具详督抚咨部补放给札；悬缺半年以上不行选补者，查明揭参。如僧道官犯事，将出结原官交部察议。 

　　僧纲道犯等官悬缺末补者，即行选充；如有数月及半年以上悬缺者，查明揭参。又僧道犯事，查明结送原官察核（乾隆四十一年条例）。 

　　僧道如有为匪不法等事，责令僧纲道纪等司随时察报；倘胆徇故纵，别经发觉犯系逆案者，将该管僧纲道纪照知情故纵逆犯本律，分别已行未行定罪；若止失于觉察者，照不应重律杖八十。 

　　凡僧道停止给发度牒，其从前领过牒照各僧道，遇有事故仍将原领牒照追出，于岁府汇缴。至选充僧纲道纪，令地方官查明僧道中之实在焚修戒法严明者，具结呈报上司，咨部结照补充；如僧道官犯事，将结送官，交部察议。 

　　如无戒僧及清微灵宝道士可充补僧官、道官者，准以曾受戒之应付僧及住庙焚修之全真道士报部充补（乾隆三十五年例）。僧道官犯事，将保送之地方官，罚俸一年。 

　　大明条例曰：凡汉人出家习学番教，不拘军民曾否关给度牒，俱回发原籍各该军卫有司当差，若汉人诈称番人者，发边卫充军。 

　　户律婚姻、僧道娶妻 

　　凡僧道娶妻妾，杖八十还俗，女家（主婚人）同罪离异（财礼入官），寺观住持知情与同罪（以因人连累，不在还俗之限）；不知者不坐。若僧道假托亲属或僮仆为名求娶，而僧道自占者，以奸论（以僧道犯奸加凡人和奸罪二等论，妇女还亲财礼入官，系强者以强奸论）。 

　　（批注）僧道不应娶妻妾，女家不应嫁与僧道，住持不应纵容其僧，故俱同杖八十之罪。其女离异归宗，娶者既已不守戒律，不当仍为僧道，勒令还俗；住持止是知情，非本身自犯，故注曰：不在还俗之限，不知者不坐。 

　　刑律斗殴、殴受业师 
</div>
    <div class="pagination">
<a href="台湾私法人事编_page28.html">上一页</a><span>...</span><a href="台湾私法人事编_page24.html">24</a><a href="台湾私法人事编_page25.html">25</a><a href="台湾私法人事编_page26.html">26</a><a href="台湾私法人事编_page27.html">27</a><a href="台湾私法人事编_page28.html">28</a><span class="current-page">29</span><a href="台湾私法人事编_page30.html">30</a><a href="台湾私法人事编_page31.html">31</a><a href="台湾私法人事编_page32.html">32</a><a href="台湾私法人事编_page33.html">33</a><a href="台湾私法人事编_page34.html">34</a><span>...</span><a href="台湾私法人事编_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
