<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 94 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 94 页/共 505 页</h1>
    <div class="content">○又谕、吴棠奏、江南官军。入东剿匪。攻克钟阳贼垒。并遵查黄开榜等撤队情形各等语。山东幅匪。麕聚郯城县境之长城徐家芦塘等圩。李城夥党。在各圩暂住装旗。经黄国瑞派参将张从龙等、攻破徐家贼圩。现攻长城贼圩未下。著谭廷襄、吴棠、饬令黄国瑞迅筹攻拔。以便节节进剿。与沂州同知奎芳等队。联络一气。投诚之芦塘徐家桥孤宅等圩。并著妥为安插。毋令再生反侧。黄开榜将钟阳贼圩焚毁。孙疃匪势已孤。著吴棠饬令黄开榜直捣孙疃老巢。以期迅歼丑类。黄开榜等追剿李城股匪。撤队情形。是否张得魁等擅回宿营。抑系黄开榜无故调回。著吴棠于查明后据实奏参。正在寄谕闲。据谭廷襄奏、捻棍各匪。被剿窜向东北。现饬追击。并张锡珠窜扰临清等处各摺片。兰山地面。南有黄国瑞一军。北有德楞额、富和两军。该匪本已无路可窜。乃德楞额等忽回峄县。以致该匪乘隙奔突。直偪沂州郡城。该革员等贻误事机。实堪痛恨。德楞额、富和、现仍前赴兰山。著谭廷襄饬令赶紧进攻。傥再迁延不进。必治德楞额等以应得之罪。窜回山东之匪。是否系张锡珠一股蔓延。抑系另股托名。著谭廷襄查明具奏。又据文煜奏、宋景诗现愿投营杀贼立功。请给假十日回家。即行来营等语。著谭廷襄于宋景诗回东后。妥为驾驭。毋令投入匪股。再生事端。山东贼势充斥。阎敬铭到任。尚需时日。谭廷襄务当督饬各军。认真剿办。傥因循贻误。坐失机宜。则文煜等可为前车之鉴。懔之。莘县另股匪徒。是否即张玉怀等潜行窜往。抑与该处另股之匪。相为句串。著谭廷襄即饬常存等赶紧歼除。并将贼情据实查奏。毋许稍涉欺饰。其馆陶河口。仍饬所属严行防范。将此由六百里各谕令知之。　　

○调两广总督刘长佑为直隶总督。未到任前。以兵部左侍郎崇厚署理。　　

○以都察院左副都御史晏端书署两广总督。　　

○调山西按察使王榕吉为直隶按察使。以山东盐运使钟秀为山西按察使。　　

○命署直隶提督宝山驰赴直隶山东交界地方接办防务。　　

○予直隶冀州阵亡生员刘椿寿等二十四名赏恤加等。　　

○乙巳。上以□山戊不□暮祫祭太庙。前期亲诣行礼。　　

○遣官祭太庙中殿。后殿。　　

○谕议政王军机大臣等、有人奏、顺天保定县知县姜璇居官不谨。声名狼藉。胪列各款。请撤任查办等语。州县为亲民之官。岂容此等贪劣之员。朘削民生。著万青藜、林寿图、崇厚、将该员撤任。按照所参各款。确切查明。据实参奏。毋稍徇庇。原摺著钞给阅看。将此各谕令知之。寻奏、遵查姜旋居官不谨。致滋物议属实。应即革职。从之。　　

○以户部右侍郎董恂署办理三口通商事务大臣。　　

○以黑龙江副管乌勒兴阿为正白旗汉军副都统。　　

○朝鲜国王李＜?曰亠廾＞遣使表贡方物。赏赉如例。　　

○展缓湖北汉阳、汉川、黄陂、沔阳、钟祥、京山、潜江、天门、江陵、公安、石首、监利、松滋、枝江、荆门、武昌、嘉鱼、黄梅、孝感、江夏、二十州县。暨武昌卫被水地方新旧额赋有差。　　

○丙午。祫祭太庙。遣恭亲王奕?恭代行礼。　　

○遣官祭。永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭文宗显皇帝孝德显皇后暂安寝殿。　　

○遣官祭端慧皇太子园寝。　　

○遣官祭太□山戊不□之神。　　

○以神灵默佑。颁陕西淳化县关帝庙扁额。曰显佑绥疆。城隍庙扁额。曰神功助顺。　　

○谕议政王军机大臣等、崇厚奏、驰抵景州。筹办大概情形。并查办王恩第各摺片。景州故城一带。既有李同文等勇练巡防。所有春霖统带马步兵八百余名。即著该署督带同前往。以厚兵力。宋景诗屡降屡叛。狼子野心。因此时兵力不敷分布。暂事羁縻。昨据文煜奏称情愿投营。恐不足恃。该署督既经拟令徐廷楷相机办理。即著责成该镇确探踪迹。妥速筹办。王恩第通贼情形。该署督既称事皆有因。即著严讯确情。按律惩办。所带兵勇。分别严加管束。免致滋生事端。遮克敦布被参各款。并李鸿埙把持营务欺蒙各节。均著确切查明。据实覆奏。将此由五百里谕令知之。　　

○又谕、都兴阿奏、查明九洑洲等处情形。并各路军情。分别水陆防剿一摺。九洑洲地处险要。贼匪拒守甚密。当此冬令水涸之时。含和如未克复。水陆均难进剿。李世忠既尚肯出力。仍著责成该提督防剿。前据李鸿章奏称、官军约会投诚匪众。克复福山要口。江胜海乘势砍杀小头目数十名。是江胜海颇知顺逆。此次都兴阿奏称、拟派总兵李起高乘胜进图江阴。而副将魏麟彪等行至谢家桥遇贼。鏖战之际。忽见已投诚之卡墙。突插黄旗。心知有变。随战随退。探闻江胜海已在谢家桥复投入苏逆股内等语。福山海口。与上海声息隔绝。原难保其毫无反覆。第江胜海才杀贼投诚。何以忽又投入贼内。是否江胜海性情反覆。确有其事。抑或魏麟彪等惮于攻剿。随意捏报。李鸿章已派鞫耀乾驶泊徐六泾口。该处是否仍为贼踞。著都兴阿、富明阿、李鸿章、查明分晰具奏。都兴阿所称江阴添贼甚重。该将军既饬吴全美派拨师船下驶。刘成忠步队。驻扎靖江泰兴一带。著即饬令实力扼堵毋任逆踪偷渡。至上游官军。连获胜仗。逆匪大半退踞和州。则含巢谅已克复。此股逆匪。势必仍回江南。但恐侵轶扬防。都兴阿等尤当随时留意。皖北连日战胜各情。著曾国藩详细具奏。以慰廑念。将此由六百里各谕令知之。寻曾国藩奏、查北岸水陆各营。于十二月初九日。在运漕上游击贼获胜。初十日。水师攻毁三汊河贼垒。陆军攻克运漕镇贼巢。十三日。毛有铭一军。在东关小胜。目下庐郡无为各城。西梁山裕溪口各隘。均有劲兵扼守。皖北或可无虞。报闻。　　

○又谕、英桂奏参已革外委郭亮等、私受宋景诗银两各情形。并请暂留藩司郑敦谨。及审明胜保眷口供词各摺片。郭亮疏防宋景诗抢渡。已难辞咎。复收受宋景诗银两。匿不禀报。实属胆大妄为。即照该抚所拟。发往新疆充当苦差。参将贾象占署荣河县知县陶汝霖、疏于防范。署郃阳县知县方鼎录、不能拦阻。在籍编修王凤翔、不许民船停泊东岸。均有应得之咎。著一并交部议处。嗣后如黄河西岸。仍有民船停泊。即著英桂督饬弁兵渡河。提泊东岸。如该船户违抗不遵。即一面知会该省地方官。一面将船只焚毁。毋得再有疏失。宋景诗现已驶回东省。德兴阿自应督率兵勇。速回防所。著英桂传谕该副都统认真防守。如再不知奋勉。致匪徒乘闲偷渡。定将该副都统从重治罪。不稍宽贷。防河文武员弁。悉归英桂统辖。该抚务当振刷精神。严饬各员实力巡察。并将在防兵勇。随时训练。以期一兵有一兵之用。傥敢有名无实。或再有疏虞。恐该抚不能当此重咎也。王榕吉已调直隶臬司。应即赴任。钟秀现在潞安一带防堵。晋阳省会。不可无大员经理。著照该抚所请。暂留郑敦谨在晋办事。一俟有人接替。即催令该藩司速赴陕省。胜保眷口。既据审明并无别情。著即解回本旗收管。其眷口所携赀财。并著严切追缴。解交多隆阿军营。分赏军士。德兴阿所带兵丁。入村抢掠。致酿人命。其平日法令不严。已可概见。此次必应从重惩办。以肃军律。岂可任其狡展推诿。著英桂责成德兴阿、将首要各犯迅即交出。分别治罪。并将约束不严之带兵各官。从严参办。毋稍宽纵。将此由六百里谕令知之。　　

○又谕、英桂奏、查参疏防宋景诗偷渡之将领地方等官。并请饬陕省。将沿河民船提泊东岸。以防回匪偷渡一摺。宋景诗道经郃阳荣河等县。何以一无盘诘拦阻。任其长驱。郭亮责任防河。胆敢受银不报。藉口武夫未能辨认劄文。殊属可恶。然恐受贿者尚不止郭亮一人。其余地方员弁。有无受贿私放情弊。著多隆阿、瑛棨、再行确查。严参惩办。不准瞻徇讳饰。并著严饬郃阳韩城等县。将沿河船只。一律提泊东岸。豫防回匪抢渡。至绅士王凤翔、因何不许民船停泊东岸。有无把持情弊。著多隆阿、瑛棨、查明参奏。并查明西岸如再有船只停泊。不遵地方官示谕。即著将船只全行焚毁。将此由五百里各谕令知之。　　

○调察哈尔牧群马二百匹。赴浙江军营备用。　　

○丁未。谕议政王军机大臣等、耆龄奏、贼援汤溪。迎剿获胜。及催调水陆援师进攻台湾各摺片。汤溪逆匪。久已穷蹙。知府康国器率部攻剿。虽因援贼众多。而旷日持久。蕞尔小城。尚未攻拔。其剿办未能得力。已可概见。且闻有纵勇滋扰各情。现在该督添募南康勇三千名。前往助剿。即著严饬在事员弁。迅速攻拔。毋再迁延。台湾军情。自斗六失陷。贼势愈炽。在事将弁。甚可痛恨。金厦铜山徵兵。既已抵台。吴鸿源等所部。岂可任意逗遛。著耆龄、徐宗干、严催该副将等即日渡台。将斗六先图克复。以解郡城之急。再行节节进剿。毋得徒托空言。日久无成。必将在事员弁。从严惩办。恐该督抚亦不能当此重咎也。将此由六百里各谕令知之。　　

○又谕、瑛棨奏、发逆聚攻兴安府镇两城。曹逆窜入甯陕厅境。偪近省垣一摺。陕省回匪。凶焰未戢。若再有发捻各匪。窜入腹地。省垣兵力无多。设有疏虞。大局何堪设想。多隆阿进攻王阁村等处回巢。一时尚难得手。自应先其所急。著即酌度机宜。或亲率将领。驰赴子午谷一带。截击曹逆。驰解兴安之围。或酌调得力兵勇。由蓝田前进。交马德昭统带。堵截曹逆由甯陕窜走子午谷之路。均由该将军斟酌办理。当此陕事孔棘。多隆阿务须通筹熟计。力拯危局。毋得稍涉大意。贻误事机。据瑛棨奏、省城四面皆贼。每门防兵仅千余名。尚觉单薄。并著多隆阿妥筹兼顾。以副委任。前因发逆窜偪平利。节经谕令官文、严树森、督饬梁作楫等越境截剿。何以该匪围扑兴安。该道员等并未派一旅之师。前去援应。实属不知缓急。前此发逆窜入楚境。官文、严树森屡次归咎豫省以邻为壑。岂可自蹈郑元善覆辙。著即严饬梁作楫等。迅即督率楚师。绕出贼前。遏其北窜。一面会合兴安现有兵勇。力解城围。毋得稍分畛域。致干重谴。川省东北两路。业已肃清。该省兵力有余。足敷调拨。著骆秉章速派知兵大员。移得胜之师。驰赴汉中一带。将曹逆股匪。克日歼除。毋许迟误。瑛棨另片奏、泾阳县城。初经收复。四面贼卡林立等语。著多隆阿速饬雷正绾相机剿洗。正在寄谕闲。据多隆阿奏、遵查毛震寿办理陕南军务。虽日久无功。尚可敷衍。不至蔓延为害。所有该藩司被参各款。请暂缓查办等语。多隆阿因毛震寿现在带兵。必须遴派得力大员。前往接替。方可一一确查。自系为慎重军务起见。第当此贼氛甚炽。汉南军情。倍形吃重。仍著多隆阿严密访查。如毛震寿委实不能得力。即派员接统其众。一面将该藩司撤任查办。毋稍姑容。致滋贻误。将此由六百里加紧各谕令知之。　　

○又谕、李鸿章等奏、法国勒伯勒东炮伤阵亡。请旨优恤。并暂派达耳第福接统甯军。及派常胜军赴常昭协守各摺片。勒伯勒东以外国兵官。权受中国职任。效命尽忠。自应优予恩恤。著俟开正后降旨宣示。达耳第福、该抚素知其贪劣任性。现在暂行接统甯防。亦系一时权宜之计。李鸿章务当随时察看。如有滋扰各情。即行撤革。以防流弊。常昭与上海声息隔绝。恐其日久生变。李鸿章现派常胜军五百人前往助守。尚为妥协。惟太仓未复。则道多隔阂。该抚现派程学启等进扎。即著迅调常胜军克日会攻。以分贼势。惟该抚所奏各情。与都兴阿昨日所奏歧异。恐系魏麟彪等并未前往。任意捏报。都兴阿未及详查。据以入告。著李鸿章迅速查明。据实具奏。毋稍徇隐。将此由四百里谕令知之。　　

○复予江南军营故知府曾贞干祭葬世职。如二品官例。于死事地方暨原籍建立专祠。谥靖毅。　　

○是年。旌表孝子、江西等省王佩秀等三十六名。孝友、福建等省赖通照等五名。孝义、湖北胡国栋一名。孝妇、陕西等省刘士杰妻杨氏等二口。孝女、湖北程氏一口。烈妇、顺天等省冯显文妻崔氏等二十六口。烈女、陕西等省吴氏等二口。顺孙、湖北等省管华均等二十四名。义士、陕西等省温之朴等七名。守节合例、满洲护军噶尔桑阿妻张佳氏等九十七口。蒙古护军双喜妻王氏等五十七口。汉军养育兵长治妻李氏等四十二口。内务府披甲庆连妻王氏等十一口。各省驻防幼丁佛尔恭阿妻梁氏等六十六口。奉天等省张奎妻邱氏等六千六百九十九口。夫亡殉节、甘肃等省贾攀桂妻李氏等六口。未婚守志、江西等省方懋林聘妻黄氏等十四口。百□山戊不□寿民妇、四川等省陶华彩等十九名口。五世同堂、浙江等省何鹗等五十五家。均给银建坊如例。　　

○会计天下民数谷数。除江苏安徽福建云南广西浙江陕西未经册报外。直隶等省。通共大小男妇二万五千五百四十一万七千三百二十四名口。存仓米谷三百九十七万七千六百十五石二斗九升六勺。　　


大清穆宗继天开运受中居正保大定功圣智诚孝信敏恭宽毅皇帝实录卷之五十四　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。春正月。戊申朔。上诣奉先殿行礼。　　

○遣官祭太庙后殿。　　

○诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○是日。不御殿受贺。王大臣于乾清门外、众官暨朝鲜国使臣等于午门外行礼。　　

○实授吏部左侍郎张之万河南巡抚。　　

○擢江苏候补知府刘郇膏为按察使。　　

○以记名道万启琛为安徽按察使。　　

○己酉。上诣绥履殿问慈安皇太后安。平安室问慈禧皇太后安。至丙子皆如之。　　

○谕内阁、徐桐著授钟郡王读。　　

○谕议政王军机大臣等、崇厚奏、南宫紧急。调兵扼堵。并文煜奏击贼于胡贾村目寨各摺片。据奏崇厚于十二月二十九日。驰抵南宫县。催调后起春霖所带马步官兵。并咨令文煜飞拨马队兜剿。拟暂扎南宫县城。居中策应。请饬文煜所督兵勇。前截后追等语。合之文煜所报。贼于二十四五等日。由成安窜至邯郸。阑入县城。复即奔窜。二十六日。姜国仲、余承恩等、带领兵勇。迎至永年县北胡贾地方。击之获胜。并于是夜贼屯目寨。乘势掩击。贼由东北奔窜鸡泽一带等情形。是贼又由鸡泽一带。东北窜至南宫县境。崇厚自应飞催后路春霖所带之兵。迎头截击。并即檄催姜国仲、余承恩等兵勇。紧紧跟追。萨萨布带领马队京兵。于二十六七日已行抵顺德。文煜令由任城驰赴钜鹿。与姜国仲等南北两路夹攻。于地势军情是否悉协。成保此时应亦赶到。即著崇厚与之商同调度。四面兜围。无难乘我兵新锐。一鼓歼除。惟直东边界伏莽甚多。崇厚所奏南宫之贼。是否即系文煜所奏窜至鸡泽一股。抑系另股。著崇厚确切探明具奏。如股数不少。即须分兵剿办。应如何分布堵击之处。即与成保妥筹办理。崇厚务当懔遵前奉谕旨。实力图功。毋蹈瞻徇欺饰种种恶习。嗣后军前事宜。并著与成保联衔具奏。文煜摺片。均著发交崇厚阅看。将此由六百里谕令知之。　　

○调工部左侍郎单懋谦为吏部左侍郎。以大理寺卿曹毓瑛为工部左侍郎。　　

○以刑部左侍郎齐承彦署户部右侍郎管钱法堂事。吏部右侍郎孙葆元署管户部三库事。　　

○以光禄寺卿潘祖荫署宗人府府丞。　　

○展缓直隶开、东明、长垣、武清、蓟、东安、束鹿、安、任邱、青、静海、沧、南皮、盐山、晋、钜鹿、永年、邯郸、成安、广平、元城、大名、南乐、新丰、丰润、玉田、衡水、柏乡、甯晋、深、武强、饶阳、肥乡、鸡泽、磁、三十五州县被扰地方额赋有差。　　

○庚戌。高宗纯皇帝忌辰。遣官祭裕陵。　　

○谕内阁、御史孟传金奏、据署侍郎王发桂声称。前往同乡王姓宅内庆贺。见有一人陪坐。头戴蓝顶。身穿貂褂。查询旁人。知系前任安徽巡抚王植之门丁陈姓即陈小山等语。仆隶下人。分居卑贱。何以蓝顶貂裘。俨然与长官抗礼。殊骇听闻。著王发桂查明陈小山是否捐有官职。抑系冒充职官。交巡城御史照例办理。　　

○谕议政王军机大臣等、崇厚奏、贼扑南宫。旋即窜逸。谭廷襄奏、拟饬宋景诗赴淄川剿贼。并催德楞额等专剿南捻各摺片。直隶匪徒。纠众攻扑南宫县城。现虽窜逸。究未大受惩创。萨萨布已抵南宫。兴福等所带马步先后可到。成保所统马队。亦抵甯晋。谅即日可以到齐。但兵分力薄。此股匪徒。飘忽靡定。著崇厚晤商成保统筹全局。分途兜剿。趁此该署督初到之后。申明赏罚。一鼓作气。以期克日剿除。不得徒托空言。仍蹈文煜等覆辙。宋景诗所部。如无不法情事。准其调赴淄川助剿。以赎前愆。该前抚务饬在事员弁。严为防范。如再有反侧。惟谭廷襄是问。黄国瑞围攻长城。兵力已敷布置。德楞额、富和、自应恪遵前旨。追剿李城股匪。何以谭廷襄节次飞催。尚无跟踪覆信。是德楞额等有意迟延。不遵调度。挟从前被参之嫌。以纵贼为报复。如此居心。看来不能受朝廷保全之恩。著谭廷襄传旨严行申饬。如再不实力追剿。即著据实奏闻。候旨惩创。以肃军律。其长城匪众。并著严饬黄国瑞迅即歼除。张锡珠股匪。据谭廷襄奏称、尚在馆陶。其南宫等处匪徒。是否即系该匪党与。张玉怀究在何处。并著崇厚确切查明具奏。再本日据据孟传金奏、冀州牧丁学易性耽安逸。以致民团破败各等语。并著崇厚查明奏闻。其余该御史所陈剿贼各情。虽文理未能通畅。议论亦未见切实。惟崇厚初次权篆封疆。遇事尤应格外留心。厚摺著钞给阅看。如有可采择之处。亦不当以人废言也。将此由六百里各谕令知之。　　
</div>
    <div class="pagination">
<a href="清实录同治朝实录_page93.html">上一页</a><span>...</span><a href="清实录同治朝实录_page89.html">89</a><a href="清实录同治朝实录_page90.html">90</a><a href="清实录同治朝实录_page91.html">91</a><a href="清实录同治朝实录_page92.html">92</a><a href="清实录同治朝实录_page93.html">93</a><span class="current-page">94</span><a href="清实录同治朝实录_page95.html">95</a><a href="清实录同治朝实录_page96.html">96</a><a href="清实录同治朝实录_page97.html">97</a><a href="清实录同治朝实录_page98.html">98</a><a href="清实录同治朝实录_page99.html">99</a><span>...</span><a href="清实录同治朝实录_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
