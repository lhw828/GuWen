<!DOCTYPE html>
<html>
<head>
    <meta charset="UTF-8">
    <title>名山藏 - 第 57 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 57 页/共 112 页</h1>
    <div class="content">　　◆刑法记 

　　夏商周之盛其先皆巳得民数世乃始践天子之位行礼乐之事民知先王之德之厚而无争心治古之人亦颛愿朴侗易以任使故德教可以渐仁义可以孚后世皆自草昧间与英雄角而胜之前世之秽浊棼泯眯聋于耳目争心未忘虽有上圣之德民尚疑不信是以聪明神武之君宁使敬而不爱威而不德夫轻飔凉颷易以中人弱流颓波易以溺人肥肉厚酒易以死人故夫吏之敬我威我者正所以爱彼德彼呜呼其亦三代之衰乎曰以捄吾世也元以北虏谬居闰位堕先王之教摈中华之士正官长吏皆用胡人戎翟之性没贪儳兼以言语文字不晣不通一切政事倚办吏胥滋奸丛蠧货贿公行腥膻秽着贪墨之风不耻于大僚显寀而奸顽之民亦往往羯羠貙貐闾巷间高皇帝本淮右布衣幼苦孤贫长遭兵乱年二十四委身行伍者三年继而收揽英俊并驱羣雄劳心焦思虑防微近二十载用能翦除强敌统一海宇所以人之情伪无不尽知自平武昌以来即与羣臣议定律令损益更改不计遍数即位之初首颁大明令一百四十五条于天下次为直解使愚民尽知盖疏节阔目欲以简以严与天下共期无刑之化而物态多端律文不载比例繁多奸吏因得出入乃命儒臣四人与刑部官日讲唐律写二十条耴进止至洪武六年命刑部尚书鄮惟谦复位每成一扁辄以奏闻帝揭西庑之壁而亲裁之明年律成篇自凖于唐律条合六百有六可谓详矣而贪墨之吏奸顽之民尚未格心帝乃大召天下耆德高年之人礼于有司使得执贪吏擒奸民面奏奏实者加非常之诛于是有挑筋刴指刖足断手刑膑钩膓去势以止大忞府州卫所右廨左庙名曰皮场吏受赇至六十金者引入场中枭首剥皮更代之官设皮坐之造清淮楼令较尉下瞰城内有吹弹踘蹴赌博亡作务者捕置楼中仅许水饮游水逋赋之僧欿地埋躯以行铲头之会其它徙边实都垦田筑城自赎罪者不可胜计于是揭着文武臣民罪繇布于天下而大诰之篇出矣所以人心惴凛吏畏民驯其时征辟之十有司督趣如捕罪囚仕于朝者多诈死佯狂求解职事自非刚敏博达之士温恭毖畏之臣乌能胜其任而遇合乎然原高帝之意皆以革元人姑息之政洗故俗污染之非非为训于后王故其祖训首章特戒守成之君黥刺腓劓阉割之刑永不可用臣下不匡者磔身诛其家诚恐嗣君宫生内长人情真伪善恶未必灼然亡疑一时不当误伤良善也盖其末年更定吏户礼兵刑工分为六类折十二篇为二十九约六百六条为四百六十异日权宜法外之刑荡涤湔除与天下更始矣是以高皇帝虽昭威显辟诛杀大张而天命永眷人心不移延及建文余教未衰二三顽士投火愈烈挤渊弥厉若自附于不贰有终之臣天地神灵知高皇帝无淫威之意海内臣民谅其有德爱之实也列圣相承克遵成宪若成祖仁宣二宗命刑之意尤为谆切至孝宗十三年世宗二十九年及三十四年重加修增合三百八十五条斟酌损益益巳大备今皇帝复以万历十一年命刑部尚书潘李驯舒化先后参酌往时未尽可变通者二年成书奏御之日命纂入会典是又一朝之故不刊之实也今原高皇帝所以教民齐俗之心略举其意次其先后亦使播伯夷之廵由者有所考焉 
　　维洪武元年皇帝颁大明令于天下曰朕惟律命帝王治天下之法也令教于先律齐于后古者至简后世渐以繁多甚有不能通其义是启吏奸而陷民法朕甚闵之今所定律令芟繁就简直言其事庶人人易知而难犯书不云乎刑期无刑惟尔臣庶体予至意六年大明律成颁行天下维十八年十月朔皇帝大诰于文臣曰朕闻曩古君臣当天下大任闵生民涂岸立纲陈纪昭示天下为民造福同心同气感监后土皇天斯逝遐久育民功犹见见昔者元处华夏实非华夏之仪九十三年华风沦没彝道倾颓学士专猎于经书持心操节不恪于神人愆深旷海罪重巍山当犯之期弃市之尸未移母有格于非心呜呼斯朕无良亦惟染于夷风朕今大诰天下诸司其有墨于货酷虐于朕民朕罪穷于原惟世世守行帝若曰昔人臣得与君同游者其竭忠成全其君饮食梦寐未尝忘其政惟务为民造福拾君之失撙君之过补君之缺显祖宗于地丁欢父母于生前荣妻子于当时身名流芳千万载不磨粤若汉晋唐宋有贤人臣修职惟躬不倚于吏亦惟食天之禄安如磬石元主我中国风俗不同文墨不通诸务以吏为原朕今所任人往往袭前非政繇吏呜呼昔我中国先生国运虽去其教不迷天命有德惟因于旧人以治惟胡风迷于九十三年朕心竭言勯弗化诲呜呼艰哉帝若曰或有忠臣在职数观首领官吏有贤人用其贤又荐诸社稷不蔽曰惟古圣臣常常若曰朕命诸司往于官朕谕及数勿陷于身家今天下有司酷害民无端政繇吏为吏变为奸惟墨事觉身居于禁不能挟其货或有于他人贪墨如集潦守俸如汲井井不满不竭毋若邢部尚书时增减情罪毋若陕西官廉良敛于民毋若山西官贤宣贪无厌毋若户部侍郎桓匿于赋毋若御史敏怙于终是皆杀有司务在问民疾苦抚安良善罪治奸顽开州判汝霖刻民抵赃枭户部侍郎桓匿于赋株连天下以数万朕一丽于法非朕不分于玉石惟槩贪六部墨必布政司贿则拘布政司至诰斯赃必自府拘府至诘斯赃必自州拘州至诰斯赃必自县拘县至诘斯赃必自民呜呼君子见而政尤勤小人见而非用省凡我民毋交子官毋赃于私毋贿于免罪不贿免罪笞杖徒流罪贿免罪坐死笞凡我民毋匿于赋毋贿于有司有代人输赋匿赋为虚收重刑有以口舌说诱府州县鬻狱是致君子一时被其愚陷入于宪章重刑有有司之吏用贿脱罪人重刑帝若曰朕命诸司往于官助朕福朕民贤称名不朽去后几人如朕谕朕擒奸贪获无道置之刑或流窜或徒役笞杖死者且巳生者饰是非谩朋友诳乡曲乃曰予无罪惟刑暴呜呼恶人犯罪善者过误曹刑有畏伤肌肤者有畏死者贿于官吏官吏乃不畏伤肌肤乃不畏死死且悔则终不获生呜呼惟斯迷非民献君子不得免呜呼免斯滋惟难惟元季羣雄并争子女玉帛孰不先良骑美服孰不上酣歌作乐孰不快生离人父母妻子孰不为朕何不能惟不敢军中十有四年未尝妄将一妇女惟征武昌怒友谅妾其妾朕旋自疑不审色与豪智人监朕过朕不敢亦惟监于敢人朝兴暮败终不同其愚帝若曰布政司府州县官吏若非朝廷号令巧耴财害民者境内耆宿老人奏有清廉直干抚民得遂生者境内耆宿老人奏有若廉能官吏被不才官吏排陷不能明其公心境内耆宿老人奏呜呼若欲尽除民祸患无若耆宿年高有德人或百人或五六十人或三五百人或千余人岁终具境内官吏善恶奏呜呼耆民智人仿于朕言天下即岁其平章朕一时难知惟助朕维兹耆民人面奏于京者关毋辟帝若曰呜呼府官州官县官府吏州吏县吏一切诸司员人厥初实齐民未有不良人为官为吏乃为不良人乃至刑不治尔父母妻子曷不用大谏毋祸于而家呜呼风俗民未美未日月朕不责有司刑名失出失入惟神智有短长朕不责有司赋不足惟民顽朕不责有司朕责有司惟墨沦风惟贿不蔽罪惟盗虚田赋呜呼朕言过再惟监于皇天呜呼朕出是诰巳户户有予诰若犯罪减一等无加一等维十九年三月朢日皇帝再诰于臣民曰上古好闲无功造祸害民者少盖谓九州岛之田皆系于公法井以给民验丁以授田农无旷夫矣所以造食者多闲食者少井闾之间士农工技受田之日验能准业各有成效士农工技知稼穑之艰难所以农尽力于畎士为政以仁技艺专业无敢妄谬维时商出于农贾于农隙四业题名专务以三独商不专易于农隙此先王之教精则野无旷夫矣朕不才不能明我中国先王旧章愚夫愚妇效习夷风冺乱我彝伦攸叙是致筹非筹富非富康宁不自如好德鲜矣考终佥寡闻本古五刑而不治虽出五刑以诛之亦何惧焉朕皇皇宵昼思治穷源无乃旷夫多刁诈广致有五福不臻凶灾迭至殃吾民今朕复出是诰大播于寰中帝曰今再诰臣民之家父子有亲君臣有义夫妇有别长幼有序朋友有信非朕言惟明先王旧章吉哉不如朕言用集戒三而五至于七不悛高年英豪擒治于有司有司不受具在于律条帝若曰自造邦宫墨不终于考亦惟吏卒闲人不务生浸润说诱求生于害民民怨动天朕闻不遑处复诰与民约不从五刑备坐于家身民互知丁丑知务业某民丁几受农几受士几受工几受商几巳成士师未成士士非社学则县学则州府学以知士丁朝暮作息不出里以知农丁远行符引目近则邻里知其方巨归迟微归疾以知工丁巨微重轻远迩水陆明于引邻里知所向以知商丁朕愿民筹若恣肆冗杂民不得其死乃不寿惟朕罪诰出民验丁市村舍客辨验引目引目合辨重轻巨微贵贱毋有不伦托业以它为无物鬻引目故者引目未故无物鬻者坊厢村店捉治以游食重杀轻则黥以窜若不捉捉于他人主家邻里坐诰出速务生里邻告其父母妻子不务生拘之有司有司不受执之京母闲闲为盗闲为吏闲为隶惟间害犯之日里邻罪帝若曰惟古有司有大事非高年耆宿不备请决于公惟其德行多于闻有慈心官不明于知人吏贪耆宿皆先小人苟寿于高年党吏患民惟我有司崇向有德人维有德人速出赞襄朕有司礼维吏卒勿用良家子亦勿用市井民是不知农艰乃害民戒之哉毋为民害良心发于父母嘉言起于妻子善行询于兄弟吏卒之家父母兄弟妻子戒之哉帝若曰维吏隶持簿书有司榜告民民知其名额毋使在闲人得假托害民凡呼我民遣牌毋用隶三呼而不至乃用隶民至勿庸罪之姑庸询之恐民单夫只妻为生而远出或近妨于急如是非民罪若庸罪有司虐无赦有司官吏滥设的当人管干人干办人出入市村虎狼吾民的当人管干人干办人及有司官吏族有布政及府州县官皂隶下乡扰民杀有仓库闸坝诸司官擅离职事为乱政杀有粮长巧索诸纳户杀有逸教民为俏家则惟不知丁杀官用典吏囚人主文身不知其本末幽微杀帝若曰景古役于狱机秘而理焉阖狱情无露先王之治狱也使幽其情内外忧之囚体深远外而父母妻子不得而易见也内而囚心悬望欲语父母妻子不可得而易闻也呜呼良哉顿民之顽心迨囚获生归妻子谏父母兄长诫昔友劝皆诉狱之威发动其良心是用囹圄空今典狱人迷于财狱情泄教囚对狱具颠倒人囚鬻生离死乃不惧犯者用相继朕再诰主典人惟畏法毖狱呜呼民献君子保囚即保身囚无横死身无祸殃善言妥之寒温之暑凉之饮食节之疾病医之是谓机秘而理家其妥身子其昌朕重复诰民蒙于乱世多非罪死亦多有罪非法死呜呼父母妻子亲戚朋友惟诫典狱人于朕言阴隲博被于狱囚帝若曰呜呼朕驭宇内望一二岁与民曰治民不愍于凶朕设父母妻子心忧奸顽臣民一曙失其身父母老无养妻弱子稚艰衣食欷歔感伤于神人朕大刑于不念父母妻子人将儆心于念父母妻子人乃朝杀暮犯朕观刑尚惧乃未终半月犯未终二十日犯则难教难禁朕心忧无巳帝若曰呜呼惟好闲生事人假官府威虐吾在野民野民无知将谓朕法苛孰知其假威行虐刑此之徒人以为君暴宽此之徒法坏而纲弛人以为君昏惟君艰哉呜呼民非奸非顽非愚去古远矣为民之道迷繇相代之帝敷教不精朕不能古先哲王道所以多于刑呜呼人皆曰君养民朕观于宫室服食器用皆民供乃民养君古先哲王旧章明五刑弼五教使民知五常强不凌弱众不暴寡守在四夷天下大安是惟君养民维十九年十二月朢皇帝三诰于臣民曰朕为臣民不善往往造罪渊深备施五刑非一年矣奸顽未尝肻格于前心害良民君子无闲岁朕才踈德薄控驭之道竭矣矢诰于臣民良民君子欣然遵奉恶人不黜于前非乃疾觉良民君子知前诰之精微一心钦遵有所怙恃乃与奸恶辨一发而擒所以疾也然无籍之徒睯不畏死设心无知轻生易犯上累朕刑下灭身家又非一二人朕虑不忍乃续诰良民奉之如流巨恶之徒尚不然之中恶之徒欲悔不及既巳毒人盈于胸怀着于耳目矣终擒于善良朕观若是二诰良民君子坦然无忧伸于诸恶之上奸顽屈于下则实有益民朕复诰三敢有犯者比诰治之呜呼良民君子心言不在多凶顽不格心言亦不在多帝若曰朕夙夜思民不敢康求永其身命朕立法政惟允不良臣民百坏法乱政亦百杀其身惟自孼朕为上司轻虐所属有政但檄告建昌知县颐等因之倚朕命以稽朕为官苦民禁有司人下乡顽民四等因之倚朕诰以拒是皆杀帝若曰呜呼若父母子孕动夫妇喜免身得雄大喜雌亦喜子生百日见或笑寐中喜周踢擦葡匐时附物立喜冬防寒夏防虫不时防水火进士监生本道等三百六十四人不推鞠养情显扬丰奉厥父母数履于杀身朕朝夕训于朝儆于外吏予言如水人心如石尽丧父母劳呜呼隐哉朕为诸生多冲人学操政宥复宥今大愎不悛至三四朕不得不大诰天下汝则志学含聪明盍仿于前僚宁士若通政使蔡瑄左通政茹玮户部侍郎杨靖工部侍郎秦逵恪职称朕心予用使其家不繇不役有司吏卒无登门祖父母伯叔父老涉田园抚儿孙居市者恣所以邻里不相欺曷其不规摹乃不从朕命三犯四犯而杀身者三人二犯而诽谤杀身又三人姑戴罪职者三十人一犯戴罪者三百二十八人呜呼志人君子则将戒抑劝帝若曰常州府同知复春自下乡青州府知府希文征索临朐三县物物不出县官惟民财枷而递有司历诸州九用儆于有位帝若曰镇江男子栋等十八人谤言惑朕归持官府短长虐良民栋里甲不擒养恶殃一郡罚轝石城城有费空其家有不能存有逃死呜呼曷不依诰擒恶受赏为良民帝若曰镇江民茂实饮宿胡仕庸家领财中盐舍朕生杀予夺主投奸臣诛及出幼子前明州卫指挥贤私通惟庸刼倭舶放居倭惟庸私使男子旺借兵私归贤贤将辅人乱不宁于黔黎诛及出幼子贵溪县儒士伯启与其侄自断巨指异教非朕所化民枭苏州人材叔闰人材谟举儒不赴官匿身为主文居寰中不用于君外君教诛身没其家帝若曰守边军士有辟土开疆功犹永戍于荒今坐盗黥刺军于荒乃道亡送军人不畏受财解纵亦不揣功幸于守边军士犯至二三杀乃巳溧阳隶富教知县皋贪坏法自挟势持权民鲁上章朕遣人按治境内民士鲁等十三户递匿富持杖拒困追摄人是皆枭首没家凡三百七户呜呼同恶不除身家其两亡帝若曰朕税民三十一游徼庆率子弟暴征裔私磔子弟枭上元知县贞蔑鉴于前诛傲丁民着业令不宣德于下杀帝若曰舍身偃兵息民开疆赏不过二十万文上赏不过十袭绮而安庆业户隆交通户部侍郎易寝欺课钞三万九百九十四贯隆等尽治死上元江宁民二等一十四人暗出边湖胁商为强僧桾至死迁家于化外吏部郎中焕揭籍佥吏人故广选丁力家五千余先声致民赂杀礼部郎中色目人锡干没牲口官钞员外郎岩时秉读大诰锡故匿其书使不知杀江西民和卿险肤代人讼枭松阳民均育与民惟宗雠不自白告为惟宗名告其兄饮章嫁祸人磔帝若曰朕不知于有司使境内高年有德耆民奏胶州官达可长子官才新安官玘建昌官颐恣贪有奸状耆人同恶抵欺奏任为贤人杀迁家于化外乐安知县行私贿于朋友计毒上变民添用匿上变情磔丹徒丞荣中应天府吏毅等六人受均工人赃五百七十五贯解纵千二百六十五人勇贪不畏死朕命断指复事曰庶悔身尚及荣中复匿先漏工名别勾役骚竻数百家枭御史志仁御史士良理于淮与卫官猎饮作色荒诬善扰民容留里长七等干请自富厚朕左右福买吉言磔御史哲御史辉御史萧御史卓放纷于刑狱廷辱于都御史徽教囚绍三告诬都御史徽受赂药死证左人亡验磔粮长时杰等百六十人揽赋买虚收朕命户部清其原时杰等见奸杀帝若曰前后三诰朕臣民家藏人诵为鉴戒不遵迁化外维二十年十二月皇帝大诰于武臣曰维尔内外管军官吏上坏朝廷法度下苦小军略不有哀念心厉虐不如其家畜如今军官衣食爵禄皆从军身得小军一似自爨釜一似自仓粟一似自庄田军官厉于小军则非有人心亦不如禽兽心若比于草木亦不如草木知春秋总兵官守卫指挥千百户镇抚旗首厉于小军则是自破釜自露积不囷仓自田荒不治不有天灾必有人祸灾祸应则有迟有疾我日二朝劝语不知数若文若武少逊多逆及犯之日多怨于君父君诽谤用是大邢诽谤人亦有不诽谤甘受贬为军或二三年或五七年或十数年得召还无几何时厉军甚前日我迈于年我训尔口干气不续尚不觉我训备载于书家与一我言甚易知尔父母则教诫尔有兄弟妻子辄生仁义心则将小军所衣服所饮食所居卑湫室念于心设身自处于小军备佷辛其庸能受若实不能受尔父母妻子兄弟其有不发仁慈心相教诫我迈于年多于阅历备尝我曾为小军备知于艰难比况费于言尔顽贪不畏死听言若无言今难教难化矧其能善后今家见予诰父母妻子兄弟朋友曷不大劝诫发仁心亦有父母妻子兄弟无一发仁心佥害人我已杀我言甚易知径质叙尔复厉小军即同于再犯难诿不见书不省于书言予与尔造福除灾尔则不听不信幼子童孙不记于朕言犯之日备询幼子童孙于书不能举其辞无长幼罚维三十年五月皇帝又诰于天下曰朕有天下仿古为治明礼以导民定律以绳顽行之巳久奈何犯者相继繇是出五刑酷法治之欲民畏不犯爰作大诰示民使知趋避又有年矣然法在有司民不周闻特敕六部都察院撮诰要略附载律中自以往但依律诰二书议罪其它榜文禁例一切革去使中外臣民有所遵守于是大诰与律兼行于天子云凡刑五服以定之九族以齐之六亲以别之五刑以用之七具以差之十恶以诛之六赃以等之八议以贷之五则以赎之斩衰三年齐衰三年杖期不杖期大功小功缌麻是谓五服自高祖至于玄孙上治旁治是谓九族妻为夫族服妾为家长族服出嫁女为本宗服为外亲服为妻亲服为三父八母服是谓六亲笞杖徒流死笞刑五一十至五十杖刑五六十至百徒刑五一年至三年流刑三二千里至三千里死刑二绞斩是谓五邢笞杖讯杖枷杻铁索镣是谓七具谋反谋大逆谋叛恶逆不道大不敬不孝不睦不义内是是谓十恶监守盗赃窃盗赃枉法赃不枉法赃坐赃是谓六赃议亲议故议功议贤议能议勤议贵议宾是谓八议应工赎输囚粮赎输灰赎输砖赎输水及炭赎是谓五则凡犯死罪非常赦所不原而祖父父父母老无养者得奏闻耴上裁犯徒流者得赎存留养亲教民孝也凡同居若大功以上及外祖父母外孙妻之父母女婿若孙之妇夫之兄弟及兄弟妻有罪得相为容隐奴婢工人为家长隐者皆勿论泄其事致罪人匿者亦不坐教民睦也民七十以上十五以下及废疾犯流以下得赎八十以上十岁以下及老疾犯杀人党死者奏闻耴上裁盗及伤人者得赎余皆勿论九十以上七岁以下虽有死罪不刑教民养老慈幼矜不成人也犯罪未发而自首者免其罪轻罪发笕因首重罪者免其重罪与民悔也犯罪时未老疾事发时老疾者以老疾论犯罪时幼小事发时长大以幼小论从民可哀怜也二罪具发论其重者若一罪巳决余罪后发者等勿论重者并计前罪以充后数示民轻省也其本应罪重而犯时不知者以轻论其本应轻者听从本法悯民疑也罪得减等二死三流同归一减开民生也故夫刑也者教也刑也者养也君子奉焉以比凖绳是孔孟之训而曾史之行心小人畏焉以比水火是唐虞之风而成康之俗也君子以养德性小人以养肌肤小人以养其家身君子以养其国俗王者以养其天下故刑之制也仁之至义之尽也 
　　郎曰臣尝备员西曹知国家用刑之慎也凡狱司正听之司寇又听之以报廷尉廷尉听之然后奏闻命系之日与良岁与衣疾病与医药霜既降乃命列卿大会于朝参无郄者刑之歼厥尤辜岁五六月诏大司寇谳列矜疑二端出死适戍卒五岁又大谳出之适戍卒乃命曹郎分谳郡国亦出之适戍卒是以国家岁断死省于前代二百年闲乳虎苍鹰之吏不得久于其官比者大司寇孙丕扬上言请陛下广虞舜病诸之意师武王不忘之心岁郡国狱都御史得与御史参听矜疑如京师故事天子可其奏于是郡国之狱与畿辅等顾国初着令岁终课吏法律不通至三适者左迁今郡国州县之官皆新进甲科初离占■〈亻毕〉鲜详竹鼎之意而监司诸道多器人应对颜色间折狱佞良少所核戒囹圄多淹坐此弊也至于畿辅亦略可言锦衣卫镇抚司专主诘问奉旨对簿之人兼得缉访辇毂下奸私无佐讦者名曰天子诏狱岁岁上功兵部捕获多者为右职至有起身小较超阶勋臣是以每每阴阳上意影响人罪以邀爵秩囚不胜榜录延喘甘承且访捕所及家资若洗甚至并其同室之有席卷以去故京师被访之家称为刬言若刬刮无余然者威挟于近贵也夫惟天子罢省斯狱付三尺于贤司寇则几焉 

　　书何先生刑法记后 

　　○书何先生刑法记后 

　　记称帝曰者六篇初为大明令为三诰次诰武臣后诘天下使遵律诰为定中有称若曰者窃耴尚书王若曰之义也琰得受此篇三十年矣释褐后先正以读律劝又闻两京在官胥史开律馆讲究意谓既遵成宪复多讲习当无谬戾巳庚之际持斧黔中目见辕门间有千百公行杀越事随缉造谋以付臬司臬司董引军人陈言律为宽纵地呜呼　　　圣祖制刑虽首惩官墨至如镇江男子楝茂实溧阳隶富江西民和卿等皆持官府短长通私盐险卢代讼者也又如胶州长子新安建昌之耆人皆同恶抵欺奏任者也或杀或枭毫不曲贷其非苛责绅并而纵弛豺虎亦明矣至若锦衣缉访之狱当　先生西署时巳忧其渐乃今数年来见其繁未见其省推求比附间得尽如律诰哉尽有争心以征于书犹云薄德今之致君尧舜者尚当深味律诰之指归则斯篇何可旦夕离也后学苏琰附记 

　　名山藏卷之四十八 

　　●名山藏卷之四十九 

　　河漕记 

　　◆河漕记 

　　地之为势不满东南海水周地四维北海最远东夷女直为黑水鞨靺之后国有长白山其巅有潭周八十里南流至辽东朝鲜为鸭绿江南入于海北流为女直混同江经金会宁府达五国城头北东入海西夷黑水出汉张掖郡鸡山今甘州南至墎煌今肃过三危界梁雍二州之间程子以为即西珥河与汉志叶榆泽相贯汉武开滇巂今云南为滇池其地古有黑水旧祠而知之水颠流入蜀注海故名滇池中原之水黄河出西番朵甘卫西直四川马湖蛮部正西三千余里去云南丽江西北千五百里有水涌地泓方七八十里高瞰若星列且云星宿海也汇为二大泽复潴曰哈刺海东出曰赤宾河合忽兰也里未二河东北流经昆仑山南为九度河水清骑可涉贯山中行西戎都会为细黄河水流已浊绕昆仑山南折而东流合乞里马出河复绕昆仑北自贵德西宁境至积石经陕西之河州合洮河东北流至兰州始入中国又东北出沙漠经三受降城东胜诸州又折而东南入冀州今山西境凡九千余里其来最远盖元学蒲察笃实之所穷也禹治水时河从积石东北而南计三千里至龙门为西河冀州吕梁山石势崇竦其流激震禹从吕梁北凿龙门以杀水势乃因其性而导之又南而至华阴自南而东至底柱今河南陕州之三门山也又东经孟津过洛汭今巩至于大伾今大名浚县临河之山也北过洚水今真定冀州北枯降渠至于大陆属中山今真定刑赵深三州地也北分其势播为九河复聚为逆河盖迎之以入于海简洁一水先儒悞分为二其一则河之经流也徒骇等河故道皆在河间沧州南皮东光庆云献县山东平原海丰繇宁津吴桥南皮诸处直达东海周定王五年河徙砱砾始失故道汉文帝时决酸枣东溃金堤在今河南延津荣阳诸县至于大名清丰武帝时溢平原今德州也徙顿丘今清丰县也又决濮阳瓠子口今开州界也注巨野今济宁州即犬野也始通淮泗元帝时决馆陶今临清也又决清河灵鸣犊口今高唐州也成帝时决东郡金堤决平原溢渤河清河信都渤河清河高唐州一带信都今冀州界唐玄宗时决愽州溢魏州□□愽州今东昌魏州今大名也五代时决郓州愽之杨刘滑之鱼池郓州今郓城县杨刘今东阿县也□□时决东平之竹村开封之阳武大名之灵河澶渊太宗时决温县荣泽顿丘泛于澶濮曹济诸州东南流至彭城界今徐州也入于淮此河入淮之始也真宗时决郓及武定寻溢滑澶濮曹郓诸州邑浮于徐济而东入淮仁宗时决开州馆陶神宗时决冀州枣强大名州邑一合南清河以入淮一合北清河以入海南渡后河上流诸郡为金所据金受河患焉其亡也始自开封北卫州决而涡河今寿亳蒙城怀远闲也元时决卫辉之新乡开封之阳武杞县之蒲口荣泽之塔海庄归德封丘诸界当时九河逆河故道久巳沦入于海□□□□□马颊河在今平原形存沙渠遗迹而已大伾之北不行矣雍州之水自西近塞内玉门关至兰州北东至华阴皆黄河绕带又有弱渭泾汭漆沮澧诸水弱水出吐谷浑界穷石山自张掖郡删丹县西至合黎山与张掖河合余波入于流沙泾出平凉府岍头山经西安府邠州泾阳至冯翊阳陵县今高陵入渭渭出渭源县鸟鼠山西北谷流入咸阳南至华阴入河汭出陇州弦蒲薮入泾漆出扶风古漆县北经同官至耀州南合沮沮自坊州升平县北子午岭今宜君县也出富平县合漆澧出扶风鄠县终南山亦东至咸阳俱会同入于河冀州之水黄河自陕西西北来经古蒲汾平间又有汾衡漳恒卫沁诸水汾出静乐县太岳即霍山也至灵石县东入河漳水二一出沾县大黾谷今乐平县名清漳一出长子县发鸠山今潞安也名浊漳即衡水也俱东北流至阜城东光县入海恒水出曲阳县东入滱水至高阳县入易水西南流至行唐县东流入滋水南流入衡水衡出灵寿县东入滹沱河恒水在陕西者出吐谷浑界入临洮因名洮水入于黄河在真定者出辉县滱水出浑源州恒山南流入定州至高阳合易水易山代州经易州安州至高阳下与曹徐滋沙诸河合至雄县南为瓦济河过直沽入海滋出大同府之灵丘县回山经真保之行唐无极深泽诸县东南流滹沱河出鴈门代州东流从真定至东鹿深州青县合辉县之卫河俱入海幽并州之水曰玉河漕道也曰卢沟河漕道也曰白河漕道也曰沁水漕道也皆入于海豫州之水黄河自山西蒲州平陆入境经阌乡灵宝陕渑池新安济源孟津孟巩温汜水武涉河阴原武荣泽武阳中牟祥符尉氏陈留通许杞太康睢宁归德诸州县至亳县合马肠河城西北比合涡河其支流有四大槩交错于祥符尉氏扶沟商水项城通许太康与寿州朱仙镇之间或溢兖州出沛或合涡河入淮又有伊洛瀍涧荣波孟猪济卫淮诸水伊出卢氏县东南入洛洛出陕西领山亦经洛阳县瀍出洛阳谷城山涧出渑池白石山经新安县皆会于洛合流至巩县入河济即沇水漕道也出济源县王屋山历虢公台至温县入河复出其南溢而为荣即荣泽也东出于陶丘之北今馆陶县也又东至菏乞已涸曹州也东北会于汶今汶上县也又北东入于海波为洛水别流孟猪在虞城西北济之别流卫漕道也淮漕道也北入于海又有漯泺雷夏灉沮汶泗淄灉漯出长山县长白山西北流经章丘新城诸界泺出历城县入济雷夏泽在雷泽县灉沮二水之别流自陈留浚仪阴沟至蒙为灉东入于泗泗漕道也出泗水县陪尾山又出巨野受泲水下流于睢即汝水汶漕道也淄水出莱芜县原山达临淄东至寿光灉水出琅琊郡今诸城县经高密昌邑鸡县东北俱入海荆州之水其泽薮曰云梦又有江汉川九江沱濳江水发源于四川之梁州岷山青城诸山之阳出茂州汶川县东别为沱经叙泸重夔入瞿峡过巫山出夷陵州荆州至于东陵今巴陵县合洞庭过汉阳府合汉水至黄州九江二府合彭蠡今鄱阳湖口也经安庆州池太平应天诸府仪真通州入海汉出陕西汉中嶓山之下始为氐道县东源漾水东至武都为汉过武东中州今武当也为沧浪之水过三澨郢也今为承天庥至于大别山今汉阳也入江经黄州九江合鄱湖诸水同趋海沅辰渐元叙酉澧资湘九水是曰九江皆合于洞庭过巴陵合川水入武昌合汉水东南下入杨子江冲北岸甚急与江水俱入海扬州之水北至于淮东南至于海东合江西江东诸水经南赣汀吉合衡永长沙别派入袁州出临江会赣水入洪都合瑞洪所聚饶抚信浙之诸水于鄱阳今九江府盖名其入隙处与前江汉诸水同趋建康今南京也盖诸方水道所凑东南合苏松常三郡水汇而为震泽在吴县南五十里又吐纳常之宜兴江阴镇之金坛百渎西来众水而下溢为三江吴江界于吴松江震泽之间去吴松江七十里分东北流者为娄江东南流者为东江皆自靖江太仓东北入海北为江北通泰至海门县而入海所谓江汉朝宗者也禹时江淮未通赋不及于海至吴夫差与晋会盟黄池始开苏之刊沟今运道也自常之孟渎镇之京口以通于江自扬之仪真亦开沟以通于淮隋因广之今贡赋皆自江淮达京师也广西之水一曰漓江源出海阳山南流五里与永州湘水北分为二故曰漓又名桂江合桂水至桂林城下合相思江入昭潭今平乐府会平富乐荔临贺诸水至梧州为府江一曰左江又名藤江发源交趾至古邕州今思明府也经容县合容江经藤县合绣江经南宁之合江镇与右江合入横州又名郁江一名右江又曰黔江源出云南之富州之西洋江入田州经象州今柳州也合柳江至南宁府之合江镇与左江合二江合入浔州大藤峡出为浔江贵州之水曰盘江源出四川乌撒府普畅寨东经古夜郎地又为黔中隶牂牁郡今普安州也东北下流入安南卫经广西泗城州入庆远府乌泥江下合柳江即为右江以上三江分合为二人梧州大江西流经广东封川德庆合肇庆之端溪又名西江至番禺流入于南海广东水一出愽罗县西流者为东江一出江西大庾岭为浈水至韶之英德为贞阳峡一出湖广郴州经武岗南入南雄之乐昌为武水又南与浈水合而为曲江过三水县与西江合即上牂牁江也皆合至于南海县入于海云南之水曰滇池出征江嵩明盘龙等江九十九泉源广末狭若倒流者故云滇大理之叶榆河即西珥海及澜沧诸江其流不出本省惟广南西洋江则繇广西经右江入于海其四海之水北海远不可穷东北至于朝鲜东至于登莱东南至于闽浙岛夷日本琉球南至交广琼崖又南至于安南占城真腊等夷国而西南玉于交趾海外西南夷入东南夷海岛中互市皆自昆仑山前而行海水东流三岁以为来期西流三岁以为归期乃知虽有四海势尽趋东也是皆禹贡之遗也今郡县异其名故稍差次焉而河漕之治兴 

　　黄　河　　漕　河　　通惠河　　沁　河　　卫　河　　济　河　　沂　河　　泗　河　　淮　河　　汶　河　　洸　河　　芦沟河　　桑干河　　滹沱河　　蓟州河　　日平河　　密云河　　天津海口新河　　徐沛山东诸湖　　山东泉源　　沿海塘　　川都江堰 

　　○黄河 

　　黄河禹之治河治水而已国家引以资运焉河东北流入海其性也今自淮及徐引之南注五百有余里凡四渎会河之处泛溢易决固其势也国初都南京未引以资全运则时决时治之而巳其始元年决曹州遣大将军徐达往治达开塌场隙引河入泗以济北方之南运者七年决开封溃太黄等堤诏河南参政安然塞治作者三万人十四年河溢灌原武祥符中牟诸县有司请治上曰天灾也护堤而巳勿困民十七年决杞入巴河被河南数州遣使者率所在丁壮塞之二十三年决凤池径夏邑永城诸县命发兴武等十卫士卒与归德属县堤决隙其秋决南阳漂没民舍遣使者赈赡万五千七百余户发淮扬苏松民丁二十五万二千余人修筑岸堤明年决原武黑洋山东经开封城北五里又南行至项城经颍州颍上东至寿州正阳镇全入于淮故道遂淤又繇旧曹州郓城两河隙漫过安山而元会通河亦淤其明年决阳武浸淫及陈州中牟太原扶沟十一州县诏兴卒作治其后洪武三十年秋决开封城不受水者一面其冬蔡河南徙入陈州永乐三年决马村堤其明年堤阳武黄河决岸及中牟汴河北堤而是时成祖迁都于北京矣九年河决坏民田庐舍益甚命工部侍郎张信往视信言祥符县有黄河故道岸与今河平宜可浚兴安伯徐亨工部侍郎蒋廷瓒率运木夫同侍郎金纯相治之时工部尚书宋礼督开会通河命礼兼总之诏给开浚民丁米钞蠲户内是年租税河南山东人皆喜愿効力凡役丁壮士一万四百人三月成功自是与会通河合开运河焉引河南注资之为利而河失其北流之性冲决过甚运河反淤利害参矣明年决阳武中盐堤二百二十余丈被数县堤与原武大宾堤俱急流冲处决塞时有遣工部主事蔺芳按视芳卷土为埽树桩捍堤圈木作囤钉桩其中实以石脚贯横木表属之正统三年决邳州灌诸邑山东鱼台望乡嘉祥尤甚命随宜捍筑十三年河决新城八柳树源漫流山东经曹濮冲张秋溃沙湾东堤夺济汶入海路以去诸水从之泄坏败民庐无算景泰三年天久雨沙湾复大决近河地皆淹没命工部左侍郎王永和工部尚书兼大理寺卿石璞廵抚山东右都御史洪英工部左侍郎赵荣先后治不工者六年翰林侍讲徐有贞自请行诏以为佥都御史有贞至散遣工卒自行河相度明于心乃疏言禹之行水水之道也宜首疏其势势平乃治其决决止乃浚其淤继之以法因作渠闸随宜先后之渠则异流同归闸及上下栉比以次启闭渠起金堤张秋之首西南行九里至濮阳滦又九里至愽陵陂又六里至寿张沙河又八里至东西影塘又十有五里至白岭湾又三里至李山隼而上又二十里至莲花池又三十里至大猪潭越范暨濮上而西凡渠数百里经澶渊接河沁河沁水过则害微则利有贞节其过导其微复渠而闸之河流旁出不顺者堰之于是水不东冲河湾更北出济漕而河西鄄东曹南郓北且灌田数十万顷有贞参综古法加神用焉乃犍以水门捍以长堤堰有九崇三十有六尺厚十之长百之门之广三巿六六尺厚倍之堤之厚如门崇如堰长倍之架涛截流栅木络竹实之石键以铁盖合土木火金而平水性而报功成又导洛泗之源于山汇澶濮之流于泽督漕渠繇沙湾北至临清南至济宁作放水闸于东昌龙湾魏湾凡八水盈丈则开而泄之皆导古河以入海因取金水子母之义沈玄金为物象镇焉始议者欲弃渠弗治以海漕或议凿渠发京军有贞第请蠲河濆牧马佣而巳有言沮者上使中使问之有贞示以二壶一壶之窍一一壶之窍五注水二壶五窍先涸中使还报上上惟有贞之所为盖役五万余人用木十万竹倍之铁斤十有二万锭三千絙八百釜二千八百麻百万斤荆倍麻禾秸倍荆土石亡算而用官粮五万为日五百五十有五而巳是为景泰四年是役也君子以为才天顺五年黄河溢溃汴梁土城溺者不可胜计诏工部右侍郎薛远往视远分治既绩乃作石闸于扬州门以限内外时启闭明年发丁壮千开祥符曹家溜弘治二年河决原武支为三一决封丘荆隆隙漫祥符长垣而下趋张秋冲会通河奔放于海一出中牟下尉氏一溢兰阳仪封考城归德至宿州弥漫不可禁议者几请徙河南省避之孝宗以为忧以白昂为户部左侍郎住治昂举兵部郎娄性佐之役丁夫二十五万筑阳武长堤以防张秋引中牟之决以入淮浚州古睢河以达泗自小河西抵归德饮马池经符离而南皆浚令深广又疏月河十余以泄水塞决隙三十六繇是河入淮汴入睢睢入泗泗入淮以达海而水患宁昂又以河南入淮非正道恐卒不能容复自鱼台历德州至吴桥修古堤又自东平北至兴济凿小河十二道引水入大清河及古黄河以入河盖东北分治而东南主疏五年复决荆隆口东注溃黄陵冈下张秋镇入漕河与汶水合而北行朝议遣工部左侍郎陈政督治未几政卒廷推刘大夏为副都御史往大夏以张秋镇上流为仪封县之黄陵冈黄陵冈上流为荣泽县之孙家渡皆宜疏治檄河南参政朱瑄佥事张鼐董之其明年张秋大决夺汶入海水怒益难垂成而败者屡矣论者汹汹谓宜复海运孝宗复命太监兴平江伯锐往兼治乃于上流西岸凿月河三里许属之旧河使漕通不与河争道乃凿孙家渡口河七十余里浚祥符四府营淤河二十余里以达淮疏贾鲁旧河四十余里繇曹县粮道口出徐州运河支流既分水势渐杀乃塞黄陵冈之决荆隆口之源筑两长堤蹙水南下繇徐淮故道其自武陵属之砀沛凡三百六十里曰太行堤自荆降口起于家店及铜瓦箱东桥抵小宋渠凡百六十里曰新堤又以两堤绵远河或失守必复至张秋患漕相地于旧决之南一里许用减水坝法植木为杙中实砖石上为衡木着以厚板上墁巨石屈铁键之液稬埴之坝成广袤皆十五丈又其上甃石为窦五梁而涂之梁可引缆窦可通水溢则冲啮杀涸则河漕存自春徂夏张秋之决塞赐名安平镇兴锐大夏皆录功进禄秩有差而迁张鼐为副使专理河事踰年孙家渡渐壅而奔流鼐复疏治之繇朱仙镇以复项城故道盖五年而成工 【 李东阳安平镇减水坝诗黄陵冈头河水黄冲沙走石声礌硠北趋平原下广泽直坏运道无津梁坐令漕舟百万若山壅民船贾舶徒纷庞帝遣台臣出治水水性硉兀难为降千金作埽万失力顷刻下堕轻豪芒台臣焦思废食寝夜梦神禹授以玉简青琳琅水行在导不在障岂以水石争涛泷地灵顺轨水怪矢河遂南徙归徐方因高为陵下为泽复有石坝磊荦长如冈丰功伟绩不可以数计此乃余力非末强忆昔文皇建都向燕蓟中导汶泗通漕纲尚书宋公富经畧世上但识陈恭襄武功何人亦奇士盛以勋绩为文章四十余年复一决嗟此之绩安可忘帝命儒臣分书刻金石此记正属臣东阳使船东来一登眺风日■〈风立〉爽炎天凉是时台臣入兵省我在江湖思庙廊但愿此冈不堕河不徙纵有带砺无沧桑按陈恭襄名瑄武功徐有贞也】 始河自清河隙入淮至刘大夏治之□宿迁小河迁竹淮则北三百里矣巳又北三百里至徐州小浮桥入淮正德四年溢皮狐营决曹县温家冯家等隙又北冲黄陵冈埽座溢入贾鲁河败张家隙等处缕堤循运河大堤东南行贾鲁河下流淤亦出张家隙合而南注遂决杨家隙道曹单城下直趋沛飞云桥较前徙又北百二十里朝廷敕工部左侍郎崔岩兼右副都御史往治岩发丁夫四万余人塞垂成涨溃之代以右侍郎李堂属蓟盗起未即工人年复决黄陵冈是年决曹县以西从县北东行曹单民被害益甚以命右副都御史刘恺恺为大堤起魏家湾八十余里至双堌集御史赵璜堤三十里续之曹单以宁其后十二年河决城武县没焉嘉靖六年河决曹单城武杨家口梁靖口吴士举庄冲鸡鸣台运道大阻下廷臣议其明年河决淤庙道口三十里吴人盛应期起田闲为总河都御史谋疏赵皮塞支河绵亘数百里以济运道乃赵皮寨为上流地高于河土皆沙疏随淤功弗就应期日夜止宿水次益卒数万治之益无成百姓怨应期坐免归乃命工部左侍郎兼佥都御史潘希曾往代明年丰沛单三县堤成是岁飞云桥之水北徙鱼台榖亭舟行闸面沛丰以北稍远水患久之复决赵皮塞榖亭流绝而庙道口复淤议者欲引沁凿卫置敖仓卫辉繇涡经汴达阳武陆挽之始繇卫北运言人人殊时治河者工部侍郎刘天和专修复故道而已天和既浚河未几河忽自夏邑太丘等集冲数隙数东北流经萧县出小浮桥下济二洪赵皮寻塞若天助然是为嘉靖十三年盖河势南徙便运道矣十九年决睢州野鸡岗经涡入淮孙继口出徐之流淤二洪大涸河臣若河南山东抚臣皆获罪上命兵部左侍郎王以旌兼都御史督理以旗言所资河者以济运也河今南徙第疏山东诸泉之入洪沛以南障之堤如会通河制运通矣许之以旗役丁夫七万开子景高支河一道引水出徐济洪八月而成上嘉悦晋秩赏赉是为二十一年是时河益南徙益被五河蒙城临淮诸州邑凤泗之北祖陵在焉议者以为忧三十一年决房村约淤三十里都御史曾钓役丁夫五万六千有奇浚之二月而成三十七年河忽北徙新集淤而为陆二百五十余里闲视故道高三丈有奇河分流弱离为十一河南山东徐邳一带苦之四十四年河尽北徙出沛之飞云桥横截逆流漫散湖陂以达徐从沙河至二洪浩渺无际而河变极矣时工部尚书朱衡与右佥都御史潘季驯请开盛应期新河自南阳达留城百四十一里有奇浚旧河自留出连境山五十三里有奇役丁夫九万一千八阅月而成而水南趋秦沟隆庆二年河专繇秦沟入洪而河南北诸支河悉并流秦沟三年四年河大涨徐州上下茶城至吕梁两崖束山不得下又不得决五年乃自双沟而下北决十余隙枝散干微淤匙头湾八十里而河变又极矣议者欲弃干河而行舟于曲头集大枝闲冬初水落则干巳平沙而枝复阻浅负漕舟千有奇则又议黄河运而开胶泇二河海运之议起矣都御史潘季驯则惟求复故道而已乃役丁夫五万开匙头湾塞十余隙大疏八十里故道渐复六年少保工部尚书朱衡兵部侍郎万恭悉罢胶泇议一意事徐邳河役丁夫五万有奇筑南北两堤延袤三百七十里始议列铺布夫修守如河南山东黄河例万历五年河决崔镇淮决高家堰洪流四溢连年不治诏复以季驯为右都御史总理河漕维时人人言海口当疏季驯言海口不能以人力疏治而可以水势冲决计莫如筑高家堰塞崔镇朿河淮正流使并趋入海天子可其奏季驯为之三年而高家堰成一夕黄浦涸得龙首以献其大专车时以比龙首渠云 【 潘季驯字时良乌程人嘉靖庚戌进士其以都御史治河尝小艇行河风雨大作震撼波涛中几覆絓树抄乃脱万历中以刑部侍郎再起治河筑高堰捍河而入之海役卒三年凡筑士堤丈以亿计石堤以数千计塞河口以百计浚运河以万计闸坝涵洞之属创数十计而高堰工耴巨季驯时时与佣伍杂处风雨苇舍中无间也累迁刑部尚书书以言官蜚语镌秩季驯去河复不治后以右部御史起季驯于家满九年复原官为太子少保工部尚书】 

　　○漕河 

　　漕河漕之道三曰陆曰海曰河陆之运费海之运险惟河为宜元人外有海运而内有会通之河会通河者自任城分汶西北流至须城之安民山入清济故渎通江淮漕又自安民山闸河北至临清凡二百五十里引汶绝济直属漳御建闸三十有一度高低刀远近以节蓄泄此其旧也盖山东滨海水东注海而元人逆而西之明初太祖都金陵饷悉仰给于南江西湖广之粟江而至两浙吴会之粟浙河而至凤泗之粟淮而至河南山东之粟黄河而至所给辽东军士一用海运而舳籚侯朱寿航海侯张赫常掌之其末年河决原武漫安山湖自汶上至临清五百里悉为平沙而会通故道阏不问矣成祖治京于燕自上供以及百官六军悉仰江南梁稻则用海运法两浙自浙入于海吴会自三江入于海淮北河南自河惟入于海山东各以滨海州县入于海皆会直沽达于天津而怀庆卫辉以其舟顺卫河入天津来会俱遡白河逆于张家湾输京师而海舟时溺计臣曰险乃令江南之运皆入高宝诸湖渡淮达黄河陆运百七十里入卫河指天津输京师而车徒亡算计臣曰费于是屡有言开会通河便者济宁同知潘叙正以请上使工部尚书宋礼相度还奏便于是遣刑部侍郎金纯发丁壮十有六万塞旧曹州郓城两河口瀹河湾抵旧曹州一带河道开黄河故道起开封城北下逮鱼台塌场口以益漕河而命礼董之元人故引山东泉悉入汶河又以汶杂洸洸并泗不能胜东注则为堽城坝截会洸泗西南流以会于济宁之天井闸而分水焉天井闸者唐尉迟敬德之故也始闸敬德为卢龙节度使为一镇饷引河为之而元人因其故盖以天井之南注之淮安淮安捷入海以天井之北注之天津天津捷入海而阳榖寿张之交地势控天井者数丈水留不走直可载数十石耳故终元之世不敢废海运而礼以为忧有戴村老人白英谒礼曰南旺地耸盍分水于南旺导汶趋之母命南注洸北倾坎其南九十里使流于天井其北百八十里使流干张秋楼船可济也礼乃造梁窒汶之入洸者坝戴村迂而远之遏汶之入坎河者开新渠百十有余里抵南旺分注之九年道大通从徐州至临清几九百里过浅船约万艘载约四百石粮约四百万石若涉虚然上为罢海运专事会通矣礼卒属饷道平江侯瑄瑄寻宋转运使乔维岳所凿淮阴故道开清江浦引水繇管家湖入鸭陈隙达淮循宋转运刘璠所开少河道浚新庄河一带葺汉陈登所筑高家堰防淮者使淮水不东侵堤清江浦铅钵池柳浦湾迤东隋黄河之涨乃闸清江严启闭令都漕掌錀非漕船鲜船莫得繇闸进堤立浅铺筑牵路植柳阴穿井泉自淮以北一带而运舟至淮者无过灞渡河之劳阻 【 国朝自作京于燕始命平江侯陈公瑄海漕岁有万石既而议通河漕亦属平江治之平江为人闿爽宽毅知书识古今成败恒以济人为心乃浚济宁临清之河筑南望高邮之堤刬吕梁徐州二洪之巨错浚仪真瓜州之潮港开白塔之河疏清江之浦自徐至于临清建闸四十有七以畜泄水自淮至于通州滨河置舍五百六十八居卒以治浅缘堤凿井树木以待暍者置仓于淮安徐州临清通州以便转输初漕仅倍于海后乃五之而事不壅兵不疲其法至于今是赖尝论分仓渐运之便漕运官军之劳马快船夫之弊亦皆可施于今者盖自有漕以来鲜有武臣典漕倬有勋绩如平江者也】 盖自有漕以来宋礼之功在会通陈瑄之功在淮南景泰初徐有贞沙湾之后兼督运道北至临清南至济宁四百余里而弘治五年中刘大夏往张秋之役筑台立表贯索网联巨舰宂而窒之士沉而埽压之绕以石堤辅以滉柱度可三里许二人皆有功于漕嘉靖初沛县河阏沛河上接南阳榖亭沽头下出留城南阳闸左滕县而右鱼喜闸出其中其地高耸滕沛间有昭阳湖者又耴下黄水每漫漕趋之诸臣请开新河于昭阳湖东其地东北接沙河南接留城延袤百四十里耸与南阳等明年总督河道御史盛应期以请许之约作者六万人费二十万计工巳半属旱灾修省言者多咎新河乃诏罢应期亦罢 【 初应期议开新河管河郎中柯维熊赞之甚力应期督丁趣迫人颇怨嚣朝议罢役应期请毋停工缓之一月保可终事维熊复甚言其不便应期亦上疏自理部议上应期维熊俱坐罢职应期果毅任事既奏开新河因谬议纷起欲急于见功以杜众山遂以严急兴怨未成而罢然其所开新河后三十余年卒循其遗迹疏之运道至今蒙其利云】 十三年河决赵皮塞榖亭流绝济宁徐沛间淤数百里总理河道右副都御史刘天和言虑欲行河恐故道难复惟浚淤修闸复先朝成宪为便因培低闸浚月河为减水顺水闸坝作者十四万人费七万余为之三月成上晋天和秩四十四年河决沛县等处流直秦沟淤运道百余里总河者为潘季驯季驯之议求复故道而巳而工部尚书朱衡则开湖东新河如盛应期所治引鲇鱼诸泉薛沙诸河注其中灞三河口瀹旧河修马家桥堤遏河出飞云者尽入秦沟是名夏镇运道大通为穆宗元年黄河冲塞改行茶城与漕交会其后随淤随浚又复别浚之然治河之臣先后不一徒知别浚行河而不知夏秋之间黄水大发清弱黄强当其交处倒灌入河河渠淤淀固其势也苟与黄会何往不淤故季驯之论治水惟求故道顺治之而巳四年高家堰大溃淮湖之水洚洞东注合白马汜光诸湖决黄浦八浅而山阳高宝兴盐诸邑汇为巨浸每岁之夏淮阴畚土塞城门窦穴出入而城中衢可舟也淮既东黄水亦蹑其后浊流倒泝清口遂堙而决水行也面宣泄不及上源停住而凤泗间亦成巨浸矣上即家起季驯治之季驯缘河筑堤百五十里近者为缕堤泄骤涨远者为遥堤防横溢既成二洪流驶如故季驯之言曰河性湍悍善溢多徙者流漫而沙壅也法莫若以堤东水以水攻沙无散漫无填阏河乃可治此令神禹复生不易吾言矣六年河决邳州运道阻总河都御史翁大立复议开泇口河以远其势季驯言泇与黄河相首尾今河南决淮扬北决丰沛漕渠不相属泇处中将焉用之季驯寻被劾归诏朱衡与总河都御史万恭覆视则泇口限岭阻石竟报罢恭复以仁愿总筑三受降城法为徐邳顺水堤三百余里运艘束于河流邳睢之间可以稼嘉隆间治河者以衡恭季驯为绩恭之言曰行河有八因因河未泛而北运因河未冻而南还因风南北为运期因河顺流为运道因河安则修堤因河危则塞决因冬春则沿堤修治因夏秋则据堤防守守有二曰官守曰民守防有四曰昼防曰夜防曰风防曰雨防有三策焉夏秋水发运舸度河漕既愆期河无全算是谓无策运艘入闸国计无虞黄水啮堤随缺随补是谓中策四月方终舟悉入闸夏秋之际河复安流是谓上策闸有三曰石闸丛石为之有龙门有鴈翅有龙骨有燕尾曰活闸漕长恐泄木板为之视闸广狭而多宾焉曰土闸闸水出口与河上下相悬为坝留水以与河接河堤之法有二有截水堤絠娄水堤水之为性也专则急分则缓而河之为势急则通缓则阏缕水之堤因河势而东之也治水者便之截水之堤遏河性而阻之也治水者忌之筑堤有三夫编设曰徭夫召募曰募夫借泒曰白夫有堤无夫与无堤同有夫无铺与无夫同堤以防河夫以守堤铺以居夫参相得也行水之法治有余先下流治不足先上源季驯之言曰治河之策莫难于我朝而亦善善于我朝自元宋以前欲避河害而已故贾让不与河争我朝藉河资运不与争得乎此谓难矣然以治河之工收治漕之利漕不可一岁不通则河不可一岁不治故元宋以前黄河或北或南鲁无宁岁我朝河不北徙者二百余年一举两得所以为善又曰或问河堤之决可罪河乎曰河无不暴要在守耳譬盂水执事不戒损盂一隙水必迸出凡罪水者悉官吏委避自解也 

　　○通惠河 

　　通惠河即玉河也发源昌平州神仙泉过榆河会一马眼泉遶瓮山后汇为七里泺东入都城西水门贯积水潭积水潭者皇城内西海子也又稍东从月桥入内府环绕宫殿南出玉河桥繇大通桥至通州与白河合袤一百六十里元郭守敬所凿十里一闸蓄水济运元人名通惠焉国朝废不治天顺二年漕运总兵官都督杨茂先请修之以省从张家湾陆挽者命户部尚书杨鼎工部侍郎乔毅往视还言元人旧引白浮泉水往西逆流经山陵恐不宜地理一泉经白羊口山沟雨水冲截西湖草桥泉源不深远俱难引惟玉泉龙泉及月泉柳河等泉皆出西北一带山麓诚从西湖源头闭分水青龙闸引诸泉水汇湖从高梁河量分其半仍从金山河出余自都城外濠流转与之会更泄入三里河水闸而并流大通桥河随旱潦为启闭庶运舟近仓为便明年发军夫九万余往治寻以灾异罢后成化十一年诏平江伯锐等浚之一年而成自都城东大通桥抵张家湾浑河日百六十余里漕船稍通然坐独引西湖泉水之半不踰二岁浅止如旧嘉靖六年廵仓御史吴伸请复开之上吏户部侍郎王軏工部侍郎王诏往议軏等言漕国计也必如元人引白河故事令大船皆可直达京师则必大兴工役其费稍巨惟据见存故闸稍修治之听小车剥船并行而载且以便归运之军诏可 

　　○白河 

　　白河源出胡地经密云县灵雾山为潮河川而富河曾口河七度河桑干河三里河俱于此会名白河南流经通州合通惠及榆浑诸河至张家湾总名曰潞河并南流杨村以北通惠之势峻若建并令白河之流淤沙易阻夏秋水涨则惧潦冬春水微则病涩藉浚治焉 

　　○沁河 

　　沁河出沁源县绵山东谷经太行山麓至武陟县境与黄河会而东注达徐州前代尝引以通卫国朝犹然后河趋陈颍入淮不与沁合乃开沁达徐而入卫之道湮其后建言者皆请引沁达漕然沁终不能入漕也议遂寝 

　　○卫河 

　　卫河旧名御河出辉县苏门山北泉东北流经浚大名馆陶诸郡县下流会淇漳诸水过临漳分为二其一北出经大名至武邑以入滹沱其一东流经大名东北出临清至直沽会白河入海今为运河自德州而下渐与海近卑窄易冲溃永乐十五年命宋礼经度二小渠泄暴水入土河复穿小渠抵海丰县大沽河入海正德十三年引漳水西通入河其后有言引黄河入卫通漕以达占师者然皆不行 

　　○济河 

　　济河发源为沇既东为济出垣曲县王屋山既见而伏东出济源县二源合流至温县历虢公台入河复出河之南溢为荥又东出于陶丘又东北至寿张县安民合汶水北东至愽平入海此汶之故道也元时作堽城坝遏汶入洸南流至济宁合沂泗二水会于淮我朝遏汶入南旺于是洸沂泗自会济而汶不复通洸今沂州亦有汶河一出蒙山东涧谷一出沂水县南山谷俱入邳州河 

　　○沂河 

　　沂河源出曲阜尼山西南分流为二一西流至兖州府城东金口坝上与泗会一与泗南下二水南趋其故道从塔里河出师家庄闸河元时作金口坝遏二水繇黑风口入济又南流会洸水至济宁出天井闸国朝因之又有出沂水县艾山者会家陀沂水诸泉与沂水汶合流至邳州入淮按职方氏青州其浸曰沂□禹贡于徐州亦曰淮沂其又盖青沂源也徐沂流也 

　　○泗河 

　　泗河源出泗水县陪尾山四源并发循山西流二里过卞庄城合为一又西流至兖州府城东又转南流经横河与沂合元人遏令繇黑风口入济西南入于河复出河之南溢为荥又东出陶丘北又东至荷泽又东北至寿张县安民亭合汶水又东北至愽平县入于海又自泰山北与齐东南诸谷水西汇于黑水湾又西北汇于柏涯湾抵渴马崖崖北又涌为趵突等七十余泉复溢为大小清河元人坝金口傍有河西通济沇并入会通河永乐中宋礼开会通河自安山河西南行繇寿张而北至东昌又西北抵临清引汶绝济属之卫 

　　○淮河 

　　淮河出平氏县胎簪山经桐柏其流始大至泗州山横截遂界沙湖洪泽诸湖出清河口与黄河会东入于海 

　　○汶河 

　　汶河三源一名小汶一曰大汶一出莱芜县原山阴与寨子村合而南流会洸水至济宁天井闸以济运国朝因之山困水汶耴大伏秋防暴涨焉 

　　○洸河 

　　洸河汶支也水经不载元人于宁阳堽城作斗门遏汶益漕洸名始着自宁阳县西北南流至高吴桥会宁阳诸水经济宁城东与沂泗合入天井闸元人故道也宋礼分水南旺汶不复堽城会洸然洸不可无纪也 

　　○卢沟河 

　　卢沟河出太原天池伏流至朔州马邑从雷山阳发为浑泉而为桑干河鴈门应州云中诸水皆会经太行山入宛平县界东南至看舟口分为二一东流至通州高丽庄入白河是为浑河一南流至霸水合易水又南至丁字沽入运河仍从本河是河过怀来朿两山间至京城西四十里石经山东地平而土疏冲击震荡迁徙不常往代虽尝修筑国朝特重云 

　　○桑干河 

　　桑干河发源马邑金龙池百斛涌泉递逦东下从大同古定桥抵保安州又流至卢沟会于天津起卢沟桥务里村至古定皆可舟议者欲道宣大运道以中道有石阻乃罢议 

　　○滹沱河 

　　滹沱河出繁峙县泰戏山汇为三泉流稍延漫循太行掠晋冀蜿蜒而东又东北至青县分山河口入运河下直沽入于海班史称徒骇是也后就湮不可据至国初流藁城迄今又不知几徙或谓是河东趋真定繇晋州紫城口南入宁晋会卫河入海其故道自紫城口冲溃东流道非其故而朿鹿深州被水患后屡议浚复中官大家重弃成田不欲也 

　　○蓟州河 

　　蓟州河运蓟州军饷也国初用遮洋船从直沽出海转饷蓟有漂没天顺二年开直沽河焉 

　　○昌平河 

　　昌平河运诸陵官军饷也起巩华城外安济桥抵通州渡口止袤百四十五里 

　　○密云河 

　　密云河运密云官饷也本白河上流自牛栏山而下与潮河川交会水势深广嘉靖三十四年总督蓟辽保定都御史杨愽请捍塞就通利合以济饷四十三年总督刘焘发卒浚治而潮河川直达通州凡密云镇岁饷十万悉用小舟转粟省车挽入河费上嘉焘赐赉之 

　　○天津海口新河 

　　天津海口新河河长十四里四十八步繇王家浅抵冀家湾开运道 

</div>
    <div class="pagination">
<a href="名山藏_page56.html">上一页</a><span>...</span><a href="名山藏_page52.html">52</a><a href="名山藏_page53.html">53</a><a href="名山藏_page54.html">54</a><a href="名山藏_page55.html">55</a><a href="名山藏_page56.html">56</a><span class="current-page">57</span><a href="名山藏_page58.html">58</a><a href="名山藏_page59.html">59</a><a href="名山藏_page60.html">60</a><a href="名山藏_page61.html">61</a><a href="名山藏_page62.html">62</a><span>...</span><a href="名山藏_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
