<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1083 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1083 页/共 1860 页
  </h1>
  <div class="content">
   ○工部等部议准、调任江苏巡抚明德疏称、吴江、震泽娄县金山青浦、武进、阳湖、无锡、金匮、宜兴、荆溪等、十一县。原设巡船一百十只。行驶迟钝。请首尾改尖。船底改窄。添双桨双橹。从之　　

○转工部右侍郎刘星炜、为左侍郎。以内阁学士曹秀先、为工部右侍郎　　

○命镶黄旗蒙古都统乌勒登、兼管正白旗护军统领　　

○己丑。谕军机大臣等、前闻江浙山东一带有用药迷人。偷割发辫之事。即降旨令该督抚等严行访缉究治。嗣据山东巡抚奏到。邹县等处拏获匪犯二名。讯系江南宿州僧人玉石。浙江仁和县僧人吴元为首。因复谕该督等。切实查拏。今直隶境内。亦查出有割辫情事。而京城。现在并盘获匪僧。确切根究。此等匪徒传播邪术。蔓延数省其为首之人。实邕于江浙奸僧。潜匿该处已久。岂竟丝毫不露形迹。该督抚等平时即应饬属盘缉奸宄。况境内现有割辫之事尤当督饬各州县。并派委妥干之员。上紧躧寻。首先拏获。何以山东、直隶、及京城俱经捕犯破案。而江浙等省。转未曾缉获一二。亦未见据实奏闻。督抚身任封疆。所司何事。地方有如此奸匪。不能觉察查拏。已属非是。及经朕降旨查询。又阅多时。迄今犹未覆奏。苟非该督抚等。于地方事务。漫不经心。何致毫无闻见。抑或曾经禀报。置若罔闻。竟不复加究诘似此养奸纵恶。何以安良善而靖闾阎。著再传谕该督抚等。速将为首及夥党各犯。一并实力严拏务获。并将现在曾否获犯及如何设法缉捕之处。迅即据实奏闻。如再仍前疎懈。致要犯久稽弋获。则延玩之咎。不能为该督抚等宽也　　

○予广东崖州营出洋遭风淹毙外委金魁、兵丁陈可荣等赏恤如例　　

○庚寅。谕、据良卿奏、审办安化县奸民朱维上等。倡立邪教。妖言惑众。分别定拟一摺。已交三法司核拟速奏矣。此案发觉。系由思南府知府张时栋。自行访闻。全获首夥各犯。颇属能事。张时栋。著交部议叙。所有失察处分。自应宽免。其该管之司道。及该抚、俱著免其处分。至该县知县花映陛、系地方本管官。具知府已经体访查办。而该员以见闻切近先事漫无觉察。咎实难辞。花映陛、著交部严加议处　　

○又谕、据明德奏、云南粮储道罗源浩。总理铜厂。于各厂铜觔。多有透漏。并不加意严查。且于积欠铜本。又不实力著追。甚属昏庸不职。茯借补东川府汤丹通判程之章。废弛铜务。均请革职等语。罗源浩著革职。交与该督抚等。将摺内情节。据实详悉究审。程之章。亦著革职。其有无经手情弊。该督抚等一并究明查办　　

○谕军机大臣等、前据方观承奏、景州地方。民人孟士会等。被奸匪偷割发辫。伊即将发全行剃去。其中情事可疑。已降旨令该督。将孟士会等。解赴军机处询问。其偷割发辫匪犯。至今未据弋获。该地方官。何以不上紧查拏。现在京城盘获割辫匪僧。正在审究。该犯籍系山东。于京城发觉。而直隶乃往来必由之路。且此等奸徒。散布夥党。蔓延数省。直属岂竟毫无踪迹。著即传谕该督。一面将孟士会等。即行送京外。一面仍密委干员。严查速办。务令要犯。速获。并搜捕余党。净绝根株。毋得稍有疎纵。致令闻风远扬　　

○军机大臣等议覆、前任伊犁将军阿桂奏称、定例五年军政。卓异者咨部引见。年老有疾者革职。查伊犁为极边要地。各员中年老有疾者。即应奏请革职。不必待军政之年。卓异者。俟有应升之缺。开载卓异字样具奏。不必咨部引见。再各省城守尉。协领有六年引见之例。伊犁满营。较内地尤为紧要请嗣后年满之城守尉。协领等。不必咨部引见能否称职。出具考语具奏。如果著有劳绩者。再遵例引见。其锡伯察哈尔总管等。亦请一体办理。应如所请。从之　　

○又议覆、协办大学士公副将军暂署云贵总督阿里衮奏称、明年进剿缅匪事宜。一分三路进兵每路派兵八千由来止落卓。及猛密。戛鸠前进。查分路进剿兵势即分。莫若由一路分队前进至进由何路。俟明年进兵时酌定。一、兵止二万。进剿不敷。请再添派。查现派之索伦、吉林、兵二千。尚未起程。应令于明年八月间。赶至永昌。再就近调贵州兵五千。湖南兵二千备用。一、马数不敷拨给。应令滇省将各营额马。餧养备用。并饬贵州。四川湖广各营。豫备马二万一千三百匹。绿营兵不必给马。满洲兵每人给马二匹。驻防兵每人给马一匹一、兵丁口粮。需骡驮载。应令贵州四川。湖广各买骡二千。河南买骡四千于明年解至永昌一、内地驿站官兵。应给两月口粮。官兵器械帐房。俱应修补各等语。均应如所奏。从之　　

○辛卯。谕军机大臣等、直隶山东等处。现有偷割发辫之事究其窝谋首恶。实在江浙地方。屡经降旨该督抚、令其上紧缉捕。何以迄今日久。未见弋获一犯。具摺奏闻。现据富尼汉奏到。续获匪犯五名。并前邹峄等县。破案二犯。正在鞫审是东省查办此案。尚属认真。其直隶地方。虽未获犯。而被割之人。犹有数处发觉。京师昨亦捕获匪僧。现交军机大臣。会同提督衙门根究。其江南。浙江。二省。系首恶盘踞之地。党羽必多。踪迹自难终秘。且前已指出首恶姓名。何难按籍而稽。而迟延怠玩若此如不专其责成。承办何由妥速。该抚彰宝。现在扬州有查审事件。此案著令其专交呈坛。上紧承办。俟审案就绪。仍回苏州。一体督办。其东省供出海州匪徒。约于七月十五会齐等语。于本案尤有关系。著彰宝就近即简派妥干员弁星往密速根究明远等下落。迅速查拏。并察勘供内情节。是否匪徒订期结党。实有端倪。逐一严切办理。毋稍疎懈其陈四海王连方均系江南人。著照供单所开各犯原籍一并访缉踪迹。再太湖。为江省最易藏奸之所。此等恶党。势必恃为逋薮并著彰宝。一并派员设法搜缉毋任漏网。仍传谕高晋等令其一体悉心督办。其浙省此案则专交永德。饬属加紧搜捕。如稍因循延误致令恶党潜匿远扬。该督抚等。均不能辞其咎。富尼汉奏到原摺供单。并著钞寄阅看　　

○又谕曰、阿里衮议奏、明年添兵进剿缅匪。豫备马匹口粮一摺。已交军机大臣议行矣但此事尚不必亟办进剿机宜。当先使贼疲敝。本年贼闻进兵之信必已防备。明年又复如此。贼仍防备。如此二三年再行前进。则一举可成。若此时得有机会。即亟办亦可。昨授阿桂为云贵总督。即令赴任。与阿里衮筹酌。阿里衮在云南。将及一年。熟谙彼处情形。俟阿桂到任会议后。即著来京。面奏一切再行定拟。此时应加防守之处。照旧办理。著传谕阿里衮知之　　

○以御史虞鸣球、为河南乡试正考官。户部主事孙含中、为副考官。刑部郎中朱岐、为山东乡试正考官。礼部主事姚鼐、为副考官。御史秦雄飞、为山西乡试正考官。刑部员外郎王士棻、为副考官　　

○以革任河南布政使佛德、为江西按察使　　

○壬辰。上诣畅春园、问皇太后安　　

○谕军机大臣等、据明德奏、云南粮储道罗源浩。总理铜厂。于各厂铜觔多有透漏。并不加意严查。又前此积欠铜本。七万六千余两。并不实力著追。实属昏庸不职等语。已降旨革职交与该督抚等查究矣。罗源浩一人。朕知之最深。伊前任浙省道员。朕于南巡时。因湖南省京员甚少。将伊补授京堂。乃召见奏对之次伊并不踊跃感恩。转有瞻惩外任之意。是以令其复补道缺。乃伊惟知图得养廉。仍不实心供职。铜厂系其专司督办之事。既不能严查透漏铜觔。而厂内工本。又不上紧清厘。因循玩忽。居心卑鄙。深为溺职负恩。著传谕该督抚等。如罗源浩于此案内。果审有染指亏空之事。自应严行治罪即使本身尚无侵渔。而所发工本银两炉户等不能交官还款之项。一并著落罗源浩名下勒令按数赔偿。以示惩创。倘伊一时未能清缴。即著留于该省严追。不得令其回籍。转得脱身事外。将此详悉传谕阿里衮明德知之　　

○吏部议覆、御史金云槐奏称捐复处分。向未定限。得以随捐随升请将降革留任者。扣限半年降革离任从宽留任者扣限一年。准其捐复等语。查捐复处分原为要缺需人。碍于处分者而设。一例报捐。未免无别。若徒定以年限。限将满时倘又有新案处分。不无延案赶捐情弊。请嗣后题升各员。碍于处分者。专摺奏请。其随时捐复之例概停。从之　　

○以镇国将军德春弟德三、照例袭封辅国将军　　

○旌表守正被戕之山西汾阳县民贺元妻李氏　　

○癸巳。上以秋狝木兰。奉皇太后自圆明园启銮　　

○谕、此次巡幸木兰。所有经过地方本年地丁钱粮。著加恩蠲免十分之三。该部遵谕速行　　

○谕军机大臣等、据高晋。李宏摺奏、本年清水未长。水有容纳。是以清口东西坝。仍存口门宽一十六丈。未经拆展等语。洪湖水小。不更展拓口门。固得之矣。但前经奏及黄河微有倒漾之象。此则清水力弱。不能敌黄之故。朕前次南巡时。令视五坝水志。开清口以洩尾闾。专为洪湖异涨而设。今黄强清弱。则又当收缩清口。以为抵御。如果黄水较盛。即将清口量收五六丈。或七八丈。俾得并力刷黄。方为有济。此等消息机宜。河臣自当随时筹酌。以期妥善。朕岂能一一料及。豫为指示。而为河臣者。又岂可胶柱鼓瑟。必待朕指授机要。方为办及耶。此时将清口收小御黄。将来洪水或复长发。原可按度情形。再行展拓。若虑收展之间。工用需费。此又拘泥小节。而不知通盘筹画之计。收拆纵资费用。为数无多。若让黄水漾入。势必淤遏清口。渐及运河。不至大费。挑浚不止。工用之孰多孰少。事体之有益无益。不待智者而知之也。朕此次所指机宜。高晋等闻之。谅应心服。著传谕高晋。李宏。即速酌视现在情形。妥协办理。嗣后清口收展事宜务须时刻留心。随宜措置。毋得稍存沾滞之见。致误河防　　

○又谕、江浙等省。近有用药迷人。偷割发辫之事。蔓延山东。直隶地面。今山东获犯颇多。京城亦有盘获者。现在严切根究。并谕各督抚等。实力严拏。毋稍延缓。兹闻湖北省。亦有此等割辫匪人。并且编造歌词。流传散布。其情尤属可恶。定长身为总督。地方有如此奸匪。岂竟毫无闻见。何竟未缉获一犯。及将该处情形。据实奏闻。所司何事。著传谕定长。即严饬所属。并委妥干之员。分头上紧查拏。发期要犯就获。净绝根株。毋任远扬兔脱。并将现在曾否获犯。及如何设法缉捕之处。迅速具奏。再湖南与该省毗连。恐亦不免有传习窜匿之事。自当一体缉拏。并谕程焘方世俊。知之　　

○又谕、前闻江浙等省。有用药迷人偷割发辫之事。蔓延山东。直隶地面。近闻湖北地方。亦有此等奸匪。已传谕各督抚、令其实力查拏矣。豫省与直隶。山东。江南。湖北等省。地界毗连。今各处既有匪犯踪迹。恐该省亦不无滋蔓之处。不可不尽力查缉。以净根株。著传谕阿思哈。即速留心查捕。并饬属严密访拏。毋任潜匿滋扰。并将现在情形。及有无拏获之处。据实奏闻　　

○又谕曰、富尼汉奏查抄卢见曾家产。仅有钱数十千。并无金银首饰。即衣物亦甚无几。经出示招人首告。始据监生李容等。首出寄顿各项等语已于摺内详悉批示。查封卢见。曾家财廷寄。于六月二十五日驰发。而初次查办此案谕旨。并未传钞。伊家何以早得风声。于十一、十八等日。豫先寄顿。其中情节。甚属可恶。岂有旨未到。而外人已知之理。必须严切究审。令将得自何处何人。实情供吐。不得任其稍涉含糊。如卢见曾坚执不吐。即应加以刑讯。著富尼汉。传旨于彼。伊是受朕深恩之人。若其天良尚未尽泯。一经讯鞫。即将豫通信息之人。和盘托出。尚可免其用刑。若尚模棱。则朕之于大小事件。必欲水落石出之处。想伊亦晓决不苟且完案。此系伊等恶贯满盈之日。然伊终属运司。其上自有盐政在也。富尼汉接到此旨。著即密速办理不可迁就了事。以要声誉。如审得确情即行据实奏闻。再将卢见曾。锁押解赴扬州。并案问罪。至其家财衣物。已据李容及家人陈桐等。供首寄顿借欠各项。此外或尚有末据供明。潜行隐寄情事亦著该抚一并详悉追讯具奏　　

○又谕曰、富尼汉奏、查抄卢见曾家产。并无银物。及出示招首。始据监生李容等。呈出寄顿各项并据家人陈桐。供出扬州商人程永益。借欠银五千两。张瑞昌。借欠银四千两。卢辉曾。寄放银七百两等语。卢见曾。现留山东。交富尼汉严行讯究。伊因何早得风声。豫行寄顿。俟审明再行锁押赴扬。并案治罪。所有供出之商人程永益等。名下借欠银两。即著彰宝。尤拔世。就近严审明确。照数著追。至卢见曾在两淮日久。与盐商交熟者多。今查出家财衣什等项。隐寄累累。而商人程永益等。亦有借欠之事。恐此外尚有寄扬藏匿之物。及伊在任时。托诸商收存营运者。谅复不少。并著彰宝等。一并详悉根究。据实覆奏　　

○又谕、据富尼汉奏、查封卢见曾家财。伊已豫先得信。于各处隐匿寄顿。已经究出数处。今伊子卢瑛。伊孙卢荫恩。现在赴京应试。请敕交刑部。就近讯问等语。著传谕刘统勋。托恩多英廉。即将卢瑛。卢荫恩。提拏。隔别详细研讯。务将豫先得信。及隐匿寄顿各处。彻底根究。毋使稍有支吾遁饰仍即行具摺覆奏。富尼汉原摺。并著钞寄　　

○又谕曰、彰宝查奏、顾蓼怀经手盐务银两一摺。称自乾隆二十三年起。陆续收过黄源德等。五商银四万八千余两。又收洪充实银三万两。三十年。收汪启源银一万两。二十五年又收黄源德等。五商银七万一千余两。此外尚有家人张文学。经手置办班务银四万两。是前后积算。已及二十万两之多。高恒身受朕恩。乃敢肆意侵渔若此。殊出意料之外。但思此项银两。为数既多。其中或全系高恒入己。或系顾蓼怀代办货物。不可不分晰查究。俾款项分明。厘毫不致牵混。若仅含糊结局。尚不足以定高恒之罪。彰宝等。即将顾蓼怀。严行审讯。务将从前经手各数。实在置办货物银两若干。高恒收受入己银两若干。逐款开写录供具奏。庶情罪得昭平允。至运使卢见曾。于未奉查封家产谕旨之前。即将家产寄顿各处。若非伊平日有通同作弊分肥之事。何以一闻信息。即自忖情亏。豫防祸及。其恶迹难掩。更属显然。且伊既作此狡狯伎俩。则恐寄顿之处。尚不仅如监生李容所首。及家人陈桐所吐诸家而止。而商人既为伊收存银两。则其平素之与诸商交结。尤不问可知。彰宝等办理此案。必须彻底穷究无任丝毫隐匿。至于运使与盐政最为切近。盐政凡有举动。运使知之最真。若运使稍有执持。盐政何由独逞其贪壑。即或其劝阻不听。何难据实奏闻。乃高恒等狼藉若此。卢见曾前此从无一言。设非与盐政通同勾结。恣欲侵渔。岂肯甘心代人受过。此等情节。尤不可不切实严究。以定罪案。毋致稍有不实不尽。再赵之壁在任已久。恐其任内亦不无交通染指之处。并著彰宝等。加意研究。如审有朋比贪劣实据。可即将伊革职。并将任所赀财。一并查封。若实在查无弊窦。则此案审结时。彼自有应得之罪。亦不必过事吹求。著传谕彰宝等。逐一严切查办。毋得稍有瞻徇。仍即速行奏闻　　

○豁免江南庐州卫运船遭风漂没米。七百六十九石有奇　　

○是日、驻跸南石槽行宫　　

○甲午。谕军机大臣等、前以江浙等省。现有用药迷人偷割发辫之事。曾经谕令该抚等。速即严行缉拏。嗣据山东巡抚富尼汉奏闻。获犯供出为首之吴元。系浙江人。复降旨切谕。严查讯究乃自六月十六日传谕以来。迄今二十余日。并未据该抚据实覆奏。殊不可解。地方有此等奸徒。传播邪术。扰害闾阎。蔓延数省。所关不小。该抚身为封疆大吏。平日岂竟毫无所闻见。一有犯案。即应加紧查办。一面奏闻。本不待朕传旨询问。方行办及。此案实始于浙省谅非一朝一夕。何以从前竟无一语入告及经屡次传谕。仍若视为不急。又不将现在情形。立即具摺陈奏则其姑息因循之习。几于牢不可破。通省民生利病。所赖整顿者何人。顾乃漫不经心若是耶。著再传谕永德。即将从前因何不行具奏。及现在如何设法缉捕。曾否拏获匪犯若干并山东省供出首凶有无踪迹。是否访闻弋获之处。一一详悉迅速奏闻。仍速行上紧查办。尽绝根株。毋得仍前延缓。自干咎戾　　

○又谕、前闻江浙地方。有偷割发辫之事蔓延数省。即降旨该抚、严切查办。嗣据山东巡抚富尼汉。两次奏报。获犯供出首犯。皆系江浙僧人。复节降谕旨。令该抚上紧躧缉。乃自六月十六日传谕以来。迄今已二十余日。并未见该省弋获一犯。及作何办理情形。具摺覆奏。彰宝虽现在扬州。查办盐务。但盐务不过地方公事之一。况已查有端倪。无甚棘手若匪徒潜匿。肆其鬼蜮伎俩。扰害闾阎。为民之害甚钜。要犯一日不能尽获。地方一日不得怗宁。二者相衡并论。轻重较然。若该抚因专意审办提引一宋。反视缉拏匪犯为末务。则是轻重倒置。于事体全无理会矣。况督抚大吏。于通省安民缉匪之事。本宜时刻留心体察。今此案匪犯。既始于该省。况敢肆行无忌。该抚平日岂竟毫无见闻。乃前此既不据实入告。及屡次询问。又不即行奏闻。一味延缓因循。岂朕委任封疆之意。著再传谕彰宝。令其将因何不即覆奏。并如何设法访缉。有无获犯。及山东省供出首恶纵迹若何。曾否弋获之处。逐一速行据实奏闻。仍上紧密缉严拏。毋使漏网。务期尽绝根株。以靖地方。若再漫不经心。则是该抚自取罪戾。朕亦难为宽贷也　　

○调刑部尚书托庸、为兵部尚书。以署理藩院尚书官保、为刑部尚书。仍兼署理藩院尚书事务　　

○是日、驻跸密云县行宫　　

○乙未。孝懿仁皇后忌辰。遣官祭景陵　　

○谕、据刘统勋等奏、查办两淮盐引一案。卢见曾先得信息。藏匿赀财。讯问伊孙卢荫恩。据供伊亲纪昀。系先告知两淮盐务。有小菜银两一事。现在查办。伊即于六月十四日。差家人送信回家。后复见郎中王昶谈及。王昶告伊并非小菜银两。乃系历年提引事发。随又雇人送信回家。嗣复见刑部司员黄骏昌。传说高恒现已查抄家产。伊叔卢谟心惧。随于六月二十七日。起身回家等语。所有漏洩此案情节之纪昀、王昶、黄骏昌、均著革职。交刘统勋等分别严审具奏　　

○谕军机大臣等、据良卿奏贵州省派赴云南官兵。请豫借银两。就近于滇省军需项下动支。仍于贵州应领俸饷内。分季扣还归款等语。已于摺内批示允行矣。永昌调集各涎民兵。听候拨用。所需食物等项。取给既多市价不免增长。伊等远离本营。若必俟该省。将应领俸饷解往分给。难保无不及接济之虑。良卿所奏、自属调剂之道。但此等情形。阿里衮等即应早为筹办。何以据总兵官樊经文等具禀。尚不据情具奏。仅批令藩司查议耶。著传谕阿里衮等据实覆奏。寻奏、樊经文等具禀。系欲于黔省藩库。豫行借银。随办解衣装之便。一同解永给发。臣等以衣装业豫办解。若早借银。恐滋花费。因批令黔省藩司查议。报闻　　

○江南乡试副考官纪昀、缘事革职。以侍讲学士国柱、为江南乡试副考官　　

○是日、驻跸要亭行宫　　

○丙申谕军机大臣等、前据方观承奏、拏获偷割发辫犯僧一名。当即令军机大臣审讯。连日详悉讯究。并无实据。似非此案正犯。原可无事深求。但地方查拏奸匪。遇有形迹可疑。即应盘诘。不可因此次所获之犯。讯无影响。遂一概置之不问。况获犯审非奸夥。原可随时省释。更何虑累及无辜。此等查捕匪党之事。与其过纵。毋宁认真。果能一体挨查。鬼蜮何由匿迹。切不可因现犯未有正供。因而畏难懈怠。致奸徒闻风巧避弋获无期。则是因噎废食矣。著传谕方观承。再行严饬各属。并简派干员上紧密缉严拏。以除民害并将近日有无续获情形。即速奏闻寻奏、日内未据各属报有续获之案。现饬员弁等认真办理。毋稍懈怠。得旨、恐未能尚应不时督查　　

○又谕、前闻江浙有偷割发辫之事。急应上紧严拏。即降旨询问。旋据山东巡抚富尼汉奏称、现已获犯。供有僧人玉石。住居宿州。散布党类。在外滋事。复谕该督抚、严缉务获。以靖根株。又复降旨饬催数次。今据该督覆奏、转以为传自讹言。江省并无其事。欺罔荒唐。实出意料之外。已于摺内严切批饬矣。此等匪犯。传布邪术。扰害闾阎。封疆大吏。一有见闻。即当留心查办。况经朕屡次传谕。尤当悉力搜查。据实覆奏。庶足稍赎前此不实心任事之咎。今匪犯已蔓延数省。山东并已发觉获犯。而江省为此案始事之地。且所供首犯。又潜匿该省其事已万难掩饰。乃该督尚欲诿为讹言。希图回护前失是诚何心。两江吏治虽素称阘茸。亦不料其漠然不以民事为念。竟至于此至摺内称本年三四月间。在苏州署抚篆时。即闻有人在苏扬一带。割取发辫衣襟等事。设使当日一闻此信。即行饬属严密查拏。何至党羽蔓延。旁及他处。致数省闾阎。被其扰累。可见此事贻误。全在该省。督抚膺封疆重寄。通省民生休戚。实所倚赖。匪犯一日不获。则百姓一日不得怗宁。高晋身为总督。于此等事经朕屡加饬谕。竟尔冥不动念。尚得为稍有人心乎著传旨严行申饬。如能即将山东省供出有名之犯。克日就获。及江省散匿各犯迅速严拏毋任漏网尚可稍为宽贷。若仍前一味模棱。要犯全无弋获。恐伊不能任其咎也。又摺内称、长洲、元和、吴县、各禀称本境并无偷割发辫之事等语。此等地方官。即系玩视欺捏之尤。不可不示惩儆。著交高晋一并严查各该县。前此被割发辫者若干。一经查出。即将该县参处。以肃吏治　　

○又谕、前闻江浙等省。有用药迷人偷割发辫之事。屡经传谕各该督抚、上紧严缉。早绝根株。乃江浙皆因循不办。以致蔓延邻省。山东、直隶、被割发辫者颇多。今京城亦渐有其事。而山东已获犯数起。供出为首之人。俱在江浙地面可见奸徒肆行无忌。实始于此二省。而其得以流传四布。皆由地方官玩忽贻误所致。高晋、彰宝等、并不实心查办。业经严切训饬。苏州人烟稠密。尤易藏奸。民间受匪徒之害。亦必甚于他处。萨载在彼。讵竟毫无见闻。何以徒未据实入告。织造有奏事之责。该处有如此奸匪。扰累不宁。所系甚大。何乃漠然绝不动念。岂畏惧督抚声势。恐将地方官底里显出。致招嫌怨耶。抑以政务非其专职。遂视如隔膜。有心缄默耶。果尔。则是许织造之专摺陈奏。徒属有名无实。岂仅寻常雨水粮价等事。循例列牍。遂可为塞责乎著萨载即将该省从前传闻若何。犯案若何。地方官曾否设法缉拏。有无获犯到案。如何审办。督抚等因何不先行具奏。现经饬谕之后。是否实力严捕之处。逐一据实速行覆奏。如仍稍存瞻顾之见。一味支吾隐饰。是自干罪戾矣。将此传谕知之　　

○又谕、前以浙江等省。有用药迷人偷割发辫之事。屡经降旨各该督抚、严拏究治。并据东省拏获匪犯。供出系浙江僧人吴元为首。当即传谕永德。速行缉拏。复节经严切传谕。共有六次。乃今日永德奏到各摺系六月二十三日拜发。距六月十三日初次传谕之期。已经旬日。计程应奉到前旨。何以竟无一语奏及殊不可解。且屡次所降之旨。皆令一面查办。一面奏闻。该抚若仍由驿驰递。此时亦应奏到何以自传旨以来。将近一月。竟尔付之不问。玩忽因循实出意料之外。封疆大吏为通省民生休戚所关。地方有如此匪犯。肆行扰害。恶党一日不能全获。则闾阎一日不能怗宁。永德身庸重寄。竟漠然不以民事为念。于心何安。且此事始自浙省。山东所供首犯。又潜匿该境。果能上紧缉拏。何难尽绝根株。又何至蔓延数省。是贻误之咎。在浙江为尤甚。况蔓延之山东尚且获犯数起。而始事之浙江。转未闻擒捕一人。败露一案。实为情理所必无。此非地方官视为不急之务。竟不认真。即系有意弥缝。布图掩盖前失。永德所司何事。乃竟漫不经心。并不切实饬拏。派员督办。一任庸录有司之稽延玩误耶永德著传旨严行申饬　　

○又谕、前据彰宝等奏、顾蓼怀供称、伊代高恒经手接收各商银。共有一十六万三百余两。并无隐混等语。但此项银两为数甚多或全系顾蓼怀代高恒买办物件。或有交与高恒自行收用之处。不可不详细查明以定罪案。著彰宝等。即就近严行诘讯顾蓼怀。务令将此项银两。实在作何归著详尽吐供。和盘托出。毋使稍有含混。再高恒任内。屡次收受商人银两。至有二十余万之多。普福三任两淮盐政。办过提引之事。前后共有五次且所提之丁亥纲。即有买办玉器六万余两。何以前数次提纲。肯将余利尽归商众。竟无丝毫染指。实为理之所不可信。著彰宝等一面留心察访。并即传集各商总。切实讯问令将普福任内各次提纲。系如何散给众商余利归于何用。并有无代普福承办物件。及普福收受银两之处。逐一供出。务使水落石出若各商代为隐饰。别经发觉则伊等之获罪更重失。彰宝等查明之日。仍即速据实奏闻　　

○又谕曰、阿里衮奏称、接奉停止本年普洱进兵谕旨请亲赴普洱。派员往谕九龙江一带贼匪。如来归顺。将伊等之地查明赏给再龙陵腾越宛顶虎踞等关。应多驻兵。请派满洲兵。贵州兵各一千。驻防腾越。满洲兵一千驻防龙陵。先选贵州兵二千。交总兵德福分驻龙陵、腾越。再现在驻防龙陵、腾越。滇省兵二千八百名。俱系新兵等语昨阿里衮奏本年领兵前往普洱。朕即谕以不必亲往。著在永昌。与明德办事。今所称遣人。招服九龙江贼匪。若来归顺。将伊等地赏给之处。断不可行。派员招服。不过安抚。以分贼势。并非图得其力。此等贼匪。甚属狡诈。虽已归顺。贼来仍不免逃逸。木邦土司。其明验也。阿里衮。明德。遣人招服后。只可抚慰安插。不可赏给伊地。再滇省兵积习甚坏。即新兵亦不堪用。应彻回内地。防守龙陵等处要隘。应用满洲兵。寻常隘口。如满洲兵不敷。再用贵州兵。再龙陵地方紧要。德福初到。不谙情形。哈国兴军前曾经历练。著即前往。再木邦兵。见贼即逃。甚属可恶。节经降旨查明正法。乃至今仅查办四十余人。天生桥逃兵三百余名。亦仅查办二人。因循姑息。何以整饬军行。著阿里衮等严查务获。毋令一名漏网将来阿桂到云南时。亦令其查办。倘阿里衮不能查出。经阿桂查出。伊能辞其咎乎。再云南兵积习之坏皆由该管官。平日不能训练所致。虽事属已往。免加治罪。亦应查明停其升转　　

○是日、驻跸两间房行宫　　

○丁酉。谕曰舒赫德前在云南办事错误。当即拔去花翎其应治罪之处。朕特宽免。赏给都统衔遣往乌什办事。著加恩仍带花翎。以观后效。惟伊系获罪之人。若照常全给养廉。不足示儆。著将舒赫德于乌什应得养廉内裁去二千两。每岁给一千两　　

○谕军机大臣等、刘统勋等奏、审讯被割发辫之孟士会等一案。尚有应行讯问之处。已传谕将各犯解送热河候讯。并令原解官。景州知州张在即回任缉匪矣。解送此等人犯。止应于佐贰。或武弁内。慎选妥员管押。知州有地方专责岂可令其久旷职守且孟士会此案。即系景州之事尤当责令该员上紧缉拏。而被割发辫情形。颇有疑窦。是以令其解京确讯。今乃令原问官押解。伊等止图回护前失。安保无中途教供情事。而愚民见有本州印官在旁。即有实情。亦不敢尽吐。致与初供互异。其实办理公事。祇期于事有益。即初供不实不尽。覆讯究出确情。与承办之员亦无甚大碍。而外省州县。往往曲为掩饰。结习相沿。最为可鄙。方观承派令该知州押解之处。其意未必不出于此。甚属非是。若以为该州查办之事。即令该州管押。设该督自行获犯。亦需亲身督解耶。方观承久任封疆。岂不知事理轻重。或系病中精神不能周到。遂尔疎略。然究宜加意振作。不当如此舛误。方观承著传旨申饬　　

○理藩院议覆、办理俄罗斯边境事务贝子瑚图灵阿等奏、俄罗斯哈屯汗来使廓密萨尔呈请通商各事宜。一、请仍前通好。凡贸易悉循法令。不敢狡赖。一、通商后。经过边界地方。谨遵原议罢税。一、请在京之俄罗斯。听彼处附便寄银。一、请在京之俄罗斯。彼此遇便通信。一、来年另派彼处喇嘛。随贸易人等来京。将在京者换回。一、文移事件若照旧行知萨纳特衙门。未免路远。请即交廓密萨尔承办。一、照旧派学生四人。随贸易人等来京。学习文字。一、嗣后边界逃窃等事。详定章程。严查速办。俱应如所请。一彼处商人赴京。经过地方。请任其贸易等语。恐外夷罔知法禁。转多未便。仍照旧例办理。一、常遵旧约。不敢妄起争端。自应如所请。至所请称谓一事。查彼处哈屯汗。曩无别称、应毋庸议。一、称此次特派大臣内。孰可专办事件。共相商定。应即令与瑚图灵阿等会议。一、请将在内地之俄罗斯。照彼处从前来文。悉行给回。查此项人。现无踪迹。碍难代捕。亦毋庸议。一、请将各条议准。著为定例。查边界事务。业派瑚图灵阿等办理。廓密萨尔果知恭顺。一切遵照交办。俟定议后。入于旧定款内。从之　　

○是日、驻跸常山峪行宫
  </div>
  <div class="pagination">
   <a href="清实录乾隆朝实录_page1082.html">
    上一页
   </a>
   <span>
    ...
   </span>
   <a href="清实录乾隆朝实录_page1078.html">
    1078
   </a>
   <a href="清实录乾隆朝实录_page1079.html">
    1079
   </a>
   <a href="清实录乾隆朝实录_page1080.html">
    1080
   </a>
   <a href="清实录乾隆朝实录_page1081.html">
    1081
   </a>
   <a href="清实录乾隆朝实录_page1082.html">
    1082
   </a>
   <span class="current-page">
    1083
   </span>
   <a href="清实录乾隆朝实录_page1084.html">
    1084
   </a>
   <a href="清实录乾隆朝实录_page1085.html">
    1085
   </a>
   <a href="清实录乾隆朝实录_page1086.html">
    1086
   </a>
   <a href="清实录乾隆朝实录_page1087.html">
    1087
   </a>
   <a href="清实录乾隆朝实录_page1088.html">
    1088
   </a>
   <span>
    ...
   </span>
   <a href="清实录乾隆朝实录_page1084.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
