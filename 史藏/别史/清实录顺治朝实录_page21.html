<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 21 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 21 页/共 242 页</h1>
    <div class="content">○故明参将唐虞时启言、逆贼张献忠、自江西转掠江南、势甚猖獗。臣惟南京形胜之地。闽浙江广等处、皆视其顺逆、以为向背。今宜乘其危惧。即颁令上□日赏格。臣赍往南京。宣谕官民。江南之地、可传檄而定也。若虑张献忠、左良玉首鼠两端。则有原任镇臣陈洪范、可以招抚。乞即用为招抚总兵。臣子起龙、乃洪范壻。曾为史可法标下参将。彼中将领多所亲识。乞令其赍谕往招。则近悦远来、一统之功可成矣。下所司知之。　　

○癸酉。摄政和硕睿亲王谕礼部曰。古来定天下者、必以网罗贤才为要图。以泽及穷民为首务。我国家求贤之心。众已共晓。而京城内流贼蹂躏之后。必有鳏寡孤独、谋生无计。及乞丐街市者。著一一察出。给与钱粮恩养。　　

○甲戌。兵部右侍郎金之俊启言、圣朝之德意方新。畿甸之望恩甚切。乞先下蠲租之诏于直隶、以大慰民望。下所司速议。　　

○摄政和硕睿亲王谕京城内外军民曰。我朝巢□刀寇定乱。建都燕京。深念民为邦本。凡可以计安民生者、无不与大小诸臣、实心举行。乃人民经乱离之后。惊疑未定。传布讹言。最可骇异。闻有讹传七八月间东迁者。我国家不恃兵力。惟务德化。统驭万方。自今伊始。燕京乃定鼎之地。何故不建都于此、而又欲东移。今大小各官、及将士等、移取家属。计日可到。尔民人岂无确闻。恐有奸徒、故意鼓煽。并流贼奸细、造言摇惑。故特遍行晓示。务使知我国家安邦抚民至意。　　

○顺天巡按柳寅东启言察吏务清其源安民务定其志。吏部掌铨衡、统百官、吏治之源也。若监司守令各当其职。自然政治廉平。太平可致。近见升除各官。凡前朝犯赃除名、流贼伪官、一概录用。虽云宽大为治。然流品不清。奸欺得售。非慎加选择之道。其为民害不可胜言是所当亟清其源也。民值乱离之后。心志彷徨。鼎革以来政教未敷蠢然之民。莫知所守。奸恶之辈。靡所顾忌。盖闻帝王弼教、不废五刑。鞭责不足以威众。明罚乃所以敕法。宜速定律令。颁示中外。俾民不敢犯。而祸乱自清矣。摄政和硕睿亲王报曰。经纶方始。治理需人。凡归顺官员。既经推用。不必苛求。此后官吏犯赃审实立行处斩。鞭责似觉过宽。自后问刑。准依明律。副予刑期无刑之意。　　

○柳寅东又启言时已届秋庙堂宜早定大计。今日事势、莫急于西贼。欲图西贼、必须调蒙古以入三边。举大兵以收晋豫。使贼腹背受敌。又须先计扼蜀汉之路。次第定东南之局。摄政和硕睿亲王是其言。　　

○故明三边总督李化熙、遣官上所部兵马数目、及地方土寇情形。具启归顺。摄政和硕睿亲王优答之。即令入朝。效用。　　

○盛京四郊塔工成。赐诸喇嘛宴。及鞍马币帛器皿等物有差。　　

○丙子。摄政和硕睿亲王谕众官民等曰。明国之所以倾覆者。皆由内外部院官吏、贿赂公行。功过不明。是非不辨。凡用官员有财之人虽不肖亦得进。无财之人、虽贤才亦不得见用。所以贤者皆抱恨隐沦。不贤者多夤缘幸进。夫贤既不得进国政何由而理。不贤用。贿得官。焉肯实心为国。甚至无功者以行贿而冒功。有功者以不行贿而功掩。乱政坏国。皆始于此。罪亦莫大于此。今内外官吏。如尽洗从前贪婪肺肠。殚忠效力。则俸禄充给。永享富贵。如或仍前不悛。行贿营私。国法具在。必不轻处。定行枭示。　　

○丁丑。以故一等梅勒章京查雅翰瞻子巴特玛、二等甲喇章京赵万璧子国珍、三等甲喇章京邱国玉子纪从、袭职。　　

○升刑部郎中甘文奎、为山西按察使司佥事顺广道。　　

○戊寅。侍卫巴泰等自燕京来复命。摄政和硕睿亲王多尔衮附表奏谢言臣等恭闻皇上诏谕、不胜欢忭窃思臣等同心戮力击破流寇平定燕京实由上天眷祐皇上弘庥所致今更仰仗天威自大同以西黄河以北、尽皆底定燕京以南、顺德以北、俱已来归。疆圉日扩。一统有基矣。　　

○宣府巡抚李鉴启言、上谷一府。在明朝为边镇。在我朝为腹里。前定经制。兵多而员冗。今宜急议裁汰。查得宣镇原额经制官军七万六千九百二十九员名。索之簿籍则有兵。用之战守则无兵。总由前朝法纪废弛无核实之政也日来索饷者纷纷。宜早定经制抚镇道协、以及各路堡。应设营马步兵若干应支月饷马乾及将领月廪若干。均应酌立成规。至于冗员、如宣府城内有万全都司。有管屯都司。又有巡捕都司今宜照大同例改设知府而以徵收屯粮之事。归并于府官则管屯之都司可裁也在城管粮同知。加以缉捕一衔则巡捕都司又可裁也。保安延庆两州、斗大一城既有州官。又设守备似宜裁去守备。而以城守之务、专责正印官料理。若永宁县、距柳沟止二十里。而有两参将。尤属滥冗。似宜裁去永宁之参将。专其责于县官东路一隅。设总镇又设两协其间宜留宜汰。尤宜急议。怀来一城内有道有厅。又有参将。守备亦属赘疣。似宜裁去参将而留守备以司城守若援营之兵有名无实。不如简其精壮者付之守备。而以道厅为之提挈。兵马既减。钱粮出纳有数。其旧设同知通判多员。亦宜量加裁减归并下所司议行。　　

○令河南道御史曹溶提督顺天学政。　　

○己卯吏科给事中向玉斩启言土寇未平。皆因向来地方官、不能绥辑解散。致烦今日扑巢□刀。此后当慎择守令。俾其弭盗安民。且官多俸薄。原非旧制。宜汰冗员以省扰。增常禄以养廉。至府升转铨除。具有往例。须详核履历。杜绝幸端。下所司议。　　

○庚辰。上赐摄政和硕郑亲王济尔哈朗等、蟒缎有差。　　

○顺天巡抚宋权献治平三策。一请议崇祯庙号、以彰我朝厚德。一禁革加派弊政、以苏民生。一广罗贤才、以佐上理。并荐故明蓟辽总督王永吉。井陉道今授监军道方大猷。蓟州道杨毓楫南京礼部尚书朱继祚、户部侍郎叶廷桂、俱堪擢用。于是摄政和硕睿亲王、谕廷臣各举所知。　　

○天津总督骆养性启荐故明户部侍郎党崇雅、兵部侍郎李化熙、通政使王公弼品望素著。乞赐徵用从之。　　

○壬午。上以底定燕京。殄灭流寇。遣官赐诸王、贝勒、贝子、公、及将士牛羊有差。　　

○摄政和硕睿亲王以书招故明总兵陈洪范。　　

○平定山西固山额真叶臣启报饶阳一路土贼。悉已平定。　　

○修政历法西洋人汤若望启言、臣于明崇祯二年来京鲁用西洋新法厘正旧历制有测量日月星晷定时考验诸器尽进内廷用以推测。屡屡密合。近闻诸器、尽遭贼毁臣拟另制进呈。今先将本年八月初一日日食、照西洋新法。推步京师所见日食限分杪。并起复方位图象。与各省所见日食多寡先后不同诸数。开列呈览。乞敕该部届期公同测验。摄政和硕睿亲王谕旧历岁久差讹。西洋新法屡屡密合。知道了。此本内日食分杪时刻、起复方位、并直省见食有多寡先后不同、具见推算详审。俟先期二日来说。以便遣官公同测验。其窥测诸器、速造进览。　　

○癸未。镇国公固山额真艾度礼于誓期前日、私言二王迫胁盟誓。我但面从心实不服主上幼冲。我意不悦。今虽竭力从事、其谁知之二王擅政之处亦不合我意。每年发誓予心实难相从天地神明。其鉴察之。遂书其词于誓期之晨焚之。有穆成格、卓佛和欲发其事令医者占何时可首。因具道始末医者以告艾度礼子海达礼。艾度礼遂自首于摄政和硕郑亲王济尔哈朗。事下法司鞫问得实。艾度礼及妻、并其子海达礼及医者并弃市。家产及所属人口、俱交与和硕郑亲王。　　

○摄政和硕睿亲王遣大学士冯铨、祭故明太祖及诸帝。文曰。兹者流寇李自成、颠覆明室。国祚已终。予驱除逆寇。定鼎燕都。惟明乘一代之运以有天下。历数转移、如四时递禅非独有明为然乃天地之定数也。至于宗庙之主、迁置别所。自古以来厥有成例。第念曾为一代天下主。罔宜轻亵。兹以移置之故、遣官祀告、迁于别所。　　

○禁军民侵扰圣贤祠庙。　　

○甲申。以故明太祖神牌、入历代帝王庙。　　

○乙酉未刻至申刻。日生左右珥。青黄色。良久渐散。　　

○革牛录章京李都、黄得功王奎职以擅于昌平州牧放驼马故也。　　

○牛录章京郭纪元、坐强奸民妇、弃市。　　

○锦衣卫百户危列宿启言、臣招抚至天津地方。咨访流寓。及在籍官员、党崇雅、张端、高尔俨、戴明说等、四十三员。招回逃海难民一万七千余名。摄政和硕睿亲王谕、此天津等处流寓及在籍各官、著吏部详察履历。确核才品其堪用者、作速催来。即与起用。仍行文各抚按。凡境内隐迹贤良逐一启荐、以凭徵擢但不许以贪官酷吏、及赀郎杂流、朦胧充数。其招回难民著地方官安插抚辑。毋致失所。　　

○平定山东固山额真觉罗巴哈纳、石廷柱等、启报霸州沧州德州、临清、先后俱下各城无官者已酌量委署。　　

○令内外各衙门印信、俱并铸满汉字样　　

大清世祖体天隆运定统建极英睿钦文显武大德弘功至仁纯孝章皇帝实录卷之五


大清世祖体天隆运定统建极英睿钦文显武大德弘功至仁纯孝章皇帝实录卷之六　　

顺治元年。甲申。秋七月。丙戌朔。兵部右侍郎金之俊启言、凡土寇率众归顺者。应赦罪勿论。缚渠来献者。应分别叙功。就抚之众。州县官编置牌甲。令安故业。无恒产者、设法安插。请颁谕各镇道府、以便遵行。摄政和硕睿亲王谕、土寇本皆吾民、渠魁能率众来归。自当赦罪、同党能缚献贼首。自当论功。其就抚之民。必马匹兵器、尽数交官。方见真心就抚。牛驴乃农事必需。毋得括取滋扰。作速行文各道府、转行所属。将地方有无土寇、曾否归降、据实详报。即以此定各官之殿最。如有玩寇殃民、或贪功生事者。必罪不宥。　　

○丁亥。礼部启言、定鼎燕京。应颁宝历。据钦天监称改用新法推注已成。请易新名。伏候钦定。以便颁行。摄政和硕睿亲王谕治历明时。帝王首重。今用新法正历。以敬迓天休。诚为大典。宜名时宪历。用称朝廷宪天乂民至意。自明岁顺治二年为始即用新历颁行天下监局各官、仍公同证订新法注历。作速缮写装潢呈览。　　

○戊子。令平定山东固山额真觉罗巴哈纳、石廷柱等移师会固山额真叶臣军。平定山西。　　

○己丑。礼部议覆顺天督学御史曹溶条议、考拔贡生。应听学臣于所至之地、便宜考试。至褒扬节孝、原属旧制。自逆寇荼毒京师。誓节死难之臣、所在多有。宜听学臣详访启闻。恤其子孙。旌其门闾。以励风节。摄政和硕睿亲王从之。　　

○庚寅。天津卫民讦告巡视南城监察御史熊世懿、隐粮二千余石。下刑部勘实。削其职。　　

○壬辰。擢吏部员外郎吴孳昌为都察院右佥都御史。总督宣大山西等处军务兼管巡抚事以侍郎刘余祐金之俊保举故也。　　

○以招抚山东监军副使方大猷为都察院右佥都御史巡抚山东。　　

○升户部郎中向列星、为山西按察使司佥事保定南道。　　

○癸巳。上以中原平定。迁都于燕。遣官祭告上帝。太庙。福陵。告上帝文曰。荷天眷命。锡我以故明燕土。抚乂中邦。荡平寇乱兹者俯徇群情迁都定鼎。作京于燕。用绍皇天之休。永锡蒸民之庆斋祓告虔。惟帝时佑之。告太庙文曰。臣闻流寇李自成、鸱张肆逆。陷明北京。崇祯帝自经。随命摄政睿亲王多尔衮为奉命大将军。统师西征。未抵山海关。明总兵吴三桂遣使来迎我师比至、开门纳款。我兵即以是日、整伍入关。自成犹拥马步军二十余万、逆我颜行。大将军多尔衮、奋张三军。一战败之。追逐四十余里。俘斩无算。贼首尾不相顾。狼狈西遁。我大兵蹑其后。抚谕所过郡县。直抵燕京。自成惶惧。焚明宫阙。窜走西秦。大将军复简精兵。令各王同固山额真等、统领追贼。随亲率师入京。安抚百姓。其大军追击贼兵至真定之庆都、两战两败之。贼势益不支。鸟兽骇散。河北山东、山西郡县人民。悉闻风归降。接踵恐后。此皆我皇祖之素志也。兹特虔告。仰慰在天之灵。至燕地为历代帝王都会。诸王朝臣、请都其地。臣顺众志、迁都于燕。以抚天畀之民。以建亿万年不拔之业。谨告祭福陵文同。　　

○甲午。月祭大行皇帝。并告迁都。文与祭太庙文同。　　

○升礼部郎中黄熙允、为尚宝司少卿。　　

○改刑科都给事中孙承泽、为吏科都给事中。　　

○以故明给事中袁恺、为礼科左给事中。　　

○改户部郎中孙襄、为刑科给事中。刑部主事黄徽允、为浙江道监察御史。　　

○以故明御史卢世＜氵隺＞、为福建道监察御史。　　

○修政历法汤若望启言、臣制就浑天星球一座。地平、日晷、窥远镜、各一具。并舆地屏图。恭进王览。再照臣所修西洋新法。已蒙钦定为时宪宝历。所有应用诸历从此永依新法推算。其颁行民历式样、俟完日进呈。摄政和硕睿亲王谕、所进测天仪器准留览。应用诸历、一依新法推算其颁行式样作速催竣进呈。　　
</div>
    <div class="pagination">
<a href="清实录顺治朝实录_page20.html">上一页</a><span>...</span><a href="清实录顺治朝实录_page16.html">16</a><a href="清实录顺治朝实录_page17.html">17</a><a href="清实录顺治朝实录_page18.html">18</a><a href="清实录顺治朝实录_page19.html">19</a><a href="清实录顺治朝实录_page20.html">20</a><span class="current-page">21</span><a href="清实录顺治朝实录_page22.html">22</a><a href="清实录顺治朝实录_page23.html">23</a><a href="清实录顺治朝实录_page24.html">24</a><a href="清实录顺治朝实录_page25.html">25</a><a href="清实录顺治朝实录_page26.html">26</a><span>...</span><a href="清实录顺治朝实录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
