<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 384 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 384 页/共 1860 页
  </h1>
  <div class="content">
   ○是日、驻跸陆村。　　

○丁丑。上诣皇太后行宫问安。　　

○是日、驻跸青塔。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十六


大清高宗法天隆运至诚先觉体元立极敷文奋武孝慈神圣纯皇帝实录卷之二百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。十月。戊寅。上奉皇太后还宫。　　

○诣大高殿、寿皇殿、行礼。　　

○还宫。　　

○诣皇太后宫问安。　　

○己卯。上诣皇太后宫问安。　　

○谕、今年进剿瞻对兵丁。有奋勇击贼。阵亡、伤亡、病故者。俱系临事捐躯。深堪悯恻。伊等子弟。有堪以充伍者。有虽有子弟。而幼小不能充补名粮、及并无子弟亲老妻单者。均应加恩抚恤。著该督抚查明。应顶补者、即与顶补。有应月给银米者、即照例月给银米。至伊等眷属。多支月饷。若按本兵亡故之日。照数扣追。未免艰苦。著一并查明。悉行宽免。　　

○以湖北巡抚开泰、江西巡抚陈宏谋、对调。　　

○命工部侍郎尹会一、提督江苏学政。　　

○庚辰。谕曰、大学士张廷玉、服官数十年。日侍内廷。勤劳敬慎夙夜靖共靡间寒暑。今年逾古稀。每日晨兴赴阙。未免过劳。朕心轸念。古大臣有于居第视事。数日一至朝堂者。嗣后可仿此意。不必向早入朝。或遇灾蒸风雪。或自度宜于少休。亦不必勉强进内。其有应办事务。可以在家办理。俾得从容颐养。精力自加强健。以示朕优眷老臣之意。　　

○辛巳。谕曰、大学士张廷玉、步履微觉艰难。吏部引见月官。不必勉强带领。　　

○谕军机大臣等、苏松水师总兵胡贵奏、自到任以来。于巡洋之事。皆实力督察巡防一摺。著抄录寄与尹继善、令其查明胡贵、果否如此认真办理。并伊居官声名如何之处。据实具奏。　　

○又谕、刑部奏王德纯、将已贮县库银两。令长随邹鋐、移会吴县支领。请将王德纯并家人。解赴江省。令苏抚将一应质对人犯。就近审明定拟一案。朕已批依议矣。事关库项出入。尔等可传谕安宁。令其严查留心办理。　　

○又谕、前经降旨停止莽牛哨地方安设卡座。谕令将军达勒当阿。在内地境内。严加查察。务将偷越出境之人。堵截缉捕。并于朝鲜人越境巡探等事。加意实力办理矣。今据总督那苏图奏称、前在奉天将军任时。朝鲜人有越入内境挖参者。经我兵拏获数百名。并搜出多参等语。从前该国人既有结夥数百。越境挖参之事。今请停止安设卡座。显有纵容偷越情弊。著再寄谕将军达勒当阿。饬令守卡官兵。于海岸路径。严加防汛。朝鲜有偷越挖参者。实力查拏。　　

○光禄寺参奏、臣寺司库各官。互揭亏短库项。将堂批劄付。私行涂改挖补。以上年奏销各款银二千一百五十三两零。移作本年。以图抵饰。请将前后各司库交部严讯。得旨、著交部。光禄寺司库。将劄付私行涂改挖补。以致亏空。乃系正二月内之事。该堂官今日始行参奏。则平日并不留心稽察可知。此项亏空银两。如该司库等不能赔补之时。即著落该堂官等代赔。　　

○壬午。谕、据安徽巡抚潘思榘奏、安省自乾隆元年至今。未获盗案、共一百一十六起。而已获各案、亦拖延未结。可见从前封疆大吏。全未留心整饬。董率属员。以致积案繁多。似此懈怠废弛。盗风何由宁息。著将乾隆元年以来、历任巡抚。交部查明察议具奏。署按察使都隆额、赴任已及二年。尘案累累。不能实力办理。难称臬司之任。著回京供职。安徽按察使员缺、著赫庆补授。其令潘思榘董率各属。设法购缉。严催完结。于一二年后、具摺奏闻。以收缉盗安民实效。　　

○命刑部尚书汪由敦、在军机处行走。　　

○豁免安徽六安州、庐州卫、水冲沙压地三顷八十亩有奇无徵额赋。　　

○癸未。上诣皇太后宫问安。　　

○幸瀛台。　　

○大学士等奏、据御史万年茂、参奏学士陈邦彦、于振、于本年八月瀛台赐宴之日。向户部侍郎傅恒屈膝请安一摺。臣等查问陈邦彦、于振、俱云并无此事。及询其同班裘曰修、董邦达、亦云未见。至万年茂指证之大学士史贻直、尚书王安国、皆系大臣。若果有见闻。岂有不行具奏之理。是该御史所奏。毫无实据。应请交部察议。得旨、朕前览万年茂参奏陈邦彦、于振、一摺。在伊以持国体为言。朕因关系陈邦彦、于振、二人之名节。而傅恒若妄自矜大。致词臣如是趋奉。亦当有应得之罪。彼日即召刘于义、汪由敦、舒赫德、王安国、面询以此事之有无。刘于义等三人。咸以为子虚。而王安国则以为传闻彼二人实因错认。臣亦听得此语。而实未目睹。朕复令大学士张廷玉、讷亲、查问。今据奏称事属诬捏。请将万年茂交部察议。朕思陈邦彦、于振、皆系废弃之员。因其尚娴于文翰。复用为词臣。以备编纂之任。伊二人年已迟暮。亦当自知无进取之阶。岂尚希冀升迁。而求荣含垢乎。即使躁进患得之心不息。思献媚以侥幸。则凡谄媚于人者。必在暮夜幽僻之时。焉有于大廷广众之中。而为此忍耻屈膝之事。以自召讪谤者乎。在傅恒世族旧臣。可望成器。是以加恩令在军机处行走。使之练习政务。然官不过侍郎。地未参密勿。较之大学士张廷玉、讷亲、被朕任用已久者实异。设使陈邦彦、于振、献媚干求。亦当在彼而不在此也。且即大学士张廷玉、讷亲、为朕素所倚任。亦不过赞勷机务。至于用人之际。朕自主之。伊等亦必俟询问其人之贤否。然后据实陈奏。初不能以己意为进退也。即在廷大臣。于召对之时。从不敢援引所私。此举朝所共知者。朕何如主。岂委用人之权于臣下者哉。况是日侍宴之时。诸臣齐集。众目难掩。朕将此询问张廷玉、讷亲、刘于义、汪由敦、舒赫德等。咸称未见。亦无所闻。惟王安国奏称臣未看见。但听人言二人错认。而万年茂又称王安国亲见。若果如所奏。则王安国蹈欺君之罪矣。万年茂又称、听说史贻直彼时曾面责于振不是。不知于振说甚么。只见史贻直怒目看他等语。史贻直与于振。朕知其向有亲谊。果见其如此行为。必将为之容隐。或于私第责让则有之。岂肯于大众之前。显揭其短。既已对众斥责。史贻直身为大学士。何敢隐而不奏乎。今若因万年茂牵引口舌之事。派王大臣、令大学士尚书质问。国家更无此体矣。伊此外又牵引学士讲读编检多人。且伊所牵引之人。亦称陈邦彦等错认人了。夫错误人所难免。万年茂既称为错。何以又将周长发等举出为证乎。伊之情词闪烁。非遁即支。而信口捏饰。污人名节。所关已非浅鲜。乃犹缉缉翩翩。假他人之口。以文其影射之工。牵引大学士尚书等官。思兴大狱。其心甚不可问。从前湖广余铨、出身不正一案。万年茂奏称、素不认识余铨。并与彭维新亦未谋面。而彭维新私将伊名填写文内、咨送吏部等语。朕令大学士等询问彭维新。彭维新奏称、本年二月内。湖北人佥云、余铨系程姓世仆。不当与会。并将余铨姓名涂抹。其时万年茂身为会首。屡为附和。不得诿为不知。且万年茂托人准出结官先行检举之呈。更不得诿为不知。反奏称与余铨远隔、不知实据。巧为辞说。为余铨出脱。欺罔反覆。情状毕露。至臣与万年茂未尝不相见。即如前二月内、祀神宴会。则竟日晤接。彼此交揖团拜。今奏称与臣未曾谋面。又未尝与臣一揖。诞幻倾险等语。彼时朕因此案现在行查。且系口舌之事。有关大臣言路之体。暂存未发。今伊所奏之事。与前意相同。又系诬蔑词臣。且余铨一案。该省已审明家仆是实。则万年茂反覆狡诈之处。百喙难辞。著交部一并察议具奏。寻议、万年茂照奏事诈不以实例革职。从之。　　

○吏部议、升任福建巡抚周学健、咨覆调任粮驿道菩萨保、调任泉州府同知梁须楩、失察属员收受陋规、不行揭报。均应照例降三级调用。得旨、依议。向来道府因公挂误。例应降调者。俱著询问该督抚、如居官尚优。照所降之级留任。如系平常之员。即照部议降调。同知通判州县。则令该督抚出具考语。送部引见。而州县佐杂。则又系问督抚以定去留。朕思道府为地方大吏。较同知通判等官。更属紧要。未便如州县佐杂一例。祇据督抚考语、遂以为定。现在同知通判州县。有因公降调者。经朕降旨、送部引见。不必开缺。其道府既有应得之处分。亦应令其来京引见。不必开缺。则该员贤否。朕得再加鉴别。以定去留。伊等若得回任。亦必更加勉励。嗣后俱著送部引见。再降谕旨。此本内菩萨保、梁须楩、即遵此旨行。　　

○户部议覆、黑龙江将军傅森等奏称、墨尔根、齐齐哈尔、黑龙江三城。八旗兵丁水手人等、耕种地亩。现查明先后被水被霜情形。所获粮石。不敷食用。请照例于不敷之月起、分别借拨仓粮等语。应如所奏。行该将军等、在于公仓、并备存仓粮内、动支拨发。除动用公仓粮毋庸补还外。其借动备存仓粮。仍于次年如数补还。又称、博西等八站、站丁地亩被水。收获无多。请按各站坐落地方远近。分别借粜等语。亦应如所奏办理。至所称、黑龙江现贮仓粮。止二万二千余石。该处需用甚多。不敷储备。亦准在呼兰仓粮内、动拨一万八千石。运往黑龙江。存贮备用。从之。　　

○以广州正红旗汉军协领白朝栋、为广州右翼副都统。　　

○以故广西定罗司土巡检徐国丞孙、尔梅袭职。　　

○甲申。谕、上下江被水地方。朕已加恩赈恤。切谕该督抚实力抚绥。无令失所。其营兵惟赖月粮养赡。但该处既属歉收。米价自必昂贵。穷兵度日。不无拮据。朕心深为轸念。著将凤、颍、泗、淮、扬、徐、海、等处。被灾地方各营兵丁。于十二月内、借给一月饷银。明年四季扣还。以资接济。　　

○又谕、朕前降旨。直隶、山西、两省办理营盘道路之文武官员内。有罚俸住俸降级之案。俱加恩准其开复。今思此内、若无处分案件之员。未得一体沾恩。著该督抚查明咨部。各准其纪录一次。　　

○刑部议覆、浙江处州镇总兵苗国琮奏称、地方刁恶之徒。遇事生风。挟私鼓众。甚至塞署、罢市、抗粮、殴官。同城文武。畏其势焰。多隐忍不究。否则事定后。方敢查拏。首恶多致远扬。请嗣后凡遇前项不法等事。许令文武、即时带领兵壮。持械往捕。如若辈即能俯首服罪。不敢抗拒。则分别末减。以为畏法者劝。倘敢恃众不服。或呼噪抵格。许即麾兵壮。施放器械。照盗贼拒捕之条。杀死勿论等语。系为惩奸除恶起见。应如该镇所请行。惟持械往捕一节。查奸民执仗公行。原与盗贼无二。自难徒手擒拏。若止赤手群聚。随众呼号。尚与盗贼有间。果如该镇所奏、恐地方官办理不善。转致奸民望风潜逃。或混行擒拏。或局外良民。被拘不服。或带往兵壮。贪赏冒功。且一经施放器械。或将首恶捕格致死。案何由定。是则持械捕拏。必须相机而行。不得率意轻举。请嗣后、遇有奸民鼓众之事。如该犯等持有兵仗。而文武不带持械之兵壮擒拏。致令奸犯远扬。及聚众人犯、并未执有器具。而文武辄带兵壮。遽行杀伤。以致激成事端。俱按律分别究惩。从之。　　

○调盛京工部侍郎鼐满岱、为盛京兵部侍郎。以内阁学士长柱、为盛京工部侍郎。　　

○调陕西长安县知县董三锡、来京引见。　　

○乙酉。谕、八旗旧营房。应每旗各派都统一员。弹压管理。毋任官兵将住房损坏。著该部照依管理新营房之例。缮写都统等名单呈进。　　

○旌表守正捐躯之河南灵宝县民毋知前妻阎氏。　　

○准噶尔部人多拉特巴、郎济、班岱等三名。妇硕赖一口来降。命赏给安插如例。　　

○丙戌。上诣皇太后宫问安。　　

○谕、朕命翰林科道官轮日进讲经史。本欲研究经术。阐明义理。以淑心身以鉴兴废。而诸臣论讲。往往阑入条陈。若实有裨政务。则亦何害。要不当借端立说。以逞私见也。即朕回銮后数日内。如检讨程恂、举程子一命之士。苟留心爱物。于人必有所济一条。因请重县尉之选。欲以士人初任是官而重其秩。是一县又增一令也。成何政体。今日御史冯秉仁进讲。因名山升中于天一句。摺中引宋祥符中有事泰山。往还四十七日。未遇雨雪等语。其意盖因朕昨登北台。气候晴暖。曾宣示在京大臣。故为此影射之词。且豫拟朕今年巡幸山西。将来当有东巡之事。故为此奏耳。夫曲阜圣人宅里。自汉祖以来。谒庙行礼。流传于史册者。指不胜屈。我皇祖圣祖仁皇帝。瞻拜孔林。礼仪崇重。前代莫与比隆。至岱宗乔岳。近在鲁邦。彼慕封禅之虚名。袭七十二代之故事。先儒訾议。朕所熟闻。若乃观车服礼器。以伸向往。因之观风问俗。循圣祖之家法。溯虞夏之遗规。亦属省方钜典。果其年岁顺成。时可举行。朕岂因人言而遽止。又岂因臣下进说而轻行。彼窥测逢迎之伎俩。举无所施。冯秉仁果何所见而为此奏耶。朕观近日大小臣工之弊。九卿部院诸臣。不过循分供职。自以为可立无过之地。然尚无败检踰分。欲有所为者。此所谓失之不及也。至御史一官。多不得人。如万年茂之奏于振陈邦彦一事。牵引支离。诪张为幻。李兆钰请惜字纸。直欲绳以官法。琐屑不经。更属无谓。其识见卑鄙。不可见之施行。或留中。或发还本人者。不知其凡几。此皆意有他欲。而借言以沽名者。所谓失之过也。过与不及虽同。然以朝廷政治言之。臣工之弊。与其过、毋宁不及。宋仁宗赞曰。国未尝无嬖幸。而不足以累治世之体。朝未尝无小人。而不足以胜善类之气。此之谓也。夫言官之设。本以绳愆纠缪。激浊扬清。朝廷之得失。民生之利病。无不可剀切敷陈。内而廷臣。外而督抚。果有贪劣奸邪实据。指名弹劾。亦足表见风裁。若徒事怀私窥伺。何以克称言官之任。比来伊等习尚如此。不可不亟为整饬。向例御史由保举考试补授。后因臣工条奏。请朕于翰林部属引见时、记名特用。今看来不若仍复旧制之为妥。著九卿于应行考选人员内。秉公保举。请旨考试引见。候朕简用。其现任科道。著大学士九卿通行甄别。毋得稍存瞻徇。以肃言路。再朕向曾留心诗赋。不过学问中之一事。时于几余遣兴。偶命近臣属和。亦前代翰林典故中所有。并非夸耀已长。与文人角胜。而治天下之大经大法。端不在此。词臣以文字为职业。自当雅赡优娴。方不愧清华之选。其中才学充裕。如张鹏翀、沉德潜等。间或一加超擢。而躁进之徒。竞思进献。若借此可以为梯荣之捷径。不知沉德潜优升阁学。朕原因其为人诚实谨厚。且怜其晚遇。是以稠叠加恩。以励老成积学之士。张鹏翀、则素知其敏捷。且资俸已深。历升詹事。初不因进诗优擢。若谓朕进用人才。沾沾于文艺之末。雕章琢句。专事浮华。此风一炽。必有藉手捉刀。希图侥幸者。岂不玷玉堂而贻羞文苑耶。其务殚实心崇正学。明大体。以无负稽古论思之厚望。著一并传谕知之。　　

○又谕、今日礼部将郎中陈豫朋、年老乞休员缺。题补引见。陈豫朋于今年闰三月。经朕点用湖南学政。谢恩时摺内称年已七十有余。朕因其年老。恐不能胜任。另派员更易。今只隔数月。忽以年老乞休。陈豫朋若自知年力衰迈。则未授学政以前。便应告休。及点授学政之时。亦当据实陈情。何以寂无一言。今于朕降旨仍留部曹后。忽尔告退。盖伊自知嗣后无升迁之望。并非恬退本怀也。夫致身事君。终始不渝。乃分所当然。鞠躬尽瘁之义。凡为臣下者。何人不当以此自勉。昔皇祖时、汉臣中间有蹈此习者。曾蒙训饬。今陈豫朋于进退之际。少不如愿。即欲解组以鸣高。事君之道。固如是乎。陈豫朋著革职。留京候旨。向例四品以下官员。吏部入于汇题内开缺。嗣后告休人员内。有与陈豫朋相类者。著吏部具摺请旨。如徇情入于汇题。查出必加以处分。余仍著照例汇题。朕君临天下。向之所学。且不必论。即以岁月计之。十年于此矣。大小臣工。居心行事。已无不洞悉其情伪。古帝王垂旒黈纩。不以察察为明。朕平日之包荒。不可胜数。但如陈豫朋之所为。若不明白晓谕。则竟无以明事君之义矣。诸臣工其共凛之。　　

○又谕、河南永城、鹿邑、夏邑、三县。节年叠被水灾。今秋又复被水。所有乾隆十年十一年、民欠钱粮。俱应缓至戊辰年开徵。但朕思积歉之区。纵使丁卯戊辰二年、连获丰收。民间元气亦难尽复。乾隆戊辰年、各邑既有本年应纳之正赋。又有乾隆十年水灾案内、应完带徵钱粮。若再将十年十一年分未完带徵旧欠。一并催徵。民力恐不能支。著将永城、鹿邑、夏邑、三县。乾隆十年分未完带徵银二万八千八百余两。缓至戊辰年徵收。其乾隆十一年未完带徵银四万二千四百余两。缓至己巳年开徵。俾民力得以展舒。该部即遵谕行。　　

○又谕、山西大同、朔平、二府。上年偶被旱灾。所有新旧应徵银米豆麦等项。俱令缓至今年秋收后徵输在案。现今大朔二府。秋成各有七八分。届兹开徵之期。自应将新旧各欠、一并催完。惟是歉收之后。民力尚未宽舒。且为数繁多。输将未免竭蹷。著将上年成灾之大同、怀仁、浑源、应州、山阴、广灵、阳高、灵邱、天镇、朔州、马邑、并未成灾而收成亦歉之右玉、左云、平鲁等十四州县。所有上年蠲剩缓徵带徵、及九年旧欠银米等项。俱暂行停徵统于乾隆丁卯、己巳、庚午三年内。分限带徵完纳。以纾民力。该部即遵谕行。　　

○又谕、朕不御静宜园之时。彼处宫门。著添设圆明园护军堆拨一座。　　

○又谕、现在天气寒冷。著免阅看军器。俟明年三月、再行阅看。　　

○予故内大臣兼正红旗蒙古都统查克丹祭葬如例。谥敏恪。　　

○丁亥。上御太和殿视朝文武升转各官谢恩。　　

○戊子谕军机大臣等。巡抚常安所奏。松江下砂等场。雍正十年。被潮坍荒荡地、积欠课银。朕已加恩豁免。但实在坍荒淹废之地。固应蠲除。而潮退淤涨。即宜随时开垦。年来冲压坍荒、请免者多。而题报开垦升科之处甚少。可传谕该抚、留心查办。将所有淤涨可耕之地。查明劝谕。及时开垦。无致闲旷。于灶户场民。当朋裨益。　　

○户部议覆、安徽巡抚潘思榘等疏称、寿州、宿州、凤阳、临淮、怀远、虹县、灵璧、凤台、阜阳、颍上、霍邱、亳州、蒙城、太和、泗州、盱眙、五河、天长、等十八州县。凤阳、凤中、泗州、长淮、宿州、等五卫。被水成灾地亩。所有应蠲钱粮。另行题豁外。其被灾贫民贫生。分别极次给赈。冲塌房屋。并予修费。被淹城垣。动项兴修。五河县漫溢坝埂。一体估报抢筑等语。均应如所请。又各州县卫。本年被灾较重。请将漕粮漕项。照地丁之例。按分蠲免。至蠲剩银米、缓至来秋带徵。内寿州、虹县、阜阳、霍邱、太和、天长、等六州县。被灾稍轻。本年漕粮漕项。缓至来秋补徵。各邑未完节年漕项银米。统请分年带徵。候旨遵行。得旨、依议。宿、寿、等州县卫、应徵本年漕粮漕项、及蠲剩银米。未完节年漕项银米。俱著照该抚等所请速行。
  </div>
  <div class="pagination">
   <a href="清实录乾隆朝实录_page383.html">
    上一页
   </a>
   <span>
    ...
   </span>
   <a href="清实录乾隆朝实录_page379.html">
    379
   </a>
   <a href="清实录乾隆朝实录_page380.html">
    380
   </a>
   <a href="清实录乾隆朝实录_page381.html">
    381
   </a>
   <a href="清实录乾隆朝实录_page382.html">
    382
   </a>
   <a href="清实录乾隆朝实录_page383.html">
    383
   </a>
   <span class="current-page">
    384
   </span>
   <a href="清实录乾隆朝实录_page385.html">
    385
   </a>
   <a href="清实录乾隆朝实录_page386.html">
    386
   </a>
   <a href="清实录乾隆朝实录_page387.html">
    387
   </a>
   <a href="清实录乾隆朝实录_page388.html">
    388
   </a>
   <a href="清实录乾隆朝实录_page389.html">
    389
   </a>
   <span>
    ...
   </span>
   <a href="清实录乾隆朝实录_page385.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
