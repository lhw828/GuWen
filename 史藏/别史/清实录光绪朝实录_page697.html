<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 697 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 697 页/共 1316 页</h1>
    <div class="content">陈恭阅五月二十七日　　

熙月日　　

郭恭阅十一月二十五日　　

宗室麒月日



大清德宗同天崇运大中至正经文纬武仁孝睿智端俭宽勤景皇帝实录卷之二百五十九　　

光绪十四年。戊子。九月。己酉朔。上诣仪鸾殿问慈禧端佑康颐昭豫庄诚皇太后安。至丙子皆如之。记注　　

○钦奉皇太后懿旨。醇亲王奕譞奏、现居赐邸。为皇帝发祥之所。敬稽成宪。应否恭缴。请旨遵行等语。醇亲王府第。为皇帝潜邸。应恪遵雍正二年成宪。及乾隆五十九年谕旨。升为宫殿。著准其恭缴贝子毓橚府第。著赏给醇亲王居住。并赏银十万两。由王自行修理。俟修竣后再行移居西直门内半壁街空闲府第一所。赏给毓橚居住。并赏银一万两修理。所赏银两。均由户部给发。现月　　

○守护西陵大臣溥芸等奏、成贵妃金棺暂安。恭备差务。请饬拨解银两。得旨、著溥芸等、咨行直隶总督。迅速拨解应用。　　

○又奏、金棺明年奉安。修建宝顶月台。应购石料。下工部知之。　　

○又奏、金棺奉移慕东陵西配殿暂安。请添建抱厦。饬部核议用款。并奏派大臣承修。下工部议行。随手　　

○予故大学士左宗棠之孙左念谦以四五品京堂候补。现月　　

○予故江西九江镇总兵黄开榜于高邮州捐建专祠。从两江总督曾国荃等请也。随手摺包　　

○庚戌。上御黄幄。阅视侍卫步射。记注　　

○钦奉慈禧端佑康颐昭豫庄诚皇太后懿旨。醇亲王奕譞奏、用人行政敬陈管见一摺。著依议。交军机处存案。现月　　

○陕甘总督谭钟麟等奏、新疆抚标各营。添改副参等缺。均请作为题缺。由外拣补。下兵部议。随手摺包　　

○辛亥。以解犯脱逃。签差不慎。署奉天岫岩州知州朱锦标、凤凰厅同知张锡銮交部议处。随手摺包　　

○癸丑。谕内阁、给事中俊乂奏、外任实缺官员。终养丁忧服满。请准分发原省补用一摺。著吏部议奏。现月　　

○又谕、昨日召见之四川候补道刘麒祥、著交军机处存记。现月　　

○理藩院奏、卓索图盟长呈报土默特贝勒爵职。请以豫保子承祀双祧之札萨克色淩那木济勒旺宝承袭。如所请行。　　

○甲寅。奎润、昆冈、续昌、徐用仪出差。以理藩院尚书绍祺兼署礼部尚书。刑部尚书麟书兼署工部尚书。工部右侍郎清安兼署礼部右侍郎。所署刑部右侍郎以吏部左侍郎松溎暂行兼署。兵部左侍郎廖寿恒兼署工部左侍郎。所署刑部右侍郎以户部右侍郎曾纪泽暂行兼署。现月　　

○以贝勒奕絪署镶黄旗汉军都统。贝勒载漪署正红旗汉军都统。吏部尚书锡珍署镶红旗蒙古都统。豫亲王本格署正蓝旗汉军都统。镶蓝旗蒙古都统荣禄兼署镶蓝旗汉军都统。正黄旗满洲副都统恩全署镶白旗满洲副都统。明发　　

○以山西布政使张煦为陕西巡抚。湖南按察使豫山为山西布政使。浙江甯绍台道薛福成为湖南按察使。现月　　

○予故陕西巡抚叶伯英恤典如例。现月　　

○乙卯。苏州织造文琳奏、例定办差银三万两。遇闰加增二千五百两。现奉内务府造办处传办活计。共应需银五万四千七百六十余两。不敷甚钜。请饬会议定章颁发遵守。并将不敷银速行筹拨。俾资办理。而免迟误。又奏、内务府传办南大红□□丕。无款开办。请饬筹拨。并下所司议。摺包　　

○丙辰。云贵总督岑毓英奏、洒麻土人杨发昌句结匪徒滋事。派员查办。得旨、著即督饬将领。查明确实情形。如果杨发昌复敢抗拒滋事。即著严拏惩办。毋任漏网。并将其余匪党。分别剿抚。以靖地方。随手　　

○甘肃新疆巡抚刘锦棠奏、假满病仍未痊。恳请解职。得旨、据奏病久未痊。殊深系念。新疆地处边陲。责任綦重。该抚威望素著。倚畀正殷。著再赏假六月。安心调理。毋庸开缺。并赏给人薓八两。俾资调摄。随手　　

○予积劳病故。河南信阳协副将连庆恩如军营立功后病故例优恤。随手　　

○蠲免陕西全省光绪十二年分民欠钱粮。并荒地草束。随

手摺包

　　

○丁巳。谕军机大臣等、有人奏、前出使大臣徐承祖、贪劣侵欺。列款纠参。请饬查办一摺。据称徐承祖采购日本铜斤。浮冒侵渔。长崎一案。办理失体。并浮销经费。擅刻功牌。索贿把持。奏调私人。狡诈取巧。保举欺罔各节。如果属实。亟应严行惩办。著总理各国事务衙门王大臣将所参各款。详细确查。其在日本查讯各节。密咨黎庶昌逐一查明。据实声覆。不准稍涉含混。俟查覆到日。由该衙门一并具奏。原摺单二件。均著钞给阅看。将此谕令知之。现月　　

○又谕、御史赵增荣奏、请慎选使臣等语。著该衙门议奏。现月　　

○戊午。上诣太庙孝贞显皇后尊谥册宝玉牒前行礼。恭送往盛京尊藏。记注　　

○谕内阁、前据李秉衡奏、已故前任广西巡抚张凯嵩功德在民。据本籍绅士请建专祠。并将事迹宣付史馆。当经降旨允准。嗣经都察院据广西京官刘宗标等呈请代奏。并御史李士琨奏、胪列故该抚贪劣各款。请收回成命。当交沈秉成逐款详查。兹据奏称、查明各款。均无确据。惟张凯嵩果系品诣纯粹。功德入人。自必群情悦服。何至毁誉参半。众论不符等语。张凯嵩既非政绩昭著。舆论胥洽。所有建立专祠之处。著即撤销。现月　　

○甘肃新疆巡抚刘锦棠等奏、会查边界牌博事竣。下所司知之。随手　　

○又奏、新疆防营。员弁勇丁。及各台局实数。请饬立案。下部知之。随手　　

○广西巡抚沈秉成奏、请将贵州补用知县吕缉光调粤差遣。允之。随手　　

○以藉端讹诈。革新疆知县郑廷璧职、并讯办。随手　　

○庚申。遣官祭历代帝王庙。记注　　

○辛酉。谕军机大臣等、前据色楞额奏、遣撤伊犁勇队。酌发饷项川资。请饬拨解银十五万两应用。当令户部速议具奏。旋据该部奏准由谭钟麟先行如数垫发。解交刘锦棠设法妥办。迅速清结。兹据刘锦棠奏、该处营勇骄蹇成习。此次发款清理后。请核实挑留。余悉妥为遣撤等语。伊犁防军。动辄藉饷滋闹。实属不成事体。亟应妥筹整理。以靖边陲著谭钟麟遵照部议。无论何款。迅即垫拨银十五万两解交应用。毋稍延缓。并著刘锦棠会同色楞额妥速清厘。将该处勇丁核实挑留。其余妥为裁遣。并将营制饷章。认真整顿。务期边军日久相安。是为至要。此次滋事勇丁。并著色楞额查明为首之人。照例惩办。以肃军律。将此由五百里各谕令知之。现月　　

○广西右江道裕祥为陕西按察使。现月　　

○壬戌。两江总督曾国荃奏、密保胜关道人员。得旨、黄祖络、章玕、吴炳祥、均著交军机处存记。　　

○又奏、副将韩殿爵、请仍留两江补用。试用道聂缉规、仍留江苏补用。允之。随手　　

○四川总督刘秉璋奏、马边猓夷出扰。势甚猖獗。檄饬已革总兵万重暄、统营赴马边地方驻扎。下部知之。随手摺包　　

○又奏、总兵周胜得、副将赵孟琴等、请留川差遣。允之。随手摺包　　

○甲子。直隶总督李鸿章奏、吉林和龙峪一带。分设局卡。原以羁縻韩民。惟所收税项。不敷用度。请仍由山海关拨解银两济用。下所司知之。随手摺包　　

○湖广总督裕禄奏、覆陈湖北漕务。自前抚臣胡林翼明定折徵章程。现仍照章徵收。尚无弊混。报闻。　　

○以吏部左侍郎松溎为满洲繙译乡试正考官。内阁学士丰烈为副考官。　　

○赏襄订铁舰德国外部大臣毕士马克等宝星。　　

</div>
    <div class="pagination">
<a href="清实录光绪朝实录_page696.html">上一页</a><span>...</span><a href="清实录光绪朝实录_page692.html">692</a><a href="清实录光绪朝实录_page693.html">693</a><a href="清实录光绪朝实录_page694.html">694</a><a href="清实录光绪朝实录_page695.html">695</a><a href="清实录光绪朝实录_page696.html">696</a><span class="current-page">697</span><a href="清实录光绪朝实录_page698.html">698</a><a href="清实录光绪朝实录_page699.html">699</a><a href="清实录光绪朝实录_page700.html">700</a><a href="清实录光绪朝实录_page701.html">701</a><a href="清实录光绪朝实录_page702.html">702</a><span>...</span><a href="清实录光绪朝实录_page698.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
