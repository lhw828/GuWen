<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 193 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 193 页/共 681 页</h1>
    <div class="content">○赠肇庆阵亡建城守备翟永昌、为署都司佥书。予祭葬。给恤银三百两。荫一子、以卫千总推用　　

○礼部题、朝鲜国贡使失火、烧毁布疋、应行文令该国王察议。其布疋下次补进。得上□日、使臣免察议。布疋亦免补进　　

○庚午。上御太和殿视朝。文武升转各官谢恩。次喀尔喀进贡使臣行礼　　

○辛未。以大学士冯溥、兵部尚书宋德宜、为会试正考官。翰林院掌院学士叶方蔼、都察院左副都御史杨雍建、为副考官　　

○调镶白旗蒙古副都统恰塔、为满洲副都统　　

○壬申。升太常寺卿焦毓瑞、为通政使司通政使　　

○癸酉。太皇太后圣寿节。遵懿上□日、以朝日斋戒、更于初十日行礼　　

○甲戌。春分。朝日于东郊。遣都统赛音达礼行礼　　

○上诣太皇太后宫、问安　　

○先是、海逆郑锦、乘耿精忠叛、窃据漳泉诸郡。后耿精忠降、诸郡以次收复、郑锦屡败、仍遁入海、而厦门金门、犹为所据。上欲乘胜荡平海逆。乃厚集舟师、规取厦门金门二岛、以图彭湖台湾、又以曩时征取厦门金门、曾用荷兰国夹板船、特谕荷兰国王、令具夹板船二十艘、载劲兵协力攻取二岛。至是、奉命大将军和硕康亲王杰书等议奏、战舰水师未备、荷兰国舟师、又不能预定来会时日、海贼见据海澄、厦门之固、势难急图。上谕、征剿海寇、调发满洲绿旗官兵甚多、福建经制兵外、又增兵数万、授水陆提督为将军以统之、宜乘此兵力、速行进讨。若如大将军康亲王所奏、需以岁月、则供亿烦费、必将撤还大军、海寇何由殄灭。其令康亲王、会同将军总督巡抚提督等、详议以闻　　

○安远靖寇大将军多罗贝勒察尼等疏言、贼渠吴应麒等、从岳州遁去、辅国公温齐等、率兵追杀二百余里、斩贼甚多。我兵因未携爨具而还。上责之曰、逆贼吴应麒等、迫于饥饿、徒步败遁、我骑兵追蹑二百余里、因未携爨具、遂尔还师、并未大败贼众、岳州虽得、不过贼所弃之空城、而穷寇吴应麒、究未擒斩、朕心未惬、今以追杀贼众地方里数度之、虚实即立见矣　　

○平南王尚之信等疏言、臣等共议、将军莽依图、舒恕等、同将军傅弘烈守梧州。臣驻封川县、总督金光祖、驻肇庆府。将军额楚等、驻德庆州。如有机会、一面奏闻、一面举行。上谕、今长沙岳州诸处、俱已恢复、伪将军总兵文武官员、船舰兵卒来归者甚众、又彝陵州对岸之镇荆山、盘踞贼寇、尽行潜遁、分逐诸路溃败之贼、多所斩戮、大将军顺承郡王等、已渡江平定湖南、安亲王又进取衡州诸处、宜乘此各路贼寇涣解之际、平定广西。大将军平南王尚之信、将军莽依图、舒恕、额楚、傅弘烈、总督金光祖等、勿失事机、速定广西　　

○安远靖寇大将军多罗贝勒察尼疏报、都统觉罗朱满等、率兵抵湘阴、环城立营、正拟攻取、贼众弃城遁、我军分二队追击、擒斩贼兵无算。恢复湘阴县城。得上□日嘉奖、下部议叙　　

○湖广提督桑峨疏报、臣与抚远将军固山贝子章泰、各领满汉官兵、进取华容、石首、二县。贼众望风弃城奔窜、我兵遂入城。下部知之　　

○厄鲁特噶尔丹台吉等、遣使进贡。赏赉如例　　

○乙亥。上率诸王、文武大臣、侍卫等、诣太皇太后宫、补行庆贺礼。亲撰表文诗篇。书万寿无疆扁额恭进。表文曰、伏以时值阳和、万国祝呼嵩之盛。天开旭景、千秋乐无疆之休。山川献瑞于慈宫、八方同庆。河汉呈祥于内殿、四海咸清。远迩尊亲。寰宇忻忭。恭惟圣祖母昭圣慈寿恭简安懿章庆敦惠温庄康和仁宣太皇太后陛下。性成仁圣。德配坤贞。日月并光、昭率土而作范。雨露浃洽、明物理而垂恩。遇佳节于雍熙。被春风之浩荡。寿祉绵洪亿禩。福星临耀兆年。昭淑美之弘规。崇高厚之懿训。冈陵拟颂、进扁额以敷扬。葵藿申诚、赋诗词而拜舞。欢生丹陛。喜溢彤墀。臣服膺诲言。仰承咻煦。实邦家之共戴。顾慈孝之相成。伏愿纯嘏尤繁。锡龄弥广。瑶池称北斗之樽。宝册上南极之箓。臣踊跃欢忭之至。谨奉表称贺以闻。诗曰、和风瑞气满帘栊。慈寿无疆祝上宫。喜得万方同孝养。千秋福德并苍穹。透户卿云接御香。彤墀新柳拜韶阳。宫中尧舜兼文母。恭捧南山万寿觞　　

○上御经筵　　

○命江西总督董卫国、率标下官兵、速赴大将军安亲王军前、听王调度、协力进取衡州诸处　　

○奉命大将军和硕康亲王杰书等疏言、据福建总督姚启圣等启、进取厦门金门、须发江浙巨舰二百艘、增闽省兵二万、迅调荷兰舟师来会、方可大举。进剿之期、必俟入秋北风起后、彼时战舰师旅、一切不误、自能奏功。得上□日、翦灭海寇、事綦重要、其令江南浙江总督、京口将军、发江浙战舰各百艘、于进剿期内、送至福建。仍许福建增兵二万。大将军康亲王等、并檄荷兰国迅调舟师、务令如期而至　　

○丙子。孝康章皇后忌辰。遣官祭孝陵　　

○定远平寇大将军和硕安亲王岳乐疏报、前锋参领沙纳哈等、率兵至湘潭、贼望风惊遁、恢复县城。得上□日嘉奖、下部议叙　　

○丁丑。上诣太皇太后宫、问安　　

○上幸南苑行围　　

○戊寅。升湖广驿盐道余三级、为山东按察使司按察使　　

○己卯。郭尔罗斯辅国公昂阿故。遣官致祭　　

○庚辰。上还宫。诣太皇太后宫、问安　　

○宁南靖寇大将军多罗顺承郡王勒尔锦疏言、臣兵在彝陵诸处、更番来往、水土不宜、致马多毙、请以近地所备马、速行拨给、以资进剿。得上□日、兹正前往征剿之际、于武昌预备马内、拨一千匹、委才能官员、速送大将军顺承郡王军前　　

○予岳州阵亡参领二等阿达哈哈番萨赖、一等阿达哈哈番署参领西巴里、各祭葬如例　　

○辛巳。宁南靖寇大将军多罗顺承郡王勒尔锦疏报、臣闻岳州贼溃、即遣署都统多莫克图等、率师前进、于正月二十七日渡江、太平街虎渡口诸贼、悉皆溃遁。臣率大兵于二十九日渡江、次元始、于是前队官兵、分路追剿松滋、枝江、宜都诸县、及澧州、以次恢复。守百里洲伪将洪福、率舟师、缴伪印劄降。得上□日嘉奖、下部议叙　　

○谕议政王大臣等、今岳州彝陵之贼、以舟来降、长沙之贼、焚舟溃遁、诸处贼寇、困蹙逃窜、无有舟楫、宜固守荆襄、乘机速灭贼党。贝勒察尼、酌留官兵于岳州、水陆齐进、速会顺承郡王军、合力亟取常德、沅州、镇远诸处。至恢复常德诸郡之后、顺承郡王勒尔锦、贝勒察尼等、会同安亲王、简亲王等、作何进取云贵、定议具奏。其大兵进讨云贵、宜设将军、总督、巡抚、提督、随大兵进征。吏部、兵部、开列应补者以闻。寻吏部、兵部、以应补官列名具奏。上谕、云南将军、不必添设。可调湖广提督桑峨、为云南提督。湖南提督赵赖、为贵州提督。四川总督周有德、为云贵总督。以原任云南巡抚李天浴、为云南巡抚。副都御史杨雍建、为贵州巡抚　　

○予岳州阵亡署参领三等阿达哈哈番巴图、拖沙喇哈番阿尔赛、各祭葬如例　　

○予故副都统三等阿思哈尼哈番署前锋统领喇住、祭葬如例　　

○壬午。上诣太皇太后皇太后宫、问安　　

○谕吏部、朕以万几之暇、留心经史、思得博学鸿儒、备顾问著作之选、故特颁谕上□日、令内外诸臣、各举所知、膺荐人员、已经陆续到部、欲行考试、因天寒晷短、恐其难于属文、弗获展厥蕴抱、今天气已渐融和、应定期考试。所有合行事宜、尔部会同翰林院、详议具奏　　

○予岳州阵亡佐领委署参领浑荩、佐领顾英、各祭葬如例　　

○癸未。予吴逆下投诚事洩被戮伪将军杜辉、祭一次　　

○甲申。遣官祭先农之神　　

○抚远大将军都统大学士公图海、仍赴狭西。上遣礼部侍郎杨正中、赍茶酒、送之于广宁门外　　

○予岳州阵亡佐领萨尔渣、均州阵亡佐领署参领王秉仁、南漳阵亡佐领罗世润、各祭葬如例　　

○乙酉。上谕刑部、民间鬻身为厮养者、多藉口投充营伍、挟制家长、勒索身契、及妻子财物。又有桀黠之徒、乘戎马往来之际、发人冢墓、或利所有、或挟私仇、其情罪尤属可恶。著严议具奏。寻议、背主投营、勒索身契、及妻子财物者、照光棍例治罪。其无挟制勒索等情者、枷责、给还家长。乘机发冢见棺、毁棺见尸、索财取赎者、论流徙绞斩如律。又营将知其背家长而不举发者、分别专管、兼辖、统辖、谪调镌级有差。不知而不举发者、夺俸。纵之　　

○升护军统领夸札、为镶红旗蒙古都统　　

○丙戌。安远靖寇大将军多罗贝勒察尼疏报、提督桑峨、遣守备吴荣、进取安乡县、贼众悉遁。伪员外郎等三员、诣军前投诚。下部知之　　

○旌表直隶烈妇、傅华祝妻刘氏、杨煜妻胡氏、各给银建坊如例　　

○己丑。清明节。遣官祭永陵、福陵、昭陵、孝陵、仁孝皇后、孝昭皇后　　

○庚寅。上至巩华城。行孝昭皇后期年致祭礼。是日回宫　　

○壬辰。宁南靖寇大将军多罗顺承郡王勒尔锦等疏报、是月十四日、臣抵澧州、遣固山贝子准达等、率领官兵、进取常德。未至之先、贼纵火焚城中庐舍、并江中船舰而遁。伪按察使陈宝钥等迎降。我师于十八日入常德府城。下部知之　　

○勒尔锦又疏报、慈利石门二县、九溪永定二卫、伪总兵黄志功、伪巡抚李益阳等、率众投诚、并缴伪敕印劄。下部知之　　

○癸巳。遣官祭历代帝王　　

○以原任奉天府府尹耿效忠、为顺天府府尹　　

○吏部议覆、都察院左都御史魏象枢、条奏学道考试十弊。一、童生府考无名、径取入学。二、额外溢取童生、拨发别学。三、私查印簿、某卷某号即某人、以便贿卖。四、解部册籍迟延、更改等第。五、先开六等草单、吓诈保等银两。六、将文童充武童、入学后、夤缘改武为文。七、将生童远调考试。八、纵容教官、包揽通贿。九、曲徇情面、孤寒弃斥。十、将额外溢取童生、混附生员册内报部。以上十弊、允当严禁。应如所题。嗣后考核学道、俱注剔除十弊具题。从之　　

</div>
    <div class="pagination">
<a href="清实录康熙朝实录_page192.html">上一页</a><span>...</span><a href="清实录康熙朝实录_page188.html">188</a><a href="清实录康熙朝实录_page189.html">189</a><a href="清实录康熙朝实录_page190.html">190</a><a href="清实录康熙朝实录_page191.html">191</a><a href="清实录康熙朝实录_page192.html">192</a><span class="current-page">193</span><a href="清实录康熙朝实录_page194.html">194</a><a href="清实录康熙朝实录_page195.html">195</a><a href="清实录康熙朝实录_page196.html">196</a><a href="清实录康熙朝实录_page197.html">197</a><a href="清实录康熙朝实录_page198.html">198</a><span>...</span><a href="清实录康熙朝实录_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
