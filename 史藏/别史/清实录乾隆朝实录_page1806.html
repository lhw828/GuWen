<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1806 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1806 页/共 1860 页
  </h1>
  <div class="content">
   ○以署镶黄旗满洲副都统增保、为正白旗汉军副都统。　　

○乙丑。祭关帝庙。上命皇十五子嘉亲王颙琰行礼。　　

○谕、据保成奏热河喀喇河屯驻防满兵。生齿日繁。现在户口多寡不一。请将各佐领闲散均齐等语。热河满兵。驻防年久。少壮闲散已多。若不行均齐。恐挑差不无壅滞。保成所奏尚是。著即照所请办理。　　

○谕军机大臣曰、福康安等奏、正月二十七日。行抵吉林。盘查库项尚无亏短。惟参局共亏短银十三万八千八百余两。及行取未还阿勒楚喀。伯都讷两处。用银二万两。除诺穆三等陆续弥补二万九千八百两外。现实亏缺银十二万九千余两。讯之诺穆三等。亦以节年借垫刨夫银两。未能扣还。以致辗转亏缺。愈积愈多为词。并据供称、乾隆三十二年。吉林原放过民票。遂于五十八年春间。回明恒秀。暂行试放等语。看来此事竟系协领诺穆三、托蒙阿、二人挟制怂恿所成。欲借弥补为名。摊派攒凑。希图从中渔利。各省驻防协领。俱藉俸禄养赡。家有积蓄者甚少。诺穆三等同系协领。何以赀财独厚。即据现经查出户地外。诺穆三尚有寄存帽铺银一千两。钱铺银二千两。托蒙阿亦有寄存泰来当银一千两。杂价铺银五百两。无论该员等尚有隐匿寄顿。未必止于查出之数。即使果无藏匿。而此项寄存银两及家赀。又从何而来。非由参局内侵渔公项。即系发商时有克扣情弊。著福康安等向该协领严切研鞫。务得实情。定拟具奏。勿任狡饰。至此事总由诺穆三等在参局年久。盘踞把持。而历任将军因轻听该协领等官参不足之言。又见借项日多。不致奏出。遂致为所挟制。大概不出乎此。从前该将军等因借款无著。辄揽向揽头所得余参时。买补扣抵。以致库项亏那。已有应得之咎。而恒秀竟于无干之民。勒令攒凑摊派。以致众怨沸腾。纷纷控诉。厥罪尤重。并著福康安于定案时。分别核办。毋稍回护。再诺穆三等所供、三十二年以前。曾有散给铺户民户之例。此次系援照办理一节。前因恒秀供称。已令户部查明。三十二年吉林参票散给铺户民户之处。并未据奏资有案。业经降旨令福康安等向恒秀覆讯。该处参票。如果从前曾经散给办理。即或未经报部。吉林必有档案可稽。是何将军任内之事。福康安等当调齐卷案。逐一查对。如该处并散给铺户民户旧案。显属恒秀及诺穆三等虚词狡饰。此事最宜明白。亦著讯取确供。一并覆奏。总之此事。福康安等务当遵照节次谕旨。秉公办理。据实奏闻。并乘此次清查。将善后事宜。通盘筹画。妥定章程。俾得永远遵守。杜绝弊端。以副委任。将此由六百里谕令知之。即速回奏。　　

○又谕曰、孙士毅等奏、据峨眉县知县王赞武禀报。于上年十月内奉委管解台饷出口。差竣旋回。所带印信及行李等物。令丁役管解。随后行走。至阿足山地方。忽遇贼番。割取皮箱。将印信及盘费衣服。一并失去。现在严拏未获等语。巴塘里塘一带。向系夹坝出没处所。最为行李之害。前年军兴之际。曾经降旨。令观成严饬该管地方汛弁。实力查拏。从重惩治。俾贼番敛迹。事定未久。今阿足山地方。何复有贼番等、将出口官员所带印信行李等物。一并劫去。实属肆横无忌。可见该处夹坝。尚未查拏净尽。著传谕孙士毅等、即派委镇道。督率附近汛弁兵丁。实力缉拏。务将此案贼番。按名戈获。其已经拏获。即在该处正法示儆。仍将未获逸犯。上紧查拏务获。毋任一名漏网。　　

○是日起。上以祭社稷坛。斋戒三日。　　

○丙寅。谕军机大臣等、本日吏部将调简卢氏县知县阎睿蕖带领引见。已准其调用矣。但知县有民社之责。即缺分较简。亦须才具明白。方足以资经理。今看该员才具平庸。著传谕穆和蔺、于该员到任后。仍应留心察看。如办理地方事务。未能胜任。即应据实奏明。改补教职。不必以业经调简。稍事姑容。致滋贻误。　　

○丁卯。祭先师孔子。遣成亲王永瑆行礼。　　

○谕军机大臣曰、福宁奏、查阅营伍。途次经由蒲台、滨州、惠民等处。农民尚在望泽等语。山东武定所属。目下既盼甘膏。直隶大名、河间、天津一带。均与武定毗连。自必同殷望泽。虽前据梁肯堂奏、河间、大名二府属。于正月初一日得雪一二寸不等。天津府属。亦据徵瑞奏于正月二十一日得雪三寸。但究恐未能透沾。目下东作方兴。正需雪泽接济。何以未据梁肯堂奏及。著传谕该督。即将毗连山东之各州县。现在有无望泽情形。并近日曾否续获雨泽之处。查明据实覆奏。勿任讳饰。至山东蒲台等处。此时是否得有雨泽。及此外有无望雨之处。又河南地方。与直隶山东接壤。而河北一带。尤与大名相近。现在有无望泽情形。并著福宁、穆和蔺、一并据实查奏。以尉廑注。戊辰。祭大社。大稷。上亲诣行礼。　　

○幸圆明园。　　

○谕、各部院汉郎中等论俸截取者。向例本系二年。嗣因太速。降旨改定四年。原所以慎甄别而杜躁进。现在京察及外省记名知府人员。已陆续用竣。所有各部院应用知府之汉郎中。及御史等。著暂照向例。令该堂官等、将历俸已满二年。核其才具堪胜外任者。分别繁简。送部截取。带领引见。候朕酌量简用。　　

○又谕、本日因西安府知府调补所遗员缺。军机处记名之员。已陆续用竣。无人补放。命查各省属员贤否清单。各督抚所奏。俱至知府而止。惟秦承恩奏到单内。将直隶州知州列入。检阅单内。有商州知州邓梦琴。在任有年。且系该抚本年卓荐之员。遂将该员简放。但该抚单内列入直隶州知州。究与定例未协。嗣后年底具奏属员贤否清单。仍著各督抚按照定例。将知府以上各员。切实出考。密行陈奏外。此次著各省督抚于所属直隶州知州、同知内。拣选才守兼优。老成明干。堪胜方面者。各保一二员。送部引见。豫备简用。该督抚务须秉公遴选。不可因有此旨。逾数多保。致占特用部选之途。尤不得徇情滥举。将不能胜任之员。列入充数。若各督抚不加慎选。将来引见请训时。经朕看出才具平庸。及升擢知府后。有贪酷劣迹。惟该督抚是问。　　

○己巳。孝康章皇后忌辰。遣官祭孝陵。　　

○谕军机大臣等、本日惠龄有由驿奏报之摺。朕以为系何紧要事件。及至拆阅后。祇系漕船开帮出境日期。此等循例奏闻之事。祇须差人赍递。或令该弁在途加紧行走。即可无误。乃该抚竟由驿驰报。殊属无谓。日前姜晟、陈淮、亦有奏到漕船出境之摺。俱系由驿驰递。近来各省督抚。往往于无关紧要之事。动辄发报。以见其办事急公。而不计其徒劳驿传。姜晟、陈淮、惠龄、俱著传旨申饬。嗣后除紧要事件外。如此等循例奏摺。祇须差弁赍递。毋庸由驿驰奏。以清邮政而节烦费。　　

○又谕、户部议驳孙士毅奏收缴小钱一摺。内称所发价值。及镕化折耗。较之京城及各省定例。均属浮多。且查该省三年以来收买之数。多至一千一百余万斤。必非尽由民间私铸。自系从前该省官吏于鼓铸时。偷减工料。并未如式铸造。以致小钱日积日多等语。所驳俱是。各省收买小钱数目。自数万斤至数十万斤不等。独川省有一千一百余万斤。虽出产铜铅。易于镕铸。但小民各有本业。必非全以私铸谋生。即零星挑贩。得获锱铢。不过数百文。何至小钱如此充斥。是该省从前官局偷减改小情弊。实所不免。在官既未能杜绝弊源。而徒向民间纷纷收缴。是不清其源而仅遏其流。又安能断绝。况所给价值。及镕铸数目。又与定例不符。殊非核实之道。著传谕孙士毅、即遵照部驳。及朕将议摺各折角处诸情节。逐款登答。仍严查管局官员。嗣后务须如法铸造。毋得丝毫轻短并将如何设法查禁之处。据实覆奏。孙士毅乃能事之人。不可因暂署督篆。致涉回护。　　

○庚午。遣官祭昭忠祠。　　

○谕、据明亮等汇奏黑龙江节年各省及本处脱逃人犯数目摺内尚有四百四十六名。未经拏获。此等人犯脱逃时。即应派妥干官兵。严行查拏。上紧根追。自无不获之理。今尚有四百余名。未经拏获。总系该将军大臣等。并不以为事。严行查拏之所致。明亮等著申饬。所有未获人犯。必须出派妥干官兵。严行搜拏务获。断不可怠忽从事也。　　

○以奉恩辅国公奇昆子崇吉、袭爵。镇国将军明该子玉显、袭职。　　

○辛未。旌表守正捐躯河南舞阳县民安二白妻陈氏。　　

○壬午。谕、原任广西提督许世亨。前于出师安南奋勇捐躯。且能深明大体。忠荩可嘉。特加恩赏给伯爵。令伊子许文谟承袭。在头等侍卫上行走。现在已满三年。该员籍隶四川。著交部以邻近之湖广省参将即用。以示眷念荩臣。恩施无已至意。　　

○又谕、前因发遣各处官犯。久留边地。特降旨令军机大臣会同该部。查明各犯原案。分别情节轻重。年分久暂。定立条例。妥议具奏。今又思不特官犯为然。即常犯内获罪较重。按律发遣新疆。及免死减等者。固属罪所应得。而其中有所犯本罪止于杖徒军流。经该部及各督抚于核办时。从重问拟新疆等处者。亦复不少。以致节年发遣之犯。日积日多。新疆难以安插。因而改发黑龙江及回疆等处。似此有加无减。设黑龙江等处。复有人满之患。又将安插何处耶。殊非矜恤之义。现在春膏未溥。正应省刑慎罚。以期感召和甘。嗣后该部及各督抚办理此等案件。除罪应发遣新疆。及免死减等者。仍照本例办理外。如所犯情节较重。仅按本律问拟杖徒军流。不足示儆者。亦止应照本罪定律。加一等问拟不得有意从重。越等增加。以昭平允。所有现在已经发遣新疆各等处官犯常犯。著交军机大臣会同该部。一体查核。如原犯案情。系由杖徒军流。加重发遣新疆者。即行分别减等办理。其本罪原系发遣新疆者。应如何酌改年限。予以减等之处。一并会同妥议具奏。俾久戍人犯。得以邀恩末减。而边疆重地。亦不致日久壅滞多人。所有军台人犯。亦著一并照此核办。以副朕肆眚宥过。法外施仁至意。　　

○又谕、据富昌等奏、广州满洲兵丁所悬二百马甲之缺。作为四百委署马甲。分给满洲汉军旗分各二百。挑取家口众多者。通融副养赡等语。现在广州满洲兵丁。闲散余丁甚少。挑取马甲。既不得人。而汉军闲散余丁。又一千五百有余。自应通融办理。据富昌等将满洲旗分所悬二百马甲之缺。作为四百委署马甲。分给满洲旗分二百。汉军旗分二百。所有家口众多者。俾得养赡。及喂养马匹。赏给红白事件银两之处。详悉核计。通融办理甚是。著照富昌等所奏办理。俟满洲兵丁生齿繁盛时。应作如何通融办理之处。临期再行酌量核办。　　

○旌表守正捐躯广东番禺县民潘甲妻李氏。　　

○癸酉。谕、昨因记名人员。现已用竣。特降旨令各部院堂官。将历俸已满二年之汉员。堪胜外任者。分别繁简。送部截取。带领引见。并令各督抚于所属直隶州知州、同知内。各保一二员。送部引见。豫备简用。但现在外省知府缺出。已有奏请简补者。而各省保送人员。未能即时到部。即各部截取送部者。亦尚在查办需时。未免悬缺以待。即著六部堂官。于现在俸满二年应行截取之汉员。堪胜繁缺者。即先行保送一二人。迅速带领引见。其各部中如并无俸满二年应行截取者。亦准其于满汉司员内。核其才具堪应繁缺知府之员。酌量保送一二人。一并于后日带领引见。以备简用。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十六


大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。二月。甲戌。上诣玉泉山龙神庙祈雨。　　

○河南巡抚穆和蔺疏报、乾隆五十七年分。开垦内乡县水旱田七顷十一亩有奇。　　

○乙亥。以故衍圣公孔宪培嗣子庆镕、袭爵。　　

○丙子。旌表守正被戕湖南湘乡县民潘笃先媳陈氏。　　

○丁丑。春分。朝日于东郊。遣諴郡王弘畅、恭代行礼。　　

○谕军机大臣等、昨召见广东碣石镇总兵梁秉慎。面加询问。该镇并非水师出身。又未出兵打仗。碣石镇总兵所辖。俱属沿海营分。该总兵从未涉历洋面。于巡哨捕盗各事宜。恐非所习。因观其年力强壮。人尚妥当。或堪造就。是以仍令赴任。但碣石镇员缺紧要。著传谕长麟、郭世勋、于梁秉慎到任后。详加察看。如该员留心学习。于水师营务。渐能谙悉则已。倘于碣石员缺。究不甚相宜。该督等当即于该省陆路总兵内。奏明酌量对调。若其人竟不胜总兵之任。亦即据实奏闻。毋得回护。致滋贻误。　　

○又谕曰、勒保奏、续获番贼强巴审明正法一摺。此案强巴与伊子漋布加。同谋抢劫。枪毙事主。漋布加先经拏获正法。强巴一犯。逃匿番地。经兵役等追捕盘获。可见认真侦缉。断无不能获犯之理。昨据特克慎奏。偷窃青海蒙古牛只之循化番贼查罕扎布一名。拏获后审明正法。尚有首从各犯二十余名。现在逃逸。行令陕甘总督查拏等语。已有旨谕令该督一体严缉。著再传谕勒保、即遵前旨。督饬所属分投侦捕。务将逃逸首夥各犯。按名弋获。迅速办理。毋得视为海捕具文。致令远扬漏网。　　

○举行乾隆五十八年大计。直隶省、不谨官三员。罢软官二员。年老官四员。有疾官一员。才力不及官一员。浮躁官三员。奉天省、年老官一员。才力不及官一员。江苏省、不谨官一员。罢软官二员。年老官五员。有疾官三员。浮躁官一员。安徽省、不谨官二员。年老官三员。有疾官三员。才力不及官四员。江西省、不谨官一员。罢软官二员。年老官七员。有疾官一员。才力不及官一员。浮躁官一员。福建省、罢软官四员。年老官五员。有疾官四员。才力不及官五员。湖北省、不谨官一员。罢软官二员。年老官一员。有疾官一员。才力不及官二员。浮躁官一员。湖南省、不谨官二员。罢软官二员。年老官五员。有疾官二员。河南省、不谨官一员。罢软官三员。年老官六员。有疾官三员。才力不及官二员。浮躁官一员。山西省、罢软官一员。年老官六员。有疾官二员。才力不及官一员。浮躁官四员。陕西省、年老官四员。有疾官一员。才力不及官一员。浮躁官一员。甘肃省、不谨官一员。能软官二员。年老官五员。有疾官一员。才力不及官二员。云南省、罢软官一员。年老官六员。有疾官一员。才力不及官一员。贵州省、年老官一员。有疾官二员。才力不及官一员。浮躁官一员。江南河员、年老官一员。有疾官一员。河东河员、不谨官一员。罢软官一员。分别处分如例。　　

○戊寅。户部议覆、前署四川总督惠龄疏称、犍为县灶民于长发等开淘盐井二十一眼。每井设煎锅一口。系竹筒小井。请照下井锅例升科。计增三百一十六引。以乾隆五十八年为始。纳税配运。从之。　　

○缓徵两淮庙湾、板浦、中正、临兴等四场。乾隆五十八年分水灾灶课。　　

○己卯。谕军机大臣曰、福宁奏、接据曹州府属菏泽等州县具报。于二月初九日得雨一二寸。其武定府属之蒲台各县。及与武定毗连济南东昌一带。现觉望雨等语。一二寸未为沾透。是东省武定一带。现在正殷望泽。昨据梁肯堂奏、保定省城得雨四寸。阅该督摺内。该处得雨日期。与京城相同。京城是日止得雨二寸有余。本日复据顺天府奏、良乡涿州一带得雨分寸。亦止一二寸不等。保定距涿州不远。谅无越境独被优沾之理。该督所奏。恐不无粉饰。且古北口易州之雨。皆已奏到。而天津蓟州二处。俱未据奏报。看来十八日之雨。东南一带。自未遍及。武定现既望泽。河间天津等府。与武定毗连。情形想亦相同。虽上年直东收成丰稔。但目下东作方兴。二麦尤需滋润。若得雨稍迟。究恐不无妨碍。著传谕该督抚等、随时体察。现在望雨各州县。如将来有须量为接济者。即当据实奏明。豫为留心。勿稍讳饰。此时若粮价并未加增。转不必纷纷出示。以致市侩闻风居奇。第外省地方大吏。实心办事者少。非失之太过。即失之不及。或因有此旨。误会朕意。遇有灾歉之区。又复讳饰不报。尤非朕廑切雨旸。轸念民依之意该督抚务当遵照朕旨。留心体访。并将望雨各州县曾否得有甘霖。及粮价是否不至增昂有碍民食之处。详细查明。据实速奏以慰廑注。毋得稍事粉饰。　　

○旌表守正捐躯河南尉氏县民李廷举妻袁氏。　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、本日朱圭奏、正月中下二旬雨雪情形一摺。据称安庆徽州等十三府州属。于正月十二、四、五、及二十五、六、七等日。得雨一二寸。得雪一二三至六七寸等语。其摺系二月初九日拜发。而该抚于二月初旬内。曾否续得雨泽。并未提及。又未续有奏报。又书麟前次奏报。江宁省城雨雪情形。亦止称正月初二日起。至初四日止。雨雪交作。除融化外积有三寸。而此后有无雨泽。亦未据奏到。又奇丰额于本月初二日奏到江宁苏州等府属得获雨雪日期。亦系正月初一、初五、初十等日。此后未据续奏。看来上下江各属。二月以来。尚未得雨。江南向来春雨最多。数日不雨。即以暵乾为虑。今日久不雨。恐民间望泽甚殷。著传谕书麟、奇丰额、朱圭、将上下江二月以来曾否续被甘膏。若未经沛泽。于麦苗有无妨碍。及于何日续经得雨之处。据实迅速具奏。以慰廑注。毋得稍存讳饰。　　

○又谕、本日兵部将广东惠州协副将尚惟勷带领引见。该员系郭世勋保荐卓异。但平日于训练营伍事宜。究竟若何。是否可胜总兵专阃之任。著传谕长麟、留心察看。据实具奏。毋稍回护。　　

○辛巳。谕、前因内外各官员名下。有摊赔代赔银两。及八旗绿营兵丁内。有祖父应赔银两。于子孙所得饷银内坐扣者。此项银两。究属因公。特令军机大臣查明未完数目。酌量加恩兹据分别开单具奏。内已经离任各员应赔银两。据报家产尽绝。及无可著追者。七十一案。共未完银十七万四千九百余两。八旗绿营兵丁应行坐扣饷银者七十八案。计应扣缴银十九万三百余雨。又原任都统索诺木策淩等大员六员。共未完赔项十九万七千七十余两。因已经治罪查抄。无力完缴。一并开单请旨。朕详加披阅。此等应赔银两。有关帑项。本应著落照数完缴。第念各该员等事缘降革。离任后业据各该旗籍结报家产尽绝。并查明无力完交。而兵丁等所得饷银。为数有限。若再行坐扣。未免生计拮据。其另单所开之原任大员六员。俱经治罪查抄。无可著追。著将查出各该员名下未完应赔银两。及兵丁应扣饷项。共银五十五万九千八百余两。一并加恩概行豁免。以示朕格外施仁。曲加优恤至意。嗣后因公核减借欠等项。及该员本系分赔代赔。经地方官查明结报家产尽绝无力完缴者。并著照例题豁。毋庸再于同案各员名下摊追。用溥恩施而昭体恤。　　

○又谕、昨据伍拉纳等奏、拏获贩私拒捕及夺犯殴差。并轮奸妇女为从各案犯。审明定拟。以各该犯情罪较重。俱请旨即行正法。经军机大臣会同该部核议。以拒捕殴差两案。均系伤而未死。其轮奸一案。止系为从之犯。若概行从重问拟立决。则拒捕殴差致毙人命。及轮奸起意为首之犯。于法转无可加。俱按律拟以监候。已依议行矣。前因台湾地方民情犷悍。屡经滋事。不可不严加惩创。如遇有械斗聚众情罪重大等案。按律定拟后。应从重即行正法。原以该犯等怙恶不悛。特从严办。以儆凶顽而驯桀骜。俟数年后。该处民风。稍知敛戢畏法尚欲施恩。仍照向例办理。其余内地寻常案犯。原不应概行从重。今伍拉纳等乃于寻常拒捕轮奸等案。亦一律以情罪较重。奏请即正刑诛。所办殊属过当。该督抚等身任封疆。于审拟案件。惟当准情酌理。期于平允。固不得稍事宽纵。亦岂得有意从严。乃近来督抚。非失之过当。即失之不及。或因有一案经朕改轻。即遇案不免意存宽减。若有一案经朕改重。即不问情罪之是否允当。概行从重定拟。如伍拉纳等此次审拟各案。岂得为情法之平。而今日又据伍拉纳等奏衙役诈赃毙命一案。亦请即行正法。经部议以死者本系罪人王常。并非例应绞决之犯。仍应按律定拟。亦已依拟行矣。是伍拉纳等于内地案犯。率皆从重办理。殊属非是。伍拉纳、浦霖、著交部察议。嗣后该督抚等办理案件。除台湾漳泉地方械斗聚众等案。仍照旧严办外。其内地寻常案犯。止应按律定拟。不得率请从重。遇事深刻。以副朕明罚敕法。慎恤持平至意。　　

○壬午。上指广润祠祈雨。　　

○谕军机大臣等、本日据梁肯堂奏、顺天、保定、永平、正定、宣化等府。先后具报。同于二月十八日得雨一二三四寸不等。惟河间、天津、大名、广平等属。未据报到。似东南一带。尚未遍及等语。同日又据兰第锡奏、淮安一带地方。于二月初八、九、十、十一等日。得雨寸许及二三寸不等。而董椿亦具奏扬州地方。于二月初九、初十等日得雨五寸。又江兰奏、山东省城于二月十八日得雨二寸有余各等语。以该督等所奏情形而论。看来直隶缺雨之处。系天津、河间、及大名、广平等府。该处与东省壤地毗连。今既尚未普得雨泽。则东省之武定、德州、一带。自必尚在望泽。而江南淮安扬州等府。已经同被春膏。则东省迤南地方。亦当一律沾被。是东省缺雨处所。大概总在武定德州等属。现东作方兴。尤需滋润。该处曾否续经得雨。著福宁既行迅速具奏。又据梁肯堂奏、直隶地方春雨未能优被。然亦不致缺乏。各项粮价并不昂贵。此时无须遽请接济。如青黄不接之时。或应粜借。再行酌请加恩等语。所见尚是。想东省情形亦复相同。此时武定等府。虽得雨稍迟。尚不致遽成灾歉。亦无需即筹粜借。以致市侩闻风居奇。粮价转有昂贵。现距清明节候尚有旬日。谅可续得甘膏。设彼时仍在望泽。于青黄不接之际。酌量粜借。自足以资接济。又江宁各属。二月以来。总未据该督奏报得雨。恐不无需泽甚殷。昨已有旨询问。并著书麟即将该省于何日续经得雨。于麦苗有无妨碍之处。迅速具奏。以慰廑注。将此各谕令知之。　　

○癸未。遣官祭贤良祠。　　

○谕军机大臣曰、冯光熊覆奏、接奉谕旨。地方如遇纠众肆劫重大案件。自应将法无可贷之犯。立正刑诛等语。从前所降谕旨。原因湖北省匪犯杨应子等、叠次抢劫。聚至数十人之多。情罪极为重大。是以令将为首各犯。于审明后一面奏闻。一面办理。不得拘泥请旨。转致别生事端。近因伍拉纳等、将内地寻常案犯。亦照台湾漳泉械斗聚众之案。从重定拟立决。实属过当。已将该督等交部察议。并特颁谕旨。宣谕各督抚矣。督抚等身任封圻。于审拟案件。当准情定罪。期于情法得平。若一案经朕改轻。即意存宽减。一案改重。即有意从严。非失之过当。即失之不及。岂核实持平。矜慎庶狱之道。嗣后各督抚惟当酌核案情。权其轻重。不得概请从严。昨降谕旨甚明。各该督抚当善体遵行。毋致意存偏畸也。将此各传谕知之。　　

○又谕曰、吉庆奏报通省晴雨春花情形一摺。据称各属于正月间各得雨雪五六寸不等。二麦油菜蚕豆等项。一律长发畅茂等语。览奏欣慰。但闻浙省上年因春间雨水较多。蚕桑不免有损。以致丝觔缺少。价值昂贵。该省蚕桑。为小民生计攸关。与稼穑并重。地方大吏。自当随时留心查察。设遇雨水过多。或应酌量祈祷。以期晴雨得宜。于蚕事不致损伤。虽不必如粮价之按月奏报。而每年蚕收情形。亦宜查明具奏一次。以重民事。著传谕吉庆、将现在该省雨水是否调匀。于蚕桑有无妨碍之处。遇便据实具奏。以慰廑注。　　

○甲申。孝昭仁皇后忌辰。遣官祭景陵。
  </div>
  <div class="pagination">
   <a href="清实录乾隆朝实录_page1805.html">
    上一页
   </a>
   <span>
    ...
   </span>
   <a href="清实录乾隆朝实录_page1801.html">
    1801
   </a>
   <a href="清实录乾隆朝实录_page1802.html">
    1802
   </a>
   <a href="清实录乾隆朝实录_page1803.html">
    1803
   </a>
   <a href="清实录乾隆朝实录_page1804.html">
    1804
   </a>
   <a href="清实录乾隆朝实录_page1805.html">
    1805
   </a>
   <span class="current-page">
    1806
   </span>
   <a href="清实录乾隆朝实录_page1807.html">
    1807
   </a>
   <a href="清实录乾隆朝实录_page1808.html">
    1808
   </a>
   <a href="清实录乾隆朝实录_page1809.html">
    1809
   </a>
   <a href="清实录乾隆朝实录_page1810.html">
    1810
   </a>
   <a href="清实录乾隆朝实录_page1811.html">
    1811
   </a>
   <span>
    ...
   </span>
   <a href="清实录乾隆朝实录_page1807.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
