<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 97 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 97 页/共 523 页</h1>
    <div class="content">
○上诣大高殿寿皇殿行礼。还宫。不御殿受贺。王以下文武大臣官员。于乾清门外行礼。　　

○丁巳。谕军机大臣等、据禄康奏、调剂奉省仓储。仍照旧例出陈易新一摺。向来各州县仓储米石。俱于青黄不接之时。发给纳户。以便民食。秋成后照数交仓。自前任奉天府府尹岳起、因不肖州县、额外加收。遂将此例禁止。殊不知出陈易新之例。各省奉行已久。如果地方大员。严饬州县妥遵办理。焉有额外加收之毙。今奉省州县各仓不行出借。以致米石积久霉腐。未免因噎废食。著盛京将军、会同户部、并府尹等、详悉妥筹。务使仓谷不至陈腐。而于民食亦有裨益。傥有不肖州县。仍敢复蹈前辙。一经告发。必将该州县、及该管上司。一体治罪。　　

○直隶总督胡季堂、以病乞解任。允之。以直隶布政使颜检、护理总督事。按察使同兴、署布政使。清河道乔人杰、兼署按察使。　　

○戊午。谕军机大臣等、王珊一股匪众。经德楞泰、勒保、督率将领。分路兜截。歼擒净尽。川东腹地肃清。所办甚属可嘉。且据称与额勒登保彼此札商。欲将陕省之贼。全数逼入四川。以便并力围攻。览奏更为深慰。数年来陕、甘、四川、湖北、各股窜匪。虽叠经官兵痛剿。但贼情狡猾。奔窜靡常。而各省功兵大员。又不免各存意见。仅将该省之贼。驱逼出境。即为了事。不复顾及邻省。其邻省带兵之员。亦复如是。贼匪辗转奔窜。日就蔓延。最为军营恶习。今德楞泰、勒保、能见及此。筹虑大局。可谓无分畛域。不愧大臣任事之道。现在嘉陵江一带。防守最关紧要。各股窜匪。因通、巴、境内。寨硐严密。欲图窜越。若嘉陵江防堵不严。又致偷渡。扰及川西完善地方。更复成何事体。德楞泰等、务须加意防范。不可稍有疎虞。至胜兵所到之处。贼匪等穷蹙畏惧。自必纷纷乞降。德楞泰。勒保。当察看光景。如果贼匪诚心投出。自应弁准受降。但贼情狡诈。不可不加意严防。恐该匪等被大兵剿急。计无所出。相约诈降勾结。转为大营肘腋之患。此最应随时留心者。德楞泰、勒保、尤当慎之又慎也。将此谕令知之。　　

○加四川知县徐廷钰、知州衔。以截剿陕省窜匪也。　　

○庚申。谕内阁、御史长琇奏、慎重陵寝工程。以归简易一摺。所奏事属可行。陵寝岁修工程。理宜敬谨修饰。向来零星工程。系由工部派员。前往照估修理。工竣回京后。遇有零修之处。作为次年岁修。未免延缓。不足以昭慎重。著照该御史所奏、嗣后陵寝岁修。于每年十月奏请。钦派工部侍郎一员。带同司员。前往详细估勘。所有应修之处。即就近专委石门工部司员。敬谨办理。由陵寝该管大臣。董率稽查。以专责成而归简易。所需钱粮。仍由工部支领报销。其陵寝额种树株。并回乾补种等事。亦即著派往估勘岁修之侍郎。一并详细稽察。　　

○谕军机大臣等、高二、马五、二逆。狡诈异常。奔越数省。今长龄探得该匪屯聚洵阳之王家坪一带。分派。满汉官兵。同时并进。奋勇冲杀。歼擒贼匪七百余名。所办可嘉之至。前因长龄素未经历戎行。降旨将所带官兵。归入额勒登保队内。听候调拨。此时贼锋大挫。正当乘势搜捕。现已谕知额勒登保。毋庸令长龄前赴大营。所有高二马五一股贼匪。即责成长龄协同剿办。务将此股逆匪。在洵阳地方。速行剿净。如不能即时剿灭。亦应逼向西面。以便额勒登保迎头截击。或向西南逼入川境。断不可令其折窜楚省二竹一带。亦不可令其越过汉江西北。逸入商雒等处。致搜捕又稽时日。总须将此股迅速剿除。若贼已垂败。不可又弃而之他如那彦成前此不将高马余孽剿竣。贻累至今也。将此传谕知之。　　

○辛酉。谕军机大臣等、目下紫阳、安康、一带。贼匪较多。额勒登保取道西乡。前往督办。所见甚是。其南郑、宁羌、一带。当知会长麟、定住、庆成、分设卡隘。严密防御。务绝贼匪折窜之路。至沿江一带。现届冬令水落之时。尤应加意严防。勿令贼匪踹浅偷渡北岸。又据称现在贼势日形残败。各路领兵人员。惟能遇贼紧剿。党与已净。头目亦难独存等语。尤为扼要之论。前此领兵大员。总以擒获一二首逆。希冀邀功。置余匪于不办。以致败逃之贼。裹胁蔓延。又成大股。数年以来。未能荡平。实由于此。若将贼匪党与歼净。则首逆势孤何难即时就获。此等机宜。朕已屡经降旨通谕军营。今额勒登保遵照妥办。已操胜算。此时声威壮盛。想此残败贼匪。无难一鼓殄除。额勒登保务于年内悉数歼擒。奠安黎庶。伊等早成一日之功。朕亦早减一日之过。但又不可因欲迅速蒇事。办理稍有草率。务使余孽勿致复萌。地方永臻宁谧。方为尽善。至贼匪见官兵势盛。自知不能逃窜。相率乞降。其有临阵弃械投诚者。自当予以一线生路。然当此大兵痛剿之时。成功在即。断不可先存招抚之见。总当以剿为主。俟贼匪畏惧慑伏。实心投顺。再行议抚。看来紫阳、安康、各股贼匪。势已穷蹙。非东窜入楚。即南窜入川。额勒登保大兵一到。能即于陕境剿尽。实所深望。否则与其令贼入楚。毋宁令贼入川。楚省兵力无多。明亮年已衰老。倭什布亦难倚恃。恐贼匪一经窜楚。又致蔓延棘手。川省有德楞泰。勒保。大兵在彼。贼匪窜合一处。两面夹击。正可聚而歼洗。将此谕令知之。　　

○又谕、台布奏、青海蒙古番子等情形。所见俱是。青海蒙古等、不自防守游牧边界。是以番子等毫无忌惮。肆意妄行。以致蒙古等、穷迫失所。此皆过于懦弱之故。天朝简派大臣。办理事务。应使蒙古、番子、安居乐业。各得其所。不相欺凌。方为合宜。岂有每岁代蒙古等、向番子追取牲畜之理。台布到西宁后。务须鼓励蒙古人等、各守游牧边界。操练技艺。设法御敌。不可专恃天朝威力。自弛防范。至番子等、亦当令其各知畏惧。不敢任意侵掳。方为妥善。将此谕令知之。　　

○以随办军务出力。赏甘肃知府王荣棨、花翎。知县李凯等、升擢有差。　　

○壬戌。谕内阁、上年推恩宗室。准令应试。原定以辛酉正科为始。本年举行恩科。因给事中庆岱奏试期较近。恐宗室等于举业一时未能娴习。请暂停本年乡试。当经降旨允准、仍以辛酉正科乡试为始。但思宗室应试。若与士子等一同入闱。于体制究有未协。溯查乾隆年闲。曾两次举行是典。自有旧规可循现当久经停止之后。其应如何酌定章程。及一切事宜。著军机大臣、会同宗人府、礼部、详查妥议具奏。寻议、一、宗室应试。请照八旗例、由宗人府考试马步箭。挑取合式者。奏请简派王大臣覆试后。再行录科。其奉天宗室。由宗学考试马步箭合式者。就近咨送奉天将军覆试录科送京。一、贡院扃试。乡试于八月初四日点名入场。会试于三月初四日点名入场。由宗人府派出章京数员。在甎门识认。至龙门外。由御史点名散卷归号。并请于左右宗人内。先期简派一员弹压。巡查怀挟乱号等事。如有前项情毙。交宗人府自行办理。其营弁号军等、交监临知贡举。酌量应用若干人。于初三日先行点进。一、考试拟用制艺一篇。五言八韵排律诗一首。由顺天府、礼部、先期奏请钦命题目。于点名日。令宗人府府丞赴乾清门恭请。捧至贡院。交监临知贡举。送入内帘。启封刊印。俟点名封门后。交出散给。即于初五日交卷出场。一、印卷照乡会试例。由顺天府。礼部。备卷钤印。交监试御史。钤用坐号散给。交卷后。送外帘弥封。不必誊录。送内帘主考、总裁、拟定中式名次。封交至公堂。乡试派顺天府官一员。会试派礼部司官一员。同宗人府章京一员。捧至乾清门交奏事处进呈。钦定名次后。乡试由监临。会试由知贡举、拆名填榜。届期由宗人府派员、至贡院外接榜。宗人府衙门前张榜。试卷交顺天府、礼部、存查。中式人员应得旗扁银两、表里缎匹、照例给予。一、中额、乡试应由顺天府、将试卷数目开单进呈。钦定中额。其会试中额。初次人数无多。应令总裁择其文理优长者。封卷进呈。恭候钦取。至数科后。会试人数增多。仍由礼部核明试卷数目。请旨定额。一、殿试、朝考、奉旨与新进士一体应试。应请同日入考。坐次及引见排班。均列在新进士前。由该衙门一体带领引见。或用翰林。或用部属。其未授职进士、及取中举人、应如何选用。请交吏部议奏、一、凡宗室祖孙父子。及同胞叔侄兄弟。应行回避外。其余概毋庸回避。一、查乾隆年闲。宗室曾考试繙译。嗣后凡考试繙译乡会试之年。亦应照文场乡会试例办理。取中者。应如何选用。亦请交吏部议奏。从之。　　

○谕军机大臣等、玉德奏浙洋遭风余匪、悔罪投首一摺。所办俱好。惟所称将黄东幅等三十八名。发往安徽、山西、二省。充伍管束。殊未妥协。该犯等悔罪投首。本为系恋乡土。若发往他省。仍与遣戍无异。伊等既籍隶广东。应即递回原籍。交地方官严行约束。其妇女幼孩。内有四名口。籍隶广东者。各有父母夫男。应各递回。给亲完聚。其余六名口。不知籍贯。即于闽省分赏旗员为奴。此后海洋再有投出匪犯。俱不必请发他省。概交原籍妥为安置。俾闻风投首者。益加踊跃。将此谕令知之。　　

○以翰林院侍讲学士亮保、为顺天武乡试正考官。检计赵未彤、为副考官。　　

○以福建澎湖协副将何定江、为金门镇总兵官。　　

○巴里坤总兵官德忠、以疏纵逆匪。革职逮问。　　

○缓徵甘肃皋兰、金、安定、平凉、泾、宁夏、宁朔、平罗、镇原、环、靖远、安化、河、崇信、狄道、渭源、十六州县、并庄浪县丞、沙泥州判、所属、本年被霜被雹被旱各灾民额赋。　　

○癸亥。密谕长龄知悉。现今川陕各贼。皆聚于大宁安康等处。总思窜入湖北。是湖北防堵责任。最为重大。特用汝为宜昌镇。统兵防堵。能使一贼不入楚境。汝之功比剿贼尤重。加意奋勉。毋负朕恩。再闻明亮日见老迈。若在军营不能带兵行走。转为汝累。汝即据实奏来。另有旨用彼别处。不致掣汝之肘。再防守之道。须先讲明地理山川形势扼要安卡。若处处设防。焉有如许兵勇。况分而见单。亦无济于事。汝兄前在湖北。办理不善。朕施恩未究。仍用为山东巡抚。汝今又用为湖北大员。纵不为朕出力。宁不为汝兄一洗前差乎。汝兄误事于前。汝能收功于后。庶可全朕用人颜面。亦可慰汝父纳延泰九泉之灵。汝之才可用。但前随福康安出兵。未免沾染积习。言行不相符合。此后最戒取巧见长。虚言欺饰当为国宣猷。实心对朕。一心报主。将来受福无穷。若稍不信朕训。祸不旋踵。勉之慎之。此旨密封交回。　　

○谕内阁、据明亮等奏、湖北襄阳镇总兵孙清元于带兵途次。闻伊母李氏在籍病故。呈请归葬并称伊父孙自法、伊妻庾氏、均经先后病故。三柩并停乏人经理安葬等语。孙清元自带兵剿贼以来。奋勉出力。现在楚境虽已肃清。边防正资堵御。孙清元著暂留本任。但念伊家中叠遭事故。不遑兼顾。殊堪悯恻。孙清元籍隶直隶晋州。著颜检于藩库内拨银五百两。专派丞倅一员。斋往孙清元族中。交付亲近之人。妥为料理。以示体恤。　　

○又谕、刑科给事中周元良等奏、请严秋谳朝审决囚重典一摺。所奏甚是。向来市曹处决朝审重囚。刑部侍郎。会同刑科给事中等、前赴法场监视行刑。先期派委营城文武地方官。清理街道。严闭栅栏。不许闲人往来。立法本为严密。但恐日久玩生。各员弁等视为具文。不能认真弹压。虽现在纲纪肃清。断无他虑。然谳狱大典。行刑之地。自应慎重严肃。著照该给事中等所请。每年朝审决囚时。都察院。及步军统领衙门。一体严饬营城各员弁兵役等、于行刑处所。周围排列。严禁巡察。毋许街市闲人拥挤。并著派员是轮住城外之京营总兵。亲往巡查弹压。傥派出城营各员弁、及兵役等。不能实力奉行。街市闲人仍前拥挤。著监视行刑之侍郎、给事中、据实指名参奏。　　

○以镶白旗蒙古副都统国霖、为京营右翼总兵。驻藏大臣和宁、为镶白旗蒙古副都统。　　

○湖北宜昌镇总兵官明亮、以不能剿贼。降蓝翎侍卫。以领队大臣长龄、为宜昌镇总兵官。　　

○贵州镇远镇总兵官刘惠、因病休致。以浙江绍兴协副将策楞、为镇远镇总兵官。　　

○甲子。谕内阁、据德楞泰勒保奏、将已革知州戴如煌、审拟治罪一摺。前因戴如煌老病无能。任听书差在外滋事。以致民闲多有怨言。凡习教之人。无不遭其索诈。不能安身。遂萌异志。是戴如煌实为激变启衅罪魁。不可不严加惩治。因降旨命勒保。将戴如煌提至军营。悉心研鞫。按律定拟具奏。今据德楞泰、勒保审讯戴如煌、并无贪婪切实证据。而检查任内书差卯簿。竟有四千余名之多。一任差役在外诈钱滋事。虽事隔四年。书役王国学、马贵等、均已先后被戕病故。此外更无质证之人。而戴如煌滥设衙役四千余名。任听藉端讹索。以致达州教匪首先滋事。自未便因其现无索诈入己确据。致有轻纵。戴如煌、著照德楞泰勒保所拟。在达州地方枷号三个月。满日发往伊犁充当苦差。子嗣不准出仕。以示惩儆。　　

○谕军机大臣等、现在各路窜匪。屡经官兵痛剿。奔逃游奕。合计贼数。虽有二三万。然胁从者居其大半。贼踪所至。不及千里。此时四面攻围。渐逼渐紧。正可聚而歼戮。惟是困兽犹斗。自必尚思抗拒。此等贼匪。怙恶不悛。自属法所必诛。而内中无知愚民。被其裹胁。迫而从贼者。亦复不少。若概就骈诛。于朕心尚有不忍。此等原系平民。因被贼焚抢。无路谋生。不得不陷身贼党。若投出以后。不过酌给银粮。仍听伊等自觅生计。伊等流移日久。渐至口食无资。即不敢有心谋叛。而为饥所迫。势必又去而从贼。萌檗仍属未净。或聚于山谷之中。为摸桩之事。即如本日德楞泰等奏、生擒首逆张子聪一摺。张子聪本系大股贼匪。因夥党逃散。其势立孤。致被擒获。逃散之人。岂能枵腹藏匿。总当饬令地方官。实力稽察。各令得所。并恐胥役人等、因伊等系曾经从贼之人。藉端讹诈。致投出者存身无地。仍复驱之从贼。此等情毙。尤当实力严禁。安一民。即少一贼。嗣后各路军营于投出之人。如果讯问明确。实系被裹难民。应行省释者。责成各该督抚。遴派明干道府大员。如川省之刘清。陕省之杨护等、前赴各路军营。随时经理。设法安顿。俾其衣食有资。各安生业难民既不致流徙无依。贼党亦可闻风解散。此即一面剿贼。一面安抚。为善后应办之事。以期事半功倍。原不待贼匪剿净后。始办理善后也。将此传谕知之。　　

○德楞泰等奏报、盘获首逆张子聪。得旨奖来。出力员弁。升擢有差。　　

○赏还原任直隶总督胡季堂、太子太保。以张标余党就获也。　　

○拨部库、及广储司库、并山西藩库银各二十万两。解往四川。以备军需。　　

○予四川阵亡总兵官施缙、祭葬世职。如提督例。谥壮毅。　　

○予陕西阵亡副将李文蔚、祭葬世职。如总兵例。游击朱天贵、张东林、祭葬加等。世职如例。　　

○予陕西湖北阵亡都司富克锦、额尔吉善、守备杨伏国、徐天祐、吴一鸣、千总马龙图、徐士伯、把总高英、赵盛阳、张述勋、王瑄、外委花郎保、张荣土都司温布、土把总泽朗等、祭葬世职如例。　　

○丁卯。上诣太庙砖城门外彩幄。恭阅加上孝诚仁皇后孝昭仁皇后孝懿仁皇后孝恭仁皇后世宗宪皇帝孝敬宪皇后孝圣宪皇后尊谥册。宝。尊藏太庙。盛京太庙。各七分。又尊藏盛京太庙高宗纯皇帝孝贤纯皇后孝仪纯皇后册、宝、三分。阅毕。行礼。敬谨分藏。并遣官恭送如仪。　　

○谕内阁、闽省漳泉二府。向有天地会名目。及械斗案件。民风最为刁悍。虽屡经降旨。令该督抚实力整饬。而一时未尽丕变。必须官民相亲。默化潜移。以收实效。朕思亲民之官。莫如守令此等积毙之区尤宜遴选贤能。久于其任。方得从容与民更化。但闽省督抚于漳泉二府所属。遇有要缺需人之处。或因格于成例。惧干处分。不敢奏请。嗣后漳泉二府属县紧要缺出。著该督抚于通省现非要任知县内。择其明干廉能之员。奏请更换调补。俾资治理。除合例人员。部议准行外。其有与例不合者。部臣仍按例议驳。俟朕临时酌量降旨。至漳泉两府。及各厅县。有因丁耗、粮米、盐课、处分。及承缉迟延参罚。事属因公、应行降革者。该督抚仍应照例题参。其中如实有政绩卓著。民情爱戴之员。准该督抚另行也具切实考语。奏明候旨。此朕为整饬漳泉二府地方起见。闽省别府。即不得援以为例。若遇有废弛地方之员。则当随时据实纠参。不得稍存姑息。　　

○戊辰。上御懋勤殿。勾到河南情实罪犯。停决斩犯十一人。绞犯二十四人。余九十六人予勾。　　

○谕内阁、本日勾到河南省秋审情实人犯。内刘大海等二十一起。皆因语言调戏。致本妇羞忿自尽。问拟绞候。列入情实。此等案情。并无实在勾引之事者。节年俱经免勾。但该妇女等祇因言语戏谑。即捐躯明志河南一省。至二十余起之多。如果属实。是其风俗尚知以贞节为重。实堪嘉尚。乃详阅本内情节。大率皆陪宿作伴等语。前后多案。如出一辙。岂有各该犯等调戏之言。不谋而合。殊无此情理。向来语言调戏之犯。谳狱时多予免勾。各省问刑衙门庸劣幕友。或不免妄为揣摩。每以死者不可复生。转为生者开脱地步。虽迹涉勾引。辄删减情节。概以语言调戏问拟完结。并恐不肖官吏。从中婪索得赃。将案情有意轻减。若所欲不遂。又将情节本轻之犯。巧为周内。即语言调戏者。转可陷以手足勾引。此等暖昧之事。任意低昂。其毙将何所不至。朕办理庶狱。务在协中。各省勾到时。惟凭黄册声叙各情节详慎酌核。分别予勾与否。向来语言调戏之案。多不予勾此次仍当一例办理。但人命至重生者固不容屈抑死者又岂忍令其含冤地下。若将情节本重之犯。有意宽脱。不但凶犯幸逃法网。而死者冤抑莫伸。何以慰贞魂而端风化。嗣后内外问刑衙门。遇有此等案情。务须将各该犯。如何用言调戏。以致本妇羞忿莫释之处。于定案时详晰声叙。务得确情。毋得稍涉含混。若其情节实不止于语言调戏。竟任听不肖官吏删减情节。以致案犯不实。别经发觉。或经朕廉访得实。必将原审。及覆勘之员。按例惩治。决不姑贷。　　

○调湖广总督姜晟、为直隶总督。云贵总督书麟、为湖广总督。以贵州巡抚琅玕、为云贵总督。刑部右侍郎伊桑阿、为贵州巡抚。盛京刑部侍郎瑚图灵阿、为刑部右侍郎。内阁学士赓音、为盛京刑部侍郎。　　

○以乾清门侍卫兴长、为正红旗汉军副都统。　　

○赠故直隶总督胡季堂、太子太傅。遣御前侍卫丰绅济伦、带领侍卫十员。往奠茶酒。予祭葬。谥庄敏。　　

○赈直隶文安、大城、武清、高阳、新安、河闲、静海、隆平、宁晋、坝、雄、安、景、青、十四州县、被水灾民。　　

○己巳。上御懋勤殿。勾到山东情实罪犯。停决斩犯十五人。绞犯十九人。余六十一人予勾。　　

○谕军机大臣等、本日倭什布等、六百里报到。仍不过筹办堵剿情形。自系明亮接奉前此令其追贼入川谕旨。伊未经前往。故以此奏塞责。而倭什布亦随同列衔。但明亮等前奏、以陕贼窜楚紧要为词。带兵赶赴二竹迎剿。今又下往二竹。转在丰溪无贼地方驻劄。老奸苍滑。巧于趋避。实不知其是何肺肠。至倭什布系湖北巡抚。堵剿是其专责。乃亦并不认真出力。惟知附和因循。无能已极。外省恶习总以朕所差去之人。朕必回护其短。殊不知朕之心。至公至正。即如那彦成、台布、以及魁伦。皆朕去年所用。何尝有所回护耶。伊等既以边防自任。所有楚省防堵各事宜。即责成倭什布。带同明亮。严密守御。傥稍有疏懈。无论川陕窜匪。由何处逸入楚境。惟倭什布等是问。将此传谕知之。　　

○庚午。调湖北按察使张长庚、为贵州按察使。贵州按察使成宁、为湖北按察使。　　

○辛未。上御懋勤殿。勾到山西情实罪犯。停决斩犯十人。绞犯七人余七十六人予勾。　　

○谕内阁、每年十月考试宗室。带领引见时。皆系管理宗人府王等、会同派出考试王大臣。一同带领引见。但吏部月选。及拣发各官。经派出大臣等、选定人员。即交该部带领引见。派出大臣并不一同进内。嗣后考试宗室。亦照此交宗人府带领引见。原派王大臣等、不必一同进内。著为令。　　

○谕军机大臣等、现在各股贼首。徐添德、曾芝秀、并先经奔窜之张添伦、辛聪、魏棒棒、颜胜可、戴家营等、俱已逸入川境。祇有龙绍周、高二、马五、王廷诏、及冉、张、等逆。尚在陕楚交界之竹山、白河、一带游奕。高二、马五、系贼中最凶悍者。王廷诏、亦属教匪要犯。额勒登保务当督催庆溥等、趁贼穷蹙之时。奋力截击。悉数歼除。总以去疾务尽为要。此事已迟至五年之久。早完一日。百姓早受福一日。此朕所昕夕企望者。至汉江以北。祇有伍怀志一股。窜入南山老林。不过四五百人。务当赶紧搜剿。断不可令其窜匿。若各匪俱能剿尽。额勒登保自当振旅入川。会合德楞泰、勒保等、将川省各匪。于年内一律荡平。将此谕令知之。　　

○命署固原提督定住、来京。加三品顶带总兵官庆成、二品衔。兼署固原提督。　　

○壬申。以广西镇安协副将赵廷魁、为云南腾越镇总兵官。　　

○癸酉。上御懋勤殿。勾到直隶情实罪犯。停决斩犯三人。绞犯七人。余八十七人予勾。　　

○谕内阁、据吴熊光审拟遂平县典史吕申甲、违例条奏、请将该典史照上书诈不以实律。杖一百。徒三年等语。吕申甲越职言事。本应照例惩治。但念该典史所奏、严禁坐省家人。及截取举人分年学习二款。尚无违悖字样。不过因典史升转无期。有意见长。妄希上进。若交部议。必将该典史照例杖徒。虽属咎所应得。但恐言事者因此不敢进言。殊有关系。吕申甲、著加恩仅予革职。免其杖徒。　　

○调山西按察使文霈、为陕西按察使。陕西按察使王文涌、为山西按察使。浙江按察使秦瀛、为湖南按察使。湖南按察使百龄、为浙江按察使。　　

○甲戌。拨山东、江西、藩库银、各二十五万两。解往陕西。以备军需。　　
</div>
    <div class="pagination">
<a href="清实录嘉庆朝实录_page96.html">上一页</a><span>...</span><a href="清实录嘉庆朝实录_page92.html">92</a><a href="清实录嘉庆朝实录_page93.html">93</a><a href="清实录嘉庆朝实录_page94.html">94</a><a href="清实录嘉庆朝实录_page95.html">95</a><a href="清实录嘉庆朝实录_page96.html">96</a><span class="current-page">97</span><a href="清实录嘉庆朝实录_page98.html">98</a><a href="清实录嘉庆朝实录_page99.html">99</a><a href="清实录嘉庆朝实录_page100.html">100</a><a href="清实录嘉庆朝实录_page101.html">101</a><a href="清实录嘉庆朝实录_page102.html">102</a><span>...</span><a href="清实录嘉庆朝实录_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
