<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1598 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1598 页/共 1860 页
  </h1>
  <div class="content">
   ○甲午。谕曰、已入八分宗室公等。均系宝石顶。用蓝缰似无区别。著加恩已入八分宗室公。赏用紫缰。　　

○谕军机大臣曰、李世杰奏、查明伊犁逃遣向忠夏、即向占贵、年籍不符一案。据称该犯向忠夏。从前营中、造移年籍清册。本系湖北黄州府民人。嗣经该犯赴本营投首。始据供出本名向占贵。原籍湖南宝庆府人。实年二十九□山戊不□。于三十六年到川。顶充督标新兵、伊继父向忠夏名粮。未曾更换名册。亦未于咨缉册内声叙。以致年籍不符等语。此案逃兵向占贵。先既顶充伊继父向忠夏名粮。后因自首免死。改发伊犁。复敢在配脱逃。情罪甚重。乃川省咨部发遣时。并未将该犯过继顶名各情。详晰声叙。以致年籍不符。无凭跟缉。可见外省于此等案件。并不认真核办。已批交该部严察议奏矣。至该犯向占贵。既据该督查明。实系湖南宝庆府人。其在配脱逃后。自必潜回原籍藏匿。此事著责成浦霖、严饬所属。实力查缉。务期弋获。毋致远扬漏网。又该犯曾过继湖北向忠夏。顶充名粮。或仍复藏匿湖北。亦未可定。并著传谕特成额、吴垣、一体饬属严拏务获。速正刑诛。倘该督等、视为海捕具文。不行实力查缉。以致重犯日久稽诛。或经别处拏获。惟该督抚是问。断不能少为轻贷也。将此由四百里各传谕知之。　　

○是日、驻跸秋澜村行宫。　　

○乙未。春分。朝日于东郊。遣果郡王永瑹恭代行礼。　　

○谕军机大臣等、据书麟奏、安庆省城、及桐城、宁国等、二十余州县。于正月二十三、四。二月初六、七、十一。十五等日。陆续得雨。麦田畅茂。丰稔可期等语。看来安省入春、雨水较为沾渥。览奏稍慰。但该省上年春间。亦于二月得雨。该抚等即心存满足。不复再事虔祈。后仍缺少雨泽。被旱较甚。今□山戊不□虽已广被甘膏。二麦得资长发。该抚正不可稍存自满之见。惟当益励诚敬。若将来雨水尚欠优沾。务须斋心吁祷。以冀叠沛恩膏。农田接润。庶几丰稔可期。至所奏南陵、凤阳、等州县。得雨较微。亳州、蒙城、等州县。尚未据报得雨。现在各该处、曾否续得雨泽。如尚未沾被深透。即应及早虔祈。冀获应时甘沾。并此时应否酌借耔种。及开仓平粜之处。著该抚查明。一面办理。一面迅速据实覆奏。将此由四百里谕令知之。　　

○是日、驻跸梁格庄行宫。　　

○丙申。上谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员随行礼。　　

○谕、陵寝补种各色树木。长成尚属整齐。此皆緼布带同兵丁等。留心栽种。緼布著交部议叙。其兵丁树户等。每人著赏给一两重银锞一个。　　

○又谕、此次直隶派出办差兵丁。著加恩、赏给一月钱粮。　　

○是日、驻跸东北溪大营。　　

○丁酉。谕。此次恭谒西陵。巡幸五台。经过直隶地方。已加恩、蠲免本年地丁钱粮十分之三。惟念直省顺德、广平、大名。三府。与豫省卫辉、彰德、等府属。境壤毗连。上年俱被有旱灾。卫辉等府属。业经节次降旨蠲赈频施。今直省顺德、广平、大名、虽屡经赈恤。民力稍纾。但尚有上年被旱。因灾出借银米。若仍令一并带徵。小民输将。未免尚形拮据。著再加恩、将顺德、广平、大名、三府属。乾隆五十年分。因巡出借米七万六千八百八十余石。折色银二十二万一百余两。概行豁免。用示朕一视同仁。有加无已至意。该部即遵谕行。　　

○谕军机大臣曰、阿弥达奏、查看湖河水势一摺。据称新建御黄东西坝。已经完工。坝中抽挑引渠一道。直至临黄处。现亦筑坝拦御。引渠内何以又有水五尺余寸。渠内现有积水。于将来启坝时。固属有益。但此水从何而来。阿弥达现已启程。著萨载等、查明据实具奏。又据阿弥达等另摺奏称、本月十五、六日。清江、淮安、等处。连得＜雨澍＞雨。入土深透。清口一带水势。自当益加增长。现在蓄存湖水尺寸。究有若干。并著萨载等、一并查奏。将此谕令知之。寻奏、新建东西坝、中间抽挑引渠一道。直至临黄处、筑坝拦御。引渠水所从来。系前于引渠挑竣后。将张福口拦湖坝。酌开数尺。使湖水由引渠、灌临黄坝根。以测清黄水势、高低尺寸。是以阿弥达到时。引渠内有水五尺余寸。经臣等会同测量。坝内清水。高坝外黄水二尺五寸。随因引渠内水势淌平。仍即堵闭张福口拦湖坝。留济重运。现因漕船、报于本月二十二日渡江。又开放张福口、并太平河、两道引河。俾湖水灌注淮扬一带。以资浮送。其新建东西坝外之临黄坝。尚未启折。俟拨船漕船近淮。即开放。使清黄交会。以便各船渡黄。至洪泽湖、自连得雨、湖水渐旺。高堰志桩。现存长水四尺六寸。报闻。　　

○吏部议覆、御史苏楞额等奏称、五城坊官侦缉窃案。定例一年内、五案以上。未获一名者。降一级留任。十五案以上。未获一名者。降一级调用。限内获一二案者免议。向例计案不计赃。限内未获一案。虽五案、亦议处。偶获一二案。虽数十案。亦免议。殊未平允。请嗣后五城窃案。令各城御史。估赃、随案报明存案。年终汇办时。分别赃数百两上下若干案。已未获若干案。十案内获二案、免议。不及十分之二。赃少、量予查议。赃多、仍就未获之案。计案议处。不准以赃少获案抵算。又五城汇册截案。向无定限。请嗣后截至每年十一月止。限五日汇齐。其十二月各案。归下年汇送。查窃案计赃。原为分别贼罪轻重。若官员处分。既计案数多寡。又核赃数轻重。恐该坊官等、转抑勒事主。以多报少。请嗣后仍照旧例。无庸计赃。惟多至三十案以上。未获十分之二者。照例降一级调用。不准以已获一二案。概予免议。余应如所请行。从之。　　

○是日、驻跸龙山村大营。　　

○戊戌。谕军机大臣等、据何裕城查奏南肇道人、示劝符箓一案。称饬委建昌府知府徐镇等。驰往龙虎山查办。该山并无广东查出符箓式样。亦不知南肇道人。并将检出符箓底本。一并呈览等语。此案系广东饶平县盘获。因其示劝符箓上。有江西广信府天师晓谕字样。是以谕令何裕城、查究此项板片。是否系广信府刊刻。曾否传播。乃何裕城、即派员驰赴龙虎山查办。并将该山符箓钞本。一并起出。所办太过。现在张起隆、谅尚未启程。著传谕阿桂、将伊传到。谕以此案、系何裕城不知事体轻重。冒昧查办。与张起隆并无干涉。不必心存畏惧。令其安心回山。并起出符箓原本。一并交还。将此传谕阿桂、并谕何裕城知之。　　

○又谕、本日浦霖奏、各属仓库无亏。及藩库实存银数两摺。系属照例汇奏之件。外省于盘查库项钱粮。往往视为具文。俱以实贮无亏、一奏塞责。现在浙省。据福崧奏到、亏缺之数较多。至今尚未弥补全完。实为从来未有之事。已派钦差前往查办。至湖南省、向来仓库未闻亏短。该抚尤当以浙省为戒。于此时及早清厘。俾仓库尽归实贮。倘仍复因循。不能实力整顿。以致各属或有亏缺之事。将来朕或派人前往盘查。设有亏短。惟该抚是问。恐浦霖不能当其咎也。将此谕令知之。　　

○又谕。昨据兰第锡奏请、由豫工前赴正定行在请训一摺。已批令不必来矣。本日据明兴等奏、运河大挑工程。现已挑竣。除微山湖之湖口大坝。俟南漕帮船渡黄后。再行察勘情形。撙节开放。其南旺分水口一处。择于二十五日启放。先将济宁迤北水势。逐塘铺灌。以通闸外商贩船只等语。并声明已咨会该督矣。现在东省挑工已竣。重运将临。所有微山湖水势。有无增长。及启放湖口大坝。并运河开坝铺水事宜。均关紧要。该督正应亲往详悉查勘。妥为料理。此时豫省、距防汛尚远。并无应办之事。著传谕兰第锡、接奉此旨。即速回东。察看微湖水势。将来开坝后。重运经临。是否足资浮送。俟勘明情形。办理妥协。再赴豫省工次。督率修防。该督此时、正有应办之事。又何必前来行在。徒滋耽误耶。将此由四百里传谕兰第锡、并谕明兴等知之。　　

○又谕、据富勒浑奏称、广东省藩库正杂各项钱粮。收支实存银数。及应拨应留各款数目一摺。此皆刻板文书。竟难凭信。富勒浑、前在闽浙总督任内。曾经具奏浙省各属仓库亏短。分限弥补。断不敢少有迟缓。并云福建省情形。大概相同。业经会同抚臣、督率藩司。实力清厘。务俾库项仓储。皆归实贮。迺浙省各属亏空。迄今逾限尚未弥补。已钦派大臣朕往彻底查办。富勒浑、前任闽浙总督时。所办何事。实属咎无可辞。应俟结案时。另行办理外。该督此时。尚复何颜具奏广东省之仓库无亏耶。著传旨严行申饬。广东各属。向未闻有亏缺。该督若不于此时。及早实力清查。务归实贮。倘仅循例、以一奏塞责。将来或派人查出。则该督获罪更重。朕不能屡为之曲贷也。　　

○又谕曰、富勒浑奏、据广西布政使奇丰额禀称、广西省塘房。每届大修之期。各州县往往潦草完工。以致旋修旋坏。该州县又不随时查明。移催修葺。任其倒塌。殊属阘茸。自当著落地方官修理。拟令试用从九品吴崇戴等。及试用吏目王一夔等。分派前往。会同该州县查明办理等语。殊属不成事体。广西省、即系该督所管。该省塘房。旋修旋坏。各州县既玩误若此。自当特派道府大员。前往切实查办。呼应较灵。若因广西本省大员。未免或有徇庇属员之处。不便派办。何妨于广东省、派道府前往。实力查察。督饬赔修完固。于事方为有济。若仅令佐杂微员。前往会办。各州县岂肯听其指使。势必将就完事。仍滋弊混。富勒浑久任封疆。何见不及此。虽云严饬该司查完。迺并未派令道府大员。前往核实办理。何见识不到若此耶。著传旨严行申饬。并谕富勒浑。于广东广西两省中。酌量派委道府。前往各处。逐一查明。有应行著落赔修。及□□□□尔□处之处。据实具奏。勿令稍滋弊混。　　

○是日。驻跸五郎村大营。　　

○己亥。以陕西布政使图萨布。为湖北巡抚。调湖南布政使秦承恩。为陕西布政使。以直隶按察使英善。为湖南布政使。刑部员外郎同兴。为直隶按察使。　　

○是日。驻跸东渡亭大营。　　

○庚子。孝昭仁皇后忌辰。遣官祭景陵。　　

○谕。朕此次恭谒西陵。巡幸五台。昨经过满城。完县。一带地方道路。凡遇低洼旧路。并无积水处所。概行建搭桥座。甚属无谓。桥梁原为行旅而设。其本非河渠水道。不过因地势洼下。即搭盖桥座。以为平垣饰观。则跸路所临。地形高下不一。于经行本属利便。又何必为此无益之费。况现在并非大雨时行之候。明系地方官。藉此为开销地步。殊属非是。著总理行营。向导处。及行在工部。于所过地方。将无水有桥处所。逐一查明登记。将来报部时。本应全不准销。姑念向未明降谕旨。此次桥座。俱已搭就。著将似此无水桥座。祇准其开销一半。嗣后倘仍妄行建搭桥座。即概不准销。以杜浮冒。至每日驻跸营盘。亦祗须计算网城布城环卫地步。已敷周列足矣。无取过宽。此次所筑营盘。地面过于宽敞。虽系动项办理。已觉徒滋糜费。若地方官。或因此有所赔垫。则更无谓。况此等地面。即系民田。过事宽广。既于耕作有妨。且轻用民力。亦非所以示体恤。朕于一切经费。从不使稍有浮冒。亦不肯令人赔垫。惟期公私各得其当。嗣后该督等。务须妥协经理。称朕意焉。　　

○又谕曰。湖北巡抚吴垣。自简任封疆以来。操守谨饬。办事夺勉。上年查办灾赈事宜。实心经理。兹闻嗑逝。深为轸恻。所有应得恤典。著该部察例具奏。　　

○是日。驻跸隆村大营。　　

○辛丑。谕。朕此次巡幸五台。所有直隶。山西。驻跸行宫。虽俱系从前发帑修建。但自上届巡幸以来。已阅数年。不无黏补糊饰之费。山西地方。座落较多。著赏给银一万两。其直隶地方。赏给银七千两。俱著于长芦运库。应解广储司项下拨给。　　

○谕军机大臣等。本日据毕沅奏。豫省二月十一。二。至十四。五。等日。连得雨雪。大河南北一百八厅州县。无一属不均沾透足。麦苗勃然长发。其归德。陈州。二属被灾地方。现在分别展赈。灾黎不至失所等语。览奏欣慰。豫省积歉之余。农民望□山戊不□尤切。今通省得此甘膏普渥。二麦可冀丰收。实与吾民共深庆幸。著将朱批毕沅摺发钞。并交在京大学士九卿阅看。至日内跸路经行曲阳县一带地主。得雨三寸。又据英善奏。保定省城得雨一寸。京城现在望泽。日来曾否续得甘＜雨澍＞。未据奏报。朕心深为廑念。著将此由六百里发往。并著将京师日内曾否得有透雨之处。仍由六百里覆奏。以慰悬注。　　

○又谕。据李世杰奏。盘查司库实存银数。及各属仓库无亏一摺。外省于此等循例汇奏之事。往往视为具文。现在浙江省。各属仓库亏缺。未能依限弥补。已派大臣前往彻底查办。四川省。向未闻有亏缺。福康安。前在四川总督任内。实力整顿。李世杰到任后。亦能尽心经理。惟在持之以久。随时加意严察。不使稍有亏挪。方为妥协。倘日久因循。各属仓库。或渐有亏缺之处。一经查出。则于该督颜面。关系非小。慎毋蹈浙省之覆辙也。将此传谕知之。　　

○户部议准。安徽巡抚书肇奏称。安徽抚标左右营。安庆。潜山。宁国。池州。芜采。广德。游兵。等九营。应支兵米。安庆。新安。宣州。建阳。庐州。滁州。长淮。等七卫帮丁。应支行月苫盖等米。向俱在本省徵收屯南米内动支。宣城。泾县。贵池。铜陵。东流。和州。等六州县。编解道仓米。向在本省屯南随漕行月等米内动支。现俱因灾停徵。各项米。无款支给。请于安徽截卸江西漕米内。分别拨支。拨剩米。按灾属轻重。派领存仓。以备赈粜。从之。　　

○以礼科给事中伊兰泰。为光禄寺卿。　　

○旌表守正捐躯山东堂邑县民张季妻梁氏。　　

○是日。驻跸王快大营。　　

○壬寅。谕。前据雅德奏。淡水同知潘凯。因赴猫里社相验命案。回至中途。夜间被直加未南。目怀。二社生番。突出戕害。并杀死跟役十余人。当经提督黄仕简。臬司李永祺。会同该镇道等。先后带兵渡台。查拏剿办。兹据雅德等奏。接据该镇道禀报。文武员弁。进山捕剿。于正月十八九等日。杀获凶番首级二十六颗。又于二十六七等日。杀死直加未南等社凶番十二名。余番四窜奔逃等语。此等生番。深居山箐。官役平民。皆所不识。本与禽兽无异。其凶悍之性。往往见人即加杀害。此次适与官役相值。遂尔横肆凶残。但似此冥顽不法。自不可不大加歼戮。以示惩创。今该镇道等。入山搜捕。先后剿杀凶番三十余名。较之被害官役。为数已属加倍。余番畏惧。望风逃匿。足以彰国法而儆凶顽。该处径路陡险。自无庸过事搜剿。至同知潘凯。相验回程。适遇生番滋事。冒昧往拏。以致突被戕杀。固由自取。但念其究系因公。猝然遇害。情殊可悯。潘凯。著交部照例议恤。　　

○谕军机大臣等。据雅德等奏、剿戮凶番情形一摺。据称、正月十八九、二十六七等日。先后杀死两社凶番三十余名等语。此等生番。原非人类。逞凶戕杀。本其素性。今既经搜剿三十余名。较之被害官役。数已加倍。足以儆凶顽而示惩创。业经明降谕旨。著发寄雅德等阅看。至此生番滋事。因石山射猎。至树林口地方。见有隘丁堵御。当即追杀。致害官役。此等界连生番隘口。安设兵丁。原所以资防御。但恐该隘丁等。或因此私占番界。以致滋生事端。亦未可定。著传谕黄仕简等。查明该处情形。如可无须安设隘丁。不若竟行彻去。俾该番等相安无事。倘因地方紧要。必须设隘巡防。则旧设隘丁十名。于巡防仍属无济。自应酌量地方情形。多为添设。俾声势严肃。足资守御。并应严禁滋扰生番地方。方为妥善。其应如何酌筹办理之处。著黄仕简等、于善后事宜内。一并悉心妥议具奏。将此由六百里各传谕知之。　　

○又谕、据雅德等奏、查拏广东省妄布邪言吴国案内。究出捏称南肇道人。并刊刻符像之正犯林文东等。委员解送粤省。归案究办一摺。所办微欠周到。此等妄造名号。刊印符像。惑众敛钱。情罪可恶。既据闽省拏护讯究。与粤省盘护之吴国一犯。供情符合。即可在闽省定拟完结。况此外亦并无再须质证之犯。何必辗转解送。倘该犯或自知罪重。乘隙自戕。或沿途另有疎脱等事。更属不成事体。此等遇事推诿。最为外省恶习。雅德、徐嗣曾、身任地方大吏。岂宜存此诿卸之见。俱著传旨申饬。至此案、业据将该犯等解赴粤省。自属无及。嗣后该督等、凡遇此等案情。既得正犯。无须邻省人犯质证者。即当在本省定案办理。毋得互相推诿。致滋延宕。至该犯起解后。现在亦应解到。其作何审办之处。何以尚未据富勒浑奏到。著传谕该督、速行归案严审。定拟具奏。将此各谕令知之。　　

○是日。驻跸法华村大营。　　

○癸卯。赐扈从王公大臣、及蒙古王、公、额驸、并直隶、山西、官员等食。　　

○谕、朕此次巡幸五台。所有经过山西地方。已降旨蠲免本年地丁钱粮十分之三。惟念该省忻、代、等六州县。上年被有偏灾。虽经给赈。并酌借口粮。耔种。民力稍纾。但该州县。尚有应行缓徵银米。兹当清跸时巡。宜敷渥泽。所有忻州、代州、定襄、五台、崞县、繁峙、乾隆五十年分、应缓徵银、三万三千九百七十余两。米豆、三千八百六十余石。俱著加恩豁免。以副朕惠爱黎元。省方行庆至意。该部即遵谕行。　　

○又谕、朕此次巡幸五台。所有山西办差兵丁。著加恩赏给一月钱粮。　　

○又谕曰、伊桑阿奏、据河东商人呈称、现在恭逢巡幸五台。情殷报效。愿备赏银二十万两。稍抒忱悃一摺。该商等情词恳切。姑允所请。昨面询伊桑阿。据称晋省辨理五台差务。所有桥梁、及黏补行宫座落等项。向来例无开销。自抚臣以下至知府、共捐养廉银八万两等语。外省大小臣工。全藉养廉办公。若令捐赀。未免竭蹷。著即于此项银两内。赏给银八万两。以作黏补行宫、建搭桥梁道路之费。不必另捐养廉。以一万两。交章嘉呼图克图。分赏五台各庙喇嘛。以为熬茶念经之用。昨经降旨、赏山西省办差银一万两。直隶省办差银七千两。亦即以此项银两内拨给。无庸长芦运库领解。除各项分赏之外。尚余银九万三千两。著交与直隶总督刘峨存贮。酌量上年被灾之顺德、广平、大名、各属。或尚有应行抚恤接济需用之处。即行奏明动用。至该商等踊跃急公。殊为可嘉。著交部照例议叙。　　

○又谕曰、户部汇奏、各直省动用钱粮报销、旧案未结事件一摺。内有经部驳查二次未覆。及至三次未覆者。各省动用钱粮。报销俱有定则。该督抚等、自应核实速行具题。乃经部驳查后。复辗转行查。迟至数次。尚未题覆。实属延玩。所有驳查二次未覆者。姑免议处。其驳查三次尚未题覆者。俱著交部议处。著为令。嗣后该督抚等、务须核实查办。妥速题结。毋得任意迟延。致干吏议。　　

○又谕曰、户部议覆、扬州关由闸、徵收赢余。比较上三届。短少银五万九千六十余两。请著落管关各员。按经徵月日、分别赔补等语。固属照例办理。第念上年豫、东。二省。俱被旱灾。豆麦歉收。兼之夏间河水乾浅。商贩无多。以致船只过关稀少。赢余短绌。尚属有因。所有扬州关由闸、短少赢余银五万九千六十余两。著加恩宽免一半。其余一半。著该管各员。按经徵月日分赔。　　

○谕军机大臣等、据步军统领衙门奏、山东黄县民人李友梅、呈控同县民人王鹏、欠钱不还。反被辱殴。伊赴府控告。伊毋林氏、在王鹏家大门内身死不明一案。看来此案、竟与上年海昇、致死伊妻吴雅氏。情节相似。不可不详细研究。著派侍郎琅玕、前往山东。秉公审办。即自京起程。不必前赴行在请训。至琅玕与明兴、俱系旗人。不可稍存回护之见。上年海昇之案。因景禄、杜玉林、检验不实。复经派出曹文植。伊龄阿、前往覆检。始将装点情节。据实究出。得成信谳。是以将曹文埴、伊龄阿、加恩议叙。景禄、杜玉林、发往新疆效力。以示惩劝。此次琅玕、务须实心查办。审出实情。自可仰承恩眷。若少存瞻顾。稍有不实不尽。致李友梅冤抑莫伸。复又翻供控告。别经审讯得实。则景禄、杜玉林、即其前车之鉴。祸福惟其自致。琅玕当自行审度择取也。将此传谕知之。步军统领衙门原摺。一并发寄阅看。　　

○是日、驻跸大教场行宫。　　

○甲辰。遣官祭黑龙潭昭灵沛泽龙王之神。玉泉山惠济滋佑龙王之神。　　

○是日、驻跸台麓寺行宫。　　

○是月。河南巡抚毕沅奏、河南河内、武陟、两县境。沁河两岸堤工。北岸连黄河大堤。地势外高内洼。易引黄倒灌。南岸原村等处。应加高培厚。两岸残缺处、修补。此项堤工。向系民修。豫省频□山戊不□歉收。民力拮据。请确佑、供项兴修。分十年摊徵还款。得旨。如所请行。　　

○署河东河道总督兰第锡奏、豫东两省境黄河大堤内外官地。虽零星不成片段。上冬委员清查。除现种苇柳。及浮沙盐碱外。旧坍新淤。及空隙可种地、约一百余顷。又乾隆四十八年。改筑南堤。旧堤自考城六堡以东。至河尾五十余里。已属废弃。召募垦种。可清出官地二三十顷。又曹县旧河身内。新丈出无粮滩地。六十四顷十二亩。除拨补新河占用民地外、尚余二十二顷有奇。各地、若由官招佃徵租、于工用民生两益。恳请恩准、咨会两省巡抚。委员会丈召耕。分别议赋。原系工员管理者。仍交工员徵解。续查出地。由地方官徵解。统贮各河道库。按年报部。遇工奏请动用。得旨、此系有益于民之事。尔等妥为之。　　

○两广总督富勒浑奏、广东各属仓谷缺数。查明勒限弥补。现已补过四十万二千四百六十余石。尚缺二十五万七百二十余石。饬该司将各州县原未缺额、并续买补各谷。先派道、府、彼此互查结覆。覆齐日。亲与该抚孙士毅、督同抽盘。虚捏、著落互查出结道府分赔。得旨、浙省现有亏空。已差人往查。汝在彼所司何事。则此奏亦不可信矣。与孙士毅豫办为是。朕实不愿屡兴大狱。若外省习气不改。激朕不得不办。则朕亦非不能办之主也。慎之。
  </div>
  <div class="pagination">
   <a href="清实录乾隆朝实录_page1597.html">
    上一页
   </a>
   <span>
    ...
   </span>
   <a href="清实录乾隆朝实录_page1593.html">
    1593
   </a>
   <a href="清实录乾隆朝实录_page1594.html">
    1594
   </a>
   <a href="清实录乾隆朝实录_page1595.html">
    1595
   </a>
   <a href="清实录乾隆朝实录_page1596.html">
    1596
   </a>
   <a href="清实录乾隆朝实录_page1597.html">
    1597
   </a>
   <span class="current-page">
    1598
   </span>
   <a href="清实录乾隆朝实录_page1599.html">
    1599
   </a>
   <a href="清实录乾隆朝实录_page1600.html">
    1600
   </a>
   <a href="清实录乾隆朝实录_page1601.html">
    1601
   </a>
   <a href="清实录乾隆朝实录_page1602.html">
    1602
   </a>
   <a href="清实录乾隆朝实录_page1603.html">
    1603
   </a>
   <span>
    ...
   </span>
   <a href="清实录乾隆朝实录_page1599.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
