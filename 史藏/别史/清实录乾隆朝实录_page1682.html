<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1682 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1682 页/共 1860 页
  </h1>
  <div class="content">
   ○以故四川琼布克鲁族土百户子格桑汪结、袭职。　　

○甲申。礼部以会试中额请。得旨、这会试。满洲、蒙古、取中三名。汉军、取中一名。直隶、取中十一名。奉天、取中一名。山东、取中十名。山西、取中六名。河南、取中五名。陕西、取中二名。江南、取中二十七名。浙江、取中七名。江西、取中七名。湖北、取中二名。湖南、取中二名。福建、取中四名。广东、取中二名。广西、取中一名。四川、取中二名。贵州、取中二名。云南、取中一名。　　

○乙酉。谕、荆州万城堤各工。向属民修。地方官不能妥为办理。上年夏间。江水泛涨。漫决多处。因命大学士阿桂等、前往详悉查勘。分别熟筹具奏。朕以该处堤工。为全郡保障。特命动帑兴修。并指授机宜。令将杨林洲矶嘴坝。尽力进做。逼江溜南趋。其黑窰厂裹头。直接筑砌逼溜。俾堤塍益见巩固。前据毕沅奏、万城堤暨石矶各工。全行完竣。工程一律坚实。荆郡地形卑下。向受水患。而沙市尤当冲要。今筑长堤以遏江流。复设石坝以逼溜势。嗣后沙市街岸。可冀稳固无虞等语。览奏欣慰。此次工程浩大。毕沅能遵照指示机宜。督率在工文武。认真办理。妥速竣工。著交部议叙。其在工之藩司陈淮、以及各员弁等。并著毕。沅查明实在出力者。分别等第。咨部议叙。又据另摺奏、调往之南河游击田宏谟、派令总理土石各工。始终勤奋。降革之知府史湛、知县沈清直、承办钜工。亦能出力。又现任浙江同知之孝感县知县高为济、在楚年久。办工熟谙各等语。田宏谟著赏戴花翎。遇应升处题补。史湛、沈清直、著准其捐复原官。交与毕沅等差遣委用。高为济、著留该省接办城工。遇有同知缺出。奏明补用。　　

○闽浙总督觉罗伍拉纳奏、臣抵任后。将关系海疆要案。赶紧审办。各营军装器械。于巡阅之便抽查。倘有残缺捏饰。立即严参。其各营炮位验过后。俱深凿字记。造册结报。一切俱照福康安所定章程。与抚臣商酌办理。得旨、正宜改过勉为。毋惮人怨。毋图已逸。慎之。　　

○是月。直隶正定镇总兵朱泰德、奏请陛见。得旨、才去。何为此不诚之奏。又批、即赴新任。不必来。　　

○两江总督书麟奏、查阅江西瑞州等十三营官兵技艺。分别等第劝惩。得旨、仍当实力整饬。持之以久毋懈。　　

○护浙江巡抚布政使顾学潮奏、遵旨严查私贩大黄出洋。得旨、以实为之。外省习气。殊不可信。　　

○湖广总督毕沅奏、荆州万城堤根。向来民间岁修。就近取土筑堤。致成坑洼。有碍堤身。请嗣后将窖金洲一带洲地。概行翻犁。挖取芦根。于堤外坑洼处所。遍加种植。芦根盘结日蕃。可以外御奔流。内次捍卫。得旨。甚是之举。一举两得也。　　

○四川总督李世杰奏、屯防总理同知。及五屯人员。均有经管仓库钱粮。凡遇交代。请照内地州县定例。限两个月清楚。屯员由同知委员监盘。同知由松茂道委员监盘。依限出结通报。如有迟逾。各予以应得处分。得旨、自应如此。　　

○四川学政邵洪奏、科试已竣。严拏枪替情形。得旨、如此认真方是。　　

○云贵总督富纲奏、新任贵州镇远镇总兵哈芬布、手足不仁。已另委员代办。令其静心调摄。得旨、不可姑息。总兵非养病之所也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十五


大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。夏。四月。丁亥朔。享太庙。遣睿亲王淳頴、恭代行礼。　　

○谕军机大臣等、前因清口屡有倒漾之患。经朕特命萨载、与督臣高晋、亲履陶庄。测量高下。绘图具奏朕复详酌形势。以朱笔点记指示。开挖引河。去清口较旧时已远五里。河道从此安流顺轨。会清东下。五十一年黄水盛涨。设非有陶庄引河。几难免河流倒灌之虞。可见该处引河甚为得力。现在已届春汛。何裕城回任后。书麟自己起程回至清江。料理防汛事宜。兰第锡、亦早经到任。所有陶庄引河。现在水势情形若何。及如何留心宣洩防范。可以永远得力之处。著即熟看情形。据实覆奏。不得稍存回护。将此各传谕知之。寻奏、臣等前于陶庄新河对岸之玉皇阁。向北开挑引渠。归入陶庄。并于引渠进水下唇。筑成兜水柴坝。将来大汛时、水势增长。相机开放。由北岸径趋陶庄新河。则玉皇庙南岸之顺黄坝。埽工益可稳固。下游又有木龙一架。挑溜直下。于河尾亦为有益。均可长远得力。得旨、览奏欣慰。　　

○又谕、据巴忠等奏、探得郭尔喀、特遣小头目前至军营通信。此事虽无关紧要。但小头目既可前来。其大头目宁独不能行走。倘藉此反覆支吾。日久从他路潜遁。转将我兵后路冲截。尤属不成事体。虽巴勒布无能小丑。谅断不敢出此。然不可不豫为之防。此旨到时。若鄂辉等诸事办妥。聂拉木、济咙地方。业经归复。巴勒布大头目。亦已来营谢罪乞降。自是好事。倘该头目仍延挨未到。鄂辉即遵照前降谕旨、明白晓示。一面遣人前往。一面即暂行退兵、至扎什伦布驻劄。俟伊等回时。再将可否全彻、及仍须留驻之处。详细酌量办理。万一贼匪复来尝试。即带兵前往剿杀。亦属近便。今巴忠已驰往胁噶尔、会同鄂辉等、悉心酌办。自更有益。但巴忠等尚以访闻之信。具摺陈奏。鄂辉、成德、何不将现在筹办情形。据实奏闻。朕为此日夜悬心。伊等岂不知仰体耶。著传谕鄂辉等、接奉此旨。即将如何遵办之处。速行由驿覆奏。　　

○戊子。上御勤政殿听政。　　

○以侍郎衔刘墉、翰林院侍读学士玉保、光禄寺少卿永来、为内阁学士兼礼部郎。　　

○蠲奉天广宁、凤凰、二城属。乾隆五十三年水灾额赋。仍分别赈恤有差。　　

○旌表守正捐躯河南淮宁县民尤国柱孙女尤氏。新郑县民薛和尚妻安氏。　　

○己丑。上还宫。　　

○是日起。上以常雩祀天于圜丘。斋戒三日。　　

○庚寅。谕曰、阿肃、达椿、身系满洲。在尚书房行走。亦怠惰七日不到。予以革职。固属咎有应得。但业经责惩。且留在书房效力。著加恩、达椿补授翰林院侍读学士。阿肃补授光禄寺少卿。不必带革职留任。伊二人当益加感奋。倍矢勤慎。以赎前愆。其现在书房中效力行走之茅元铭等、俱有训课之责。乃旷职误功。不到书房七日之久。其咎甚重。前部议上时、从宽留任。已属格外恩施。第念伊等均系翰詹编检。职分较小。既带革职处分。即不能支领俸银。行走未免拮据。茅元铭等、俱著加恩给与半俸。八年之后。再行支给全俸。其革职处分。著改为四年无过。准予开复。伊等嗣后更当感激朕恩。勤慎供职也。　　

○谕军机大臣曰、项家达奏、江浙各帮、自三月初一日起。截至十八日止。渡江进口。共船三十二帮。计一千六百七十八只。连前通计、共船五十七帮。二千九百三十六只。查二三两月、扬镇一带春雨沾足。河水通顺。帮船无阻等语。今年漕运大有起色。运河水道深通。漕艘畅行无滞。自可期及早抵通。但运河全赖各湖之水接济。而微山、蜀山等湖。尤为济运水柜。现在水势虽已充裕。亦不可不先事豫筹。早为设法储畜。著传谕李奉翰、长麟、务宜随时留心。将湖水相机筹蓄。勿致稍存大意。　　

○军机大臣议准、浙江巡抚觉罗琅玕奏、老盐仓迤西一带。前经发帑筑建鱼鳞石塘。所有料物加贴银两。奏明加增一倍有余。始敷办理。今东塘应修石工。及西塘岁修柴工。与鱼鳞石塘、事例相符。请一体加贴。至加贴银两。请于海塘费内、赏借银五十万两。给商生息。每年可得息银六万两。以为分贴岁修塘工之用。从之。　　

○辛卯。上诣南郊斋宫斋宿。　　

○谕曰、胡高望、吉梦熊、亦著加恩给与半俸。八年之后。再行支给全俸。其革职处分。并著改为四年无过。准予开复。　　

○又谕、上年大兵进剿安南。粤西民夫运送粮饷。踊跃趋事。甚属出力急公。该省僻在边隅。民贫地瘠。前岁以来。秋收未能丰稔。且台湾用兵时。亦曾调粤兵前往。而黔兵赴台湾。又系由粤西经过。今复因办理安南之事。供亿频仍。民力恐不无拮据。自应酌量施恩。优加存抚。著该督抚、即速查明此次官兵经过之处。及调往台湾官兵所过地方。奏请酌予蠲缓抚恤。俾闾阎共沾惠泽。生计有资。以副朕体恤边氓之至意。　　

○又谕曰、孙永清、自驻劄南宁以来。于弹压边关、筹办粮饷等事。调度得宜。并无贻误。甚属出力。著加恩赏戴花翎。以示优奖。　　

○刑部议奏、臣部等衙门题覆、四川民妇冯龚氏、殴伤伊夫冯青致死。冯龚氏拟斩。伊子冯克应、实未知情。请免议一案。奉谕驳令四川总督覆讯。今据该督咨称、冯青被殴身死时。伊子虽不当面。但迫于毋命。隐忍不言。到案时、又未能供出实情。遵旨酌加薄罚。照不应重律、杖八十等因。已如所奏行。请嗣后如有父为母杀。其子到案。犹复隐忍不言。较母为父杀、子为父隐者不同。应照违制律、杖一百。以示区别。报闻。　　

○壬辰。常雩。祀天于圜丘。上亲诣行礼。　　

○幸圆明园。　　

○癸巳。谕、据知贡举伊龄阿、汪承霈奏、本年会试举子内、九十岁以上者四名。八十岁以上者三十一名。七十岁以上者五名。皆三场完竣。未经中式等语。此次各省举子、年老应试者、多至四十人。庞眉皓首。踊跃观光。洵为昇平人瑞。除七十岁以上之姜价、项朱、柴杰、三名。业于上次会试后、赏给国子监学正职衔外。所有年届九十以上之李发枝、罗舜臣、江凤鸣、李洪福、八十以上之张梦熊、王震安康士雍、吴梅、章宸卫、赵峰、金有光、王圣际、邬宗望、李承宗、陈兆熜、徐爱莲、宋佳玉、蒋遇辛、王奕年、翟承眷、汤振、王日熭、毕文琳、游鉴乾、张洪振、王长驾、舒继芬、李绍灏、朱锦雯、梁朝锡、曹雁、韩定佐、李东耀、李鳌、周玮、俱著赏给翰林院检讨衔。七十岁以上之洪学源、邵利达、俱著赏给国子监学正衔。其九十以上者、各加赏缎三匹。八十以上者、各加赏缎二匹。七十以上者、各加赏缎一匹。并年在七十以上、前经赏衔之姜价等三名。亦著一体赏给。以示朕嘉惠耆儒。仁寿作人之至意。　　

○又谕曰、李世杰之孙李再瀛、本年会试未经中式。李世杰系总督中得力之人。李再瀛著加恩准其一体殿试。　　

○又谕、据鄂辉等奏、巴勒布人等、一闻大兵奄至。俱未敢抗拒。即先行逃归本处。业将济咙被抢之地收复。并安抚迁避之唐古忒人等。现复传唤巴勒布之头目。俟到来时晓谕后、再行奏闻等语。鄂辉等、此次办理巴勒布事务。尚属周详。鄂辉、成德、巴忠、穆克登阿、张芝元、均著加恩交部议叙。兵丁著各赏给一月钱粮。　　

○谕军机大臣曰、毕沅奏、荆州郡城水津门外。逼近护城河。万城堤正在城之西面。上年江水漫溢。该处适当顶冲。请停止补建。查西门是佛第地方。设有水沟。为宣洩西南各水之所。于乾隆二十一年、被民房阻塞。现已查出旧时沟形。仍饬疏通。尽可宣洩积水等语。所办好。是佛第一带水沟。向为宣洩积水之路。乃被居民分占阻塞。现经毕沅、查出疏通。但恐日久弛懈。居民又复渐行侵占。不可不永行禁止。著传谕毕沅、即交地方官立碑严禁。并时刻留心查察。毋许附近居民。在彼搭盖房屋。如有仍前占住。以致阻碍水道者。惟该地方官是问。其另摺估修庙宇考棚之处。亦所应办。已如议行矣。将此传谕知之。　　

○陕甘总督勒保疏报、乾隆五十三年。乌噜木齐所属芦草沟所、认恳民人五户。共地一百五十三亩。又塔西河所、认恳民人十八户。共地五百四十亩。　　

○甲午。谕、贵州镇远镇总兵哈芬布、现患半身不遂病症。一时未能就痊。前经准令陛见。俟到京调理痊愈。另行简用。贵州镇远镇总兵员缺紧要。未便久悬。著珠隆阿补授。　　

○谕军机大臣等、此次巴勒布侵扰后藏边界。总由卫藏距川省内地、道路险远。粮运艰难。调兵赴剿。一时不能速到。以致宗喀、济咙、聂拉木三处。均被抢占。现经鄂辉等、带兵前往。番众畏惧。先行退避。昨据该将军等奏、巴勒布所占地方。业经全行收复。边界廓清。其木头人为雪所阻。俟天气晴暖。即前来叩见。再宣谕威德。晓以顺逆。令其输诚归服。永遵王化。即次第彻兵等语。巴勒布原因与唐忒人众争竞。故致后藏边界侵扰。今经鄂辉等、向其头人剀切晓谕。番众等怀畏天朝威德。从此自不敢再犯边境。但兵可百年不用。不可一日无备。而军粮随。尤关紧要。四川为产米之乡。向来粮价最贱。朕尝阅该督奏报粮价清单。至打箭炉地方。每米一石。即需银四五两不等。自由该处距省已远。兼之地方晓确。山径险峻。产米较少。贩运维艰。是以价值比内地倍数增昂。况打箭炉以西、口外地方。其粮价较之打箭炉、自必更须加增。与其待需用之时。临期挽运。不特缓不济急。抑且费用不赀。莫若于寻常无事、粮价平减之际。交地方官采买储备。择其易于运送时。由雅州一带。陆续运至打箭炉、及察木多、两处分贮。倘因口外难运。不妨交便人零星带运。不拘石数。但能源源运往。即可积少成多。设遇徵调需用。易于就近裹带。以利遄行而资口食。况打箭炉、察木多等处、粮价本昂。节年运往之粮。出陈易新。所得赢余。又可供零星运脚之费。既可不致虚糜。而于边储更属有益。著传谕李世杰、即通盘筹画。将川省内地米石。价值若干。由雅州运至打箭炉。需用脚费若干。由打箭炉遇便运至察木多。需费若干。并将来出陈易新。能否敷运脚之用。及如何酌定章程。妥协办理之处。详细查明。悉心确核议奏。至藏内向来亦无储备。此次调兵赴剿。口粮一项。庆麟等、办理不善。始则诿诸内地。继复不将给价之处、晓谕喇嘛、及唐古忒人等。纷纷派办。几至该处人众受累抱怨。经朕屡次训饬。为之多方筹画。并令巴忠、传旨剀切开导。伊等始皆踊跃输供。得无贻误。但以官兵所用。取给喇嘛商上。虽宽予价值。究属不便。嗣后应于藏内附近处所。就地采买青稞糌粑等项。妥为储蓄。于支放兵粮时。出陈易新。既可以有备无患。亦不至蠹朽为虞。自属妥善。其如何定立章程之处。著传谕巴忠、舒濂、普福等、会同妥议具奏。至巴勒布之抢占宗喀等处地方。总由藏内番兵。素未训练。且零星徵调。先后不齐。加之懦怯成俗。一见贼匪。即行退回。不能固守所致。屡经有旨、谕令巴忠等、将来应定以章程。认真操演。以备巡防。著再传谕巴忠等、即于筹办善后事宜时。遵照妥议。并将此二事、告知达赖喇嘛。与噶布伦等、悉心商酌。此系朕为保护卫藏僧番人等起见。想达赖喇嘛等闻知。自无不感戴乐从也。将此由六百里各谕令知之。　　

○又谕曰、阮惠于未出官兵。戒其党类不许戕害。俾得陆续进关。看其作为。尚属恭顺。将来再行遣人到关吁叩。情词诚恳。即可相机蒇事。至福康安于受降后。自不便久在镇南关驻劄。但径回粤东省城。究恐鞭长莫及。或酌量移驻桂林省城。及南宁、太平等处。料理一切事宜。总俟秋冬间诸凡妥协。该处已无应办之事。福康安奏到后。候朕旨令其回任。再行起程、回至粤东省城。至阮国栋、黄益晓、二人。上年随黎维祁眷属进口。此次黎维祁逃窜。又复随同入关。福康安、酌令与黎维祁同在一处安插。并将求进内地之人。就边地远近。酌量安插之处。所办甚是。俱宜妥为安顿。使之得所。不可稍有惜费。潘启德、前经吴初勾引。抗拒不从。又随同官兵进剿。颇知大义。福康安奏请以千总守备等官录用。所见亦是。其夷目阮廷沛、黄廷球、阮廷琏、三人不肯附贼。挈同家口入关。殊为可悯。亦应以千总补用。安南生员阮贒、既因指引官兵进口。一同入关。亦不妨即令其入于内地儒学。其游击张会元、守备劳显、既查明未经见过阮惠。并无畏惧情事。不必再行治罪。应即令各回本营当差。又据奏、因伤残废兵丁。其粮缺、即于该兵子弟内挑补。若并无子弟。当于公费内酌拨养赡。其彻出官兵。尚系出力打仗。应赏一月钱粮等语。所办俱好。其续调之广东兵三千名。昨已有旨令其彻回。并著福康安、再加酌量。如无需用。即当檄令回营。如尚有须分拨弹压巡防之处。亦不妨暂留该处。俟无事时再行归伍。　　

○乙未。谕东三省以种地为生计者多。但无力贫人。无赀置办牛具。不免委弃田地。竟致荒芜。黑龙江既有借给牛具银两之例。著赏借盛京银六万两。吉林银四万两。以资兵丁等置立牛具之备。至借给时、该将军等务须详查。实系有田地、而无力置牛具食饷之人。方准借给。不然、所借银两。一经到手。不过随便花费。得时似虽有益。及至陆续坐扣之际。与伊等生计。不无拮据。著交该将军等、妥协办理。　　

○又谕、据伊桑阿等奏称、查出卖与吐鲁番回子玛尔台尔大黄之民人李浩、解送勒保治罪等语。商民李浩、积蓄五百余觔大黄。卖给玛尔台尔。显系违禁售与安集延回子等、转卖与俄罗斯。以图厚利。著交勒保、俟解到时、遵朕节次所降谕旨。从重治罪。余如所奏。仍交伊桑阿、此次查拏后。不可即便懈弛。仍令严行缉查。于拏获时、即解送内地。从重治罪。著通饬新疆各处将军大臣等、亦令一体查办。毋得怠忽。　　

○谕军机大臣曰、土田州岑宜栋、阵亡与否。尚无实据。前因伊子科场舞弊。曾经治罪。今随同出力剿贼。若阵亡而不加之恩恤。又复何以示劝。著传谕福康安、覆加确查。如岑宜栋实系阵亡。即奏请交部。照内地知州例。一体优恤。　　

○以詹事庆龄、翰林院侍读学士达椿、侍讲学士彭绍观、编修文宁、充日讲起居注官。　　

○丙申、谕前因许世亨、随同孙士毅、收复黎城。甚为奋勇。因加恩晋封子爵。嗣以该提督杀贼阵亡。其子爵仍令伊子承袭。本日召见升任副将庆成、询以安南情形。据称阮惠纠众抢夺黎城时。孙士毅与许世亨带兵前进。见贼匪众多。在富良等江据险抵拒。孙士毅即思渡江剿杀。意欲捐躯同殉。经许世亨再三拦阻。并告以总督系总统大臣。非镇将可比。设有疎虞。于国体攸关。未便轻入。遂派庆成护送。并令薛忠、牵挽孙士毅马缰退出。即带领将弁等、大呼直进。奋勇冲杀。旋即阵亡等语。许世亨在军营、连次与贼打仗。奋勇出力。懋著勤劳。富此危急之际。又复能持国体。力劝孙士毅统师入关。设无该提督劝阻。孙士毅不能退出。大体所关。更属难于办理。许世亨深知大义。见及于此。实堪嘉悯。许世亨著晋赠为伯。即令伊子承袭。其千总薛忠、著福康安查明。以应升之缺升用。以示鼓励矜惜至意。　　

○谕军机大臣等、安南一事。现在已定议不复用兵。毋须多兵驻守。所有广东兵三千名。业经降旨即行彻回。自不致久驻瘴乡。触热致病。至孙士毅受湿患病。力疾在彼办事。前已有旨谕令回京。以示矜恤。孙士毅接到此旨。即行起程。不必在彼久驻。福康安身体素为强壮。但彼处水土。亦恐不能服习。该处春夏之交。瘴气尤甚。万一偶生疾病。更属不值。著传谕福康安、自行酌量。或移至南宁、太平地方。或回至桂林省城。料理一切。庶水土平和。易于调摄。以副朕加恩体恤之意。
  </div>
  <div class="pagination">
   <a href="清实录乾隆朝实录_page1681.html">
    上一页
   </a>
   <span>
    ...
   </span>
   <a href="清实录乾隆朝实录_page1677.html">
    1677
   </a>
   <a href="清实录乾隆朝实录_page1678.html">
    1678
   </a>
   <a href="清实录乾隆朝实录_page1679.html">
    1679
   </a>
   <a href="清实录乾隆朝实录_page1680.html">
    1680
   </a>
   <a href="清实录乾隆朝实录_page1681.html">
    1681
   </a>
   <span class="current-page">
    1682
   </span>
   <a href="清实录乾隆朝实录_page1683.html">
    1683
   </a>
   <a href="清实录乾隆朝实录_page1684.html">
    1684
   </a>
   <a href="清实录乾隆朝实录_page1685.html">
    1685
   </a>
   <a href="清实录乾隆朝实录_page1686.html">
    1686
   </a>
   <a href="清实录乾隆朝实录_page1687.html">
    1687
   </a>
   <span>
    ...
   </span>
   <a href="清实录乾隆朝实录_page1683.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
