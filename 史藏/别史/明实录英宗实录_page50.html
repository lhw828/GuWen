<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 50 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 50 页/共 263 页</h1>
    <div class="content">　　○命山东犯人纳米赎罪者俱于本处缺粮地方预备仓收贮从刑部郎中王瑄奏请也
　　○乙卯敕云南总兵官都督同知沐昂等曰近得按察司佥事陈璇奏维摩阿迷弥勒三州土獠沙人写妖书张旗帜招集人马作耗扰边朕惟朝廷寄尔一方重镇军民赖以抚辑贼势如此而略不以闻何耶其即遣三司官往彼宣布德威谕以祸福悉宥其罪令还生业如其不从然后量调官军剿之务在计出万全慎勿轻动激变以滋边患又闻尔等平昔不以边备为重纵下人恣为虐害军政不修民用日困而风宪官又相比不言是致边夷敢为侵侮今后其各涤心改行勉副委托
　　○初有敕凡官吏人等犯枉法赃者不分南北俱发北方边卫充军至是行在刑部都察院大理寺议称洪武初年定律之时钞贵物贱所以枉法赃至一百二十贯者免绞充军即今钞贱物贵若以物估钞至一百二十贯枉法赃俱发充军不无轻重失伦今后文职官吏人等受枉法赃比律该绞者有禄人估钞八百贯之上无禄人估钞一千二百贯之上者俱发北方边卫充军其受赃不及前数者照见行例发落从之
　　○丙辰以运奉天殿栋梁至遣成国公朱勇礼部尚书胡濙工部尚书吴中祭司工并正阳午门之神
　　○哈密使臣早丁忿赐宴不备肆詈诸通事都指挥佥事陈友等乞擒早丁下法司以惧其余从之
　　○丁巳冬至节遣官祭  长陵献陵  景陵  上诣  奉先殿  太皇太后宫  皇太后宫行礼毕出御正朝文武群臣及四夷朝使行庆贺礼  太皇太后皇太后俱免命妇朝贺
　　○有僧年九十余自云南至广西绐人曰我建文也张天师言我有四十年苦今为僧期满宜亟返邦国以黄纸为书命其徒清进持诣思恩府土官知府岑瑛执送总兵官柳溥械至京会官鞫之乃言其姓名为杨行祥河南钧州白沙里人洪武十七年度为僧历游两京云南贵州至广西
　　○上命锦衣卫锢禁之凡四踰月死狱中其同谋僧十二人俱谪戍辽东边卫
　　○戊午文武群臣朝亲王于奉天门东廊
　　○己未封驸马都尉沐昕母颜氏为夫人赐诰命从昕奏请也
　　○庚申以营建宫殿敕守备南京襄城伯李隆等徵军民工匠二百余人赴役北京
　　○辛酉敕哈密忠顺王倒瓦答失里曰朕体  天地  祖宗之心怀柔万方凡四夷遣使朝贡皆优待以礼而使臣亦皆感恩奉法罔弗虔谨近王差千户早丁进贡来京缘途凌辱驿官笞詈驿卒需索虐人所司请治其罪朕以王所遣特宥不问及至京即命所司宴赏其早丁乃敢傲慢放肆喝詈通事后大宴四夷使臣于朝又对众发恶毁詈通事人等略无忌惮大失观瞻全不知朝廷礼法罪不可容已命法司收问仍留其子供给饭食此虽小人无礼实王所遣不当王诚能敬  天事上欲保境土自今遣使须择谨愿诚恪之人仍严加戒饬令其谨守礼法庶几保全令名永享太平之福
　　○壬戌建州左等卫女直舍人阿哈答赤斤蒙古卫千户阿者都并四川宣慰使司长官韩仁寿广东高安县猺首黎福深等俱来朝贡马赐宴并彩币等物有差
　　○行在礼部奏云南四川布政司类进广南府并石柱宣抚司贺  太皇太后  皇上冬至表未至而将正统六年贺  太皇太后  皇太后正旦表误进请治各官不谨罪  上曰姑宥之第移文示戒若再不谨必罪不宥
　　○民有姑苦贫数逼其妇与馈己者通妇辄恶词色拒之山西道坐妇以詈姑绞既而移鞫贵州道办其可矜  上曰然此妇居贫苦为姑挟以非礼何得罪其不孝其释之原鞫御史泥文法亏节义吏部其斥以他用
　　○癸亥行在户部奏南京各卫屯军无他差占专一屯种比田荒歉既蒙蠲其余粮今守备官又请官粮接济宜移文勘其缺食是实令与贫民一体赈给秋成还官若将有收屯军冒支者罪其该管官从之
　　○甲子迤北瓦剌使臣卯失剌等续贡马九十匹给赏如例
　　○乙丑监察御史陈仲华亲丧服阕复除四川道
　　○敕谕朝鲜国王李祹曰得奏凡察等逃居建州李满住所虑其生衅扰边朕即遣敕谕凡察等仍还镜城如其怀疑不还听与李满住所虑其生衅扰边朕即遣敕谕凡察等仍还镜城如其怀疑不还听与李满住同处但不许侵犯王之边境盖以小人去就不足为重轻也今凡察等奏将率众还为王军马追逐抢杀内有一百七十余家阻当不放朕惟凡察疑惧不还此小人之心无足怪者而使其父子兄弟夫妇离散情则可悯此或下人所为王不知也敕至可遣人覆实果有所遣人民一百七十余家即遣去完聚如凡察妄言或其人在彼不欲去者王善加抚恤俾遂其生亦用奏来并谕建州左卫都督凡察指挥董山曰比尔凡察奏本卫印为七姓野人抢去朝廷给与新印后董山来朝奏已赎回旧印凡察来朝又请留新印已允所言令凡察暂掌新印与董山同署卫事遣人进缴旧印今尔凡察又奏旧印传自父祖欲俱留之朕惟朝廷自  祖宗建立天下诸司无一卫二印之理此必尔二人以私意相争然朝廷法度已有定制尔等必当遵守敕至尔凡察仍掌旧印尔董山护封如旧协心管事即将新印遣人进缴不许虚文延缓以取罪愆尔等又奏所辖人民及开原女直马哈剌等从朝鲜国回内一百七十余家为朝鲜所留土人百户高早化等四十一家被毛怜卫都指挥郎卜儿罕等所留朕已遣敕谕朝鲜国王李祹及毛怜卫都指挥郎卜儿罕等令悉还所留不许沮遏第恐各人已安于彼不愿回还尔等当从其便勿令失所特谕知之
　　○敕云南总兵官都督同知沐昂及都布按三司巡按监察御史近闻招诱百夷小待召等一百九人至金齿其即遣人驿送小待召及其头目二三人来京余留云南及先次遣回忙怕刀线观亦姑留之俟小待召回日一时遣去但当赡其饮食毋令失所仍须严密防守毋泄事情
　　○云南瓦甸长官司长官早贵为思任发所获杀其守者十七人挈家来归  上嘉其忠顺命所司褒赏以早贵为安抚赐彩币四表里给授诰命
　　○命万全左卫东关驿怀安卫东门驿天城卫天城驿阳和卫阳和聚落二驿隆庆卫榆河驿宣府前卫鸡鸣山驿及居庸关榆林土木宣府四驿各置吏一人其东关东门聚落阳和天城五驿旧无印记今新给之聚落阳和天城三驿摆站军囚各八十名旧无粮今依宣府摆站甲军例月给粮六斗
　　○云南师宗州贼金郎剌金福阿牟等伪称皇称后称总兵诱聚州民及罗罗白头蛮农人沙人数千为乱总兵官沐昂与战于曰者乡败之追至发召寨擒阿牟至发交寨斩金福并获其伪后金郎剌奔贵州为土官侬郎举所败众遂溃昂以阿牟及伪后奏捷  上命诛之枭其首以徇
　　○丙寅复书襄王瞻墡曰承喻府中雇倩人匠所司不肯奉行欲摘襄阳卫军匠四十三名补本府军校应用第今军伍已定重以边务操备不敷府中人匠已令工部行襄阳府卫雇用专此报知
　　○复书庆王秩煃曰承喻小旗王保妄陈府中事法司鞫出本人的为盗卖官牛不纳粮食及因退作余丁以故赴京妄告已械本人编戍辽东令所司起取当房妻子随住叔祖宗藩至亲素谨礼法岂彼小人所能间哉
　　○辽王贵＜火受＞奏弟衡阳王贵□□火应山王贵火□聂枝江王贵熠沅陵王贵燏麻阳王贵燠岁禄俱于荆州府常积仓关支般运艰难乞于本处附近府县税粮内拨纳自为收受  上从其请
　　○丁卯命故狭西都指挥佥事赵恭孙玉袭为指挥同知威远卫立功署都督佥事李谦子震袭为指挥使
　　○召总兵官都督同知李安还京命镇守松潘都指挥佥事王杲等摄其事
　　○先是  上以麓川久无成功敕云南总兵官都督同知沐昂等议所以攻取之策至是昂等言麓川地方险远夷情谲诈必欲攻取非十二万人不可今官军土兵原征增调者止有四万六千其七万四千宜于湖广贵州四川行都二司选调各委善战指挥率领于秋尽冬初分三道由湾甸芒市腾冲约日并进直捣巢穴并力合攻其军粮金齿止有二千余万宜于屯粮内借用十分之二并图其山川险易之状以闻章下行在兵部集文武大臣议太师英国公张辅等以为军马粮饷宜如所拟但三道进兵兵分势孤贼或据险邀我恐非万全宜推选智谋勇略武职大臣充总兵官往云南训练军马专其号令责其成功多方筹画振我威武贼闻惊惧耕作失业不过岁月自然困敝仍选廉干文臣会同总兵官相度地利分布屯田广积储蓄贼苟革心悔罪躬愿入朝奏闻裁处如其稔恶不悛相机剿灭以彰天讨  上览其议称善命即行之
　　○河东狭西都转运盐使司奏黑龙大等堰岁久倾坏山水冲溢流入盐池  上命修筑之
　　○徙浙江乐清县北盐巡检司于白沙以旧治迂僻而白沙邻海故也
　　○戊辰起复浙江绍兴府知府罗以礼仍旧任以礼丁忧去官继者不胜其任属县耆民保以礼有治才乞还任巡按御史马谨以闻  上命起复之以从民望
　　大明英宗法天立道仁明诚敬昭文宪武至德广孝睿皇帝实录卷之七十三
　大明英宗睿皇帝实录卷之七十四
　　正统五年十二月己巳朔  上省郊祀牲
　　○敕行在都察院右佥都御史丁璇昨命尔兼提督云南各卫所官军操练今以尔所理粮储事重特命监察御史严恭专督选军操练尔仍总督其事近闻云南军士精壮富实者俱投托大官或充伴当跟随或私耕种田土并不曾操练须子细查究革其旧毙其与土官衙门敕书一道尔与总兵官沐昂等量度而行若其所管土军土民除原调见操外其余果有精壮可用者再选一万名或二万名就令土官头目管领于其本处操练听调其儧运粮储一事今得总兵官都督沐昂及三司巡按御史计议欲令云南军民相兼量派儧运及于屯田粮内十分借拨二分尔与布政使戴新按察使赖巽协同整理务要相度人情事势从长区画或于官库支银收籴务要足用仍将已运到金齿等仓及起运在途并见在未起运之数具实奏来尔为重臣当以国事为心但彼中合行事宜及蛮夷事情所见闻者皆须奏来用副委任毋怠毋忽
　　○狭西布政司管粮右参政年富奏比者行在户部奏准将银三万六千六百六十两运至狭西行都司易米给军今甘肃诸处丰收兵食自足请以所运至银准作本处军官俸米每一两折二石五斗事下行在户部请仍移文镇守官并佥都御史曹翼斟酌时直给与从之
　　○修中和韶乐器
　　○行在大理寺右寺正李从智奏洪熙宣德间诏罪人妻子连坐法第以处谋逆者今法司不体  祖宗仁厚恩典往往施于非谋逆者法司议谓此乃  太祖高皇帝定律今从智紊乱旧章请治其罪
　　○上曰置之
　　○庚午楚王季堄奏寿昌安僖王薨子女四人俱未受封无禄养赡  上命岁给米五百石
　　○行在工部左侍郎李庸言固安堤通济河皆已建祠设像而祀典未秩称谓无名请令礼官定议封号太常岁修时祀事下行在礼部议尚书胡濙等言洪武中以狱镇海渎封爵不经止称为某岳某渎之神一洗相沿之陋今固安通济无缘复袭缪典至欲秩祀太常则永乐中开浚济宁通漕为万世利其祠庙尚未有常祀今崇报之典不应有加于彼请但于朔望令耆老土人供奉香火其固安堤称为泸沟河之神通济河称为通济河之神于礼为当从之
　　○先是太常寺光禄寺厨役月粮八斗至是副都御史周铨以南京仓储颇充请有室家者每月添作一石从之
　　○直隶淮安府桃源县杨州府江都县四川夔州府万县俱水旱凶荒人民缺食有司发官仓并预备粮验口赈济各具数以闻
　　○辛未命宁远伯任礼佩平羗将军印充总兵官镇守甘肃代定西伯蒋贵还京
　　○旌表烈妇王氏节妇陈氏等十人王氏直隶兴州前屯卫正千户胡海妻赵氏狭西都司舍人王敏妻俱夫亡自经以从旌其门曰贞烈周氏江西宜春县杨友庆妻友庆为蔚州同知殁于任周扶榇归葬黄氏崇仁县民饶仲高妻仲高从役殁于外黄归其骨葬之皆事舅姑以孝不改适王氏福建闽县民杨和生妻夫亡守志择师教其子永擢进士为监察御史赵氏云南曲靖卫中所军王子诚妻熊氏江西新建县民魏庭梧妻杨氏湖广孝感县民陈政三妻吴氏顺天府永清县民张亨妻周氏龙江左卫中左所百户郑忠妻高氏狭西西安后卫中所军犯贵妻胡氏江西临川县民聂同文妻俱年少丧夫甘贫守节事闻旌其门曰贞节宋氏江西吉水县民周梧凤妻夫早亡遗腹生子蓝氏梧凤弟翔凤妻夫亦早亡俱刻苦持妇道同衅无异志旌其门曰双节
　　○壬申靖江王佐敬奏奉国将军佐勤卒岁禄住支所遗妻女无禄以赡  上命岁给米四百石
　　○升赤斤蒙古卫正千户班麻为指挥佥事百户课葛答为副千户所镇抚阿奔等四人俱为百户舍人阿速为百户阿著等十三人俱为所镇抚哈密卫指挥同知格来为指挥使头目猛哥秃等三人为正千户完者帖木儿等七人俱为副千户
　　○癸酉复除监察御史陆俦于福建道桑景春于山东道张彦于河南道俦景春彦俱以汰省放回至是召用故有是命
　　○升毛怜卫指挥使李哈儿秃为都指挥佥事指挥佥事速都为指挥同知头目锁罗斡等六人俱为所镇抚
　　○福建永宁卫指挥佥事高璹尝役所督海舟贾利致军士溺死又纵焚所忿者宅延毁兵甲库其余违法受赂不一事觉覆之具有验  上命再辨不枉即斩以徇
　　○甲戌盖实卫女直千户沙路辽东自在州达官卫镇抚召直等俱来朝贡方物赐宴并赐彩币等物有差
　　○乙亥复韩王冲＜火或＞书曰承喻婴疾未痊庆贺之礼欲令开城王代行具见恭谨之心继今一应行礼皆如所喻叔祖宗藩至亲夙著贤德国家所倚重者惟善加调摄早见康和以副亲亲之念
　　○升云南左卫指挥佥事张麟署本都司都指挥佥事提督屯田
　　○命狭西行都司都指挥佥事徐原掌凉州卫事蒋真掌庄浪卫事从总兵官宁远伯任礼请也
　　○司礼监火者贾麦儿以私事嘱吏部尚书郭琎户部尚书刘中敷皆从之事觉  上命宥琎中敷戒勿再犯麦儿送法司论如律枷示于司礼监之新房
　　○镇守延安绥德都指挥使王祯奏署都指挥佥事刘瑛盗鬻官草下巡按御史逮问之
　　○丙子腊节赐文武百官宴
　　○修南京钟鼓楼
　　○西宁卫署都指挥佥事金玉弟钟盗鬻中盐者官茶玉虑钟获罪执中盐者诬以自鬻狭西按察司官按其罪命逮玉鞫之
　　○戊寅行在吏部右侍郎洪玙有疾  上遣医士视之
　　○命赤斤蒙古卫使臣阿者都赍银绢归赐其指挥切领赏擒达贼功也○庚辰行在工部左侍郎周忱奏浙江输纳行在光禄寺白熟糯粮近以米色不纯责令换纳仍令纳户楝选查得今年起运并补纳共米二万八千六十四石有奇若令每粒拣选务在精纯一时卒不能备况江南小民所种糯米最少收成之时必日色晴明晒晾透彻方得米色精纯比因水旱相继天时既失人力不齐米不精纯实此之故请敕有司选其精纯者进造  上用酒未纯者造支应酒庶供应不亏粮用亦足从之
　　○镇守狭西右副都御史陈镒奏近命臣理预备之政访得狭西都司所属卫所亦有富实军余及土著人民可支价与之籴买粮米及设法劝借或四五千石或二三千石就于附近储之军民艰食随发以赈或有河渠水利亦以所贮＜锍-釒＞浚修理诚为便利  上从其请○辛巳郑府仪卫司典仗苏敬数为王杖责惧诡以奏王不法如京师  上命械光威远卫军
　　○壬午免应天府并直隶淮安扬州镇江浙江湖州山东莱州东昌河南彰德南阳开封卫辉怀庆诸府被灾粮草并浥烂粮钞凡兑粮五十六万九千三百三十七石有奇草六十五万四千七百六十七束钞三万一百四十锭仓粮四十六石
　　○宥行在工部左侍郎李庸罪初顺天府知事朱孟端举庸贪墨事  上命庸自陈状庸对不以实六科十三道交章劾其欺罔刑部尚书魏源等亦请逮治其罪  上特宥之戒庸勿蹈前非
　　○巡按浙江监察御史马谨奏浙江左布政使黄泽九年任满乃以催科为名自临所属府县督并不无情弊诏下狱鞫之
　　○癸未起复云南右参政张钺仍旧任钺提督金齿等处粮储以母丧当去  上以边徼重务令钺起复不拘常例
　　○甲申朝鲜国王李祹遣陪臣郑麟趾等奉表贡方物谢恩李名晨等奉表贡马贺明年正旦赐宴并赐彩币等物有差
　　○命行在中军左都督陈怀掌府事广义伯吴＜王巳＞留居京师＜王巳＞初袭爵居直隶定州卫至是来朝乞留许之
　　○云南丽江军民府土官知府木森嶍峨县土官巡检易买并泰宁卫都指挥隔干帖木儿等遣指挥失哈塔木儿等俱来朝贡马赐宴并赐彩币等物有差○行在兵部尚书兼大理寺卿王骥奏赏以示劝罚以示惩赏罚既行人心思奋朝廷用示不吝赏赉乃可成功人心趋利必遂其私方能效死近者户部奏准以云南布政司原收差发等项银二万七千八百余两运赴大理金齿易粮给军请以所易之余就为功赏之用或有不足请于附近之处或于京库量给银叚绢布以往  上命以易粮余银备赏
　　○蠲直隶淮安邳州山阳等州县山东采木人夫从知府黄礼言其地遭旱涝民艰衣食故也
　　○浙江右布政使方廷玉＜锍-釒＞陈民事而以朱句读之通政司参其违律例殊大体请治以罪  上宥之
　　○乙酉升右春坊右中允吴余庆为通政司右参议仍管写武职诰命
　　○丙戌复除监察御史杨永于江西道官受于四川道永等以汰放回至是复召用故有是命
　　○哈密忠顺王倒瓦答失里遣使臣哈斤等贡马驼玉石梧桐鹻等物赐宴并赐彩币等物有差先是四夷朝贡者正使而下朝参出入皆给马至是始令止给正副使著为令
　　○丁亥敕四川都布按三司巡按监察御史近得都指挥佥事王杲奏茂州距松潘五百余里道险城孤番寇叛服靡常而备御官军数少有警猝难策应欲分官往彼守备尔等其公议分守茂州与同守松潘何者为便务求至当必使蛮人畏服边鄙无虞可为永久之计或杲广自分彼此事有相碍皆具实以闻
　　○命故山西都司都指挥佥事叚通子胜袭为武城后卫指挥使羽林前卫指挥使刘英子通指挥同知陶真子麟济阳卫指挥佥事王纲子宣永清左卫指挥佥事路广弟能金吾左卫指挥佥事林北斗奴子广俱袭职燕山左卫指挥使魏刚子荣腾骧右卫指挥佥事刘聚子鉴俱代职
　　○万全都司奏宣府地临边境军马粮草悉于此萃而其城楼门房皆年远损敝宜修饰以壮外夷往来之观从之
　　○戊子擢进士胡拱辰焦宽为监察御史毛凤为兵部主事莫震刘晟马经张钺周濠刘芳何子聪聂智单宇秦中陈瓒李璨萧翼俱为知县
　　○起复苏州府嘉定县知县扆昭仍旧任昭以亲丧去职继任者被讼赴京民相率保昭多惠政乞复其任事下巡抚侍郎周忱核实故有是命
　　○增乡试会试取士额先是祭酒陈敬宗言比者解额有定副榜数少以至天下教官类多缺员吏部遂建议兼考监生补除教职往往侥幸选列不称师范窃以为纵科举取人之滥犹愈于监生考试之精请量宽解额专取之于副榜庶几诲导得人贤才无滞于是行在礼部议增会试为百五十人顺天府近已增至八十人其应天浙江等处各增旧额有差  上定为应天府百人浙江福建皆六十人江西六十五人河南广东皆五十人湖广五十五人山东四川皆四十五人狭西山西皆四十人广西三十人云南二十人其监生学业无愧者仍除教职
　　○给直隶梁城守御千户所官军俸粮本所官军洪武中以土人应募自效永乐时令守海口自食其力不给俸粮至是所镇抚黎得览言往时不曾差操可以耕食今轮递往京师操备无暇耕种请给其食  上命操备行粮如例给之在所之人每月给米三斗
　　○狭西都指挥佥事刘福私取冒报边功者赃法司逮治坐斩赎罪还职
　　○镇守湖广贵州副总兵都督佥事吴亮奏四川山都掌等处蛮贼聚众劫掠商旅不行  上命亮及四川贵州三司捕治之
　　○南京江东马驿及巡检司皆滨江岸江水败岸几及其署守备襄城伯李隆等请退徙以远其害命隆等督工徙之
　　○己丑设广东新会县蚬冈水马驿及新会递运所
　　○狭西都司奏都指挥佥事王永所督屯田粮储其数不盈复不循例报数以行赏罚下巡按御史鞫治当赎杖复职诏免赎第罚俸两月
　　○法司奏狭西都指挥佥事施政王信妄言所守地无草可刈且私歛所部以资入奏者当赎杖还官从之
　　○庚寅敕南京守备及五府六部等衙门官曰朕以南京  祖宗根本重地  郊庙  社稷  陵寝及百神祠坛皆在焉宫殿禁阙之严城池兵卫之固百官庶民之富天下四方所共瞻仰所系甚大朝廷简拔尔等守备及任内外官员分理庶务宜体朕心共图康济比闻城外濒江水啮堤岸日久日甚神坛公馆至欲内徙所以致此宁无其由时政之有阙欤抑尔等官守者之匪臧欤往者有盗持兵连艘公贩私盐而莫之敢问者有以捕盗为名而越境虐人者官守者不能弭盗及以虐民又违理肆情擅作威福挟制诸司或出入多用骑从清肃道路甚至乘轿妇女亦叱下轿或从家人子弟强取商人货物欺压良善军民被害道路侧目人罔诉告为恶如此宁不致灾自今尔等守法奉公者宜益加勉用称厥职贪刻不律者改行为善用弭灾咎毋狭私瞒公毋虐人取利严戒家人并守国法庶几鬼神佑尔长保禄位若不遵朕言不有阳祸必有阴谴可不慎欤可不戒欤其都察院即委公正严明御史询察如有仍前僣分擅作威福官员具实奏闻若家人子弟有犯就便拏问知而不举一体罪之其坍塌江岸守备官即丈量画图奏来
　　○敕宣府大同狭西山西辽东等处缘边诸将今西北边境虽颇宁靖然御寇之道恃我有备以遏其侵犯不可谓无寇而惰其守备冬末春初正夷虏出没之时其各练兵秣马以备不虞严督城堡墩台谨慎了备来则剿杀去勿穷追庶几不为所诱
　　○升瓦剌使臣卯失剌与鲁忽为都指挥佥事
　　○韩王冲＜火或＞薨王韩宪王长子母妃冯氏洪武三十年生永乐二年册为韩世子九年袭封韩王之国平凉至是薨享年四十有五讣闻  上辍视朝三日遣官赐祭曰王孝友恭俭乐善循理著闻中外谥曰恭命有司营葬地
　　○辛卯起复山东右参政洪豫豫奉敕措置备荒粮储闻母丧当去行在吏部言豫所理民食急务乞令起复视事从之○行在刑科给事中廖庄言顷因江南北水旱分遣郎中御史备所以赈济且徵民所逋负臣虑遣者所临不无急迫况麦未熟谷未登米直必涌殆有流离颠沛恣肆为非者乞令遣者凡诸水旱处有逋负姑毋徵徐俟秋成其劝借亦宜量所有毋强所出  上命该部议行之
　　○山西署都指挥佥事李庸逮既至具得都督李谦贪酷状庸亦引伏右都御史陈智劾谦曩受赂举升指挥李衡署都指挥佥事幸置不问乃今贪酷复尔不可当一面寄不宜再宥  上曰然命严系庸徵谦下狱
　　○壬辰遣中官祭司灶之神
　　○行在户部奏天下钱粮之数每岁预报本部如有违错例应逮治今狭西等布政司并直隶扬州等府造报实徵税粮见在食粮之数非但违期兼亦差错委解之人取问如律其佥书官吏左布政使郭坚等五十八员名俱合逮治  上命姑宥其罪再犯不宥仍移文示之户部又奏山东江西浙江福建河南南北直隶各府州县解纳折银绢布验出稀松不堪者责令补纳解送之人既俱逮问其佥书官吏亦合究治  上曰事既完姑宥之
　　○直隶淮安府海州奏州民所领牝马及孳生马驹岁凶多毙民方艰食乞令俟丰年偿官从之
　　○癸巳起复淮安府邳州知州郭珏仍旧任珏以母丧去职属县民数百人保珏莅政廉明抚恤不怠乞令起复以终惠民行在吏部核实从之
　　○给万全都司官军盔八百八十甲刀皆千五百有奇
　　○革湖广永州府湘口太桥百里洲三关以有司言其不临要冲而守者复虐害行旅故也
</div>
    <div class="pagination">
<a href="明实录英宗实录_page49.html">上一页</a><span>...</span><a href="明实录英宗实录_page45.html">45</a><a href="明实录英宗实录_page46.html">46</a><a href="明实录英宗实录_page47.html">47</a><a href="明实录英宗实录_page48.html">48</a><a href="明实录英宗实录_page49.html">49</a><span class="current-page">50</span><a href="明实录英宗实录_page51.html">51</a><a href="明实录英宗实录_page52.html">52</a><a href="明实录英宗实录_page53.html">53</a><a href="明实录英宗实录_page54.html">54</a><a href="明实录英宗实录_page55.html">55</a><span>...</span><a href="明实录英宗实录_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
