<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 488 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 488 页/共 1316 页</h1>
    <div class="content">○己卯。谕军机大臣等、电寄张荫桓、电悉。美缴赔款。著照所请行。电寄　　

○陕甘总督杨昌浚奏、随带兵弁赴甘。得旨、现在甘省并无军务。此项弁兵。著即行裁撤。摺包　　

○以病迷走失。革镶白旗护军统领文案工部候补主事润芳职。摺包　　

○庚辰。两江总督曾国荃奏、请以参将李文才等留江补用。允之。摺包　　

○以拏办土匪出力。予江苏淮扬镇总兵章合才、徐州道段喆优叙。徐州镇总兵董凤高、前署淮扬海道刘钟灵议叙。摺包　　

○以欺冒军饷。革署伊犁镇右营都司黄金仓职。勒令回籍。

摺包　　

○予缉匪殒命。江苏候补把总刘晋昌议恤如例。摺包　　

○缓徵湖北嘉鱼、汉阳、汉川、黄陂、沔阳、黄梅、钟祥、京山、潜江、天门、应城、江陵、公安、石首、监利、松滋、枝江、孝感、黄冈、蕲水、荆门、江夏、兴国、武昌、咸甯、广济、二十六州县。暨武昌等卫被水被旱地方新旧钱粮芦课。嘉鱼、汉阳、黄陂、沔阳、黄梅、潜江、天门、应城、江陵、公安、石首、监利、松滋、孝感、黄冈、蕲水、荆门、十七州县。本年应徵漕粮。摺包　　

○辛巳。以神灵显应。颁湖北兴国州城隍庙扁额。曰惠周鄂雉。现月　　

○广西巡抚沈秉成奏、查明已革都司赵从楷、并无短发粮米情弊。请开复原官。允之。摺包　　

○壬午。穆宗毅皇帝忌辰。上诣奉先殿寿皇殿行礼。遣官祭惠陵。内记　　

○谕内阁、镶黄旗蒙古奏、公衔头等台吉博麟出缺。如何承袭。请旨办理一摺。博麟所出世职。著仍袭公衔头等台吉。现月　　

○谕军机大臣等、色楞额奏、俄国殴毙中国兵民一案。几肇衅端。并陈时局窒碍情形一摺。甯远一案。前经总理各国事务衙门照会俄使。确查妥办。并知照洪钧、转电该将军弹压兵民。勿任滋事。此事近在伊犁。色楞额责无旁贷。总在就地确查。与该领事持平商办。该处密迩邻疆。此等交涉。事所常有。必须持以镇静。断不可急遽张惶。致滋贻误。兹据奏俄领事允撤马队回国。现在谣言已息。地方安静等语。该将军仍当加意防维。随时约束兵民。毋令别生枝节。至所陈筹边要务各条。新疆建设行省。全局已定。该将军甫经到任。岂宜轻议更张。至善后未尽事宜。及有应行变通之处。应随时与刘锦棠和衷商搉。会同妥办。慎勿各持意见。致误事机。色楞额原摺著钞给刘锦棠阅看。将此由五百里各谕令知之。洋务　　

○塔尔巴哈台参赞大臣额尔庆额奏、遵查前任塔尔巴哈台参赞大臣春满、办理溃勇就抚事宜。尚非有意迁就。被掠银两军装。业已分别抵扣赔缴。请免置议。如所请行。　　

○又奏、查明春满绥靖五营。委无虚冒勇数。下部知之。摺

包

　　

○伊犁将军色楞额奏、请饬总理各国事务衙门照会俄使。转饬该国领事。撤回马队。并饬甘肃新疆巡抚刘锦棠、察夺情形。将甯远所驻新疆勇队。酌量撤回。下所司知之。摺包　　

○吉林将军长顺等奏、吉省钱法坏极。设法整顿。请暂由部领饷银。划发制钱。以资补救。下部议。摺包　　

○云南巡抚谭钧培奏、滇省阿迷、蒙自等州县被疫抚恤情形。得旨、览奏殊堪悯恻。著即饬属妥为抚恤。摺包　　

○正白旗蒙古副都统特尔庆阿、因病乞休。加恩赏食全俸。以记名副都统明安、为正白旗蒙古副都统。明发　　

○以记名副都统富魁、署理伯都讷副都统。摺包　　

○以行止卑污。革塔尔巴哈台游击刘宽职。永不叙用。摺包　　

○癸未。孝惠章皇后忌辰。遣官祭孝东陵。　　

○署河东河道总督吴大澂奏、节交冬至。郑工东西两坝进占顺利。合龙已有把握。得旨、览奏合龙有期。殊深欣盼。即著该署督等、乘此事机得手。督饬员弁。妥速趱办。早日告成。以慰廑系。　　

○又奏、河防筑坝。拟试用塞门德土。以期坚实。下部知之。摺包　　

○蠲缓奉天安东、通化、宽甸、怀仁、海城、承德、辽阳、新民、岫岩、凤凰、广甯、兴京、金、复、十四厅州县。暨牛庄、熊岳、海龙、抚顺等处被灾各民旗地方钱粮地租有差。现月　　

○乙酉。谕内阁、明年举行归政典礼。崇上皇太后徽号。普天率土。抃舞胪欢。多士如林。涵濡圣泽。允宜特开庆榜。俾遂观光。著于光绪十五年举行恩科乡试。十六年举行恩科会试。用副朕锡类推恩。作育人才至意。现月　　

○又谕、我朝武功彪炳。方略昭垂。同治年闲、粤捻各逆肃清。业经编纂成书。宣示天下。因思回匪构乱。自咸丰同治年闲。迄于光绪初年。滋扰滇黔关陇、并新疆等处地方。各立头目。逆焰鸱张。我文宗显皇帝临轩运策。剿抚兼施。穆宗毅皇帝克迪前光。叠歼丑类。仰惟庙谟指授。总以但分良莠。不分汉回为主。用能救民水火。迅奏肤功。朕御极后。复禀承懿训。命将专征。天山南北各城。一律戡定。综计战事始末。二十余年。允宜载诸＜闲＞编。昭兹来许。即派军机大臣礼亲王世铎、额勒和布、张之万、许庚身、孙毓汶、充方略馆总裁。督饬提调总纂等官。详慎编辑。毋稍疏漏。所有应行各事宜。并著随时斟酌办理。现月　　

○又谕、御史文郁奏、武闱外场。请申明展限旧例。并酌改分围出示章程各摺片。著兵部议奏。现月　　

○又谕、岐元、刘秉璋奏、剿办马边等处夷匪。歼除悍逆。余众一律就抚。边境肃清一摺。四川马边、屏山等处猓夷。句结凉山野番。出巢肆扰。经岐元、刘秉璋、派出各营兵勇。分路追剿。叠获胜仗。擒斩悍逆夷目。歼毙夷匪甚多。并焚毁蛮棚夷巢多处。所有大凉山小凉山各支夷众。畏慑兵威。输诚受抚。马边屏山全境。一律肃清。办理尚属妥速。即著该将军等、饬令各该将领。会同厅县文武。将善后事宜。悉心筹画。妥为布置。以期永靖边陲。此次在事出力文武员弁。著准其择尤保奖。毋稍冒滥。现月　　

○又谕、卫荣光奏、来京陛见一摺。前有旨令崧骏毋庸来见。卫荣光著俟崧骏到任后。再行来京陛见。江苏巡抚。著黄彭年暂行护理。现月　　

○谕军机大臣等、户部、总理各国事务衙门奏、各直省欠解东北边防经费。请旨严催一摺。据称本年各省关应解东北边防经费。除扣留划抵、及报解起程外。尚欠解银五十九万两。其光绪六七八九十十一十二十三等年积欠银两。节经严催。迄未报解等语。此项经费。关系紧要。本年因豫省河工。拨款甚钜。部库尤觉空虚。亟待前项银两解到供用。著该督抚监督迅即查照户部单开欠解各数。分批筹解部库。傥再延欠。即著户部照贻误京饷例。指名严参。原单均著钞给阅看。将此由四百里谕知直隶等省各督抚、并传谕粤海关监督知之。现月　　

○户部奏、宝源局铸钱炉座添复齐全。请严催办运铜铅。以资鼓铸。从之。早事　　

○赏善豫、善亨、全荣三等侍卫。在大门上行走。明发　　

○予台湾剿番伤亡弁勇千总王世纲等优恤。摺包　　

○冬尔沁和硕亲王巴宝多尔济等五人。乌珠穆沁和硕亲王阿勒坦呼雅克图等二人。阿拉善札萨克和硕亲王多罗特色楞一人。喀喇沁亲王衔多罗郡王旺都特那木济勒等三人。敖汉郡王察克达尔札布等四人。苏呢特多罗郡王那木济勒旺楚克一人。阿巴噶多罗郡王刚噶尔伦布一人。浩齐特多罗郡王喇特那巴咱尔一人。四子部落多罗郡王勒旺诺尔布一人。翁牛特多罗贝勒德木楚克苏隆一人。喀尔喀多罗贝勒贡桑珠尔默特等四人。阿巴哈那尔贝勒达木定札布等二人。茂明安多罗贝勒额外侍郎格楚克一人。鄂尔多斯贝勒衔固山贝子札那济尔迪等二人。伊克明安辅国公巴克莫特多尔济一人。札噜特镇国公达瓦甯保一人。郭尔罗斯辅国公图布乌勒济图一人。土默特多罗贝勒色淩那木济勒旺宝一人。杜尔伯特固山贝子喇什彭苏克一人。巴林固山贝子杜英固尔札布一人。于养心门内瞻觐。内记　　

○丙戌。署河东河道总督吴大澂奏、遵章请拨豫省司库银两。采办来年岁料。以重修防。下部知之。摺包　　

○以詹事府詹事霍穆欢、太常寺卿爱廉、为内阁学士兼礼部侍郎衔。朱签

　　

○丁亥。以神灵显应。颁甘肃会甯县城隍庙扁额曰福佑桃山。龙神庙扁额曰青关泽普。陇西县城隍庙扁额曰仁敷襄武。中卫县城隍庙扁额曰温池昭佑。靖远县龙神庙扁额曰惠洽乌兰。现月

　　

○陕甘总督谭钟麟奏、请以总兵何福泰等留于陕甘补用。允之。摺包　　

○戊子。孝和睿皇后忌辰。遣官祭昌西陵。　　

○谕内阁、潘祖荫、高万鹏奏、考核吏治。请旨嘉奖一摺。据称直隶通永道许钤身、识见明通。才华稳练。顺天府治中查光泰、朴实无欺。久著循声。北路同知蔡寿臻、老成练达。措理从容。涿州知州刘枝彦、政平讼理。悃愊无华。署通州知州赵钦舜、才具开展。听断擅长。以上各员。均堪为循良之选。即著传旨嘉奖。仍随时督饬该员等。益加奋勉。毋得始勤终怠。用副朝廷策励人才至意。现月　　

○以詹事府少詹事龙湛霖为詹事。朱签　　

○以直隶长芦盐运使贺良桢为贵州按察使。现月　　

○旌表抚孤守节新疆奇台县民王林妻刘氏。摺包　　

○加赏西城资善堂粟米三百石。　　

</div>
    <div class="pagination">
<a href="清实录光绪朝实录_page487.html">上一页</a><span>...</span><a href="清实录光绪朝实录_page483.html">483</a><a href="清实录光绪朝实录_page484.html">484</a><a href="清实录光绪朝实录_page485.html">485</a><a href="清实录光绪朝实录_page486.html">486</a><a href="清实录光绪朝实录_page487.html">487</a><span class="current-page">488</span><a href="清实录光绪朝实录_page489.html">489</a><a href="清实录光绪朝实录_page490.html">490</a><a href="清实录光绪朝实录_page491.html">491</a><a href="清实录光绪朝实录_page492.html">492</a><a href="清实录光绪朝实录_page493.html">493</a><span>...</span><a href="清实录光绪朝实录_page489.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
