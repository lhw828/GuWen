<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 800 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 800 页/共 1860 页
  </h1>
  <div class="content">
   ○喀尔喀亲王桑寨多尔济奏、查内地商民。于恰克图购买俄罗斯皮张等物。于布哩雅特、购易俄罗斯马匹。于军需有益。或以官银令商民承办。或仍令商民置买每年可得一二千匹。得旨、军机大臣议奏。寻议、收买俄罗斯马匹。必须遴选干员。访确实价虽支官银购买。仍不露官办形迹。俟交易后。派员送张家口。将骟马弥补牧群欠数。骒马儿马。交总管等归入牧群孳生从之　　

○丁巳。祭先师孔子。遣大学士蒋溥行礼　　

○吏部议准、江西按察使亢保奏、命盗等项杂犯案内、在逃余党。罪干斩绞重辟者。俱以结案咨题、部覆到日为始。以罪名轻重。定限缉处分。重则照逆匪案犯例。统限查参。轻则照承缉各项杂匪之例。分年限缉。限满无获。即照议定处分。区别报参。从之。　　

○戊午。祭大社大稷。上亲诣行礼。　　

○谕军机大臣等、甘省连年承办军需、钱价未免昂贵。西安鼓铸炉座无多。从前巳屡次协拨。现存无几。四川为产铜之区。添鐪鼓铸。钱文必多。若由水路运至略阳。转送甘省。即增添运费。较之甘省现在钱价。尚当减省。著传谕开泰查明该省存局余钱。尽其所得。拨出数万串。委员陆续运至略阳。交陕省委员转运甘肃一带。视钱文之多寡。酌定成数。搭放兵饷。以每银一两折钱八百文为率。如有赢余。即设局减价兑换。并计其兑换银数报部。于拨解甘省协饷时。照数扣除改拨川省抵饷。以省往返运送之烦。并传谕明德知之。寻据开泰覆奏、以钱八百文折银一两。每串计可多出二百文。足敷陆路运费。至川铸钱文。除搭放兵饷、及发交地方官出易外。局存有限。钱价本不甚昂。应将出易之钱暂停。并将搭放饷钱。暂借数月拨运。不致久需时日。得旨、妥协办理可也。　　

○又谕、昨将庄浪协领琳泰陈世泰、俱授为西安副都统。原以伊等供职有年并无升路。是以委曲加恩。看来琳泰尚能奋勉陈世泰微觉糊涂。著寄信松阿哩、此二人原系伊之属员。其贤否自无不知。俟伊等到任后。试看一二年。果能办事。即可令其供职。仰承朕恩。若不称职。亦不可姑容。即行陈奏、令其以原品休致。可加意试看。若伊等尚能勉力办事。亦断不可因有此旨。过于苛求。　　

○己未。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等行二跪六叩礼。分班入殿内序立。直讲官四人。出就讲案前行一跪三叩礼。复位。直讲官伍龄安、蒋溥、进讲中庸成己仁也、成物知也、二句。讲毕。上宣御谕曰。至诚如神。斯已物一贯。无所用其成而无不成。譬之天地。化四时。育万物。而四时万物。无非天地。故天地不自见为天地。而诚者不自见为诚也。诚之者则不然。见有所谓诚。则有所谓已。既有所谓已。则有所谓物。虽然。已与物又岂有二致哉。反身而诚斯尽巳之性。诚精故明。斯尽物之性然而修身修道。当尽克巳复礼之功。欲立欲达。当推胞与为怀之量。所谓人欲尽而天理存。外内合而时措宜。仁也知也。皆一诚之实理而已但人道无不当勉。而有位与无位者。其成已成物。措施参赞之功。所殊自觉霄壤。是又予所抱歉、而刻不能已于怀者夫讲官暨侍班官跪聆毕。兴。直讲官介福、秦蕙田、进讲易经易简而天下之理得矣、一句。讲毕。上宣御谕曰。乾坤之撰。至健至顺。确然隤然。示人易简而人或不知。即有知之者。亦云乾坤始能如是而人岂能。惟圣人体天地之心以为心。斯参天地之化以为化。然而乾坤运终古而无穷者。则以得易简之理也。圣人虽百世而罕遇者。则以失易简之理也。失易简之理何。以其有人已之分也一有人已之分。则物来而不能顺应憧憧往来。朋从尔思。又何能崇德广业。成参赞之功哉。故人欲效乾坤之易简。当法圣人之无私。无私则理存。理存则守者约而应不穷。久大之规。胥于是乎在矣。讲官暨侍班官跪聆毕。大学士傅恒、史贻直、奏曰。皇上懋建中和。同符健顺。惟一以贯。尽人性物性之全。奉三无私。协可大可久之极。信至诚而不息。自先天而弗违。道该乎内圣外王。功隆于兼覆并载。臣等幸侍讲筵。亲承圣训。不胜欣服。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门。　　

○遣官祭昭忠祠。　　

○庚申。上诣畅春园、问皇太后安。　　

○幸圆明园。　　

○以故奉恩将军双贵子佛尔恒额、因病告退奉恩将军五十九子和隆峨、各袭职。　　

○辛酉。皇后千秋令节。停止行礼筵宴。　　

○壬戌。孝康章皇后忌辰。遣官祭孝陵。　　

○谕、向来京察之例。各部院堂官。将所属官员分别等第。若升调未满半年者。则仍由原衙门堂官出具考语。移咨新任衙门办理。京察为澄叙大典。理宜详慎甄择、以防滥竽。该堂官等、若因该员既经升调别任。移送考语。或未免意存假借殊非程材课绩之义。嗣后京察人员。在新任衙门。年例未满。移咨前任堂官出具考语。列在二等三等者。仍照旧例。其列为一等者。著于带领引见时。另分一班。但不得因有分班之旨。转增各部向来所定额数。致滋滥觞。　　

○又谕曰、侍郎裘曰修、现在差往江南。会同内阁学士海明、有查办事件。著即驰驿前往。　　

○谕军机大臣等、据都察院奏、江南清河县生员蒋尊、控告户书陆咸宜、侵吞出借耔种银两一案。已令侍郎裘曰修驰驿前往。会同海明查办著传谕海明、前赴清河。会同该侍郎秉公查审具奏。　　

○又谕曰、哈萨克请安使臣归途。仍令纳旺照管。据伊等奏称、沿途贸易、及买蒙古人口。请旨遵行。朕谕以贸易之事。系尔等私情。不便传谕。至蒙古等皆朕臣仆。与尔等一体。而喀尔喀尤服属年久。自不肯售卖人口。或新附之杜尔伯特、扎哈沁等部落。有此举动。只得听其自便。亦不能豫为期约。再伊等禀告军机大臣。欲将留于军营休息之人。一体赏赐。恐此次伴送。伊等又复言及。亦当明白晓示。以此等人并未入觐。例不应赏。念其久往客邸。推广仁恩。每人赏缎一端。再此等哈萨克来使等。所携赏物颇多。驼只不足。必请添补。当告以向无官办之例。或自行雇觅。我等仰体皇仁。代为传集。尚属可行。即以伊等赏项办理。若再三恳求。亦止此次酌量办给。后不为例。其驼只仍交纳旺带回。断不可曲顺其情。致伊等习以为常。无所限制。　　

○赐哈萨克阿布勒巴木比特等敕书曰、哈萨克汗阿布勒巴木比特、阿布赉、阿布勒比斯等。昨据将军等具奏。尔等遣俄罗斯苏勒统等代请朕安。由乌里雅苏台伴送至京。朕嘉尔等诚悃。叠申宴赉。念尔阿布勒巴木比特等远在外藩。若照内地扎萨克、授以爵秩。恐尔等有拘职守。前阿布赉等遣使入觐时。巳传谕及此尔阿布勒巴木比特、亦各依旧俗。安居游牧庶无扰累。尔等如遣使输忱。朕亦不靳恩赏其赐尔阿布勒巴木比特等、缎疋、器物、茶叶若干使臣归日。尔等其各祇受。又赐来使等衣物银两若干及使臣随仆等、缎疋银两。俱谕尔等知之。又昨准俄罗斯部落来文。有尔等哈萨克旧系伊属之语。朕命所司传谕云。前大兵进剿厄鲁特。抵哈萨克边界。伊等慕化投诚。我大国之体。自当抚纳。非若汝外邦。动以威力相加。与之约誓。责其贡赋。亦未尝禁其服属他国也。嗣后尔等即与俄罗斯往来。亦所不校。其勉输诚悃。永享无穷之福特谕。　　

○癸亥。上诣畅春园、问皇太后安。　　

○谕曰、哈宁阿以军行失律。解京鞫讯。据供词与雅尔哈善相符。且将雅尔哈善、种种谬戾乖张失机偾事情节指陈如绘。是雅尔哈善虽已伏法。实不足以蔽其辜夫雅尔哈善、既为将军。而哈宁阿即其参赞以将军罪状如此。为参赞者、自当以军国之计为重。据实参奏。乃隐忍贻误。又从而附和之。满洲世仆。岂宜出此。且哈宁阿又非他人可比。自伊父哈达哈获罪。经朕加恩矜宥。并予以自效之途。伊苟有人心。念及伊父。亦将倍加感奋。矧军旅重寄。三军之命系焉。顾因循玩视可乎。核哈宁阿之罪。正与雅尔哈善等。应即正典刑、以肃军纪。第以参赞究属相助为理之人。前哈宁阿曾随将军兆惠、由济尔噶朗力战而出。虽现在所犯情罪。断难稍贷。仍念伊前劳。暂缓正法。著监候秋后处决。以示宽典。朕用人行政。事无钜细。一秉虚公。自问信赏必罚。毫无偏倚。若事关军务。尤期法在必行。然使其人尚有微绩可录。亦不忍竟没。临时必量予加恩。此中权衡轻重。实可下对天下臣民今将哈宁阿留候秋谳。著通谕中外、俾众共知之。　　

○谕军机大臣等、方观承代购西安满营补缺马匹。前经降旨传谕、令俟松阿哩覆奏到日。再行解往。今据松阿哩奏称、西安满营。现尚缺马二千二百五十匹。请交直隶代为购买解往等语。著传谕方观承、将现在购得之马一千二百匹。并再为购买一千零五十匹。如数买足。照从前解马之例。委员解赴西安。交与将军松阿哩接收补额。并传谕松阿哩知之。　　

○又谕、前据庄有恭、将湖北省动用钱粮工程报销未完各案。缮摺汇奏。当于摺内批谕、令其速为完结。今硕色所奏工程未完、及部驳核减各案一摺。虽系督抚两衙门各行承办。而同系湖北一省之事。可见该省尘案未结者甚多日积月累势必又滋阘冗陋习。著传谕该督抚等各将所办案件。即速饬催完结。毋得仍事因循。　　

○又谕、据萨喇善奏称、协领同海、海保、佐领色克什、慧色等。拏获偷买人参之陈中元等十三名。搜获人参三千二百七十二两并查出元狐及马匹银两等物又宁古塔副都统和琫阿、所派防御德保等。拏获孙光昭等二名。私买人参一千四十五两。一并解送前来。请将买参十数两。自行藏带人犯。照例拟徒。其偷买数百两以上者。加等治罪。所获马匹银两。奖赏兵丁。狐皮人参。俱巳遣人解送等语。萨喇善、此次办理甚属妥协。拏获人犯。即照所奏办理。所派官兵。亦甚出力。自应加恩。但止将所缉银两赏给。为数无几。兵丁人多。尚觉不敷。且官员亦应加恩。著寄信萨喇善、令将如何分别赏给之处。查明议奏。至此次所获买参人犯内。必有大商。否则何敢如此。应并将伊等资产查抄入官。　　

○又谕、近闻和托辉特郡王品级车都布、公多尔济车登扎萨克达什朋楚克、三旗人等。生计竭蹶。此三旗原系逆贼青滚杂卜所属。伊等依附背叛。原应一例办理。但究系胁从。是以加恩未经办理。今青滚杂卜业已伏法。念伊等俱朕之奴仆。生计竭蹶。不加抚恤。朕心实有所不忍。著福禄、德沁扎布、将三旗人等查明赈给。所需银两。即由军营饷银内支领带往使用。并将如何赈给之处。即行奏闻。　　

○又谕曰、将军成衮扎布等奏称、据扎萨克图汗巴勒达尔呈称伊掌管副将军、盟长、汗、扎萨克等四项印务。恐年幼不能周到。恳请或将副将军。或将盟长。酌量另派人员管理。并称该部落公扎萨克头等台吉喇布坦、老成练达。以之坐办。尚堪胜任等语。巴勒达尔自称年幼。办事不能周到之处。意尚诚恳。著照所请、将副将军事务。仍令巴勒达尔管理。其盟长员缺。著公喇布坦补授。　　

○甲子。上御勤政殿听政。　　

○谕、督抚简任封疆。察吏是其专责。属员之贤否。例应以时体察。汇摺奏闻。不独朕用人之际。可备随材器使。而各该督抚平日之鉴衡造就。亦一览可知。其所关于政体人才者綦重。昨偶检阅尹继善所奏属员贤否摺内。卫哲治、尚为淮安知府。定长尚为徐州知府。计其时距今已十数年自后何以竟无续奏。此系密陈之事。并无损于宽大之名。尹继善复何所顾忌而疎略若此。岂每年荐剡纠劾之外。各员才具。竟无等差可以甄核耶。尹继善著饬行。嗣后并著各督抚于属员贤否每阅三年。即令汇奏一次。以重官方。以澄吏治。　　

○又谕、据富德等奏报、正月初六日。统领官兵。行至呼尔璊。逆酋霍集占等、率贼骑五千抗拒。官兵奋勇转战至初九日。我兵因马匹远行力乏。不能悉行斩获是夜月落后。适参赞阿里衮、送马巳到。正遇分遣剿贼官兵。即与鄂博什分为两翼讙呼驰突阵戮贼众甚夥。至初十日天晓收兵回营计五日四夜。杀贼千余。及中伤者无算初六日交战时。逆酋布拉呢敦、胁间中鸟枪伤甚剧。贼舁之入城。旋回喀什噶尔。计阵戮贼巴图尔十五名。大伯克数十名。至将军兆惠、在营中固守。闻枪炮声。知援兵已至即遣索伦兵回人等赍文通信等语。览奏深为感慰。此皆上苍默垂眷佑诸大臣以及官兵等。忠诚敌忾所致。富德数年来宣力勤劳。此次奋勇督剿。厥功懋著。着加恩封为三等伯爵舒赫德虽屡经获罪。今知奋勉自赎。亦属可嘉。阿里衮、前虽未著成劳。今送马济军如期集事且会同剿贼。击杀甚多朕心深为奖许计此次剿贼有功。自领队大臣以上。人人踊跃自效。提督豆斌、率中军枪炮。鼓勇前进。夺取贼营。胁受枪伤。著加恩一体议叙。并各赏给世职。所有阵亡及效力之侍卫官员兵丁等。俟兆惠富德、查明造册报部到日。一并照例优加议恤。富德等摺奏及兆惠咨文并发。　　

○谕军机大臣等、览富德等捷奏。甚属奋勉。伊从前奏请趱行前进。及舒赫德催督各队兵马。陆续进发俱甚合机宜。若不如此办理。焉能剿杀贼众。通信军营。朕心深为嘉悦。但逆贼霍集占等丧胆之余。惟有逃遁。今各城回众皆降。自必虑其缚献。惟大兵进剿后。北路驻兵甚少。伊曾住伊犁。熟其道路。或就彼往投俄罗斯、亦未可定。兆惠、富德等宜筹堵截之策。且伊二人既会兵一处。足以办事。而阿克苏驻劄需人。著舒赫德即回阿克苏办事。明瑞亦遵前旨驰驿来京。至舒赫德驻劄阿克苏时。有乌什回人托克托默特来投。据告称、将军等于营中掘得窖粟。及得马千匹。驼千只。布拉呢敦、已回喀什噶尔等语。今览兆惠咨文。伊等并未收获马驼。而富德又奏称、布拉呢敦临阵负伤。舁入城中。是托克托默特所言。尽属子虚。或系霍集占等遣来诈降。以懈我军心。自应严加穷诘。著永贵、玉素布等查明托克托默特现在何处。即严拏送往军营。交与兆惠审理。俱著传谕知之。　　

○又谕、此次应援军营。虽剿贼甚多。而逆贼等巢穴尚存。自必勉强支吾。万一负嵎固守。而我马力尚未甚足。仍须驻候。前曾谕及、我兵若回阿克苏。则多劳往返。即就近驻劄和阗方妥。惟是驻兵之后。一切粮运。自必由乌什一路行走。倘送贼等窥我北路兵少。由间道抄截。亦未可定。故阿克苏地方最要。已谕舒赫德速回办事矣。至官兵亦不必俱聚和阗。或分驻阿克苏。则粮运易集。而声援亦接。若业已擒获渠魁。即毋庸置议。总之伊等身在军前。惟宜相机办理。固不必拘泥朕旨。亦不可坐失事会也。著将办理情形作速奏闻。　　

○以镶红旗汉军副都统曹瑛、为工部侍郎。　　

○以编修何国宗、为内阁学士、兼礼部侍郎。　　

○以国子监祭酒良诚、为詹事府詹事。　　

○乙丑。上诣畅春园、问皇太后安。　　

○还宫。　　

○谕军机大臣等、据吴达善等奏请拣发道府等员。来甘差委一摺已有旨敕部照数拣选矣。内道府一项。前已节次发往甘省。如富尼汉德文、淑宝、增福等员。原以备此种差委办事之用。与请旨简发无异。遇有员缺。自可酌量委署。惟于军务告竣、办理善后事宜。或再为分别办理可耳。此时何必过于拘泥。但该督等既有此奏。仍照所奏、令该部一体拣发。将此传谕吴达善等知之。　　

○又谕、据清馥奏称、遵旨询问布噜特使臣车哩克齐等、以派兵协剿逆回一事。据称行至游牧后。情愿量力出兵。协助将军大臣等语前经舒赫德奏称、侍卫布瞻泰等。见车哩克齐之弟。言及派兵伊等以游牧事务。系明伊勒哈管理。复因天寒雪盛布瞻泰暂行回营。今虽据伊等恳请自效。但所言亦恐无定。惟视我之情形。我兵力精锐。则踊跃随行。或稍觉平常。即从中观望。此亦外藩情势之必然者。伊等既有此言若果践前约。兆惠等亦酌量奖赏调用。如可以不需。自当相机发遣。著因便传谕知之。　　

○又谕曰、富德等奏称、回人噶岱默特、经将军兆惠、派同爱隆阿、驻防要隘。后同回阿克苏。又随军前进。熟习沿途情形。颇得其力等语。噶岱默特、著加恩授为头等侍卫。有回城伯克缺出。即令其管理。　　

○又谕曰、昨谕明瑞、遵前旨驰驿来京。询问军前情形。今思侍卫玛瑺、老格等。此次甚属效力。且得伤可念。自应来京休息。而新派之侍卫等。似老格得伤者。尚有几人。著兆惠等查明、令其分起来京。　　

○丙寅。上御太和殿视朝。文武升转各官谢恩。　　

○幸圆明园。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十


大清高宗法天隆运至诚先觉体元立极敷文奋武孝慈神圣纯皇帝实录卷之五百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。二月。丁卯。谕、据工部奏、郎中上行走之丁忧道员玉神保。现在服阕。堪胜繁缺道员之任等语。从前八旗人员。补用外任者本少。因外任上官既众。习套更烦。是以旗员亦多不愿外擢。嗣因生齿日繁。故将外任文武员缺。酌量简用旗员。其丁忧及调任回京者。仍令在原衙门职任上行走。并令酌给俸糈。皆朕量材授任、格外加恩之意。近见在京旗员。每以外任养廉所入较优。往往希冀外补。即此器量褊浅。大非满洲淳朴旧俗。于风尚人心。甚有关系。况京员中果其勤慎干练。遇朕降旨保举堪胜外任时。该上司自必登之荐剡。俾膺民社。是人材已得疏通。官制亦无偏任也。若以曾为外任。即来京借补。而一经年满。必当仍归外缺。谓此例一成而不可变。则该员在原衙门行走。或以暂时游衍。无意久居。势必苟且塞责。而该上司又以其本非专任。来则曲意姑容。去则聊为奖借。匪特于政体无裨。似此因循日久。八旗人材风俗。亦转滋嚣薄。岂朕造就教训之殷怀乎。嗣后凡八旗外任文武官员。调任及丁忧回京者。俱著在原衙门职任、及所调之任行走。遇缺即行补用。所有期满补用外任之处。著概行停止。玉神保即著照此例。仍在原衙门行走。　　

○谕军机大臣等清馥奏称、询知侍卫官长保等。带领达什达瓦兵丁。由乌里雅苏台、哈布塔克、拜达克、直抵乌噜木齐。因将伊等应得钱粮。送至乌噜木齐办给。又达勒当阿等、自巴里坤至乌噜木齐。需用熟识水草之向导等。已于索伦、察哈尔、厄鲁特等兵丁内。派出二百余名等语。所办尚是。从前谕官长保等、由巴里坤会同达勒当阿等行走。原以厄鲁特等、颇悉沿途情事。今既就近前往。自无庸议。若伊等接得前旨。仍回巴里坤。更为妥协。但厄鲁特等虽称熟识水草。而我兵岂遂无历练之人。可传谕达勒当阿等自巴里坤前往。务严饬新派官兵沿途加意照看。并剿杀玛哈沁等。或叶尔羌、喀什噶尔等处。有厄鲁特及回人逃来。即行剿杀。以清台路。庶马匹不致被窃。而渠魁亦难漏网矣。　　

○又谕、据喀尔喀亲王齐巴克雅喇木丕勒等奏报、俄罗斯、将舍楞等带往之察哈尔佐领巴颜察克等十八人查出。送至恰克图等语。可传谕成衮扎布等、巴颜察克等十八人。被陷得脱。殊可轸念。伊等至乌里雅苏台。即于索伦、察哈尔、厄鲁特内。择其明白晓事者各一人。赏给行装。驰驿来京。以备询问。余十五人酌量赏给。令其各回游牧。其来京之人。不必派员照管。　　

○吏部议准、河东河道总督张师载奏、豫、东、二省河工各同知通判。暨巡检闸官。除已颁关防条记之员。其未颁各汛官。如系分驻弹压。经管事务。不与州县同城者。补行铸给。从之。
  </div>
  <div class="pagination">
   <a href="清实录乾隆朝实录_page799.html">
    上一页
   </a>
   <span>
    ...
   </span>
   <a href="清实录乾隆朝实录_page795.html">
    795
   </a>
   <a href="清实录乾隆朝实录_page796.html">
    796
   </a>
   <a href="清实录乾隆朝实录_page797.html">
    797
   </a>
   <a href="清实录乾隆朝实录_page798.html">
    798
   </a>
   <a href="清实录乾隆朝实录_page799.html">
    799
   </a>
   <span class="current-page">
    800
   </span>
   <a href="清实录乾隆朝实录_page801.html">
    801
   </a>
   <a href="清实录乾隆朝实录_page802.html">
    802
   </a>
   <a href="清实录乾隆朝实录_page803.html">
    803
   </a>
   <a href="清实录乾隆朝实录_page804.html">
    804
   </a>
   <a href="清实录乾隆朝实录_page805.html">
    805
   </a>
   <span>
    ...
   </span>
   <a href="清实录乾隆朝实录_page801.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
