<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 13 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 13 页/共 263 页</h1>
    <div class="content">　　○丁卯释奠先师孔子命少傅工部尚书兼谨身殿大学士杨荣行礼
　　○呕罕河等卫使臣指挥弗剌答等陛辞命赍敕并金织彩币归赐其都指挥乃胯等
　　○镇守密云都指挥佥事陈亨奏密云诸卫城垣损坏白河新筑堤岸亦决请起旁近军民夫协力修筑从之
　　○夜有黑云二道东西竟天良久散
　　○戊辰祭  太社  太稷遣魏王瞻埏行礼
　　○行在户部主事侯复言狭西边务四事一甘州各卫士马刍粮俱狭西各府供给远至三千余里民之送纳者岁无宁日又多高山陡涧挽运之际车摧牛仆以此民益凋毙而军食不足请自今各府税粮运至兰县然后起发军夫自兰县运至凉州自凉州运至各卫则民免凋毙而军食足矣一去岁招商于庄浪凉州各卫中纳盐粮缘路远价高商旅不至请减其斗数于兰县中纳每盐一引米麦豆四斗于淮浙运司不拘资次支给则商旅必集边储可实矣一民运粮赴甘州各卫者多因路远费繁上纳不足出息富室以偿之富室要取厚利有一倍至五倍者宜令官司禁革止许子本相侔庶几民不重困一各边俘获达贼悉献阙廷缘途护送车马资粮费用不一请自今惟获首虏献俘外余皆随发江南充军嫠妇给配军士庶免护送之劳  上悉从之
　　○己巳罢广东按察司佥事杨荩湖广按察司佥事周泰亨为民以巡抚等官考劾其不称职故也
　　○庚午河南布政使李昌祺言三事一城市乡村旧时俱有社学近年废弛即今各按察司添设佥事专督学政乞令府州县正官量所辖人户多寡创修社学延师训之遇儒学生员名缺即于社学无过犯高等子弟内选补庶得学业易成一近者禁约僧尼诚为厚俗首务比见河南各府县卫所有军民男妇自称端公师婆托神惑众人有病者不事医药惟饮符水以故死常八九伤人坏俗有甚僧尼乞严加禁治再犯及邀请容隐者悉罪之一前代忠臣烈士载在祀典若宋丞相文天祥授任于倾危之际脱身于俘执之中倡义勤王艰难万状功虽未究忠则有余竟能取义成仁从容就死为千万世臣子之式而乡无时祭谥乏美称人皆叹惋以谓缺典乞准祭张巡许远例颁降祭文仪注令吉安府支给官钱收买牲醴春秋正官于庐陵祠堂行礼仍乞追赐美谥表显忠贞以劝来裔  上嘉纳之命行在礼部会官议行
　　○辛未赐肃王瞻焰庶子名曰禄埤
　　○逮监察御史邵嵩李杲下狱嵩巡按辽东时右佥都御史李浚巡抚其地与之有隙嵩将满惧为所留乃以书求脱于随浚巡抚御史李杲浚知之索其书于杲甚急杲固称其无且以语侵浚浚怒遂发其事杲惧亡归京嵩复上章掩饰俱逮下狱坐嵩赎徒杲赎杖诏特免嵩官降杲外
　　○广东都指挥佥事朱瑛贪赃恣肆挟私杖杀百户人等又失机致贼杀死官军数多法司以闻  上命鞫实斩之
　　○壬申行在吏部言宣德间尝诏天下布按二司及府州县官举贤良方正各一人迄今尚举未已宜止之  上以朝廷求贤不可止但自今来者会六部都察院翰林院堂上官考试中者录用其不中者黜之
　　○四川布政司奏先因总兵官都督蒋贵言令本司于岁运松潘等五卫所税粮以十分为率加运二分且本司去诸卫山路险阻民之运粮者皆背负攀援往返一月人致四斗而已常年运粮不下七万苟增二分民益不堪今岁运之数足给官军其各卫所屯田子粒及中盐粮囚犯赎罪粮宜立仓别贮令都指挥一员监支不得擅散俟有缓急方许支给则民不重困而边境有备矣事下行在户部覆奏从之
　　○巡按山西监察御史吴瑜奏请修大同天城阳和朔州云川玉林高山镇虏各边卫仓从之
　　○癸酉巡抚直隶行在工部右侍郎周忱言嘉定县吴松江畔原有沙涂柴荡一所约计百五十顷有奇水草茂盛虫蜢蟛蜞多生其中近荡禾稼岁被伤损请募民辟之成熟之余徵其租税下可以消虫伤之灾上可以供国家之用从之
　　○甲戌遣顺天府官祭宋丞相文天祥
　　○敕左军右都督蒋贵曰今命尔率领京兵二千五百并往调潼关甘肃精锐战士五千往剿达贼尔宜严肃军令违者以军法从事已敕副总兵赵安领洮岷等卫锐兵五千亦于沿边哨捕仍令与尔商确或分或合务相应援其尚并力协心用剿此寇
　　○巡抚直隶右侍郎周忱言近制各处卫所官仓改隶府州县其无府州县者不改今沿海金山卫仓并青村南汇觜二千户所仓去松江府并上海县甚迩宜俱徙置城外更名改隶为便  上悉从之
　　○镇守狭西都督同知郑铭奏巩昌府迭烈孙巡检司在黄河东岸回回达达土番杂居恐诱胡贼来寇边境宜即巡检司修筑营堡增添官军以备不虞  上命急为缮理
　　○广东潮州府海阳县奏五月内骤雨水决登云都云步村等处堤漂流房屋溺死人畜请起潮阳等县人夫协力修筑从之
　　○乙亥瓦剌顺宁王脱欢遣使臣阿都赤等朵颜卫指挥佥事纽林木兰河等卫女直头目伯正哥等俱来朝贡驼马及方物赐宴并赐彩币等物有差
　　○命修葺甲字等库及东西广备库
　　○巡抚直隶右侍郎周忱奏直隶镇江府丹徒丹阳二县边临大江田之没入江者二百三十五顷有奇租税未除民甚艰苦本府又有国初蠲税之家子孙乏绝其田并归富室而官司仍蠲其租以此富者益富贫者益贫臣窃以为并田者宜徵其税没入江者除之则税额不损而百姓均矣  上命行在户部如其言行之
　　○丙子修通州城垣坝道
　　○建狭西西宁卫道纪司从本卫奏请也
　　○丁丑升河间府沧州知州刘谨为本府同知仍理州事谨九年任满州民言其勤慎公廉御史以闻故有是命
　　○赐襄王府陪祀供事执事牙牌二百八十二面从襄府长使司奏请也
　　○命提调学校风宪官兼督民间栽种桑枣从河南右参政王芳荪请也
　　○宥武安侯郑能罪能令阍者侵占僧寺庄田夺其粟榖非法杖人法司具奏请治之  上曰能先世颇有功姑记之若复不悛必治如律
　　○行在太医院医士陆己才等各以母老疾乞归终养从之
　　○平江伯陈佐卒辍视朝一日赐葬祭
　　○戊寅遣使赍敕往谕瓦剌顺宁王脱欢曰惟王克绍先志屡修职贡朕心嘉悦先后二次遣来朝贡使臣朕皆重加宴赏遣官赍敕护送并赐王彩币用嘉诚悃不虞出境俱为达贼孛的答里麻等阻隔已敕边将发兵擒剿俟道无梗塞即遣使同王使臣归报今王又遣使臣朝贡足见诚意比者阿台及朵儿只伯等逃居亦集乃地时来搔扰边疆抚谕不悛不得已发兵剿捕近闻王亦躬率人马往征西北弗率之人若两军相值王宜约束部伍遣人驰报边将俾两无相犯彼此并力追捕则此贼可擒矣王其亮之
　　○给龙门卫所及唐家等驿马七百余匹
　　○命给赏西宁卫官民马骡价直先是甘肃用兵总兵官于西宁卫官民之家择取马骡二百余匹给军征进事闻命给官布偿之每马五十匹每骡三十匹
　　○山东济南府奏本府岁造纻丝七百二十匹闰月增六十匹请如他府设织染局官吏庶有职守而事易完从之
　　○万全都司奏万全左右等卫补造盔甲刀枪等军器一万三千有余请给布铁等物从之
　　○己卯行在户部右侍郎王瀹巡抚浙江闻母丧乞守制  上以巡抚事重命瀹驰驿奔丧毕即回任视事
　　○巡抚狭西为事官罗汝敬奏狭西西安诸府仓粮腐坏者七万四千石有奇典守者当论以法缘在赦前其米宜令有军卫者给与屯军粪田无军卫者易钞入官从之
　　○自癸酉至是日月出入时四方俱有游气月赤无光
　　○庚辰命江南租税折收金帛先是都察院右副都御史周铨奏行在各卫官员俸粮在南京者差官支给本为便利但差来者将各官俸米贸易物货贵卖贱酬十不及一朝廷虚费廪禄各官不得实惠请令该部会计岁禄之数于浙江江西湖广南直隶不通舟楫之处各随土产折收布绢白金赴京充俸巡抚江西侍郎赵新亦言江西属县有僻居深山不通舟楫者岁赍金帛于通津之处易米上纳南京设遇米贵其费不赀今行在官员俸禄于南京支给往返劳费不得实用请令江西属县量收布绢或白金类销成锭运赴京师以准官员俸禄为便少保兼户部尚书黄福亦有是请至是行在户部复申前议  上曰  祖宗尝行之否尚书胡濙等对曰  太祖皇帝尝行于狭西每钞二贯五百文折米一石黄金一两折二十石白金一两折四石绢一匹折一石二斗布一匹折一石各随所产民以为便后又行于浙江民亦便之  上遂从所请远近称便然自是仓廪之积少矣
　　○命行在户部官概量大同府大有仓粮储从巡抚右佥都御史李仪请也
　　○命停徵两淮盐课先是行在户部以两淮逋负盐课七十万引有奇遣官追徵至是巡抚侍郎曹弘言比年荒旱民多流亡若徵所逋益不堪命事下行在户部覆奏  上命流亡者悉蠲所负
　　○迤北达子孛罗等来归贡马赐衣服等物安插如例
　　○瓦剌顺宁王脱欢使臣阿都赤以私马求市从之
　　○巡抚直隶右侍郎周忱言直隶常州府无锡县官田每亩岁徵麦一斗粗米五斗白米一石其税甚重况白米岁供内府漕挽进纳费用尤夥以此民不肯佃已令通县之田每粮一石内徵白米三斗五升以足上供之数其官田白米请改徵粗米每石量增一斗于南京上纳庶几民不独困而国用亦足从之
　　○辛巳遣官祭山川城隍等神
　　○遣旗手卫官祭旗纛之神
　　○壬午遣行在礼部尚书胡濙祭司钟之神以新铸朝钟成也
　　○甲申福余卫遣使臣指挥使火儿赤兀者等卫都指挥佥事莽剌泰宁等卫都督佥事拙赤弟灰王纳哈出等嘉河等卫女直指挥弗剌答等俱来朝贡马及方物赐宴并彩币等物
　　○浙江右布政使石执中等言近年日本诸国来贡者少其市舶提举司官吏人等冗旷乞裁减三之二从之
　　○乙酉昬刻至晓大小流星一百余
　　○丙戌命木兰河卫指挥同知阿剌孙子撒赤哈卜忽秃河卫指挥佥事亦能哥子巴真哥俱袭职
　　○夜有流星大如杯色青白有光出昴宿西南行至浊后有二小星随之
　　○丁亥赐保安悼顺王嫡长子名曰公金□冉
　　○给还前交趾参议解缙家产缙永乐间下狱死家产没官妻子戍辽东  仁宗即位吕还其妻子至是其子以艰苦自陈上命所司给还其家产
　　○昏刻土星退犯垒壁阵
　　○戊子升山东济南府德州知州常景先为本府同知仍理州事景先九年任满州民言其刚方谨敏吏民信服乞留复任故有是命
　　○迤北达子撒力帖木儿长脱脱木儿等来归贡驼马赐衣服等物安插居住
　　○庚寅朵颜等卫使臣指挥佥事纽林等陛辞命赍敕及金织纻丝彩绢归赐其都指挥完者帖木儿等
　　○湖广九溪卫桑植安抚司故土官安抚子向晟土官同知子覃得和等俱来朝贡驼马赐宴并彩币等物有差
　　○辛卯命在京批验茶引所大使带收东大市街塌房钞课从顺天府尹姜涛奏请也
　　○汰锦衣卫带管官校先是有小技者及各王公主守庄守墓者四夷降附老弱者皆于锦衣卫带俸至是行在户部奏近制事从撙节此辈坐食亦宜汰之  上令有技者自食其技守庄墓者自食其力四夷老弱者就食于南京
　　○直隶保定等府河南彰德府各奏所属州县自闰六月至七月天雨连绵河水泛涨田禾渰没直隶淮安等府各奏自四月至六月不雨田禾焦枯山西大同府怀仁县奏六月十四日雨雹大作伤民稼穑  上命行在户部遣官覆视以闻
　　○壬辰山东兖州府齐宁州同知陈亮以故入人死罪法司鞫之论当运砖还职州民杨孚等四百余人上章言其公平正直廉能干济赋役均平民得安业上免其运砖令还职住俸半年
　　大明英宗法天立道仁明诚敬昭文宪武至德广孝睿皇帝实录卷之二十一
　明英宗睿皇帝实录卷之二十二
　　正统元年九月癸巳朔
　　○甲午分遣监察御史轩輗等十七人清理天下军政陛辞  上赐敕谕之曰朕惟武备国之重事所以攘外靖内保卫生民  列圣相承咸重于兹而历岁既久弊日滋甚军或脱籍以为民民或诬指以为军户本存而谓其为绝籍本异而强以为同变易姓名改移乡贯夤缘作弊非止一端推厥所由皆以军卫有司及里老人等贪赂挟私共为欺蔽遂致妄冒者无所控诉埋没者无从追究军缺其伍民受其殃今简任尔等分行清理其精白一心严加考核举而正之庶几军伍肃清武备修举然行事之际尤在详慎毋苛毋慢事乃有成往罄厥诚庶副简用
　　○儧运粮储总兵官及各处巡抚侍郎至京会议军民利便事宜以闻一运粮官军兑运各处民粮来京输纳加耗则例湖广江西浙江每石六斗五升南直隶五斗五升江北扬州淮安凤阳四斗五升徐州四斗山东河南三斗若民人自运至淮安瓜洲等处兑与军运者三斗正粮尖斛耗粮平斛务令军士装载原兑乾圆洁净粮输纳抵易粗粝者罪之民不愿兑令自运至临清仓纳一兑运民粮务挨年终及次年正二月以里兑完毋令迁延妨误农事一正统二年运粮四百五十万石内兑运二百八十万一千七百三十五石淮安仓支运五十五万二百六十五石徐州仓支运三十四万八千石临清仓支运三十万石德州仓支运五十万石通州收六分京仓收四分林南东店仓收二十万石一正统元年浙江江西湖广河南南北直隶该起运临清徐州淮安仓粮量数改拨存留以苏民力一民人载粮至瓜洲淮安兑运就令杨州淮安府卫委官与仓官攒典见数交兑一河南凤阳淮安等府州县岁歉薄收之处许将菉豆小麦抵斗兑运一镇江府新港坝至常州奔牛坝运河一百五十里原有水车车卷江潮灌注河内通利舟楫浸溉田禾年久废弛宜命巡抚侍郎提督有司支给官钱置车给坝官领之以时灌注通漕溉田一浙江等处军民运船俱由常州夏港孟渎河出或河道浅涩争占搀越宜专委工部主事一员提督令军民粮船务循资次争占搀钺者罪之主事事闲之时仍听巡抚侍郎差遣催粮一松江华亭上海二县灶户充粮长者止令办纳本户盐课不许谋充总催头目庶税粮盐课两不妨误一东南漕运船俱于瓜洲过坝原有东西二港置坝一十五座永乐中营造立厂贮木东港淤塞止存西港七坝比年大江风浪险恶粮船无港收泊多至失所请以堆贮木植归并附近取回看厂内外官员革去厂房仍＜锍-釒＞东港修筑旧坝以通漕运一南京运粮官军行粮就于应天原定南京各卫秋粮内平斛兑支一运粮军士有年老软弱家道贫窘者宜于西洋停止军旗及减省跟官军伴内选补一金龙口水接张秋大黄寺凤池口水接徐州吕梁二洪俱是引水通运之处宜令工部委官一员巡视提督遇有淤塞会同河南三司鸠工＜锍-釒＞浚一徐吕二洪中溜窄狭水浅石峻重船至彼剥空方可往来洪西原有小河运木剥浅甚为便利宜于农隙之时量起附近军夫命管洪官提督＜锍-釒＞浚合用剥船水车令江西湖广浙江卫所给之仍令淮安船厂改造小船备用一运粮总兵官处词讼繁夥必得理刑官员见有刑部郎中一员在彼提督税粮合就委之相兼问理一浙江沿海三十七卫所因无府县令卫所掌管仓廒官军怙势胁制仓攒虚出通关掯勒纳户索取财物其害为甚请特差风厉御史一员一年一代巡视仓粮禁革奸弊一山西太原并汾州所辖地方自春至夏旱暵为甚二麦枯稿合将正统元年夏税未徵者悉为停止以苏民力一南京三十五卫所浙江等都司中都留守司南直隶卫所运船俱在淮安清江浦修改放支物料动计百万原无衙门止委龙江提举司掌管工部委官提督宜如卫河提举司例设立清江提举司铨官铸印拨吏书办一苏松等处官仓原有洪武中颁降铁斛升斗年久废失出纳之际军民受弊合令府县量计合用铁斛升斗备料送付南京该部会官依式铸造颁给备用一直隶睢阳归德二卫与河南所属睢州归德州等处民人兑运粮米就于本处交兑每石加耗三斗一运粮官军口粮二石五斗于本处仓给之不许以豆麦支与本处仓无粮许于存留内平斛兑支一南京各卫合用都指挥一员提督屯种一运粮总兵官巡抚侍郎正统二年俱于八月赴京议事  上命俱准行之其差拨官员必遴选公廉干济之人以往毋使因而扰民违者必罪不宥
　　○直隶河间府献县奏滹沱河溢决大郭鼋窝口堤乞命河间府遣官及河间等卫与献县协力修筑从之
　　○复监察御史曾节丁璇赵本官以擒妖贼张普祥及其党与悉伏诛故也
　　○命淮安府知府彭远复职初府知事陈道潜私歛当宥罪囚银帛囚有衔远者诬远与道潜俱得赃又并诬远为豪民毒其仇死于狱及受贿不验敺死者尸御史讯已得实坐远纵道潜之罪至是漕运总兵王瑜并淮安属邑民连章言远莅政勤慎行己无私乞复远官故有是命
　　○行在浙江等道监察御史卢睿等言朝廷凡决死囚必敕刑科三覆奏重人命也比者三覆奏毕但令校尉诣法司出死囚会官行刑别无妨奸人员臣恐犯人亲属有伪称校尉诈脱以逃者乞自今特赐驾帖付锦衣卫监刑官率校尉诣法司取死囚赴市庶无疏虞从之
　　○有僧人自宫者法司论以罚役还俗  上特命编戍辽东
　　○乙未命修东岳泰山神祠从山东按察司佥事李＜王易＞奏请也
　　○命修曲阜县兖国复圣公庙先是儒士颜希仁奏其祖庙颓圯乞为修葺行在工部请令曲阜滋阳等县协力修理从之
　　○迤北达子撒儿洮等来归赐衣绢等物安插居住
　　○丙申命瓦剌使臣阿鲁赤等十一人为都指挥佥事等官赐冠带
　　○湖广按察使罗铨等奏安陆卫指挥张斌以吏卒怀私憾谋倾害之具启梁王而自诉于京王令长使张凯移文臣等鞫之臣等以斌事于王府无与乃辄启王又擅离职入京凯不能谏王又妄移文俱属违法请治其罪  上以斌既启王王不得不为之理长使无罪执斌下铨等究治
　　○巡按直隶监察御史高峻言徐州城北古河所经上抵归德下合清泗亘四百余里无州县关警逋逃所萃遂为盗区宜于韩家道口设巡检司以讥察奸宄从之
　　○夜有流星大如杯色青白有光出参宿东南行至狼星旁后二小星随之
　　○丁酉升行在工部右侍郎黎澄为本部左侍郎仍于内府供事以九年考满也  上语行在兵部尚书王骥曰比命平虏将军蒋贵率兵巡边尔兵部可榜谕狭西属卫及缘边甘凉等处召募勇敢之士有能奋勇当先料敌制胜知贼情堪为间谍识水草能为向导者令赴贵处审试收用有功之日一体升赏其中果有能立奇功禽首虏者不次升赏
　　○给福余卫印先是都指挥安出令使臣火儿赤等来贡且言宣德中为阿鲁台所侵亡失其印  上命礼部给授之
　　○戊戌巡抚侍郎周忱等六人来京议事还陛辞赐敕谕之曰尔等巡抚地方总督税粮务在从长设法区画得宜尤在敷宣德意抚恤人民扶植良善不许托此生事扰人有钱粮词讼轻则量情责罚重则发与刑官究问如律若有包揽侵欺及盗卖官粮者审问是实枷解赴京其内外官员及权豪势要敢有阻挠粮事者具实奏闻一应便民事情听尔从宜处置尔须秉公正之心励廉洁之行勤谨详明夙夜无懈庶副朕委任之重或纤毫不谨罚及尔身悔将无及尔往钦哉
　　○敕南京守备襄城伯李隆参赞机务少保兼户部尚书黄福曰今命巡抚侍郎周忱兼提督所在各卫所屯田其南京各卫所屯田尔等就与周忱一同提督比较务使正余米及数就作官军月粮支用不敷之数会计定拨须用区处公平俾耕种以时毋致下人托此生事尔等其钦承朕命毋忽
　　○定兰县等处仓纳粮赎罪例先是镇守狭西右副都御史陈镒巡抚山西河南右侍郎于谦俱奏纳米麦豆赎罪  上命廷臣定则例至是行在户部刑部议兰县仓死罪三十石三流并徒三年二十五石徒二年半二十二石徒二年二十石徒一年半一十七石徒一年十五石杖罪每一十一石笞罪每一十五斗黄河迤北庄浪等处上仓者宜稍减轻死罪二十石三流并徒三年十八石徒二年半十六石徒二年十四石徒一年半十二石徒一年十石杖罪每一十八斗笞罪每一十四斗从之
　　○己亥免两浙都转运盐使司黄岩场盐课先是六月二十六日飓风霖雨潮水冲溢公宇仓廒俱被渰没在仓盐课七百六十余引漂流殆尽事闻  上命行在户部遣官勘实故有是命
　　○泰宁等卫头目纳哈出等各请使臣临镇安抚  上以朝廷所遣于彼不能无扰但令约束所部毋犯边境其不用命者听擒送来京自有诛赏赐敕谕之
　　○迤北鞑靼脱速罕等十二人来归俱授以所镇抚赐冠带衣服安插居住
　　○设云南大理府太和县观音山箐口巡检司从本县里老奏请也
　　○庚子命故福余卫都指挥佥事申帖干子阿兀歹麦兰河卫指挥佥事砍木里子吉松哈俱袭职
　　○浙江左布政使黄泽奏臣患风疾艰于动履乞回家医治章下行在吏部言泽才识优长勤于政务又年方五十二岁而所患疾亦微不可遽令解任从之
　　○巡按浙江监察御史王琏考察富阳县知县吴堂事体生疏罢黜为民堂不服诉冤已而部民保堂廉干乞留复任事下行在吏部覆奏上以黜陟弗审何以劝惩有位令巡抚巡按官公同覆实毋得枉人
　　○辛丑重阳节赐文武百官宴
　　○设狭西西宁卫道纪司从掌卫事都指挥穆肃等奏请也
　　○镇守狭西左副都御史陈镒奏狭西用兵供费钜万人民艰苦各部又坐派岁用杂物乞为停免事下该部覆奏从之
　　○以湖广长沙府湘阴等七县频年旱伤人民缺食有司请以宣德十年秋粮折纳钞贯从之
　　○福建都司奏福州等卫逋负屯种粮一千八百五十余石有奇皆管屯指挥千百户赵铭等怠缓之故请治以罪事下行在户部覆奏  上命本处按察司督之不完不宥
　　○夜有流星大如杯赤光烛地出弧矢东南行至浊
　　○癸卯命行在刑部右侍郎何文渊行在户部左侍郎王佐都察院右副都御史朱与言提督两淮长芦两浙盐课敕之曰近闻两淮长芦两浙盐运使司及各伤盐课司官吏不遵成宪肆志贪黩纵容灶户私煎私货及客商支给掯勒百端中间有名为巡捕而自兴贩者有假托权贵而自烧煎者有诈冒客引而沿途鬻卖者甚至聚徒集船排列兵器恣行凶恶者究其情罪悉不可容今特命尔等与内臣前去各处往来提督务要从长区处俾盐丁得所商贩毋滞国课不亏奸弊殄绝但有不便于民者具实以闻其沮挠盐法情犯深重者械送京师尔等须秉心公直为国经虑仍严饬下人毋纤毫生事以速罪愆钦哉
</div>
    <div class="pagination">
<a href="明实录英宗实录_page12.html">上一页</a><span>...</span><a href="明实录英宗实录_page8.html">8</a><a href="明实录英宗实录_page9.html">9</a><a href="明实录英宗实录_page10.html">10</a><a href="明实录英宗实录_page11.html">11</a><a href="明实录英宗实录_page12.html">12</a><span class="current-page">13</span><a href="明实录英宗实录_page14.html">14</a><a href="明实录英宗实录_page15.html">15</a><a href="明实录英宗实录_page16.html">16</a><a href="明实录英宗实录_page17.html">17</a><a href="明实录英宗实录_page18.html">18</a><span>...</span><a href="明实录英宗实录_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
