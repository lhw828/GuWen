<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 178 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 178 页/共 518 页</h1>
    <div class="content">　　○己巳大风扬尘蔽空
　　○革蓟州总兵周彻任升密云副总兵罗希韩为署都督佥事代之以御史吴相劾彻交夷通贿故也
　　○辛未先是正月中永宁虏酋孛只郎中者拥众寇长静等堡辽阳总兵戴廉率所部御之斩首一百七十八级未几虏乘我不备突入自镇静堡至广宁界二百余里官军死者三百九十三人男女被虏杀者几万人千把总指挥吴瑕何言立功参将阎振死之惟参将徐府备御惠鉴等颇有斩获至是山东巡按御史史载德以状闻因请治巡抚胡宗明总兵戴廉副总兵罗文豸游击武漟等纵寇误军之罪得旨廉漟及文豸等俱付御史按问宗明降三级调外任其余死事有功者各恤录如例
　　○宣府总兵赵卿引疾乞休不许仍令以后将官有托避误事者许督臣参治
　　○癸酉降锦衣卫千户叚崇文职三级闲住以都督陆炳参其代捕曾铣迟延故也
　　○甲戌发太仓银二十六万四百两有奇于宣大二镇充饷
　　○乙亥改总理河道右副都御史胡松总督漕运兼巡抚凤阳
　　○升延绥副总兵李琦为署都督佥事充总兵官镇守辽东
　　○兵部覆抚治郧阳都御史于湛奏竹山房县二守御千户所官军缺少请以内外守御所官溢于额者及有罪者俱调徙其地并行河南狭西湖广清角□羊所逋军丁兼召募勋阳属县民壮补充军伍报可
　○南京兵部尚书胡训卒训字诲之江西南昌人弘治壬戌进士授行人选南京监察御史寻升按察司佥事历升副都御史巡抚云南入为南京工部右侍郎升南京都察院右都御史南京工部尚书寻改前职参赞机务踰年加太子少保致仕归至是卒于家赐祭葬如例
明世宗肃皇帝实录卷之三百三十四
　　嘉靖二十七年三月丙子朔  孝肃皇后忌辰遣玉田伯蒋荣祭  裕陵
　　○巡按直隶御史陈九德言国家财赋仰给东南而苏松常镇四府居半但其土沃民浇飞诡百出管粮同知权轻不能镇压或持法稍严则豪猾大姓輙相与排根去之故奸弊滋长国赋不登请特重其事权以苏松兵备兼理从之
　　○发太仓银四万两于易州充客饷
　　○发内使马广充南京净军锦衣卫百户马天泽烟瘴永远充军天泽广侄也广以  庙工成荫天泽为锦衣卫百户天泽倚广势酗酒不法广知而不问仍为之奏理  上怒令各收系镇抚司杖而遣之
　　○丁丑起原任巡抚山西都察院右佥都御史李珏巡抚辽东兼理军务御史黄洪毗奏珏历任山西前廉后黩今起之病废之余付以东方锁钥臣恐前车再覆桑榆难收请亟罢珏更令吏部推择可者部覆珏素有能声近复因抚按荐起洪毗一人之言未必可据请观其试事不效而后罢之报可
　　○大风扬尘四塞
　　○己卯以灾伤罢山东今年照刷文卷
　　○升左给事中胡叔廉为都给事中右给事中杨思忠王国桢为左给事中给事中马锡程时思为右给事中叔廉兵科思忠户科国桢工科锡吏科时思礼科
　　○庚辰建祈年醮典于雷霆洪应殿遣文武大臣英国公张溶等祭告各官庙
　　○命织染局织造冬至  大祀十二章衮服并皮弁服
　　○升光禄寺寺丞吴子孝为湖广右参议鸿胪寺添注右少卿郝棠为本寺左少卿
　　○甲申命延绥参将陈凤紫荆参将程棋各充副总兵凤协守延绥棋分守密云等处
　　○御史吴相言近来朵颜诸夷自入贡外往往扣关求赏边臣习以为常岁耗军粮以巨万计彼贪黩者既缘此剥歛军士军士亦乘虏之和出边樵采是自撤我藩篱而导虏以入也请自今于蓟镇各隘口凡可通马步者修筑城垣水门塞其溪涧使虏无可窥之隙则赏费既省军食自足而樵采亦可禁矣章下抚臣孙应奎等议言密云马兰谷太平塞燕河营可通马步隘口凡九十九处宜修筑边城及墩台一万七百一十二丈请先给太仓银太仆寺马价银各二万两经始诸役报可
　　○乙酉总督宣大都御史翁万达言臣闇陋不明于当世之故自早年则听闻中外谈边事者以为必可见于行事及躬自任之又輙大谬不然语曰耕当问奴织当问婢谓必身亲其事而后知也乃亦有騃婢狂奴不谙耕织孟浪为之说者听者以其亲于事也鲜不为所惑矣此古今通弊也夫详内而略外者治国抚民之道也详外而略内者御边防秋之道也察形势择要害所以慎防也大同古云中地可以厄匈奴捍中夏为宁鴈诸关所倚重盖甚要焉  祖宗以来山西有两班官军分番协守大同岁以为常为虑至深远矣嘉靖庚子辛丑间大虏越大同蹂躏山西守臣不能推原其故遽议掣回班军专守宁鴈又多增参游兵马添设民壮亦如宣大纷纷摆边关务之繁公私之费倍往昔矣意岂以大同为可以饵虏也故一变而几弃大同坐困全晋近山西巡抚杨守谦倡言并守善矣至欲尽掣宁鴈防秋之兵而并力大同则又未可夫近年增设者当量掣苐未宜太骤先年额设者当尽留苐不必摆边盖言掣者掣所增者也遇秋暂分兵于大同主客之名自当有辨其言并守者  累朝之旧制也师徒多寡虽不必尽同班军要不失为便宜尔矣事已举行俱颇就绪而臣犹皇皇然未能解于心者诚见边臣有徒袭先年守臣之谬见啧有烦言致中外传闻疑信相半耳且宁鴈之守止宜例于紫荆居庸诸内地而特重大同者虑弃大同耳守大同守山西也臣不量力经营聚守之役而重以边工其始也众咸危臣请俟秋防无虞然后定议臣惟天下之事有的然而是的然而非者有偶然而成偶然而败者使其议果未当即幸而无他犹当改之其议果当即不幸而有他犹当守之故谋国者不以成败定是非况任事者敢以异同为前却耶臣敢绘修完三镇边墙而以边关形势寇于首简进呈  圣览所有未尽事宜开列如左一宣府北路龙门云州一带新筑边墙以内多膏腴土田宜分拨附近军民耕种永不起科随便增筑堡寨营房听其居住一独石马营赤城各墩共计八十六里并敌台一百七十三座及滴水山□厓四海冶永宁等处宜次第修筑工费以修边余银给之一三镇已筑边墙责令守臣随时缮葺巡按御史阅视损坏者重惩以法一山西边墙所宜聚兵防秋者仅百里耳近于太原岢岚平阳潞安增设参将四员募军各三千名岁费转输恐不可继乞行抚按详议先汰去其冗甚者而北楼口游击所驻地方策应未便亦应移置一山西分守大同边墙百有四十余里防秋粮草见属山西供亿隔镇召买不便稽查请断自明年以山西客兵银两扣给大同司其供亿便一大同大边二边远墩及墙内烟墩不系紧要者当革宣府山西墙外墩台低薄者当修其临墙旧墩宜悉减撤移墩军驻墙上敌台哨望任修瓮城房室量给荒田令其携家住种一各镇塞垣既固若守臣不能御虏责有所归今后虏或溃墙突入各照信地一应领兵大小官员俱坐以失陷城寨律其余遇贼观望失误军机者不分主客各坐以临阵退缩及已承调遣不依期策应律＜锍-釒＞下部覆得旨允行既而山西抚按官议革平潞二营参将而以守备二员代之其所部募军三千名选其精壮者半附入平潞卫所每值防秋量调赴边太原岢岚官军及北楼口游击则仍其旧云
　　○己丑  武宗毅皇帝忌辰  奉先殿行祭礼遣定国公徐延德祭  康陵
　　○庚寅晓望月食已时雷电雨雹
　　○降巡抚湖广都御史姜仪为广东布政司左参议罢征苖兵初麻阳苖乱仪请徵兵剿之久无功先后巡按御史贾大亨萧端蒙俱谓大兵宜撤请增设湖贵总督绥靖其地而御史黄洪毗亦请罢兵未报至是仪奏上贼屡战败溃已散入山箐中方春水涨我师不可穷追乞暂撤兵以图再举诏责仪老师费财假功掩过令降三级调外任撤兵事宜下巡按御史再议兵科都给事中胡叔廉言大兵久罢粮馈且尽若必待该省奏报动逾旬月不如径从中罢之诏可
　　○辛卯锦衣卫军匠冯经献所制双矢弩三矢弩诏下所司验试中用  上赐名为克敌弩命工部如式制发团营及各边并令经赴军门教演有功升赏
　　○壬辰发太仓银三万两于昌平四万两于密云充客饷
　　○癸巳锦衣卫镇抚司鞫上曾铣狱情谓铣交结大学士夏言令其子曾淳先后持金数万托言妻父苏纲致之言所朋谋为奸妄议复套其前后掩覆失事冒报功捷具如咸宁侯仇鸾所讦  上曰曾铣妄议开边隐匿丧败殃虐百姓欺蔽朕躬罪在不宥法司会同九卿锦衣卫堂上官从重议拟苏纲发烟瘴地面充军夏言令锦衣卫差官校逮系来京问已法司会拟铣罪律无正条宜比守边将帅失陷城寨者斩  上曰铣情罪异常有旨重拟乃称律无正条固可置不问乎仍依所犯正律议拟以闻于是法司请当铣交结近侍官员律诏可乃斩铣于市妻子流二千里铣有机略初为御史巡按辽东会辽广宁抚顺兵变铣密运方略悉捕首恶诛之全辽大定时论以为才会虏患棘因不次见擢膺专阃之寄然铣躁迫无经远弘猷自负辽左功谓天下事无难为者其所注措率多诞漫巡抚山东闻虏入太原上＜锍-釒＞请激还山东兵戍关西者内守临清为时所笑比视西师乃昌复套议大学士夏言好边功遂力主持之纷纷造舟车括铅铁关陇之间萧然烦费矣时虏势方职而我兵积怯铣＜锍-釒＞下部议久之未覆  上心亦危疑之密以讯大学士严嵩嵩与言不相能常思有以中之欲因是陷言乃间  上指谓其非计说既行随腾＜锍-釒＞攻言言遂得罪去是时  上怒铣甚然实无意杀言也会咸宁侯仇鸾先为铣所劾有旨逮诏狱鸾上书阙下自理嵩因授鸾意令以复套事攻铣贿言表里作奸觊图大福及镇抚司奏狱具下法司拟罪凡再议铣言竟以交结近侍律俱论死鸾罪得释遂厚赂嵩两人深相得鸾益横騺不法以及于诛铣既死家无余赀妻子狼狈远徙天下闻而冤之
　　○荫巡抚大同兵部右侍郎詹荣子于远为国子生以三年考满也
　　○甲午建追崇  二亲登荐  孝烈皇后醮典于宫中七日停常封
　　○都察院左都御史屠侨吏科都给事中刘学易奏科道员缺请先于京官内选补得旨科道官言责所系宜慎选以充于是吏部奏请改授礼部等部主事郑廷鹄梅守德唐禹谭大初赵釴南京大理寺评事姜良翰行人杜汝桢刘体乾李万实王鹤太常寺博士乌从善中书舍人马如松为给事中刑部主事刘仑陶钦皋南京刑部主事阮鹗为监察御史行人宿应参姚一元杨选徐洛中书舍人朱有孚郭公周为试监察御史廷鹄守德禹吏科大初户科钺良翰礼科汝桢体乾兵科万实从善刑科鹤如松工科鹗河南道仑江西道钦皋福建道应参广东道有孚广西道一元山东道选山西道洛狭西道公周云南道
　　○丙申添设直隶苏州府新堰闸闸官一员
　　○丁酉升浙江左布政使林云同为都察院右副都御史巡抚湖广
　　○以服阕提督南京粮储右佥都御史王守总理河道
　　○戊戌罢  皇后亲蚕遣女官祭先蚕之神
　　○辛丑总督宣大都御史翁万达言俺答诸酋以求贡不遂既耻且愤声将紏众聚兵待时一举即今拨捉墩军狂谋渐逞而归□供报诸酋犹以祈贡为言令之转达边臣职在封疆奉有严旨计惟战守岂敢仍复轻听但兵家之事必揆彼己度利害虏虽强盛我兵据险即数万之众支持亦易苐恐黠虏匪茹连大羊数十万肆其暴悍则非墙堑兵力所可抵耳伏乞庙谟从长速断俾边臣得以便宜从事  上曰朕以边圉重寄付万达等自宜并力防御胡乃屡以求贡为言其令遵前旨一意拒绝严加堤备违误者重治不贷
　　○癸卯初建云南广通定远二县儒学从抚按官奏也
　　○宁化王府奉国将军奇瀸为其侄表棨等请冠带廪给及婚嫁费  上不许仍令各王府严宗室婚嫁狎近倡优之禁所生子女毋得冒请名封辅导官不谏者重究
　　○出咸宁侯仇鸾于狱
　　○乙巳兵部覆御史党承赐条议一收将才以备任用一修险塞以折奔突一利弓矢以慑虏酋一遣大臣行边以审机宜其议收将才欲令两京九卿科道及各边总督抚按官各举所知
　　上曰择将安边本兵专职推用不当则言官得紏论之无庸各官举奏纷扰以滋弊端余如议
　　明世宗肃皇帝实录卷之三百三十四终


明世宗肃皇帝实录卷之三百三十五
　　嘉靖二十七年四月丙午朔时享  太庙命京山侯崔元代
　　○丁未致仕大学士夏言逮至京下镇抚司拷讯命法司拟罪言上＜锍-釒＞曰臣之罪衅起自讎家恐一旦卒然死于斧钺之下不复能自明今幸一见天日沥血  上前即死不恨往者曾铣倡议复套咸宁侯仇鸾未尝执奏以为非既而  上意欲罢兵敕谕未行而鸾＜锍-釒＞已至此明系在京大臣伪撰藉鸾口以陷臣中间捃摭臣妾父苏纲与铣交关往来状皆重文巧诋茫无证据今  天威在上讎口在旁臣不自言谁复为臣言者  上方怒不省既刑部尚书喻茂坚都察院左都御史屠侨大理寺卿朱廷立等议言罪当死但直侍多年劾有劳勚据律宜在议能议贵之条且词未引伏或有别情非臣等所敢轻拟  上谓言辩＜锍-釒＞已报寝不当议覆夺茂坚等俸让之曰尔等任曰执法岂不知恩威当自上出乃敢借议意朋护朕视言为腹心言则视君为何方铣＜锍-釒＞上时即密强君朕何尝一言谕答敢动称有密谕主行及事败止令致仕又不知引罪故作怨语曰前去因不奉戴香巾为朝廷计非以身家是人臣礼欤彼正以西内二三月直候不得见苏纲为辞尔等又为言直侍内苑坚恣朋护之私是何法理其更依律定拟以奏于是竟坐言与铣交通律斩妻子流二千里
　　○己酉追荐礼成举告谢典于大高玄殿七日
　　○户部尚书夏邦谟等以  孝烈皇后梓宫将发引请给途次及坟所诸费  上谓称坟失格责令对状邦谟等对言误由工部臣等一时失察  上责其情属怠罔乃复委罪他人诏夺邦谟并侍郎及宦李士翱俸一月郎中张旦俸三月
　　○庚戌命安乡伯张坤团营立威营坐营锦衣卫署都指挥佥事伯昂五军营中军坐营
　　○命南京前军都督府掌府事丰润伯曹松提督操江
　　○丁巳金星昼见
　　○戊午云南武定军民府女土官知府瞿氏差道把马得荣等来朝贡马给赏如例
　　○户部覆巡按直隶御史吴相言边兵戍守之劳锋镝之忧百倍于民民有恒产而兵自月粮外无担石之储不才将领又从而朘削之彼朝夕自救且不暇何暇御虏臣以为各边民田自原额粮亩之外余者尚多宜下所司择官勘实给军佃种宽其租庸其无余田者许军民以附边屯田参伍为业诏可
　　○壬戌先是顺天府库藏每岁清理至是都给事中罗崇奎言其烦扰不便请如节慎库例三年一行从之
　　○总督仓场督理西苑农事户部尚书张润以老疾乞休许之
　　○癸亥岷府镇国将军誉栐乞释其父彦泥还国不许彦泥故南安王也  上即位之四年与其兄岷靖王彦汰相告言不法事坐废锢高墙至是老病誉栐为之陈情乞释令生还若不可则愿弃爵入高墙供养  上以彦泥罪重且入高墙养父无故事皆不许
　　○乙丑命原任叙泸参将徐溥神机营右掖坐营潞安参将王清五军营左哨坐营原任密云副总兵梁臣三千营坐司
　　○丙寅狭西宁夏卫地震有声
　　○兵部条列各边防秋事宜谓宣大三关近筑墙堡足为保障独辽东孤悬关外边墙倾圯宜令守臣破格整顿乃可无患山海关士马单弱宜预遣东官厅听征总兵赵国忠领兵一枝驻守其地蓟辽尤虏所垂涎者及今无事可先行保定及定州河间等处部署兵马遇警则调保定兵一枝驻涿州定河汉达之兵驻通州以便东西策应保护畿辅至于京营兵则当汰去老弱精选而分练之各边兵则当严核逃亡役占之数悉令补伍斯缓急有济秋防屇期则当以小堡居民并入大堡偏隅戍卒协守要害斯兵力可省比岁边军行粮多给折色岁饥则告籴甚艰当行户部预发帑金付各管粮官广储本色斯兵食可足又闻边将往往有托名按伏追逐而实逗遛观望者此当重绳以法而忠勇之将或以罪废宜令立功自赎并招募北直隶河南山狭地方勇敢有技术者悉赴军门劾用有功一体升赏其一切军需责在户部而延绥连岁荒歉总督王以旂请粮甚急尤宜亟发议入  上深以其言为然俱如拟行其应发钱粮与事关边圉者户部及督抚诸臣悉查议具奏
　　○己巳先是  孝烈皇后崩礼部具丧葬仪以请  上览之曰梓宫由中道行虞祭如礼制用九数往者  孝洁皇后崩时上避  慈宫且别有谓今孝烈皇后功德俱踰非朕私嬖也安玄宫当居左他日即配享庙庭既而以葬期太迫令礼另择日具仪至是部臣复上仪注四月二十七日  永陵启土遣官祭告  后土  天寿山及  诸陵并告  孝洁皇后陵如常仪五月初八日太常寺奏斋戒是日遣大臣一人护丧并领在途诸祭事其把总内官及入  皇堂内官内使匠作人等各奉敕行事禁屠宰音乐至  神主还京日止各衙门俱预定送葬官员初九日百官及命妇俱缞服晨诣思善门外哭临自是至  神主还京俱免朝同日遣官以发引葬期告  太庙遣内官告  几筵陈酒馔行礼如常仪同日遣内官及太常寺官祭告各门并桥及诸神庙是晚  上设奠辞  几筵内侍陈牲醴行礼如常仪次  皇妃祭次  皇太子祭次  裕王  景王祭次公主祭次泾简王妃祭次内官内使祭初十日  梓宫发引先一日司礼监礼部锦衣卫官及诸执事设大昇轝于午门内列葬仪于午门外至大明门外内侍官陈设酒馔遣内侍官行启奠礼如常仪执事者升彻去帏幕等物拂拭  梓宫内侍官彻启奠内执事官设龙輴于  几筵殿下设真亭神帛舆谥册舆于丹陛上内侍官陈设酒馔遣内侍官行祖奠礼如常仪内侍官于  梓宫前跪奏请  灵驾进发内侍先捧谥册殿中门出置舆内次捧神帛由中门出奉安舆内神帛箱置于后次真亭安置讫内侍捧铭旌由中门出执事者升捧起  梓宫内执事持翣分左右障护  梓宫降殿内侍官跪奏请  梓宫升龙輴执事官奉安讫以彩色帏幕障饰  梓宫遂启行执翣者仍分列左右内使擎伞扇侍卫如常仪仪仗皆用存日所御者谥册舆神帛舆真亭铭旌以次先行宫眷皆后随哭于帏中  梓宫至午门内内侍官跪奏请  梓宫升大昇轝执事者奉安讫宫眷立于  梓宫之右内执事陈设牲醴遣内侍官行遣奠礼如常仪毕内侍官跪奏请  灵驾进发司礼监官率仪卫谥册等舆前行宫眷还  梓宫由午门中门出太常寺先设香烛执事设褥位于  太庙丹陛中香案前  梓宫至端门外少驻护丧官具青服导引官导护丧官诣神帛舆前跪太常寺官跪于护丧官之左奏请  孝烈皇后朝  祖护丧官捧神帛由庙街左门入至  太庙丹陛上褥位跪置神帛于褥位兴立于神帛后太常寺官赞跪护丧官跪太常寺官跪于护丧官之左奏  孝烈皇后谒辞赞俯伏兴行五拜三叩头礼毕护丧官跪捧神帛兴由庙街左门出奉安舆内太常寺官奏请  灵驾进发护丧官易缞服随行  梓宫由承天门大明门中门出女乐前导至清河止百官具缞服步送出至德胜门土城外祭毕而还其执事及分送官骑送至  陵事毕而还沿途市巷军民人等遇  梓宫至皆跪俯伏举哀  梓宫至顺天府前皇亲命妇及文武官三品以上命妇祭至土城外公侯伯五府九卿等衙门官员耆老人等祭至清河僧道官祭至沙河皇亲及驸马祭大昇轝每程俱宿顿于席殿内仪仗等物贮席房内  梓宫至  陵执事官先陈龙輴于席殿门外候大昇轝至内侍官跪奏请  灵驾降轝升龙輴诣席殿执事官奉  梓宫升龙輴由中门入护丧官由左门入诣席殿上奉安讫谥册等舆仍陈于前行安神礼执事官陈设酒馔如常仪设护丧官拜位于  梓宫前内侍官引护丧官诣拜位立百官于席殿外序立赞行四拜礼奠酒奠帛读祝传赞百官行四拜礼举哀哀止焚祝帛礼毕是日遣官祭告  后土  天寿山及  诸陵遣内官祭告  孝洁皇后陵如常仪十二日将掩  玄宫护丧官行迁奠礼如前仪毕候时至内侍引护丧官诣  梓宫前立内侍官跪奏请  灵驾赴  玄宫执事官升迁  梓宫进皇堂奉安讫内侍捧谥册置于前陈列冥器等物毕仍于席殿上设  灵座俟奉安  神主遂行赠礼内执事官陈设酒馔于  皇堂门外奉玉币安置香案前内侍引护丧官就位立赞奠酒护丧官以酒授执事官捧玉币进于护丧官之右护丧官受玉币献毕以授内执内执事捧入  皇堂安置讫举哀哀止赞礼毕内执事出遂掩  玄宫行享礼执事官陈牲醴于  玄宫前如常仪内侍官引护丧官诣拜位百官于陵下行礼与安神同遂题  神主内侍设香案于  玄宫门外陈酒馔设题主案于香案前西向奉  神主置案上护丧官就位北向立题主官盥手西向立题毕内侍奉  主置于神座藏神帛于箱中置其后内侍跪奏请  孝烈皇后神灵上神主奏讫护丧官献酒读祝举哀如仪毕内侍启柜覆  主讫跪奏请  神主降座升舆内侍捧  主升舆至席殿上内侍跪奏请  神主降舆升座内侍官奉  主即座讫行安神礼如前仪是日遣官告谢  后土  天寿山及以葬毕告  诸陵并告  孝洁皇后陵执事官各陈设酒馔如仪遂行初虞礼执事官陈设酒馔于  神主前内侍引护丧官就位赞行初献礼赞奠帛献酒护丧官以帛酒授执事者奠于  灵座前赞读祝立读讫亚献终献如初献举哀哀止焚币帛祝文毕内侍官捧神帛箱埋于殿前屏处洁地焚凶器于野二虞三虞仪同前内侍跪奏请  神主降座升舆还京遂奉  主升舆仪仗侍卫如仪护丧官后随在途仍朝夕奠四虞五虞六虞七虞在途俱护丧官行礼  神主至城外幄次内执事备仪卫教坊司备女乐鼓吹设而不作百官素服乌纱帽黑角带出城迎行四拜礼  神主进行百官后从至午门外仪卫等退护丧官亦退至思善门  皇妃以下俱迎于门举哀随  神主至  几筵殿内内侍官于  灵舆前跪奏请  神主降舆升座内侍官捧  神主奉安  灵座讫内执事陈设牲醴  上命内侍官于  几筵行安神礼如常仪  皇妃以下入拜位举哀行谒见四拜礼毕鸿胪寺引百官于思善门桥南行四拜礼次日行奉慰礼安神后八虞九虞俱遣内侍官行礼虞祭后用刚日自是罢朝夕奠内侍官陈设行礼如常仪仪上  上改席殿曰行享殿余如拟
　　○庚午朝鲜国王李峘差陪臣刑曹参判金光轸等上表谢恩贡马及方物宴赏如例
　　○壬申  永陵启土遣礼部尚书孙承恩祭告  后土  天寿山之神英国公张溶定国公徐延德驸马都尉谢诏分告  七陵及  孝洁皇后陵
　　○诏给太仓银八万两于延绥镇
　　○癸酉诏给巡抚浙江兼管福建海道都御史朱纨旗牌以海寇方剧从统请也
　　○甲戌以暄热命两京法司及锦衣卫审录系囚当出者贳减有差
　　明世宗肃皇帝实录卷之三百三十五


明世宗肃皇帝实录卷之三百三十六
　　嘉靖二十七年五月乙亥朔以
　　孝烈皇后梓宫将发引命英国公张溶遂安伯陈鏸靖远伯王瑾东宁伯焦栋右都督高恕提督官军防护
　　○设  永陵奉祀祀丞各一员改义左卫为  永陵卫
　　○朝鲜国王李峘以
　　孝烈皇后丧差陪臣工曹参判李淳亨等来进香上表陈慰诏鸿胪寺官引赴  几筵殿制服行礼
　　○丙子礼部上言曩
　　孝洁皇后梓宫入  山陵百官自执事外俱衰服送至土城祭毕即回各更常服办事俟迎  主用乌纱帽素服但  孝洁皇后自发引至  神主还京将及半年且中遇元旦令节百官宜从常服今  孝烈皇后初十日发引十五日即还事体不同请令祭毕还京诸臣除入朝外俱素衣乌帽角带办事至  神主还京而除  上曰昔有  两宫在臣从君敬其所尊厥礼是矣今日卿等有毋事之义随丧往来者仍当制服祭毕回者以乌帽素服入朝素冠素服办事近主仍制服思善门外行安神礼更素冠素服从事
　　○诏以河东运司正余盐引四万四千余两并山西布政使司事例银二万两补给代府宗室
　　○诏  孝烈皇后梓宫入  山陵居中之右虚其左先是  上命后礼与  孝洁皇后启安礼并举  孝烈居左既而罢  孝洁启安礼至是部臣以  玄宫规制请得旨乃更定  孝烈仍居右云
　　○罢延绥总兵韩承庆回卫调狭西总兵张达代之承庆以曾铣保升故罢
　　○己卯巡抚浙江兼管福建海道御史朱纨巡按福建御史金城会奏去年十一月覆鼎山贼四百余人乘官军无备出劫同安漳平诏安等县参将吴鹏佥事徐爌等督兵战却之请录鹏等功而治失事守之罪兵部覆纨城功亦宜录  上曰朝廷设官欲其除盗安民耳各官平日禁戢未豫以致流贼猖獗为地方害今贼既就获姑准赎罪有功者付抚臣量赏而失事者即令御史查明提问
　　○庚辰以  孝烈皇后梓宫将赴葬山陵命京山侯崔元安平伯方承裕护丧高士郭弘经赞供馐馔
　　○辛巳夏至大祭  地于  方泽先期视牲请  太祖高皇帝配飨及是日行礼俱命成国公朱希忠代陪祀官各吉服用乐如祈谷礼
　　○  孝宗敬皇帝忌辰  奉先殿行祭礼遣长宁伯周大经祭  泰陵
　　○致仕兵部尚书戴金卒金字纯夫湖广汉阳人正德甲戌进士历官中外三十年有治才以巡盐采木称旨得进用然执已负气在本兵不久为言者劾去至是卒赐祭葬如例
○壬午礼部上  孝烈皇后神主奉安坤宁宫仪注初部臣按故事欲于  奉先殿东夹室奉安  上谕辅臣曰后安玄寝毕神主还京朕欲于坤宁正寝安奉卿等若以为可即与卿采议具仪以闻于是礼部具仪欲候  几筵殿虞祭卒哭礼成然后诹日告  庙奉  主谒  奉先殿举坤宁奉安礼＜锍-釒＞入  上览之曰所拟未合朕意坤宁正寝原当设梓宫之所朕念东宫在是权安仁智殿耳今神主回即入坤宁行卒哭以前礼所以暂奉于宫者俟期年行祔  庙礼岂以坤宁可久妥邪
　　○癸未遣成国公朱希忠以葬期告  太庙遣中官告  几筵并行告辞礼
　　○甲申  太祖高皇帝忌辰  奉先殿行祭礼
　　○孝烈皇后梓宫发引
　　○乙酉  梓宫至  山陵遣礼部尚书孙承恩祭告  后土  天寿山之神英国公张溶定国公徐延德驸马都尉谢诏分告  七陵及  孝洁皇后陵
　　○丙戌  仁宗昭皇帝忌辰  奉先殿行祭礼遣玉田伯蒋荣祭  献陵
　　○  孝烈皇后梓宫葬  永陵辅臣严嵩奉命题  神主尚书孙承恩公张溶等仍以葬毕祭谢于  后土  天寿山及  七陵
　　○是日行初虞再虞三虞礼  神主还京在途行四虞五虞六虞七虞礼
　　○己丑  神主至京百官迎于德胜门外奉安坤宁宫行八虞九虞礼
　　○庚寅文武百官具乌纱帽青素服于奉天门行奉慰礼退各具表诣左顺门称慰
　　○壬辰增设浮图峪把总官一员
　　○升户部右侍郎李士翱为本部左侍郎总督仓场督理西苑农事先是例以侍郎提督自改用尚书陈经后遂以为常至是吏部言六卿中无久次者请如先年例仍用侍郎诏以士翱为之
</div>
    <div class="pagination">
<a href="明实录世宗实录_page177.html">上一页</a><span>...</span><a href="明实录世宗实录_page173.html">173</a><a href="明实录世宗实录_page174.html">174</a><a href="明实录世宗实录_page175.html">175</a><a href="明实录世宗实录_page176.html">176</a><a href="明实录世宗实录_page177.html">177</a><span class="current-page">178</span><a href="明实录世宗实录_page179.html">179</a><a href="明实录世宗实录_page180.html">180</a><a href="明实录世宗实录_page181.html">181</a><a href="明实录世宗实录_page182.html">182</a><a href="明实录世宗实录_page183.html">183</a><span>...</span><a href="明实录世宗实录_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
