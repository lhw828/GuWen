<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 295 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 295 页/共 518 页</h1>
    <div class="content">　　○福建汀州府永定县流贼曾凤等四十八人捕获伏诛
　　○广东按察使张祜副使孙＜棥心＞以诰忤访事校尉得罪被逮巡按御史杨铨上疏言今天下百司庶府体统相继所可恃以为信者上遵玺敕下凭印信耳广东僻处岭外向未有密差校尉诣彼访事者今一旦有之初无印信公文可据安知其为真且给事中陈洸与乡人许奏以蒙遣官严问未施行岂有各官之严问不可信而顾取信放校尉之访也其于事迹实有可疑祜懋俱执宪之官防范讥察乃其职分今反以微谴见逮使方面重臣絷緤束缚累然于道路之间甚非国家惜臣工之体恐此风一启后虽有诈伪者无复听诰也几微之渐不可不预察其守职之愚特加矜释章下所司
　　○南京工部尚书陈雍以给事中蔡经黄臣论劾乞休疏再上许之给驿还仍令有司月给米二石岁拨人夫二名
　　○丁酉
　　○总兵官种勋行赂事连兵部尚书金献民为给事蔡经试御史高世魁所劾献民因引疾乞致仕许之给驿还仍令有司月给米三石岁拨人夫四名
　　○戊戌
　　○升狭西按察司按察使袁宾为江西布政使司右布政使
　　○巡抚甘肃右副都御史陈九畴以疾乞回籍调理许之
　　○宁夏总兵缺兵部拟推漕运总兵官杨宏已得  旨点用给事中郑一鹏劾宏贪婪奔兢宜黜章下户部言宏屡有建白漕务修举未宜轻弃诏如前旨  封觐链庶子宸泗为辅国将军觐链原封镇国将军以宸濠叛逆故革爵为庶人其子宸泗生在未革爵之先弋阳王拱樻为请礼部议覆从之
　　○己亥  敕工部左侍郎童瑞提督  祢王工程
　　○兵部左侍郎郑岳乞致仕许之
　　○遣琉球夷人蔡渊等日本夷人妙贺等各归国  敕谕日本国王以宋素卿等林等凶叛就戮妙贺等无罪以礼遣还其元恶宗设及佐谋倡乱数人亟捕系缚送中国以听  天讨余并罔治掳去人民仍优恤送归否者将闭绝贡路徐议征讨时有琉球国贡使郑绳归国即令赍  敕转谕之
　　○庚子进  武宗毅皇帝实录  上具冕服御  奉天殿受之百官朝服行庆贺礼是日  祢庙兴工
　　○辛丑
　　○升南京太仆寺卿杨杲为太常寺卿提督四夷馆
　　○壬寅
○御史陈褒劾奏吏部尚书廖纪因陈光荐用进不以正大受内阁嘱托升知府李茂元副使不称铨衡宜罢纪因自劾乞休不许茂元盖大学士贾咏亲也于是咏亦上疏求退  上温旨慰留之
　　○癸卯
　　○南京刑部郎中黄宗明都察院经历黄绾并上疏言何渊献议谬妄干天下万世之公议宜正其罪俱报闻
　　○先是狭西抚按官以关西河二道分守各惮地方险僻多不按都以致有司怠玩诸事废阁请敕令二道各就地方住扎年终更代事下都察院议覆言迩来诸守巡官轻视公务图便以私逢迎抚按则不厌追随巡历州县则共惮跋涉至如兵备官责任尤重亦皆轻离职守远则趋谒然非特狭西一省然也宜如狭西抚按所请仍通行各省一体遵守有不奉法参治从之
　　○甲辰
　　○升巡抚应天都察院右都御史吴廷举为南京工部尚书  敕惠安伯张纬督  祢庙工程
　　○乙巳  献皇帝忌辰  上行祭礼于  观德殿
　　○丙午以  武宗实录成赐监修官定国公徐光祚总裁官大学士费宏石＜王卸-卩＞贾咏人白金八十两文绮四表里罗衣一袭鞍马一副副总裁官礼部左侍郎兼翰林院学士吴壹鹏侍讲学士董玘人白金八十两文绮四表里罗衣一袭纂修官侍讲徐缙翟銮许名成侍讲穆孔晖张碧刘朴张潮尹襄修撰唐皋杨维聪边宪编修谢丕刘栋费采林文俊孙绍祖蔡昂伦以训崔桐汪佃叶式王三锡陈沂邝灏余承勋刘世盛陆釴费懋中江晖马汝骥孙元检讨金皋张星萧汝成林时季方汤惟学席春刘夔人白金二十两文绮二表里罗衣一袭誊录官尚宝司少卿方英徐富吏部员外郎邵文恩大理寺右寺副周令张天保林应禧中书舍人钱禄郭晟岳梁庄临金云鸿周一元光禄寺署丞张祚鸿胪寺主簿刘恕凌礻□咠康世凤人白金五十两文绮二表里罗衣一袭收掌官尚宝司少卿汪麟白金十两文绮一表里誊录监生秀才十六人及续添誊录官十五人各银五两纻丝一表里吏校人匠钞绢布疋有差  赐故户部左侍郎王俨祭葬如例
　　○戊申
　　○以灾伤免山东兖州等六府各属州县及安东等卫所存留夏税并屯粮有差
　　○己酉
　　○升狭西布政使司左参议陈墀为云南按察司副使  命兰州卫都指挥佥事周伦掌狭西都司事
　　○庚戌
　　○以都察院右都御史李钺为兵部尚书升狭西布政使司右参政姚文渊为本按察司按察使
　　○夺庆王台浤爵降为庶人初台浤多行无礼于国为巡抚都御史张璇所论奏王衔之已行贿于镇守太监李昕总兵官种勋求解昕拂弗纳王并衔之会宁夏卫指挥杨钦包锦宋杰等各以事获罪怨璇因藉资于王共谋杀璇及昕勋而奉国将军台氵□封亦与其谋未发而璇觉捕钦等下都指挥佥事常世臣按察司佥事刘淮讯治钦等遂诬台浤将为不轨璇具奏闻  上遣司礼监太监扶安都察院右副都御史王时中锦衣卫指挥佥事刘宗武往讯具狱上言台浤台氵□封他罪有之无谋不轨事所奏与世(臣)[世]刘淮所按各失实刑部尚书赵鉴会廷臣议覆得旨杨钦等各论死发戍如律昕璇世(臣)[世]刘淮逮京究问台氵□封革去禄米之半台浤事再会议言台浤昔尝屈事寘金□审幸蒙宽宥今怙终无忌煽构＜尸羊＞小谋戕守臣罪在不宥宜如弘治三年处代王聪沐例革爵迁至省城责令悔改诏如所拟台浤革爵降为庶人姑令在本府随住岁终养赡米三百石仍写  敕戒谕令改过自新后宁夏虏警兵科给事中刘琦复请迁浤居省城以销内变  上不从
　　○云南道御史赵充等上言国家所以布大信于天下者在法令画一而已  陛下比年以来法既用而屡更如都指挥张杰侵盗库银总兵官赵文贪残失机罪证已明法所不宥矣一则免责其偿一则并贷其罪蓝华姚瓒殷铭洪殷铭等蠹国害政死有余辜且其赃银有将百万者有二三十万者既宥其死并贳其赃楚府承奉潘朝蔑视亲王专权僭逼已论死矣而旋从来减太监耿忠主守自盗纪世盈谋产杀弟张彦逵致死三人罪有明条而各蒙免死何以慰塞不望布大信于天下乎夫法在必行故人不敢犯若坐赃者可以夤缘幸免杀人者可以展转得生则人皆效尤何所纪极乞仍前处分明正诸恶之罪以彰法纪得报有旨
　　○辛亥  武宗实录修完  敕吏部监修官徐光祚加兼太子太师总裁官费宏加少师兼太子太师尚书大学士如故石＜王卸-卩＞贾咏俱太子太保武英殿大学士尚书如故副总裁吴一鹏礼部尚书学士如故董玘詹事兼翰林院学士
　　○升纂修官侍读翟銮翰林院学士侍讲穆孔晖左春坊左庶子兼翰林院侍读学士侍读徐缙侍读学士修撰唐皋侍讲学士侍讲张(璧)[壁]左春坊左谕德侍读许成名左春坊右谕德侍讲刘朴尹襄张潮俱司经局洗马修撰边宪编修刘栋俱左春坊左中允栋仍加俸一级修撰杨维聪编修孙绍祖俱右春坊右中允编修崔桐汪佃俱侍读叶桂章王三锡陈沂邝灏俱侍讲谢丕费采俱左春坊左赞善林文俊蔡昂检金皋俱右春坊右赞善编修余承勋陆釴费懋中汪晖马汝骥叶式刘世顺伦以训(检)[讨]讨萧(汝)[与]成季方汤惟学俱修撰检讨张呈林时俱编修催纂官太常寺卿刘棨升正二品阶俸尚宝司卿刘太常寺少卿中书舍人郭昊光禄寺寺丞誊录官尚宝司少卿方英吏部稽勋司员外郎邵文恩俱尚宝司卿加从四品阶俸尚宝司少卿徐富尚宝司卿兼侍书大理寺右寺副周令张天保应林禧俱尚宝司司丞中书舍人钱禄郭晟岳梁庄临金云鸿俱大理寺左评事周一元俸一级鸿胪寺主簿康世凤中书舍人刘恕凌楫俱试中书舍人光禄寺署丞张祚通政司经历收掌官尚宝司少卿汪麟尚宝司卿编修孙元检讨席春刘夔原以改除入馆俱升按察司佥事监生秀才及办事吏各授职有差
　　○以靖江王经扶薨辍朝一日赐祭葬如例
○壬子
　　○巡按直隶御史熊荣奉  敕清查军器上言永平山海等一十九卫所俱密迩边方常有虏警其官军舍余盖有原无关领盔甲什物者请如万全都司例将各卫所造完及以后年分军器收贮旁近诸府州县库内以便给所在军士领用事下兵部议言诸军戎具不备诚宜给与但岁输军器入京乃  国家旧制若依各边事例一切存留将来京库日就减少似非居重驭轻之体宜下抚按官按实果无者以所贮军器给之人盔甲腰刀弓箭各一余仍输京不为例  诏从之
　　○癸丑
　　○升南京吏部右侍郎陈凤梧为都察院右都御史总理粮储巡抚应天等处  命锦衣卫带俸勋卫王洪袭封成山伯
　　○巡按云南监察御史郭楠逮至  诏下镇抚司拷讯
　　○甲寅○升狭西布政使司左布政使刘兴贤为南京太仆寺卿
　　○戈阳王拱樻言臣祖献王惠王乃四服子孙所共祀非独宸濠一人所自出也前以宸濠故覆祀今其子孙如臣俱蒙  圣恩甄别职守如故而二祖不获庙祀臣切痛之乞  赐立庙致祭疏凡三上下礼部议逆濠之恶不及祖父二王无罪祀不宜绝当如所请以广孝思  上从之仍命所司酌定庙祭礼乐  命有司为襄王佑櫍妃王氏治葬
　　○丙辰
　　○起原任吏部右侍郎胡世宁为兵部左侍郎
　　○改南京吏部尚书颜颐寿为都察院左都御史  命巡抚河南都御史刘文庄回院管事
　　大明世宗肃皇帝实录卷五十二
大明世宗肃皇帝实录卷五十三
　　嘉靖四年七月戊午朔孟秋时享  太庙  命修理  社稷坛场垣
　　○裁革广东博罗县沙河马驿
　　○乙未
　　○改山东巡抚蒋瑶于河南先是王尧封巡抚山东诏回院矣复有止留任故也
　　○升河南布政使司右布政使宋冕为狭西左布政使
○四川巡抚都御史王軏巡抚御史马纪奏官军以获贼首龙政等于水西追夺芒部印信前后斩获六百七十四级生擒一百六十七人招抚白乌石等四十九寨捷闻诏加軏等功俱写  敕奖励差人各赏绮衣一袭新钞千贯
○兵科都给事中郑自壁劾奏  孝陵净军于喜前以太监守备宴一得侵盗官库克减军储友通钱宁诬死御史张经知州张暠  圣恩待以不死姑置南京今又擅离  陵寝妄行奏办宜重加惩治  诏宥其罪仍发遣  孝陵供役
　　○壬戌
　　○升礼部右侍郎朱希周为南京吏部尚书
　　○升甘肃行太仆寺卿董铳为河南布政使司右布政使广东按察司副使胡琏为布政使司右参政广东布政使司右参议徐铎为本按察司副使
　　○升云南按察司副使陈章为山西行太仆寺卿贵州布政使司左参议汪氵□介两淮都转运盐使司同知朱冕俱狭西按察司副使
　　○以灾伤免霸州通州涿州苏州及文安大城顺义  河保定大兴怀柔宛平良乡等县马价
○东官厅参将署都指挥佥事刘晖条陈武备七事一抚流移言辽东金复州等卫地临海枭流移逃逋潜藏日久恐构结倭夷为患宜令镇巡等官招抚为籍一振军威言各边军士每与敌遇輙解申献马忘义偷生宜乞敕镇巡等官申严号令犯者即以军法行事一严烽火□侯言各边墩望了日久玩怠致贼窃入摽掠如入无人之境乞敕各边严督守哨官军昼夜瞭望遇有边警即将传报以备战守一别贤否各边备御等官多由幸进旧者任未一年新者营谋更代乞敕该部从公推选廉能等久任贪暴者黜谪一禁私替言各边军士有畏惧征操者輙托老疾以图安闲而以户下余丁代补乞敕该部申明严禁令近日捏故更替者首官免罪如有受嘱扶同仍蹈前弊者千把摠等官各治罪无贷一重马匹言各边军马倒死多以瘦弱不堪者补之概因军贪力不足以购善马也乞敕该部今后遇有倒死者查京营事例上纳桩银关给马匹或量贴官价买补必得善马方许收管印烙一禁科克言各路军士效死边关寄命粮饷最宜抚恤而管军官百计侵克肆意诛求以故边士日用责以御敌势必不能宜令抚按官严加查访痛革夙弊违者从重问遣兵部覆议俱从之
　　○癸亥  命甘肃游击将军李义克副总兵官协守宁夏地方巡按直隶监察御史张录劾奏龙门卫指挥同知穆廷臣怀来卫指挥同知曾荣开平卫指挥佥事刘玺百户林俊李英各督了不谨致贼掳掠分守宣府北路左参将署指挥同知张镇职专守备亦难逭责诏廷臣等逮问镇夺俸两月
　　○谪广东按察司副使孙懋为广东梧州府藤县典史
　　○乙丑
○修朝阳宣武门坍塌城垣
　　○兵科给事中刘琦等言每岁给散各卫所各衣布花往往过期殊非未寒授夜之意自今宜先期给散仍严侵期之毙从之
　　○中军都督府带俸泰和伯陈万言奏元城县知县张好古擅拘国戚非刑致死人命  诏锦衣卫逮治之
　　○丙寅
　　○故发戍海南卫原任左都督许泰子浚请袭祖职指挥使兵部覆议浚宜劾处而以次男一人如旧例角□羊补军役得  旨浚淮袭祖职军役罢补
　　○丁卯
　　○太子太保武英殿大学士石珤上＜锍-釒＞乞休不允
　　○赏四川镇守太监杨应巡抚都御史杨一渶总兵官牛桓前巡抚四川都御史杨沐巡按御史范永銮白金文绮有差仍岁加通广禄米十二石升軏一渶俸一级以剿平土贼陇政等功也
○南京贵州道监察御史王世爵等复劾奏署丞何渊谬为世室之说簧惑  圣心正宜典刑以为人臣谬证不经之戒下其章于所司
　　○戊辰
　　○升礼部右侍郎李时为本部左侍郎复除服阕礼部右侍郎刘龙于本部
　　○升工部都水司郎中刘玑为两淮都转运监使司同知
　　○己巳
　　○以纂修  恭穆献皇帝实  监修等官定国公徐光祚等宴于礼部
　　○复服阕浙江按察司按察使唐铎于狭西湖广按察司副使汪玉于山东
　　○庚午
　　○初翰林院检讨席春刘夔与纂修实录加恩以系改除馆职按察司佥事春乃礼部尚书席书之弟也书因是憾于大学士费宏上＜锍-釒＞言历稽  累朝实录升官未有调升外任者  上以书言特令升春翰林院修撰并升夔编修已而翰林院学士桂萼张璁上＜锍-釒＞求去语入侵宏于是宏＜锍-釒＞奏办明前拟升春副使  御书改为佥事实出  宸断仍乞休致  上诏慰留之
　　○辛未
　　○总督三边兵部尚书杨一清言固原环庆靖虏兰州俱系防关重地而固原尤为冲要且土汉杂处易于生变内有监收马匹又贼所窥祠宜添设参将一员驻劄固原分管前项地方兵部覆从之
　　○太子太保兵部尚书李兖嗣等条陈快舡夫甲四事一重替役言各卫军余佥领快舡势必荡产是以告扰不绝更替无常宜立为定规每五年一更审有力者即役久不改其有家贫而丁单者从公豁免且为审量丁力上下或一人独领或二三人朋役务令得均一处底舡言军甲造舡陪补甚多而底舡置为弃物深为可惜宜估价变卖得贮于官以助每岁造舡之费一严夫册言各处额役舡夫往时十年一次造册角□羊部便于稽考比来法久人玩全不造报以致各夫多方规避宜照清理军政文册事例及时造角□羊以便稽查一均粮饷言垛甲余丁劳费比于正军而独无月粮非乞照运粮余丁事例每月给与米一石或八斗兵部覆前三事俱如充嗣言惟余丁给饷非旧制且留储告匮亦难处给诏如部议
　　○壬申
　　○中元节遣京山侯崔元会昌侯孙杲瑞安侯王桥分祭  诸陵仪宾周钺祭  景皇帝陵内官祭  恭让章皇后陵寝
　　○以永昌卫指挥使马云充甘肃游击将军
　　○兵科给事中郑自壁言许泰罪大恶极  皇上待以不罪恩已过厚今既准其嫡子承袭祖职又免军役是屈法而厚奸也宜从部议发遣次男补伍报闻
　　○癸酉
　　○大学士费宏等言  皇考之国恩＜锍-釒＞陈存省敬  天预教太子时谕藩王久任老成严修武备五事宜敕该部备查原奏实录送史馆编修纂从之
　　○升广惠东州府知府李传为广东按察司副使户部郎中李淮为四川布政使司右参议
　　○降餋病原任兵部右侍郎李昆为湖广布政使司左参政仍令闲住右春坊右赞善金皋为湖广荆州府推官皆以总兵官种勋行贿事所运也
　　○升福建布政使司左参议周廷用为四川按察司副使南京刑部置员外郎李杰为广西按察司佥事
　　○思恩府叛贼刘召平凡擒斩贼首从一千七十九人获牛马器械甚众镇守总兵官抚宁侯朱麒以捷闻并上参将李璋等供状诏降敕奖励麒仍与镇守太监郑润提督军务侍郎盛应期俱赐银四十两纻丝四表里巡按御史谢汝仪二十五两二表里奏摙人升俸一级赏绮衣一袭新钞一千贯余功罪令兵部议闻
　　○丙子
　　○吏科右给事中张翀等浙江道监察御史徐岱等各劾礼部尚书席书为其弟春陈乞改官有玷清议  上曰朕欲大小臣工各务安静以其致太平兹事既有处翀等又掇拾奏扰姑不究会户科给事中郑一鹏福建道试监察御史聂豹亦以为言  上皆切责而宥之
　　○录甘肃斩获回贼功赐守备永昌指挥使马云总兵官姜奭各银二十两纻丝二表里
　　○初钱宁用事英国公张仑多以庄田投献及宁败产没官仑驾言为宁所夺乞给还下户部议不许仑贪墨专利且素行不端无大臣体宜敕户部另行变买诏如前旨
　　○丁丑
○灾伤免顺天府所属地方料价
　　○戊寅
</div>
    <div class="pagination">
<a href="明实录世宗实录_page294.html">上一页</a><span>...</span><a href="明实录世宗实录_page290.html">290</a><a href="明实录世宗实录_page291.html">291</a><a href="明实录世宗实录_page292.html">292</a><a href="明实录世宗实录_page293.html">293</a><a href="明实录世宗实录_page294.html">294</a><span class="current-page">295</span><a href="明实录世宗实录_page296.html">296</a><a href="明实录世宗实录_page297.html">297</a><a href="明实录世宗实录_page298.html">298</a><a href="明实录世宗实录_page299.html">299</a><a href="明实录世宗实录_page300.html">300</a><span>...</span><a href="明实录世宗实录_page296.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
