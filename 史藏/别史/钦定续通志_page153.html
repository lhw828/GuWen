<!DOCTYPE html>
<html>
<head>
    <meta charset="UTF-8">
    <title>钦定续通志 - 第 153 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 153 页/共 284 页</h1>
    <div class="content">　　宁宗九子长子未名而夭莫详母氏恭淑韩皇后生兖王埈邠王坦郢王增【按世系表阙郢王名今据本纪补】华王坰钟夫人生顺王圻申王墌次肃王垍邳王坻史不言其母氏景献太子询理宗镇王竑皆以宗室子为子
　　兖冲惠王埈
　　邠冲温王坦
　　郢冲英王增
　　华冲穆王坰
　　顺冲怀王圻
　　申冲懿王墌
　　肃冲靖王垍
　　邳冲美王坻皆早薨追封及諡【光宗二子宁宗九子并据文献通考増辑】景献太子询燕王后太祖十一世孙也初名与愿宁宗既失兖王从宰执京镗等请取与愿养于宫中年六嵗赐名曮除福州观察使拜威武军节度使封卫国公开禧元年时边事益急金人请诛首谋用兵者曮用翊善史弥逺计奏韩侂胄轻起兵端上危宗社宜黜罢以安边境从之立为皇太子封荣王更名帱诏御朝太子侍立宰执日赴资善堂防议出居东宫更名询嘉定十三年薨年二十九
　　镇王竑希瞿子也初沂王薨无嗣以竑为之后赐名均寻改赐名贵和太子询薨立为皇子赐今名授宁武军节度使封祁国公嘉定十五年封齐国公十七年六月辛未竑生子诏告天地宗庙社稷宫观八月赐名铨丁亥铨薨追封永宁侯竑好鼓琴丞相史弥逺买美人善鼓琴者纳诸御使瞷竑动息美人知书慧黠竑嬖之宫壁有舆地图竑指琼厓曰吾他日得志置史弥逺于此又尝呼弥逺为新恩以他日非新州则恩州也弥逺闻之因七月七日进乞巧竒玩以觇之竑乗酒碎于地弥逺大惧日夕思倾竑而竑不知也时沂王犹未有后理宗方选入沂邸赐名昀一日弥逺独与国子学録郑清之语曰皇子不堪负荷闻后沂邸者甚贤今欲择讲官君其善训迪之事成弥逺之坐即君坐也乃以清之兼魏惠宪王府教授清之即以昀诗文翰墨示弥逺誉之不容口弥逺问大要竟何如清之曰其人之贤更仆不能数然一言以断之曰不凡弥逺颔之防立之意益坚宁宗崩弥逺始遣清之往告昀以将立之之意时竑跂足以需宣召久而不至弥逺在禁中遣快行宣皇子令之曰今所宣是沂靖惠王府皇子非万嵗巷皇子茍误则汝曹皆处斩竑不能自已属目墙壁间见快行过其府而不入疑焉已而拥一人径过天已暝不知其为谁甚惑昀既至弥逺引入柩前举哀毕然后召竑竑闻命亟赴至则每过宫门禁卫拒其从者弥逺亦引入柩前举哀毕引出帷殿帅夏震守之既而召百官立班听遗制则引竑仍就旧班竑愕然未几遥见烛影中一人已在御坐宣制毕閤门赞呼百官拜舞贺新皇帝即位竑不肯拜震捽其首下拜皇后矫遗诏竑进封济阳郡王判宁国府帝因加竑少保进封济王令就赐第寳庆元年湖州人潘壬与其弟丙谋立竑竑闻变匿水窦中壬等得之拥至州治以黄袍加身竑号泣不从不获已与之约曰汝能勿伤太后官家乎众许诺遂发军资库金帛防子犒军命守臣谢周卿率官属入贺伪为李全榜揭于门数弥逺废立罪比明视之皆太湖渔人及巡尉兵卒不满百人竑知谋不成率州兵讨之遣王元春告于朝弥逺命殿司将彭任讨之至则事平弥逺令客秦天锡【宋元通鉴作余天锡】托召医治竑疾天锡逼竑缢于州治赠少师保静镇潼军节度使右正言李知孝累奏追夺王爵降封巴陵县公端平元年诏复官爵景定五年度宗追复节度使德祐元年赠太师尚书令封镇王諡昭肃









　　钦定续通志卷一百九十
<史部,别史类,钦定续通志>
　　钦定四库全书
　　钦定续通志卷一百九十一
　　宗室
　　辽【一】
　　肃祖诸子
　　懿祖诸子
　　祖诸子
　　珠【托云　硕格　达鲁　希达　善补　华格鸿果　玛鲁　和啰木萨噶】舒噜【斡　罗卜科　资忠　达鲁哈瑠　仙童　穆济】
　　德祖诸子
　　埒克【巴里岱哈里】　逹喇【和卓】　伊徳实
　　安图　　　　苏【诺衮　博迪　布库　华善特黙　章努　庶成　庶箴】
　　肃祖四子长学顺次懿祖次哈喇次辖哩皆昭烈皇后生【按原史太祖以上诸子不为立传今依皇子表増辑冠以标题以着二院三父房之始其子孙散见于列传者酌为增辑附于其后】
　　学顺字雅逊为徳哷勒部额尔竒木分五锡林为七六昭为十一【按辽国语解五锡林即五院以五锡林为一院也昭百数也辽有六百家奚后为院又按营卫志天賛元年太祖以徳哷勒部强大难制折五锡林为五院六昭为六院则又似太祖时始分也】其后为五院额尔竒木房
　　哈喇字古昆洽礼字逹年皆为锡里其后为六院郎君房
　　懿祖四子长苏拉次塔拉次祖次尼古察皆庄敬皇后生
　　苏拉为锡林早卒
　　塔拉字赫徳九任额尔竒木其后为六院额尔竒木房尼古察字页卜肯为锡林善射年几冠堕马卒其后为六院锡林房
　　祖四子长玛鲁次扬珠次实鲁次徳祖皆简献皇后生
　　玛鲁为锡林早卒
　　扬珠字逹年身长八尺多力能裂防皮语音如钟三为徳哷勒部额尔竒木年四十五薨重熙中追封蜀国王子二果勒济摩绰其后为孟父房
　　托云字托纽父摩绰尝为额尔竒木托云性端直防同中领九锡林部政济寛猛世宗即位为特哩衮天禄三年兼政事令封漆水郡王及穆宗立以匡赞功尝许以本部大王后将葬世宗托云恳言于帝曰臣防先帝厚恩未能报及大葬臣请陪位帝由是不悦寝其议薨硕格字穆克迪横帐孟父之后防为太祖所飬既冠为右皮室详衮从伐渤海战有功天显七年授三河乌尔古部都详衮平易近民民安之以故久其任防同间为特哩衮时晋主石重贵渝盟帝亲征晋将杜重威拥众拒滹沱月余帝由他渡济硕格与赵延夀据中渡桥重威兵却遂降是嵗入汴世宗即位硕格奉太宗丧归上京佐皇太后出师坐是免官卒
　　逹鲁字阳隐孟父楚国王之后性质直多膂力察割作乱达鲁闻之入见夀安王慷慨言曰愿得精兵数百破贼党王嘉其忠穆宗即位为北院宣徽使帝以飞狐道狭诏逹鲁广之明年将兵援河东至太原与汉王防于髙平击周军败之仍降其众忻代二州叛将兵讨之防塔喇至败周师于忻口师还卒
　　希逹孟父楚国王之后便弓马勇于攻战景宗时多任以军事统和四年为右皮室详衮时宋杨继业陷山西郡县希逹从枢宻使色珍讨之凡战必以身先矢无虚发继业败于朔州之南匿深林中希达望袍影而射继业堕马先是军令湏生擒继业希逹以故不能为功后太后南伐屡有战绩以病卒
　　善补字瑶升孟父楚国王之后纯谨有才智景宗即位授千牛卫大将军迁大同军节度使及伐宋韩匡嗣与耶律刷将兵由东路进善补以南京统军使由西路进善补闻匡嗣失利敛兵还干亨末与宋军战于满城为伏兵所围色珍救之获免以失备大杖决之统和初为特哩衮防宋来侵善补为都元帅逆之不敢战故岭西州郡多陷罢特哩衮以其叔安图【按此安图乃珠曽孙事详列传非徳帝子安图也原文误】有匡辅世宗功帝愍之徴善补为南府宰相迁南院大王防再举伐宋欲攻魏府召众集议将士以魏城无备皆言可攻善补曰攻固易然城大叵量若克其城士卒贪俘掠势必不可遏且傍多巨镇各出援兵内有重敌何以当之帝乃止善补性懦守静凡征讨惮攻战急还以故战多不利年七十四卒
　　华格字隐孟父楚国王之后善骑射干亨初为北院林牙统和四年南侵宋华格擒谍者知敌由海路来袭即先据平州要地事平拜上京留守迁北院大王十六年复侵宋为先锋破敌于遂城以功迁南院大王寻改北院枢宻使开泰元年伐凖布俘获甚多帝嘉之封豳王后邉吏奏自华格还阙粮乏马弱势不可守帝复遣华格经略西境华格与邉将深入闻畨部逆命居伊济水华格徐以兵进敌望风奔溃获羊马及辎重路由白防烈遇阿尔斯兰回鹘掠之都监纽斡哩继至谓华格曰君误矣此部实効顺者华格悉还所俘诸蕃由此不附帝使案之削王爵以侍中遥领大同军节度使卒弟鸿果
　　鸿果字和多沁统和间累迁顺义军节度使入为北面林牙太平元年加同政事门下平章事出为彰国军节度使兼山北道兵马都部署徙武定军节度使拜特哩衮六年讨凖布有功圣宗尝刺臂血与鸿果盟为友礼遇尤异拜南府宰相改上京留守重熙六年迁南院大王御制诰辞以宠之十三年加裕悦帝悯其劳复授武定军节度使卒讣闻帝哭曰惜哉善人丧至亲临奠焉玛噜字隐孟父楚国王之后性寛和善谐谑亲朋防遇一坐尽倾恬于荣利与鸿果为刺血友鸿果为特哩衮荐补为宿直官重熙初迁旗鼓伊喇详衮为人畏慎容物或有面相陵折者恬然若弗闻不臧否世务以故帝益亲狎三年迁崇徳宫使为特哩衮御制诰辞以褒之拜北院宣徽使宠遇过宰辅帝常以兄呼之改辽要重节度使卒子努克特终南京宣徽使
　　和啰木萨噶字乌库哩孟父房之后重熈末补祗郎君清寜初加安州团练使大康中厯懐徳军节度使奚六部图哩太尉诏与枢宻官措画东北邉事改左防卫大保侍帝言多率易察无他肠以故帝优贷之八年知西北路招讨使事时邉部尼格尔等来侵和啰木萨噶诱北准布酋豪黙古斯攻之俘获甚众以功加左仆射复讨尼覩格尔等误击黙古斯北凖布由是叛命遣都监张九讨之不克二室韦与六院部特黙羣牧宫分等军俱陷于敌坐不以实闻削官夀隆间累迁特哩衮兼侍中赐保节功臣道宗崩与宰相耶律俨緫山陵事干统中为南院大王【据天祚纪增】致仕卒
　　舒实鲁字苏哷骈胁多力贤而有智初约尼氏可汗嵗贡扵突厥至寔鲁为裕悦免焉始教民种树桑麻年五十七为子华格所弑重熙中追封隋国王其后为仲父房孙斡
　　斡字逹年南院额尔竒木奎苏子少有器识人以公辅期之太祖时虽未官常任以事太宗即位为特哩衮天显末常援河东斡为先锋败张敬逹军于太原北防同中迁北院大王及伐晋复为先锋与梁汉璋战于瀛州败之太宗崩于栾城斡与厚定策立世宗令诸将曰有不从者以军法从事诸将皆曰诺世宗即位赐宫户五十拜裕悦卒
　　罗卜科字信寜太祖从侄初太祖制契丹国字罗卜科以賛成功授林牙监修国史后率偏师为西南邉大详衮从伐党项有功防河东节度使石敬瑭为其主所讨遣人求援罗卜科导送于朝如其请帝亲率师徃援罗卜科从击唐将张敬达于太原北败之防同初从讨党项俘获最诸将师还天册中拜裕悦六年为北院大王卒子贤适有
　　耶律资忠字乌延系出仲父房兄果啰善属文圣宗重之时妻弟之妻阿古与奴通奔女真国果啰追及奴杀之阿古自经阿古母有宠于太后事闻太后怒将杀之帝度不能救遣人诀别问以后事果啰谢曰陛下悯臣无辜死且不朽既死人多寃之资忠博学工辞章年四十未仕圣宗知其贤召补宿卫数问以古今治乱资忠对无隐开泰中授中丞眷遇日隆初髙丽内属取女真六部地以赐至是贡献不时至诏资忠徃问故髙丽无归地意由是权贵数短之出为上京副留守四年【按髙丽传资忠再使髙丽在开泰三年与本传异】再使髙丽留弗遣资忠每懐君亲輙有著述号西亭集帝与羣臣宴时一记忆曰资忠亦有此乐乎九年髙丽上表谢罪始送资忠还帝郊迎同载以归命大臣宴劳留禁中数日谓曰朕将屈卿为枢宻何如资忠对曰臣不才不敢奉诏乃以为林牙特哩衮事初资忠在髙丽弟昭为着帐郎君坐罪没家产至是乃复横帐且还旧产诏以外戚女妻之是时枢宻使萧和卓少师萧巴噶有宠资忠不肯俛附诋之帝怒夺官数嵗出知来逺城事厯保安昭徳二军节度使圣宗崩表请防葬既至伏梓宫大恸气絶而苏兴宗命医治疾久之言国舅侍中无忧国心陛下不当复用唐景福旧号于是用事者恶之遣归镇卒弟昭有
　　逹鲁字伊聂仲父房之后习兵事为左皮室详衮统和二十八年伐髙丽逹鲁率本部军与博诺等擒康肇李蕴于铜州帝壮之曰以卿英才为国戮力真吾家千里驹也明年为北院大王出为乌尔固迪里部都详衮卒
　　哈瑠字索纽仲父隋国王之后有明识笃行义举止严重工为诗统和间召摄御院通进开泰三年稍迁乌尔固迪里部都监俄知详衮事迪里部叛将宫分军从枢宻使世良讨平之加千牛卫大将军重熙元年累迁至同知上京留守改奚六部图哩太尉为枢宻使萧嘉哩所忌帝欲召用哈瑠嘉哩言目病不能视议遂寝四年召为北面林牙帝曰朕早欲用卿闻有疾故待之至今哈瑠对曰臣昔有目疾才数月耳然亦不至于昬第臣驽拙不能事权贵是以不获早覩天顔非陛下圣察则愚臣岂有今日耶诏进述怀诗帝嘉叹方将大用卒仙童仲父房之后重熙初为宿直官累迁特里衮都监以寛厚称富珠哩叛仙童为五国节度使率师讨之擒其帅托多罗又击威叛众降之改彰国军节度使拜北院大王清寜二年知黄龙府事迁侍卫亲军马歩军都指挥厯忠顺武定二军节度使致仕封蒋国公咸雍初徙封许国卒
　　穆济字留隐仲父隋国王之后初以皇族入侍景宗即位为林牙以干给称保寜间迁枢宻副使宋攻河东南府宰相刷为都统将兵徃援穆济监其军及白马岭之败仅以身免宋乘鋭攻燕将奚兵翊休格击败之以功释前过十一年从都统韩匡嗣伐宋战于满城为宋将所绐诸军奔溃独穆济部伍不乱徐整旗鼔而归玺书褒谕改南海军节度使干亨二年拜枢宻副使统和初为东京留守宋将曹彬米信等侵邉穆济引兵至南京先缮守御偹及车驾临幸穆济与休格逆战于涿之东克之迁开逺军节度使故事州民嵗输税斗粟折钱五穆济表请折钱六部民便之统和末卒
　　徳祖六子长太祖次埒克次逹喇次伊徳寔次安图皆宣简皇后生次苏不详其母氏后并为季父房
　　埒克字绥兰性愚险太祖即位为特哩衮讨聂哷部破之因与弟逹喇安图等谋乱事觉按问具伏太祖令誓而舍之曰汝谋此事不过欲富贵耳出为徳哷勒部额尔竒木从太祖亲征统本部兵攻下平州复谋为乱诱羣弟据西山以阻归路太祖闻而避之攻赤水城埒克诈降复使神速焚明王楼大掠而去至布扎尔哈尔吉二河与追兵战众溃及雅里河孟古部人邀击之埒克轻骑遁去至榆河先锋逹鲁生擒之太祖不忍加刑杖而释之神册二年自幽州南奔为人所杀【按资治通鉴云埒克达喇率其众奔晋晋王厚遇之飬为假子仕至刺史后复奔梁同光元年唐灭梁与赵岩等族诛于市本传失载附録于此】子赛保巴哩岱
　　巴哩岱字海兰太宗即位以亲爱见任防同七年讨石重贵巴哩岱进围徳州下之擒刺史师居璠等二十七人九年再举兵次滹沱河降杜重威战功居多太宗入汴以功授安国军节度使总领河北道事师还州郡徃徃叛以应刘知逺巴哩岱不能守而归世宗即位迁中京留守卒子哈里
　　哈里【此与前哈里非一人】字留隐察克之乱其母逹鲁与焉遣人召哈里哈里拒之乱平逹鲁以子故获免哈里俭素不喜声利以射猎自娱虽居闲人敬之若贵官保寜初拜彰国军节度使迁特哩衮秩满称疾不仕久之复为南院大王及曹彬米信等来侵哈里有却敌功赐资忠保义匡国功臣帝屡亲征哈里在南院十余年镇以寛静户口増给时议重之封漆水郡王迁上京留守薨诏以家贫给具
　　达喇字伊勒都堪天显元年为中台省左大相性敏给太祖曰达喇之智卒然图功吾所不及回鹘使至无能通其语者太祖曰达喇聪敏可使迓之相从二旬能习其言语书契因制契丹小字数少而该贯后与兄埒克谋反埒克遁逹喇与安图降太祖杖而释之孙和卓和卓字诺衮防不好弄临事明敏善谈论初以近族入侍每从征伐有功保寜初加右龙虎卫上将军以宋师屡梗南邉拜涿州刺史西南兵马都监招安巡检等使赐推忠奉国功臣和卓久任邉防务镇静不妄生事以邀近功邻壤敬畏属部乂安宋数遣人结欢冀达和意和卓表闻其事帝许议和安邉懐敌多有力焉拜左金吾卫上将军秩满遥摄镇国军节度使卒和卓智而有文晓畅戎政镇范阳时尝领数骑径诣雄州北门与郡将立马陈两国利害及周师侵邉本末辞气慷慨左右壮之自是邉境数年无事识者以谓和卓一言贤于数十万兵
　　伊徳寔字爱新与埒克作乱兵败太祖赦之后与埒克遁至榆河自刺不死被擒释之太祖崩遗诏守太师政事令辅东丹王淳钦皇后遣司徒华沙杀于路重熙间追封许国王子四人瑠格帕克哈噶哩寔竒具见逆臣
　　安图字猥隐神册元年讨平云州二年为特哩衮天賛元年征渤海破老相兵三万余人安邉郑颉定理三府叛平之太宗即位有定策功防同中伐晋率兵先出雁门下忻代世宗初立以兵徃应及鲁呼战于泰徳泉败之封东丹国赐号明王初安图与兄埒克谋乱其妻粘睦姑告变太祖誓而免之复叛被擒杖而释之及其子察克以弑逆被诛穆宗赦其罪放归田里
　　苏字伊勒都堪性柔顺事上忠谨言无隠情太祖尤爱之神册五年为特哩衮六年为南府宰相以贿闻民颇怨焉沧州节度使刘守文求救太祖命苏徃觧沧州围埒克诈降徃来其间既平苏力为多天賛三年与迪里略地西南天显初从征渤海师还薨太祖二十功臣苏其一也孙诺衮
　　诺衮字延寜统和四年宋杨继业来侵诺衮为黄皮室糺都监击败之尽复所陷城邑军还加诸卫小将军及伐宋有功迁黄皮室详衮六年再举将先锋军败宋游兵于定州为东京统军使加金紫崇禄大夫从奚王和硕鼐伐乌舍以战失利削金紫崇禄阶十九年拜南府宰相二十一年复伐宋擒其将王继忠于望都俘杀甚众以功加同政事门下平章事二十六年为辽兴军节度使寻复为南府宰相开泰初加尚父卒孙博迪博迪字萨巴重熙初补牌印郎君清寜初稍迁知易州去官部民请留许之咸雍八年改彰国军节度使上猎逹里库山博迪谒于行宫帝问邉事对曰自应州南境至天池皆我耕牧之地清寜间邉将不谨为宋所侵烽堠内移似非所宜道宗然之拜北面林牙后遣人使宋得其侵地命博迪徃定疆界还拜南院宣徽使大康四年迁忠顺军节度使寻为南院大王改同知南京留守事召拜南府宰相赐贞良功臣封呉国公为北院枢宻使亷谨奉公知无不为大安中致仕卒子哈玛尔北院枢宻副使
　　布库字提隐太祖弟苏四世孙以武勇称统和初为涿州刺史从伐髙丽有功开泰末为上京内客省副使太平二年城鸭緑江布库守之在镇有治绩五年改广徳军节度使寻迁东京统军使莅政严肃诸部慑服九年大延琳叛以书结保州夏行美执其人送布库布库入据保州延琳气沮以功拜特哩衮十一年为子鐡骊所弑
　　华善字特黙系出季父房重熈初补祗郎君时常笃于亲亲凡三父之后皆序父兄行第于华善尤狎爱然毎侍宴饮虽诙谐未尝有一言之过由是帝益重之厯积庆永兴宫使累迁至同知南院宣徽使事南面林牙十六年出为懐化军节度使俄召为御史大夫二十三年因大册加天平军节度使检校太师徙中京路案问使卒华善雅有美行数以财恤亲友人皆爱重然嗜酒不事事晩年沈湎尤甚人称为酒仙云
　　特黙季父房之后重熙间为北克累迁六部图噜太尉大安四年为倒挞岭节度使顷之为禁军都监是冬讨黙古斯斩首二千余级十年复讨之既防授南院宣徽使夀隆元年为北院大王四年知黄龙府事卒
　　章努字塔玛雅季父房之后父扎拉飬髙不仕章努明敏善谈论大安中补牌印郎君干统元年累迁右中丞兼领牌印宿直事六年以直宿不谨降知内客省事天庆四年授东北路统军副使五年改同知咸州路兵马事及天祚伐金萧呼敦为先锋都统章努为都监渡鸭子河章努与魏国王淳妻兄萧迪里及其甥萧雅里等谋立淳诱将卒三百余人亡归既而天祚为金所败章努乃遣迪里雅里以废立事驰报淳淳犹豫未决防行宫使者伊苏持天祚御扎至备言章努叛命淳对使者号哭即斩迪里雅里首以献天祚章努见淳不从诱草冦数百攻掠上京取府库财物至相州率僚属告太祖庙西至庆州复祀诸庙仍述所以举兵之意移檄州县诸陵官僚士卒稍稍属心时饶州渤海乃侯槩等相继来应众至数万趋广平淀其党耶律寜古等暴横不法劫掠妇女财畜章努度不能制内懐悔恨又攻上京不克北走金将阿固济率兵追败之杀其将耶律穆尔济擒贵族二百余人其妻子配后绣院或散诸近侍为婢余得脱者皆遁去章努诈为使者欲奔金为逻者所获防送行在伏诛
　　庶成字喜隠季父房之后父乌津检校太师庶成防好学书过目不忘善辽汉文字于诗尤工重熈初补牌印郎君累迁枢宻直学士与萧罕嘉努各进四时逸乐赋帝嗟赏初契丹医人鲜知切脉审药帝命庶成译方脉书行之自是人皆通习虽诸部族亦知医事时入禁中参决疑义偕林牙萧韩家努等撰实録及礼书与枢宻副使萧徳【按萧徳传云迁枢宻副使诏与耶律庶成同修律令当即此事也原文作耶律徳误今改正】修定法令帝诏庶成曰方今法令轻重不伦法令者为政所先人命所系不可不慎卿其审度轻重从宜修定庶成参酌古今刋正讹谬成书以进帝覧而善之庶成方进用为妻呼图克所诬以罪夺官绌为庶耶律使吐蕃凡十二年清寜间始归帝知其诬诏复本族仍迁所夺官卒弟庶箴
　　庶箴字辰甫善属文重熈中为本族将军咸雍元年同知东京留守事俄徙乌衍突厥部节度使九年知蓟州事明年迁都林牙上表乞广本国姓氏曰我朝创业以来法制修明惟姓氏止分为二耶律与萧而已始太祖制契丹大字取诸部乡里之名续作一篇着于卷末臣请推广之使诸部各立姓氏庶男女婚媾有合典礼帝以旧制不可遽厘不聴大康二年出耶律伊苏为中京留守庶箴与耶律孟简表贺顷之伊苏复为枢宻使事専权恣雪庶箴私见伊苏泣曰前抗表非庶箴之愿也伊苏信其言乃得自安闻者鄙之八年致仕卒子富鲁富鲁字努展防聪悟好学甫七嵗能诵契丹大字习汉文未十年博通经籍重熈中举进士第主文以国制无契丹试进士之条闻于帝以庶箴擅令子就科目鞭之寻命富鲁为牌印郎君应诏赋诗立成以进帝嘉赏顾左右曰文才如此必不能武事富鲁奏曰臣自防义方兼习骑射在流辈中亦可周旋帝未之信防从猎三矢中三帝竒之转通进是时父庶箴尝寄戒谕诗富鲁答以赋众称其典雅宠遇渐隆清寜初卒









　　钦定续通志卷一百九十一
　　钦定四库全书
　　钦定续通志卷一百九十二
　　宗室
　　辽二
　　太祖诸子
　　义宗倍【隆先道隠】　　章肃皇帝鲁呼【喜隠】
　　雅勒呼
　　太宗诸子
　　雅斯哈　　天徳　　迪里
　　必舒
　　世宗诸子
　　扎木
　　景宗诸子
　　隆庆　　　隆祐
　　圣宗诸子
　　布古徳【博诺】
　　兴宗诸子
　　和啰噶【淳】　阿林
　　道宗一子
　　顺宗濬
</div>
    <div class="pagination">
<a href="钦定续通志_page152.html">上一页</a><span>...</span><a href="钦定续通志_page148.html">148</a><a href="钦定续通志_page149.html">149</a><a href="钦定续通志_page150.html">150</a><a href="钦定续通志_page151.html">151</a><a href="钦定续通志_page152.html">152</a><span class="current-page">153</span><a href="钦定续通志_page154.html">154</a><a href="钦定续通志_page155.html">155</a><a href="钦定续通志_page156.html">156</a><a href="钦定续通志_page157.html">157</a><a href="钦定续通志_page158.html">158</a><span>...</span><a href="钦定续通志_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
