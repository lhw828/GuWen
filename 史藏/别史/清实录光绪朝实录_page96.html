<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 96 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 96 页/共 1316 页</h1>
    <div class="content">
○山西巡抚曾国荃奏、树字营剿匪获胜情形。得旨。仍著饬令张树屏等。探踪摉剿。务绝根株。并将贼目蔡少耶王歪子擒拏务获。毋任远扬。随

手

　　

○派都察院左副都御史童华知武举。以礼部右侍郎潘祖荫为武会试正考官。工部右侍郎宜振为副考官。朱签　　

○丙寅。两江总督沈葆桢等奏、无锡、金匮二县。公建忠节祠。请列入祀典。下部知之。随手　　

○以都察院左都御史贺寿慈为工部尚书。吏部右侍郎徐桐、为都察院左都御史。现月　　

○追予原任大学士两江总督曾国藩。于江苏徐州府城建立专祠。从两江总督沈葆桢等请也。现月　　

○予工部尚书李鸿藻本生母姚氏祭葬。赏银二千两治丧。现月　　

○丁卯。谕内阁。本年河南亢旱。被灾甚重。叠经降旨拨款。并筹给粮米赈济。第恐该省办赈官吏。从中舞弊。实惠不能及民。著派河东河道总督李鹤年、周历灾区。将该省赈务。认真稽查。如有办理不善。及营私中饱等弊。即行据实参奏。陕西亦被旱成灾。现在筹备荒政。事务殷繁。著派前山西布政使张瀛、帮办陕省赈务。现月　　

○谕军机大臣等、有人奏、河南连年荒旱。巡抚李庆翱玩视民瘼并伊子李福沂在汴时有藉势招摇等事。前于国服期内。公然演戏祝寿。该抚玩愒颓唐。公事悉任劣幕陈鉴、陈本兄弟主持。其接见属吏。语言谐谑。罔顾大体等语。该抚身任封圻。应如何振作精神。认真办事。若如所奏各情。何以拯时艰而励僚属。著崇绮、邵亨豫、确切查明。据实具奏。原片著钞给阅看。将此由四百里各谕令知之。现月　　

○又谕。有人奏、陕西旱灾情形。请饬妥筹捐赈。以纾民困。并州县不恤民命各摺片。据称陕西各属。亢旱异常。至八月杪尚未得雨。谷价腾踊。民食维艰。现办赈捐。恐不肖官吏。乘便营私。其弊不可胜言。宜责成各州县。慎选绅耆。劝谕集赀。自行采粮散赈。多设粥厂。严禁遏粜。或于湘汉设局采买汇寄。各处捐项。合运分拨。并酌提厘金。以作挽输之费等语。著谭钟麟体察情形。督饬各属。实心筹办。以苏民困。至所称渭南、临潼、富平、等县。催科甚急。小民无计谋生。恐致激成事端。韩、郃、蒲、富、等县。剿办土匪。波及无辜等语。陕省既经被旱成灾。民力未免拮据。著谭钟麟即行查明灾区轻重。奏请蠲缓钱粮。以示体恤。遇有滋事匪徒。自应将首恶迅速擒治。不得株连无辜。致多冤滥。现在该省筹办荒政。关系紧要。本日已明降谕旨。派令张瀛帮办陕西赈务。该藩司谊关桑梓。于本地情形。尤为熟悉。一切应办事宜。著即帮同谭钟麟认真经理。所有应用经费。著谭钟麟酌量筹给。将此由四百里谕知谭钟麟。并传谕张瀛知之。现月　　

○又谕。有人奏、陕西藩司蒋凝学年老衰病。僚属有半年不得一见者。公事委之门丁余姓。请托营求因缘为利。且刚愎好謀。有以捐赈请者。斥为张惶等语。所奏如果属实。殊属不成事体。著谭钟麟按照所参各节。秉公确查。据实具奏。毋稍徇隐。原片著钞给阅看。将此由四百里密谕知之。现月　　

○以都察院左副都御史童华为吏部左侍郎。仍兼署兵部左侍郎。现月　　

○以内阁学士冯誉骥署礼部左侍郎。现月

　　

○以不安本分。革湖广守备陈廷甲千总程才年职。现月　　

○协修官陈云诰恭纂　　

帮总纂官钱骏祥恭辑监修总裁世恭阅二签三月十五日正总裁那恭阅四月初七日专司藳本陆恭覆阅壬子五月初七日　　

徐恭阅四签六月初八日　　

荣恭阅一签闰六月十一日副总裁唐恭阅二签七月十六日　　

宗室宝恭阅一签九月二十八日　　

郭恭阅四月十五日　　

熙月日初校修改下卷叁拾肆签黄云冕恭校陈恭阅一签三月二十三日覆校修改下卷拾玖签单镇详校宗室麒月日总校修改下卷伍拾陆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之五十八　　

光绪三年。丁丑。九月。戊辰。谕军机大臣等。候补中允张鹏翼奏。湖北盐禁病民。请撤防兵而复旧制一摺。私盐向干例禁。防兵之设。即为巡缉私贩而行。若如张鹏翼所称。种种弊端。是防兵徒滋扰累。亟应力为整顿。以重鹾纲。该候补中允所请裁撤防兵。仍责成地方守令严密巡防。大吏时复委员查访之处。是否可行。著李瀚章体察情形。奏明办理。原摺著钞给阅看。将此谕令知之。现月　　

○又谕。左宗棠奏。筹办陕甘赈务一摺。陕西今岁亢旱异常。叠经降旨令谭钟麟将应办事宜。实心筹画。兹据左宗棠奏。陕西荒歉情形。并甘肃庆阳府各属亦被旱灾。殊深廑念。该督已随时咨商谭钟麟筹办荒政。即著将赈抚事宜。认真区画。以恤穷黎。购运粮米。需费不少。不能不藉捐输。以期众擎易举。陕甘两省殷实绅商。多有急公好义者。该督抚当饬属剀切劝谕。尽力佽助。以周桑梓之急。至饥民聚处众多。及匪徒藉口掠食。恐酿事端。该督等已出示晓谕。仍著随时弹压抚绥。毋任滋事。该督此次倡捐银一万两。分备陕西及甘肃庆阳赈务之用。洵属急公。著交部从优议叙。左宗棠另片奏。山西、河南。均有协甘定饷。该两省值此时艰。若遵部章必解至八成以上。诚恐力有未逮。请饬分别减缓等语。实能力顾大局。著曾国荃、李庆翱、体察该省情形。将应办赈抚事宜。悉心筹办。所有应协西征军饷。应如何分别暂缓暂减之处。即行酌度具奏。将此由五百里各谕令知之。现月　　

○又谕。左宗棠奏、覆陈办理回疆事宜一摺。喀什噶尔为回疆南路屏障。现在军务顺手。自应席卷埽荡。复我旧疆。左宗棠已派刘锦棠所部。于八月中旬。分起西进。张曜亦拟于九月初旬继发。徐占彪一军。移扎巴古之闲。易开俊率马步数营。进驻吐鲁番。所筹均合机宜。即著督饬各军。转战而前。力图规复。不得稍涉迟延。致启外人觊觎。将来克复各城后。应如何妥筹布置。俾得一劳永逸之处。并著豫为筹画。计出万全。用纾朝廷西顾之忧。英人以护持安集延为名。意图蚕食。该督豫饬张曜、刘锦棠、答覆英人各语。词意正大。当可折其阴谋。仍著该督随时体察情形。妥为办理。以顾大局。将此由五百里谕知之。剿捕　　

○兵部以武会试中额请。得旨、满洲蒙古取中四名。汉军取中三名。奉天取中一名。直隶取中十六中。陕甘取中五名。广东取中十四名。河南取中八名。山东取中十名。江苏取中七名。安徽取中八名。山西取中六名。湖北取中五名。湖南取中四名。四川取中八名。广西取中三名。福建取中六名。浙江取中七名。江西取中八名。云南取中五名。贵州取中四名。现月　　

○署吉林将军铭安等奏。甯古塔三姓副都统。遵旨会同俄官补修界牌。分别勘立。下总理各国事务衙门知之。随手　　

○己巳。谕军机大臣等。翰林院编修何金寿奏、请早筹钜款。购粮平粜一摺。本年山西各省。被灾甚重。直隶属境。亦大半灾荒。饥民来京者不少。粒食维艰。大为可虑。何金寿所陈储粮平粜之法。自为未雨绸缪。惟需款甚多。断非一时所能猝集。该编修请饬筹借银一百万两。分路购粮。并各处设立粜运平粜等局。是否能行。著李鸿章酌度情形。妥速筹画。奏明办理。另片奏直隶各属。荒歉者多。州县捏报秋成分数。请饬详查等语。著李鸿章即速派妥员。再行详细查勘。如有被灾过重者。即行设法拯救。以苏民困。原摺片均著钞给阅看。将此谕令知之。现月　　

○添派协办大学士沈桂芬为实录馆正总裁。现月　　

○命吏部尚书毛昶熙为武英殿总裁。现月　　

○以科尔沁博多勒噶台亲王伯彦讷谟祜署銮仪卫掌卫事大臣。明发　　

○以礼亲王世铎署正黄旗满洲都统。理藩院尚书察杭阿署镶白旗蒙古都统。正黄旗蒙古副都统明安署右翼前锋统领。镶红旗蒙古副都统富勒浑泰署正蓝旗护军统领。正红旗蒙古副都统安德署镶白旗护军统领。明发　　

○庚午。谕内阁。御史恭鍹奏。内务府保举各员。官阶升衔等项。与部定章程两歧。请饬由吏部核办等语。著内务府大臣。嗣后于保举各员官阶升衔等项。均咨由吏部。遵照例章核明办理。以符定制而重名器。现月　　

○又谕。御史恭鍹奏。营造工程。应照原估钱粮承修。请严杜续估弊端一摺。据称近来办理工程。于未开工之先。商人句通书吏。设法耽延。既开工后。即称于拆卸不露明处所别有情形。或称他处紧要。难资保护。怂恿续估。耗有用之帑金。充无厌之私橐等语。营造工程。动用钱粮。均关国帑。岂容稍涉虚糜。著工部明定章程。嗣后一切工程。按照原估。核定钱粮。数目承办。不得率请续估。以昭核实。现月　　

○又谕。御史董俊翰奏。本月初十日。宣武门外绳匠胡同。工部主事潘国祥寓所。有明火抢劫之事。并闻直隶南宫县。有匪徒纠众联盟。名为砍刀会。潜赴京城。散布各处抢劫等语。辇毂重地。似此盗贼肆行。尚复成何事体。著步军统领衙门、顺天府、五城。将潘国祥、寓所被抢一案。饬属严拏盗犯务获究办。并设立门牌户册。随时严密稽查。毋任盗匪潜匿。烟馆赌场。尤易窝藏匪类。亦应查拏禁止。以清盗源。至每夜应如何分段梭巡之处。著各该衙门明定章程。实力举行。其已报盗窃各案。一体勒限严缉。傥有营汛司坊兵役人等。纵容包率。即行从重惩治。现月　　

○谕军机大臣等。御史董俊翰奏。轮船招商局关系紧要。亟须整顿一摺。据称上年归并旗昌洋行各轮船后。成本愈重。该局每月亏银五六万两。其致亏之由。一因置船过多。揽载货物之资。不敷经费。一因用人太滥。耗费日增。请饬实力整顿等语。轮船招商。原以收中国之利权。必须有利无弊。方可以期久远。著李鸿章、沈葆桢、逐盘筹画。于该局经费。权衡出入。认真整顿。毋得稍有虚糜。严谕该局。不得以办公为名。位置私人。亦不得因碍于情面。滥行收录。并饬令该商总和衷办事。勿骛虚名而鲜实济。至该御史所称沿江沿海各口岸。中国官商。应需轮船运载货物。能否统归该局揽载。各省漕粮。能否再予加成。归该局轮船载运之处。并著该大臣等。体察情形。妥筹办理。原所均著钞给阅看。将此由四百里各谕令知之。现月　　

○又谕。都察院奏。内阁侍读王宪曾等遣抱以陕西荒灾甚迫。恳请拯救等词。赴该衙门呈诉。据情代奏一摺。据称陕省旱荒日久。西同各属。及南北二山。饿莩枕藉。韩蒲等县。游勇土匪。句结饥民。肆行抢掠。藩司卧病半年。僚属罕见。信任门丁八姓。营私废公。刚愎好謀。有以蠲赈请者。斥为张惶。并声言军务将起。委员四出。催科派捐。怨声载道。该抚因在籍藩司张瀛致书。始将蒲城钱粮奏请蠲缓。其余概置不问。嗣因该县戕官。调兵二百。严自守卫。且厌闻灾歉。属吏不敢直言等语。本年山西河南陕西等省。亢旱为灾。朝廷轸念民艰。时深廑系。谭钟麟身任封圻。具有天良。谅不至玩视民瘼。有负委任若此。然果能实心办理。亦何至遽招物议。该抚惟当有则改之。无则加勉。将荒政事宜。妥为筹画。并懔遵前旨。迅即查明灾区轻重。奏请蠲缓钱粮。以纾民力。藩司蒋凝学。前经有人奏参。业经谕令该抚查奏。兹据该绅士等所控各情。是其废公敛怨。尚复成何事体。仍著谭钟麟确查具奏。不得稍涉徇隐。将此由四百里谕令知之。现月　　

○又谕。有人奏、本年五月闲。浙江长兴县属之四安镇。有营勇纠众。明火抢劫。杀毙事主一案。业由该县拏获勇丁。供认不讳。其供出余党。及原劫赃物。统带熊常富匿不交出。并诬陷良民。指为此案凶犯。迳自拏解省城。交营务处道员朱明亮。熬审逼供。该道因受贿嘱。竟将由县拏解之勇丁保释三名。反将无辜良民。逼勒抵罪等语。案关营弁纵勇诬良。问官受贿袒护。亟应彻底根究。著梅启照确切查明。秉公严讯。按律定拟具奏。以成信谳。原摺著钞给阅看。将此由四百里谕令知之。现月　　

○署吉林将军铭安等奏、遵旨加饷。并练兵剿贼情形。报闻。随手　　

○辛未。谕内阁。前因曾国荃奏。已革山西藩司林寿图。以前详西征饷项银数。并非蒙混取巧置辩。党经谕令户部查明具奏。兹据奏称、详查前后奏咨成案。山西省协西征饷银。实系五万两。同治八年二月闲。经该部核定奏明后。历届均照此数催解。十年十一年闲。前任藩司张树声。以西征饷数不符。详请咨部查覆。均经该部详细咨覆有案等语。林寿图于奉拨西征月饷。并未详查奏咨各案。既经蒙详于前。又复固执于后。殊属冒昧。业经革职。姑免深究。山西巡抚曾国荃于林寿图详文。未经覆核明确。率行入奏。亦属不合。著交部察议。现月　　

○又谕。巡视西城给事中克什布等奏。访获凶恶棍徒。请饬惩治一摺。据称宛平县回民邹五。聚赌行窃。屡次犯案。怙恶不悛。并句引在顺天府属东安县行劫之韩麻子等入城。窝同往来劫掠。现经访获讯明。解交顺天府请饬审办等语。著顺天府将邹五严行审讯。俟讯明后。即于犯事地方。照例惩办。现月　　

○谕军机大臣等。金顺奏、营员与地方官。将行劫陕回。擅行格杀。请革职讯究一摺。据称本年七月闲。玛纳斯地方。缠头夷人之马被劫。经戈什哈马奎见有赃贼。旋即查出陕回十八名。传至副将署中盘诘。因不服讯问。持械拒捕。擅自全行格杀。请将营员地方官先行革职。归案审讯等语。此案既经马奎并缠头指控。有赃有据。自应传齐人证。质讯明确。按律办理。何以该营员等。辄因贼犯不服讯问。竟至全行格杀。其中有无别情。亟应彻底根究。营务处委员光禄寺署正俞应钧。署绥来县知县拣发知县荣还。记名提督署玛纳斯副将孔才。均著先行革职。交英翰提同全案人证。秉公严讯。据实具奏。原摺著钞给阅看。将此由四百里谕令知之。现月　　

○又谕。通政使司参议嵩溥奏、花户句引匪人。拆廒窃米。请旨查究一摺。据称北新仓花户铁算盘张得顺、左永成、谢永成。书吏郭廷泉。句引匪徒弥利坚张二等麕聚在仓共有四五十人。窃米拆廒。任意作践。请饬查拏根究等语。仓庾重地。岂容盗匪肆行。亟应迅速缉捕。著步军统领衙门、顺天府、五城御史。一体严密查拏务获。解交刑部讯究。按律惩办。毋任一名漏网。将此各谕令知之。现月　　

○又谕。给事中崔穆之奏、直隶山东接壤地方。秋收歉薄。民情不靖。南北驿路。时有劫夺之案。瞬届隆冬。更恐贫民无赖之徒。啸聚为患。亟应安辑巡防等语。著李鸿章、文格、妥议章程。抚恤灾黎。防缉奸宄。即行认真筹办。以苏民困而靖地方。将此由四百里各谕令知之。现月　　

○壬申。谕内阁。御史世泰奏、修垫桥道。请严禁浮销一摺。据称近闻工部桥道科书吏。遇有修垫桥道工程。把持包揽。蒙混冒销。以致各州县报销。陆续加多。现值有修理桥道差使。大兴等州县。难免不与杠房王姓。及书吏任姓句串。请饬从减核办。并闻有书吏张沂任兰等。招摇撞骗。包揽公事等语。著工部查明办理。该版史摺内山陵等字样。均未擡写。著交部议处。现月　　

○掌江南道监察御史世泰奏、粮价日增。旗兵困苦。请饬减放折银。加增粟米。下部议。以正黄旗蒙古副都统伊昌阿署镶蓝旗蒙古副都统。明发　　

○勾到新疆、贵州、广东、广西、福建、奉天、情实罪犯。停决新疆斩犯一人。贵州斩犯一人。广东斩犯一人。奉天斩犯一人。余二十六人予勾。

</div>
    <div class="pagination">
<a href="清实录光绪朝实录_page95.html">上一页</a><span>...</span><a href="清实录光绪朝实录_page91.html">91</a><a href="清实录光绪朝实录_page92.html">92</a><a href="清实录光绪朝实录_page93.html">93</a><a href="清实录光绪朝实录_page94.html">94</a><a href="清实录光绪朝实录_page95.html">95</a><span class="current-page">96</span><a href="清实录光绪朝实录_page97.html">97</a><a href="清实录光绪朝实录_page98.html">98</a><a href="清实录光绪朝实录_page99.html">99</a><a href="清实录光绪朝实录_page100.html">100</a><a href="清实录光绪朝实录_page101.html">101</a><span>...</span><a href="清实录光绪朝实录_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
