<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 43 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 43 页/共 128 页</h1>
    <div class="content">　　○丙辰  仁祖淳皇后忌辰  上祭  奉先殿
　　○先是天下岁报赋役等册违限者以所违月日远近为差罪经该官吏其赍册之人每违限十日罚运通州仓米一石于居庸关罚至十石而止此法既行适为揽纳者之利每米一石或索脚价银一两而领运米或为所克户部请令当罚运者每石止收脚价银八钱免其领运候积银至千两即转发居庸仓依时估折作官军粮料从之
　　○丁巳先是宁靖王以罪革禄米之半后准复三之二至是其子宸濠袭封请全支如旧许之
　　○庚申赐晋府镇国将军表格嫡子名曰知然镇国将军钟锧第三子曰奇淳□革辅国将军钟鏔嫡第四子曰奇灠庶第五子曰奇潬第六子曰奇涉鲁府阳信王嫡长子曰徤杫镇国将军当渝嫡长子曰徤柘庶人当渮嫡长子曰徤榠永和王府镇国将军奇涌嫡第三子曰表木□弁靖江王府辅国将军相珙嫡长子曰＜矢见＞耸镇国中尉相昺嫡长子曰＜矢见＞究相宏嫡次子曰＜矢见＞盛相轮嫡长子曰＜矢见＞沾＜矢见＞砥嫡次子曰约餗沈府辽山王庶第二子曰诠钺  上以天气炎热命两法司锦衣卫将见监罪囚笞罪及无干者皆释之徒流以下减等发落重罪情可矜疑并枷号者具奏以闻于是免枷号者二十三人仍命行南京法司一体宽恤
　　○太子少保礼部尚书张文质卒文质字允中直隶昌黎县人正统七年举进士授工科给事中景泰中升都给事中以音吐鸿鬯选为通政司右参议天顺初进左通政复进通政使成化中加兵部左侍郎工部尚书俱仍掌通政司事既而加太子少保改礼部尚书管部事岁余以母丧去服除仍以礼部尚书掌通政司事后为言官所劾致仕至是卒赐祭丧葬如例文质为人重厚有容居家以孝称历官四十余年无过举其子忱亦举进士为兵部郎中
　　○后军都督府带俸致仕都督佥事李铭之子清代原职为旗手卫指挥使
　　○命辽东都司都指挥使常凯之孙钦代为定辽中卫指挥使南京龙虎左卫带俸都指挥佥事夏坚之子钢代为龙虎左卫指挥佥事
　　○是日晓刻月犯外屏星
　　○辛酉赐襄府武昌郡主并仪宾吴贯沈府将乐县主并仪宾宋鈇晋府扬扬郡君并仪张振南城郡君并仪宾王璋代府徐闻郡君并仪宾李相诰命冠服如制
　　○南京户部尚书秦纮以考满至京吏部言纮先任都察院右都御史巡抚两广致仕后再起用升南京户部尚书例以后任历俸日为始另历三年方得考满今纮以前任辏考于例有碍  上以诘纮纮自劾宥之
　　○自去冬无雪至于是月不雨敕谕文武群臣曰朕以凉德缵承  祖宗鸿业宵旰靡宁图惟治理乃者天道弗顺自去冬迄今亢旱踰时田苗枯槁民庶惊惶朕甚忧惧己尝斋心露祷及遣官祭天下神祗而连日狂风屡作雨泽少降揆厥所由岂朕与尔文武群臣交修之道犹有所未至耶自今事关朕躬者朕当究循而行之尔等与朕共理天事休戚惟均亦各宜痛加修省革其背公徇私之弊警其因循怠惰之习固其廉慎不渝之节凡军民利病时政得失有可以兴革者尔文武群臣并科道官仍条奏来闻务臻实效毋事虗文用佐朕之不逮庶人事以修而天意可回故谕
　　○建州右卫女直都指挥保能等来贡赐宴并衣服彩叚等物如例
　　○夜南京旧内火○癸亥兵部主事欧钲奏臣近奉敕查选各处京操官军马匹其兴州中屯等卫官军重名者甚多皆因该班不到惧罚班及追补马匹故朦胧自首复役得以两相影射有春班投入秋班者有头拨投入次拨者该卫照名连年勾扰不得清切乞将臣册勘报相同军士各选原伍后有逃军复役不许妄投各营领操管队官旗亦不许妄收妄首者查扣脱操日期照例罚班其倒死马匹多系灾伤地方虽有屯田无人耕种又有远年未补之数无从追究宜与除豁以苏困敝兵部覆奏谓钲所言可行但各营官旗妄收者止坐以罪免其罚班从之
　大明孝宗敬皇帝实录卷之七十五
　　弘治六年五月甲子朔命辽东都司都指挥同知张钦之子凤代原职宁远卫指挥使
　　○丙寅代府灵丘王仕＜土臱＞薨王荣顺王嫡长子母妃郭氏宣德八年生正统十一年封为长子成王十三年袭封灵丘王至是薨年六十二讣闻辍朝一日赐祭葬如制谥曰僖靖
　　○虏入宁夏之庙山墩镇巡等官命指挥王良赵玺领兵三百拒之接战未久虏伏兵七八百骑突起冲官军为三良等并力御之不克赵玺并其下十四人皆为虏所杀射伤者三十四人玉泉营备御都指挥王杰率兵来援亦为虏所围会总兵官李俊等兵至虏乃角□羊去镇巡官以闻并自劾失律之罪兵部言宁夏已屡失利朝廷皆贷之守臣漫不知警复有此败不一惩之无以戒后  上是之命停巡抚都御史韩文总兵官李俊俸并镇守太监张睿俱令戴罪杀贼王良等三人下巡按御史逮问
　　○分守肃州右参将都指挥佥事彭清引疾乞角□羊任兵部言肃州极临虏境今边事方殷清为禆将好谋而勇累有斩捕功不宜去从之
　　○丁卯广西思明府忠州等衙门官族黄胜等朝觐违限月久吏部请送刑部问罪从之
　　○吏部左侍郎张悦言四事一  祖宗旧政讲画精密品式具备虽行之万世无弊不宜轻改以乱旧章一今天下之民率多罢敝东南财赋所出之地尤为滋甚宜薄其税歛使有余财轻其徭役使有余力一各处荒歉人民流移宜禁奢华裁冗滥节用度损燕乐杜无名之爵赏罢不急之工役一各处冗官太多官司罚钱太滥乞查革禁约下礼部覆奏其言皆可从乞  圣明留意  上纳之
　　○戊辰端午节赐百官宴于午门
　　○己巳淮世子见濂卒世子淮王祁铨长子成化十六年封为世子至是卒讣闻辍朝一日赐祭葬如制谥曰安懿
　　○裁革山西平陆县税课局
　　○庚午命狭西按察司佥事延绥靖边营管粮者每三岁一更从巡抚都御史王宗彝请也
　　○辛未升翰林院编修马廷用为本院侍读以九年秩满也
　　○旧例京营马皆军士自采草饲之正统末暂给官草两月后以为常其存操马以四月春草渐生止与料豆一半至是英国公张懋请全支并添支下场马草一月户部议不可命四月分料豆许全支草束不必添
　　○致仕太常寺少卿汪景昂卒景昴浙江萧山县人以楷书命为国子监生授顺天府照磨累官尚宝卿太常少卿俱文华殿书办成化末致仕至是卒赐祭如例
　　○广西镇巡等官以副总兵马俊等古田之败皆停俸杀贼至是贼渐平巡按监察御史上其事兵部覆奏祸机之发自马俊一哨其余三哨兵[分]道远猝难应援况按察使陶鲁等今亦有功可以赎罪宜令支俸自效得旨陶鲁等哨功可赎罪者令支俸如故
　　○太子太保吏部尚书王恕奏太医院院判刘文泰先因怨臣沮其幸进捏词诬奏意在陷臣于死地荷  圣明容臣回话臣谨按文泰奏臣欲谋起用托人荐举不知臣所托者何人又奏臣因怨  先帝退归作为诋毁之言以彰  先帝之恶臣传作于成化二十年臣致仕在成化二十二年观此则其诬妄可知传内所书多是臣子承弼之忠言足以彰  先帝纳谏之盛德不知何以为彰君之恶又奏臣变乱成法臣之除授吏目升用御医俱是遵依诸司职掌及见行事例不为变乱且文泰无赖小人其造此机巧深刻之词非老于文学阴谋诡计者不能乞敕法司执文泰于午门前会官追问及究主使之人明正其罪以警将来命下文泰锦衣卫狱鞫之
　　○壬申赐代府迁江郡主并仪宾覃春清平县主并仪宾周瑄沈府连城县主并仪宾柳文兴安郡君并仪宾刘栋秦府嵩明郡君并仪宾王仪晋府嶍峨县君并仪宾阎江分宜县君并仪宾郭世臣诰命冠服如制
　　○吏部右侍郎周经上＜锍-釒＞曰近年以来外戚之家无功以求迁无劳而幸赏斋醮屡修游宴无节内帑空虗多由于此乞禁止以崇俭素近例知府知州知县以积粮多者给与诰敕仍不次升用遂致沽名求进损害下民乞敕户部依洪武间例凡州县预备仓粮仍给官钱籴贮其数目照成化七年州县小者每里三百石大者每里五百石为准若有不足以存留赃罚及坛场湖荡所入充之此外若巧取民财以至上纳银米冠带有瓌名器俱宜革罢其知县知州知府等官考满仍依吏部考察不宜专以积粮为能又清勾军役洪熙以前其弊在军旗宣德以后其弊在里胥弊在军旗其里分住址犹不能没军丁尚可寻弊在里胥则姓名乡井俱各混乱军丁遂至消耗虽在内差御史在外司府州县各有委官但其间有慢事不省之人是以近年兵部既有住俸之罚又有降职之责然人心喜进而恶黜故往往以疑似者为正身以亡绝者为见在民之被冤岂可胜道乞行各处查照宣德年间文册比对三十年同者为准又荒旱之际民不聊生乞敕工部查照内外惜薪司所积柴炭约勾几年应用将灾重去处停免二年灾轻去处停免一年其所用颜料物料亦如柴炭年限停免倘有急用暂以本部所收匠役工价支用待岁豊之日照旧徵取命所司看详以闻
　　○工科给事中柴昇应诏陈国家大体二事当时急务四事其大体曰省灾异谓今四方灾变守臣非不奏报恐万几之烦未能遍及乞敕内阁大臣分类条上省览如涉军民里务并召府部大臣面与□确庶得以尽群情之异同亦因以辨人才之优劣曰纳忠谏谓  皇上初政从谏如流三二年来渐觉小异如西番贡狮群论当却今尚育禁中如四方游食奸盗投充勇士等役群论当汰今延蔓愈众又如日晏始听朝政无故輙免经筵西苑观游之乐南城流连之戏与夫别宫外宠之无名赏赉释道杂流之夤缘传奉群论已切多未改革乞敕礼部会官详议悉与施行其急务曰布宽恤谓有司多以催科为能灾伤停免恩命屡下徵督自若以致老弱者多流离转徙强梁者或去而为盗乞敕户部议宽恤条格特颁温诏不许仍前督促曰抚流移今山东北直隶饥民多往河南湖广狭西等处趁食乞敕所在官司加意抚恤曰谨储蓄乞敕户部申谕各处抚巡并方面官先查所属仓廒之修废收籴之多寡每季报册一一盘校每巡按御史代还具数造册进缴曰悯劳役比因河决工役并兴况兹久旱炎蒸万一疫气流行死亡必众乞照大学士刘吉所奏卢沟桥工役近例命科道官各一员亟临役所分巡访缉可少缓者姑俟秋成所当急者并力兴举仍措置药饵以防疫疠＜锍-釒＞入命所司看详以闻
　　○兵部尚书马文升等应诏言九事一清屯田以足兵食谓军士月粮出于屯田洪武时每军有分屯田百亩者有三五十亩者屯军既不支粮又纳余粮六石所以公廪皆有余积后军士数少征戍日增屯军俱各摘出应役屯地多为势家侵占或被军士盗卖徵粮之数多不过三分又如亲王初封俱有三护卫中间有改调二卫者有三卫全调者所遗屯田当时失于查考俱被王府并势家占种乞差官于南北直隶并浙江等布政司会本处三司屯田官逐一清查果卫所无军听舍余或民人承种照例纳粮以给军士不许他费灾伤地方暂且不遣庶军士困苦得以少苏一存京军以强根本谓凡亲王出府例于后府锦衣卫并在京卫分拨军校千七百人以十府计之则为万七千人自今亲王出府请先拨校尉三百人军六百人暂令在京随侍待之国时止令原选仪卫司群牧所官军校尉随侍其余军校八百人俱于附近卫所拨补是于万七千名内犹得存八千名可为定制一停工役以恤操军谓近日造昌国公张峦并仙游公主坟及修理玄武门金水河浣衣局俱于三大营拨官军又于团营增拨臣惟各营官军所以拱护宸居不为工役而设今前项工役并在一时以致各军财殚力屈乞裁处应早完者为之程限应暂停者权令停止其团[营]官军此后仍遵诏旨不许擅请差拨以损锐气一安流民以弭后患谓山东北直隶比岁荒歉人民相率流往河南即今河南又旱复去之荆襄土著之家惩往年流民聚积之患必不相容所在官军又复驱逐恐生他变乞敕河南湖广巡抚并荆襄抚治流民都御史密为关防优容求食若仓粮有余量加赈济不许逼逐一定世袭以别功勤谓永乐中选充大汉将军随驾征进迤北等处及有擒斩功次除授千百户等官子孙俱照例承袭正统七年有旨凡由大汉将军升职者子孙承袭递降一级今一例减革恐人心嗟怨乞自永乐二十二年以前升除曾承袭二三辈者照旧世袭曾经减革者候其子孙告袭复还原职世袭以后授职者俱如正统中例一治奸顽以清选法谓旧例各卫所指挥千百户等官病故无子承袭者保送一祖立功伯叔弟侄赴部定夺间有姻族并豪强之徒谋夺官职往往诬奏移文体勘动经数年不得承袭自今有诬奏事情体勘明白又复奏扰者下法司逮问仍调广西边卫差操应袭舍人即与入选一明事例以恤幼弱谓见例内外卫所军职凡不系奉天征讨者其为事凡被提未经复职监故病故者子孙袭职年壮调卫自今为事军职惟典刑者其子孙袭职不分幼壮俱照例改调沿海卫所带俸若监故病故者子孙十九岁以下者俱免改调仍在原卫所带俸差操一革宿弊以惠贫穷谓在京五府属卫并亲军卫分放支月粮并折粮银绢每月每季乞令五府等卫门柬选见任军政指挥廉能公正者差委或一年或半年一更不得再委带俸图利之人一停逭马以安小民谓大名河间等府及山东河南岁歉太仆寺备用马匹民多逋负乞下太仆寺体量今岁备用及往年逋负之数暂且停止候秋成徵之庶小民不致逃窜奏入  上曰所言是清屯田等八事皆准行金水河岸及昌国公坟工役令督趋早完其余所司查勘以闻
　　○工部尚书贾俊应诏陈五事一近来内外修造工作太繁蠹财劳民宜皆停止一易州山厂专为内府惜薪司及光禄寺供应而设近年内府杂役以一派十悉坐山厂所司遂以岁用之数充之及工已完又仍于本工原拨处上纳劳费不胜今后宜改令于本部台基厂收贮以备别用一天下王府造坟岁无虚日一年所费不下数十万宗枝日蕃军民日困今后自郡王以下宜减半给直一天下岁造军器岁久积于无用多致敝坏及真定等处积负光禄寺上供器物俱宜暂且停徵或量减其半  上曰所言有理皆准行修造工作仍备查来奏
　　○癸酉  太祖高皇帝忌辰  上祭  奉先殿魏国公徐俌承命祭  孝陵
　　○赐沈府辅国将军勋沱并夫人镇国将军勋濴晋府奉国将军表槙表栌赵府镇国将军祐檬蜀府辅国将军宾氵□犀诰命冠服如制
　　○户部尚书叶淇应诏陈五事一停折料以存粮正统间有旨令产颜料处岁于存留粮内折徵角□羊京今各处以灾乏粮而在京颜料颇多陈积自今坐派宜稍损其半一止勘官以安地方比者衡府奏乞雄县庄田所报四至皆非闲旷而王乞遣重臣再勘民方饥病重以惊惶其何能堪今查顺天府豊润县加南等社有田八百余顷乞定数拨给而免遣官往勘一选马匹以节料草御马监内外二十四马房通用料二十四五万草七八百万皆民膏血而所餋马多老羸无用自今遇有进马至则命内外臣选年齿中度者收餋仍岁一差官拣选其不堪者卖银以入内帑则马皆可用而料草不至虗费一折鱼课以苏民困福建岁徵鱼课米三万余石近巡按官奏鱼户艰困乞每石折银三钱五分为彼处官军俸粮之用今查福建岁入田租存留者岁支之外尚余七万有奇宜从其鱼课折银之奏而以田税所余岁折五万石进之内库以为常庶鱼户可苏而内库亦充一恤旱灾以宽民近因山东告灾凡可赈恤者次第举行惟供用库等粮总七万七千四百余石仍令输纳及有徵粮三十万二千六百余石令留本处支用今彼地荐灾宜将二项停止候时豊以三分为率岁徵一分其济兖等四府今岁夏税亦暂停止以安人心奏入  上曰所言有理俱准行豊润县加南等社庄田以五百顷赐衡王管业
　　○礼部尚书耿裕等应诏陈八事一曰尚勤俭谓勤则心不他役政事不怠圣学无间俭则志不外夺用度裁省物无妄费  皇上自即位以来勤俭著闻惟日慎一日不替初心则可以感格天意二曰议宗室谓天下王府封册婚葬居第食禄等费皆出内帑与下民供亿本部查自今年正月至四月郡王将军下至夫人仪宾受封薨逝已八十余人夫天下地有定所赋有定额加之水旱频仍人民凋耗而宗室之费日增计三月数尚如此一年可知推而至于百年之久又将焉出宜下文武大臣会议务为善后之计三曰减斋醮谓  皇上临御之初禁止斋醮雨雪未见愆期比因雨雪不降启建禳禜斋醮动经旬月所费不赀茫无应验以初时禁止较之启建祈福诚为无益宜仍禁绝以除奸蠹四曰汰冗员谓官多则民扰而增设衙门百费纷起尤为不便本部自去冬十月至今岁四月仅半年间该铸开设衙门印信关防铜牌已八十有余似此增设无岁无之乞命吏部查天下添设官员及新增衙门凡有冗滥悉皆裁省五曰省供应谓山东河南北直隶等处连年亢旱民多逃亡宜将光禄寺奏派各处猪羊鸡鹅弘治五年前所欠悉与蠲免其已惩未角□羊价银发灾伤处赈济弘治六七年停免原派之半俟豊年补纳庶民困少苏六曰免厨役谓太常寺新佥山东河南北直隶厨役多难起角□羊缘其地灾伤佥角□羊费广俱累里甲乞悉令停止以少安人心七曰罢营造谓天时亢旱军民忧惶工役繁兴人力困惫  祖宗陵寝固不可不修至于浣衣局果园沟渠河岸等役皆可少缓宜命督工官将完者趣完未兴工者即暂罢之八曰止差遣谓近年降虏押送两广或差部属或进士或通事初无定例而通事在外越礼犯分往来骚扰自今但差兵部属官及行人为便＜锍-釒＞奏  上曰所言是尚勤俭朕当自勉议宗室汰冗员仍会官议处斋醮即令停止供应可省工役不急者所司查勘以闻厨役及狎送官如议
　　○礼科都给事中林元甫等应诏陈七事谓今山东河南北直隶雨雪愆期人民流亡殆尽乞多方措置或开中盐引或借临清德州水次仓粮数万石特柬大臣一员亟往设法赈济凡斋醮贵戚与夫游观织造之滥费乞皆停罢减省  皇上登极之初罢传奉冗员天下称快近幸门渐开乞严加杜绝文职为民武职降调边卫又朝觐考劾退官造言妄奏者例为民及发口外近有旨许其伸理本开理枉之门反益奔兢之弊乞照前例为便御史彭程因言光禄妄费触犯  先帝充军然原程之心无他惟欲修已职而节财用乞宥之凡先年两京官不以赃罪降调者乞皆从宽宥顺天府大宛二县户口日减差役日繁乞量为减免其光禄寺各监局供应皆先令铺行买完然后给价月久费多所得十无二三宜委官依时估平买庶民不受害古者遇灾必策免大臣今南京都御史黄绂老耄无为刘瑀刚愎酷暴大理寺卿章格素乏清誉巡抚都御史徐恪重听废事张玮躁急糊涂杨澄粗鄙庸劣乞各罢归时监察御史史瑛等亦言八事多与元甫等同又以降调御史任仪请与彭程同宥复职杜绝传奉文武职必由吏兵二部或有夤缘幸进许科道劾奏降调边方顺天府役重赋繁如永乐时北征得虏中羊一万七百有余至今羊已尽绝而岁办毛价九百六十两有奇宝坻马厂大户止令守视而官校巧取岁纳银四百两他州亦多类此请正额者量减非正额悉与除豁又谓天下重囚一年秋后一审决五年遣官一审录矜疑多从末减乞勿俟五年之期特敕法司选差属官或敕各处抚巡等官毋拘成案审录上请释放各边将领科取百端士卒怨讟乞申明戒谕如逼逃卖放数多致地方失利杀虏人口二十名以上牲畜三十以上悉治以失机之罪＜锍-釒＞入  上曰黄绂近自陈致仕已留用矣徐恪张玮刘瑀章格亦俱留治事杨澄令致仕彭程任仪不允其余事所司各看详以闻
　　○甲戌册封皇第二妹为永康长公主以国子监监生崔儒长子元为驸马都尉赐诰命冠服鞍马如制
　　○广西副总兵马俊等之死都指挥佥事麻林等皆在俊部失于救援及贼平林等亦有擒斩功下巡按御史议其情罪轻重兵部覆奏请如律例充军者麻林以下十五人决杖者指挥舒洪以下十二人得旨免充军决杖麻林等六人有功降一级千户陈纪等九人无功降二级俱原卫所带俸差操舒洪等八人准以功赎罪还职指挥使马胤等四人无功各罚俸三月带俸差操命都察院故右副都御史李昂之子世蕃为国子监生昂未及一考尝巡抚江西有捕盗功世蕃援例以请特许之
　　○乙亥  仁宗昭皇帝忌辰  上祭  奉先殿遣驸马都尉杨伟祭  献陵
　　○以顺天府大兴宛平二县旱灾命发预备仓赈之下户两月稍优者一月大口各给粮三斗小口半之从府尹黄杰请也
　　○诠注后军都督府带俸都督佥事马昇于前军都督府佥书管事仍不妨管操
　　○大通事锦衣卫带俸指挥佥事王英言永乐间女直各卫授都督等官令率所部为中国藩篱比来各官不能约束以致边方多警今后各卫掌印都督若历任无过所部未尝犯边者仍许袭原职否则止令袭指挥使别选众所信服者升都督兵部覆奏以各官承袭已久一旦革去恐启衅端此后海西建州三卫女直成化以后陈乞升者指挥以下仍旧承袭其都指挥以上至都督有故者必审其部下无人犯边子孙能继志者许其承袭否则革去求升之职自左右都督以下至都指挥佥事各递减一级但曾求升一次者更不许陈乞间有能严辑部落还我卤掠擒捕犯边夷人并归我汉人之逋逃者具奏升赏从之
　　○狭西宁夏地震
　　○丙子诠注燕山前卫都指挥佥事丁王于大宁都司领班京操
　　○丁丑鲁府镇国将军阳铢阳铢请辞常禄以赈饥民  上曰阳铢等所奏诚义举然常禄不必辞其降敕奖谕之
　　○狭西永昌卫宁远堡有自虏中来者二人谍者诘之知其为汉人被掠者把总指挥袁镇利其所赍使人诱之出境而杀之百户丁恺掩为斩捕功镇及指挥史彬亦各以领军应援报功于官死者之家发其事兵部以镇妄杀无辜罪恶深重请并丁恺史彬俱论以重法谓分守副总兵陶祯左少监纪能失于审勘亦不淂无罪  上命镇恺彬俱下巡按御史逮问祯能姑贷之祯仍停俸三月
　　○戊寅英国公张懋等言六事一暂停工作以息军困切见京营操备军士连年工作繁重以致困苦且今天道炎热劳苦万状乞将各处工作暂止一宽限期以恤军士京营操军逃亡数多近该兵部奏准限两个月以里自首免罪但程途遥远一时不能周知乞再宽两月一清查军余以息久役乞敕兵部行令在京各仓查先年借债并补数到今军余俱还原卫一清宿弊以省军财乞敕工部查照今后法司问发运灰囚犯不必发与各厂止将灰价收贮在官遇有工作发出买灰应用一严限期以济贫乏乞敕兵部计议今后上十卫该关绢疋等物查自弘治元年以后但有未关卫分定立限期严督掌印官员依限关支一军匠相兼以给工役乞敕工部查照今后几遇造作该运木石重料于班匠银内支给雇车装运庶得少纾军士之苦下所司议谓懋等所言皆可行第修仓湏留军千人从之增设广西庆远府永顺永定二长官司设长官正副各一员从两广镇巡等官请也
　　○巡按狭西监察御史李鸾奏狭西之地依山带河内屏诸夏外控西陲号为重镇自撤东胜之后河曲内地弃为虏穴灵夏外险反南备河故成化中毛里孩癿加思兰扰我边场转输劳费民已不能堪去岁以来宁夏地方烽火不绝行旅惶惑居民失业而其典兵事者安居自适以为无事今岁二月虏入庙山墩杀指挥一人旗军十余人肆行无忌倘秋高马肥大举入寇不识何以待之臣窃思夷狄之在前代多者百余万少者数十万又必有豪黠者君长之至于元为天所厌北遁沙漠我  太宗亲御六师驱逐益远厥后种类交恶互相吞噬其势不能当我一镇夷狄之衰未有过于今日者也夫以中国全盛驭极衰之虏虽草薙禽狝谅不为难当疆场之寄者漠然不加之意使其豨奔豕突跳梁边鄙上勤九重之忧此臣所以夙夜不能忘也狭西东自榆林西尽凉夏城堡棋布墩堠相望经理区画可谓精矣典兵之官有守备有分守有协守有主帅大小相维又有内臣以监督之都御史以赞治之体统节目可谓备矣然蕞尔小丑辙敢轻入官兵闭门一筹莫展惴惴焉自保之不暇臣目击其事岂胜扼腕臣闻边事所急者曰兵曰食曰马而已然军不疲于战陈而疲于典兵者之剥削马不疲于驰骤而疲于典兵者之营利刍粮不疲于馈饷而疲于典兵者之巧取监临主守互相效尤欲望三军生敌忾之心边塞有长城之恃难矣至如都御史之设诸军归其节制庶事听其便宜正当搏击贪残肃清弊政柰何宴会往来岁时馆馈人情习玩动相掣肘边备不修实由于此然臣之所虑又有急于此者请举已往言之正统十四年王师北征号三十万众而土木之难悬如一发成化十九年北虏犯边尝动宣府大同两镇重兵而下米庄之危几于覆没当是时边将如石亨许宁辈虽皆败衄之余其平昔才勇操守犹足以系属人心今国家承平日久沿边抚臣又非一时重望若安常习故无所更改万一虏骑长驱则前日下米庄之覆辙故在也乞简命在廷才望大臣一人重授节制凡沿边钱粮军马一应重务悉听便宜奏闻以是居安虑危使虏知我待之者有备而朝廷亦可以免西顾之忧矣奏下兵部议请通行于各边镇巡等官俾知思患预防之道从之
　　○右军都督府都督佥事李昹卒昹狭西西宁卫人前会宁伯英之子英卒昹袭锦衣卫都指挥佥事成化二年举将材升署都督佥事左军都督府带俸三年升右军都督府署都督管事复选团营振威营管操六年同都御史项忠侍郎叶盛巡历保定等府赈济饥民擒捕盗贼十四年同尚书刘昭修筑卢沟河堤岸五千余丈十五年调五军左掖管操寻调神机营管操弘治五年遇例实授至是卒赐祭葬如例子王□□举进士任尚宝司丞
　　○先是有旨今后私自净身者本身并下手之人处斩全家发边远充军两邻及主家不举首者同罪且令礼部出榜禁约而安肃县人韩清等三百余人复冒禁入京击登闻鼓求进礼部劾之下镇抚司鞫问送法司拟罪大理寺卿冯贯与刑部尚书彭韶议以清等自宫并在五年三月初八日赦宥并礼部近奉诏旨之前因收回该部发审奏词止拟违制不应杖罪发遣寻奉旨各引咎自陈  上以贯私嘱改拟韶辙听从重加诘责于是贯韶复上章待罪命宥韶而停贯俸五月少卿屠勋马中锡各两月其主使自宫及下手之人仍严限督捕之
　　○是日昏刻月犯键闭星
　　○庚辰户部奏河东运司弘治三年四月存积盐课十五万二千引请下所司鬻卖以省久积消折之患从之
　　○南京内府供用库奏缺速香户部议发南京内帑钱买千一百三十斤以备五年之用从之
　　○以水旱灾免湖广黄州等府州县及荆州等卫所弘治五年粮草子粒有差
　　○四川茂州地震有声如雷
　　○辛巳命安乡伯张恂禄米岁支本色折色各五百石成安伯郭宁禄米岁支本色三百石折色七百石各从其父祖之旧也
　　○壬午代府庶人成凿以辅国将军坐罪革职八年无口粮至是＜锍-釒＞母妻妾子女并已六人请照庶人口粮例支给餋赡户部言六人岁得总数多于奉国中尉是有罪者与无事等请用幼子女例人月给米一石岁绢一疋  上不从命照例给之
　　○礼科左给事中夏昂言六事一曰图治本  皇上御极之初朝廷清明政事修举近年以来或爽于初伏望慎终如始则治本立二曰遵制命近年以来六部都察院各衙门事关国体者不知制命之当遵或夺于权势或牵于属托有所规避不行参奏者许科道官纠举三曰急拯荒山东河南等处亢旱乞敕该部通将各官所上赈济条件作急酌量奏请施行四曰免重科乞敕该部计议行科道等衙门监收等官令各库凡有寄库钱粮俱要查出会同管库内官及督同各库官吏除朽腐不堪外尽行收讫以供支用五曰省民费乞敕礼部行都察院通行各处巡按御史将各府州县馈送无名之礼通行禁约六曰存大体乞敕该部计议行各该问刑衙门今后或有大臣犯罪送彼问理者务存大体毋得凌辱下所司知之
　　○升守备归德等处武城中卫指挥使高瑛为署都指挥佥事总督直隶扬州等处备倭
　　○癸未太常寺卿兼翰林院侍读学士傅瀚省祭复任
　　○刑部员外郎王嘉庆主事王铨大理寺左寺副徐谏王章左评事谢湖俱对品调外任先是军人马英妻罗氏自宫其幼男马伍同居人丁买等发之罗氏等例当死嘉庆等止拟杖罪狱上命下嘉庆等于都察院狱都察院拟赎杖还职  上特有是命
　　○甲申都察院右副都御史翟瑄言今天下问刑官不能体  皇上重爱民命之意以苛暴为尽职以刻薄为能事出入任情轻重失当及审录官得其实而原问之罪皆释不治似无所惩自今诸司审录其错误者以失出入人罪论其受贿及任已见者则以故出入人罪论如此庶几人知所谨而天下无冤狱矣从之
　　○刑部尚书彭韶等陈四事谓今海内虽称承平而四方亦多灾异正兢业不遑之日非择安求便之时如臣等所奏事情当即赐裁决而伏候敕旨踰旬方下若复优游少断有如前日不惟事见停滞亦恐志涉骄荒又内臣殴杀人命  圣意每见宽容自古帝王用刑法必先乎近贵用以悯人命之重彰天讨之公若复曲法伸恩人将恣情无忌又昌国公张峦茔域比诸皇亲相去悬绝特遣大臣督军营造棰楚贫穷追徵办纳逃窜者既烦勾角□羊阙少者又劳添补展转相寻无时休息又顺天府所属州县人民有限差遣无穷里甲正役尚易支持杂泛差徭尤难供应近来殷实之家多投充陵庙等户投充者既蒙优免在户者重复徵求致使富者坐见其穷贫者相继而窜今后乞将优免人丁仍定以数余者发当本役则人各得其所矣＜锍-釒＞入  上曰几务早决朕自处分昌国公坟茔已有成命督令速完其余事所司知之
　　○夜南方流星如盏色青白光烛地自天津西南行至河鼓炸散
　　○乙酉都察院左都御史白昂应诏言山东一方旱甚请于今岁漕运粮内借四十万石以赈之户部议谓国朝漕运之规以岁漕四百万石为定数盖计一岁所漕之入仅足充京师一岁之用今岂敢以江南漕米借给山东乎况前此所以借给山东者多矣若犹不足请即德州临清水次二仓发米麦十余万石减价粜之则米价自平而民艰亦渐可济矣从之
　　○刑科给事中韩祐等奉命查盘洮岷等处仓库草场谓粮草亏折多侵盗之弊因劾营粮参议丘璐耿文睿参政王哲佥事张琳等罪及先任副使陆珩并巡抚都御史王宗彝王继亦失于防范命璐文睿哲琳下巡按御史逮问宗彝继珩各罚俸两月
　　○丙戌命大学士丘浚暂免朝参仍日赴内阁供事以浚自陈有目疾故也
　　○大理寺左少卿屠勋应诏言十事一乞恩例以清刑狱乞敕刑部查照先年事例照旧差官各处审录其灾伤处行抚按等官审录徒流以下减等发落死罪情可矜疑具奏区处一参情法以公比附乞敕刑部通行两京内外问刑衙问遇罪无正律应该比附者务使情罪相当至于死罪亦详究律意所在不可妄自摘拟比附一慎立法以革繁例乞敕刑部会同都察院备查见行事例有充军枷号者务湏斟酌停当具奏定夺其繁琐难行者并宜革去一遵律令以止深刻乞敕刑部通行两京内外问刑衙门遇有听许因公欧人至死囚犯务依律拟断不许引用行止有亏酷刑等项名色其武职犯该前项罪名者俱照王概奏行事例而行果有情重法轻者拟奏定夺至于充军降级等项具有见行条例有不当者亦听法司查拟一平纸价以便囚犯乞敕法司凡问过囚犯追纳纸劄照依定价事例收授银钱在库转发顺天府平买纸劄送回支用一起老成以备委任乞敕吏部起用致仕刑部尚书何乔新南京国子监祭酒谢译以备任用一广恩泽以济灾伤乞敕浙江山东河南被伤地方巡抚等官凡救荒赈济安民方略宜速为区处以保地方一禁奢靡以厚风俗乞敕都察院并巡按御史凡有服舍踰式器用违禁及婚丧不依制度者问拟如律一严启闭以蓄水利乞敕工部行管河郎中遇粮运盛行之时严立启闭以革弊端一专委任以督海塘乞敕工部转行浙江布按二司分巡分守官查见收木石等料及未收各若干计其修理如果已敷不必再行派扰命所司详议以闻
　　○户科给事中寗举言五事一曰诚修省欲上畏天命下悯人穷万几之酬应庶政之裁决务求顺乎天而不拂乎民一日重经筵欲留心稽古锐意经筵非风雨寒暑不宜轻免一曰慎游乐欲以礼制心不忘儆戒一曰节赏赉欲俭素是崇爵赏是惜一曰纾民困欲勋戚大臣之家不许求索禄米庄田命所司议处以闻
　　○吏部左侍郎张悦复上＜锍-釒＞曰近古人臣善言治者莫如宋之司马光其在仁宗时尝言人君之大德有三曰仁曰明曰武神宗时又言人君修心之要有三亦曰仁曰明曰武及进历年图于英宗复以此言载之后序至于哲宗访治又首以此言献其所以谆谆为四君言之不置者诚以治乱安危存亡之道尽系于此虽尧舜之圣亦此而已臣愿  陛下法尧之仁以安民法尧之明以知人法舜之武以行赏罚法尧舜之从谏以除壅蔽则今日之治即尧舜之治司马光之言不尽用于当时而尽用于今日矣礼部覆奏悦所言明白剀切于君德深有裨益第知之非艰行之惟艰伏望  皇上特赐省览体之躬行施之政事则  上帝鉴观灾异消弭而国家永享无疆之福矣  上纳之
　　○命府军前卫指挥佥事高鸾守备归德武平等处以都指挥体统行事
　　○锦衣卫镇抚司奏上太医院院判刘文泰罪状言文泰初欲奏尚书王恕与后军都督府带俸都事关昶计议因得恕擅作威福等事即写成奏稿一纸又将恕所刊传示为民都御史吴祯祯见内引尚书五子之歌外作禽荒内作色荒酣酒嗜音峻宇雕墙有一于此未或不亡等语意近诋毁因言待我举奏为  先帝报不平虽死不悔遂亦创成奏稿留文泰家文泰自摘稿内立心矫诈等语增入已稿祯后又为文泰润色及增迹此奸欺不臣可见等语且词连大学士丘浚谓文泰尝往谒浚语及恕传浚言不当板行若有豪杰之士奏闻厥罪不小及朱语沽直谤君四字为浚所说缘文泰因挟私恨朋谋奏诋大臣及言恕传诋毁  先帝无从取证所述浚言亦系单词请逮浚恕对理并治吴祯等罪  上曰刘文泰诬奏及妄攀大臣甚是刁泼宜重罪且从轻降太医院御医王恕作传卖直沽名本当究治宥之传并板即令焚毁丘浚罢其余悉免问恕复奏申辩且言文泰奏臣无一得实又系革前之事法司将臣与主使写本符同妄奏有罪之人一概参奏似无分别乞敕法司辩理庶不枉抑  上曰此事已发落矣
　　○丁亥四川朵甘思宣慰使司寨官头目答儿坚粲等来贡马匹方物赐彩叚表里衣服有差
　　○兵部覆奏吏部右侍郎周经所言清勾军役欲停兵部住俸降职之例宜仍依本部旧议从之
　　○辽东有流星大如斗红光如电有声如鼓
　　○戊子旌表孝子一人节妇十人甘润直隶开州人国子监生母郝氏卒庐墓三年旌其门曰孝行李氏狭西礼县民翟文妻刘氏狭西秦州民安克慈妻萧氏广东番禺县民李宗妻董氏狭西肤施县民吴著妻严氏山西临县生员冀善妻宗氏直隶长垣县生员李广妻王氏亦长垣县民傅保妻周氏江西豊城县民陈定纲妻王氏贵州兴隆卫百户胡瀜妻黄氏浙江鄞县民陈澳妻皆守节年久无玷各旌表其门曰贞节
　　○庚寅命内府各供役人员日支光禄寺猪羊肉暂以乾鱼代之并今岁重阳等三节俱免宴俟来岁豊稔时如旧从礼部奏也
　　○辛卯旧例南京官军俸粮每岁支米者十月支麦者两月而公主及驸马都尉禄米之折色者俱就南京支麦不折钞至是南京户部郎中车明理以各仓所收麦数少请今岁及明年该支麦月分俱给米十之七俟仓麦积多全给如旧公主及驸马该支折色麦今后俱准公侯折俸例并折钞户部覆奏从之
　　○岐府长史丘永奏比本府人员奉旨两淮支盐有搔扰郡县者请自今各王府岁用引盐令户部移文运司角□羊送盐价至府以杜诸弊从之
　　○壬辰左春坊左谕德曹彦上＜锍-釒＞曰臣观唐太宗贞观初年所行之政皆三代以下人君鲜能及者自后渐有更张故其臣温彦博曰愿陛下常如贞观初则善矣太宗嘉纳遂能保终治道伏惟  陛下即位之初励精图治进贤退不肖皆合天下之公节财省费皆协天下之心是以朝廷清明和气充溢近年以来水旱灾伤人民困苦仰勤  圣虑然欲修省臣亦愿如弘治之初则善矣今诸臣章奏皆蒙令所司议处乞御便殿宣召内阁及府部大臣相与参决以回天意下礼部议覆谓彦所言诚知本之论惟  圣明留意  上纳之
　　○户部尚书叶淇等应诏陈三事一裁省无名给粮谓如王府郡王校尉各三十名总各府而计之无虑万数多系富民营充既蠲其差又给其粮诚为妄费请行天下各王府惟时钦赐校尉子孙承继者许支粮如旧自余有司所佥及民间投充者止蠲差役不淂支粮二禁革收受子粒谓天下王府及在内功臣之家皆有庄田管庄者收租时往往正额外横取数倍侵克入已请令各庄田及牧马草场佃户照徽府例输于本管州县而后令各该人员来领不得仍前自索扰人三存省京储谓今岁新中进士乞敕吏部将甲第在前者量留三分之一办事候选余皆如旧例放回依亲既可存省粮储且便其归省  上曰所言有理俱准行
　　○癸巳赐代府怀仁王嫡第四子名曰聪汝镇国将军仕塿第四子曰成銶晋府镇国将军钟钜庶长子曰奇沋钟錥庶第二子曰奇澧钟金□屚第十子曰奇洧革爵钟鈵嫡第三子曰奇津庶第八子曰奇莅辽府奉国将军恩锋嫡第三子曰宠洺庆成王第三十一子曰奇□氵去虎□三十二子曰奇洿三十三子曰奇泫三十四子曰奇氵□轨镇国将军钟錂第七子曰奇潸第八子曰奇淖辅国将军奇渗长子曰表樆第二子曰表椄奇滐长子曰表木□朵宁河王府镇国将军钟镰嫡第二子曰奇瀔钟镫嫡第七子曰奇涞庶第八子曰奇漳辅国将军成鑺子曰聪派赵府镇国将军祐＜木戈＞第二子曰厚炣灵丘王府镇国将军成长子曰聪氵□辇
　　○镇守湖广平蛮将军镇远侯顾溥既受命充行军总兵官当选调湖广云贵官军有事于贵州请令各官军俱预支俸粮自办军装户部议指挥全支两月千百户镇抚三月旗军六月银米或布疋各随便支给不为例从之  礼部覆奏工科给事中柴昇所言二事其曰省灾异者乞将四方所奏灾变等事博访致灾之由务尽弭灾之实其曰纳忠谏者恐  皇上纳谏之心有替于初况其中所言去狮子汰冗卒视朝经筵游观宴赏等项辞意剀切伏望  皇上留神省览  上纳之
　　○兵部覆奏吏部左侍郎张悦所言例有当革者成化中例京卫与外卫轮操官军犯罪者初犯杖七十再犯一百三犯不悛者家属押发边卫差操又在逃官军自点选之后在逃三次者不分赦前后京卫者调外卫外卫所者调边方我朝之制军职杖罪俱令收赎盖优待臣下之意前项新例固为贫乏无力收赎者设但比年俱赴市曾去衣决杖古人所谓若挞于市既已受辱何以令下此后犯者请仍照罪收赎倘贫无力者于原问衙门单衣决杖其三犯不悛者则照新例从之
　　○内阁大学士丘浚奏臣与王恕素无间隙朝班之中惟臣二人最老班列序立每相推让且官皆极品文学政事各有所司于名于利皆无所争虽其职任不同而皆叨居百僚之首嗾人攻讦大臣独不为自己地乎臣虽愚痴决不为此盖恕见臣自办事内阁以来与之并列不交一谈疑臣或有所不足殊不知密勿之地不当与外诸司交通理所当然非有他也臣性识迂僻不识忌讳每与人言好举  祖宗典故见行吏部行事有非立法初意言论之际不无波及斯盖公是公非之清议意欲使之闻之自行追改盖以古道望之不意反成讎恨及见刘文泰所上奏词颇成文理料非稚笔所能又因今年朝觐黜退官吏旨意与臣所进大学衍义补书中所论偶合由是致疑而专归咎于臣故因文泰之奏访知其人素与臣往来此本必是臣主使对众明说传播于人法司审勘之际不免因人言略及文泰畏惧加刑因而就假臣言以觊或宽其罪止凭一口单词别无实迹旁证臣闻古之忠臣见无礼于其君者如鹰鹯之逐鸟雀也设若恕无此事而臣主使人讦奏固为有罪若恕所为事干君父臣不阻当揆之大义亦不失为尊主为国之忠然臣实不闻其有欲奏之说及见其所奏之本所刻之传天地鬼神鉴察在上况臣平生所恶者矫激好名与喜事告讦之人每每形之于言著之于书而躬自蹈之则臣乃反覆小人之尤者也何以当朝廷委任之重哉臣受重任不能慎言避嫌比之匪人不得无罪况以荒疏之学当衰老之年  皇上拔之于闲散之中留之于当退之后不能分寸补益乃致人言罪当万死亟加诛谴良所甘心伏望革去冠带放归山林以为大臣不谨之戒  上曰此事已发落矣卿宜安心办事岂可辞归山林不允
　　大明孝宗敬皇帝实录卷之七十五终
　大明孝宗敬皇帝实录卷之七十六
　　弘治六年闰五月甲午朔
　　○乙未以水灾免应天苏州等府并镇海等卫弘治五年秋粮子粒共一百八十二万六千六百八十四石草八十万六千八百五十一包有奇
　　○丙申命羽林前卫带俸都指挥佥事张弼之子钺代为指挥使南京兴武卫署都指挥佥事陈鉴之子汉代为指挥同知
　　○丁酉翰林院修撰李旻丁忧服阕复除原职
　　○礼部覆奏科道官所言节财用一事自古帝王咸以节俭为尚诚以裕国之本莫切于此伏望  皇上慎终如始益虔弗懈以追复隆古之治况其中所言贵戚之赉予游观之糜费织造之过多或为停罢或为俭省赏所当赏而不至于滥用所当用而不至于奢使邪术异端一切禁绝则经费可充而灾异可弭矣从之○工部覆奏吏部右侍郎周经乞停徵灾伤地方颜料铜铁油漆胶蜡丝麻皮张翎毛等物宜移文所在诸司令已徵者照数起解未徵者暂行停止以候秋成从之
　　○巡按直隶监察御史曹凤奏近者南北隶直及河南地方俱被灾伤州县申报所司不与准理催征如故臣自今岁二月过山东抵凤阳等处见饥民流移者众可为痛心然当此荒旱之时又修理黄河劳费甚钜未即成功乃可忧之大者乞谕被伤处所量减赋税仍命工部会议暂停修河工役下其奏于所司
　　○戊戌裁革广东整饬雷廉等处兵备按察司副使一员
　　○巡抚宣府都御史杨谧言宣府及居庸关戍卒岁给冬衣布花但各处输纳者每过期始至戍卒不蒙实惠乞敕该部预处其宜户部议谓山西各府及直隶大名等府每岁当输布花于二边者其道理远近不同近者便于输本色远者便于输折色请每布一疋折银三钱花一斤折银一钱从之
　　○巡抚山西都御史杨澄奏所属郡县仓廪空虚而王府禄米各卫官军俸粮率不以时支给是本处且不能自济而属者河南守臣奏欲遣人捞取河东池盐以规利此举殊骇人听闻乞寝其事又山西户口食盐之该徵钱钞者自弘治三年至六年俱乞留存以补诸禄米俸粮之数户部议覆从之
　　○宣府隆庆怀来二卫地震有声
</div>
    <div class="pagination">
<a href="明实录孝宗实录_page42.html">上一页</a><span>...</span><a href="明实录孝宗实录_page38.html">38</a><a href="明实录孝宗实录_page39.html">39</a><a href="明实录孝宗实录_page40.html">40</a><a href="明实录孝宗实录_page41.html">41</a><a href="明实录孝宗实录_page42.html">42</a><span class="current-page">43</span><a href="明实录孝宗实录_page44.html">44</a><a href="明实录孝宗实录_page45.html">45</a><a href="明实录孝宗实录_page46.html">46</a><a href="明实录孝宗实录_page47.html">47</a><a href="明实录孝宗实录_page48.html">48</a><span>...</span><a href="明实录孝宗实录_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
