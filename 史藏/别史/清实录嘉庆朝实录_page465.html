<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 465 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 465 页/共 523 页</h1>
    <div class="content">○乙卯。缓徵甘肃皋兰、狄道、平凉、静宁、宁夏、宁朔、灵、中卫、平罗、泾、徽、十一州县、旱灾水灾雹灾新旧额赋。并贷灾民口粮。　　

○丙辰。上御乾清门听政。　　

○谕内阁、御史冯清聘奏、考试中书、应令该旗参佐领赴场识认一摺。所奏是。满洲蒙古汉军考试繙译举人童生。俱有临场识认之例。其考试中书自应一体办理。以杜假冒顶替之敝□大。嗣后满洲蒙古汉军考试中书。除该旗参领佐领出具图结外。临考之日。仍令该参佐领赴场识认。以昭核实。著为令。　　

○赏八旗兵丁、一月钱粮。　　

○减免直隶文安、东安、二县、大洼地亩额赋有差。　　

○丁巳。刑部奏审明防御乌尔衮泰、疑贼妄拏拖毙周万春等二命一案。得上□日。此案乌尔衮泰、因围场外有锯倒木植。带兵查缉。途遇周万春、张起先、胡明月、三人赶押空车。向开设柴厂之唐九继、卖运柴枝。辄疑为偷木贼犯。用鞭责打。逼令诬认。妄以人赃并获具报到官。以致拖毙二命。现经刑部提到唐九继等供证明确。是张起先胡明月二命之拖毙。实由乌尔衮泰妄拏所致。乌尔衮泰著照拟革去防御。由绞罪上累减为杖一百。余俱照所议办理。案关人命。无论虚实。总应到案质讯。庆溥前于臬司瑺弼、关提乌尔衮泰质对时。执意不令前往。并在朕前面奏、以乌尔衮泰在围场获贼。经朕施恩。恳请不令赴质。实属谬妄。庆溥著交部议处。寻议降调。得上□日、著改为降三级留任。　　

○谕军机大臣等、卓秉恬奏、访闻上年四川营兵孙占鳌滋事一案。系由叶文馥、前在成都府任内、与提督多隆武、彼此龃龉不和、叶文馥挟忿搜求兵丁过犯、因访闻孙占鳌曾经犯窃、欲行查拏、知县鲁凤辉、迎合叶文馥之意、先将孙占鳌之妻拏究、县役黄耀、又将孙占鳌衣物银钱抢去、以致孙占鳌纠众滋事。前案惩办后、众兵丁至今积怨、本年五月闲、提标兵丁、探知叶文馥嫁女、在准提阁地方、纠众拦路、将彩轿殴打洩忿、地方官虽经讯明、恐兵丁逞凶、未敢录供详办、叶文馥居心残酷、有叶棒棒绰号、平日专用非刑、往往杖毙人命、鲁凤辉在成都县时、索取关帝庙金爵、又在武侯祠索诈商民、有金爵不归关帝庙、钉锤又到武侯祠之谣、升任江北同知、不禁娼妓、因以为利、外闲称叶文馥为酷吏、鲁凤辉为贪官、节次激动营兵、皆归咎于该二员、并据卓秉恬面奏、从前该省审办孙占鳌之案、其查拏犯窃各情节、均系事后装点、多有不实等语。此案事关吏治军纪。皆地方重大要务。蒋攸铦甫至川省。正当认真整饬。毫无所庸其回护。著即确查上年营兵孙占鳌纠众逞凶之案。究系因何起衅。叶文馥与多隆武彼此不和。是否属实。究系孰曲孰直。其原奏孙占鳌犯窃被拏情节、有无捏饰。至叶文馥鲁凤辉二员。据卓秉恬奏、一为酷吏。一为贪官。其为不协舆论。自属显然。著该督即查明该二员贪酷劣迹。据实参办。以服人心。至提标兵丁探知道员嫁女。纠众拦打。此风亦不可长。必应将为首之人查明。按律惩办。其起意消弭讳匿不报之人。一并查参示惩。蒋攸铦下车伊始。当一秉至公。更正怠玩。除贪残之吏。以肃吏治。惩骄纵之兵。以明军纪。不可稍有偏畸。务令人心各得其平。期兵民悦服。自可相安无事也。将此谕令知之。　　

○以镶红旗满洲都统奕绍、为宗人府左宗人。　　

○戊午。命刑部尚书吴璥、驰往河南萧南厅地方、查勘河堤。　　

○以户部尚书卢荫溥、署刑部尚书。　　

○己未。谕内阁、朕明年前往盛京。恭谒祖陵。所有阅兵行围等事。皆不暇及。俱著停止。吉林为盛京邻省。松宁自必至盛京接驾。亦著不必率领豫备随围官兵前来。其黑龙江、墨尔根等处官兵。亦不必前来。届时富俊惟将射靶官兵。照前豫备。　　

○又谕、值年旗将普赏八旗兵丁一月钱粮公同谢恩代为具奏一摺。此项赏银。乃皇考高宗纯皇帝俯念旗仆年终用度、不无拮据。特恩增赏。俾伊等整理衣帽正项之用。朕自御极以来。以圣心为心。教养旗仆。每岁仍旧赏赉。该兵丁等当知此系特恩加赏。一切用度务须节俭。整理正项。不可恃为每年定例之赏。任意奢侈。一经入手。即致荡然。著各该旗都统副都统通谕各兵丁等、嗣后感戴朕恩。务各守分。于一切差使奋勉效力。返朴还淳。以副朕爱育旗仆之至意。　　

○步军统领英和等奏缉获逆犯屈名儿。得上□日奖赉。赏守备高铎、徐永祥、花翎。李瑞等、蓝翎。　　

○以詹事府少詹事那清安、为詹事。　　

○旌表守正被戕四川会理州民秦金耀妻张氏。　　

○庚申。谕内阁、御史卿祖培奏、敬陈仓储情形一摺。南新仓廒座坍漏不堪贮米者。现在共有十二廒。著工部查勘是否应修、据实具奏。其各仓存留土米应行发粜者。著仓场侍郎严饬各仓。随时呈报。发城变价。毋令存留仓内。搀和滋敝□大。至该御史所称保送仓监督。请于各衙门实缺人员外。将试俸三年奏留候补之员、一体保送。其事不可行。各衙门实缺人员。任事有年。较之学习候补者。自多历练。若既任监督后。有勾通花户书役、骫法营私之事。无难查参惩办。岂改用候补人员。即能保其洁清自好乎。所奏著毋庸议。　　

○辛酉。上幸瀛台。阅冰技。　　

○谕内阁、御史谭瑞东奏请饬禁督抚令属员帮办幕务一摺。直省督抚大吏。不准令所属官员代办幕务。例有明禁。即如本年已革山西藩司习振翎、令主簿费钧、在署办事。业已严办示惩。著再申谕各督抚、不得仍蹈从前陋习。致开交通奔竞之门。至该御史所称、令督抚开具幕友姓名、年终报部核实一节。则事属难行。外省所延幕友、更换无常。即开列姓名。部中亦何从考其虚实。岂非徒劳案牍。所奏著毋庸议。　　

○又谕、御史谭瑞东奏请饬部院堂司各官公署画稿一摺。国家董正治官。设公署以理公务。部院堂司各官、理应日常进署、各勤职业。除军机大臣常川入直、不能到署外。其南书房、上书房、内务府大臣、御前、乾清门、兼管部院事务者。朕常谕令入署办事。务各勤至公廨。详核稿案。不得藉口内直、自耽安逸。以期毋旷庶官。至朝房不准画稿。则事不可行。朝房同系公所。各部院遇有紧要事件。该司员势不能安坐衙署。静候各堂官到齐画诺。以致违误限期。转多积压。所有乾清门外、及圆明园朝房回事画稿。著仍其旧。　　

○又谕、刑部议驳、四川民人李均仲、与张氏通奸、谋杀本夫宋子顺、声明张氏尚有不忍致死其夫之心一本。所驳甚是。此案李均仲与张氏恋奸情密。起意谋杀其夫宋子顺、当宋子顺饮醉回归。李均仲入房谋杀时。张氏何难立时喊救。即使被李均仲拔刀吓禁。不敢声张。事后亦当即日首告。乃迟至月余。始向约邻王登沅哭诉。是已难信为不忍致死其夫。且该氏之母张周氏、因女与人通奸。致壻被杀。恐到官受累。投缳殒命。张周氏未经取有生供。其利资纵奸。亦无确证。刑部未将此一节拟驳。傥案情不实。则张氏既因奸致夫被杀。又致母自缢。两犯重罪。更不应稍为轻纵。著蒋攸铦提集案犯。将指驳各情节。另行研鞫。核拟具奏。寻奏。研鞫供词。各情节均无疑义。仍将宋张氏拟绞监候。惟该氏至两月之久。始将奸夫指拏到官。与即时首告之例不符。毋庸夹签声请。李均仲仍照原拟合依奸夫起意杀死亲夫、奸夫拟斩立决。业已在监病故。应毋庸议。张周氏纵容伊女与李均仲通奸。罪止拟杖。业已畏罪自缢身死。亦毋庸议。下部知之。　　

○调贵州按察使韩文绮、为四川按察使。四川按察使富信、为贵州按察使。　　

○壬戌。谕内阁、内外管兵大员亲随兵丁。前已有上□日明定额数。若另设更替班次。则人数仍至众多。且该兵丁一经挑作亲随。即非轮班之日。将必藉词不肯操演技艺。其本管营员。亦复瞻徇情面。不加督责。嗣后内外管兵大员所用亲随兵丁。应用二名十二名七名者。仍照定额。各于本管旗营内。每日派直。但不许专有亲随兵丁名目。亦不许派定每大员名下、某人作为常川亲随。总使所管之处。不论千人百人。周流更替。除承直之日。仍一体操演技艺。以勤本业。况皆可识认。随时考校清语弓箭。殊多裨益。又免营求。　　

○谕军机大臣等、御史郑家麟奏、山东曹县、于十八年教匪滋事两月之前、有夥盗数十人、夤夜鸣枪露刃、入民人樊宗智家、殴伤事主、并伤及多人、抢劫衣物、并银数千两、当经拏获十余人、首犯逃逸、及逆匪滋事、将所获盗犯抢劫、其已未拏获之盗犯有名者、有任第九、朱用显、朱和尚、牛龙、张二短辫、刘柱诸人、其刘柱一犯、并经事主樊宗智、于逆匪平定后指控、系该县朱家集居住之积盗、与捕役楚振、石魁、来往情熟、该县典史郑巂、隐匿遗赃、不为究办、至今盗匪仍未拏获等语。此案盗夥多人。劫伤事主。该县教匪平定后。已越四年。何以仍未将盗犯缉获究办。因循疲玩已极。著陈预即查明从前报案原卷。先将刘柱、及捕役楚振、石魁、严拏到案。亲提鞫讯。并将夥盗任第九等严饬按名缉拏。如审明实系此案正盗。捕役楚振等勾通包庇。即行按律严惩。典史郑巂、果有匿赃讳盗情事。一并严行参办。将此谕令知之。　　

○旌表守正捐躯山西五台县民马东喜妻董氏。　　

○癸亥。谕内阁、本月初九日。董教增奏、审拟黄浪谋杀胞兄黄涂一案。将黄浪照谋杀期亲尊长律、问拟凌迟处死。系用专摺具奏。本日刑部议覆德宁阿、审拟闵源贵故杀胞叔闵兆松一案。将闵源贵照侄故杀期亲叔律问拟凌迟处死。系用题本。胞叔胞兄。均系期亲尊长。凌迟罪名。亦复相同。何以题奏两歧。是否刑部原议题奏章程。未能周详明晰。抑系德宁阿具题错误。著刑部查明具奏。寻奏。凌迟斩枭二项。条例内择其情罪重大、而案属罕见者。改为专摺具奏。故于谋杀亲夫一项。同一罪干凌迟。则以与有服亲属通奸、有关伦理者具奏。其与平人通奸、因而谋杀者具题。于杀死期亲尊长一项。同一罪干凌迟。亦以谋杀案内例不准夹签者具奏。其故杀之案、及谋杀情可矜悯、例准夹签者具题。再如罪应斩枭之功服缌麻卑幼图财强奸谋杀尊长一条。亦系谋杀者具奏。故杀者具题。总期奏案不致太多。而于定律谋重于故之意。亦不相悖。今四川省疏题闵源贵故杀胞叔闵兆松一案。系照议定章程办理。报闻。　　

○甲子。上诣寿康宫行礼。　　

○谕内阁、近科以来。各省中式武举。弓马渐不如前。本年会试。按额取中人数不敷。仅开十力弓者。亦得入选。国家设科取士。文武并重。若技艺不精。幸列科名。殊非造就人材之道。推原其故。盖缘各省学政、于考试时不免有重文轻武之心。其阅看武童技艺。先不认真遴选。取进入学者。率多滥竽充数。及乡会试遂至难获真才。著通谕各省学政。嗣后考试武童马步箭弓石。务按一定程式。认真校阅。于合格之中。再详加比较。拔其尤者。照额取进。庶人知奋勉练习技勇。从此洊登科第。足备异日干城之选矣。　　

○又谕、国家设官。文武并重。大小官员接见。均有一定体制。不容意为卑亢。朕近闻外省知府同知、竟有与提督平行者。若不亟为整顿。恐涉前明重文轻武恶习。大有关系。著该部查明会典内文武相见仪注。开列具奏。再通行颁示各省。令各遵照定制。以礼接见。如有意为轩轾者。交该督抚查明参处。　　

○命刑部右侍郎成格、驰往山东查办事件。　　

○乙丑。谕内阁、本年届应军政之期。兵部将在京之都统、护军统领、副都统、左右翼总兵、銮仪使、内务府护军统领、在外之驻防将军、都统、副都统、领队大臣、提督、总兵、分晰开缮履历清单进呈。朕详加披阅。内镶黄旗蒙古都统福会、年老多疾。人亦平庸。著以原品休致。镶蓝旗护军统领正黄旗满洲副都统密哩、马上平常。著革退护军统领。仍留副都统之任。热河都统庆溥、办理旗民刑名事件。不能胜任。著来京以都统用。余著照旧供职。其造册迟延之提镇十五员。内太原镇距京最近。总兵董连第、延不造报。实属玩视公事。且其人亦平庸。著降一级。来京以本旗参领补用。提督马元、多隆武、总兵杨超鐄、黄耀武、郭文魁、庆熙、武隆阿、沈烜、李应元、刘廷斌、桂氵□函、罗思举、张志林、哈丰阿、俱著交部照例议处。　　

○又谕、董诰近年每届冬令。其胸痛气壅旧疾、不时举发。春融后旋即痊愈。本年因病给假。兹复请展数旬。著加恩再给假两月。在家安心调理。现在天气严寒。且冬令公务较繁。董诰即病势稍轻。亦毋庸冲寒入直。统俟明年二月初旬。朕进宫时天气暄和。再行销假当差。　　

○调礼部尚书和宁、为兵部尚书。以直隶泰宁镇总兵官穆克登额、为礼部尚书。　　

○调热河都统庆溥、为镶黄旗蒙古都统。正黄旗汉军都统伊冲阿、为热河都统。以理藩院尚书和世泰、兼正黄旗汉军都统、内阁学士英绶、兼镶蓝旗护军统领。正蓝旗汉军副都统弘善为泰宁镇总兵官。兼总管内务府大臣。前任副都统富祥、为正蓝旗汉军副都统。　　

○以直隶河屯协副将奇成额、为山西太原镇总兵官。　　

○丙寅。上幸瀛台。阅冰技。　　

○谕军机大臣等、御史王允辉奏、本年八月陈预奏、续查济南等六府二直隶州所属亏缺案内。将一万两以上之现任堂邑县知县汪春熙等三员、二万两以上之现任潍县知县孙世栋等三员、奏请革职留任、赏限一年勒追、与上年该省办理泰兖沂登四府所属、亏缺一二万两以上各员、在本省监追之案、前后悬殊、恐该员等一经留任、巧为挪掩、甚至借弥补为名、倚官婪索等语。此案亏空在一二万两以上各员。俱系罪应拟辟之人。本应革职监追。前该抚奏恳量予从宽。特降上□日将各该员摘去顶带。暂予留任。勒限一年追缴。该员等自应知感知惧。迅速完纳。现已起限数月。著陈预查明汪春熙等六员。现在完缴若干。如该员等已经上紧完缴。仍照前上□日暂予留任。勒令限内全完。若迟延观望。仍不完解。不必俟至限满。即著革职监追。照刑部原议章程办理。嗣后如有亏空数逾万两以上之案。概不得援此为例、奏请留任。将此谕令知之。　　

○除江苏宝山县、穵塘废田二顷二十七亩有奇额赋。　　

○缓徵山东邹平、章邱、二县、续被水灾村庄新旧漕粮有差。　　

○丁卯。旌表守正被戕山东莒州民王小袍母郭氏。守正捐躯贵州修文县民袁宗名女袁氏。　　

○蠲缓云南鹤庆、维西、马龙、三厅州、歉收新旧额赋。借欠仓谷。赈邓川州、被水贫民。并蠲缓新旧额赋。借欠仓谷。　　

○戊辰。谕内阁、朕恭阅皇祖世宗宪皇帝实录。内载雍正九年八月谕大学士等、肃州金塔寺、原种进贡之哈密瓜。朕思与其种瓜、何如种谷以资民食。著行文该督抚等、嗣后不必进献。并著晓谕彼处人民知之。钦此。仰见我皇祖重农贵粟、不使地有遗力、惠爱黎民之至意。从来食为民天。树艺五谷。是为本务。瓜犹蓏蔬之属。尚恐栽植者多。致分地力。近日烟草之植。无处蔑有。更复有水烟一种。产自甘肃。近闻栽种益广。此皆无益民生。有妨稼穑。甘肃地土狭瘠。尤当使民知种谷。庶免艰食之虞。著该督饬知地方官。遍行晓谕。凡种水烟地亩。概令改种黍禾。并随时查禁。无许仍前趋利逐末。致妨地利。再闻近日都城中。并有以水烟入市售卖者。甚至每岁随往热河。逐队营趁。不可不严行禁止。著步军统领衙门、顺天府五城、出示晓谕。各令改业营生。如有不遵。查拏惩办。其热河地方并著该管文武官一体查禁。随时驱逐。以儆游惰。　　

○又谕、理藩院奏、明岁朕往盛京。恭谒祖陵。请上□日令东三盟之哲哩木、昭乌达、卓索图、御前乾清门行走蒙古王公台吉等、接至山海关外扈从前往一摺。伊等祖宗世受重恩。理宜随往恭谒祖陵。惟卓哩克图亲王噶勒桑栋罗布等、三十六人。若均令随扈前往。不惟人数众多。且伊等往来。不免少有浮费。著派御前行走之噶勒桑栋罗布、布彦温都尔瑚、索特纳木多尔济、满珠巴咱尔、巴勒楚克、玛哈巴拉、乾清门行走之诺尔布琳沁、锡第、喇特纳济尔迪、巴彦济尔噶勒、届时仍接至山海关外。扈从前往盛京。恭谒祖陵。礼成后由盛京回至山海关途次、酌量就近地方各回游牧。乾清门行走之干萨巴拉等、二十六人。俱不必前来接驾。其西三盟之锡林郭勒、乌兰察布、伊克昭、及喀尔喀四部落蒙古王公台吉等、游牧遥远。均著免其前来。以示朕体恤至意。　　

○旌表守正被戕湖北谷城县民余富妻张氏。　　

○是月。察哈尔都统松筠奏谢。得上□日、汝岂不知典故。总为耳软心慈所误。近年汝之情性。亦觉喜怒失常。任意径行。亦不受人规劝。过宽之处固多。过刻之处亦不少。汝扪心自问即知矣。执中二字。汝其勉之。　　

○又奏、伏读训谕、感凛钦佩。得上□日、敬事持心切忌偏听。若非汝多年大臣。朕必以汝为市恩于己。归怨于上。汝何能当此重咎。汝本无此念。总为耳软心慈所误耳。勉力改之。　　

○山东巡抚陈预奏、饬属上紧清厘词讼。得上□日、随到随审。良民受益。因循疲玩。良民受害。不可不明。不可不慎。勉之。　　

○四川总督蒋攸铦奏报接印日期。得上□日、川省吏治敝□大坏。专尚营求。民风强悍。好勇斗很。汝竭力整顿。以期挽回。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之三百三十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修
</div>
    <div class="pagination">
<a href="清实录嘉庆朝实录_page464.html">上一页</a><span>...</span><a href="清实录嘉庆朝实录_page460.html">460</a><a href="清实录嘉庆朝实录_page461.html">461</a><a href="清实录嘉庆朝实录_page462.html">462</a><a href="清实录嘉庆朝实录_page463.html">463</a><a href="清实录嘉庆朝实录_page464.html">464</a><span class="current-page">465</span><a href="清实录嘉庆朝实录_page466.html">466</a><a href="清实录嘉庆朝实录_page467.html">467</a><a href="清实录嘉庆朝实录_page468.html">468</a><a href="清实录嘉庆朝实录_page469.html">469</a><a href="清实录嘉庆朝实录_page470.html">470</a><span>...</span><a href="清实录嘉庆朝实录_page466.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
