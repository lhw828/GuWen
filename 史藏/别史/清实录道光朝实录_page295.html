<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 295 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 295 页/共 848 页</h1>
    <div class="content">
○己巳。旌表守正捐躯河南虞城县民谢漋玉母刘氏。　　

○是日。驻跸五里河村御营。　　

○庚午。山东巡抚讷尔经额奏参疏防匪徒拒伤官差之知县。得旨、整饬捕务。叠邀恩允。竟成虚文。此系官差被劫。不能隐瞒。想行路客商若是者。岂可胜计。汝若不大加振作。猛以济宽。岂不流入因循疲玩之习。因循疲玩之人。朕不能恕。慎之懔之。　　

○是日。驻跸沙河所东御营。　　

○辛未。皇太后圣寿节。遣官祭太庙后殿。奉先殿。　　

○上率扈从王公大臣蒙古王公文武官员。诣皇太后行幄行庆贺礼。　　

○是日。驻跸周家村西御营。　　

○壬申。谕内阁、盛京桥梁道路。历届俱准其照关内之例。一体报销。朕此次恭谒祖陵。临莅陪都。山海关以外跸路。除自姜女庙至西店子。由中前所至陡坡台。前经降旨。此段道路动用钱粮。俱不准开销外。其余各站桥道。仍著加恩准其照关内之例。一体报部核销。　　

○是日。驻跸中前所御营。　　

○癸酉。上诣皇太后行宫问安。　　

○是日。驻跸文殊庵行宫。翼日如之。　　

○甲戌。上奉皇太后幸澄海楼。　　

○乙亥。谕内阁、著派穆彰阿、白镕、前往香山。传提已故参将西林宝之妻。眼同看视。秉公覆验。据实具奏。　　

○又谕、奕颢奏、宗室学正管长、当差拮据。请添给公费口米。盛京宗室学。向设正管长一员。副管长二员。副管长、除每年照例支领俸银四十两外。每月尚有公费银三两。口米三斗。其正管长、则每年仅领俸银四十五两。并无公费口米。未足以昭平允。著照所请、嗣后盛京宗室学正管长、准其照副管长之例。每月添给公费银三两。口米三斗。应领公费。于该将军衙门奏准借拨船规银两交商生息项内支给。所需口米。由内仓关领。以资津贴。　　

○谕军机大臣等、奕颢奏、拜唐阿外郎等当差拮据。恳恩赏给饷银饷米。以资接济一摺。据称永陵有无饷拜唐阿十二名。福陵昭陵有无饷外郎四名。何以从前奏准增设时。与各处拜唐阿外郎支食饷银饷米者。并不画一。著富俊将各该处无饷拜唐阿及外郎等、应否支给银米之处。详查旧案。妥议具奏。再降谕旨。将此谕令知之。　　

○以镶黄旗蒙古副都统桓格、署镶蓝旗蒙古副都统。　　

○以太仆寺卿德兴、为太常寺卿。　　

○实授姜长龄江南狼山镇总兵官。　　

○以访获江南私枭出力。赏漕标参将舒大鲲、花翎。余升补有差。　　

○以兴修水利。捐建考棚。予安徽知州朱士达、绅士许廷华等、升叙有差。　　

○修江南省城万寿宫。从大学士总督蒋攸铦请也。　　

○展缓奉天旗员应缴积欠银两年限。　　

○是日。驻跸深河村西御营。　　

○丙子。上诣皇太后行幄问安。　　

○谕内阁、严烺奏、请添办中河厅备防碎石。并曹考厅估抛碎石一摺。豫省黄河南岸中河厅。土性纯沙。见溜即塌。本年抢办埽工。赖有贮防碎石。工费较省。现在存贮无多。据该河督奏称、来年大汛防验。应添办碎石五千方。按奏定方价银八两一分六厘。共需银四万八十两。又北岸曹考厅。应于头道挑坝第四埽。抛护碎石一段。估需石二千八百二十余方。该工水程较远。照例加增运脚。每方合银十两二钱六分六厘。共需银二万九千七两零。以上共需银六万九千八十七两零。著照所请、准其于豫省藩库、照数拨发各该道饬厅具领。赶紧采运。勒限来年大汛以前。如数办足。报候验收。其贮防碎石。著俟大汛内察看著重处所抛护。随时奏明核销。余存石方。留为下年之用。不许稍有短少。至估定抛石。非经验收。亦不准动用。如有朦混捏销情弊。著即据实严参。该部知道。　　

○谕军机大臣等、本日据扎萨阿等奏、审办呢牙斯等勾结卡外纠敛谋叛各犯。已明降谕旨。将拟遣各犯交刑部速议具奏。并将查拏出力各员分别施恩。又据扎隆阿另摺密陈卡外情形。览奏深慰。攘外必先靖内。全在严查奸慝。杜绝凯觎。以期消患未形。芟除萌櫱。现经此次惩办呢牙斯等。内蠹已除。地方安静。但巡防不可稍弛。该参赞大臣等。业已严饬守卡备弁加意警防。并派委员伯克。仍于各庄随时查察。务须认真出力。有犯必惩。方为妥善。至近边各部落。不准轻易遣人出卡察探。历次所降谕旨甚明。该参赞大臣等惟当镇静访查。固不可有意摉求。致启边衅。而各爱曼情形。必须密为防范。断不可稍涉大意。或致外夷乘间窥伺。斯为安边之要略。将此谕令知之。　　

○以拏获卡外纠敛谋叛各犯。赏回务章京兵部员外郎福奎、候选知县周彭龄、花翎。帮办章京金奇贤、蓝翎。余升赏有差。　　

○以拏获开州逸盗季丙寅等。予河南知府恒豫等、加衔升叙有差。　　

○修绥远城官兵住房。从将军那彦宝请也。　　

○是日。驻跸朝阳坡御营。　　

○丁丑。上诣皇太后行宫问安。　　

○谕内阁、庆保等奏、驻防旗人生齿日繁。请借项生息。俾资养赡一摺。广东省城驻防满洲汉军闲散旗丁。食指浩繁。生计日形竭蹷。自应酌量筹款调剂。据该将军等查明、该处司库报部杂项各款内。有扣贮平余一款。可拨银三万二千两。武职空缺养廉一款。可拨银二万五千两。米耗粜价盈余一款。可拨银二万二千两。著照所请、准其于此三款内如数借拨。发商具领。周年一分行息。遇闰不加。每年所得息银八千两。按季提存藩库。以三千两归还原本。以五千两解贮旗库。酌量分给闲散旗丁。以资养育。计二十六年零九个月。可将原本全数归还。俟归足本银之匕。仍永远生息。将所得息银。统归旗库。其二十六年零九个月每年所得归本息银三千两。按年造入扣贮平余、武职空缺养廉。米耗粜价盈余等款新收项下。报部查核。其五千两。酌量分给闲散旗丁。每年终造册报明将军并督抚等衙门查核。毋庸报部核销。　　

○又谕、琦善奏、省城多有讼师潜匿唆控。查拏分别究办。地方官失察讼师在境。例有处分。现当查拏究办之时。各该州县傥有明知故纵。著该督照例严参。如能遇案详审。自行拏获。著即将该州县失察处分。奏明加恩宽免。　　

○又谕、李鸿宾奏、盐商恳借运本。援案本年本息并缴一摺。运商李念德、承办粤西临全等埠。因程途窎远。挽运维艰。致滋赔累。兼以历年弥补捐款。为数甚多。运本益形支绌。据该督查明。恳请借本济运。以资转输。著照所请、准其于运库存贮弥补盐本项下借给银一十二万两。交该商李念德收领办运。所借盐本。即援照从前云南土练广西捕费两款本息并缴成案。分作十五年。连本带息。共缴银二十四万两。每年应缴本息银一万六千两。按四季完纳。遇闰不增。傥有延欠。著落保商钱德馨等五人分赔完缴。俟十五年期满。本息缴足。即行停止。该部知道。　　

○先是以永陵照山北面烟筒山。玛尔墩岭。二处居民。私砍树株。开垦地亩。命盛京将军奕颢妥为查办。至是覆奏、玛尔墩岭、周围三十余里。内有关帝庙一座。香火地亩。应仍其旧。所有民间私垦地亩。饬令平毁。分别给价迁移。无令失所。仍查明地界。安设红桩。以防偷砍私开等弊。得旨、著照所议办理。务要随时认真。不准日久生懈。　　

○命御前侍卫吉伦泰、乾清门侍卫祥云保、理藩院右侍郎常文、恭诣东陵查看红桩。　　

○以四川懋功协副将谢金间、为河南河北镇总兵官。　　

○以拏获滋事水手。予直隶知县沈莲生等、升叙有差。　　

○以台湾军需报销完竣。予福建知县秦尔馨等、升叙有差。　　

○旌表守正捐躯江苏铜山县民朱羊母刘氏。　　

○除安徽无为州水冲沙塌田六十二顷五十七亩有奇额赋。　　

○除河南汤阴、内黄、二县开治卫河滩占地一百三十七顷九十一亩有奇额赋。　　

○是日。驻跸夷齐庙行宫。　　

○戊寅。上诣皇太后行幄问安。　　

○谕内阁、容安奏、筹禁大黄茶叶潜通外夷。详酌现行实在情形一摺。库尔喀喇乌苏所属奎屯地方。设卡稽查。不准细茶杂茶。贩入伊犁塔尔巴哈台境内。一年以来。西北两路私贩之源已绝。而安集延交结偷漏之弊亦除。伊犁塔尔巴哈台尔处所需附茶、及大小斤茶。该商民等照常贩运。食用无虞缺乏。现在边境相安。著该将军参赞、严饬奎屯派拨官兵认真稽查。严禁细茶杂茶私贩入境。并奎屯及塔尔奇第一台卡房兵弁。毋许勒索留难。违者准商民等控告惩办。加等治罪。其沿边各卡伦。随时加意巡防。不可日久稍有疏懈。　　

○又谕、容安等奏、拏获逃出卡外偷盗哈萨克马匹之伊犁察哈尔部落闲散塔喇朗等、审明遵例办理一摺。察哈尔闲散塔喇朗、那木济勒、胆敢起意纠约霍托依、德里克扎布、偷盗哈萨克马二十匹。情殊可恶。据容安等派出官兵拏获。审明援照成案。将为首塔喇朗、那木济勒、在该游牧处所立即枭示。将为从之霍托依、德里克扎布、拟以从重枷号三个月。发往烟瘴地方充军。所奏是。著照所请、所有失察之统辖乌柯克布克伸喀普塔海卡伦锡伯防御乌勒欣布、著交部严加议处。署理总管事务副总管克什克特依、布林特古斯、署佐领事务骁骑校鄂斯库、虽系失察、惟念伊等将塔喇朗四犯全行拏获。尚属奋勉。著准其功过相抵。容安、孝顺岱、亦属失察。著交部察议。　　

○又谕、禧恩等奏、审拟差次得受银两之大监披甲人等一案。除太监披甲人等均照所拟分别治罪外。其办理周家村、五里河、金刚屯、蒋家店、大台子、老边、六处大营之地方官。著奉天府府尹查取职名。交部严加议处。盛京将军奕颢、工部侍郎兼奉天府府尹诚端、府尹兴科、失于觉察。均著加恩改为察议。此案系由禧恩等查出。所有禧恩、敬徵、宝兴、自请议处之处。俱著加恩宽免。　　

○是日。驻跸柳新庄御营。　　

○己卯。上诣皇太后行幄问安。　　

○以福建按察使岳良、为江西布政使。调甘肃按察使程矞采、为广东按察使。以直隶霸昌道惠丰、为甘肃按察使。　　
</div>
    <div class="pagination">
<a href="清实录道光朝实录_page294.html">上一页</a><span>...</span><a href="清实录道光朝实录_page290.html">290</a><a href="清实录道光朝实录_page291.html">291</a><a href="清实录道光朝实录_page292.html">292</a><a href="清实录道光朝实录_page293.html">293</a><a href="清实录道光朝实录_page294.html">294</a><span class="current-page">295</span><a href="清实录道光朝实录_page296.html">296</a><a href="清实录道光朝实录_page297.html">297</a><a href="清实录道光朝实录_page298.html">298</a><a href="清实录道光朝实录_page299.html">299</a><a href="清实录道光朝实录_page300.html">300</a><span>...</span><a href="清实录道光朝实录_page296.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
