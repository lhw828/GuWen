<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 343 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 343 页/共 1860 页
  </h1>
  <div class="content">
   ○谕、向来蠲免钱粮之例。止系地丁。而粮草不在其内。朕前降旨、将乾隆丙寅年。直省应徵钱粮。通行蠲免。惟是甘省地处边隅。所徵地丁少而粮草多。其临边各属、丙寅年应徵番粮一万二千六百余石。草五百余束。著格外加恩。一体蠲免。再河东、河西、额徵屯粮草束。亦著蠲免三分之一。该督抚善为办理。俾民番均沾实惠。该部即遵谕行。　　

○又谕、朕自起銮以来。护军统领、管辖各处。未能整肃。一切差事。甚属懈怠。护军统领、有约束守卫之责。公恒禄、并不以管辖为事。理应即予议处。苐念尚系初任。著加恩宽免。嗣后若仍不改悔。朕决不姑贷。色楞、人本平庸。不胜护军统领之任。著调补镶黄旗蒙古副都统。所遗镶红旗护军统领员缺。著塔尔玛善、补授。　　

○又谕、此次察哈尔八旗、在围执事之官员、兵丁等、应如何赏赉之处。著交总理行营事务王大臣等议奏。寻奏、自张家口、至库尔奇哷等处、蒙古台站。虽调用张家口、独石口、二处驿马。而察哈尔镶黄旗、亦派有官员兵丁等看守马匹。传递文报。请赏官员等彭缎各一疋。兵丁等毛青布各二疋。从之。　　

○又谕朕至宣化、将阅镇标官兵。著公哈达哈尚书班第先期前往豫备办理。　　

○以广东广州将军标中军副将袁政、为广东左翼总兵官。　　

○戊辰。遣官祭黑龙潭昭灵沛泽龙王之神。　　

○己巳。上诣皇太后行幄问安。　　

○是日、驻跸古尔班库德尔。　　

○是月直隶总督那苏图奏。直属被旱各州县业经节次得雨者。秋禾可望有收。惟宣化、万全龙门、怀来、西宁、怀安、延庆、保安、等八州县、及延庆卫、已成偏灾。现饬该管道府、查办赈恤。得旨。所奏俱悉。宣化一带。朕令开泰、前往平粜卿应办事件。俟有头绪。亦可前往就近查办更妥。　　

○又奏、直隶被旱成灾各属。除宣化等八州县、延庆卫外。又有庆云、赞皇、威县、故城、临城、高邑等六县。臣现将赈借事宜。豫为筹酌。拟于本月二十日。前赴张家口接驾。沿途查勘情形。并与开泰面商赈恤诸务。得旨。所奏俱悉。开泰奏摺中。曾批谕查办之法。卿其询彼。一同妥办。　　

○又奏、本年被灾各属。除宣化等十四州县、及延庆卫外。其昌平、密云、三河、献县、盐山、沧州、钜鹿、蔚州、蔚县、赤城、亦续报有成灾村庄。一切赈恤粜借、及蠲缓各事宜。俱遵照原议。分别轻重办理。得旨。所奏俱悉。　　

○直隶提督保祝奏。密云、古北、一带平粜事宜。命臣督率料理。臣于张三营叩送銮舆后。赶紧回署。沿途察看近日情形。自七月后两次得雨。晚禾秋成可望。兼之平粜。粮价渐减。得旨。看此情形。自热河至张三营。现有平粜。小民得以接济。而随行众人。亦可免昂价食米之患。且两次得雨。晚田可望薄收。是无可办之事矣。朕所虑者。两间房、至要亭一带。经过时见晚田将萎。恐得雨亦无及。似应即为平粜。以安民心。汝应即回古北口查办为妥。此处之事。交恒文可也。　　

○又奏、臣遵旨即回古北。酌办平粜。查自密云以至古北。相隔百里。应分三处出粜。令设密云一处。再于要亭相去八里之石匣城、设立一处。古北城设立一处。至两间房、去古北甚近。且民户亦属无多。即令赴古北籴买。其无力贫民。不能籴买者。地方官业巳请赈。不须借给。得旨。所奏俱悉。　　

○又奏、臣前因热河停止平粜。随照会热河道富勒赫、确查是否可停。今据覆称、该处停粜后。米价未增。且秋成不远。无须再粜。至密云古北一带。将来新谷登场。粮价日减。其平粜亦可停止。得旨。所奏俱悉。朕至宣化。将阅镇标武备。汝等其豫为料理。　　

○署两江总督协办河务尹继善奏。黄河南岸陈家浦堤工。因秋汛漫溢。坐蛰堤身。淹损民居、兵舍、粮田、滩地、芦荡、盐场、约数十处。现已查明赈恤。仍俟水退后。助给盖屋银两。再上江之凤、颍、泗、下江之淮、徐、海、夏秋两被水灾。均经先后具奏。旋于七月半后。黄水盛长。下江之山阳、清河、安东、桃源、海州、沭阳、铜山、萧县、砀山、沛县、邳州、宿迁、睢宁、等州县、沿河低洼地亩。续被水淹。其上江凤、颍、等属。亦因七月内淮河泛涨。前经被灾之凤阳、怀远、凤台、虹县、宿州、灵璧、临淮、阜阳、颍上、泗州、等州县、秋田又被淹浸。更有前未被灾之合肥、亳州、霍邱、太和、广德、建平、滁州、全椒、和州、含山、等处。亦被灾轻重不等。臣与两抚臣委员确勘。分别赈抚。得旨。所奏俱悉。一切赈恤之务。应竭力绸缪。督率属员。加意妥协为之。　　

○又奏、海洋内岛屿甚多。巡哨必须周密。查下江之苏、松、均系边海要区。而崇明尤为全省门户。自崇明出高廖二嘴。即为外洋。大羊山屹峙于中。其北则小羊山。为江浙两省分辖之处。每年派拨弁兵。坐驾战船。春秋两次出巡。立法已备。然出口之高廖二嘴。名曰汇头。距崇明三百余里。暗伏水中。极称危险。兼之风信不常。将弁畏难规避。未免停泊日多。请嗣后出哨船只。如遇有异常飓逆。自不得不守口停泊。倘风信本顺。而将弁任意偷安。巡查不力者。即行严参。再小羊山地方。江浙两省商船渔船。尽泊于此。在山岙之下。搭盖芦篷。其中奸良莫辨。而巡洋鸟船。因船大身重。不能收泊岙内。惟寄碇半洋。遥望而返。稽查究未亲切。应另设小哨船二只。挑选弁兵。前往小羊山驻泊。常川在彼。弹压商渔等船。遇抢夺情事。严拏解究。探知某山某岙有奸匪形迹。即密报巡哨将备、协力搜擒。俟秋底满哨。渔船进口。官兵一并彻回。得旨。立法固属周密。行之则仍须实力耳。　　

○江苏巡抚陈大受奏。下江淮、徐、海、三属。因六七月间。雨大水涨。各州县秋禾被淹。现在抚恤贫民。酌借耔种。并设法宣洩。以便布种二麦。其有夏灾地亩。复被秋灾者。除夏灾已经抚恤外。今再抚恤一月。得旨。此事早应奏闻。何迟至今日耶。一切料理。须加意为之。务期。妥协无虞。汝方可起身来京陛见。至今年被灾光景。较之七年、究竟如何。速奏、以慰朕怀。　　

○又奏、江苏各属仓贮。原额多不敷数。虽现在准到部咨。停止采买。但本年夏秋二季。被灾各州县、赈贷平粜。动用米谷甚多。若再停买补。仓储更多缺额。请仍将存贮平粜价银。陆续酌买。得旨。是。应因时办理者。　　

○漕运总督顾琮奏。阜宁县陈家浦漫工处所。臣前往查勘。地在云梯关迤下五十余里。黄河尾闾。逼近海口。而陈家浦以下十余里。向无堤工。多系芦苇荡地。每黄河涨发。任其散溢。至老滩高阜之处。不能漫越。仍复入河归海。本年黄水过大。以致漫堤过水。约有百十余丈之多。若仍在此处堵闭。是与水争地。费多益少。臣与河臣白钟山、相度情形应于上首远筑遥堤。直接老滩高处。以束水势。力半功倍。现在口门已经挂淤。俟水落后河臣即行妥办具奏。得旨。汝可谓勤劳王事者矣。所奏俱悉。　　

○江南河道总督白钟山奏。今岁淮安各属。被水成灾。业经督抚二臣查明赈恤。至陈家浦、及系阜邑近海之一隅。荡地荒僻。居民亦属有限。臣前于堤工坐蛰时。即将被水人户。安顿抚恤。得旨。淮扬经七年异涨之后。朕意数年之内。可保无虞。乃今年又复遭此。则下河之工。汝与尹继善、所办者何事。观汝二人、惟以取和为务。且有意讳饰。甚非朕倚任之意也。此谕亦令尹继善知之。　　

○安徽巡抚魏定国奏。安省凤、颍、泗、等属、及凤、宿、等卫、从前被水麦田。秋禾续报被淹。臣照例查明赈恤。其广、滁、和、等州属、间有淹漫之处。一体查办。再被水各州县。应徵新旧钱粮。分别停缓。并设法疏消积水。俟应种麦时。酌给耔种。得旨。是。诸凡妥协抚恤。恐汝查察不能周到。须实力勉为之。　　

○浙江巡抚常安奏。前因拏获拐犯富大等、讯出同夥各犯姓名。臣即饬属查拏。旋据嘉善、乌程、海宁、桐乡、秀水、等县、先后报获富子文、毛可奇等、男妇数十余人。并详加研讯。除富大先经殴毙。富子文、毛可奇、续报病故外。余犯按律究治。臣不敢草率完结。亦不敢稍有瞻徇。得旨。虽云未草率。然使重犯未正典刑。而先毙者三人。可云不疏忽乎。戒之。慎之。又批、仍宜速行结案。重处以快人心。　　

○闽浙总督马尔泰、再以老病不胜封疆。奏请解任回京。得旨。览奏顿增悬念。今已差良医赴闽诊视矣。卿其善为调摄。尚期速痊。以慰朕怀毋以解任为请也。　　

○又奏。臣疾现在就痊。正需调摄。而总督事务殷繁。未能久任。请准臣来京就职。得旨。览奏欣慰之至。前奏即未准行。况今已痊可。岂有来京之理。　　

○福建巡抚周学健奏。闽省福州、兴化、泉州、福宁、延平、建宁、等府、先经被旱各州县。有七月内得雨沾透者。晚田可望有收。惟霞浦、福鼎、福安、宁德、浦城、松溪、等六县、受旱较久。八月初虽经得雨。将来收成未定。如在五分以下。即酌量分别蠲赈。至近省闽县、侯官、长乐、福清、罗源、等县境内。间有被旱数村。与霞浦等县相似者。应一体办理。再漳浦县、及澎湖地方。报有被水成灾之处。亦委员查勘赈恤。得旨。似此转歉为丰。皆汝等诚心勤民所致。览奏曷胜欣慰。其被偏灾者。亦应留心抚恤之。　　

○巡视台湾给事中六十七等奏。台属秋成丰稔。米价平减。现在闽省内地。夏秋缺雨。民间恐致乏食。请饬台郡各属、乘时采买谷石。以备仓贮。有应运内地者。即陆续拨运。但海道艰险。非熟知风信之人。未敢轻蹈。而近年议海运者。每虑台湾米谷。有偷漏他处之弊。不知米船在台出口。及至厦门收口。俱系官为稽查。实无偷漏之患。得旨。所奏俱悉。又批、不知惯作弊者。皆熟知风信之人也。此处尚宜酌量。　　

○署湖广总督鄂弥达议覆。汉口镇、为九省通衢。商贾云集。皆赖四川、湖南、及本省产米州县。运贩资食。及江浙商贩之需。实为米粮会集之区。今抚臣晏斯盛、请设市镇社仓。查系商当等六行、情愿捐贮。俾得随时减粜。以济商民。即长远举行。亦无奸商囤积。致有米贵病民之处。得旨。果属可行。汝等妥协为之可也。　　

○又奏、湖广幅员辽阔。而南省苗疆一带情形。尤须亲身按阅。拟于九月间前往巡视。得旨。知道了。不可虚按故事。须一切加意为之。　　

○新授湖广镇筸镇总兵官蒙应瑞、谢恩。得旨。镇筸乃苗疆要镇。汝其实心实力。整饬营伍。和辑兵民。以绥靖地方。勉之莫忽。　　

○山东巡抚喀尔吉善奏。臣前因滕县知县王尔鉴、捕盗有功。奏请升署同知知州。今王尔鉴、以侵课败露。请将臣交部治罪。得旨。知人其难。岂特汝哉。但不欺斯可耳。何罪之有。　　

○又奏、各省额贮仓谷。现经奉到部咨。停其买补。但查东省仓贮。本不敷额。幸今岁大势丰收。似宜相时采办。请将济、兖、东、武、青、登、莱、七府属、缺额较多之州县。动项酌买。以足原额。其泰、沂、曹、缺额无多。即令停买。得旨。所奏俱悉。　　

○山西巡抚阿里衮奏晋属曲沃、翼城、猗氏、万泉、虞乡、解州、安邑、夏县、绛州、闻喜、垣曲、绛县、等十二州县、被水成灾。现将乏食贫民。先赈一月口粮。其房屋冲塌。人口淹毙者。并酌给修葺殓埋银两。得旨。览。所奏赈恤之数。尚觉过少。不无失所之虑耶。仍应加意办理。　　

○又奏、晋省太原一镇。统辖十协营。分布太原、平阳、汾州、泽州、潞安、蒲州、等六府、辽、沁、解、绛、吉、隰、平定、等七州。地方辽阔。营汛星散。其将弁、兵丁、军容、器械、恐不能一律整饬。臣拟亲往各处巡查。即据实奏闻。分别劝惩。得旨。是当行者。尚须为之以实。　　

○川陕总督公庆复奏。臣于八月行至川省。与抚提诸臣、筹办瞻对军务。查上下瞻对、其始虽同纵属为盗。但上瞻对应袭肯朱、年未及岁。闻兵进剿。亲自缴印投诚。并泣诉伊叔四朗、谋夺土职。愿为官兵引路进攻。即其属下不为实心出力。应止诛其属下之顽梗者。而肯朱可从宽宥。至下瞻对班滚、与上瞻对贼首四朗、勾通交接。不献赃贼。情罪较重。然果亲出投诚。亦可暂缓其死。先令献出各案赃贼。有应正法者。即在军前正法。再令缴出各寨军器。然后酌议安置。倘敢抗违如故。尽行剿灭。得旨。所奏俱悉。献赃彼盖不难。设诡指数人。以为首犯。即使在军前正法。将来彻兵之后。保其不再生事耶。朕以为即使彼诚心悔过。纵赦其死。宜趁此兵力。迁之他处。使土地不为伊有。方为永逸之计。卿等以为何如。　　

○又奏、臣前月自陕赴川。行至宝鸡。大雨竟夜。渭河涨溢。淹损秋田。臣恐附近各州县、洼地被涝。当即委员分路查勘。旋据临河之扶风、岐山、郿县、武功、长武、兴平、富平、盩厔、三原、渭南、长安、并甘省之陇西、永昌、碾伯、漳县、宁远、礼县、山丹、伏羌、等州县、陆续详报被水情形。俱经札致陕甘抚臣等、酌办赈恤事宜。至臣入川。察看风土。实为乐郊。但五方杂处。奸宄所在多有。臣饬地方官严密查拏。得旨。所奏俱悉。卿乃一路福星。其所设施。自必井井有条也。　　

○陕西巡抚陈宏谋奏。陕省渭南、麟游、郃阳、延长、延川、宜川、甘泉、中部、洛川、宜君、等十县、秋禾被雹损伤。现饬先行借给口粮。成灾者另为办理。但被雹尚属一隅。通县田禾畅茂。得旨。欣慰览之。又批、庆复摺奏、扶风等州县有被水者。何未奏耶。　　

○甘肃巡抚黄廷桂奏。肃州镇标各营饷银。向例按季赴兰州关领。往返四千余里。耗费甚多。请照安西之例。并作两季兼支。但豫领之项。未便并给兵丁。致滋滥用。请就近贮肃州道库。届期散给。得旨。可行者。知道了。　　

○署四川提督李质粹奏。臣于七月初八日。自川省起程。进剿瞻对。二十六日、行抵东俄洛地方。总统建昌镇总兵袁士弼、及各路汉土官兵。亦先后齐集。随议分作三路前进。南路、由里塘、以抵边多等处。系夔州协副将马良柱、统领。北路、由甘孜、以抵阿斯等处。系松潘镇总兵宋宗璋、统领。中路、由沙普隆、以抵日里等处。系总统建昌镇总兵袁士弼、统领。臣驻劄东俄洛。在里塘、沙普隆、两路适中之地。离甘孜亦不甚远。均可调度策应。得旨。瞻对若铤而走险。舍准噶尔无可投。此处宜加意防之。并告之庆复、纪山、及李绳武等。　　

○两广总督策楞奏。粤东广、惠、潮、肇、高、等府、及罗定一州。例有渡船税银。前任督臣那苏图、奏请豁除。经部议驳。今御史赵肇洙、复请查照原奏免徵。奉旨令臣议奏。臣查各属滨河地方。义渡官渡。原无索钱之事。而前项税银、乃出于银货往来之大河船。盖缘此等船只充当之时。例取身家殷实甘结。凡各镇小本铺家。用银置货。类皆托其代买。孤身客贩。无力雇船者。亦附搭行走。伊等停泊开趁之处。皆有一定马头。官为稽查。以免船户偷窃之虑。故按户给帖。令输税银。若一经议革。恐船只散漫无稽。沿途偷窃疎虞。转非行旅之便。请仍照户部原议遵行。得旨。著照所议行。该部知道。　　

○又奏、西省各边。绵亘千有余里。其间汛地、左江镇统辖居多。该镇总兵杨刚、办事虽为明白。然每思立功塞外。恐致妄生边衅。似应量为调用。再简老成持重之员。镇守其地。得旨。所奏是。彼亦奏请陛见来京。待朕酌量。　　

○新授广州将军锡特库、具摺谢恩。得旨。览。一切效法策楞为之。　　

○贵州总督兼管巡抚事张广泗奏。逆匪夏如春、供出在川夥犯八十余名。据川省咨称、先后缉获多人。然互相狡赖。多不承认。臣查事关逆案。固不可拖累无辜。亦未便任其漏网。应将该犯等、移解来黔。以凭质审。得旨。所见甚是。亦应速结。以快人心而靖恶习。　　

○贵州威宁镇总兵曾长治奏、威宁州地方。自夏徂秋。雨水沾足。年谷可望丰收。民情亦甚安贴。得旨。览奏欣慰。太平之时。莫懈武备。尤汝等所宜留心也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十七


大清高宗法天隆运至诚先觉体元立极敷文奋武孝慈神圣纯皇帝实录卷之二百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董浩内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。九月。庚午朔。上诣皇太后行幄问安。　　

○总理事务王大臣等奏。前月二十七日。京师得雨沾透。晚田可望有收。秋麦亦乘时插种。现在米豆价值。渐次平减。得旨。欣悦览之。朕恭奉皇太后已至多伦诺尔。仰蒙上天慈祐。一路清吉平安。夜雨朝晴。诸凡妥适。览众蒙古之奔走输诚。知我列祖之贻谋孔厚。今已回銮。于二十四日至圆明园。宣化府属虽被旱。朕命那苏图等加意抚恤。古所云游豫休助者。虽不敢当。然比之晏处深宫。祗令有司料理者。所益谅不浅也。其令在京王大臣等知之。
  </div>
  <div class="pagination">
   <a href="清实录乾隆朝实录_page342.html">
    上一页
   </a>
   <span>
    ...
   </span>
   <a href="清实录乾隆朝实录_page338.html">
    338
   </a>
   <a href="清实录乾隆朝实录_page339.html">
    339
   </a>
   <a href="清实录乾隆朝实录_page340.html">
    340
   </a>
   <a href="清实录乾隆朝实录_page341.html">
    341
   </a>
   <a href="清实录乾隆朝实录_page342.html">
    342
   </a>
   <span class="current-page">
    343
   </span>
   <a href="清实录乾隆朝实录_page344.html">
    344
   </a>
   <a href="清实录乾隆朝实录_page345.html">
    345
   </a>
   <a href="清实录乾隆朝实录_page346.html">
    346
   </a>
   <a href="清实录乾隆朝实录_page347.html">
    347
   </a>
   <a href="清实录乾隆朝实录_page348.html">
    348
   </a>
   <span>
    ...
   </span>
   <a href="清实录乾隆朝实录_page344.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
