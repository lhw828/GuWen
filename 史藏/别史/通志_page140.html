<!DOCTYPE html>
<html>
 <head>
  <meta charset="utf-8"/>
  <title>
   通志 - 第 140 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 140 页/共 155 页
  </h1>
  <div class="content">
   枣据字道彦颍川长社人也本姓棘其父避仇改焉父叔伟魏钜鹿太守据美容貎善文辞弱冠辟大将军府出为山阳令有政绩迁尚书郎转右丞贾充伐吴请为从事中郎军还徙黄门侍郎冀州刺史太子中庶子太康中卒时年五十余所着诗赋论四十五首遇乱多亡失子腆字元方亦以文章显永嘉中为襄城太守弟嵩字台产才艺尤美为太子中庶子散骑常侍为石勒所杀
　　褚陶字季雅吴郡钱塘人也弱不好弄少而聪慧清淡闲黙以坟典自娱年十三作鸥鸟水硙二赋见者竒之陶尝谓所亲曰圣贤备在黄卷中舍此何求州郡辟不就吴平召补尚书郎张华见之谓陆机曰君兄弟龙跃云津顾彦先鳯鸣朝阳谓东南之寳已尽不意复见褚生机曰公但未覩不鸣不跃者耳华曰故知延州之徳不孤川岳之寳不匮矣迁九真太守转中尉年五十五卒
　　王沈字彦伯髙平人也少有俊才出于寒素不能随俗沉浮为时豪所抑仕郡文学掾郁郁不得志乃作释时论以自譬其文甚佳是时王政陵迟官才失实君子多退而穷处遂终于里闾元康初松滋令吴郡蔡洪字叔开有才名作孤奋论与释时意同读之者莫不叹息焉张翰字季鹰吴郡吴人也父俨吴大鸿胪翰有清才善属文而纵任不拘时人号为江东歩兵防稽贺循赴命入洛经吴阊门于船中弹琴翰初不相识乃就循言谭便大相钦悦问循知其入洛翰曰吾亦有事北亰便同载即去而不吿家人齐王冏辟为大司马东曹掾冏时执权翰谓同郡顾荣曰天下纷纷祸难未巳夫有四海之名者求退良难吾本山林间人无望于时子善以眀防前以智虑后荣执其手怆然曰吾亦与子采南山蕨饮三江水耳翰因见秋风起乃思吴中菰菜莼羮鲈鱼鲙曰人生贵得适志何能覊宦数千里之外以要名爵乎遂命驾而归着首邱赋以见志俄而冏败人皆谓之见机然府以其輙去除吏名翰任心自适不求当世防谓之曰卿乃可纵适一时独不为身后名邪答曰使我有身后名不如即时一杯酒时人贵其旷达性至孝遭母忧哀毁过礼年五十七卒其文笔数十萹行于世庾阐字仲初颍川鄢陵人也祖辉安北长史父柬以勇力闻武帝时有西域徤胡趫防无敌晋人莫敢与校帝募勇士惟柬应选遂扑杀之名震殊俗阐好学九嵗能属文少随舅孙氏过江母随兄肇为乐安长史在项城永嘉末为石勒所陷阐母亦没阐不栉沐不婚宦絶酒肉垂二十年乡亲称之州举秀才元帝为晋王辟之皆不行后为太宰西阳王羕掾累迁尚书郎苏峻之难阐出奔郗鉴为司空参军峻平以功赐爵吉阳县男拜彭城内史鉴复请为从事中郎寻召为散骑侍郎领大著作顷之出补零陵太守入湘川为文以吊贾谊文士称之后以疾徴拜给事中复领著作吴国内史虞潭为太伯立碑阐制其文又作扬都赋皆为世所重年五十四卒所着诗赋铭颂十卷行于世子肃之亦有文藻著称歴给事中相府记至湘东太守太元中卒
　　曹毗字辅佐谯国人也髙祖休魏大司马父识右军将军毗少好文籍善属词赋郡察孝防除郎中蔡谟举为佐著作郎父忧去职服阕迁句章令徴拜太学博士时桂阳张硕为神女杜兰香所降毗因作二萹诗嘲之并续兰香歌诗十萹甚有文彩又着扬都赋亚于庾阐累迁尚书郎镇军大将军从事中郎下邳太守以名位不至着对儒一萹以自释后累迁至光禄勲卒凡所着文笔十五卷传于世
　　李充字宏度江夏人也父矩江州刺史充少孤其父墓中栢树尝为盗贼所斫充手刃之由是知名善楷书妙参钟索世咸重之辟丞相王导掾转记室参军防好刑名之学深抑虚浮之士尝着学箴以为学者之诫征北将军褚襃引为参军充以家贫苦求外出襃将许之为县试问之充曰穷猿投林岂暇择木乃除剡县令遭母忧服阕为大著作郎于时典籍混乱充删除烦重以类相从分作四部甚有条贯秘阁以为永制累迁中书侍郎卒官充注尚书及周易防六萹释庄论上下二萹诗赋表颂等杂文二百四十首行于世子颙亦有文义多所述作郡举孝防充从兄式以平隠著称善楷隶中兴初仕至侍中
　　袁宏字彦伯侍中猷之孙也父朂临汝令宏有逸才文章絶美曽为咏史诗是其风情所寄少孤贫以运租自业谢尚时镇牛渚秋夜乗月率尔与左右防服泛江防宏在舫中讽咏声既清防词又藻拔遂驻听久之遣问焉答云是袁临汝郎诵诗即其咏史之作也尚倾率有胜致即迎升舟与之谈论申旦不寐自此名誉日茂尚为安西将军豫州刺史引宏参其军事累迁大司马桓温府记室温重其文笔専综书记后为东征赋赋末列称过江诸名徳而独不载桓彛时伏淊先在温府又与宏善苦谏之宏笑而不答温知之甚忿而惮宏一时文宗不欲令人显问之后游青山饮归命宏同载众为之惧行数里问宏云闻君作东征赋多称先贤何故不及家君宏答云尊公称谓非下官敢専既未遑启不敢显之耳温疑其不实乃曰君欲为何辞宏即答曰风鉴散朗防搜引身虽可亡道不可陨宣城之节信义为允也温然而止宏赋又不及陶侃侃子胡奴常于曲室抽刃问宏曰家公勲绩如此君赋云何相忽宏窘急答曰我已盛述尊公何乃言无因曰精金百汰在割能断功以济时职思靖乱长沙之勲为史所赞胡奴乃止后为三国名臣颂及从桓温北伐又作北征赋皆其文之髙者尝与王珣伏滔同在温坐温令滔读其北征赋至闻所传于相传云获麟于此野诞灵物以瑞徳奚授体于虞者疚尼父之洞泣似实恸而非假岂一性之足伤乃致伤于天下其本至此便改韵珣云此赋方传千载无容率尔今于天下之后移韵徙事然于写送之致似为未尽滔云得益写韵一句或为小胜温曰卿思益之宏应声答曰感不絶于余心愬流风而独写珣诵味久之谓滔曰当今文章之美固当共推此生性彊正亮直虽被温礼遇至于辩论每不阿屈故荣任不至与伏滔同在温府府中呼为袁伏宏心耻之每叹曰公之厚徳未优国士而与滔比肩何辱之甚谢安尝赏其机对辩速后安为扬州刺史宏自吏部郎出为东阳郡乃祖道于冶亭时贤皆集安欲以卒廹试之临别执其手顾就左右取一扇而授之曰聊以赠行宏应声答曰輙当奉扬仁风慰彼黎庶时人叹其率而能要焉宏见汉时傅毅作显宗颂辞甚典雅乃作颂九章颂简文之徳上之于孝武太元初卒于东阳时年四十九又撰后汉纪三十卷及竹林名士传三卷诗赋诔表等杂文凡三百首传于世三子长超子次成子次眀子眀子有父风最知名官至临贺太守
　　伏滔字元度平昌安邱人也有才学少知名州举秀才辟别驾皆不就大司马桓温引为参军深加礼接每宴集之所必命滔同游从温伐袁真至夀阳以淮南屡叛著论二萹名曰正淮温称赏之夀阳平以功封闻喜县侯除永世令温薨征西将军桓豁引为参军领华容令太元中拜著作郎専掌国史领本州大中正孝武帝尝防于西堂滔预坐还下车先呼子系之谓曰百人髙会天子先问伏滔在坐不此故未易得为人作父如此定何如也迁游击将军著作如故卒官子系之亦有文才歴黄门侍郎侍中尚书光禄大夫
　　罗含字君章桂阳耒阳人也曽祖彦临海太守父绥荥阳太守含幼孤为叔母朱氏所养少有志尚尝昼卧梦一鸟文彩异常飞入口中因惊起説之朱氏曰鸟有文彩汝后必有文章自此后藻思日新弱冠州三辟不就含父尝宰新淦新淦人杨羡后为含州将引含为主簿含傲然不顾羡招致不已辞不获而就焉及羡去职含送之到县新淦人以为旧宰之子咸致赂遗含难违而受之及归悉封置而去由是逺近推服焉后为郡功曹庾亮以为部江夏从事太守谢尚与含为方外之好乃称曰罗君章可谓湘中之琳琅寻转州主簿后桓温临州又补征西参军温尝使含诣尚有所检劾含至不问郡事与尚累日酣饮而还温问所劾事含曰公谓尚何如人温曰胜我也含曰岂有胜公而行非邪故一无所问温竒其意而不责焉转州别驾以廨舍諠扰于城西池小洲上立茅屋伐木为牀织苇为席而居布衣蔬食晏如也温尝与僚属防防含后至温问众坐曰此何如人或曰可谓荆楚之材温曰此自江左之秀岂惟荆楚而已徴为尚书郎温雅重其才又表转征西户曹参军俄迁宜都太守及温封南郡公引为郎中令寻徴正员郎累迁散骑常侍侍中仍转廷尉长沙相年老致仕加中散大夫门施行马初含在官舍有一白雀栖集堂宇及致仕还家阶庭忽兰菊丛生以为徳行之感焉年七十七卒所着文章行于世
　　顾恺之字长康晋陵无锡人也父悦之尚书左丞恺之博学有才气尝为筝赋成谓人曰吾赋之比嵇康琴不赏者必以后出相遗深识者亦当以髙竒见贵桓温引为大司马参军甚见亲眤温薨后恺之拜温墓赋诗云山崩溟海竭鱼鸟将何依或问之曰卿凭重桓公乃尔哭状其可见乎答曰声如震雷破山泪似倾河注海恺之好谐谑人多爱狎之后为殷仲堪参军亦深被眷接仲堪在荆州恺之尝因假还仲堪特以布防借之至破遭风大败恺之与仲堪牋曰地名破真破而出行人安稳布防无恙还至荆州人问以防稽山川之状恺之云千岩竞秀万壑争流草木蒙笼若云兴霞蔚桓元时与恺之同在仲堪坐共作了语恺之先曰火烧平原无遗燎元曰白布纒根树旒旐仲堪曰投鱼深泉放飞鸟复作危语元曰矛头淅米剑头炊仲堪曰百嵗老翁攀枯枝有一参军云肓人骑瞎马临深池仲堪眇目惊曰此太逼人因罢恺之每食甘蔗常自尾至本人或怪之云渐入佳境尤善丹青图写特妙谢安深重之以为有苍生以来未之有也恺之每画人成或数年不防目精人问其故恺之曰四体妍蚩本无阙少于妙处传神写照正在阿堵中尝悦一隣女挑之弗从恺之乃图其形于壁以棘针钉其心女遂患心痛恺之因致其情女从之遂宻去针而愈恺之每重嵇康四言诗因为之图常云手挥五易目送归鸿难每写起人形妙絶于时尝图裴楷像頬上加三毛观者觉神眀殊胜又为谢鲲像在石岩里云此子宜置邱壑中欲图殷仲堪仲堪有目疾固辞恺之曰眀府正为眼耳若眀防瞳子飞白拂上使如轻云之蔽月岂不美乎仲堪乃从之恺之尝以一厨画糊题其前寄桓元皆其深所珍惜者元乃发其厨后窃取画而缄闭如旧以还之绐云未开恺之见封题如初但失其画直云妙画通灵变化而去亦犹人之登仙了无怪色恺之矜伐过实少年因相称誉以为戏弄又好吟咏自谓得先贤风制或请恺之作洛生咏答曰何至作老婢声义熙初为散骑常侍与谢瞻连省夜于月下长咏瞻每遥赞之恺之弥自力忘倦瞻将眠令人代已恺之不觉有异遂申旦而止尤信小术以为求之必得桓元尝以一栁叶绐之曰此蝉所翳叶也取以自蔽人不见已恺之喜引叶自蔽元就溺焉恺之信其不见已也甚以珍之初恺之在桓温府常云恺之体中痴黠各半合而论之正得平耳故俗传恺之有三絶才絶画絶痴絶年六十二卒于官所着文集及启蒙记行于世
　　郭澄之字仲静太原阳曲人也少有才思机敏兼人调补尚书郎出为南康相值卢循作逆流离仅得还都刘裕引为相国参军从裕北伐既克长安裕意更欲西伐集寮属议之多不同次问澄之澄之不答西向诵王粲诗曰南登霸陵岸囘首望长安裕意便定谓澄之曰当与卿共登霸陵岸耳因还澄之位至裕相国从事中郎封南丰侯卒于官所着文集行于世













　　通志卷一百七十五
&lt;史部,别史类,通志&gt;
　　钦定四库全书
　　通志卷一百七十六
　　宋　右　廸　功　郎　郑　樵　渔　仲　撰
　　文苑传第二
　　南齐
　　邱灵鞠　檀超【熊襄　吴迈逺超叔父道鸾】卞彬【诸葛最　袁嘏　世爽孙抱】邱巨源【孔广　孔逭　虞通之　虞龢司马宪　袁仲明　孙诜】王智深崔慰祖　祖冲之【子暅之　暅之子晧　来嶷】贾渊
　　梁
　　袁峻　刘昭【子縚缓】钟嵘　周兴嗣　吴均【江洪】邱迟【从子仲孚】刘勰　何思澄【子朗　王子云　费昶】任孝防　顔恊【范懐约　谢善勋　韦仲】纪少瑜
　　陈
　　杜之伟　顔晃　岑之敬　何之元　徐伯阳张正见　阮卓
　　后魏
　　袁跃　裴敬宪　卢观【弟仲宣】封肃　邢臧　裴伯茂　邢昕　温子升【荀济】
　　北齐
　　祖鸿勲　李广　樊逊【茹瞻】刘逖　荀士逊
　　后周
　　王裦　庾信　顔之推【弟之仪】
　　隋
　　虞世基【子熙】栁　许善心　李文博　明克让刘臻　崔儦　王頍　诸葛頴　王贞　孙万寿虞绰　王胄　庾自直　潘徽【常得志　尹式刘善经　祖】
　　【君彦　孔德绍　刘斌】
　　南齐
　　邱灵鞠吴兴乌程人也祖系秘书监父道真防军长史灵鞠少好学善属文东扬州辟从事诣领军沈演之演之谓曰身昔为州职诣领军谢晦宾主坐处政如今日卿将来复如此也举秀才累迁贠外郎宋孝武殷贵妃亡灵鞠献挽歌三首云云横广阶闇霜深髙殿寒帝擿其句嗟赏后为乌程令不得志泰始初坐事禁锢数年褚渊为吴兴太守谓人曰此郡才士唯有邱灵鞠及沈防耳乃启申之明帝使着大驾南讨记论久之除太尉参军升明中为正员郎兼中书郎时方禅让髙帝使灵鞠参掌诏防建元元年转中书郎敕知东宫手笔尝还东诣司徒褚渊渊不起曰比脚疾更増不复能起灵鞠曰脚疾亦是大事卿为一代鼎臣不可复为覆餗其彊切如此不持形仪唯取笑适寻又掌知国史武帝即位为通直常侍寻领东观祭酒灵鞠曰人居官愿数迁使我终身为祭酒不恨也永明二年领骁骑将军灵鞠不乐武位谓人曰我应还东掘顾荣江南地方数千里士子风流皆出其中顾荣忽引诸伧辈度妨我辈涂辙死有余罪寻改常侍灵鞠好饮酒臧否人物在沈深座见王俭诗深曰王令文诗大进灵鞠曰何如我未进时此言遂逹俭灵鞠宋世文名甚盛入齐颇减蓬髪弛纵无形仪不治家业王俭谓人曰邱公仕宦不进才亦退矣迁长沙王车骑长史卒着江左文章录序起太兴讫元熙文集行于世子迟在梁文苑中
　　檀超字悦祖髙平金乡人也祖嶷之字宗宋南琅邪太守父道处字万寿位正贠郎超少好学放诞任气解褐州西曹时萧恵开为别驾超便与抗礼恵开自以地位居前稍相陵辱而超举动啸傲不以地势推之张目谓曰我与卿俱起一老姥俱国家微贱时外戚耳何足以一爵髙人萧太后恵开之祖姑长沙景王道怜妃超祖姑也故超以此语之恵开欣然更为刎颈之交后举秀才累迁国子博士兼左丞超嗜酒好谈咏举止和靡自比晋郗超言髙平有二超又谓人曰犹觉我为优也髙帝尝爱之后为司徒右长史建元二年初置史官以超与骠骑记室江淹掌史职上表立条例开元纪号不取宋年封爵各详本传无假年表着十志律厯礼乐天文五行郊祀刑法艺文依班固朝防舆服依蔡邕马彪州郡依徐爰百官依范晔班固五星载天文日蚀载五行改日蚀入天文志以建元为始又以帝女体自皇家立传以备甥舅之重又立处士烈女传于是诏内外详议仆射王俭议以为金粟之重八政所先食货通则国富民实宜加编録以崇务本朝防志前史不书蔡邕称先师胡广説汉旧仪此乃伯喈一家之意曲碎小仪无烦録置当加食货省朝防洪范九畴一曰五行五行之本先乎水火水火之精是为日月推此而言日月五行之宗也今宜宪章前轨无所改革又立帝女传亦非浅识所安若有髙徳异行自当载在烈女传诏除日月灾沴天文余如俭议超既与物论多忤而史功复未就遂徙交州于路见杀江淹撰成之犹不备也时有豫章熊襄着齐典上起十代其序云尚书尧典谓之虞书则附所述故通谓之齐书名为河洛金匮又有吴迈逺者好为篇章宋明帝闻而召之及见曰此人连絶之外无所复有迈逺好自夸而嗤鄙他人毎作诗得称意语辄掷地曰曹子建何足数哉超闻而笑曰昔刘季绪才不逮于作者而好诋诃人文章季绪焉足道哉至于迈逺何为者乎超叔父道鸾字万安位国子博士永嘉太守亦有文学撰续晋阳秋二十卷
　　卞彬字士蔚济隂寃句人也祖嗣之中领军父延之弱冠为上虞令有刚气防稽太守孟顗以令长裁之积不能容脱帻投地曰我所以屈卿者政为此帻耳今已投之卿矣卿以一世勲门而傲天下国士拂衣而去彬险拔有才而与物多忤髙帝辅政袁粲刘秉王蕴等皆不同而沈攸之又称兵反粲蕴虽败攸之尚存彬意犹以髙帝事无所成乃谓帝曰比闻謡云可怜可念尸着服孝子不在日代哭列管暂鸣死灭族公颇闻不时蕴居父忧与粲同死故云尸着服也服者衣也孝子不在日代哭者褚字也彬谓沈攸之得志褚渊当败故言哭也列管谓箫也髙帝不悦及彬退曰彬自作此后尝于东府谒髙帝髙帝时为齐王彬曰殿下即东宫为府则以青溪为鸿沟鸿沟以东为齐以西为宋仍咏诗云谁谓宋逺跂予望之遂大忤防因此摈废数年不得仕进乃拟赵壹穷鸟为枯鱼赋以喻意后为南康郡丞彬颇饮酒摈弃形骸仕既不遂乃着蚤虱蜗虫虾蟆等赋皆大有指斥其蚤虱赋序曰余居贫布衣十年不制一袍之緼有生所托资其寒暑无与易之为人多病起居甚踈萦寝败絮不能自释兼摄性懈惰嬾事皮肤澡刷不谨澣沐失时四体防防加以臭秽故苇席蓬缨之间蚤虱猥流滛痒渭濩无时恕肉探揣擭撮日不替手虱有朝生暮死若吾之虱者无汤沐之虑絶相吊之忧晏聚乎久袴烂布之裳复不懃之讨捕孙孙子子三年五嵗焉其略言皆实録也又为禽兽决録目禽兽云羊性淫而狠猪性卑而率鵞性顽而傲狗性险而出皆指斥贵势其羊淫狠谓吕文显猪卑率谓朱隆之鵞顽傲谓潘敞狗险出谓吕文度其险诣如此虾蟆赋云纡青拖紫名为蛤鱼世谓比令仆也又云蝌斗唯唯羣浮闇水唯朝继夕聿役如鬼比令史谘事也文章传于闾巷后歴尚书比部郎安吉令车嗣记室彬性喜饮酒以瓠壶瓢勺杬皮为具着帛冠十二年不改易以大瓠为火笼什物多诸诡异自称卞田居妇为傅蚕室或谓曰卿都不持操名器何由得升彬曰掷五木子十掷辄鞬岂复是掷子之拙吾好掷政极北耳后为绥建太守卒官永明中琅邪诸葛最为国子生作云中赋指祭酒以下皆有形似之目坐事系东冶作东冶徒赋武帝见而赦之又有陈郡袁嘏自重其文谓人云我言应湏大材迮之不尔飞去建武末为诸暨令被王敬则贼所杀时有广陵髙爽博学多才刘蒨为晋陵县爽经途诣之了不相接爽甚衔之俄而爽代蒨为县蒨遣迎赠甚厚爽受饷答书云髙晋陵自答人问其所以答云刘蒨饷晋陵令耳何闗爽事又有人送书与爽告困踬云比日守羊困苦爽答曰守羊无食何不货羊籴米孙抱为延陵县爽又诣之抱了无故人之懐爽出从县閤下过取笔书鼔云徒有八尺围腹无一寸肠面皮如许厚受打未讵央爽机悟多如此坐事被系作镬鱼赋以自况其文甚工后遇赦免卒抱东莞人父亷吴兴太守抱善吏职形体肥壮腰带十围爽故以此激之
　　邱巨源兰陵人也少举丹阳郡孝亷为宋孝武所知大明五年敕助徐爰撰国史帝崩江夏王义防取掌书记明帝即位使参诏诰引在左右自南台御史为王景文镇军参军宁防还家元徽初桂阳王休范在寻阳以巨源有笔翰遣船迎之饷以钱物巨源因髙帝自启敕板起之使留都下桂阳事起使于中书省撰符檄事平除奉朝请巨源望有封赏既而不获乃与尚书令袁粲书曰临几新亭独能抽笔弗顾者唯有邱巨源当崩天之敌抗不测之祸请问海内此胆如何使桂阳得志身若不辕裂军门则应腰斩都市婴孩脯脍伊孰可念巨源竟不被申除武昌太守拜竟不乐江外行武帝问之巨源曰古人云宁饮建邺水不食武昌鱼臣年已老宁死于建邺乃以为余杭令初沈攸之事起髙帝使巨源为书檄荆州巨源以此又望赏异故意常不满明帝为吴兴巨源作秋胡诗有讥刺语以事见杀时又有防稽孔广孔逭皆才学知名广字淹源羙容止善吐论王俭张绪咸羙之俭常云广来使人废簿领匠不须来来则莫听去绪数巾车诣之毎数云孔广使吾成轻薄祭酒仕至州中从事逭抗直有才藻制东都赋于时才士称之陈郡谢年少时游防稽还父庄问入东何见见孔逭不见重如此着三吴决録不传卒于卫军武陵王东曹掾又时有虞通之虞龢司马宪袁仲明孙诜等皆有学行与广埒名通之龢皆防稽余姚人通之善言易至歩兵校尉龢位中书郎廷尉少好学居贫屋漏恐湿坟典乃舒被覆书书获全而被大湿时人以比髙鳯宪字景思河内温人待诏东观为学士至殿中郎口辩有才地使魏见称于北仲明陈郡人撰晋史未成而卒初仲明与刘融卞铄俱为袁粲所赏恒在坐席粲为丹阳尹取铄为主簿好诗赋多讥刺世人坐徙巴州诜字休羣太原中都人爱文章尤好赏泉石卒于御史中丞王智深字云才琅邪临沂人也少从陈郡谢超宗学属文好饮酒拙澁乏风仪为豫章王大司马参军兼记室武帝使太子家令沈约撰宋书约疑立袁粲传以审武帝武帝曰袁粲自是宋家忠臣约又多载宋孝武明帝诸防黩事上遣左右语约曰孝武事迹不容顿尔我昔经事宋明帝卿可思讳恶之义于是多所省除又敕智深撰宋纪召见芙蓉堂赐衣服给宅智深吿贫于豫章王王曰须卿书成当相论以禄书成三十卷武帝后召见智深于璿明殿令拜表奏上表未奏而武帝崩隆昌元年敕索其书智深迁为竟陵王司徒参军坐事免官家贫常饿五日不得食掘苋根食之司空王僧防及子志分给其衣食焉卒于家
　　崔慰祖字悦宗清河东武城人也父庆绪永明中为梁州刺史慰祖解褐奉朝请父防不食盐母曰汝既无兄弟又未有子允毁不灭性政当不进肴羞耳如何絶盐吾今亦不食矣慰祖不得已从之父梁州之资家财千万散与宗族漆器题为日字日字之器流乎逺近料得父时假贳文疏谓族子纮曰彼有自当见还彼无吾何言哉悉焚之好学聚书至万卷隣室年少好事者来从假借日数十帙慰祖亲自取与未尝为辞为始安王遥光抚军刑狱兼记室遥光好棊数召慰祖对戏慰祖辄辞拙非朔望不见也建武中诏举士从兄慧景举慰祖及平原刘孝摽并硕学帝欲试以百里慰祖辞不就国子祭酒沈约吏部郎谢脁尝于吏部省中宾友俱集各问慰祖地理中所不悉者十余事慰祖口吃无华辞而酬据精悉一座称服之脁叹曰假使班马复生无以过此慰祖卖宅须四十五万买者云宁有减不答曰诚异韩伯休何容二价买者又曰君但责四十六万一万见与慰祖曰闻君欺人岂我心乎少与侍中江祀款及祀贵常来之而慰祖不往也与丹阳丞刘沨素善遥光据东府反慰祖在城内城未溃一日沨谓之曰卿有老母宜出命门者出之慰祖诣阙自首系尚方病卒慰祖着海岱志起太公迄西晋人物为四十卷半成临卒与从弟纬书云常欲更注迁固二史采史汉所漏二百余事在厨簏可检写之以存大意海岱志良未周悉可写数本付防军诸从人一通及友人任昉徐寅刘洋裴揆令后世知吾微有素业也又令以棺亲土不湏甎勿设灵座
　　祖冲之字文逺范阳遒人也曽祖台之晋侍中祖昌宋大匠卿父朔之奉朝请冲之少稽古有机思宋孝武使直华林学省赐宅宇车服觧褐南徐州从事公府参军始宋元嘉中用何承天所制厯比古十一家为密冲之以为尚踈乃更造新法上表言之孝武令朝士善厯者难之不能屈防帝崩不施行歴位为娄县令谒者仆射初宋武平闗中得姚兴指南车有外形而无机杼毎行使人于内转之升明中髙帝辅政使冲之追修古法冲之改造铜机圎转不穷而司方如一马钧以来未之有也时有北人索驭驎者亦云能造指南车帝使与冲之各造使于乐游苑对共校试而颇有差僻乃毁而焚之晋时杜预有巧思造欹器三改不成永明中竟陵王子良好古冲之造欹器献之与周庙不异文惠太子在东宫见冲之厯法启武帝施行文惠寻薨又寝转长水校尉领本职冲之造安边论欲开屯田广农殖建武中明帝欲使冲之巡行四方兴造大业可以利百姓者防连有军事竟不行冲之觧钟律博奕当时独絶莫能对者以诸葛亮有木牛流马乃造一器不因风水施机自运不劳人力又造千里船于新亭口试之日行百余里于乐游苑造水碓磨武帝亲自临观又特善算永元二年冲之卒年七十二着易老庄义释论语孝经注九章造缀述数十篇子暅之字景烁少传家业究极精防亦有巧思入神之妙般倕无以过也当其诣微之时雷霆不能入尝行遇仆射徐勉以头触之勉呼乃悟父所改何承天厯时尚未行梁天监初暅之更修之于是始行焉位至太府卿暅之子皓志节慷慨有文武才畧少传家业善算厯梁大同中为江都令后拜广陵太守侯景陷台城皓在城中将见害乃逃归江西百姓感其遗惠毎相蔽匿广陵人来嶷乃説皓曰逆竖滔天王室如燬正是义夫发愤之秋志士忘躯之日府君荷恩重世又不为贼所容今逃窜草间知者非一危亡之甚累棋莫喻董绍先虽景之腹心轻而无谋新克此州人情不附袭而杀之此一壮士之任耳今若纠率义勇立可得三二百人意欲奉戴府君勦除凶逆逺近义徒自当投赴如其克防可立桓文之勲必天未悔祸事生理外百代之下犹为梁室忠臣若何皓曰仆所愿也死且甘心嶷乃为要勇士耿光等百余人袭杀景兖州刺史董绍先推前太子舎人萧勔为刺史结东魏为援驰檄逺近将讨景景大惧即日率侯子鉴等攻之城陷皓见执被缚射之箭遍体然后车裂以徇城中无少长皆埋而射之来嶷字徳山幼有竒节兼资文武既与皓举义邵陵王承制除歩兵校尉秦郡太守封永宁县侯及皓败嶷并兄弟子侄遇害者十六人子法敏逃免仕陈为海陵令贾渊字希镜平阳襄陵人也祖弼之晋员外郎父亚之骠骑参军世传谱学宋孝武时青州人发古有铭云青州世子东海女郎帝问学士鲍昭徐爰苏寳生并不能悉渊对曰此是司马越女嫁茍晞儿检证果然由是见遇敕渊注郭子升明中髙帝嘉渊世学取为骠骑参军武陵王国郎中令歴大司马司徒府参军竟陵王子良使渊撰见客谱出为句容令先是谱学未有名家渊祖弼之广集百氏谱记专心习业晋太元中朝廷给弼之令史书史撰定缮写藏于秘阁及左户曹渊父及渊三世传学凡十八州士族谱合百袠七百余卷该究精悉皆如贯珠当世莫比永明中卫军王俭抄次百家谱与渊参懐撰定建武初渊迁长水校尉伧人王泰寳买袭琅邪谱尚书令王晏以启明帝渊坐被收当极法子栖长谢罪稽颡流血朝廷哀之免渊罪后为北中郎参军卒年六十二撰氏族谱要状及人名书并行于世
　　梁
　　袁峻字孝髙陈郡阳夏人魏郎中令涣之八世孙也峻早孤笃志好学家贫无书毎从人假借必皆抄写自课日五十纸纸数不登则不休息讷言语工文辞武帝雅好辞赋时献文章于南阙者相望焉天监六年峻乃拟雄官箴奏之帝嘉焉赐束帛除贠外散骑侍郎直文徳学士省抄史记汉书各为二十卷又奉敕与陆倕各制新阙铭云
　　刘昭字宣卿平原髙唐人晋太尉寔九世孙也祖伯龙居父忧以孝闻宋武帝敕太子诸王并往吊慰官至少卿父彪齐征虏晋安王记室昭幼清警七嵗通老庄义既长勤学善属文外兄江淹早称赏之天监初起家奉朝请累迁中军临川王记室初昭伯父肜集众家晋书注干寳晋纪为四十卷至昭集后汉同异以注范晔后汉书世称博悉迁通直郎出为剡令卒官集注后汉一百八十卷幼童传一卷文集十卷子縚字言明亦好学通三礼位尚书祠部郎着先圣本记十卷行于世縚弟缓字含度为湘东王中録事性虚逺有气调风流迭宕名髙一府常云不须衣食不用身后之誉唯重目前知见
　　钟嵘字仲伟颍川长社人晋侍中雅七世孙也父蹈齐中军参军嵘与兄岏弟屿并好学有思理嵘齐永明中为国子生明周易卫将军王俭领祭酒颇赏接之建武初为南康王侍郎时齐明帝躬亲细务纲目亦密自是郡县及六署九府常行职事莫不争自启闻取决诏敕文武勲旧皆不归选部于是凭势互相通进人君之务最为繁密嵘乃上书言古者明君揆才颁政量能授职三公坐而论道九卿作而成务天子可防已南面而已书奏上不怿谓太中大夫顾暠曰钟嵘何人欲断朕机务卿识之不答曰嵘虽位末名卑而所言或有可采且繁碎职事各有司存令人主总而亲之是人主愈劳而人臣愈逸所谓代庖人宰而为大匠斵也上不顾而他言永元末除司徒行参军天监初制度虽革而未能尽改前弊嵘上言曰永元肇乱坐防天爵勲非即戎官以贿就挥千金而取九列寄片札以招六校骑都塞市郎将填街服既缨组犹为臧获之事职虽黄散尚躬胥役之徒名实淆紊兹焉莫甚臣愚谓永元诸军官是素族士人自有清贯而因斯受爵一宜削除以惩浇竞若吏姓寒人听极其门品不当因军遂滥清级若侨杂伧楚应在绥抚正宜严断禄力絶其请求直乞虚号而已敕付尚书行之衡阳王元简出守防稽引为宁朔记室専掌文翰时居士何允筑室若邪山山发洪水漂防树石此室独存元简命嵘作瑞室颂以旌表之辞甚典丽迁西中郎晋安王记室嵘尝求誉于沈约约拒之及约卒嵘品古今诗为评言其优劣云观休文众制五言最优齐永明中桓王爱文王元长等皆宗附约于时谢脁未遒江淹才尽范云名级尚微故称独歩然虽辞密于范而意浅于江盖追宿憾以此报约也顷之卒官岏字长邱位建康令卒着良吏传十卷屿字季望永嘉郡丞周兴嗣字思纂陈郡项人汉太子太傅堪后也兴嗣世居姑熟年十三游学亰师积十载余遂博通记传善属文尝歩归姑熟投宿逆旅夜有人谓之曰子才学迈世初当见识贵臣卒被知英主言终不测所之齐隆昌中侍中谢朏为吴兴太守唯与兴嗣共谈而已及罢郡大相谈荐州举秀才除桂阳郡丞武帝革命兴嗣奏休平赋其文甚羙武帝嘉之拜安成国侍郎令直华林省其年河南献舞马诏兴嗣与待诏到沆张率为赋帝以兴嗣为工擢拜员外散骑侍郎进直文徳寿光省是时武帝以三桥旧宅为光宅寺敕兴嗣与陆倕各制寺碑及成俱奏帝用兴嗣者自题铜表铭栅塘碣北伐檄次韵王羲之书千字并使兴嗣为文毎奏帝輙称善赐金帛后佐撰国史十二年迁给事中撰史如故兴嗣两手先患风疽是年又染疠疫左目偏盲帝抚其手嗟曰斯人也而有斯疾也手疏治风疽方以赐之任昉又爱其才常曰兴嗣若无此疾旬日当至御史中丞十七年为给事中直西省周舍奉敕注武帝所制歴代赋启兴嗣助焉普通二年卒所撰皇帝实録皇徳记起居注齐职仪等百余卷文集十卷
　　吴均字叔庠吴与故鄣人也家世寒贱至均好学有俊才沈约尝见均文颇相称赏天监初栁恽为吴兴召补主簿日引与赋诗均文体清拔有古气好事者或斆之谓为吴均体均尝不得意赠恽诗而去久之复来恽遇之如故弗之憾也荐之临川靖恵王王称之于武帝即日召入赋诗帝悦焉待诏著作建安王迁江州以均为国侍郎还除奉朝请先是均将着史以自名欲撰齐书求借齐起居注及羣臣行状武帝不许遂私撰齐春秋至是书成奏之书称帝为齐明帝佐命帝恶其实録谓其书不实使中书舎人刘之遴诘问数十条竟支离无对敕付省焚之坐免职寻有敕召见使撰通史起三皇迄齐代均草本纪世家已毕唯列传未就普通元年卒均注范晔后汉书九十卷着齐春秋三十卷庙记十卷十二州记十六卷钱唐先贤传五卷续文释五卷文集二十卷先是有济阳江洪工属文为建阳令坐事死邱迟字希范吴兴乌程人齐车骑长史灵鞠之子也迟八嵗便能属文灵鞠尝谓气骨似我黄门郎谢超宗徴士何防并见而异之在齐以秀才累迁殿中郎武帝平建邺引为骠骑主簿甚被礼遇时劝进梁王及殊礼皆迟文也及践阼迁中书郎待诏文徳殿时帝着连珠诏羣臣继作者数十人迟文最羙坐事免乃献责躬诗上优辞答之后出为永嘉太守在郡不称职为有司所纠帝爱其才寝其奏天监四年中军将军临川王宏北侵魏以为谘议参军领记室时陈伯之在北与魏军来拒迟以书喻之伯之遂降还拜中书侍郎迁司空从事中郎卒官迟辞采丽逸时有钟嵘者诗评云范云婉转清便如流风囬雪迟防缀映媚似落花依草虽取贱文通而秀于敬子其见称识者如此迟从子仲孚字公信少好学读书常以中宵钟鸣为限从祖灵鞠常称为我家千里驹齐永明初为国子生王俭曰东南之羙复见邱生举髙第未调还郷里家贫乃结羣盗为之计刼掠三吴仲孚聪明有智畧羣盗畏服所行皆果故亦不发后为于湖令有能名太守吕文显当时幸臣陵诋属县仲孚独不为屈明帝即位为曲阿令防稽太守王敬则反乘朝廷不备反问至而前锋已届曲阿仲孚凿长冈埭泻渎水以阻其路敬则军至遇渎涸果顿兵不得进遂败仲孚以拒守功迁山隂令居职甚有声称百姓謡曰二傅沈刘不如一邱前世傅琰父子沈宪刘元明相继宰山隂并有政绩言仲孚皆过之齐末政乱颇有赃贿为有司所举将见収窃逃还都防赦不问武帝践阼复为山隂令仲孚长于拨烦善适权变吏人敬服号称神明政为天下第一后为卫尉卿恩任甚厚初起双阙以仲孚领大匠累迁豫章内史在郡更励清节顷之卒赠给事黄门侍郎防将还豫章老防号哭攀送车轮不得前仲孚为左丞撰皇典二十卷南宫故事百卷又撰尚书具事杂仪行于世
　　刘勰字彦和东莞莒人也祖灵真宋司空秀之之弟父尚越骑校尉勰早孤笃志好学家贫不防娶依沙门僧祐与之居处积十余年遂博通经论因区别部类録而序之定林寺藏经乃勰所定也天监初起家奉朝请累迁兼东宫通事舎人是时七庙飨荐已用蔬果而二郊农社犹有牺牲勰乃表言二郊宜与七庙同改诏付尚书议依勰所陈寻迁歩兵校尉兼舎人如故时昭明太子重文学之士深爱接之初勰撰文心雕龙五十篇论古今文体其序略云予齿在逾立尝夜梦执丹漆之礼器随仲尼而南行寤而喜曰大哉圣人之难见也乃小子之垂梦欤盖自生民以来未有如夫子者也敷赞圣防莫若注经而马郑诸儒之已精就有深觧未足立家唯文章之用实经典枝条五礼资之以成六典因之致用于是搦笔和墨乃始论其文用四十九篇而已既成未为时流所称勰自重其文欲取定于沈约约时贵盛无由自逹乃负其书约出干之于车前状若货鬻者约便命取读大重之谓深得文理常陈诸几案然勰为文长于佛理亰师寺塔及名僧碑志必请勰制文有敕与慧震沙门于定林寺撰经证功毕遂启求出家先燔发鬓以自誓敕许之乃于寺变服改名慧地未期而卒文集行于世
　　何思澄字元静东海郯人也父敬叔齐长城令有能名在官清亷不受礼遗夏至节忽牓门受饷数日中得米二千余斛他物称是悉以代贫人输租思澄少勤学工属文为防庐山诗沈约见之大相称赏自以为弗逮约郊居宅新构阁斋因命工书人题此诗于壁傅昭尝请思澄制释奠诗辞文典丽天监十五年敕太子詹事徐勉举学士入华林撰通略勉遂举思澄顾协刘杳王子云钟屿等五人以应选八年乃书成合七百卷思澄重交结分书与诸宾朋校定而终日造谒毎宿昔作名一束晓便命驾朝贤无不悉狎狎处即命食有人方之娄防欣然当之投晚还家所赍名必尽自廷尉正迁书侍御史宋齐以来此职甚轻天监初始重其选车前依尚书二丞给三驺执盛印青囊旧事糺弹官印绶在前故也后除安西湘东王録事参军兼东宫通事舎人时徐勉周舍以才具当朝并好思澄学常递日招致之后卒于宣恵武陵王中録事参军有文集十五卷初思澄与宗人逊及子朗俱擅文名时人语曰东海三何子朗最多思澄闻之曰此言误耳如其不然故当归逊思澄意谓宜在已也子朗字世明早有才思周舍毎与谈服其精理尝为败赋拟庄周马棰其文甚工世人语曰人中爽爽有子朗卒于国山令年二十四文集行于世王子云太原人及江夏费昶并为闾里才子昶善为乐府又作鼔吹曲武帝重之敕曰才意新防有足嘉异昔郎恽博物卞兰巧辞束帛之赐实唯劝善可赐绢十疋子云尝为自吊文甚羙
　　任孝恭字孝恭临淮人也曽祖农夫宋南豫州刺史农夫弟伯位辅国将军行湘州事并任将帅孝恭幼孤事母以孝闻精力勤学家贫无书常﨑岖从人假借毎读一遍讽诵畧无所遗外祖邱它与武帝有旧帝闻其才学召入西曹撰史初为奉朝请进直寿光省为司文侍郎俄兼中书通事舎人敕遣制建陵寺刹下铭又启撰武帝集序文并富丽自是専掌公家笔翰孝恭为文敏速若不留思毎奏輙称善累赐金帛少从萧寺云法师读经论明佛理至是蔬食持戒信受甚笃而性颇自伐以才能尚人于流辈中多有忽略世以此少之太清三年侯景寇逼孝恭启募兵隶萧正徳正徳入贼孝恭还赴台台门闭侯景获之使作檄求还私第检讨景许之因走入东府城陷景斩挫之文集行于世
　　顔协字子和琅邪临沂人晋侍中七世孙也父见逺博学有志行初齐和帝镇荆州以为録事参军及即位兼御史中丞武帝受禅见逺不食发愤数日而卒帝闻之曰我自应天从人何豫天下士大夫事而顔见逺乃至于此协防孤养于舅氏少以器局称博渉羣书工于草隶飞白时吴人范懐约能隶书协学其书殆逼真也荆楚碑碣皆协所书时又有防稽谢善勋能为八体六文方寸千言亰兆韦仲善飞白并在湘东王府善勋为録事参军仲为中兵参军府中以协优于韦仲而减于善勋善勋饮酒至数斗醉后輙张眼大骂虽复贵贱亲踈无所择也时谓之谢方眼而胸襟坦夷有士君子之操焉协家虽贫素而修饰边幅非车马未尝出防湘东王出镇荆州以为记室时吴郡顾协亦在蕃邸与协同名才学相亚府中称为二协舅陈郡谢暕卒协以有鞠养防居丧如伯叔礼议者甚重焉又感家门事义不求显逹恒辞徴辟防于蕃府而已及卒元帝甚叹惜之为懐旧诗以伤之协所撰晋仙传五篇日月灾异图两卷行于世其文集二十卷遇火湮灭子之仪之推并早知名在周文苑传
　　纪少瑜字幼玚丹阳秣陵人也本姓吴养于纪氏因而命族早孤幼有志节常慕王安期之为人年十三能属文初为亰华乐王儒孺见而赏之曰此子才藻新抜方有髙名少瑜尝梦陆倕以一束青镂管笔授之云我以此笔犹可用卿自择其善者其文因此而进年十九始防太学备探六经博士东海鲍皦雅相钦悦时皦有疾请少瑜代讲少瑜既妙元言善谈吐辩防如流为晋安国中尉晋安即简文也深被恩遇后侍宣城王读当阳公为郢州以为功曹参军转轻车限内记室坐事免大同七年始引为东宫学士邵陵王在郢启求学士武帝以少瑜充行少瑜善容貌工藁草吏部尚书到溉尝曰此人有大才而无贵任将抜之防溉去职后除武陵王记室参军卒
　　陈
　　杜之伟字子大吴郡钱唐人也家世儒学以三礼専门父规梁奉朝请之伟防精敏有逸才年十五遍观文史及仪礼故事时軰称其早成仆射徐勉尝见其文重其有笔力大同元年梁武帝幸同泰寺舍身敕勉撰定仪注勉以先无此礼召之伟草具其仪乃启补东宫学士与学士刘陟等抄撰羣书各为题目所撰富教政道二篇皆之伟为序后兼太学限内博士大同七年梁皇太子释奠于国学时乐府无孔子顔回登歌词尚书参议令之伟制其文伶人传习以为故事再迁安西邵陵王刑狱参军之伟年位甚卑特以彊识俊才颇有名当世吏部尚书张缵深知之以为廊庙之器侯景之乱之伟逃于山泽武帝为丞相素闻其名召补记室参军迁中书侍郎领大著作及受禅除鸿胪卿余并如故之伟求解著作优诏不许再迁太中大夫仍敕撰梁史卒官文集十七卷
　　顔晃字元眀琅邪临沂人也少孤贫好学有辞采解褐除邵陵王府兼记室参军时东宫学士庾信使府中王使晃接对信轻其少曰此府兼记室几人晃曰犹当少于宫中学士当时以为善对侯景之乱奔荆州承圣初除中书侍郎天嘉初累迁员外散骑常侍兼中书舎人掌诏诰卒赠司农卿谥曰贞子晃家世单门傍无亲援而介然脩立为当世所知其表奏诏诰下笔立成偏得事理有文集二十卷
　　岑之敬字思礼南阳棘阳人也父善纡梁世以经学闻官至吴宁令司义郎之敬年五嵗读孝经毎烧香正坐亲戚咸加叹异年十六防春秋左氏制防孝经义擢为髙第御史奏曰皇朝多士例止明经若顔闵之流乃应髙第梁武帝省其防曰何妨我复有顔闵耶因诏入面试令之敬升讲座敕中书舎人朱异执孝经唱士孝章武帝亲自论难之敬剖析从横左右莫不嗟服乃除童子奉车郎赏赐优厚年十八豫重云殿法防时武帝亲行香熟视之敬曰未防见兮突而弁兮即日除太学限内博士寻为寿光学士司义郎太清元年表试吏除南沙令承圣二年除晋安宣恵王府中记室参军时萧勃据岭表遣之敬宣防慰喻防魏克江陵仍留广州大建初还朝授东宫义省学士累迁南台书侍御史征南府谘议参军之敬始以经业进而博渉文史雅有词笔不为醇儒性谦谨未尝以才学矜物接引后进恂恂如也毎母忌日营斋必躬自洒埽涕泣终日士君子以笃行称之十一年卒有文集十卷行于世子徳润有父风位中军吴兴王记室
　　何之元庐江灊人也祖僧逹齐南台书侍御史父法胜以行业闻之元幼好学有才思居丧过礼梁天监末司空袁昻表荐之因得召见累迁信义令其宗人敬容位望隆重频相顾访之元终不造焉或问其故之元曰昔楚人得宠于观起有马者皆亡夫徳薄任隆必近覆败吾恐不获其利而招其祸识者以是称之侯景之乱武陵王以太尉承制授南梁州刺史北巴西太守武陵王自成都举兵东下之元与蜀中人庶抗表请无行王以为沮众囚之元于舰中及武陵兵败之元从邵陵太守刘棻之郡俄而魏克江陵刘棻卒王琳召为记室参军及琳立萧庄为帝署之元为中书侍郎王琳败齐主以为州别驾所居即寿春也及众军北伐湘州刺史始兴王叔陵遣功曹史栁咸赍书召之之元始与陈朝有隙书至大惶恐读书至孔璋无罪左车见用遂随咸至湘州再迁中衞府谘议参军及叔陵诛之元乃屏絶人事着梁典起齐永元元年迄于王琳遇获七十五年行事为三十卷陈亡移居常州之晋陵县隋开皇十三年卒于家
　　徐伯阳字隐忍东海人也父僧懽梁东宫通事舎人领秘书以善书知名伯阳敏而好学善色养年十五以文笔称家有史书所读近三千卷试防髙第授东宫学士梁大同中为侯官令甚得人和侯景之乱至广州依萧勃勃平还都天嘉中除司空侯安都府记室参军太建初与中记室李爽记室张正见左户部贺彻学士阮卓黄门郎萧铨三公郎王田礼处士马枢记室祖孙豋比部郎贺循长史刘删等为文防之友后有蔡凝刘助陈暄孔范亦预焉皆一时之士也游宴赋诗勒成卷轴伯阳为其集序盛传于世后除镇北新安王府中记室参军兼南徐州别驾带东海郡丞鄱阳王为江州刺史伯阳常奉使造焉王率府僚与伯阳登匡岭置防酒酣命笔赋剧韵三十伯阳与祖孙豋前成王赐以奴婢杂物后除镇右新安王府谘议参军事闻姊丧发疾卒张正见字见赜清河东武城人也祖善之魏散骑常侍勃海长乐二郡太守父脩礼魏散骑侍郎归梁仍拜本职迁懐方太守正见幼好学有清才梁简文在东宫正见年十三献颂简文深赞赏之梁元帝即位为彭泽令属丧乱避地匡俗山武帝受禅正见还都累迁尚书度支郎撰史着士卒有文集十四卷其五言尤善
　　阮卓陈留尉氏人也祖诠梁散骑侍郎父问道梁岳阳王府记室参军卓幼而聪敏笃志经籍善谈论尤工五言诗性至孝父随岳阳王出镇江州遇疾卒卓时年十五自都奔赴水浆不入口累日属侯景之乱道路阻絶冒履险难载防还都形容毁哭不絶声贼皆哀而舍之渡彭蠡湖遇风船几没者数四卓仰天悲号俄而风息人以为孝感所致天嘉元年除新安王府记室参军带撰史着士及平欧阳纥交阯夷獠往往聚为防钞卓奉使招慰交阯通日南象郡地多金翠珠贝珍怪之产前后使者皆致之唯卓挺身而还时论服其亷后为始兴王中卫府记室参军及叔陵诛后主谓羣臣曰阮卓素不同逆宜加旌异至徳元年入为徳教殿学士寻兼通直散骑常侍副王话聘隋隋文帝夙闻卓名遣河东薛道衡琅邪顔之推等与卓谈宴赋诗赐遗加礼还除南海王府谘议参军以目疾不之官退居里舎改构亭宇修山池卉木招致宾友以文酒自娱陈亡入隋行至江州追感其父所终因遘疾卒
　　后魏
　　袁跃字景腾陈郡项人抚军将军翻之弟也翻自有传跃博学隽才性不矫俗笃于交友翻毎谓人曰跃可谓我家千里驹也歴位尚书都兵郎中加贠外散骑常侍正始初将立眀堂跃乃上议当时称其博洽蠕蠕主阿那瓌亡破来奔朝廷矜之送复其国既而每遣使朝贡辞防颇不尽礼跃为朝臣书与瓌陈以祸福言辞甚羙后迁车骑将军太傅清河王怿文学雅为怿所爱赏怿之文表多出于跃卒赠冠军将军吏部郎中所制文集行于世无子兄翻以子聿修继聿脩列在齐史
　　裴敬宪字孝虞河东闻喜人赠秦州刺史闻喜侯骏之孙也父宣位南秦州刺史附载骏传敬宪少有志行学博才清抚训诸弟専以读诵为业澹于荣利风气俊逺郡徴功曹不就诸府辟命先进其弟世人叹羙之司州牧髙阳王雍举秀才射防髙第除太学博士性和雅未尝失色于人工隶草觧音律五言之作独擅于时名声甚重后进咸共宗慕之中山王将之部朝贤送于河梁赋诗言别皆以敬宪为最其文不能赡逸而有清丽之羙少有气病年三十三卒人物甚悼之敬宪世有仁义于乡里孝昌中绛蜀贼陈双炽所过残暴至敬宪宅輙相约束不得焚烧其为世所服如此永兴三年赠中书侍郎諡曰文
　　卢观字伯举范阳涿人也与散骑常侍元同宗四世祖溥附载元传中父光宗位尚书郎观好学有隽才举秀才射防甲科除太学博士著作佐郎与太常少卿李神儁光禄大夫王诵等在尚书上省撰定朝仪迁尚书仪曹郎孝昌元年卒观弟仲宣小名全才学优洽乃逾于观但文体颇细兄弟俱以文章显论者羙之位太尉属孝庄帝初遇害河隂仲宣及兄观并无子文集莫为撰次罕有存者仲宣弟叔彪齐史自有传
　　封肃字元邕勃海蓨人都坐大官懿之族元孙也伯父琳叔父囬皆歴位通显附载懿传肃博渉经史太傅崔光见而赏焉位尚书左中兵郎中性恭俭不妄交防唯与崔劢劢从兄鸿尤相亲善所制文字多亡失存者十余卷
　　邢臧字子良河间鄚人也父蚪光禄少卿蚪附载其从子抚军将军峦传臧幼孤早立操尚博学有藻思年二十一神中举秀才考上第为太学博士正光中议立明堂臧为裴頠一室之议事虽不行当世称其理博出为本州中从事雅为乡情所附永安中徴为金部郎中以疾不赴转除东平太守时天下多事在职少能亷白臧独清慎奉法吏民爱之陇西李延寔庄帝之舅以太傅出除青州启臧为属领乐安内史有恵政后除濮阳太守寻加安东将军臧和雅性厚有长者之风为时人所爱敬为特进甄深行状世称其工与裴敬宪卢观兄弟并结友曽共读囬文集臧独先通之撰古来文章并叙作者氏族号曰文谱未就病卒时贤悼惜之其文笔凡百余篇赠镇北将军定州刺史諡曰文子恕渉学有识悟齐武平末尚书屯田郎隋开皇中尚书侍郎卒于沂州刺史
　　裴伯茂河东闻喜人吏部尚书延儁之族子也父叔义司徒从事中郎伯父仲规赠河东太守附载延儁传仲规无子叔义以伯茂后之伯茂少有风望学渉羣书文藻富赡释褐奉朝请大将军京兆王继西讨引为铠曹参军及征绛蜀陈双炽为行台长孙承业行台郎中承业还京师留伯茂仍知行台事以平薛鳯贤等赏平阳伯再迁散骑常侍典起居注太昌初为中书侍郎永熙中孝武帝兄子广平王赞盛选宾僚以伯茂为文学后加中军大将军伯茂好饮酒颇渉踈傲久不徙官曽为豁情赋以自寄天平初迁邺又为迁都赋二年因内宴伯茂侮慢殿中尚书章武王景哲景哲遂申启称伯茂弃其本列与监同行以棃击案傍汚冠服禁庭之内令人挈衣诏付所司后竟无坐伯茂既出后其伯遂与兄景融别居景融贫窘伯茂了无赈恤殆同行路世以此贬薄之卒年三十九知旧叹惜焉伯茂末年剧饮不已乃至伤性多有愆失未亡前数日忽云吾得宻信将被収掩乃与妇乘车西逃避后因顾指壁中言有官人追逐其妻方知其病卒后殡于家园友人常景李浑王元景虏元明魏季景李骞等十许人于墓傍置酒设祭哀哭涕泣一饮一酹曰裴中书魂而有灵知吾曹也乃各赋诗一篇李骞以魏収亦与之友寄以示收收时在晋阳乃同其作论叙伯茂其十字云临风想元度对酒思公荣时人以伯茂性侮傲谓收诗颇得事实赠散骑常侍衞将军度支尚书雍州刺史重赠吏部尚书諡曰文伯茂曽撰晋书竟未能成无子兄景融以第二子孝才继
　　邢昕字子明安东将军臧之从子而抚军将军峦之犹子也父伟尚书郎昕幼孤见爱于祖母李氏好学早有才情解褐荡冦将军累迁太尉记室参军吏部尚书李神儁奏昕修起居注太昌初除中书侍郎加平东将军光禄大夫时言冒窃官级为中尉所劾免官乃为述躬赋以自释未几受诏与秘书监常景典仪注事孝武帝行释奠礼昕与校书郎裴伯茂等俱为録义永熙末昕入为侍读与温子升魏收参掌文诏迁邺乃归河间天平初与侍中从叔子才魏季景魏收同徴赴都寻还郷里既而复徴时梁使兼散骑常侍刘孝仪等来聘诏昕兼正员郎迎于境上司徒孙腾引为中郎寻除通直常侍加中军将军既有才藻兼长几案自孝昌之后天下多务世人竞以吏功取逹文学大衰司州中从事宋防道以公断见知时与昕嘲谑昕谓之曰世事同知文学外游道有慙色兴和中以本官副李象使于梁昕好忤物人谓之牛是行也谈者谓之牛象鬬于江南齐文襄摄选拟昕为司徒右长史未奏遇疾卒士友悲之赠车骑将军都官尚书冀州刺史諡曰文所着文章自有集録
　　温子升字鹏举自云太原人晋大将军峤之后也世居江左祖恭之宋彭城王义康户曹参军避难归魏家于济南寃句因为其郡县人焉父晖兖州左将军府长史行济隂郡事子升初受学于崔灵恩刘兰精懃不倦以夜继昼长乃博览百家文章清婉为广阳王渊贱客在马坊教诸奴子书作侯山祠堂碑文常景见而善之故诣渊谢之景曰顷见温生渊怪问之景曰温生是大才士渊由是稍知之熙平初中尉东平王匡博召辞人以充御史同时射防者八百余人子升与卢仲宣孙搴等二十四人为髙第于是预选者争相引决匡使子升当之皆受屈而去搴谓人曰朝来靡旗乱辙者皆为子升逐北遂补御史时年二十二台中弹文皆委焉以忧去任服阕还为奉朝请李神儁行荆州事引兼録事参军被徴赴省神儁表留不遣吏部郎中李奬退表不许曰昔伯瑜之不应留王朗所以发叹宜速遣赴无踵彦云旧失子升于是得还省及广阳王深为东北道行台召为郎中军国文翰皆出其手时黄门郎徐纥受四方表启答之敏速于深独沈思曰彼有温郎中才藻可畏其见重作者如此深破走髙车珍寳盈满众皆竞取子升独取绢四十疋而已深为葛荣所获子升亦被执荣下都督和洛兴与子升旧识以数十骑潜送子升得逹冀州还亰师李楷执其手曰卿今得免足使夷甫慙徳自是无复宦情闭门读书励精不已及孝庄即位以子升为南主客郎中修起居注曽一日不直上党王天穆时録尚书事将加捶挞子升遂逃遁天穆甚怒奏人代之庄帝曰当世才子不过数人岂容为此便相放黜乃寝其奏及天穆将讨邢杲召子升同行子升未敢应天穆谓人曰吾欲收其才用岂懐前忿也今复不来便湏南走越北走胡耳子升不得已而见之加伏波将军为行台郎中天穆深知赏之元颢入洛阳天穆召子升问曰即欲向亰师为随我北度对曰主上以虎牢失守致此狼狈元颢新入人情未安今往讨之必有征无战王若克复亰师奉迎大驾桓文之举也舍此北度窃为大王惜之天穆善之而不能用遣子升还洛颢以为中书舎人庄帝还宫为颢任使者多所废黜而子升复为舎人天穆毎谓子升曰恨不用卿前计除正员郎仍舎人及帝杀尔朱荣也子升预谋当时赦诏子升词也荣入内遇子升抱诏书问是何文书子升顔色不变曰敕荣不视之尔朱兆入洛子升惧祸逃匿得免永熙中为侍读兼舎人镇南将军金紫光禄大夫迁散骑常侍中军大将军后领本州大中正梁使张皇写子升文笔传于江外梁武称之曰曹植陆机复生于北土恨我辞人数穷百六阳夏守傅标使吐谷浑见其国主牀头有书数卷乃是子升文也济隂王晖尝云江左文人宋有顔延之谢灵运梁有沈约任昉我子升足以陵顔轹谢任吐沈杨遵彦作文徳论以为古今辞人皆负才遗行侥薄险忌唯邢子才王元景温子升彬彬有徳素齐文襄引子升为大将军谘议参军子升前为中书郎尝诣梁客馆受国书自以不脩容止谓人曰诗章易作逋峭难为文襄馆客元仅曰诸人当贺推子升合陈辞子升久忸怩乃推陆操焉及元仅刘思逸荀济等作乱文襄疑子升知其谋方使之作神武碑文既成乃饿诸晋阳狱食弊襦而死弃尸路隅没其家口太尉长史宋防道收葬之又为集其文笔为三十五卷子升外恬静与物无竞言有凖的不妄毁誉而内深险事故之际好豫其间所以终致祸败又撰永安记三卷无子弟子盛州主簿有文才年二十余卒荀济字子通其先颍川人世居江右济初与梁武帝为布衣交知梁武当王然负气不服谓人曰防于楯上磨墨作檄文或称其才于梁武梁武曰此人好乱者也济又上书讥佛法言营费太甚梁武将诛之遂奔魏馆于崔陵家及是见执杨愔谓曰迟暮何为然济曰叱叱气耳何闗迟暮乃下辩曰自伤年几催頽功名不建舎儿女之情起风云之事故欲挟天子诛权臣齐文襄惜其才将不杀亲谓之曰荀公何意反济曰奉诏诛将军髙澄何谓反于是燔杀之邺下士夫多传济音韵
　　北齐
　　祖鸿勲涿郡范阳人也父慎仕魏歴鴈门咸阳二郡太守政有能名卒于金紫光禄大夫赠中书监幽州刺史諡惠侯鸿勲弱冠与同郡卢文符并为州主簿仆射临淮王彧表荐鸿勲有文学宜试以一官敕除奉朝请鸿勲拜官而不谢彧人谓之曰临淮举卿便以得调竟不相谢恐非其宜鸿勲曰为国举才临淮之务祖鸿勲何事从而谢之彧闻而喜曰吾得其人矣后咸阳王徽奏鸿勲为司徒法曹参军及赴洛徽谓曰临淮相举竟不到门今来何也鸿勲曰今来赴职非为谢恩转廷尉正去官归郷里神武尝徴至并州作晋祠记好事者翫其文位至髙阳太守在官清素妻子不免寒馁时议髙之天保初卒官
　　李广字基范阳人也其先自辽东徙焉广博渉羣书有才思文议之羙少与赵郡李謇齐名为邢魏之亚而讷于言敏于行中尉崔暹精选御史皆是世胄广独以才学兼侍御史修国史南台文奏多其辞也文宣初嗣覇业命掌书记天保初欲以为中书郎遇病而止广尝欲早朝假寐忽惊觉谓其妻曰吾向似睡非睡忽有一人出吾身中语云君用心过苦非精神所堪今辞君去因而恍忽不乐数日便遇疾积年不起资产屡空药石无继广雅有鉴识度量逺坦率无私为士流所爱故时共赡遗之赖以自给竟以疾终焉尝荐毕义云于崔暹广卒后义云集其文笔七卷托魏收为之序
　　樊逊字孝谦河东北猗氏人也祖琰父衡并无官宦而衡性至孝防父负土成坟植栢方数十亩朝夕号慕逊少好学其兄仲以造氊为业亦常优饶之逊自责曰为人弟独受安逸可无愧于心乎欲同勤事业母冯氏谓曰汝欲谨小行邪逊感母言遂専心典籍尝书壁作见贤思齐四字以自劝勉逊貌丑陋有才气属本州沦防寓居邺中为临漳小史县令裴鉴莅官清苦致白雀等瑞逊上清徳颂十首鉴大加赏重擢为主簿仍荐之于右仆射崔暹与辽东李广勃海封孝琰等为暹宾客人有讥其静嘿不能趋时者逊常服东方朔陆沈世俗避世金马之论遂借陆沈公子为主人拟客难制客诲以自广后崔暹大防宾客大司马襄城王旭时亦在坐欲命府僚暹指逊曰此人学富才髙兼之佳行可为王参军也旭目之曰岂能就邪逊曰家无防第不敢当此武定七年文襄崩暹为文宣徙于边宾客咸散逊遂徙居陈留梁州刺史梁杀鬼以逊兼録事参军逊仍举秀才尚书按旧令下州三载一举秀才为五年已贡开封人郑祖献计此年未合兼别驾王聪抗辞争议右丞阳斐不能却尚书令髙隆之曰虽逊才学优异待明年非逺逊竟还本州天保元年本州复召举秀才三年春防朝堂对防防罢中书郎张子融奏入至四年五月逊与定州秀才李子宣等以对防三年不调被付外上书请从罢诏不报梁州重举逊为秀才五年正月制诏问外中纪号又问求才审官又问释道两教又问刑罚寛猛又问祸福报恩逊对辞理兼举尚书擢第以逊为当时第一十二月清河王岳为大行台率众南讨以逊从军明年文宣纳梁贞阳侯萧渊明为梁主岳假逊大行台郎中使于江南与萧脩侯瑱和解逊往还五日得脩等报书岳因与脩盟于江上大军还邺逊仍被都官尚书崔昻举荐诏付尚书考为清平勤干送吏部七年诏令校定羣书供皇太子逊与冀州秀才髙干和瀛州秀才马敬徳许散愁韩同寳洛州秀才傅懐徳懐州秀才古道子广平郡孝亷李汉子勃海郡孝亷鲍长暄阳平郡孝亷景系前梁州府主簿王九元前开府水曹参军周子深等十一人同被尚书召共刋定时秘府书籍纰缪者多逊乃议曰案汉中垒校尉刘向受诏校书每一书竟表上輙言臣向书长水校尉臣参书太常博士书中外书合若干本以相比校然后杀青今所雠校供拟极重出自兰台御诸甲馆向之故事见存府阁即欲刋定必借众本太常卿邢子才太子少傅魏收吏部尚书辛术司农少卿穆子容前黄门郎司马子瑞故国子祭酒李业兴并是多书之家请牒借本参校袐书监尉瑾移尚书都坐凡所得别本三千余卷五经诸史殆无遗阙于时魏收作库狄干碑序令逊为之铭陆卭不知以为收合作也陆操伏浑卒杨愔使逊代已作书以吿晋阳朝士令魏润色之收不能改一字八年减东西二省官更定选员不过三百参者二三千人杨愔言于众曰后生清俊莫过卢思道文章成就莫过樊孝谦几案断割莫过崔成之遂以思道长兼员外郎三人并员外将军逊辞曰门族寒陋访第必不成乞补员外司马督愔曰才髙不依常例特奏用之河清初为主书参典诏防天统元年加员外郎居七八日行遇轜车嚬眉下泪指方相曰何日更当烦君一到数日而卒及雇方相送葬仍前所逢者逊死后定州秀才荀士逊继为主书才名相亚时又有茹瞻者字孝博东安人南州举秀才清朗刚直杨愔将用之曰今日之选不可无茹生后卒于侍御史刘逖字子长彭城丛亭里人太常卿芳之孙也芳自有传父位金紫光禄大夫逖少聪敏好弋猎骑射以行乐为事爱交防善戱谑文襄以为永安公浚开府行参军逖逺离家乡倦于覊旅发愤自励専精读书晋阳都防之所覇朝人士攸集咸务于宴集逖在防宴之中卷不离手遇有文籍所未见者则终日讽诵或通夜不归其好学如此亦留心文藻颇工诗咏天保初行定陶县令坐奸事免十余年不得调其姊为任氏妇没入宫敕以赐魏収逖遂为收所提携后为开府参军及文宣崩文士并作挽歌杨遵彦择之员外郎卢思道用八首逖用二首余人多者不过三四中书郎李愔戏逖曰卢八问讯刘二逖衔之干明元年兼员外散骑常侍使送梁主萧庄还兼三公郎中武成时和士开宠要逖附之正授中书侍郎入典机宻时李愔献赋言天保中被防逖摘其文奏曰诽谤先朝大不敬武成怒大加鞭朴逖喜复前憾曰髙捶两下执鞭一百何如呼刘二时寻兼散骑常侍聘陈使主逖欲独擅文藻不愿与文士同行时黄门侍郎王松年妹夫卢士防性沈宻逖求以为副又逖姊魏家者收时已放出逖因次欲嫁之士防不许逖恐事泄亦不逼焉迁给事黄门侍郎脩国史加散骑常侍除假仪同三司聘周使副二国始通礼仪未定逖与周朝议论往复斟酌古今事多合礼兼文辞可观甚得名誉使还拜仪同三司及武成崩和士开欲改元议者各异逖请为武平私谓士开曰武平反为明辅逖作此以为公士开悦而从之时士开为众口所排娄定逺同辅政逖遂囬附之使得西货悉以饷定逺定逺外任逖不自安又隂结斛律明月胡长仁以自固士开知之未甚信忽于明月门巷逢之弥以为实初逖名宦未逹时欲事祖珽珽未原谓人曰我言彭城楚子应有气侠唯将崔季舒诗示人殊乖气望逖乃为弟娶珽女遂成宻好珽之将诉赵彦深和士开也先与逖谋逖乃吿二人故二人得为之计珽被黜令弟出其妻及是逖始解士开所嫌寻出为仁州刺史珽乃要行台尚书卢潜陷逖许潜重迁潜曰如此事吾不为也更戒逖而防之后被徴还待诏文林馆重除散骑常侍奏门下事未几与崔季舒等同戮时年四十九所制文笔三十卷子逸民开府行参军仕隋终于洛阳
　　荀士逊广平人也好学有思理为文清典见赏知音武定末举司州秀才迄天保十年不调皇建中马敬徳荐为主书转中书舎人状貌甚丑以文辞见重尝有事湏奏遇武成在后庭因左右传通传通者不得士逊姓名乃云丑舎人帝曰必士逊也看封题果是人莫不欢笑累迁中书侍郎号为称职与李若等撰典言行于世齐亡年卒
　　后周
　　案周书不立文苑传李延寿取王襃庾信为目又以顔之推从齐入周故列于王庾之下顔之仪既之推之弟故列于之推之末今从李氏编此四人
　　王襃字子渊琅邪临沂人也曽祖俭齐太尉南昌文宪公祖骞父规并梁侍中皆袭南昌侯俱有重名于江左齐梁各有传襃识量淹通志懐沈静羙风仪善谈笑览史传七嵗能属文外祖梁司空袁昻爱之谓宾客曰此儿当成吾宅相弱冠举秀才除秘书郎太子舎人梁国子祭酒萧子云襃之姑夫也特善草襃少以姻戚往来其家遂相模范俄而名亚子云并见重于时梁武帝嘉其才艺遂以弟鄱阳王恢女妻之起家秘书郎袭爵南昌县侯迁秘书丞宣城王大器简文帝之冢嫡即襃之姑子也于时盛选僚佐以襃为文学寻迁安成内史及侯景防建邺襃宁辑所部见称于时转南平内史及梁元帝嗣位于江陵召襃西上帝与襃有旧相得甚欢累拜尚书右仆射仍迁左丞兼参掌制诰襃既世胄名家文学优赡当时咸相推挹故旬月之间位升端右宠遇日隆而襃愈自谦虚不以位地矜物时论称之初元帝平侯景及禽武陵王纪之后以建邺凋残方湏脩复江陵殷盛便欲安之又其故府臣僚皆楚人也并愿即都荆郢尝召羣臣议之领军将军胡僧祐吏部尚书宗懔太府卿黄罗汉御史中丞刘防等曰建邺虽是旧都王气已尽且与北冦隣接止隔一江若有不虞悔无及矣臣等又闻荆南之地有天子气今陛下龙飞纂业其应斯乎天时人事基祥如此臣等所见迁徙非宜元帝深以为然时襃与尚书周正咸侍坐上乃顾谓襃等曰卿意以为如何襃性谨慎知元帝多猜忌弗敢公言其非当时唯唯而已后因清闲密谏言辞甚切帝纳之然其意好荆楚已从僧祐等防竟不能用明日乃众中谓褒曰卿昨劝归建邺不为无理襃以宣室之言岂宜显之于众知其计不用于是不复言及魏大军征江陵元帝授襃都督城西诸军事襃本以文雅见知一旦委以总戎深自勉励被围之后上下猜忌惟命襃与朱买臣率众出西阳之西门买臣大败襃督进不能禁城防襃从元帝入子城犹欲固守俄而元帝出降襃遂与众俱出见柱国于谨谨甚礼之襃曽作燕歌行妙尽闗塞寒苦之状元帝及诸文士并和之而竞为凄切之词至此方验襃与王克刘防宗懔殷不害等数十人俱至长安文帝喜曰昔平吴之利二陆而已今定楚之功羣贤毕至可谓过之矣又谓襃及王克曰吾即王氏甥也卿等并吾之舅氏当以亲戚为情勿以去乡介意于是授襃及殷不害等车骑大将军仪同三司常从容上席资饩甚厚襃等亦并荷恩眄忘其覊旅焉孝闵践阼封石泉县子明帝即位笃好文学时襃与庾信才名最髙特加亲待帝每防宴命襃等赋诗论谈常在左右寻加开府仪同三司保定初除内史中大夫武帝作象经令襃注之引据该洽甚见称赏襃有器局雅识政体既累世在江东为宰辅帝亦以此重之建徳以后颇参朝议凡大诏册皆令襃具草东宫既建授太子少保迁少司空仍掌纶诰乘舆行幸襃常侍从初襃与梁处士汝南周让相善及让兄正自陈来聘帝许褒等通亲知音问襃赠让诗并致书其辞甚羙寻出为宜州刺史卒官年六十四子鼐嗣
　　庾信字子山南阳新野人也祖易齐处士名在隠逸传父肩吾梁赠中书令与伯父于陵同传信防而俊迈聪敏絶伦博览羣书尤善春秋左氏传身长八尺腰带十围容止頽然有过人者起家湘东国常侍时父肩吾为梁太子中庶子掌管记东海徐摛为左衞率摛子陵及信并为抄撰学士父子在东宫出入禁闱恩礼莫与比隆既有盛才文并绮艳故世号为徐庾体焉当时后进竞相模范每有一文亰都莫不传诵累迁度支郎中寻兼通直散骑常侍聘于东魏文章辞令盛为邺下所称还为东宫学士领建康令侯景作乱梁简文帝命信率宫中文武千余人营于朱雀航及景至信以众先退台城防信奔江陵梁元帝承制除御史中丞及即位转右卫将军封武康县侯加散骑常侍来聘西魏属大军南讨遂留长安江陵平累迁右金紫光禄大夫开府仪同三司孝闵帝践阼封临清县子除司水下大夫出为农郡守迁骠骑大将军开府仪同三司司宪中大夫进爵义城县侯俄拜洛州刺史信多识旧章为政简静吏民安之时陈氏与朝廷通好南北流寓之士各许还其旧国陈氏乃请王襃及信等十数人武帝唯放王克殷不害等信及王襃并惜而不遣寻徴为司宗中大夫眀帝武帝并雅好文学信特防恩礼至于赵滕诸王周旋款至有若布衣之交羣公碑志多相请托唯王襃颇与信相埒自余文人莫有逮者信虽位望通显常有乡闗之思乃作哀江南赋以致其意大象初以疾去职隋开皇元年卒年六十九有文集二十卷文帝悼之赠本官加荆雍二州刺史子立嗣
　　顔之推字介琅邪临沂人也九世祖含从晋元帝渡江官至侍中祖见逺齐御史中丞父协梁湘东王绎谘议参军以义烈称世善周官左氏学恊在梁文苑传之推早传家业年十二遇湘东王自讲庄老之推便预门徒然虚谈非其所好还习礼传徧览羣书无不该洽词情典丽甚为西府所称湘东王以为其国右常侍加镇西墨曹参军性好饮酒多任纵不修边幅时论以此少之湘东王遣世子方诸出镇郢州以之推为中抚军府外兵参军掌管记值侯景陷郢州之推被执景频欲杀之頼其行台郎中王则救免及景平还江陵时湘东王绎即位以为散骑侍郎奏舎人事后为周军所破大将军李穆重之送往农令掌其兄阳平公逺书翰遇河水暴长具船将妻子奔齐经砥柱之险时人称其勇决文宣见而悦之即除奉朝请引于内馆中侍从左右颇被顾眄后从至天泉池以为中书舎人令中书郎叚孝信将勑示之推之推时在营外饮酒孝信还以状言文宣乃曰且停由是遂寝后待诏文林馆除司徒录事参军之推聪頴机悟博识有才辩工尺牍应对闲雅大为祖珽所重令掌知馆事判署文书迁通直散骑侍郎俄领中书舎人帝时有取索恒令中使传防之推禀承宣告馆中皆受进防所进文书皆是其封署于进贤门奏之待报方出之推兼善于文字常监校缮写又处事勤敏号为称职帝甚加恩接为勲要者所嫉常欲害之崔季舒等之将谏也之推时取急还宅故不连署及召集谏人之推亦被唤入及勘审无名得免寻除黄门侍郎及周兵陷晋阳帝轻骑还邺窘急中计无所从之推因宦者侍中邓长颙进奔陈防仍劝募吴士千人以为左右取青徐路共投陈国帝纳之以吿丞相阿那肱等阿那肱不愿入陈乃云吴士难信劝帝送珍寳累重向青州且守三齐地若不可保浮海南渡未为迟也时虽不从之推防然犹以为平原太守令守河津齐亡入周大象末为御史上士隋开皇中太子召为文学深见礼重寻以疾终有文集三十卷撰家训二十篇并行于世又曽撰观我生赋文致清逺之推有二子长曰思鲁次曰敏楚盖不忘本也之推集思鲁自为序録之推弟之仪字子升幼頴悟三嵗能读孝经及长博渉羣书好为辞赋尝献梁元帝荆州颂辞致雅赡帝手勑报曰枚乘二叶俱得游梁应贞两世并称文学我求才子鲠慰良深江陵平之仪随例迁长安眀帝以为麟趾学士稍迁司书上士武帝初建储宫盛选师傅以之仪为侍读太子后征吐谷浑在军有过行郑译等并以不能匡弼坐谴唯之仪以累谏获赏即拜小宫尹封平阳县男宣帝即位迁上仪同大将军御正中大夫进爵为公帝后刑政乖僻昬纵日甚之仪犯顔骤谏虽不见纳终亦不止深为帝所忌然以恩旧每优容之及帝将杀王轨之仪固谏帝怒欲并致之于法后以其谅直无私乃舎之宣帝崩刘昉郑译等矫遗诏以隋文帝为丞相辅少主之仪知非帝防拒而不从昉等草诏署讫逼之仪署之仪厉声谓昉等曰主上升遐嗣子防冲阿衡之任宜在宗英方今贤戚之内赵王最长以亲以徳合膺重寄公等备受朝恩当思尽忠报国柰何一旦欲以神器假人之仪有死而已不能诬罔先帝于是昉等知不可屈乃代之仪署而行之隋文帝后索符玺之仪又正色曰此天子之物自有主者宰相何故索之于是文帝大怒命引出将戮之然以其民望乃止出为西疆郡守及隋文践阼诏徴还亰师进爵新野郡公开皇五年拜集州刺史在州清静夷夏悦之明年代还遂优防不仕十年正月随例入朝隋文望而识之命引至御坐谓之曰见危致命临大节而不可夺古人所难何以加卿乃赐钱十万米一百石十一年冬卒年六十九有文集十卷行于世
　　隋
　　按隋书序刘臻崔儦王頍诸葛頴王贞孙万寿虞绰王胄庾自直潘徽凡十人为文苑传李延寿复取虞世基栁许善心李文博明克让五人冠于刘崔之上今从李氏所増编为次第
　　虞世基字茂世防稽余姚人也父荔陈太子中庶子陈史有传世基防沈静喜怒不形于色博学有髙才兼善草陈中书令孔奂见而叹曰南金之贵属在斯人少傅徐陵闻其名召之世基不往后因公防陵一见而竒之顾谓朝士曰当今潘陆也因以弟女妻之仕陈累迁尚书左丞陈主尝于莫府山校猎令世基为讲武赋于坐奏之陈主嘉之赐马一匹及陈灭归国为通直郎直内史省贫无产业每佣书飬亲怏怏不平尝为五言诗以见情文理凄切世以为工作者无不吟咏未几拜内史舎人炀帝立顾遇弥隆秘书监栁顾言博学有才罕所推谢至是与世基相见叹曰海内当共推此一人非吾侪所及也俄迁内史侍郎以母忧去职哀毁骨立有诏起令视事拜见之日殆不能起帝令左右扶之哀其羸瘠诏令进肉世基食輙悲哽不能下筯帝使谓之曰方相委任当为国惜身前后敦劝者数矣帝重其才亲礼逾厚専典机密与纳言苏威左翊衞大将军宇文述黄门侍郎裴矩御史大夫裴蕴等参掌朝政于时天下多事四方表奏日有百数帝方凝重事不廷决入閤之后始召世基口授节度世基至省方为敕书日且百纸无所遗谬其精审如此辽东之役进位金紫光禄大夫后从幸鴈门为突厥所围战士多败世基劝帝重为赏格亲自抚循又下诏停辽东事帝从之师乃复振及围解勲格不行又下伐辽之诏由是言其诈众朝野离心帝幸江都次巩县世基以盗贼日盛请发兵屯洛口仓以备不虞帝不从但云卿是书生定犹恇怯于时天下大乱世基知帝不可谏正又以髙颎张衡等相继诛戮惧祸及已虽居近侍唯诺取容不敢忤意盗贼日甚郡县多没世基知帝恶数闻之后有告败者乃损抑表状不以实闻是后外间有变帝弗之知也尝遣太仆卿杨义臣捕盗河北降贼数十万列状上闻帝叹曰我初不闻贼顿如此义臣列降贼何多也世基曰防窃虽多未足为虑义臣克之拥兵不少久在阃外此最非宜帝曰卿言是也遽追义臣放散其兵又越王侗遣太常丞元善逹间行贼中诣江都奏事称李密有众数万围逼亰都贼据洛口仓城内无食若陛下速还乌合必散不然者东都决没因歔欷呜咽帝为之改容世基见帝色忧进曰越王年小此辈诳之若如所言善逹何縁得至帝乃勃然怒曰善逹小人敢廷辱我因使经贼中向东阳催运善逹遂为盗所杀此后外人杜口莫敢以贼闻奏世基气貌沈审言多合意是以特见亲爱朝臣无与为比其继室孙氏性骄滛世基惑之恣意奢靡雕饰器服无复素士之风孙氏复携前夫子夏侯俨入世基舎而顽鄙无頼为之聚敛鬻官卖狱贿赂公行其门如市金寳盈积其弟世南素有国士之风而清贫不立未曽有所赡由是为论者所讥朝野咸共疾怨宇文化及之弑逆也世基乃见害焉长子肃好学多才艺时人称有家风弱冠早没肃弟熙大业末为符玺郎次子柔晦并宣义郎化及将乱之夕宗人虞伋知而告熙曰事势已然吾将济卿南度且得免祸同死何益熙曰弃父背君求生何地感尊至懐自此诀矣及难作兄弟竞请先死行刑人于是先世基杀之
　　栁字顾言本河东人也永嘉之乱徙家襄阳祖惔梁尚书左仆射梁史有传父晖梁都官尚书少聪敏解属文好读书所览将万卷仕梁为著作佐郎后萧詧据荆州以为侍中领国子祭酒吏部尚书及梁国废拜开府迁内史侍郎以无吏干去职为晋王谘议参军王好文雅招引才学之士诸葛頴虞世南王胄朱玚等百余人以充学士而为之冠王以师友处之毎有文什必令其润色然后示人尝朝亰还作归藩赋命为之序辞甚典丽初王属文斆庾信体及见已后文体遂变仁寿初引为东宫学士加通直散骑常侍检校洗马甚见亲待每召入卧内与之宴谑性尤俊辩多在侍从有所顾问应答如响性又嗜酒言杂俳谑由是弥为太子所亲狎以其精于内典令撰法华宗为二十卷上之太子览而大悦赏赐优洽侪辈莫与为比炀帝嗣位拜秘书监封汉南县公帝退朝之后便命入閤言宴讽读终日而罢帝每与嫔后对酒时逢兴防輙遣命之至与同榻共席恩比朋友帝犹恨不能夜召于是使匠刻木为偶人以像而施机闗令能坐起拜伏帝毎于月下对饮酒輙令宫人置之于座与相醻酢而为欢笑从幸扬州卒年六十九帝伤惜者久之赠大将军諡曰康撰晋王北伐记十五卷有集十卷行于世
　　许善心字务本髙阳北新城人也祖懋梁太子中庻子父亨梁黄门侍郎仕陈歴位衞尉卿懋亨俱有传善心九嵗而孤为母范氏所鞠养幼聪明有思理所闻輙能诵记多闻黙识为当代所称家有旧书万余卷皆徧通渉十五解属文为牋上父友徐陵陵大竒之谓人曰才调极髙此神童也太子詹事江总举秀才对防髙第授度支郎中补撰史学士祯明二年加通直散骑常侍聘于隋遇髙祖伐陈礼成而不获反命累表请辞上不许留絷宾馆及陈亡髙祖遣使告之善心素服号哭于西阶之下借草东向经三日敕书唁焉明日有诏就馆授通直散骑常侍赐衣一袭善心哭尽哀入房改服复出北面立垂涕再拜受诏明日乃朝服泣于殿下悲不能兴上顾左右曰我平陈国唯获此人既能懐其旧君即是我诚臣也敕以本官直门下省赐物千段马二十匹从幸太山还授虞部侍郎十六年有神雀降于章闼髙祖召百官赐宴告以此瑞善心于坐请笔制神雀颂奏之髙祖甚悦曰我见神雀共皇后观之今且召公等入适述此事善心于坐始知即能成颂文不加防笔不停毫常闻此言今见其事因赐物二百段十七年除秘书丞于时秘藏图籍尚多淆乱善心仿阮孝绪七録更制七林各为总叙冠于篇首又于部録之下明作者之意区分其类例焉又奏追李文博陆从典等学者十许人正定经史错谬仁寿元年摄黄门侍郎二年加摄太常少卿与牛等议定礼乐秘书丞黄门郎并如故四年留守京师帝崩于仁寿宫炀帝秘不发丧先易留宫人出善心为岩州刺史逢汉王谅反不之任大业元年转礼部侍郎荐儒者徐文逺为国子博士包恺陆徳明褚徽鲁世逹之辈并加品秩授为学官其年副纳言杨逹为冀州道大使以称防赐物五百段左衞大将军宇文述每日借本部兵数十人以供私役为御史大夫梁毗所劾上方以腹心委述欲释之付百寮议善心议免述官帝竟宥述后数月述乃谮善心曰陈叔寳卒善心与周罗防虞世基袁充蔡徴等同往送善心为祭文谓叔寳为陛下敢于今日加叔寳尊号罪至不赦帝召问有实善心自援古例事得释然帝心恶之又太史奏帝即位之年与尧时符合朝臣皆欲上贺善心议以国哀甫尔不宜称贺述讽御史劾之左迁给事郎降品二等四年撰方物志奏之七年从至涿郡帝方自总戎东讨善心上封事忤防免官其年复徴守给事郎帝尝言及髙祖受命之符因问鬼神之事敕善心与崔祖濬撰灵异记十卷善心父撰著梁史未就而没善心述成父志修续家书为七十卷又为叙论一篇托于叙传之末述其制作之意十年从至懐逺镇加授朝散大夫突厥围鴈门摄左亲侍虎贲郎将领江南兵宿卫殿省驾幸江都追叙前勲授通议大夫诏还本品行给事郎十四年宇文化及弑逆之日隋官尽诣朝堂谒贺善心独不至许仁驰告曰天子已崩宇文将军摄政合朝文武莫不咸集天道人事自有代终何预于叔而低佪若此善心怒之不肯随去仁返走上马泣而言曰将军于叔全无恶意忽自求死岂不痛哉还告唐奉义奉义以状白化及遣人就宅执至朝堂化及令释之善心不舞蹈而出化及目送之曰此大负气命捉来骂曰我好欲放尔尔敢如此不逊其党輙牵曵遂杀之年六十一及越王称制赠左光禄大夫封髙阳县公諡曰文节善心母范氏梁舎人孝才之女也少寡养孤博学有髙节髙祖知之敕尚食每献时新常遣分赐尝诏范入内侍皇后讲读封永乐郡君及善心遇祸范年九十有二临丧不哭抚柩曰能死国难我有儿矣因卧不食后十余日亦终
　　李文博博陵人也性贞介鲠直好学不倦至于教义名理特所留心毎读书至治乱得失忠臣烈士未尝不反覆吟翫开皇中为羽林骑尉特为吏部侍郎薛道衡所知常令在听事帷中披检书史并察已行事若遇政教善事即抄撰记録如选用疎谬即委之臧否道衡毎得其语莫不欣然从之后直秘书内省典校坟籍守道居贫晏如也虽衣食乏絶而清操愈厉不妄通宾客恒以礼法自处侪辈莫不敬焉道衡知其贫毎延于家给以资费文博商畧古今治政得失如指诸掌然无吏干稍迁校书郎出为县丞遂得下考数嵗不调后道衡为司大夫遇于东都尚书省甚嗟愍之奏为从事因谓齐王司马李纲曰今日遂遇李文博得奏用之以为欢笑其见赏知音如此在洛下曽诣房元龄元龄相送出衢路谓之曰公生平志尚唯在正直今既得为从事故应有防素心比来激浊扬清所为多少文博遂奋臂厉声曰夫清其流者必洁其源正其末者湏端其本今治源混乱虽日免十贪郡守亦何所益其率直疾恶不知忌讳皆如此类时朝政寖壊人多赃贿唯文博不改其操论者以此贵之遭乱播迁不知所终初文博在内省校书虞世基子亦在其内盛饰容服而未有所知文博因从容问之年纪答云十八文博乃谓曰昔贾谊当此之年议论何事君今徒事仪容欲何为者又秦孝王妃生男髙祖大喜颁赐羣官各有差文博家道屡空人谓其悦赏乃云赏罚之设功过所归今王妃生男于羣官何事乃妄受赏也其循名责实録过计功必使赏罚不滥功过无隐皆尔文博本为经学后读史书于诸子及论尤所该洽性长议论亦善属文着政道十卷行于世明克让字道平原鬲人也祖僧绍隐遁有髙名南齐累徴不起名在隐逸传父山宾梁侍中亦自有传克让少好儒雅善谈论博渉书史所览将万卷三礼论语尤所研精龟防厯象咸得其要年十四释褐梁湘东王法曹参军时舎人朱异在仪贤堂讲老子克让预焉堂边有脩竹异令克让咏之克让揽笔辄成卒章曰非君多爱赏谁贵此贞心异甚竒之仕梁位中书侍郎梁灭归长安引为麟趾殿学士周武帝立为露门学士令与太史官属正定新歴累迁司调大夫赐爵歴城县伯髙祖受禅拜太子率更令进爵为侯太子以师道处之恩礼甚厚毎有四方珍味辄以赐之于时东宫盛徴天下才学之士至于博物洽闻皆出其下诏与太常牛等修礼议乐当朝典故多所裁正以疾去官加通直散骑常侍卒年七十上甚惜之二宫赠赙甚厚所着孝经义疏一部古今帝代记一卷文类四卷续名僧记一卷集二十卷子余庆位司门郎越王侗称制为国子祭酒刘臻字宣挚沛国相人也父显梁寻阳太守梁史有传臻年十八举秀才为邵陵王东閤祭酒元帝时累迁中书舎人江陵陷没归魏为中书侍郎周宰宇文防辟为中外府记室军书羽檄多成其手后为露门学士授大都督封饶阳县子歴蓝田令畿伯下大夫髙祖受禅进仪同三司皇太子勇引为学士甚亲狎之臻无吏干又性恍忽唯耽经史终日覃思至于世事多所遗忘有刘讷者亦任仪同俱为太子学士情好甚密臻住城南讷住城东臻自朝下尝欲寻讷谓从者曰汝知刘仪同舎乎从者不知为寻讷谓臻还家因答曰知于是引之而去既扣门臻尚未悟谓至讷家乃据鞍大呼曰刘仪同在乎可出矣其子迎门臻惊曰汝亦来邪其子答云此是大人家于是顾眄久之乃悟遂叱从者曰汝大无意吾欲造刘讷耳性好蚬以音同父讳呼为扁螺其疎放多此类也精于两汉书时人称为汉圣开皇十八年卒年七十二有文集十卷行于世
　　崔儦字岐叔清河东武城人也父仲文北齐光禄大夫仲文附载其兄东兖州刺史防传儦少与范阳卢思道陇西辛徳源同志友善毎以读书为务负恃才地大署其户曰不读五千卷书无得入此室初举秀才为员外散骑侍郎迁殿中侍御史与熊安生马敬徳等议五礼兼脩律令寻除散骑侍郎使陈还待诏文林馆歴尚书郎与顿邱李若俱见称重时人语曰亰师灼灼崔儦李若若每谓其子曰卢思道崔儦杳然崖岸吾所重也汝其师之思道与儦尝酒后相调儦曰偃邈无闻思道讥儦云髙曽官薄齐亡归郷仕郡为功曹补主簿开皇四年徴授给事郎兼内史舎人后兼通直散骑侍郎聘陈还授员外散骑侍郎以聋常得无事一醉輙八日越国公杨素时方贵幸重儦门地为子元纵娶其女为妻聘礼甚厚亲迎之始公卿满坐素令骑迎之儦弊衣冠骑驴而至素推令上坐儦礼甚倨言又不逊素忿然拂衣而去竟罢坐后数日儦方来谢素待之如初诏授易州刺史或言其未合乃追停儦语人曰易州刺史何必胜道义仁寿中卒于京师子世济
　　王頍字景文太原沂人梁大司马僧辩之子也兄颁入周仕隋卒于齐州刺史列在孝友传頍年数嵗值江陵防随诸兄入闗少好游侠年二十尚不知书为其兄颙所责怒于是感激始读孝经论语昼夜不倦遂读左传礼易诗书乃叹曰书无不可读者勤学累载遂徧通五经究其指趣大为儒者所称解缀文善谈论年三十周武帝引为露门学士毎有议决多頍所为又性识甄眀精力不倦好读诸子偏记异书当世称为博物又晓兵法有纵横之志每叹不逢时常以将相自许开皇初授著作佐郎寻令于国子讲授防帝亲临释奠国子祭酒元善讲孝经頍与相论难词义锋起善往往见屈帝大竒之超授国子博士后坐事解职配防岭南数载授汉王谅府谘议参军王甚礼之时谅见房陵及秦蜀二王相次废黜潜有异志頍遂隂劝谅缮治兵甲及髙祖崩谅遂举兵多頍之计也頍后数进防谅不能用杨素至蒿泽将战頍谓其子曰气殊不佳兵必败汝可随从我既而兵败頍将归突厥至山中径路断絶知必不免谓其子曰吾之计谋不减杨素但为言不见用遂至于此不能坐受禽执以成竖子之名也吾死后汝慎勿过亲故于是自杀瘗之石窟中其子数日不得食遂过其故人竟为所禽杨素求頍尸得之斩首枭于太原頍所撰五经大义三十卷有集二十卷并因兵乱无复存焉诸葛頴字汉贤丹阳建康人也祖诠梁零陵太守父规义阳太守頴年十八能属文起家邵陵王参军事转记室侯景之乱奔齐待诏文林馆歴太学博士太子舎人周氏平齐不得调杜门不出者十余年习易图纬苍雅庄老颇得其要清辩有俊才炀帝为晋王时闻其名引为参军事转记室及为太子除药藏郎至即位迁著作郎甚见亲幸出入卧内帝毎赐之曲宴辄与皇后嫔御连席共榻頴因间隙多所谮毁是以时人谓之冶葛后録恩旧授朝散大夫帝常赐頴诗其卒章曰参翰长洲苑侍讲肃成门名理穷硏覈英华恣讨论实録资平允传芳导后昆其待遇如此从征吐谷浑加正议大夫从驾北廵卒于道頴性褊急与栁每相忿防帝屡责怒之而犹不止于后帝亦薄之有集二十卷撰銮驾北巡记三卷幸江都道里记一卷洛阳古今记一卷马名録二卷并行于世有子嘉防
　　王贞字孝逸梁郡陈留人也少聪敏七嵗好学善毛诗礼记左氏传周易诸史百家无不毕览善属文不事产业每以讽读为娱开皇初汴州刺史樊叔畧引为主簿后举秀才授县尉非其好也谢病于家炀帝即位齐王暕镇江都闻其名以书召之及至以客礼待之索其文集贞上三十三卷为唘陈谢齐王览集甚善之赐良马四匹贞复上江都赋王赐钱十万贯良马二匹未几以疾甚还郷终于家
　　孙万寿字仙期一字遐年武邑武遂人也父灵晖为齐南阳王绰大将军司马齐儒林有传万寿聪识机警博渉经史善属文羙谭笑在齐为阳休之开府行参军及髙祖受禅滕穆王引为文学坐衣冠不整配防江南行军总管宇文述召典军书万寿本自书生从容文雅一旦从军郁鬰不得志为五言诗赠京邑知友诗至京盛为当时吟诵天下好事者多书壁上而翫之后归郷里十余年不得调仁寿初徴豫章王长史非其好也王转封于齐即为齐王文学当时诸王官属多被夷灭由是弥不自安因谢病免久之授大理司直卒于官有集十卷行于世
　　虞绰字士裕防稽余姚人也父孝曽陈始兴王谘议绰身长八尺姿仪甚伟博学有俊才尤工草陈左衞将军傅縡有盛名于世见绰辞赋叹羙之仕陈为太学博士迁永阳王记室及陈亡晋王广引为学士大业初转为袐书学士奉诏与袐书郎虞世南著作佐郎庾自直等撰长洲玉镜等书十余部绰所笔削帝未尝不称善而官竟不迁初为校书郎以藩邸左右授宣恵尉迁著作佐郎与虞世南庾自直蔡允恭等四人常直禁中以文翰待诏恩眄隆洽从征辽东帝舎临海顿见大鸟异之诏绰为铭帝览而善之命有司勒于海上以度辽功授建节尉绰恃才任气无所降下著作郎诸葛頴以学业幸于帝绰每轻侮之由是有隙帝尝问绰于頴頴曰虞绰麤疎人也帝颔之时礼部尚书杨元感称其贵踞虚已礼之与结布衣之友绰数从之游其族人虞世南诫之曰上性猜忌而君过厚元感若与絶交者帝知君改悔可以无咎不然终当见祸绰不从寻有告绰以禁内兵书借元感帝甚衔之及元感败其妓妾并入宫帝因问之曰元感平常时与何人交往其妾以虞绰对帝令大理卿郑善果穷理其事绰曰羁旅薄游与元感文酒谈欵实无他谋帝怒不解徙绰于边绰至长安而亡吏逮之急于是潜度江变姓名自称吴卓防东阳抵信安令天水辛大徳舎嵗余绰与人争田相讼因有识绰者而告之竟为吏所执坐斩江都绰所着词赋并行于世大徳为令诛翦羣盗甚得人和与绰俱为使者所执其妻泣曰每諌君无匿学士今日之事岂不哀哉大徳笑曰我本图脱长者乃为人告之吾罪也当死以谢绰会有诏死罪得以撃贼自効信安吏人诣使者叩头曰辛君人命所悬不然亦无信安矣使者留之以讨贼帝怒斩使者大徳获全
　　王胄字承基琅邪临沂人也祖筠梁太子詹事父祥陈黄门侍郎筠附载其伯父光禄大夫志传列在梁史胄少有逸才仕陈歴东阳王文学及陈灭晋王广引为博士仁寿末从刘方撃林邑以功授帅都督大业初为著作佐郎以文词为炀帝所重帝自东都还亰师赐天下大酺四日因为五言诗诏羣官诗成者奏之帝览胄诗而善之因谓侍臣曰气髙致逺归之于胄词清体润其在世基意密理新惟庾自直过此者未可以言诗也帝所有篇什多令继和与虞绰齐名同志友善于时后进之士咸以二人为凖的从征辽东进授朝散大夫胄性疎率不伦自恃其才鬰鬰于薄宦每负气陵傲忽畧时人为诸葛頴所疾屡谮之于帝帝爱其才而不罪礼部尚书杨元感虚襟与交防数防其第及元感败与虞绰俱徙边胄遂亡匿潜还江左为吏所捕坐诛所着词赋多行于世胄兄眘字元恭博学多通少有盛名于江左仕陈歴太子洗马中书舎人陈亡与胄俱为学士炀帝即位授秘书郎卒于官
　　庾自直颍川人也父持陈太中大夫自有传自直少好学沈静寡欲仕陈歴豫章王府外兵参军记室陈亡入闗不得调晋王广闻之引为学士大业初授著作佐郎自直解属文于五言诗尤善性恭慎不妄交游特为帝所爱有篇章必先示自直令其诋诃自直所难帝輙改之或至于再三俟其称善然后方出其见亲礼如此后以本官知起居舎人事宇文化及作逆与之北上自载露车中感激发病卒有文集十卷行于世
  </div>
  <div class="pagination">
   <a href="通志_page139.html">
    上一页
   </a>
   <span>
    ...
   </span>
   <a href="通志_page135.html">
    135
   </a>
   <a href="通志_page136.html">
    136
   </a>
   <a href="通志_page137.html">
    137
   </a>
   <a href="通志_page138.html">
    138
   </a>
   <a href="通志_page139.html">
    139
   </a>
   <span class="current-page">
    140
   </span>
   <a href="通志_page141.html">
    141
   </a>
   <a href="通志_page142.html">
    142
   </a>
   <a href="通志_page143.html">
    143
   </a>
   <a href="通志_page144.html">
    144
   </a>
   <a href="通志_page145.html">
    145
   </a>
   <span>
    ...
   </span>
   <a href="通志_page141.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
