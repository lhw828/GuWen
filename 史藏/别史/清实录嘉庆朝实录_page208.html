<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 208 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 208 页/共 523 页</h1>
    <div class="content">○贷直隶宛平、固安、永清、东安、雄、任邱、刑台、七县、被水被旱灾民耔种口粮。　　

○缓徵山东博兴、高苑、淄川、齐东、滨、沾化、蒲台、临淄、历城、章邱、邹平、长山、新城、惠民、阳信、海丰、利津、青城、乐安、寿光、二十州县、被旱灾民新旧额赋。并贷耔种仓谷。　　

○展赈河南新乡、汲、辉、获嘉、河内、济源、修武、武陟、上蔡、九县、被水被旱灾民有差。并贷耔种口粮仓谷。贷淇、原武、林、陕、灵宝、闅乡、六州县被旱灾民耔种口粮仓谷。　　

○展赈山西临汾、襄陵、洪洞、浮山、太平、岳阳、曲沃、翼城、汾西、吉、乡宁、永济、临晋、荣河、猗氏、万泉、虞乡、解、安邑、夏、平陆、芮城、绛州、河津、闻喜、稷山、绛县、垣曲、霍、赵城、灵石、三十一州县、被旱灾民。并缓徵新旧额赋。　　

○贷陕西三水、澄城、蒲城、郃阳、耀、高陵、延长、淳化、乾、武功、三原、白水、邠、泾阳、同官、醴泉、凤翔、岐山、扶风、潼关、华阴、咸阳、永寿、长武、兴平、肤施、宜川、吴堡、安定、延川、三十厅州县、被旱灾民仓粮。　　

○贷甘肃皋兰、平番、西宁、碾伯、大通、巴燕戎格、陇西、宁远、伏羌、通渭、西和、静宁、环、十三厅州县、及东乐县丞所属、被水被旱灾民耔种口粮。　　

○展赈江苏山阳、阜宁、盐城、清河、桃源、高邮、泰、东台、江都、甘泉、兴化、宝应、十二州县、被水灾民。　　

○贷安徽凤阳、怀远、凤台、寿、泗、天长、五河、宿、南平、蒙城、十厅州县、及凤阳、长淮、泗州、三卫、被水被旱灾民耔种。　　

○贷湖南澧州属黄丝等二十一垸、被水灾民种麦工银。　　

○癸丑。上御紫光阁。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○乙卯。世祖章皇帝忌辰。遣官祭孝陵。　　

○上诣雍和宫行礼。火神庙拈香。　　

○展赈江苏长洲、元和、吴、三县歉收贫民。　　

○丙辰、谕军机大臣等、临安府所属六猛地方。久隶版图。从前安西黎维祁阮光平时。两次恳请申画地界。俱经驳饬有案。今该国兴化镇目、忽递送传词。欲其外附。实属无知妄为。伯麟等接据禀报。一面饬委镇道等、将六猛掌寨妥为抚慰。严谕各边界加意巡防。并令该掌寨等、自行具文先行回覆越南镇目。一面拟缮照会该国王文稿进呈。所办皆是。阮福映自得国以后。恭顺输忱。未必敢冒昧出此。此事谅系该镇目所为。应交该国王严行惩办。已命军机处于原拟照会内添叙发往。该督等接奉后。著即照缮如式。由广西省转递该国。仍饬该处镇道等、凡与越南接壤之处。严密防范。并严谕六猛掌寨。毋许越南夷人偷串入境。俟该国接奉照会之后。如何申覆。即由驿奏闻。又孟连土司刀派功被戕失印一案。暹罗、缅甸、向俱恭顺天朝。此时伊二国构衅之后。暹罗虽尚在九龙江外留劄两营。缅甸头人亦有赴阿瓦城调兵之事。但外夷蛮触相争。与天朝全无干涉。总可不必过问。今缅甸头目、以刀派功被戕为词。恳请内地兴兵前往。自应加以驳饬。至孟连土司所失印信。不能置之不问。现在伯麟等饬令两国头人。代为寻觅。自应如此。但祇系土司印信。或当时争杀倥偬。不知遗弃何处。过后不能寻查。是亦情事所有。亦尚非关系紧要。如数月后、该二国不能寻献。即据实奏明。不妨另行铸给也。将此谕令知之。　　

○丁巳。命查办免死改遣罪犯、分别减释。谕内阁、向来免死改遣吉林、黑龙江、及伊犁、乌噜木齐等处人犯为常赦所不原者。终身不能援减释回。此等案犯。率皆桀骜不驯之徒。历年遣发。日聚日多。该犯等自知永无生还之望。愍不知畏。转于配所三五成群。或犯法滋事。或脱身潜逃。均所不免。因思各该犯内。情罪亦有不同。除特旨发遣不准减免各犯外。其余照例改遣之犯。莫若定以到配年限、及本犯年岁为断。伊等到配年久。渐加约束。即素性犷悍。而垂老余生。谅不至如少年好勇斗很之习。似可量加贳宥。予以自新。著刑部堂官检核例案。参勘情罪。将此等人犯、如何定立限期、分别减等、或改发内地、或释回原籍、俾归平允之处。悉心妥议具奏。以示朕法外施仁至意。寻议奏、吉林黑龙江等处发遣官犯。本属无多。应请亦照发遣新疆官犯之例、令该将军都统等、将由革职杖徒发往之犯、三年奏请。由军流发往之犯、十年奏请。届期详叙案由。分别奏请定夺。其发遣吉林黑龙江等处常犯。如强盗免死、大逆缘坐、叛案干连、邪教会匪、及台湾聚众抢夺杀人放火为从各犯。均系情罪重大。虽在配年久、年岁垂老、均不准其减释。其余各项遣犯。应请不论当差为奴、均拟以在配十五年实系安分守法而又年至七十岁。及年已七十安分守法而在配未满十五年者。俱准其释回。如在配已满十五年安分守法而年未至七十岁者。减为内地充徒三年。再行释放。至伊犁乌噜木齐等处在配官犯、本系十年三年分别奏请、无庸另议外。其发遣乌噜木齐等处常犯。如大逆缘坐、叛案干连、邪教会匪、及台湾聚众抢夺杀人放火为从、凡系原案不准入厂之犯。虽在配年久、年岁垂老、均不准减释。其余各项遣犯。请将为奴一项内、未经入厂、及止令种地不准为民之犯。拟以在配二十年安分守法而又年至七十岁。及年已七十岁安分守法而在配未满二十年者。即行释回。如在配已满二十年安分守法而年未至七十岁者。减为内地充徒三年。再行释放。其当差一项内、无力入厂种地为民、及为奴一项内、入厂年满不准留厂止准为民各犯。拟以在配十五年安分守法而又年至七十岁。及年已至七十岁安分守法而在配未满十五年者。即行释回。如在配已满十五年安分守法而年未至七十岁者。减为内地充徒三年。再行释放。其现在入厂期满准其留厂各犯。如年已至七十岁。按其例定十年十二年期限酌减三年。准予释回。未至七十岁者。仍照留厂年限办理。以上吉林伊犁等处准减之犯。若在配年限未满、而又年未至七十岁者。统俟扣满年限。再按年岁分别充徒释回。如各犯内有自安生业、不愿回籍者。仍听其自便。从之。　　

○又谕、前因那彦成在粤东办理洋匪。种种错谬、并有与藩司广厚看戏饮酒之事。当经降旨、将那彦成广厚解任。交吴熊光详讯具奏。兹据吴熊光具奏、讯取那彦成广厚亲供、据实参奏、令那彦成广厚自行进京候旨等语。朕细核所奏情节。那彦成初任两广总督时。原锐意肃清洋面。分派水师官兵出洋巡缉。以致沿海各口岸守备空虚。嗣因盗劫频闻。水师官兵又不能得力。遂广行闲谍。出示招抚。有具报投诚者。不加查讯。即给予顶带银两。先后投首人犯。计有五千数百余名之多。实属师心自用。试思海洋盗匪。劫掠不法。原应督饬文武、上紧缉拏严办。方足以惩奸宄而靖海疆。今那彦成倡为招抚。祇图多一投诚。即少一劫盗。殊不知此端一开。则武职惮于冒险出洋。藉避风涛。必致日渐疏懈。文职以招致盗犯。得邀上官嘉奖。亦所乐从。不惟地方捕务从此废弛。即兵民等目睹洋盗掳掠伤人。不旋踵而赏给银两顶带。以致交相含怨。物议沸腾。那彦成办理失当之咎。实在于此。幸而此五千数百名投首之犯。尚俱安静帖服。那彦成尚无大罪。至设立军工局一节。那彦成因盗案繁多。亟思审出真情。因从前原有军工厂。是以设立军工局。派员经理。那彦成嗣亦自知所办非是。旋即裁彻。其余如看戏饮酒等事。虽讯问属实。犹其过之小者。此外亦并无婪索营私款迹。那彦成素日自请才具过人。不肯虚衷。是其受病之处。前在陕省督办军务。未能妥协。彻令回京降职。未及数年。复经朕特恩弃瑕录用。擢授封疆。并叠次谆谆训诫。至再至三。乃竟未能悛改旧习。虚心任事。实属有负朕教诲成全之意。姑念并无别项劣迹。招降盗匪等、亦并无滋事之处。尚可略加宽宥。不至罢斥治罪。广厚于那彦成招抚设局等事。讯无怂恿情事。但伊身任藩司。与那彦成近在同城。并不阻止。且有与那彦成饮酒看戏之事。亦有不合。除另降清字谕旨、将那彦成广厚派往新疆办事外。所有伊二人获咎缘由。特谕中外知之。　　

○调吏部左侍郎托津、为户部左侍郎。转吏部右侍郎玉麟、为左侍郎。调理藩院左侍郎和宁、为吏部右侍郎。工部左侍郎苏楞额、为户部右侍郎。户部左侍郎那彦宝、为工部左侍郎。以内阁学士英和、为理藩院左侍郎。　　

○调正白旗汉军副都统瑚素通阿、为镶黄旗满洲副都统。以库车办事大臣阿尔绷阿、为正白旗汉军副都统。　　

○降两广总督那彦成、蓝翎侍卫。为伊犁领队大臣。广东布政使广厚、三等侍卫。为库车办事大臣。　　

○展缓江苏江宁、扬州、淮安、徐州、海、五府州属、并淮安、徐州、大河、三卫、节年额赋有差。　　

○戊午。享太庙。命皇次子旻宁恭代行礼。　　

○遣官祭太岁之神。　　

○谕内阁、据裘行简奏、直隶旧有千里长堤、自乾隆三十七年大加培筑之后、已阅三十余载、其新旧格淀堤、自乾隆十年二十二年增筑以来、亦久未办理、现在堤工卑薄处所、多被冲刷、河水淤塞、各水纵横、四注平野、不可不亟讲疏筑、请先拨帑银四十万两、赶紧兴修、仍于芦商本年盐价内、每斤酌增制钱一文、以赢余所入之数、补工程拨用之需等语。直隶千里长堤、及新旧格淀堤、两项工程。年久塌卸。附近民田。多成巨浸。自不可不讲求疏筑。俾沾乐利。但如裘行简摺内所称、在于芦商盐价内。每斤酌增钱文。以资拨用。此则不可。盐斤加价一事。原为恤商起见。从前闲因商力疲乏。钱价过贱。暂时准行。但究属病民。非可引以为例。屡经降旨饬禁。此时办理工程。与商人全无干涉。伊等有何赔累之处。转欲藉此增加盐价乎。朕于民生利赖之举。即多费帑金。从无靳惜。所有此项堤工、需银约四十万两。即著拨动正帑。交户部查明、在于长芦盐课项下酌拨应用。若该处课项不敷。并著另行筹拨。以资兴筑各需。该署督惟当督饬承办工员。认真经理。确估实销。务期工坚料实。俾小民永资利益。无庸于盐务中屑屑筹费为也。　　

○署直隶总督裘行简奏、永定河南北两岸。俱有新生险工。请将下游工平之三角淀属北堤九工武清县主簿。移驻北岸头工。作为上汛。原移上汛武清县县丞。作为中汛。原设下汛宛平县主簿。仍为下汛。其北九工汛务。即归于北七八工两汛分管。其分拨河兵。另建衙署。俱请照例办理。从之。　　

○上以次辛祈谷于上帝。自是日始。斋戒三日。　　

○庚申。上诣南郊斋宫斋宿。　　

○辛酉。祈谷于上帝。上亲诣行礼。　　

○幸圆明园。　　

○诣安佑宫行礼。　　

○御山高水长。赐王公大臣、蒙古王、贝勒、贝子、公、额驸、台吉、及外藩使臣等食。至甲子皆如之。　　

○壬戌。上御奉三无私殿。赐皇子亲藩等宴。　　

○以工部左侍郎那彦宝、为直隶泰宁镇总兵官。兼总管内务府大臣。调理藩院左侍郎英和、为工部左侍郎。转理藩院右侍郎玉宁、为左侍郎。以内阁侍读学士特克慎、为理藩院右侍郎。　　

○调正红旗汉军副都统和宁、为镶蓝旗满洲副都统。以工部左侍郎英和、兼正红旗汉军副都统。　　

○以乌什办事大臣晋昌、为喀什噶尔参赞大臣。赏直隶泰宁镇总兵官范建丰、副都统衔。为乌什办事大臣。　　

○癸亥。上诣安佑宫行礼。　　

○御正大光明殿。赐朝正外藩等宴。作乐赐酒。如除夕仪。　　

○甲子。上御正大光明殿。赐大学士尚书等宴。　　

○乙丑。谕内阁、近来八旗子弟。往往沾染汉人习气。于清语骑射、不肯专心练习。抛荒正业。甚至私去帽顶。在外游荡。潜赴茶园戏馆、饮酒滋事。实为恶习。此案佟关保弟兄三人。均系职员。因与同旗之海德交好。前往探望。并不戴用帽顶。即系欲肆意闲游。为此行径。迨海德款留酒饭。理应饭罢早归。佟关保系属长兄。尤应身先倡率。乃辄同伊弟等饮入醉乡。直至傍晚赶城。已属非是。门领门军等职司禁钥。稽察是其专责。佟关保等既未戴用帽顶。该门军等何由知系职官。乃佟关保于门军向车吆喝时。首先在车嚷骂。伊弟等亦随向争吵。经门领哈福努喝问。佟关保复即下车与之揪扭吵骂。以致拥挤多人。碰倒枪架。扳损官厅槅扇。实属目无法纪。此三人内。佟关保之罪尤重。著即照部议。发往伊犁充当苦差。佟林、托克托布、附和滋事。部议科以徒罪。所拟尚轻。本应一并发遣。惟念该犯等、系原任总兵七格之子。七格前在军营。曾有微劳。且近已老病。其长子业已发遣。用特法外施仁。量予宽贳。仍著御前大臣、军机大臣、会同刑部堂官监视。将佟关保、佟林、托克托布、各重责四十板。并传集八旗年轻之侍卫章京司员等、一同看视。俾共知儆畏。其佟关保一犯。即行发遣。佟林、托克托布二犯、仍著于阜成门枷号一个月。满日释放。交旗管束。嗣后八旗官员等、如有不戴顶帽在外游荡者。是既不以职官自待。又与平人何异。该管地方官员。即当查拏究治。以示惩诫。　　

○又谕、前因裘行简奏良乡县盘获投递宗人府书信涂中亭一犯、解京审办。当派绵恩、庆桂、董诰、禄康、戴衢亨、长麟、会同刑部审拟具奏。兹据绵恩等具奏、审明涂中亭系湖北穷民、妄希富贵、将乩判诗句、编造成篇、擅用黄纸书写、雕刻木戳、印盖封面、欲赴宗人府投递、信内竟敢书写御名、语多狂悖、讯无主使及知情同谋之犯、请将涂中亭照大逆律凌迟处死等语。涂中亭以无业贫民。胆敢假托乩判诗词。编造缮写。希图幸邀官职。信内竟敢将御名书写。悖妄已极。即照大逆律凌迟处死。本系罪所应得。姑念该犯所书语句。尚无肆逆讪谤之处。较之上年安徽逆犯董霖、编造逆词、托为梦幻符谶之说、伪封官职、任意指斥者。尚可量为末减。涂中亭著改为斩决。并派绵恩等会同刑部、将该犯提出。加以刑夹后。派侍郎金光悌、押赴市曹。将该犯即行正法。　　

○又谕、据英和等奏、审拟喜峰口外客民刘发旺扎毙驿站章京拉什一摺。细核所奏案情。刘发旺因蒙古驿站章京拉什、借欠不偿。反向诬赖。复被棍殴。情急用刀吓扎致毙。是刘发旺因索欠起衅。并非无故逞凶。若在内地平民彼此互殴之案。尚不至归入情实。今该犯以口内民人。寄居蒙古地方。明知拉什身有顶戴。系属职官。乃因钱债细故。辄敢持刀向斗。一死二伤。实属凶横。刘发旺著改为绞决。即在犯事地方正法示惩。　　

○丁卯。上御山高水长。赐王公大臣、蒙古王、贝勒、贝子、公、额驸、台吉、及外藩使臣等食。　　

○戊辰。谕内阁、本年新正。署直隶总督裘行＜闲＞、来京庆贺元旦。召见时。据伊面奏、该省千里长堤、及格淀堤工、年久渐被冲刷、河道致有淤塞、不可不亟事疏筑、恳请于长芦商人本年盐价内、每斤酌增制钱一文、以赢余所入、借拨工需、并据奏称、该处距京不远、俟堤工修筑完竣后、圣驾可以亲临阅视、跸路行宫均系旧建、届期祇须略事埽除、无庸大加修葺等语。朕以堤淀各工。为畿辅民田水利所关。事属紧要。于奏上时即经降旨准令修筑。并以盐斤加价一事。究涉病民。未经准行。特敕户部筹拨帑项。以资兴筑。至工竣后。朕之亲临阅视与否。尚在未定。乃本日忽据御史吴荣光奏称、风闻天津府属之河东杨柳青等处行宫、估工修理、以备巡幸、但銮辂所临、扈从官员甚多、沿途口粮食物、随时购买、不能不假手家人、保无向州县需索、致令地方官藉口赔累等语。朕车驾经临之地。行宫桥道。均系作正开销。即如每年举行谒陵秋狝典礼。必谆谕地方大吏、毋得稍有糜费。扰及闾阎。并严敕扈从大臣官员等、力矢清洁。禁绝馈遗。近复再三训谕。饬令地方官不得再蹈滥支滥应恶习。致干咎戾。训诫至为深切。若虑及扈从官员众多。随带家人、纷纷向州县藉差需索。是则无此情理。官员等随扈。沿途购买。不过口粮食物日用所需之件。该家人等何从向州县需索。且该御史摺内、叙及近日明兴百龄均于家人需索不能觉察之语。明兴、百龄、系外任大员。所属官皆其统辖。是以仆役得向需索。若扈从官员。并非各该州县本管上司。即有需索。该州县亦岂肯应付。何得援以比例。况如果实有家人需索之事。州县官尽可据实呈报。随时查办。若如该御史所言。则清跸所经。凡扈从官员。势不能不随带仆从。恐其向州县需索。惟以深居＜闲＞出为宜。将并谒陵秋狝之典。亦不举行。在明季则可。我大清有此政体乎。科道备职言官。原准风闻言事。但似此次巡幸淀律之举。不特未见施行。即朕意亦尚未定。该御史乃辄以道路传闻。形诸奏牍。竟蹈明季言官恶习。何率意乃尔耶。吴荣光原摺著掷还。　　

○又谕、据吴熊光等奏、查明口□路口□□国来广贸易情形一摺。口□路口□□国即俄罗斯国。向例祇准在恰克图地方通市贸易。本有一定界限。今该国商船。驶至粤东。恳请赴关卸货。自应照例驳回。乃延丰擅准进浦卸货。实属冒昧。且该国商船于十月初八十七等日。先后进口。延丰于二十九日、始行具奏。又于咨商总督后。并不候那彦成回咨。辄以竟见相同之语。捏词入告。其咎甚重。前经降旨、将延丰降为七品笔帖式。尚不足以示惩。延丰著即革职。仍令在万年吉地工程处效力行走。接任监督阿克当阿、因延丰已准该夷商起卸一船货物。亦即不候那彦成移知。率准后船进浦卸载。吴熊光、孙玉庭、未经详查明确。遽准开船回国。均属办理未协。不能无咎。吴熊光、孙玉庭、阿克当阿、均著交部议处。嗣后遇有该国商船来广贸易者。惟当严行驳回。毋得擅准起卸货物。以昭定制。　　

○己巳。谕内阁、圆明园额缺库守。先经两次奏明、添设至十八名之多。且此外尚有主事、笔帖式、及苑丞、苑副等官。差委已不乏人。又何必屡次添设候缺库守多名。概行给予顶带。且一经挑补。即可以次洊升。是从前办理此项人员。并未奏明。率行添设。本属冒滥。姑念相沿已久。尚非近日之事。惟已革库守广寿、于嘉庆十年七月内、由效力拜唐阿挑补候缺库守。甫阅两月。即补实缺。该管王大臣等、未能详核办理。均难辞咎。定亲王绵恩、系管理圆明园事务。著交宗人府察议。苏楞额、常福、均系内务府大臣。著交吏部议处。余俱照所议行。至畅春园、三山、奉宸苑、南苑等处。恐尚有似此冗滥之员。应行裁汰者。仍著军机大臣详查具奏。　　

○展赈两淮丁溪、草堰、刘庄、伍佑、新兴、庙湾、六场、被水灶户。　　

○庚午。谕内阁、和宁奏、直明喀喇沙尔库内亏欠银两、请将历任办事大臣、交部严加议处一摺。各处库贮银两专备办公岂容该大臣等任意私借。喀喇沙尔库贮银两。自乾隆五十九年历任大臣官员等、不但私行借用。并放给该处兵丁商民土尔扈特回子等使用。殊堪骇异。历任办事大臣。均应惩办。除明兴、阿尔塔锡第、来灵、德勒克扎布等、均已另降谕旨交部严加议处、来京听候部议外。此事始自乾隆五十九年。著和宁详查始自何人任内、严行参奏。余俱照和宁所请行。将此通谕西北两路将军大臣、嗣后凡遇应查各处库项。务当亲往严查。仍严饬管库官员。详稽出入。务须实贮。傥有似喀喇沙尔任意借用情敝□大。一经查出。不但将该官员等严行治罪。仍将该将军大臣等一并治罪。断不轻宥、明兴等是其前辙也。寻议上。得旨、兵部奏议处前任喀喇沙尔办事大臣来灵等一摺。前据和宁奏喀喇沙尔亏空库项一事。因系来灵查明参奏。尚无明知故纵等情。当经降旨将来灵处分宽免。昨据和宁查出该城官兵商民土尔扈特回子等零星借欠。积习相沿。来灵习内并未据实奏明。乃于现在商民土尔扈特回子所缴银钱。捏称严追叶布肯缴出。冀图掩饰本任知情、及同官挪借处分。显系有心朦混。著照部议革职。其历任喀喇沙尔办事大臣、除德勒克扎布另降谕旨外。明兴阿尔塔锡第、明知属员有亏挪情敝□大。并未参奏。实属徇隐。均著照部议降三级调用。　　

○又谕、据兵部奏、将喀喇沙尔库项亏空不行参奏之前任办事大臣明兴、阿尔塔锡第、德勒克扎布、议降三级调用等语。查喀喇沙尔库贮银两。自乾隆五十九年始行亏空。正系德勒克扎布在任。若将伊与明兴等一体降三级调用。不足蔽辜。德勒克扎布、著即革职解京。交军机大臣审明具奏。　　

○以理藩院右侍郎特克慎、兼正白旗蒙古副都统。　　

○以哈密帮办大臣成书、为办事大臣。户部郎中花尚阿、为哈密帮办大臣。赏直隶宣化镇总兵官爱星阿、副都统衔。为喀什噶尔帮办大臣。四品宗室玉庆、三等侍卫。为喀喇沙尔办事大臣。　　

○以前任闽粤南澳镇总兵官王模、为直隶宣化镇总兵官。　　

</div>
    <div class="pagination">
<a href="清实录嘉庆朝实录_page207.html">上一页</a><span>...</span><a href="清实录嘉庆朝实录_page203.html">203</a><a href="清实录嘉庆朝实录_page204.html">204</a><a href="清实录嘉庆朝实录_page205.html">205</a><a href="清实录嘉庆朝实录_page206.html">206</a><a href="清实录嘉庆朝实录_page207.html">207</a><span class="current-page">208</span><a href="清实录嘉庆朝实录_page209.html">209</a><a href="清实录嘉庆朝实录_page210.html">210</a><a href="清实录嘉庆朝实录_page211.html">211</a><a href="清实录嘉庆朝实录_page212.html">212</a><a href="清实录嘉庆朝实录_page213.html">213</a><span>...</span><a href="清实录嘉庆朝实录_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
