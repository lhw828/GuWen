<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 75 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 75 页/共 367 页</h1>
    <div class="content">　　○大虏紏众入犯锦义大凌河右屯等处总兵李成梁督率将领军丁奋勇邀击出境颇有斩获功诏赏督镇梁梦龙李成梁与周咏戚继光等各银币有差
　　○丁丑复除查铎为广东副使
　　○江西右参议李乐以患病乞休致许之
　　○革宣府管粮郎中吕子桂易州管粮员外秦邦彦任听勘科臣郝维乔劾其贪肆也○裁革云南临元参将改设守备
　　○戊寅先是  上夜宴宫中为近侍孙海客用所惑杖二内使几毙  慈圣皇太后闻之不乐训戒甚切  上悔悟即宣谕内臣曰孙海客用凡事引诱朕无所不为今降为小火者安置南京尔司礼监等既受朝廷豢养之恩见朕偶尔昏迷就应力谏乃图朕一时欢喜阿顺不言赖  圣母慈诲今朕已改过立逐奸邪以后但有此等小人即同举名来奏仍命文书房官宣示内阁阁臣张居正等谓降黜未尽其辜宜充净军乃稍正法  上从之次日复谕辅臣曰朕昨者御笔帖子先生已看否孙海客用坏法乱国今虽逐去朕愈思愈怒之但先生既为辅弼大臣宗庙社稷所系非轻焉忍坐视不言先生便应谏朕使朕为尧舜之君先生等亦为尧舜之臣居正等回奏曰自  圣上临御以来讲学勤政  圣德日新乃数月之间仰窥圣意所向稍不如前微闻宫中起居颇失常度但臣等身隔外庭未敢轻信而朝廷庶政未见有缺故不敢妄有所言然前者恭侍日讲亦曾举益者三乐损者三乐益者三友损者三友两章书请  皇上加意省览盖已阴寓讽谏之意近始知孙海客用引诱  皇上夜游别宫宴处无节释去法服走马持兵又数进奇巧戏玩之物肆为蛊惑幸而  圣母谆谆教戒  皇上忄□番然改悔又宣谕臣等尽心辅导此皆  九庙列圣之灵所默启也但古语云树德务滋除恶务尽如司礼监太监孙德秀温恭兵仗局周海罪状亦不在海用二人下宜一体降黜其各监等官俱令自陈老成廉慎者存之謟佞放恣者汰之且近日  皇穹垂象彗芒扫宦者四星宜大行扫除以应天变以光  圣德臣又闻汉臣诸葛亮云宫中府中宜为一体陟罚臧否不宜异同臣等待罪辅弼宫中之事皆宜与闻此后不敢复以外臣自限凡  皇上起居与宫壶内事但有所闻即竭忠敷奏及左右近习有奸佞不忠者亦不避嫌怨必举  祖宗之法奏请处治皇上亦宜痛自改悔戒饮宴以重起居专精神以广胤嗣节赏赉以省浮费却玩好以定心志亲万几以明庶政勤讲学以资治理则将来  圣德愈为光显矣疏入  上特奏  圣母亟允所请
　　○司礼监太监冯保自叙先朝知遇与受顾命之隆及今荫锡之厚欲以衰病乞休不允  朝鲜国王李昖及朵颓等卫夷人各差陪臣头目赴京朝贺冬至宴赉如例
　　○复贵州土舍安国宁冠带国宁先以东川勒兵有罪参革既而悔祸立功自赎抚按为请故复之
　　○己卯升贵州佥事高任重为四川右参议
　　○光禄寺少卿萧崇业＜锍-釒＞辞出使琉球馈金诏该国使臣携去
　　○革宁夏副总兵祁栋任以狭西按臣罗应鹤参之也
　　○命驿递支应酌量减编兼革朋帮马匹以恤庐州府属疲民兼通行各府州县一体查议○辛巳以  圣母万寿圣节赐三辅臣银币金篆书符及讲官何雒文寺六员各有差
　　○升南京礼部祠祭司郎中王□为贵州佥事
　　○礼部尚书潘晟以被言引疾乞休  上谕留之
　　○壬午裁革广东阳电海防及朝州陆路参将并总兵标下练兵把总各一员
　　○癸未司礼监传旨奉  圣母慈谕以本月二十八日朝天宫建保国安民穰灾谢祐醮典三昼夜停刑禁屠三日
　　○裁减浙江所属料价公费徭编岁额八万八千七百四十余两
　　○乙酉  慈圣皇太后  万寿圣节文武百官朝贺诸王府各进贺表三辅臣仍诣  隆宗门行叩贺礼
　　○高家堰石工将兴乡官常三省等倡言有妨  祖陵具揭欲沮之河臣潘季驯＜锍-釒＞陈其舛谬不经且请再行勘议  上命修筑以终前功而革常三省职为民
　　○致仕少傅大学士陈以勤荷赐存问特准子于陛给假归省＜锍-釒＞谢报闻
　　○戊子狭西按臣罗应鹤参论佥事张应福昏庸衰劣状命革职闲住
　　○诏保定等六府起角□羊京边钱粮自委官部运所给摃解雇募车夫盘费外不许再用官车以扰小民着为令
　　○初都指挥使杨亮奉使没于虏庭部请赠衔优恤之报可  琉球国遣陪臣子郑周郑迪蔡常三名求入太学读书习礼命送南京国子监肄业如例给与衣粮
　　○乙丑录剿平广西十寨功升督臣刘尧诲俸二级优恤死事抚臣张任如例及副总兵王尚文副使侯国治等升赏有差
　　○户部奏造黄册将专督理核田数清户口严里书发寄庄别飞诡慎推收均里甲诸项刊刻成书颁布天下府州县著为式○癸巳兵科给事中刘朝噩＜锍-釒＞参礼部侍郎林士章揭其通番私税二事谓宜罢斥士章自陈不职求去且辩其被诬状部覆谓士章素清谨科臣论劾出于风闻宜令之照旧供职  上从之
　　○革狭西副使王宇薛纶任听勘以刑科给事中张鼎思论其□贿容奸故也
　　○复除原任山东右参议任彬于狭西
　　○裁革山西大同府所属均徭银力岁额五千七百余两
　　○甲午太子太保吏部尚书王国光以疾乞休  上命之暂假调理仍赐以羊豕米酒等物国光奏谢  上优答之
　　○乙未升户部郎中李溥为狭西副使
　　○复除山西右参政王汝梅于狭西　○礼科给事中聂良杞奏称吏治之考成未肃远方之法网尤疏如荐举尚滥纠治尚宽科贡之资格尚泥抚按之耳目尚偏宜一番整饬以隆化理该部如议覆请  上是之
　　○吏科给事中王敬民奏称鲁府宗室恣情玩法屡经抚按官参治缘本王权轻难以禁治宜照周藩事例令亲王得以统治于一国郡王得以各治其宗人毋使纵恣贻害于民部覆如议请给鲁王敕并及晋楚岷代等府  上以亲王总治一国体统事权本自隆重不必给敕
　　○蠲免河南所属万历九年分应派河堡夫银六万两
　　大明神宗显皇帝实录卷之一百六终
　大明神宗显皇帝实录卷之一百七
　　万历八年十二月丙申朔礼部右侍郎林士章再疏引罪乞罢上不允
　　○戒有司积榖备赈不得指名科罚以充贪吏囊橐违者参治
　　○兵部考核军政令总兵副总兵自陈参游以下照各省直开注贤否存留降革俱如例
　　○戊戌夺原任狭西参议何汝成职闲住调广东参政周浩简僻以给事中史继辰论劾其贪故也
　　○刑科给事中商尚忠＜锍-釒＞论吏部尚书王国光庇亲行私升同知卫重鉴为运同通判杨枝为评事宜因其称病自陈准其致仕国光奏辩乞罢  上谕留之
　　○狭西柏林七占等族番人进献马匹方物给赏绢钞如例　○己亥  慈孝献皇后忌辰  奉先殿行祭礼
　　○朝鲜陪臣吏曹参判梁喜在馆病故命如例与祭一坛及行兵部应付人夫送还本国
　　○命故武安侯郑昆庶长子惟忠承袭祖爵
　　○广西副使侯国治以疾乞休许之
　　○庚子狭西崇隆等寺棘麻番僧共卜尖昝等赴京进贡如例宴赏之
　　○辛丑宜妃杨氏薨  上辍朝二日其丧祭事宜俱照  世庙荣昭德妃张氏例行
　　○顺义王俺答纳款归化因遣夷使请敕赐所盖造寺名并加西番僧觉义为大觉禅师从之
　　○革府军前卫掌印隆平侯张炳及署指挥同知毛澄任闲住从兵部考核也
　　○壬寅革延绥总兵官傅津任以巡按御史刘国光劾奏之也○癸卯太子太保礼部尚书兼翰林院学士潘晟五疏乞休  上乃允命乘传归
　　○升神枢四营游击卫镐五军五营佐击蔺熠俱为参将山西宁武关守备吴若涿州守备刘应麟辽东都司佥书杨四德俱为游击镐五军七营熠京城巡捕若保定车营应麟五军四营四德蓟沈领班
　　○改蓟镇墙子岭参将贾斌于山西利民堡狭西固原参将徐仁威于延绥东路
　　○怀柔伯施光祖玉田伯次子蒋克让恣游局骗逞威不法命夺光祖禄半年克让提问
　　○甲辰大学士张居正等上＜锍-釒＞曰先臣等面奏  皇上春秋鼎盛宜省览章奏讲究治理于字书小学不必求工以后日讲请暂免进字容臣等以紧要事情至  御前讲角□羊面请裁决伏奉俞旨乃数月以来恭侍讲读须臾而毕拱默而退不得供奉燕闲从容陈说非臣等面请奏事之初意也顷奉  圣谕责臣等以尽心辅导臣等夙夜思维图所以仰承德意启沃  圣心者窃以为远稽古训不若近事之可徵上嘉先王不如家法之易守昔伊尹周公矢谟作诰撮其大指不过两言曰明言列祖之成德曰觐扬文武之光烈而已唐宪宗读贞观政要疏慕不能释卷宋仁宗命侍臣读三朝要训及祖宗圣政录前史书之皆为盛事良以羹墙如见自不忘继述之思耳目既真又足为持循之地守成业而致盛治莫要于此仰惟我  二祖开创鸿业  列圣纂绍丕阎奎章睿谟则载之宝训神功骏烈则纪之实录其义意精深规模宏远枢机周慎品式详明足以迈三五之登闳垂亿万之统绪此正近事之可徵家法之易守者也臣等谨属儒臣  累朝宝训实录逐一简阅分类编摩总计四十款曰创业艰难曰励精图治曰勤学曰敬天曰法祖曰保民曰谨祭祀曰崇孝敬曰端好尚曰慎起居曰戒游佚曰正宫闱曰教储贰曰睦宗藩曰亲贤臣曰去奸邪曰纳谏曰理财曰守法曰敬戒曰务实曰正纪纲曰审官曰久任曰重守令曰驭近习曰待外戚曰重农曰兴教化曰明赏罚曰信诏令曰谨名分曰却贡献曰慎赏赉曰敦节俭曰慎刑狱曰褒功德曰屏异端曰饬武备曰御夷狄虽管窥蠡测之见未究高深而修德致治之方亦已略备矣容次第纂集陆续进呈拟俟明岁开讲以后每讲毕臣等恭诣文华殿讲解一二条粗述大指如  皇上偶有疑难即望面赐咨询或臣等窃有见闻亦得随时献纳其诸司章奏有紧要者即于讲毕面奏请裁既可以开发聪明亦因以练习政事伏望  皇上留神听览黾勉力行则  圣德愈进于高明  圣治益济于光大矣＜锍-釒＞入  上褒嘉之
　　○升浙江右参议吴哲为广西副使
　　○归并淮安四税于常盈仓令主事兼管之
　　○升狭西行都司署都指挥佥事王爵为永昌参将兼管游击事
　　○升宣府入卫游击王吉万全都司掌印王学礼俱为参将狭西都司佥书王佐宁夏兴武营守备唐尧辅俱为游击吉大同山西路学礼延绥孤山佐固原尧辅本镇
　　○改原任甘肃游击杨恩于本镇庄凉
　　○乙巳升延绥领军游击王江广东练兵游击金丹为参将江宁夏东路丹广西柳庆
　　○丙午升云南佥事顾养谦为浙江右参议
　　○泰宁等卫夷人弁合儿等来贡如例宴赉之○升密云奇兵营坐营游击李如柏为黄花镇参将河南都司佥书莫矜功为蓟镇天津统领秋班游击
　　○丁未升遵化游击许卿为蓟镇墙子岭参将
　　○调定州领军游击李维于蓟辽保定军门标下
　　○升潘家口关提调张镛潮河川关提调陈第为游击镛遵化辎重营第三屯车兵营
　　○戊申升四川龙安府知府郑孔道为云南副使
　　○工科给事中傅来鹏条上四事一严法制以遏贪黩谓贪纵有司自知赃私狼藉多纳交紧关衙门书属抚按司府曲为庇护致举劾不公不肖者皆得幸免宜严加申禁犯者必惩余若均久任以兴吏治专责成以惠穷民酌积榖以修实政皆有禆于察吏安民者该部如议覆  上是之○以泗州等处连灾诏免万历六年以前改折漕粮一十三万三千七百九十两有奇从总理漕河兵部尚书凌云翼请也
　　○升山西都司掌印许登瀛湖广都司掌印杨为栋为参将登瀛分守太原为栋分守金山
　　○升山东总督备倭署都指挥佥事陈汝德为神枢四营游击都司佥事张守礼为五军五营佐击
　　○己酉  世宗肃皇帝忌辰  奉先殿行祭礼遣成国公朱应祯祭  永陵
　　○吏科给事中秦燿等奏称朝廷为民设官其师表在抚按今之抚按旧习余风尚未尽殄间有托要津而贾誉假遗以纳交者差遣频烦筐篚络绎岂神运而鬼输哉或取诸赃罚或括诸有司一二不肖有司乘以为利百计搜求而闾阎遂纷如矣甚至遗一当路动至千金有不纳则尽以充私橐如是而监司守令其何观焉  上以前累有旨严禁馈遗乃犹屡惩不改着科道官指实参奏
　　○岁减江西所属里甲均徭诸费五万三千六百八十余两
　　○升永安堡守备孟学臣延绥镇城中军坐营官龚成俱为游击学臣固原成原镇领军
　　○以辽东都司佥书王守道充密云奇兵营官
　　○庚戌  贞惠安和景皇后忌辰遣都指挥佥事蒋克谦祭  陵寝
　　○升刑部左侍郎徐学谟为礼部尚书学谟首辅张居正所厚善也自成弘后是官必擢自词林嘉靖初  上以席书言大礼当意繇他曹特迁言路犹攻之十余＜锍-釒＞不止学谟以刑部超擢至是亡敢出一语者矣○升江南下江运粮把总张楠为定州领军游击
　　○夜望月食
　　○辛亥赐元辅张居正次辅张四维申时行及讲官何雒文等六员白金彩叚各有差
　　○复除原任山东道御史董裕于湖广道
　　○升狭西都司佥书王国翰掌山西都司印山东都司佥书周印掌湖广都司印河南都司佥书黄明臣充保定巡抚标兵坐营官
　　○河南祥符人李相首倡白莲教煽惑远近造掜妖书妄意纠众超手中原事觉诏收磔之余各编戍
　　○壬子夺保定巡抚张卤俸三月以荐举长芦运同卫重鉴非其所属为科臣秦燿参其违例故也
　　○赐原任南京礼部尚书尹台祭葬如例
　　○癸丑升刑部右侍郎刘一儒为左侍郎而以都察院左副都御史刘思问为之右○赐总督漕运都察院右都御史兼户部右侍郎江一麟祭葬如例一麟繇嘉靖癸丑进士起家州守历广东副使参政按察使浙江左右布政使升右副都御史巡抚南赣至今官所在著绩其在广东招抚从贼徐寿等三千余人擒贼首会一本等一鼓而歼倭寇与山寇苏继相山酋杜高连合之众数千解电白之陷于倭者旋即安堵其在南赣有积年巨寇叶秸聚众剽掠乃谕以顺逆祸福传示归顺免死牌于各堡悉皆顺服楷自缢死平其地设长宁县治其绩尤伟及督漕时水患方剧灾伤频仍荒度抚摩逾年而两河复故至是卒于官
　　○调大同新平参将陈琦于本镇北西路而起原任宣府万全副总兵李浃以原衔代之
　　○先是广东龙川县猴岭巢逆贼鲍时秀等四出剽掠督臣檄行该省官兵剿平之捷闻  上命赏刘尧诲银币升总兵黄应甲职二级参将李金一级仍与参议刘倬副使张尧年等赏各有差
　　○甲寅赐原任户部尚书马森祭葬如例森初为户部主事榷税九江即以廉能著声迨出守雪冤狱裁貂铛减供亿治行甲江南迁副使历副都御史俱有惠政及为户部尚书有中使传旨取官帑买金入内森力持不可遂止旋以母老终养后屡荐弗起其为人尚修介且深明理学多所著述学者宗焉
　　○乙卯管河工部郎中加四品服俸佘毅中卒诏赠太仆寺卿以恤其劳
　　○宣大等处贡市竣叙诸臣劳于事者督抚郑雒张佳胤买应元高文荐并总兵郭琥等各赏银币有差
　　○命武平伯陈永禄掌府军前卫印
　　○丙辰  上御文华殿讲读月如常期○召巡抚山西都察院右副都御史高文荐回院管事
　　○巡仓御史刘致中条议仓漕要务六事一互呈样朱以防插和一广辟晒旸以速完纳一限制斛口以示均平一酌裁门税以免稽迟一曲体运官以禁需索一预塞弊孔以绝盗贼该部酌议覆请  上依其拟只门税照旧不准停免
　　○丁巳顺天府进春  上御皇极殿受之百官致词称贺
　　○降广西按察使林澄源江西左参政余希周三级桂林府知府吴肇东浔州府知府萧腾凤六级革同知米成武等职为民以违禁驰驿也
　　○戊午吏部引奏大选给繇官员  上亲裁决如制
　　○赐大理寺卿宋仪望祭葬如例○升山东副使洪济远为辽东苑马寺卿云南保定军民府知府辛存仁为副使
　　○改广东潮州参将叶欢于西山
　　○己未升山西左布政使辛应乾为都察院右佥都御史巡抚本地方
　　○升狭西按察使孙坤为四川右布政使
　　○改原任山东左参政欧希稷广西右参政王天爵于江西
　　○庚申升户部郎中谭启为福建副使查勘田营
　　○户部郎中柴承学奏称淮凤所开之地原是熟田抛荒并未创开无粮荒地间有以旧种熟田冒称新开者招回人口虽暂安插未必领牛种田以至塘坪树株半属虚增册内原报地数人数半多虚掜部议谓在事诸臣肆为欺罔宜重处以惩之  上命革监督营田副使史邦直职其查处府州县卫各官悉如部议  命原任镇守湖广总兵怀宁侯孙世忠掌前军都督府印
</div>
    <div class="pagination">
<a href="明实录神宗实录_page74.html">上一页</a><span>...</span><a href="明实录神宗实录_page70.html">70</a><a href="明实录神宗实录_page71.html">71</a><a href="明实录神宗实录_page72.html">72</a><a href="明实录神宗实录_page73.html">73</a><a href="明实录神宗实录_page74.html">74</a><span class="current-page">75</span><a href="明实录神宗实录_page76.html">76</a><a href="明实录神宗实录_page77.html">77</a><a href="明实录神宗实录_page78.html">78</a><a href="明实录神宗实录_page79.html">79</a><a href="明实录神宗实录_page80.html">80</a><span>...</span><a href="明实录神宗实录_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
