<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1368 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1368 页/共 1860 页</h1>
    <div class="content">
　　

乾隆四十二年。丁酉。六月。庚戌。月食。　　

○直隶提督王进泰覆奏、普恩当本。近年不敷。请于提标餧马积存银五千两内、添拨三千两生息。兵丁差费益裕。再拨二千两。添备秋收出口买米。兵不关米时。每月支放二三斗。扣饷归款。得旨允行。　　

○壬子。谕、前经降旨、令吏部查明满洲人员。由道府等官丁忧回旗。已满百日。在各衙门行走者。俱于每年十月。带领引见一次。所有武职满员副将以下。丁忧、俸满、病痊等事回京。改用京职者。著兵部仿照吏部之例。于每年年终。带领引见一次。俟朕酌量记名。简用外任。其不记名者。下次即无庸再行引见。　　

○钦差大学士阿桂、大学士管云贵总督李侍尧覆奏、缅匪幼酋新立。又与暹罗等国。连岁构兵。上年闻荡平金川。因商办还人贡象。后因檄谕严正。屡次掷还禀词。益加畏惧。此决计送还苏尔相等实情。报闻。　　

○癸丑。上御勤政殿听政。　　

○甲寅。谕军机大臣曰、侍郎彭元瑞、以所得明臣史可法画像。及其札槁。合卷进呈。朕亲制诗一章。题于卷端。命廷臣和韵。并命大学士于敏中、书御制书事一篇。及史可法复摄政王书于卷。兹另为装潢箧贮。著发交寅著、令将此卷。弆于扬州梅花岭史可法祠中。并将卷内所有诗文画像札槁。勒石祠壁。以垂久远。至此卷、如有愿求展阅者。亦听其便。但当加意护守。勿致稍有污损。将此传谕寅著知之。　　

○御制书明臣史可法复书睿亲王事。文曰、幼年即羡闻我摄政睿亲王致书明臣史可法事。而未见其文。昨辑宗室王公功绩表传。乃得读其文。所为揭大义而示正理。引春秋之法。斥偏安之非。旨正辞严。心实嘉之。而所云可法遣人报书。语多不屈。固未尝载其书语也。夫可法、明臣也。其不屈、正也。不载其语。不有失忠臣之心乎。且其语不载。则后世之人。将不知其何所谓。必有疑恶其语而去之者。是大不可也。因命儒臣物色之书市及藏家。则亦不可得。复命索之于内阁册库。乃始得焉。卒读一再。惜可法之孤忠。叹福王之不惠。有如此臣而不能信用。使权奸掣其肘而卒致沦亡也。夫福王即信用可法。其能守长江为南宋之偏安与否。犹未可知。而况燕雀处堂。无深谋远虑。使兵顿饷竭。忠臣流涕。顿足而叹无能为。惟有一死以报国。是不大可哀乎。且可法书语。初无诟谇不经之言。虽心折于睿王、而不得不强辞以辩。亦仍明臣尊明之义耳。予以为不必讳。亦不可讳。故书其事如右。而可法之书。并命附录于后。夫可法即拟之文天祥、实无不可。而明史本传。乃称其母、梦文天祥而生。则出于稗野之附会。失之不经矣。　　

○御制题史可法像诗、纪文已识一篇笃。予谥仍留两字芳。凡此无非励臣节。监兹可不慎君纲。像斯睹矣牍斯抚。月与霁而风与光。并命复书书卷内。千秋忠迹表维扬。　　

○户部议准、署云南巡抚图思德疏称、保山局增炉四座。每年铸存钱一万四千余串。请以钱一串二百文。作银一两。对半搭放兵饷等项。即以易回银。还铜锡铅工本。从之。　　

○乙卯。谕、东三省乃满洲根本地方。诸宜恪守满洲淳朴旧俗。并力挽渐染汉人习气。近见吉林风气。亦似盛京。日趋于下。而流民日见加增。致失满洲旧俗。此皆该将军等。平日不善于整顿之故。将军富椿、近日所办事件。漫无头绪。昨保送骁骑校人员。竟至不谙清语。吉林风气。至于如此。若不亟为整顿。则黑龙江亦必渐染汉人习气。所关甚钜。富椿不胜吉林将军之任。著调补杭州将军。额尔德蒙额、年已衰老。著来京。富椿所遗吉林将军员缺。著福康安补授。俾令加意整顿彼处习气。　　

○又谕、布达拉庙工程。承办商人应行增费情节。据永和等奏、曾向刘浩商办。伊称俟进京时。将该商赔累缘由。在皇上前叩头求恩等语。此事刘浩并未奏及。实属取巧。所有应给商人之项。即著刘浩等赔补。但俟伊等交出。始行给与商人。未免为日较迟。殊非体恤小民之意。著总理工程处。即将此次工程。应行添给之处。逐一核算。先以内府银两。给与该商。俟刘浩交清赔项。再行归款。至给银时。传刘浩及商人、当面给与。并谕知商人。以刘浩从前如果奏及。朕无不即行赏给。以示办工恤商至意。　　

○转户部右侍郎和珅、为户部左侍郎。调户部汉右侍郎金简、为户部满右侍郎。工部右侍郎董诰、为户部右侍郎。工部满右侍郎刘浩、为工部汉右侍郎。以署四川提督舒常、为工部右侍郎。　　

○调镶黄旗汉军副都统达色、为镶蓝旗汉军副都统。　　

○丙辰。谕曰、庆桂尚未来京。所有吏部侍郎事务。著和珅署理。　　

○又谕曰、福康安所遗镶白旗满洲都统员缺。著阿桂调补。未到任以前。著永贵暂行署理。正红旗满洲都统员缺。著庄亲王永瑺调补。所遗镶红旗蒙古都统员缺。著额尔德蒙额补授。未到任以前。著諴亲王弘畅、暂行署理。　　

○户部议准、署云南巡抚图思德疏称、大理局增炉三座。加铸三十六半卯。存钱充裕。应以钱作银。加二成搭放兵饷。附近各厂工本。亦一律搭放。再有余钱。易银归款。从之。　　

○刑部议覆、署湖南按察使衡永郴桂道汪新奏称、共殴案中。有原谋所殴伤轻。余人所殴伤重。名为余人。实乃凶首。应照原谋殴有致命伤痕拟绞例。减一等。杖一百。流三千里等语。意似从严。不知误会例意。转将例内所称下手伤重、及究明何伤。以伤重者坐罪。应行拟抵之人。改拟满流。未免失之宽纵。惟查例内所载、原谋共殴。亦有致命伤。又以原谋为首一句。在例已包括无遗。但于重轻二字。未经明言。外省问刑衙门。恐拘泥失当。请将同谋共殴人、伤皆致命。原谋共殴。亦有致命伤。又以原谋为首一句。改为原谋共殴。亦有致命伤重。以原谋为首。如致命伤轻。则以殴有致命伤重之人拟抵。原谋仍照律拟流。从之。　　

○丁巳。遣官祭火神庙。　　

○谕曰、和珅现署吏部侍郎事务。恳请将伊弟吏部笔帖式和琳、照例回避。著照所请。和琳以工部笔帖式补用。　　

○戊午。谕军机大臣等、昨据周元理覆奏、直隶通省雨泽情形。保定以北之雨。最为优足。而南路如大名、广平、顺德、三府。稍逊于北路等语。现在京师。尚未得雨。保定以北。大略相同。应亦不免盼望。至畿南雨泽较少之处。其盼雨自必更甚。田土恐有乾燥之虞。尚不至成灾否。该督应即留心确查妥办。又前据奏称、该省于十四、十七、及二十等日得雨。迄今又阅数日。曾否续获甘膏。深为廑念。至京师迩日。炎热异常。间有病暍者。该督现今防汛工所。距京甚近。烦歊自必相仿。未知通省气候若何。有无触暑致病者。著传谕周元理、即速查明。逐一据实覆奏。寻奏、二十一日。保定又得雨寸许。迤北一带。田禾正在结穗。望雨甚殷。畿南大名、广平、顺德、三府。未报得雨。中旬已雨。不致成灾。六月后灾热殊甚。省城设局施药。并令各属照办。报闻。　　

○又谕、据国泰奏、审拟窦十调奸拒捕逞凶毙命一案。据称、窦十乘张氏之夫夏三、与子夏喜外出、用言调戏。当经夏三、邀同妻弟张禄等。与子夏喜、赴窦家理论。窦十即持刀开门。将夏喜砍伤毙命。并砍伤夏三、张禄等四人。畏罪逃逸。旋于热河地方拏获。审明定拟。并称该犯情罪可恶。仅按律拟斩监候。不足蔽辜。请旨即行正法等语。此等淫恶凶犯。情罪固为可恶。但按律拟以斩候。于法已无可加。若因其情罪较重。只须赶入本年秋审情实。不使久击稽诛。尚非决不待时之犯。乃声叙以为不足蔽辜。请即正法。恐无识者、转疑为有意从严。所办未免过当。朕办理庶狱。惟期公当。不肯稍有畸轻畸重之见。内外问刑衙门。均当体朕此意。著传谕各督抚。嗣后如遇此等案犯。按律定拟后。即夹片声明。赶入本年秋审情实。较之寻常案件。归入下年秋审者。已属从严。毋庸将不足蔽辜字样声叙。此案除交刑部存记办理外。并著传谕国泰、及各督抚知之。　　

○又谕、据国泰奏、现署沾化县印之滋阳县县丞汪斌、盘获直隶越狱遣犯顾四、即马四、讯系行窃脱逃。被直省阜城县拏获拟流。尚未发遣。越狱脱逃之犯。当经咨询直隶督臣周元理、随准咨会。已将越狱情由。题参疎防。具揭前来。与所讯供词无异等语。遣犯越狱脱逃。非寻常逃犯可比。直省既有此等案件。自当即行专摺奏闻。一面严饬各属。并咨会邻省。躧缉获犯。严讯定拟。使越狱重犯。不致漏网。乃仅照常将疎防职名、题参了事。殊属不合。周元理、不应如此办理。著传谕询问。令其据实覆奏。寻奏、此案报越狱时。虽已悬赏严缉。照例题参疎防。但不即奏闻。实属错误。请交部严议。得旨、此次姑宽。以后一切勤勉。　　

○旌表守正捐躯江西乐平县民胡与生妻叶氏。　　

○己未。上诣黑龙潭祈雨。　　

○庚申。停汉銮仪使缺出开列提督例。谕、向遇銮仪卫汉銮仪使员缺。兵部将本卫冠军使、及外任提督、总兵、论俸开列十员请简。此旧例也。提督为专阃大员。俱由朕特简补授。若人地非宜。及年力衰迈者。断难姑容、留俟改补銮仪使之理。嗣后汉銮仪使缺出。兵部只须将俸满之总兵九员。注明年岁。及有无事故。同俸深冠军使一员。开列进呈。俟朕简放。其提督一项。毋庸开列。著为令。　　

○军机大臣、会同礼部、顺天府议奏、奉面谕、顺天乡试、及会试卷。如何分束之处。详细酌议。查顺天乡试卷。有满、合、南、北、中、皿字之分。房考。有旗员、南、北、中、籍贯之别。每科试卷数。满字、合字、夹字、旦字、及中皿、北皿、约一千七八百、至二千余。应分为南籍房考应掣之束。南皿卷、约九百至一千余。应分为北籍房考应掣之束。旗员及边省人员。并入北籍核计。将此项卷。尽数酌分十八束。其贝字号卷。约五千余。除直隶房考回避外。余俱可阅。将此项卷。亦酌分十八束。掣签分阅。二三场卷。归第一场掣定之房考阅看。至公堂按满、合、南、北、中皿、贝、夹、旦、等字分束。概送内帘。令查号簿办理。再会试按省分额。房考阅卷。向止回避本省。今应照乡试核办。就上两科各省卷数。及中额多寡匀派。并查房考回避省分。酌分两项。其回避员数稍多者。卷分十束。少者分八束。每束约二百以外。知贡举将某省若干卷。写于封面。送内帘主考官、同内监试、按房考回避省分员数。查对卷数掣签。二三场办理。与乡试同。从之。　　

○以内阁学士刘墉、为江南乡试正考官。刑部主事顾震、为副考官。修撰陈初哲、为陕西乡试正考官。户部主事程世淳、为副考官。　　

○旌表守正捐躯直隶武邑县民范九成女范氏。　　

○辛酉。上还宫。　　

○以孟秋享太庙。是日起。斋戒三日。　　

○壬戌。定副都统、参领等官、科场不回避例。谕、科场外帘各官子弟回避之例。节经御史条奏。礼部议覆准行。其中尚有未甚允协者。如监临、知贡举、监试、提调、总办场内一切事务。其受卷、弥封誊录、对读、收掌等官。亦各有承办试卷之责。自应令其子弟回避。以杜弊端。若两翼副都统、参领、章京、不过入场弹压。事毕。即行出闱。与考试文字。毫无干涉。至供给等所。不与士子相见。即顺天府所委之巡绰等官。止于号外巡查。不能进号关照。又如砖门御史。点名后、例不入场。亦可毋庸防范。所有副都统、参领、章京、砖门御史、及供给、巡绰等官。嗣后俱不必回避。即自今年为始。著为令。　　

○又谕、西域图志。日下旧闻考。俱派于敏中、同英廉、钱汝诚、阅办。　　

○谕军机大臣等、京师于二十七日夜间。得雨二寸。稍解烦歊。尚未沾足。未知近畿各属。同日曾否得雨。分寸若何。又闻直隶境内。景州已得透雨。阜城亦已均沾。惟献县颇有旱意。何以该督未经奏及。现在曾否续得透雨。尚不至成灾否。著传谕周元理、即速查明。逐一据实覆奏。以慰廑念。寻奏、二十一日。景州得雨三寸。献县、阜城、交河等县。得雨二寸。虽未透足。尚不致成旱灾。得旨、京师亦得雨矣。　　

○户部议、滇省运铜铅各员。在途病故。如系江南仪徵县以南。该督、抚、飞咨本省。另委丞、倅、接办。如在仪徵以北。即由沿途督、抚、遣员接运。不必再咨原省。从之。　　

○铸给热河道儒学印。从直隶总督周元理请也。　　

○癸亥。谕军机大臣等、据巴延三奏、晋省所进书籍。共八十八种。内自行购进者。五十七种。经藏书之家献进者。三十一种。俟总裁开单行知。即分别将自行购进之书。留存馆阁。其应领三十一种。委员赴翰林院领回等语。所奏殊不明白。前经降旨、以各省访进遗书。交四库全书馆纂办。其现在办竣、及祇须存目各种。均应将原本、陆续发还藏书之家。其中或有该督抚等自行购进。及借本钞誊。毋庸给还本家者。自应留于馆阁。以广收储。今该抚奏称、将自行购进之书。留存馆阁。竟似该抚处另有馆阁。欲将购进之书。自行存留。殊觉可笑。皆由奏摺辞不达意。叙次未能明了。嗣后奏摺。务使留心检点。勿但凭庸俗幕友。率意行文也。至所缴之书。既有自行购进、及藏书家呈献两项。自应分别开单。奏明交馆查核。将购进者留贮。呈献者发还。以省既发复缴跋涉之劳。著传谕巴延三、及各督抚等。俱遵此旨。一体办理。再前旨于四月十三日通寄。距今已两月余。惟山西一省奏到。其余各省。均未覆奏。周元理近在直隶。尤不宜迟缓若此。并著传谕各督、抚、盐政、将前奉谕旨、因何未经奏覆之处。即行具奏。　　

○以湖南靖州协副将孙猛、为福建汀州镇总兵。　　

○是月。直隶总督周元理奏、五月得雨四次。六月初五、六、七、等日。间段得雨。细察通省情形。保定以北。最为优足。得旨、炎热异常。恐致旱象。昨晚得雨。不成分寸。迤南光景若何。速奏来。寻奏、南路大名、广平、顺德、三府。前已得雨。早禾畅发。望雨尚不甚急。连日溽暑热蒸。必沛甘霖。报闻。　　

○江南河道总督萨载奏、五月下旬。黄水长至一丈一尺五寸以上。与钦定水志相符。即放唐家湾。下注甚畅。得旨、览奏欣慰。　　

○升任浙江巡抚三宝奏、曹殿迤南柴塘外。添建竹篓工七百五丈。续修伏字等号篓工已竣。得旨、当亦渐次南行矣。寻奏、查勘老盐仓。望汛潮不猛激。其溜势由尖山西北。至陈文港一带。折向西南。渐次南行。百灵效顺。批、不宜如此。朕不过察其消息盈虚之理。默为祈祷。至海神庙。仍当虔祭。又奏、华家衖迤西。柴塘桩朽。应镶筑高厚。俟水临塘脚。察勘办理。得旨、览奏俱悉。　　

○浙江布政使孙含中奏、各营县有领办丝觔、佐杂养廉、育婴堂经费、以及俸工役食、修建大小工程等项。向止据文给役领回。恐日久弊生。现在一体行文知照。得旨、好。知道了。　　

○升任甘肃布政使王亶望奏、宁夏府渠工。经督臣勒尔谨督办。现已报竣。臣逐一查勘。美利、常乐等渠。向为沙壅之处。俱已深通。唐渠、三百二十里。加培高厚。惠农、昌润、等渠。受水畅流。高阜俱足灌溉。至灵州汉渠。接筑石工一千六百七十丈。并迎至野马墩黄河溜处。旧有正闸。亦经拆修。水势建瓴而下。中卫县七星渠。一千九百余丈。石工亦属坚固。唐、汉、二渠。原拟添建退水闸。今各渠通流无滞。应毋庸建。所领借项。皆妥干士民分管。不经吏胥。工归实用。与原估数无溢。报闻。　　

○湖南巡抚颜希深覆奏、查乾隆四十年广西递犯。系由水路船载。今滇省夷户。应照此办理。得旨、好。知道了。仍令派员照管。毋致滋事。　　

○大学士管云贵总督李侍尧奏、五月十一日。绽拉机差人投禀。译出、系求放回孟干、言语支吾。意似希图回檄。即扣留遣去之人。以抵孟干批是。又奏、不值给与回檄。又批、好。又奏、惟令来夷传语绽拉机、尔不待檄到阿瓦。径行送禀。可见尔国全无纪纲。又批、此词亦正。又奏、传谕后阿瓦信到。即当酌办。得旨、所办甚合机宜。知道了。　　

○定边左副将军巴图奏、拏获携带眷属、并马四十匹、潜逃之厄鲁特哈什哈、请解交理藩院审办。得旨、厄鲁特哈什哈、在额敏和卓处。牧放羊二十余年。今携带眷口并马。潜至扎哈沁地方。显系窃马脱逃。著照巴图等所请。解送理藩院。审究办理。　　

○库抡办事大臣桑斋多尔济奏、向例每年秋季。喀尔喀副将军。查阅各部落军器。带领官兵行围操演。后因征剿准夷停止。今边陲宁谧。蒙古等安居无事。恐军器残缺。技艺生疎。有关武备。昨蒙恩授臣为副将军。仍拟往各部落。将军器查阅。并带领官兵。行围操演。如蒙允准。即于七月下旬前往。得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三十五


大清高宗法天隆运至诚先觉体元立极敷文奋武孝慈神圣纯皇帝实录卷之一千三十六　　

</div>
    <div class="pagination">
<a href="清实录乾隆朝实录_page1367.html">上一页</a><span>...</span><a href="清实录乾隆朝实录_page1363.html">1363</a><a href="清实录乾隆朝实录_page1364.html">1364</a><a href="清实录乾隆朝实录_page1365.html">1365</a><a href="清实录乾隆朝实录_page1366.html">1366</a><a href="清实录乾隆朝实录_page1367.html">1367</a><span class="current-page">1368</span><a href="清实录乾隆朝实录_page1369.html">1369</a><a href="清实录乾隆朝实录_page1370.html">1370</a><a href="清实录乾隆朝实录_page1371.html">1371</a><a href="清实录乾隆朝实录_page1372.html">1372</a><a href="清实录乾隆朝实录_page1373.html">1373</a><span>...</span><a href="清实录乾隆朝实录_page1369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
