<!DOCTYPE html>
<html>
 <head>
  <meta charset="utf-8"/>
  <title>
   尚史 - 第 41 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   尚史 - 第 41 页/共 91 页
  </h1>
  <div class="content">
   十四年【僖二十三年】惠公薨子圉立是为懐公懐公命无从亡人【谓重耳】狐突之子毛及偃从重耳在秦公执狐突杀之偃称疾不出曰周书有之乃大明服已则不明而杀人以逞不亦难乎民不见徳而唯戮是闻其何后之有明年重耳入立是为文公遂杀懐公于髙梁文公二年【僖二十五年】王以子带之难适郑处于汜狐偃请纳王公使偃卜之曰吉遇黄帝战于阪泉之兆公曰吾不堪也对曰周礼未改今之王古之帝也【言周自当帝兆不谓晋】公曰筮之筮之遇大有【干下离上大有】之暌【兑下离上暌】曰吉遇公用享于天子之卦也战克而王飨吉孰大焉且是卦也天为泽以当日【言干变为兑而上当日也】天子降心以逆公不亦可乎大有去暌而复亦其所也【言去暌卦还论大有干尊离卑降尊下卑亦有天子降心之象】九年【僖三十二年】文公薨将殡于曲沃出绛柩有声如牛偃使大夫拜曰君命大事将有西师过轶我撃之必大防焉【左传】论曰文公尝问于郭偃曰始也吾以为国易今也难对曰君以为易其难也将至矣君以为难其易也将至矣【见国语】呜呼其言有符于尼父不仅为卜筮之良也若夫史苏之乐吉备凶君子亦有取焉
　　辛廖
　　辛廖晋大夫初毕万筮仕于晋遇屯【震下坎上屯】之比【坤下坎上比】廖占之曰吉屯固比入吉孰大焉其必蕃昌震为土车从马【震为车坤为马震变为坤故震为土车从马】足居之兄长之【震为足动而遇坤安静之象故居之震为长男兄也初又最长故长之】母复之众归之【坤为母坤为众】六体不易合而能固安而能杀【水地比有合之义水雷屯有固之义以比承屯之变故合而能固比之下卦有坤坤为土安之象屯之下卦有震震为雷杀之象以坤承震之变故安而能杀】公矦之卦也公侯之子孙必复其始【万毕公髙之子孙言必复为公侯　左传】
　　董因　董狐　董叔
　　董因者晋大夫周太史辛有之后也辛有之二子董之晋故晋有董史【按此则辛廖亦与董氏同族】文公元年【僖二十四年】秦纳公子重耳因迎于河公子问焉曰吾其济乎对曰嵗在大梁将集天行【集成也行道也言嵗星在大梁之次将成天道】元年始受实沈之星也【元年谓文公即位之元年嵗星去大梁在实沈之次】实沈之虚晋人是居所以兴也【髙辛氏有子季曰实沈迁于大夏主祀参唐人是因成王防唐而封叔虞子燮改为晋侯故参为晋星】今君当之无不济矣君之行也嵗在大火大火阏伯之星也是谓大辰【鲁僖五年重耳出奔嵗在大火髙辛氏有子曰阏伯迁于商邱祀大火】辰以成善后稷是相唐叔以封【辰即农祥谓后稷经纬相视以成善道又唐叔封时嵗在大火】瞽史记曰嗣续其祖如谷之滋必有晋国臣筮之得泰之八【干下坤上泰遇泰无动爻隂爻不动其数皆八】曰是谓天地配亨小往大来【阳下隂升故曰配亨阳内隂外故曰往来】今及之矣何不济之有且以辰出而以参入皆晋祥也而天之大纪也济且秉成必霸诸侯子孙赖之君无惧矣【国语】
　　董狐葢亦辛有之后也为晋大史灵公十四年【宣二年】赵穿弑灵公赵盾未出山而复狐书曰赵盾弑其君以示于朝盾曰不然对曰子为正卿亡不越竟反不讨贼非子而谁孔子曰董狐古之良史也书法不隠赵宣子古之良大夫也为法受恶惜也越竟乃免又有董叔者为大夫事平公平公三年【襄十八年】郑公子嘉【即子孔】将叛我起楚师以去诸大夫于是楚师伐郑晋人闻有楚师董叔曰天道多在西北【嵗在豕韦月又建亥故曰多在西北】南师无时必无功楚师果还【左传】
　　董叔将取于范氏【范宣子士匄女】羊舌肸曰范氏富盍已乎曰欲为系援焉它日董祁【即士匄女祁其名】愬于士鞅曰不吾敬也鞅执而纺于庭之槐羊舌肸过之曰子盍为我请乎肸曰求系既繋矣求援既援矣欲而得之又何请焉【国语】
　　史赵　史墨【即蔡墨】　史　【桑田巫附】
　　史赵史墨史者并晋大史也平公二十四年【昭八年】楚灭陈公问于赵曰陈其遂亡乎对曰未也公曰何故对曰陈颛顼之族也嵗在鹑火【鹑火南方栁星午位】是以卒灭陈将如之今在析木之津犹将复由【箕斗之间有天汉谓之析木之津由用也】且陈氏得政于齐而后陈卒亡自幕至于瞽瞍无违命舜重之以明徳寘徳于遂【遂舜后葢殷兴存舜后而封遂】遂世守之及胡公不滛故周赐之姓使祀虞帝臣闻盛徳必百世祀虞之世数未也继守将在齐其兆既存矣平公薨昭公即位昭公元年【昭十一年】鲁葬齐归【鲁昭公母】昭公不慼我士之送葬者归以语赵赵曰必为鲁郊【言昭公必出在郊野】侍者曰何故曰归姓也【姓生也】不思亲祖不归也史墨者又曰蔡墨又曰史黯事顷公顷公十三年【昭二十九年】秋龙见于綘郊魏舒问于墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏魏舒曰是二氏者吾亦闻之而不知其故是何谓也对曰昔有飂叔安【飂古国叔安其君名】有裔子曰董父实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝【言孔甲之徳能顺于天】帝赐之乗龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后【以累代彭姓之豕韦累迁鲁县豕韦复国至商而灭累之后世复为豕韦氏】龙一雌死潜醢以食夏后夏后飨之既而使求之惧而迁于鲁县范氏其后也魏舒曰今何故无之对曰夫物物有其官官脩其方【好是物者必有其官守居是官者必脩其方法】朝夕思之一日失职则死及之失官不食官宿其业其物乃至若冺弃之物乃坻伏【坻止伏匿也】郁湮不育【郁湮湮塞也】故有五行之官是谓五官实列受氏姓封为上公祀为贵神社稷五祀是尊是奉木正曰句芒火正曰祝融金正曰蓐収水正曰冥土正曰后土龙水物也水官弃矣故龙不生得不然周易有之在干之垢曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之魏舒曰社稷五祀谁氏之五官也对曰少皥氏有四叔曰重曰该曰脩曰熙实能金木及水使重为句芒该为蓐收脩及熙为冥世不失职遂济穷桑【少皥之号也】此其三祀也颛顼氏有子曰犂为祝融共工氏有子曰句龙【共工氏在大皥后神农前以水名官者其子句龙能平水土】为后土此其二祀也后土为社稷田正也有烈山氏之子曰柱为稷【烈山氏神农世诸侯】自夏以上祀之周弃亦为稷自商以来祀之赵鞅荀寅赋晋国一鼓铁【令各出功力共鼓石为铁计令一鼓而足】以铸刑鼎着士匄所为刑书墨曰范氏中行氏其亡乎中行寅为下卿而干上令擅作刑器以为国法是法奸也又加范氏焉易之亡也其及赵氏赵孟与焉然不得已若徳可以免定公元年【昭二十一年】十二月辛亥朔日有食之是夜也赵鞅梦童子臝而转以歌且占诸墨曰吾梦如是今而日食何也对曰六年及此月也吴其入郢乎终亦弗克入郢必以庚辰【庚日有变日在辰尾故曰以庚辰】日月在辰尾【辰尾龙尾也日月合朔于辰尾而食】庚午之日日始有谪火胜金故弗克【谪变气也庚午十月十九日去辛亥朔四十一日虽食在辛亥更以始变为占也午南方楚位午火庚金庚午有变故灾在楚楚仇唯吴故知入郢必吴食在辛亥亥水也水数六故六年也火胜金者午火胜庚金楚气犹壮故终亦不克】二年【昭三十三年】呉伐越墨曰不及四十年越其有吴乎【存亡之数不过三纪嵗星三周三十六嵗故曰不及四十年】越得嵗而呉伐之必受其凶鲁昭公薨于干侯赵鞅问于墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰地有五行体有左右各有妃耦王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世修其勤民忘君矣离死于外其谁矜之社稷无常奉君臣无常位自古以然故诗曰髙岸为谷深谷为陵三后之姓【虞夏商】于今为庶主所知也在易卦雷乗干曰大壮天之道也【震居干上言君臣易位大强壮也】昔成季友桓之季也文姜之爱子也始震而卜卜人谒之【震妊娠谒告也】曰生有嘉闻其名曰友为公室辅及生如卜人之言有文在其手曰友遂以名之既而有大功于鲁受费以为上卿至于文子武子世増其业不废旧绩鲁文公薨而东门遂杀适立庶鲁君于是失国政在季氏于此君也四公矣【宣成襄昭】民不知君何以得国是以为君慎器与名不可以假人【左传】
　　墨尝为赵鞅史鞅田于蝼【晋君之囿】墨闻之以犬待于门鞅见之曰何为曰有所得犬欲试之兹囿鞅曰何为不告对曰君行臣不从不顺主将适蝼而麓不闻【麓主君苑囿之官】臣敢烦当日【当日直日也言主不烦麓以告君臣亦不敢烦直日以告主】鞅乃还鞅尝叹曰吾愿得范中行之良臣墨侍曰将焉用之鞅曰良臣人之所愿也又何闻焉对曰臣以为不良故也夫事君者谏过而赏善荐可而替不献能而进贤择才而荐之朝夕诵善败而纳之道之以文行之以顺勤之以力致之以死聼则进不则退今范中行氏之臣不能匡相其君使至于难君出在外又不能定而弃之则何良之为若弗弃则主焉得之夫二子之良将勤营其君使复立于外死而后止何日以来若来乃非良臣也鞅曰善吾言实过矣【国语】
　　吕氏春秋赵简子将袭卫使黙往睹之期以一月六月而后返简子曰何其乆也史黙曰谋利而得害犹弗察也今蘧伯玉为相史防佐焉孔子为客子贡使令于君前甚聼易曰涣其羣元吉涣者贤也羣者众也元者吉之始也涣其羣元吉者其佐多贤也简子按兵而不动吕氏春秋简子昼居喟然太息曰异哉吾欲伐卫十年矣而卫不伐侍者曰以赵之大伐卫之细君不欲则可君若欲之请今伐之简子曰不知而言也卫有士十人于吾所吾且伐之十人者其言不义也而我伐之是我为不义也
　　二十六年【哀九年】郑之嬖许瑕围宋雍邱宋报之伐郑鞅卜救郑遇水适火占诸史赵史墨史曰是谓沈阳【火阳得水故沈】可以兴兵利以伐姜不利子商【姜火师之后火弱故利伐姜子商谓宋属水故伐商不利】伐齐则可敌宋不吉墨曰盈水名也子水位也【赵鞅姓盈水盈坎乃行宋姓子得北方水位】名位敌不可干也炎帝为火师姜姓其后也水胜火伐姜则可赵曰是为如川之满不可游也【既盈则得水位如川之满不可慿防】郑方有罪不可救也【郑以嬖宠伐人故以为有罪】救郑则不吉不知其他乃止先是有桑田巫者事景公景公十九年【成十年】公梦大厉被髪及地搏膺而踊曰杀余孙不义【厉赵氏之先祖公杀赵同赵括故怒】余得请于帝矣壊大门及寝门而入公惧入于室又壊户公觉召桑田巫巫言如梦公曰何如曰不食新矣六月公欲麦使甸人献麦馈人为之召桑田巫示而杀之将食张【腹满也】如厠防而卒小臣有晨梦负公以登天及日中负公出诸厠遂以为殉【左传】
　　师旷
　　师旷字子野为晋乐大师初事悼公悼公十四年【襄十四年】卫献公出奔齐旷侍于公公曰卫人出其君不亦甚乎对曰或者其君实甚良君将赏善而刑滛养民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司收之勿使失性有君而为之贰使师保之勿使过度是故天子有公诸侯有卿卿置侧室大夫有二宗士有朋友庶人工商皂牧圉皆有亲昵以相辅佐也善则赏之过则匡之患则救之失则革之自王以下各有父子兄弟以补察其政史为书瞽为诗工诵箴諌大夫规诲士传言庶人谤商旅于市【旅陈也陈物以示时所贵尚】百工献艺故夏书曰遒人以木铎徇于路官师相规工执艺事以諌正月孟春于是乎有之諌失常也天之爱民甚矣岂其使一人肆于民上以从其滛而弃天地之性必不然矣悼公薨事平公平公三年【襄十八年】齐伐鲁公防鲁同伐齐齐侯御诸平隂【齐地】堑防门而守之冬十月丙寅晦齐师夜遁旷告公曰鸟乌之声乐齐师其遁邢伯【晋大夫邢侯也】告荀偃曰有班马之声齐师其遁羊舌肸告公曰城上有乌齐师其遁十一月丁卯朔入平隂遂从齐师郑公子嘉将叛我起楚师以去诸大夫防郑伯从我伐齐楚师伐郑次于鱼陵【郑地】我闻有楚师旷曰不害吾骤歌北方又歌南风南风不竞多死声楚必无功羊舌肸曰在其君之徳也十一年【襄二十六年】秦伯之弟鍼来脩成羊舌肸命召行人子员行人子朱曰朱也当御三云肸不应子朱怒曰班爵同何以黜朱于朝抚劔从之肸曰秦晋不和乆矣今日之事幸而集晋国頼之不集三军暴骨子员道二国之言无私子常易之奸以事君者吾所能御也拂衣从之人救之公曰晋其庶乎吾臣之所争者大旷曰公室惧卑臣不心竞而力争不务徳而争善私欲已侈能无卑乎
　　淮南子师旷瞽而为大宰晋无乱政有贵于见者也淮南子平公出言不当师旷举琴撞之跌衽宫壁左右欲涂之公曰舍之以为寡人失韩非子文繁而同説苑作师经魏文侯事淮南子平公问于师旷曰人君之道如何对曰人君之道清净无为务在博爱趋在任贤不固溺于流俗不拘系于左右此人君之操也淮南子平公曰吾年七十欲学恐暮矣师旷曰何不炳烛乎臣闻之少而好学如日出之阳壮而好学如日中之光老而好学如炳烛之明炳烛之明孰与昩行乎淮南子平公问于师旷曰咎犯与赵衰孰贤对曰阳处父欲臣文公因咎犯三年不达因赵衰三日而达不知其士不智也知而不言不忠也欲言而不敢无勇也言之而不聼不贤也新序平公闲居师旷侍公曰子生无目甚矣子之墨墨也对曰天下有五墨墨而臣不与一焉臣行赂以采誉百姓侵寃无所诉而君不悟一也忠臣不用用臣不忠下才处髙不肖临贤而君不悟二也奸臣欺诈空虚府库以其少才覆塞其恶而君不悟三也国贫民罢上下不和好财用兵嗜欲无厌而君不悟四也至道不明法令不行吏民不正百姓不安而君不悟五也臣之墨墨小墨墨耳古文语师旷御平公鼓瑟辍而笑曰齐君与其嬖戏坠于牀而伤其臂公命书之曰某月某日齐君戱而伤
　　二十四年【昭八年】春石言于魏榆【魏邑之榆地】公问于旷曰石何故言对曰石不能言或冯焉不然民聼滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是公方筑虒祈之宫羊舌肸曰子野之言君子哉君子之言信而有征故怨逺于其身小人之言僭而无征故怨及之诗曰哀哉不能言匪舌是出唯躬是瘁哿矣能言巧言如流俾躬处休其是之谓乎是宫也成诸侯必叛君必有咎夫子知之矣【左传】
　　古文语平公至浍上见人乗白骖八驷以来貍身狐尾去其车而随公公问师旷旷曰其名曰首阳之神饮酒霍太山而归其逢君子浍乎君其有喜古文语有鸟从南来质白五色备集平公之庭相见如让公问叔向向曰吾闻师旷曰西方有白质鸟五色备其名曰翚南方赤质五色备其名曰揺来为吾君臣其祥先至矣説苑平公出畋乳虎伏而不动谓师旷曰吾闻霸主出则猛兽伏今者乳虎伏而不动此其猛兽乎师旷曰鹊食猬猬食鸃鸃食豹豹食駮駮食虎夫駮之状似駮马今君必骖駮马公曰然曰臣闻一自诬者穷再自诬者辱三自诬者死今虎不动为駮马非徳义也君何自诬乎平公出朝有鸟环公不去谓师旷曰吾闻霸王之主鳯下之今者有鸟环寡人不去是其鳯乎师旷曰东方有鸟名諌珂文身而朱足憎乌而爱狐今君必衣狐裘公曰然曰鸟为狐裘故非徳义也君何再自诬乎平公置酒虒祈之台布蒺藜于阶上召师旷师旷解履刺足仰天而叹曰肉生虫而自失木生蠧而自刻人兴妖而自贼五鼎之具不当生藜藿人主堂庙不当生蒺藜公曰为之奈何曰妖已在前无可奈何来月八日君将死矣至日平旦公谓师旷曰今日如何师旷谒归未几而公死
　　公説新声旷曰公室其将卑乎君之明兆于衰矣夫乐以开山川之风以耀徳于广逺也风徳以广之风山川以逺之风物以聼之修诗以咏之脩礼以节之夫徳广逺而有时节是以逺服而迩不迁也【国语】
　　韩非子卫灵公将之晋至濮水之上闻鼓新声者使师涓抚琴而写之去之晋以新声示平公师旷抚止之曰此亡国之声也师延与纣为靡靡之乐也及武王伐纣师延走濮水而自投闻此声者必于濮水之上平公曰此何声也曰清商也公曰清商固最悲乎曰不如清征公曰愿试聼之师旷援琴一奏之有鹤二入延颈而鸣舒翼而舞音中宫商声闻于天公曰音莫悲于清征乎曰不如清角公曰愿试聼之师旷鼓之云起风至大雨随之裂帷破爼坐者散走晋国大旱平公瘙病淮南子师旷奏白雪之音神物为之下风雨暴至平公癃病晋国赤地吕氏春秋晋平公铸大钟师旷曰不调请更铸之公曰工皆为调矣曰后有知音者将知不调也至师涓而果知钟之不调拾遗记师旷或出于晋灵之世主乐官撰兵书万篇平公时以隂阳之学显
　　兵家有师旷八篇【汉书】
　　论曰桃园之难董狐显诛盾墨于适娄则微讽之皆所以正天序申大经凛乎其不可犯己国无史史无人君臣之义安所取正哉天象龟兆各从其类而吉凶生然必配人以论天始可谓善言天矣前识多中非偶然也虽然桑田之巫且以艺死也
　　晋逸民传　介推
　　介之推者文公之微臣也初从文公出亡公入赏从亡者推不言禄禄亦弗及推曰献公之子九人唯君在矣惠懐无亲外内弃之天未絶晋必将有主主晋祀者非君而谁天实置之而二三子以为己力不亦诬乎窃人之财犹谓之盗况贪天之功以为己力乎下义其罪上赏其奸上下相蒙难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隠焉用文之是求显也其母曰能如是乎与女偕隠遂隐而死公求之不获以緜之田曰以志吾过且旌善人【左传】
　　史记介子推从者怜之悬书宫门曰龙欲上天五蛇为辅龙已升云四蛇各入其宇一蛇独怨终不见处所文公出见其书曰此介子推也求之则亡闻其入绵上山中于是环山而封之以为介推田号曰介山吕氏春秋文公反国介推不肯受赏自为赋诗曰有龙于飞周徧天下五蛇从之为之丞辅龙反其乡得其处所四蛇从之得其露雨一蛇羞之桥死于中野悬书宫门而伏于山中文公闻之曰此介子推也令曰有善得子推者爵上卿田百万或遇之山中负釡葢防问焉曰介子推安在应之曰夫介子推茍不欲见而欲隐吾独焉知之遂背而行终身不见新序以谓焚其山宜出及焚其山遂不出而焚死琹操介子绥割其腓股以饵重耳重耳复国子绥独无所得乃作龙蛇之歌以感之终匿于山文公燔山求之子绥遂抱木而死文公令民五月五日不得发火韩非子子推无爵禄而义随文公不忍口腹而仁割其肌説苑龙饥无食一蛇割股淮南子介子歌龙蛇而文君垂泣　按诸説龙蛇之歌各异而有割股焚山之事説苑又有龙蛇之歌而作舟之侨又有三赏不及陶叔狐事葢皆非实也
　　虢老夫　【渔者农夫老古附】
　　虢老夫故虢人也文公田于虢遇老夫而问焉虢之为虢乆矣子处此故矣虢亡其有説乎对曰虢君断则不能諌则无与也不能防又不能用人此虢之所以亡也公辍田而归遇赵衰而告之赵衰曰其人安在公曰吾不与之来也赵衰曰古之君子聼其言而用其人今之君子聼其言而弃其身哀哉晋国之忧也公乃召赏之【新序】
　　新序又曰文公出田逐兽砀入大泽迷不知所出中有渔者公谓曰我若君也道安从出渔者曰臣愿有献公曰出泽而受之出泽公曰子之所以教寡人者何等也愿受之渔者曰鸿鹄保河海厌而徙之小泽则必有丸矰之忧鼋鼍保深渊厌而出之浅渚则必有网罗钓射之忧今君逐兽砀入至此何行之太逺也公曰善哉谓从者记渔者名渔者曰君何以名为君其尊天事地敬社稷固四国慈爱万民臣亦与焉君不敬社稷不固四国外失礼于诸侯内逆民心一国流亡渔者虽得厚赐不能保也君亟归国臣亦反吾渔所新序文公逐麋而失之问农夫老古者吾麋何在老古以足指曰如是往公曰寡人问子以足指何也老古振衣而起曰一不意人君如此也虎豹之居也厌闲而近人故得鱼鼈之居也厌深而之浅故得诸侯厌众而亡其国诗云维鹊有巢维鸠居之君放不归人将君之于是文公恐归遇栾武子栾武子曰猎得兽乎而有説色文公曰寡人逐麋而失之得善言故有説色栾武子曰其人安在曰吾未与来也栾武子曰居上位而不恤其下骄也缓令急诛暴也取人之言而弃其身盗也文公曰善还载老古与俱归按栾武子即栾书书当厉公时非文公也説误重人
　　重人者莫知其名景公十四年【成五年】梁山崩公以传召伯宗伯宗辟重【遇重载之车使之避也】曰辟传重人曰待我不如防之速也【防邪出也】问其所曰綘人也问绛事焉曰梁山崩将召伯宗谋之问将若之何曰山有朽壊而崩可若何国主山川故山崩川竭君为之不举【去盛馔不举乐】绛服乗鳗【车无文】彻乐出次【舍于郊】祝币【陈玉帛】史辞【大史修言辞以谢过】以礼焉其如此而已虽伯宗若之何伯宗请见之【见之于晋君】不可遂以告而从之【左传】
　　谷梁梁山崩壅河三日不流晋君召伯尊而问焉伯尊来遇辇者辇者不辟使车右下而鞭之辇者曰所以鞭我者其取道逺矣伯尊下车而问焉曰子有闻乎对曰梁山崩壅河三日不流伯尊曰君为此召我也为之奈何曰君亲素缟帅羣臣而哭之既而祠焉斯流矣伯尊至君问之伯尊曰君亲素缟帅羣臣而哭之既而祠焉斯流矣孔子闻之曰伯尊其无绩乎攘善也
　　绛县老人
　　绛县老人者葢亦隐君子也平公十五年【襄三十年】悼夫人食舆人之城杞者【悼夫人杞出也故晋城杞】绛县人或年长矣无子而往与于食有与疑年使之年【疑其年老使言其年】曰臣小人也不知纪年臣生之嵗正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯防郤成子于承匡之嵗也【在文十一年】是嵗也狄伐鲁叔孙庄叔于是乎败狄于咸获长狄侨如及虺也豹也而皆以名其子七十三年矣史赵曰亥有二首六身下二如身是其日数也【古亥字二昼在上三人在下故以二为首以六为身下亥字上二画竪置身傍当为防字葢以二首为二万六身为六千六百六十日也】士匄曰然则二万六千六百有六旬也【四百四十五甲子合得二万六千七百日以其末三分六甲之一故少四十日实得二万六千六百六十日也】赵武问其县大夫则其属也召之而谢过焉曰武不才任君之大事以晋国之多虞不能用吾子使吾子辱在泥涂乆矣武之罪也敢谢不才遂仕之使助为政辞以老与之田使为君复陶【主衣服之官】以为绛县师【县师掌地域辨其夫家人民】而废其舆尉【左传】
　　杜蒉　【宰人附】
　　杜蒉者【传作屠蒯】平公之宰也荀盈卒【即知悼子】未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出平公呼而进之曰蒉曩者尔心或开予是以不与尔言尔饮旷何也曰子卯不乐知悼子在堂斯其为子卯也大矣旷也太师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀匕是共又敢与知防是以饮之也平公曰寡人亦有过焉酌而饮寡人杜蒉洗而扬觯公谓侍者曰如我死则必毋废斯爵也至于今既毕献斯扬觯谓之杜举【记檀弓】
　　左传蒯趋入酌以饮工曰女为君耳将司聪也辰在子卯谓之疾日君彻宴乐学人舍业为疾故也君之卿佐是谓股肱股肱亏女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也
　　初公欲废知氏而立其外嬖为是悛而止使荀盈之子跞佐下军以説焉而进用蒉平公薨事昭公昭公薨顷公即位顷公将伐陆浑使蒉如周请有事于雒与三涂【雒水名三涂山名在陆浑南托祭山川以为名】使荀吴帅师涉自棘津使祭史先用牲于雒陆浑人弗知师从之遂灭陆浑【左传】
　　韩非子文公时宰臣上炙而髪绕之公召宰人而谯之曰汝欲寡人之哽邪奚为以髪绕炙宰人顿首再拜请曰有死罪三援砺砥刀利犹干将也切肉肉断而髪不断臣罪一也援木而贯脔而不见髪臣罪二也奉炽炉炭火尽赤红炙熟而髪不烧臣罪三也堂下得无微有疾臣者乎公曰善乃召堂下谯之果然乃诛之
　　古乗　【田差　咎犯公子晏子附】
　　古乘者晋之舟人也平公防于河而乐之叹曰安得贤士而与处焉古乗对曰夫珠玉无足去此数千里而来者人好之也今士有足而不来者是吾君不好之乎公曰吾客千人朝食不足暮收市征暮食不足朝收市征吾尚可谓不好士乎对曰鸿鹄髙飞逺翔其所恃者六翮也背上之毛腹下之毳无尺寸之数去之满把飞不能为之卑益之满把飞不能为之髙不知客千人者有六翮之用乎将尽毛毳也【韩诗外传】
　　一作盍胥新序作固桑説苑作赵简子事新序平公为驰逐之车龙旌羽芝立于殿下令羣臣观焉田差三过而不顾公怒差曰臣闻説天子者以天下説诸侯者以国説大夫者以官説士者以事説农者以食説妇者以织桀以奢亡纣以滛败是以不敢顾也新序平公好乐敢諌者死有咎犯者以乐见公曰内之殿上出钟磬竽瑟曰容子为乐咎犯对曰臣不能为乐臣善隠公召隠士十二人咎犯申左臂而诎五指公问隐官隐官皆不知公曰归之咎犯申其一指曰一也便防赭尽而峻城阙二也柱梁衣绣士民无褐三也侏儒有余酒而死士渇四也民有饥色而马有粟秩五也近臣不聼諌逺臣不敢达公曰善韩诗外传平公藏寳之台烧士大夫救火三日乃胜之公子晏子独束帛而贺公勃然曰士大夫皆趋救之子独贺何也公子晏子曰臣闻之王者藏于天下诸侯藏于百姓商贾藏于箧匮今百姓短褐不蔽形糟糠不充口而収大半藏之台是以天火之昔者桀残海内赋敛无度故汤诛之为天下戮笑今天降灾于台是君之福也而不知变悟亦恐为邻国笑矣公曰善自今已往请藏于百姓之间
　　论曰圣人之道一龙一蛇畚锸之间牛口之下其为龙蛇也多矣微伯赵绛之二老亦卒委蛇而已夫
　　狼瞫
　　狼瞫晋人襄公元年【僖三十三年】秦使孟明视袭郑我师击之战于殽战之明日襄公秦囚使右莱驹以戈斩之囚呼莱驹失戈瞫取戈以斩囚禽之以从公乗遂以瞫为右秋狄伐我及箕【晋地】我御之先轸黜瞫瞫怒其友曰盍死之瞫曰吾未获死所其友曰吾与汝为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之三年【文二年】秦师伐我以报殽我御之战于彭衙【秦地】既陈瞫以其属驰秦师死焉我师从之大败秦师君子谓狼瞫于是乎君子怒不作乱而以从师可谓君子矣【左传】
　　鉏麑　提弥明　灵輙
　　鉏麑者晋力士也灵公不君赵盾骤諌公患之使麑贼之晨往寝门辟矣盛服将朝尚早坐而假寐麑退叹而言曰不忘防敬民之主也贼民之主不忠弃君之命不信有一于此不如死也触槐而死提弥明者为赵盾车右公饮盾酒伏甲将攻之明知之趋登曰臣侍君宴过三爵非礼也遂扶以下公嗾夫獒焉明抟而杀之盾曰弃人用犬虽猛何为鬬且出明死之灵輙者亦晋人也初盾田于首山舍于翳桑【桑之多防翳者】见辄饿问其病曰不食三日矣食之舍其半问之曰宦三年矣【宦学也】未知母之存否今近焉请以遗之使尽之而为之箪食与肉寘诸槖以与之既而与为公介【甲士】倒防以御公徒以免盾问何故对曰翳桑之饿人也问其名居不告而退【左传】论曰狼授命于敌以葢无勇能用其勇矣灵辄倒戈以酬箪食能用其义矣闻其风者可以厚俗鉏麑忠信死以自完然宣子为民之主必俟朝服假寐而后知之邪
　　晋夫人传　姜氏【穆夫人】　贾氏　齐姜　狐姬小戎子【献公妾】
　　姜氏者齐女穆矦夫人生文侯仇及桓叔成师【左传】贾氏【贾姬姓国】献公夫人无子齐姜者齐女为武公妾献公烝之生大子申生及秦穆夫人大戎狐姬【大戎唐叔子孙别在戎狄者姬姓以狐为氏】伯行之子【伯行狐夫子空也】狐偃其兄弟也生文公重耳小戎子【小戎允姓之戎】生惠公夷吾【左传】
　　骊姬　【献夫人】
　　骊姬骊戎之女献公伐骊戎以骊姬归立为夫人生奚齐其娣生卓子骊姬嬖与里克成谋将立其子奚齐乃谓大子曰君梦齐姜必速祭之大子祭于曲沃归胙于公公田姬寘诸宫六日公至毒而献之公祭之地地坟与犬犬毙与小臣小臣亦毙姬泣曰贼由大子大子自杀姬遂谮重耳夷吾曰皆知之重耳奔蒲夷吾奔屈奚齐竟得立【左传】公薨里克杀奚齐卓子及骊姬【国语】
　　列女传戮骊姬鞭而杀之
　　姜氏　季隗　文嬴　懐嬴【文夫人】　杜祁　偪姞【文公妾】
　　姜氏齐宗女文公以难之齐齐桓公妻之有马二十公安之从者以为不可将行谋于桑下蚕妾在其上以告姜氏姜氏杀之而谓公曰子有四方之志其闻之者吾杀之矣公曰无之姜曰行也懐与安实败名公不可姜与狐偃谋醉而遣之【左传】
　　国语孝公即位诸侯叛齐子犯知齐之不可以动而知文公之安齐而有终焉之志也欲行而患之与从者谋于桑下蚕妾在焉莫知其在也妾告姜氏姜氏杀之而言于公子曰从者将以子行其闻之者吾已除之矣子必从之不可以贰贰无成名诗云上帝临女无贰尔心先王其知之矣贰将可乎子去晋难而极于此自子之行晋无寕嵗民无成君天未防晋无异公子有晋国者非子而谁子其勉之上帝临子矣贰必有咎公子曰吾不动矣必死于此姜曰不然周诗曰莘莘征夫每懐靡及夙夜征行不遑其处犹惧无及况其顺身纵欲懐安将何及矣人不求及其能及乎日月不处人谁获安西方之书有之曰懐与安实疚大事郑诗云仲可懐也人之多言亦可畏也昔管敬仲有言小妾闻之曰畏威如疾民之上也从懐如流民之下也见懐思威民之中也畏威如疾乃能威民威在民上弗畏有刑从懐如流去威逺矣故谓之下其在辟也吾从中也郑诗之言吾其从之此大夫管仲之所以纪纲齐国禆辅先君而成霸者也子而弃之不亦难乎齐国之政败矣晋之无道乆矣从者之谋忠矣时日及矣公子几矣君国可以济百姓而释之者非人也败不可处时不可失忠不可弃懐不可从子必速行吾闻晋之始封也嵗在大火阏伯之星也实纪商人商人之飨国三十一王瞽史之记曰唐叔之世将如商数今未半也乱不长世公子唯子子必有晋若何懐安公子弗聼姜与子犯谋醉而载之以行
　　季隗廧咎如之女也【赤狄之别种】文公在狄狄人伐廧咎如获其二女叔隗季隗纳诸公公取季隗生伯儵叔刘公将适齐谓季隗曰待我二十五年不来而后嫁对曰我二十五年矣又如是而嫁则就木焉请待子及公入狄人归季隗于晋【左传】
　　文嬴秦穆公之女也文公之秦秦伯妻之公入以吕郤【吕甥郤芮】之难潜防秦伯于王城秦伯诱杀吕郤公逆嬴氏以归及公薨秦袭郑襄公败秦师于殽获百里孟明视西乞术白乙丙以归文嬴请三帅曰彼实搆吾二君寡君若得而食之不厌君何辱讨焉使归就戮于秦以逞寡君之志若何公许之【左传】
　　懐嬴又曰辰嬴亦秦女也大子圉为质于秦秦妻之及将逃归谓嬴氏曰与于归乎对曰子晋大子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言圉遂逃归【左传】及文公之秦秦伯纳女五人懐嬴与焉秦伯见公曰寡人之适【音嫡】此为才子圉之入备嫔嫱焉欲以成婚而惧离其恶名非此则无故【言惧为子圉妻恐离其恶名非有此则无他故】不敢以礼致之欢之故也【不敢以婚姻正礼致之欢爱此女之故】公子有辱寡人之罪唯命是聼公欲辞胥臣臼季曰兄弟为同姓今子于子圉道路之人也取其所弃以济大事不亦可乎公谓狐偃曰何如对曰将夺其国何有于妻唯秦所命从也谓赵衰曰何如对曰今将婚媾以从秦受好以爱之聼从以徳之惧其未可也又何疑焉乃归嬴而纳币且逆之【国语】
　　公使奉匜沃盥既而挥之怒曰秦晋匹也何以卑我公惧降服而囚【左传】
　　嬴生公子乐
　　杜祁偪姞并文公妾祁杜伯之后姞姞姓之女杜祁生公子雍偪姞生襄公杜祁以君故让偪姞而上之以狄故让季隗而已次之【左传】
　　穆嬴【襄夫人】　悼夫人　少姜【平公妾】
　　穆嬴秦女襄公夫人生灵公襄公薨灵公少赵盾迎公子雍于秦将立之穆嬴日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于盾曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何盾与诸大夫皆患之且畏偪乃立灵公【左传】
　　悼夫人悼公夫人平公母杞孝公之姊妹也故平公使荀盈合诸侯之大夫以城杞城杞者悼夫人皆食之又使女叔齐如鲁治杞田【左传】
　　少姜齐女平公之妾也平公使韩须如齐逆女齐陈无宇送女致少姜少姜有宠于公公谓之少齐谓陈无宇非卿【欲使齐以适夫人礼送少姜】执诸中都少姜为之请曰送从逆班畏大国也犹有所易是以乱作【韩须公族大夫陈无宇上大夫言齐畏晋改易礼制使上大夫送女反致此执辱之罪】已而少姜卒陈无宇乃归【左传】论曰申生无故奚齐卓子为羣公子长享其禄可也乃骊姬易之欲从而颠及适速其子不亦酷乎兴戎于内卒为农死而有知齐姜将咥其笑矣赵姬公子也而下叔隗使其三子下盾括遂得为公族大夫骊姬恶知夫裕以下人乃自裕哉
　　晋列女传　叔隗　赵姬
　　叔隗赵姬并赵衰妻叔隗狄女赵姬文公之女也文公处狄狄人伐廧咎如【赤狄别种】获其二女叔隗季隗纳诸文公公取季隗以叔隗妻赵衰生盾复以己女妻衰生原同屏括楼婴及文公入立狄人归季隗于我赵姬请逆盾与其母衰辞姬曰得宠而忘旧何以使人必逆之固请许之来以盾为才固请于公以为嫡子而使其三子下之以叔隗为内子而已下之【左传】
　　羊舌职妻
　　羊舌职妻肸【即叔向】之母也肸母妬虎【即叔虎】之母美而不使【不使见职】其子皆諌其母母曰深山大泽实生龙蛇彼美余惧其生龙蛇以祸女女敝族也国多大宠不仁人间之不亦难乎余何爱焉使往视寝生虎美而有勇力栾盈嬖之故羊舌氏之族及于难【左传】及鲋【即叔鱼】之生也母视之曰是虎目而豕喙鸢肩而牛腹谿壑可盈是不可厌也必以贿死遂弗视【国语】
　　列女传羊叔姬者羊舌子之妻叔向叔鱼之母也羊舌子好正不容于晋去之三室之邑邑人相与攘羊而遗之不受叔姬曰夫子居晋不容去之又不容于三室之邑不如受之羊舌子受之曰为肸与鲋烹之叔姬曰不可南方有鸟名曰干吉食其子不择肉子常不遂今肹与鲋童子也随大夫而化者不可食以不宜之肉不若埋之以明不与后二年攘羊之事发都吏至羊舌子曰吾受之不敢食也发而视之则其骨存焉都吏曰君子哉羊舌子不与攘羊之事矣汉儒荒谬更生亦尔
　　初肸欲娶于申公巫臣氏【夏姬女】母欲娶其党肸曰吾母多而庶鲜吾惩舅氏矣母曰子灵之妻杀三夫【陈御叔楚襄老及巫臣】一君【陈灵公】一子【夏征舒】而亡一国【陈地】两卿【孔寕仪行父】可无惩乎吾闻之甚美必有甚恶是郑穆少妃姚子之子子貉之妹也【子貉郑灵公】子貉早死无后而天钟美于是将必以是大有败也昔有仍氏生女黰黒而甚羙光可以鉴名曰妻乐正后防取之生伯封实有豕心贪惏无餍忿纇无期谓之封豕有穷后羿灭之防是以不祀且三代之亡共子【即申生】之废皆是物也女何以为哉夫有尤物足以移人茍非徳义则必有祸肸惧不敢取平公强使取之生阳食我始生赤【即伯华】之妻走谒诸姑曰长叔姒生男姑视之及堂闻其声而还曰豺狼之声也狼子野心非是莫防羊舌氏矣遂弗视【左传】
　　伯宗妻
　　伯宗妻州犂之母也伯宗朝以喜归其妻曰子貎有喜何也曰吾言于朝诸大夫皆谓我知似阳子对曰阳子华而不实主言而无谋是以难及其身子何喜焉伯宗曰吾饮诸大夫酒而与之语尔试聼之曰诺既饮其妻曰诸大夫莫子若也然而民不能戴其上乆矣难必及子子盍亟索士憖庇州犂焉得毕阳及栾弗忌之难诸大夫害伯宗将谋而杀之毕阳送州犂于荆【国语】
　　列女传范献子之三子逰于赵氏赵简子乗马园中园中多株问三子曰奈何长者曰明君不问不为乱君不问而为中者曰爱马足则无爱民力爱民力则无爱马足少者曰可以三徳使民设令伐株于山将有马为也已而闲囿示之株夫山逺而囿近民説一矣去险阻之山而伐平林之株民説二矣既毕而贱卖民説三矣简子从之民果大説少子伐其谋归以告母母喟然叹曰灭范氏者必是子也　按范献子之子曰士吉射一人而已列女传佛肸以中牟叛赵法叛者身死家収佛肸之母将论自言死不当襄子见而问之曰母不能教子使至于反何为不当死也母曰吁妾之职尽乆矣此乃在于主君妾闻子少而慢者母之罪也长而不能使者父之罪也今子少而不慢长而能使妾何负哉妾能为君长子君自择以为臣妾之子与在论中此君之臣非妾之子君有暴臣妾无暴子是以言妾无罪也襄子曰善遂释之列女传女娟者河津之女初赵简子南击楚与津吏期简子至津吏醉不能渡简子欲杀之娟曰妾父闻主君来渡不测之水恐风波之起水神动骇故祷祀之不胜杯酌余沥醉至于此君欲杀之妾愿以鄙躯易父之死简子曰非女子之罪也娟曰主君因其醉而杀之妾恐其身不知痛而心不知罪是杀不辜也愿醒而杀之简子遂释不诛将渡用檝娟攘卷操檝而请曰妾愿备父持檝简子曰不谷义不与妇人同舟而渡娟曰妾闻汤伐夏左骖牝骊右骖牝靡而遂放桀武王伐殷左骖牝骐右骖牝防而遂克纣与妾同舟又何伤乎简子説遂与渡中流发河激之歌其辞曰升彼阿兮面观清水扬波兮杳祷求福兮醉不醒诛将加兮妾心惊罚既释兮渎乃清妾持檝兮操其维蛟龙助兮主将归呼来櫂兮行勿疑简子大説将使祝祓以为夫人娟辞曰妇人之礼非媒不嫁严亲在内不敢闻命简子归纳币于父母立以为夫人列女传弓工妻者晋繁人之女也平公使其夫为弓三年乃成平公引弓而射不穿一札公怒将杀弓人弓人之妻请见曰妾夫造此弓其干生于太山之阿一日三覩隂三覩阳傅以燕牛之角纒以荆麋之筋糊以河鱼之胶此四者天下之妙选也而君不能穿一札是君不能射也妾闻射之道左手如拒右手如附枝右手发之左手不知公以其言而射穿七札韩诗外传作齐景公　説多支离










　　尚史卷四十六
&lt;史部,别史类,尚史&gt;
　　钦定四库全书
　　尚史卷四十七　　　　　　列传二十五
　　镶白旗汉军李锴撰
　　晋诸臣传
　　逆臣传　里克　丕郑　【丕豹七舆大夫附】
　　里克者里季也丕郑者丕郑父也并为晋大夫事献公献公五年【庄二十二年】公伐骊戎克之以骊姬归立以为夫人生奚齐其娣生卓子骊姬使太子申生处曲沃重耳处蒲城夷吾处屈史苏【掌大夫】告大夫曰二三大夫其戒之乎乱本生矣及公将黜太子申生而立奚齐里克丕郑荀息相见克曰夫史苏之言将及矣其若之何息曰吾闻事君者竭力以役事不闻违命君立臣从何贰之有郑曰吾闻事君者从其义不阿其惑也惑则误民民误失徳是弃民也民之有君以治义也义以生利利以丰民若之何其民之与处而弃之也必立太子克曰我不佞虽不识义亦不阿惑吾其静也【国语】
　　十七年【闵二年】公使太子伐东山皋落氏克谏曰太子奉冡祀社禝之粢盛以朝夕视君膳者也故曰冡子君行则守有守则从从曰抚军守曰监国古之制也夫帅师専行谋誓军旅君与国政之所图也非太子之事也师在制命而已禀命则不威専命则不孝故君之嗣适不可以帅师君失其官帅师不威将焉用之且臣闻皋落氏将战君其舎之公曰寡人有子未知其谁立焉不对而退见太子太子曰吾其废乎对曰告之以临民教之以军旅不共是惧何故废乎且子惧不孝无惧不得立修已而不责人则免于难【左传】二十一年【僖四年】骊姬将杀太子而难里克使优施夜説之克曰吾秉君以杀太子吾不忍通复故交吾不敢中立其免乎旦而里克见丕郑曰夫史苏之言将及矣优施告我君谋成矣将立奚齐郑曰子谓何曰吾对以中立郑曰惜也不如曰不信以疏之亦固太子以擕之多为之故以变其志志少疏乃可间也今子曰中立况固其谋【况益也】彼有成矣难以得间克曰往言不可及且人中心唯无忌之【言骊姬无忌惮之心】何可败也子将何如郑曰我无心是故事君者君为我心制不在我克曰杀君以为亷长亷以骄心因骄以制人家吾不敢【亷利也言以太子故杀君以自利因骄以裁制人之父子吾不敢为】抑挠志以从若为废人以自利也利方以求成人吾不能【方道也言废申生利得道以求成奚齐吾不能为】将伏也明日称疾不朝三旬难成太子自杀二十六年【僖九年】献公薨里克将杀奚齐先告荀息曰三公子之徒将杀孺子子将何如息曰死吾君而杀其孤吾有死而已吾蔑从之矣克曰子死孺子立死不亦可乎子死孺子废焉用死哉息曰昔君问臣事君于我我对以忠贞君曰何谓也我对曰可以利公室力有所能无不为忠也死者养生者死人复生不悔生人不愧贞也吾言既往矣岂能欲行吾言而又爱吾身乎虽死焉辟之里克告丕郑曰三公子之徒将杀孺子子将何如郑曰荀息谓何对曰荀息曰死之郑曰子勉之夫二国士之所图【二士里克荀息也】无不遂也我为子行之子帅七舆大夫以待我【七舆申生下军大夫】我使翟以动之援秦以揺之立其薄者可以得重赂厚者可使无入【言立其恩薄者可以得重赂于己厚者可使二公子不得入立】国谁之国也【言晋可専】克曰不可克闻之夫义者利之足也贪者怨之夲也废义则利不立厚贪则怨生夫孺子岂获罪于民将以骊姬之惑蛊君而诬国人谗羣公子而夺之利使君迷乱信而亡之杀无罪以为诸侯笑使百姓莫不有蔵恶于其心中恐其如壅大川溃而不可救御也是故将杀奚齐而立公子之在外者以定民弭忧于诸侯且为援庶防曰诸侯义而抚之百姓欣而奉之国可以固今杀君而赖其富贪且反义贪则民怨反义则富不为頼頼富而民怨乱国而身殆惧为诸侯载【载见于书为后戒也】不可常也郑许诺于是杀奚齐卓子及骊姬使屠岸夷【晋大夫】告公子重耳于翟曰国乱民扰得国在乱治民在扰子盍入乎吾请为子鉥【导也】重耳辞吕甥郤芮亦使蒲城午【晋大夫】告公子夷吾于梁曰子厚赂秦以求入吾主子夷吾赂秦秦立之是为恵公恵公即位之明年背秦赂使丕郑聘于秦且谢之而杀里克曰子杀二君与一大夫为子君者不亦难乎
　　左传克对曰不有废也君何以兴欲加之罪其无辞乎臣闻命矣伏劒而死
　　郑如秦谢缓赂乃谓穆公曰君厚问以召吕甥郤称冀芮而止之以师奉公子重耳臣之属内作晋君必出穆公使冷至【秦大夫】报问且召三大夫郑与客将事【与冷至行聘事】冀芮曰郑之使薄而报厚其言我于秦也必使诱我弗杀必作难乃杀郑及七舆大夫共华贾华叔坚骓歂累虎特宫山祁皆里丕之党也丕郑之子豹出奔秦郑之自秦反也闻里克死见共华曰可以入乎华曰二三子皆在而不及子使于秦可哉丕郑入公杀之共华之族共赐【晋大夫】谓华曰子行乎其及也华曰夫子之入吾谋也将待及赐曰孰知之华曰不可知而背之不信谋而困人不知困而不死无勇任大恶三行将安入子其行矣我姑待死丕豹谓穆公曰晋君大失其众背君赂杀里克而忌处者众固不説今又杀臣之父及七舆大夫此其党半国矣君若伐之其君必出穆公曰失众安能杀人以祸为违孰能出君尔俟我【国语】豹终于秦
　　赵穿　【赵旃　赵胜赵朝附】
　　赵穿者赵夙之庶孙晋襄公之壻也灵公六年【文十二年】秦伐我取羁马我御之赵盾将中军荀林父佐之郤缺将上军臾骈佐之栾盾将下军胥甲佐之从秦师于河曲臾骈请深垒固军以待之士防【即范武子文七年奔秦】谓秦伯曰必臾骈实为此谋赵有侧室曰穿晋君之壻也有宠而弱不在军事好勇而狂且恶臾骈之佐上军也若使轻者肆焉其可秦军掩我上军穿追之不及反怒曰褁粮坐甲固敌是求敌至不击将何俟焉军吏曰将有待也穿曰我不知谋将独出乃以其属出赵盾曰秦获穿也获一卿矣秦以胜归我何以报乃皆出战交绥【司马法曰从绥不及则难防葢古名退军为绥也】及秦师将遁臾骈曰薄诸河必败之穿及胥甲当军门呼曰死伤未収而弃之不恵也不待期而薄人于险无勇也乃止秦师夜遁后七年晋人讨不用命者放胥甲于卫而不及穿十一年【文十七年】灵公防诸侯于扈以穿及公壻池为质于郑与郑成十三年【宣元年】我欲求成于秦穿曰我侵崇秦急崇必救之吾以求成焉冬穿侵崇秦弗与【公羊崇作桞桞天子之邑】十四年【宣二年】公不君赵盾谏公将攻之盾自亡秋九月穿攻公于桃园弑之盾未出山而复使穿逆公子黒臀【文公子】于周而立之是为成公穿子旃事景公景公三年【宣十二年】楚伐郑我救之遇楚师于邲楚使求成于我我许之盟有日矣楚人来致师我逐之既免旃求卿未得且怒失楚之致师者请挑战弗许请召盟许之防魏锜【魏犫之子】求公族未得怒欲败我师请致师弗许请使许之遂往请战而还楚人逐锜旃夜至于楚军席于军门之外使其徒入之楚子逐旃旃弃车而走林屈荡抟之得其甲裳我惧旃锜之怒楚师也使軘车逆之楚亦惧王之入我军也遂出陈乗我师我师败绩旃以其良马二济其兄与叔父【兄赵朔叔父赵同赵括】以他马反遇敌不能去弃车而走林逢大夫【晋人】与其二子乗谓其二子无顾【不欲见赵旃】顾曰赵傁在后怒之使下指木曰尸女于是授旃绥以免明日以表【即所指木】尸之皆重获在木下十一年【成二年】我败齐师于鞌明年赏鞌之功以旃为卿【为新下军佐】景公薨事厉公厉公三年【成十三年】我伐秦以旃将新军败秦师于麻隧获秦成差及不更女父【并秦大夫】旃子胜是为须子食采邯郸又曰邯郸胜事平公平公八年【襄二十三年】齐伐我取朝歌封少水而还胜帅东阳之师以追之获晏牦【齐大夫】胜之曽孙朝顷公时魏舒为政谓朝余子【卿之庶子为余子】之不失职能守业者以为平阳大夫【左传】
　　栾书
　　栾书栾盾之子武子也初事景公景公三年【宣十二年】楚克郑郑及楚平潘尫【楚大夫师叔】入盟子良【郑伯弟】出质夏我师救郑荀林父将中军先縠佐之士防将上军郤克佐之赵朔将下军书佐之及河闻郑既及楚平林父欲还先縠不可以中军佐济师遂济次于邲郑使如我师曰楚骤胜而骄其师老矣而不设备子击之郑师为承楚师必败先縠曰败楚服郑于此在矣必许之书曰楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后训之以若敖蚡冐筚路篮缕以启山林箴之曰民生在勤勤则不匮不可谓骄先大夫子犯有言曰师直为壮曲为老我则不徳而徼怨于楚我曲楚直不可谓老其君之戎分为二广广有一卒卒偏之两【司马法百人为卒二十五人为两车十五乗为大偏今以十五乗为一广亦用旧偏法复以二十五人为承副】右广初驾数及日中左则受之以至于昏内官序当其夜以待不虞不可谓无备师叔入盟子良在楚楚郑亲矣来劝我战我克则来不克遂往以我卜也郑不可从赵朔曰栾伯善哉实其言必长晋国已而赵旃魏锜怒楚师楚师乗我军我师败绩十一年【成二年】郤克将中军士燮佐上军书将下军伐齐败齐师于鞌十三年【成四年】书代郤克将中军以救许伐郑取汜祭十五年【成六年】楚以郑从晋故伐郑书救郑与楚师遇于绕角楚师还我遂侵蔡楚公子申公子成以申息之师救蔡御诸桑隧赵同赵括欲战请于书书将许之荀首士燮韩厥諌曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱己甚不如还也遂还于是军帅之欲战者众或谓书曰圣人与众同欲是以济事子盍从众子为大政将酌于民者也子之佐十一人其不欲战者三人而已欲战者可谓众矣商书曰三人占从二人众故也书曰善钧从众夫善众之主也三卿为主可谓众矣从之不亦可乎遂侵沈获沈子揖初十七年【成八年】书侵蔡遂侵楚获申骊【楚大夫】皆从知韩范也十八年【成九年】郑伯来讨其贰于楚也执诸铜鞮书伐郑杀其行人伯蠲十九年【成十年】郑立髠顽【康成公大子】为君书曰郑人立君我执一人焉何益不如伐郑而归其君以求成焉防景公有疾五月立厉公州蒲以为君而防诸侯伐郑郑成郑伯归六月景公薨厉公三年【成十三年】书及士燮韩厥以诸侯之师伐秦战于麻隧秦师败绩六年【成十六年】郑叛我公将伐之士燮不可书曰不可以当吾世而失诸侯必伐郑乃兴师郑告于楚楚子救郑五月我师济河闻楚师将至士燮欲反书不可六月晋楚遇于鄢陵书曰楚师轻窕固垒而待之三日必退退而击之必获胜焉郤至曰楚有六间不可失也乃战射共王中目楚师宵遁晋入楚军三日谷七年【成十七年】书怨郤至以其不从已而败楚师也搆之于公公使长鱼矫杀三郤胥童以甲刼书及中行偃于朝矫曰不杀二子忧必及君公曰一朝而尸三卿余不忍益也使辞于二子曰寡人有讨于郤氏郤氏既伏其辜矣大夫无辱其复职位皆再拜稽首曰君讨有罪而免臣于死君之恵也二臣虽死敢忘君徳乃皆归公逰于匠丽氏书及偃遂执公而杀胥童明年使程滑【大夫】弑公之于翼东门之外以车一乗逆周子于京师而立之是为悼公【左传】是年书卒諡曰武子
　　荀偃
　　荀偃字伯防庚之子中行献子也为大夫厉公六年【成十六年】公伐郑楚救之偃佐上军败楚郑于鄢陵七年【成十七年】公杀三郤书及偃执公明年弑之逆周子于京师而立之是为悼公悼公元年【襄元年】韩厥及偃伐郑入其郛败其徒兵于洧上东诸侯之师次于鄫以待我师我师以鄫之师侵楚焦夷及陈九年【襄九年】公防诸侯伐郑偃及韩起门于师之梁【郑城门】郑人请成偃欲围郑以待楚之救郑而与之战诸侯皆不欲乃许郑成十一月同盟于戱十二月我复以诸侯伐郑门其三门次于隂口【郑地】而还十年【襄十年】公及诸侯防呉于柤【楚地】偃士匄请伐偪阳【妘姓国】而封宋向戍【宋大夫】五月灭偪阳以与向戍向戍辞乃与宋公十三年【襄十三年】荀防卒【中军将】公搜于緜上以治兵使偃将中军十四年【襄十四年】公伐秦报栎之役【栎役在十一年】公待于竟使六卿帅诸侯之师以进至于棫林【秦地】偃令曰鸡鸣而驾塞井夷灶唯余马首是瞻栾黡恶之曰余马首欲东乃归偃曰吾令实过悔之何及多遗秦禽乃命大还晋人谓之迁延之役夏四月卫孙林父出其君献公而立公孙剽公问卫故于偃对曰不如因而定之卫有君矣伐之未可以得志而勤诸侯史佚有言曰因重而抚之仲虺有言曰亡者侮之乱者取之推亡固存国之道也君其定卫以待时乎悼公薨事平公平公元年【襄十六年】公防诸侯于溴梁与诸侯宴使诸大夫舞曰歌诗必类【歌古诗当各从义类】齐髙厚之诗不类偃怒且曰诸侯有异志矣使诸大夫盟髙厚厚逃归于是偃及诸大夫盟曰同讨不庭夏五月偃防诸侯之师伐许次于函氏【许地】偃及栾黡帅师伐楚及楚师战于湛阪楚师败绩遂侵方城之外复伐许而还三年【襄十八年】齐伐鲁偃将伐齐梦与厉公讼弗胜公以戈击之首队于前跪而戴之奉之以走见梗阳之巫臯他日见诸道与之言同巫曰今兹主必死若有事于东方则可以逞【巫知偃有死徴劝之决意伐齐】偃许诺公伐齐将济河偃以朱丝系玉二防而祷曰齐环【灵公名】怙恃其险负其众庶弃好背盟陵虐神主【神主谓民也】曽臣彪【彪平公名曽臣犹末臣】将帅诸侯以讨焉其官臣偃实先后之苟防有功无作神羞官臣偃无敢复济唯尔有神裁之沈玉而济冬十月防于鲁济同伐齐齐侯御诸平隂堑防门而守之诸侯之士门焉齐人多死齐侯登巫山望我师我使司马斥山泽之险虽所不至必斾而疏陈之使乗车者左实右伪以斾先舆曵柴而从之齐侯畏其众乃脱归齐师夜遁十二月入平隂遂从齐师偃以中军克京兹魏绛以下军克邿赵武以上军围卢弗克遂焚雍门及四郭东侵及潍南及沂明年还及沂上盟诸侯于督扬公先归鲁襄公享我六卿于蒲圃赐之三命之服军尉以下皆受一命之服贿偃以束锦加璧乗马先呉夀梦之鼎偃瘅疽生疡于头济河及着雍病目出士匄请见弗内请后曰郑甥可【郑甥荀呉其母郑女】二月卒而视不可含士匄盥而抚之曰事呉敢不如事主犹视栾盈曰其为未卒事于齐故也乎乃复抚之曰主茍终所不嗣事于齐者有如河乃瞑受含士匄出曰吾浅之为丈夫【左传】
　　谥曰献子
　　论曰书云作之君君者天也天一而已人无二天臣无二君通义也是故天无道不可以力胜君无道不可以逆加树谷而焚之食之者其鲜矣晋之乱君厉灵为甚良臣宣猷莫逾栾赵予榜逆臣而以书盾次列之盖信通义以厠董狐匪得已也然君免臣死顾乃贼之书之罪实成于弑矣
  </div>
  <div class="pagination">
   <a href="尚史_page40.html">
    上一页
   </a>
   <span>
    ...
   </span>
   <a href="尚史_page36.html">
    36
   </a>
   <a href="尚史_page37.html">
    37
   </a>
   <a href="尚史_page38.html">
    38
   </a>
   <a href="尚史_page39.html">
    39
   </a>
   <a href="尚史_page40.html">
    40
   </a>
   <span class="current-page">
    41
   </span>
   <a href="尚史_page42.html">
    42
   </a>
   <a href="尚史_page43.html">
    43
   </a>
   <a href="尚史_page44.html">
    44
   </a>
   <a href="尚史_page45.html">
    45
   </a>
   <a href="尚史_page46.html">
    46
   </a>
   <span>
    ...
   </span>
   <a href="尚史_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
