<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 98 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 98 页/共 1316 页</h1>
    <div class="content">○闽浙总督何璟等奏、台属绅士。捐修嘉义城工完竣。报闻。随手　　

○以恭办惠陵工程出力。奉两宫皇太后懿旨赏知府长禄花翎。以本班即选。员外郎椿枝。以本部本班遇缺即补。并加四品衔。佐领花尚阿、副参领鋕寯花翎。并予议叙。余升叙加衔有差。　　

○以河工出力。予署曹州府知府积庆等补缺后。以道员用桃源同知邵承照。补知府后。赏加盐运使衔。曹州镇总兵王正起等优叙。余升叙有差。现月

　　

○辛巳孝敬宪皇后忌辰。遣官祭泰陵。　　

○上以孟冬享太庙。前期亲诣行礼。　　

○诣大高殿行礼。外记注内记注　　

○谕军机大臣等。何璟等奏、闽省设局浚河。请留在籍道员襄办。并兴化府属等处被风。现在查勘各等语。福建地方。连年被水。亟宜浚治河道。杜患未萌。何璟等现于省城设立浚河局。办理开浚事宜。所筹尚为周妥。惟当饬令在局各绅员。认真筹办。实力举行。毋得虚行故事。龚易图系山东现任道员。刻下假期届满。自应迅速回任。著何璟、葆亨、怀遵前旨。饬令即回山东。以重职守。兴化府属等处。猝被风灾。小民荡析离居。深堪悯恻。何璟等业经派员分往各处查勘抚恤。著即饬令实心经理。毋令一夫失所。将此谕知何璟。并传谕葆亨知之。现月　　

○总理各国事务衙门奏、答覆英使探询调处喀什噶尔情形。报闻。随手　　

○缓徵陕西蒲城、大荔、朝邑、韩城、郃阳、白水、澄城、泾、三原、高陵、富平、同官、耀、肤施、甘泉、定边、保安、延长、安定、靖边、延川、宜川、安塞、葭、怀远、府谷、榆林、神木、乾、永寿、武功、鄜、洛川、中部、宜君、绥德、米脂、清涧、吴堡、沔、邠、三水、长武、淳化、四十四州县。留坝、裦城、潼关、三厅县。暨渭南、临潼、二县被旱地方。本年未完钱粮米石。及旧欠银粮有差。现月　　

○协修官张书云恭纂　　

帮总纂官程棫林恭辑监修总裁世恭阅三月十五日正总裁那恭阅四月初七日专司藳本陆恭覆阅壬子五月初七日　　

徐恭阅五签六月初十日　　

荣恭阅闰六月十二日副总裁唐恭阅一签七月十七日　　

宗室宝恭阅五签九月三十日

　　

郭恭阅四月十五日　　

熙月日初校修改上卷叁拾玖签李钟瓒恭校陈恭阅二签三月二十五日覆校修改上卷拾叁签恽宝惠详校宗室麒月日总校修改上卷叁拾肆签商衍鎏总校蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之五十九　　

光绪三年。丁丑。冬十月。壬午朔。享太庙。遣肃亲王隆勤恭代行礼。　　

○上诣钟粹宫问慈安端裕康庆昭和庄敬皇太后安。长春宫问慈禧端佑康颐昭豫庄诚皇太后安。至辛亥皆如之。内起居注　　

○颁光绪四年时宪书。　　

○谕内阁、都察院奏候补都事刘铭鼎遣抱之眷属船只初劫。呈恳追赃等词。赴该衙门呈诉。请旨提讯一摺。据称该员眷属船只。行至昌黎县属之蒲河营。被把总胡魁。率领兵役。持械登舟。称系查拏贼船。喝众摉查。失去银两钱文。诬伊弟贩卖人口。与船户三人。一并绑去。声言就地正法。嗣查非贼船。仍勒钱回赎等语。案关武弁噶众持械摉抢。诬良勒赎。亟应彻底根究。著提交刑部严讯确情。按律定拟具奏。现月　　

○又谕。刘长佑等奏、剿除土匪。请将出力人员奖励一摺。云南云州练目张重阳。扎踞大寨。四出虏掠。经署知州韦勋承。带领团众前往剿捕。当将该匪首及其余党众。悉数歼除。所有出力之署云州知州通判韦勋承。著免补本班。以同知直隶州知州留于云南补用。并赏戴花翎。署云州吏目从九品葵桐珍。著免补本班。以府经历县丞留于云南补用。顺云协把总戴进朝等。均著免补千总。以守备尽先补用。猛麻土巡检俸恩麟。著赏给五品蓝翎。生员胜国俊等。均著以训导不论双单月选用。沈源汉等。均著以从九品不论双单月选用。以示鼓励。现月　　

○又谕。刘长佑等奏。甄别庸劣不职各员等语。云南镇沅厅同知高国鼎。年力就衰。难期振作。著以原品休致。黑盐井提举崔焕章。催课不力。任性妄为。维西通判孙国瑞。公事疲玩。声名平常。创川州知州徐济。才识庸闇。不洽舆情。会泽县典史王化南。行同市侩。候补通判黄炳南。举动轻浮。袁赓赞品行卑鄙。刘延燮人甚委琐。候补知县周仿渭。操守不谨。候补州判唐献猷。居心奸诈。胡国士。心性浮薄。候补县丞李洵。行为乖谬。候补从九品周绍濂。行事诡秘。靖炳垣。才庸守劣。试用巡检张荣瑞。矜躁喜事。均著即行革职。因远巡检耿光福。躁妄招尤。候补府经历康崇祺。遇事荒唐。候补从九品陈培元。心术不端。均著革职永不叙用。新兴州知州黄文炅。性近因循。不胜繁剧。腾越厅同知宋德基。心地尚明。不谙边务。均著开缺留省。遇有相当缺出。兽行酌补。文山县知县史致准。永平县知县贺芳。学业未荒。精力不逮。均著以教职选用。以肃官方。现月　　

○谕军机大臣等、都察院奏、户部主事谢辅宗。遣抱以知县诬陷忤逆。案悬不结等词。赴该衙门呈诉一摺。据称湖南邵阳县知县俞植。因被主事尹锡纶等京控。疑系主事谢辅宗函嘱。遂贿串该族谢贤效等。将该主事父妾徐氏。用计藏匿。捏称该氏系该主事嫡母。即以逼母毒殴等词。呈送忤逆。俞植又以身被京控。捏造谢辅宗寄京。胪陈该县劣款多条。附禀通详。希图脱罪。迨徐氏乘闲逃出。呈明原委。详讯谢贤效供认不讳。乃承审期年。悬案不究等语。案关知县诬陷职官。既经该督委员确查详覆。何以期年之久。尚未完结。著李瀚章、王文韶、迅将此案赶紧审结。毋再稽延。原摺呈均著钞给阅看。将此各谕令知之。现月　　

○又谕、英翰奏、查看地方情形应办事宜。并请饬拨专饷各一摺。乌鲁木齐为西陲扼要之区。自经兵燹。城池颓圮。兵制旷废。田土未复。游匪未靖。加以粮价腾贵。钱法不行。兵民交困。自应体察缓急情形。次第筹办。英翰所称目下以募兵垦田为先。请饬摺拨月饷四万两。按月解交部库。由英翰派员请领。并先拨部款四万两。再于各省欠解乌鲁木齐月饷内。拨银四万两。共足八万两之数。以为经始之需。著户部速议具奏。自来足食而后可以足兵。乌垣附近。沃壤居多。著英翰即行广为招来。设法开垦。俾失业穷民。各安生计。不致流而为匪。前敌各军进规南路。恐贼乘闲北窜。定西振武等军。素尚得力。英翰当饬令各该营认真防范。张稍疏懈。该都统拟募兵三五营。藉资防剿。著俟拨款到日。即行＜闲＞练精良。以实营伍。毋致虚糜饷项。本日已明降谕旨。将英翰补授乌鲁木齐都统。所有一切应办事宜。著随时悉心经理。用副委任。原摺二件著钞给户部阅看。将此谕知户部。并由五百里谕令英翰知之。剿捕　　

○实授英翰为乌鲁木齐都统。明发　　

○以拏办要犯出力。赏云南知县杨运昌。把总王自明。花翎。典史郭立绅。蓝翎。余升叙有差。免疏防失察文武各员处分。摺包　　

○以蒙混取巧。革云南提举王兴国职。摺包随手　　

○癸未。谕军机大臣等、曾国荃奏、山西全省被灾。本岁秋禾未收。来年春麦未种。停赈无期。急须广筹款项。请令两江总督转饬两淮运司瓜栈。及四省督销局道员。在于西岸鄂岸湘岸各票商。每大票捐银二百两。皖岸小引。每票捐银四十两。均于两个月内凑齐等语。该省现办赈务。需款甚钜。待用尤迫。自属实在情形。著沈葆桢酌量劝谕各商。量力捐输。俟捐有成数。即汇兑天津招商局。由李鸿章责成道员朱其昂等。广采粮石。迅速转运。仍以余银分给山西。由该省司道督率各局分途转输。以应要需。将此由四百里谕令知之。现月　　

○又谕、曾国荃奏、晋省奉拨赈粮。无力转运。请准借拨山东库款一摺。据称晋省道路崎岖。前拨江鄂山东漕米。转运甚艰。经费无出。请于山东司库运库道库存积款项内。借拨银六十万两。由山西分作六年归还等语。该省筹办赈务。需款孔急。自属实在情形。惟山东省司道各库。能否凑拨。著文格酌度具奏。一面解交李鸿章分给直隶山西所设转运各局。以济要需。将此由四百里谕令知之。现月　　

○又谕。李鸿章奏、访获匪徒。分别惩办等语。湖北罗田县游勇陈子鳌滋事案内。匪党王酉名等各犯。前经拏获讯究。业已分别正法惩治。惟在逃要犯陶咏镇王辅臣等。仍未弋获。著李瀚章、李庆翱、各饬所属。严缉务获。毋任此拏彼窜。楚豫交界处所。并著严饬各该地方官。随时访查。遇有匪党潜匿。句结滋事。立即严拏惩办。以遏乱萌。将此由四百里各谕令知之。现月　　

○山西巡抚曾国荃奏、请将来年江鄂未提漕米六万石。拨给山西放赈。下部议行。摺包　　

○甲辰。谕内阁。国子监司业宝廷奏、应诏陈言各摺片。方今时事艰难。民生困苦。朝廷孜孜求治。昕夕不遑。全在内外大小臣工。振刷精神。殚心尽职。以期共济时艰。若如宝廷所奏。部院各臣。封疆大吏。往往诿卸因循。司员属吏。无所畏惮。其原在枢臣不敢任咎。不肯任怨。以致吏治日偷。民生日窘。怨恫交作。灾害频仍等语。是上以实求。下以名应。其何以挽积习而臻治理。嗣后军机大臣及部院督抚各大臣。务当力矢公忠。不避嫌怨。于用人行政诸大端。综核名实。遇事讲求。以为属员倡率。中外臣工。亦应各勤职守。毋得粉饰颟顸。仍蹈从前习气。至总理各国事务衙门关系中外交涉各件。尤在择人任使。该堂官等当考核才品。量能授事。毋以轻浮贪诈。及不知大体之人。滥厕其中。致滋贻误。该司业另片奏、设法教养宗室。及米粟永免抽厘。并请饬部发仓。设局平粜各等语。著该衙门议奏。现

月

　　

○谕军机大臣等、本年陕西蒲城等处被旱。福建闽县等处被水。江苏上元等处被虫被旱。兼因兵燹之后。田亩抛荒。山东阳信等处被旱被风被雹。业经各该省奏到。已加恩将新旧钱粮漕米。分别减免缓徵。山西全省被旱。特由户部拨银二十万两。谕令李鸿章于海防经费项下拨银八万两。将天津练饷制钱发商生息一款。易银十万两拨给。提办来年江西湖北漕粮五万石。运赴该省。豫拨山东本年冬漕八万石。并准截留京饷二十万两。以资赈济。河南被旱。特令李鸿章于海防经费项下。拨银十二万两。截留本届江安漕粮四万石。豫拨山东本年冬漕八万石。并准截留京饷银十万两。漕折银四万七千余两办赈。暨准该抚所请。分别加赈抚恤。并谕令河南山西各该抚。查明被旱灾区。奏请蠲缓钱粮。安徽六安等处被蝗。该抚已筹银米平粜。云南东川等府属被旱。经该督抚酌拨银两赈恤。直隶保定等处被旱。经该督购粮赈济。江苏被蝗各属。经该督抚筹款收买蝻子。藉资工赈。小民谅可不至失所。惟念来春青黄不接之时。民力未免拮据。著传谕该督抚等体察情形。如有应行接济之处。即查明据实覆奏。务于封印以前奏到。候朕于新正降旨加恩。江西靖安被水。丰城等处低田被淹。鄱阳被旱。广东清远等处被水。甘肃皋兰等处被雹。迪化等处被旱被虫。浙江余杭等处田禾被淹。富阳等处田禾被风被水。湖南浏阳等处低田被淹。福建台湾北路被风。江苏沿江沿河低田被淹。山东各属田禾。闲因被旱受伤。安徽各属。开被水旱虫灾。均经该督抚等委员查勘。即著迅速办理。并将来春应否接济之处。一并查明。于封印前奏到。此外各省有无被灾地方。应行调剂抚恤之处。著该将军督抚等一并查奏。候旨施恩。将此各谕令知之。现月　　

○又谕、侍郎郭嵩焘奏、特参副使刘锡鸿。恳请撤回。以李凤苞接署德国使臣各摺片。据称李凤苞讲求洋务。勤慎耐劳。若以之接办德国使臣事务。必远胜刘锡鸿等语。李凤苞人才究竟如何。是否能胜出使之任。派令接署德国使臣。能否称职。有无窒碍。著李鸿章据实具奏。原摺一件。片二件。均著钞给阅看。将此密谕知之。现月　　

○派怡亲王载敦、贝勒奕劻、正黄旗汉军都统安兴阿、校阅中式武举马步射技勇。现月　　

○乙酉。上御养心殿引见中式武举。亲定甲乙。　　

○谕内阁、李瀚章奏、特参包抗钱粮之知县。请旨革职一摺。湖北在籍前湖南通道县知县游本怀、于该族各户应完钱粮。竟敢从中把持。抗不完纳。实属藐法。游本怀著暂行革职严追。照例究办。现月　　

○以庸劣不职。降长江水师营都司钟光裕为守备。革外委叶立讲职。摺

包

　　

○丙戌。上御太和殿传胪。赐一甲佟在棠、马尚德、林培基、三人武进士及第二甲徐畏三等二十人武进士出身。三甲刘天章等一百十九人同武进士出身。　　

○谕内阁。给事中李宏谟奏、筹赡宗室以培根本一摺。著宗人府户部会议具奏。现月　　

○丁亥。仁宗睿皇帝诞辰。遣官祭奉先殿。　　

○以京畿雨泽尚未深透。上复诣大高殿祈祷行礼。　　

○遣惇亲王奕誴诣时应宫。恭亲王奕祈诣昭显庙。惠郡王奕详诣宣仁庙。贝勒载治诣凝和庙。拈香。内起居注现月　　
</div>
    <div class="pagination">
<a href="清实录光绪朝实录_page97.html">上一页</a><span>...</span><a href="清实录光绪朝实录_page93.html">93</a><a href="清实录光绪朝实录_page94.html">94</a><a href="清实录光绪朝实录_page95.html">95</a><a href="清实录光绪朝实录_page96.html">96</a><a href="清实录光绪朝实录_page97.html">97</a><span class="current-page">98</span><a href="清实录光绪朝实录_page99.html">99</a><a href="清实录光绪朝实录_page100.html">100</a><a href="清实录光绪朝实录_page101.html">101</a><a href="清实录光绪朝实录_page102.html">102</a><a href="清实录光绪朝实录_page103.html">103</a><span>...</span><a href="清实录光绪朝实录_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
