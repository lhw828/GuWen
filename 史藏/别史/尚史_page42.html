<!DOCTYPE html>
<html>
<head>
    <meta charset="UTF-8">
    <title>尚史 - 第 42 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 42 页/共 91 页</h1>
    <div class="content">　　晋乱臣传　郤芮　郤称　瑕吕饴甥
　　郤芮字子公郤豹之子也食邑于冀故曰冀芮芮与郤称及瑕吕饴甥并为公子夷吾臣骊姬之难也夷吾奔屈重耳奔狄献公使贾华【大夫】伐屈夷吾将奔狄芮曰后出同走罪也不如之梁梁近秦而幸焉乃之梁【左传】国语郤芮曰后出同走不免于罪且夫偕出偕入难聚居异情恶不若走梁梁近于秦秦亲吾君吾君老矣子往骊姬惧必援于秦以吾存也且必告悔告悔是吾免也乃之梁居二年骊姬使奄楚以环释言韦昭注谓以玉环自解释也
　　献公薨里克杀奚齐及卓子郤称及饴甥使告夷吾于梁夷吾告芮曰吕甥欲纳我芮曰子勉之国乱民扰大夫无常不可失也非乱何入非危何安幸茍君之子唯其索之方乱以扰孰适御我大夫无常茍众所置孰能勿从子盍尽国以赂外内无爱虚以求入既入而后图聚夷吾许使者饴甥出告大夫曰君死自立则不敢乆则恐诸侯之谋径召君于外也则民各有心恐厚乱盍请君于秦乎乃使告于秦穆公穆公使公子絷吊夷吾于梁夷吾告芮曰秦人勤我矣芮曰子勉之亡人无狷洁狷洁不行重赂配徳公子尽之无爱财人实有之我以徼幸不亦可矣夷吾出见使者且赂之穆公问芮曰公子谁恃于晋对曰臣闻之亡人无党有党必有雠夷吾之少也不好弄戏不过所复怒不及色及其长也弗改是故出亡无恶于众而众安之不然夷吾不佞其谁能恃乎秦纳夷吾是为恵公恵公元年【僖十年】公背秦赂使丕郑聘秦且谢之而杀里克丕郑説穆公召饴甥郤称及芮而止之立重耳芮曰郑之使薄而报厚其言我于秦也必使诱我弗杀必作难乃杀丕郑及七舆大夫共华贾华叔坚骓歂累虎特宫山祁皆里丕之党也文公元年【僖二十四年】十月恵公薨懐公圉即位十二月秦纳重耳懐公奔髙梁饴甥及芮帅师军于庐栁秦使公子絷如师师退狐偃入盟重耳遂立是为文公既而饴甥及芮畏偪悔纳公作乱焚公宫求公不获遂如河上秦穆公诱而杀之【国语】
　　瑕吕饴甥者姓瑕吕名饴甥字子金食邑于隂又曰隂饴甥
　　纪年献公十九年命瑕父吕甥邑于国都
　　恵公六年【僖十五年】韩之役也秦获恵公以归既而许晋平公使郤乞【大夫】告瑕吕饴甥且召之饴甥教之言曰朝国人而以君命赏且告之曰孤虽归辱社稷矣其贰圉也公从之众皆哭于是乎作爰田【分公田之税爰之于所赏之众】饴甥曰君亡之不恤而羣臣是忧恵之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎众説于是乎作州兵【州二千五百家使州长各缮甲兵】冬十月饴甥防秦穆公盟于王城穆公曰晋国和乎对曰不和小人耻失其君而悼防其亲不惮征缮以立圉也曰必报讐宁事戎狄君子爱其君而知其罪不惮征缮以待秦命曰必报徳有死无二以此不和穆公曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君二而执之服而舎之德莫厚焉刑莫威焉服者懐徳贰者畏刑此一役也秦可以霸纳而不定废而不立以徳为怨秦不其然穆公曰是吾心也遂归公【左传】
　　郤称亦郤氏族秦伯诱杀二子而不及称称或前死与













　　尚史卷四十七
　　钦定四库全书
　　尚史卷四十八　　　　　列传二十六
　　镶白旗汉军李锴撰
　　晋嬖臣传　梁五　东闗五
　　梁五东闗五者并献公之嬖大夫也骊姬生奚齐其娣生卓子骊姬欲立其子赂梁五与东闗五使言于公曰曲沃君之宗也蒲与二屈君之疆也不可以无主宗邑无主则民不威疆场无主则启戎心戎之生心民慢其政国之患也若使太子主曲沃而重耳夷吾主蒲与屈则可以威民而惧戎且旌君伐使俱曰狄之广莫于晋为都晋之启土不亦宜乎公说十一年【庄一十八年】夏使大子居曲沃重耳居蒲城夷吾居屈羣公子皆鄙唯二姬之子在绛二五卒与骊姬谮羣公子而立奚齐晋人谓之二五耦【左传】
　　优施　【仆人赞附】
　　优施者献公之优施其名也施通于骊姬骊姬问焉曰吾欲作大事而难三公子之徒如何对曰蚤处之使知其极鲜有慢心虽其慢乃易残也【言蚤定申生使自知其位所极至自知其极则戒惧不敢违慢有官任而违慢乃易残毁】骊姬曰吾欲为难安始而可施曰必于申生其为人也小心精洁而大志重【大年长重惇重也】又不忍人精洁易辱重偾可疾不忍人必自忍也辱之近行【辱之以不义之行】骊姬曰重无乃难迁乎施曰知辱可辱可辱迁重【言知辱者虽重必移】若不知辱亦必不知固秉常矣【言不知辱则固执常谋因以罪加之】今子内固而外宠且善不无不信若外单善而内辱之【外尽善意待大子而内以不义加辱之】无不迁矣且吾闻之甚精必愚精而易辱愚不知避难虽欲无迁其得之乎是故先施谗于申生施教骊姬夜半而泣曰吾闻申生甚好仁而彊甚寛惠而慈于民皆有所行之今谓君惑于我必乱国夫无乃以国故而行彊于君君未终命而不没君其若之何盍杀我无以一妾乱百姓公曰夫岂惠其民而不惠于其父乎骊姫曰妾亦惧矣吾闻之外人之言曰为仁与为国不同为仁者爱亲之谓仁为国者利国之谓仁故长民者无亲众以为亲茍众利而百姓和岂能惮君以众故不敢爱亲众况厚之【况益也】彼将恶始而羙终以晚葢者也凡民利是生杀君而厚利众众孰沮之杀亲无恶于人人孰去之茍交利而得宠志行而众説欲其甚矣孰不惑焉虽欲爱君惑不释也今夫以君为纣若纣有良子而先丧纣无章其恶而厚其败钧之死也无必假手于武王而其世不废祀至于今吾岂知纣之善不哉君欲勿恤其可乎若夫难至而恤之其何及矣公惧曰若何而可骊姬曰君盍老而授之政彼得政而行其欲得其所索乃其释君且君其图之自桓叔以来孰能爱亲唯无亲故能兼翼公曰不可与政我以武与威是以临诸侯未没而亡政不可谓武有子而不胜不可谓威我授之政诸侯必絶能絶于我必能害我失政而害国不可忍也尔勿忧吾将图之骊姬曰以臯落翟之朝夕苛我邉鄙使无日以牧田野君之仓廪固不实又恐削封疆君盍使之伐翟以观其果于众也与众之信辑睦焉若不胜翟虽济其罪可也若胜翟则善用众矣求必益广乃可厚图也且夫胜翟诸侯惊惧吾邉鄙不儆仓廪盈四邻服封疆信君得其赖又知可不其利多矣君其图之公説是故申生伐东山衣之偏裻之衣【裻在中左右异故曰偏】佩之金玦仆人赞【大子仆】闻之曰殆哉君赐之奇奇生怪怪生无常无常不立使之出征先以观之故告之以离心而示之以坚忍之权则必恶其心而害其身矣恶其心必内险之害其身必外危之危自中起难哉且是衣也狂夫阻之衣也【狂夫方相氏之士也阻古诅字周礼方相氏黄金四目衣朱裳执戈扬盾以驱疫】其言曰尽敌而反虽尽敌其若内谗何【左传作先友先丹木之言今两存之】及胜翟而反处五年骊姬谓公曰吾闻申生之谋愈深日吾固告君曰得众众弗利焉能胜翟今矜翟之善其志益广狐突不顺故不出
　　韦注谓大子不顺愚谓不顺大子之所为故杜门不出
　　吾闻之申生甚好信而彊又失言于众矣【谓诈众以取国】虽欲有退众将责焉言不可食众不可弭是以深谋君若不图难将至矣公曰吾不忘也抑未有以致罪焉骊姬告施曰君既许我杀大子而立奚齐矣吾难里克奈何施曰吾来里克一日而已子为我具特羊之飨吾以从之饮酒我优也言无邮【过也】骊姬许诺乃具使施饮里克酒中饮施起舞谓克妻曰主孟【大夫之妻亦称主孟妻字】啗我我教兹暇豫事君乃歌曰暇豫之吾吾【吾读如鱼吾吾不敦自亲之貎】不如鸟乌人皆集于苑【苑音郁茂木貎】已独集于枯里克笑曰何谓苑何谓枯施曰其母为夫人其子为君可不谓苑乎其母既死其子又有谤可不谓枯乎枯且有伤施出里克辟奠【辟去奠置也】不飱而寝夜半召施曰曩而言戯乎抑有所闻之乎曰然君既许骊姬杀大子而立奚齐谋既成矣里克曰吾中立其免乎施曰免明日里克称疾不朝三旬难乃成【国语】
　　夷阳五　长鱼矫　清沸魋
　　夷阳五【国语作午】长鱼矫清沸魋者皆厉公之嬖也却锜尝夺夷阳五田五嬖于公郤犫又与长鱼矫争田执而牿之父母妻子同一辕矫亦嬖于公及栾书胥童皆怨郤氏谮之于公公信之厉公七年【成十七年】公作难使胥童及五帅甲八百将攻郤氏矫请无用众公使魋助之抽戈结衽而伪讼者【伪若二人将讼曲直于郤氏者】三郤将谋于榭矫以戈杀郤锜郤犫于其位郤至曰逃威也遂趋矫及诸其车以戈杀之皆尸诸朝胥童以甲刼栾书中行偃于朝矫曰不杀二子忧必及君公曰一朝而尸三卿余不忍益也对曰人将忍君臣闻乱在外为奸在内为轨御奸以徳御轨以刑不施而杀不可谓徳臣偪而不讨不可谓刑徳刑不立奸轨并至臣请行遂出奔狄【左传】
　　韩非子厉公时六卿贵胥僮长鱼矫諌曰大臣贵重敌主争事外市树党下乱国法上以刼主而国不危者未尝有也公曰善乃诛三卿胥僮长鱼矫又曰夫同罪之人偏诛而不尽是懐怨而借之闲也公曰吾一朝而夷三卿予不忍尽也长鱼矫曰公不忍之彼将忍公居三月诸侯作难杀公而分其地
　　乐王鲋
　　乐王鲋者乐桓子也为晋大夫事平公平公六年【襄二十一年】晋逐栾盈遂及羊舌氏杀虎而囚肹鲋见肹曰吾为子请肹弗应出不拜人咎肹肹曰必祁大夫乐王鲋从君者也何能行鲋恨之及公问肹之罪于鲋对曰不弃其亲其有焉已而祁奚请之乃免州绰邢蒯者亦晋大夫栾盈既逐绰蒯出奔齐鲋谓士匄曰盍反州绰邢蒯勇士也士匄曰彼栾氏之勇也余何获焉鲋曰子为彼栾氏乃亦子之勇也明年栾盈帅曲沃之甲入绛鲋侍坐于士匄或告曰栾氏至矣匄惧鲋曰奉君以走固宫【宫之有台观守备者】必无害也且栾氏多怨子为政栾氏自外子在位其利多矣既有利权又执民柄将何惧焉栾氏所得其惟魏氏乎【谓魏舒】而可强取也夫克乱在权子无懈矣防公有姻丧鲋使匄墨缞冐绖【冐绖以绖冐其首或云缞冐绖三者皆墨之】二妇人辇以如公【为妇人服而入】奉公以如固宫刼魏舒以拒栾盈遂灭栾氏十七年【昭元年】赵武防诸侯之大夫于虢防鲁伐莒取郓莒人告于防乃执鲁叔孙豹鲋相赵武欲求货于豹而为之请使请带焉【难指求货以带为辞】豹曰鲋也贿弗与不已召使者裂裳帛而与之曰带其褊矣赵武闻之固请于楚乃免豹【左传】
　　鲋卒諡曰桓子
　　论曰予诵小弁巷伯之诗辄为之废书而叹曰嗟乎悲防齿牙销骨何其利也然寻谮人之言葢亦有术不苦而甘其入也顺不卒而缓其濡也深不迫而逺其中也微聴者授之情而已若刳心焉能无售乎虽然必有间间以疏之解可市矣是故君子贵无间无间者使心无腐而已螙蚀无繇弭谮之本也
　　寺人披　头须
　　寺人披者字伯楚为晋勃鞮【盖官名见韦昭注】献公二十一年【僖四年】公既杀大子申生骊姬又谮二公子曰重耳夷吾与知共君【即申生】之事公使披刺重耳重耳逃于翟使贾华【晋大夫】刺夷吾夷吾逃于梁梁近秦骊姬惧秦纳夷吾使披以环释言【环玉释环还也释言以言自解释也】文公元年【僖二十四年】文公入立披求见公辞焉曰骊姬之谗尔射予于屏内【树谓之屏礼诸侯内屏】困余于蒲城斩余衣袪又为惠公从余于渭滨命曰三日若宿而至若干二命【献惠之命】以求杀余余于伯楚屡困何旧怨也退而思之异日见我对曰吾以为君已知之矣故入犹未之知又将出矣事君不贰是谓臣好恶不易是谓君君君臣臣是谓明训明训能终民之主也二君之世蒲人翟人余何有焉除君之所恶唯力所及何贰之有今君即位其无蒲翟乎伊尹放太甲而卒以为明王管仲贼桓公而卒以为侯伯干时之役申孙之矢集于桓钩【干时之战在鲁庄九年申孙矢名钩带钩也】钩近于袪而无怨言佐相以终成令名今君之徳宇何不寛裕也恶其所好其能久矣君实不能明训而弃民主余罪戾之人也又何患焉且不见我君其无悔乎于是吕甥郤芮畏偪悔纳公谋作乱将以己丑焚公宫公出救火而遂杀之披知之故求见公公惧遽见之曰岂不如女言然是吾恶心也吾请去之披以吕郤之谋告公惧乗驿自下【下下道也】脱防秦伯于王城【脱防遁行也】及公宫火甥芮求公不获遂如河上秦伯诱而杀之【国语　左传畧同】
　　头须又名里鳬须为文公守蔵防【左右小吏曰防】文公之出也窃蔵以遁尽用以求纳之及入求见公辞焉以沐谓仆人曰沐则心覆心覆则图反宜吾不得见也居者为社稷之守行者为羁絏之仆其亦可也何必罪居者国君而讐匹夫惧者甚众矣仆人以告公遽见之【左传】
　　韩诗外传文公出亡过曹里鳬须从盗公资而亡公反国国中多不附公于是里鳬须造曰臣能安晋公使应之曰子尚何面目来见寡人欲安晋也里鳬须曰君沐邪沐者其心倒心倒者言悖君何言之悖也使者以闻公见之里鳬须曰离国久臣民多过君鳬须尝竭君之资避于深山而君以馁介子推割股肉以食君天下莫不闻臣之为贼亦大矣今君诚赦臣之罪与骖乗防于国中百姓见之人自安矣公大説晋家臣传　訾祏
　　訾祏者范宣子士匄之家臣也匄与龢大夫争田久而无成匄欲攻之徧问于诸大夫皆不对问于羊舌鲋鲋曰待吾为子戮之羊舌肹闻之见匄曰闻子与龢未寕徧问于大夫又无决盍访之訾祏訾祏实直而博直能端辩之博能上下比之且吾子之家老也吾闻国家有大事必顺于典刑而访咨于耉老而后行之匄问于訾祏祏对曰昔隰叔子【周杜伯之子】违周难于晋国生子舆【即士蒍】为理【理士官】以正于朝朝无奸官为司空以正于国国无败绩世及武子【士防】佐文襄为诸侯诸侯无贰心及为卿以辅成景军无败政及为成师居大傅【成当为景鲁宣公六年晋景公请于王命士防将中军为大傅】端刑法辑训典国无奸民后之人可则是以受随范【晋二邑】及文子【士燮】成晋荆之盟丰兄弟之国使无有间隙是以受郇栎【晋二邑】今吾子嗣位于朝无奸行于国无邪民于是无四方之患而无外内之忧赖三子之功而飨其禄位今既无事矣而非龢【非恨也】于是加宠将何治为匄説乃益龢田而与之和【国语】
　　王生　张未
　　王生张未并为范吉射臣张未者张栁朔也王生恶张栁朔言诸吉射使为柏人【为柏人宰】吉射曰未非而雠乎对曰私雠不及公好不废过恶不去善义之经也臣敢违之及晋围柏人士吉射出奔齐【在哀五年】栁朔谓其子尔从主勉之我将止死王生授我矣吾不可以僭之【言授我死节不可以不信】遂死于柏人【左传】
　　辛俞
　　辛俞者栾氏之臣也平公逐栾盈盈出奔楚执政使栾氏之臣勿从从栾氏者为大戮施辛俞行吏执而献之公公曰国有大令何故犯之对曰臣顺之也岂敢犯之执政曰无从栾氏而从君是明令必从君也臣闻之曰三世仕家君之再世以下主之事君以死事主以勤君之明令也自臣之祖以无大援于晋国世栾氏于今三世矣臣故不敢不君今执政曰不从君者为大戮臣敢防其死而叛其君以烦司寇公説固止之不可厚赂之辞曰臣尝陈辞矣心以守志辞以行之所以事君也若受君赐是堕其前言君问而陈辞退而逆之何以事君公知其不可得乃遣之【国语】
　　董安于
　　董安于者赵鞅之臣也赵鞅杀赵午围邯郸荀寅士吉射将作乱攻赵鞅安于闻之告鞅曰先备诸鞅曰晋国有命始祸者死为后可也安于曰与其害于民宁我独死请以我説【晋国若讨可杀我以自解説】赵鞅不可范氏中行氏伐赵鞅鞅奔晋阳晋人围之既而荀跞韩不信魏舒奉定公伐范氏中行氏而复赵鞅【左传】
　　晋阳之围也安于战为多至是赵鞅赏之辞固赏之对曰方臣之少也进秉笔赞为名命称于前世义于诸侯而主弗志及臣之壮也耆其股肱以从司马【耆致也读作指】苛慝不产及臣之长也端委跸带以随宰人民无贰心今臣一旦为狂疾而曰必赏女是以狂疾赏也不如亡趋而出乃释之【国语】
　　説苑董安于治晋阳问政于蹇老蹇老曰忠曰信曰敢忠于主信于令敢于不善人董安于曰此三者是矣説苑赵简子从晋阳之邯郸中路而止引车吏问君何为止简子曰董安于在后吏曰此三军之事也奈何以一人留三军简子曰诺驱之百步又止吏将进諌安于适至简子曰秦道之与晋国交者吾忘令人塞之安于曰此安于之所为后也简子曰官之寳璧吾忘令人载之对曰此安于之所为后也简子曰行人烛过年长矣言未尝不为晋国法也吾行忘令人辞且聘焉对曰此安于之所为后也韩非子董阏于作赵上地守行石邑山中涧峭如墙深百仭问其旁乡左右曰人尝有入此者乎曰无有婴儿痴聋狂悖之人尝有入此者乎曰无有牛马犬彘尝有入此者乎曰无有阏于喟然太息曰吾能治矣使吾法之无赦犹入涧之必死则人莫敢犯也何为不治之
　　梁婴父者荀跞之嬖也婴父恶安于谓荀跞曰不杀安于使终为政于赵氏赵氏必得晋国盍以其先发难也讨于赵氏荀跞使告于赵鞅曰范中行氏虽信为乱安于则发之是安于与谋乱也晋国有命始祸者死二子既伏其罪矣敢以告赵鞅患之安于曰我死而晋国宁赵氏定将焉用生人谁不死吾死莫矣乃缢而死赵鞅尸诸市而告知氏曰主命戮罪人安于既伏其罪矣敢以告荀跞从赵鞅盟而后赵氏定祀安于于庙【左传】尹铎　少室周　传傁　公孙尨　周舍【薄疑十人附】
　　尹铎者赵鞅之臣也鞅使铎为晋阳曰必堕其垒培【范中行氏围赵氏所作垒培】吾将往焉若见垒培是见寅与吉射也铎往而増之鞅如晋阳见垒怒曰必杀之而后入是昭余雠也邮无防説鞅乃赏之铎之为晋阳也请曰以为茧丝乎抑为保鄣乎【茧丝赋税保鄣蔽扞也】鞅曰保鄣防铎乃损其户数鞅戒其子无恤曰晋国有难而无以尹铎为少无以晋阳为逺必以为归及荀瑶攻无防无防出曰吾何走乎从者曰长子【晋别县】近且城厚完无防曰罢民力以完之又毙以守之其谁与我从者曰邯郸之仓廪实无恤曰浚民之膏泽以实又因而杀之其谁与我其晋阳乎先主之所属也尹铎之所寛也民必和矣乃走晋阳晋师围而灌之沈灶产鼃民无畔意
　　吕氏春秋赵简子曰厥也爱我铎也不爱我厥之谏我也必于无人之所铎之谏我也喜质伐于人中必使我丑尹铎对曰厥也爱君之丑也而不爱君之过也铎也爱君之过也而不爱君之丑也臣尝闻相人于师敦顔而土色者忍丑不质君于人中恐君不变也説苑厥作赦厥铎作尹绰説苑又曰赵简子春筑台于邯郸天雨而不息谓左右曰可无趋种乎尹铎对曰公事急厝种而悬之台夫虽欲趋种不能得也简子惕然乃罢役曰我以台为急不如民之急也
　　少室周者亦鞅之臣为鞅右闻牛谈【亦鞅之臣】有力请与之戏弗胜致右焉鞅许之使周为宰曰知贤而让可以训矣【国语】
　　韩非子少室周者古之贞亷洁慤者也为赵襄主力士与中牟徐子角力不若也入言之襄主以自代曰臣以力事君者也今徐子力多臣臣不以自代恐他人言之而为罪也一曰周为襄主骖乗与晋阳力士牛子耕角力而不胜周进之
　　鞅之臣又有傅傁公孙尨者尨故臣范氏初周人与范氏田尨税焉赵氏得而献之吏请杀之鞅曰为其主也何罪止而与之田及铁之战郑获鞅蠭旗尨以徒五百人宵攻郑师取蠭旗于罕达之幕下献曰请报主徳鞅既败郑师喜曰可矣傅傁曰犹有知在【言知氏又将为难】忧未艾也【左传】又有周舎者舎立于门下三日三夜鞅使问曰子何事对曰愿为谔谔之臣墨笔操牍从君之过而日有记也月有成也嵗有效也鞅居与之居出与之出舍死鞅与诸大夫饮于洪波之台酒酣鞅泣诸大夫皆出走曰臣有罪而不知鞅曰大夫无罪昔者周舍有言曰千羊之皮不如一狐之腋众人诺诺不如一士之谔谔自周舍死吾未尝闻吾过也亡无日矣是以泣也【韩诗外传】史记畧同韩非子薄疑谓简主曰君之国中饱简主欣然而喜曰何如对曰府库空虚于上百姓贫饿于下而奸吏富矣吕氏春秋赵简子有两白骡甚爱之阳城胥渠处广门之官夜欵门而谒曰主君之臣胥渠有疾医教之曰得白骡之肝病则止不得则死谒者入通董安于御于侧愠曰譆胥渠也期吾君骡请即刑焉简子曰夫杀人以活畜不亦不仁乎杀畜以活人不亦仁乎于是杀白骡取肝以与阳城胥渠无何赵攻翟广门之官左七百人右七百人皆先登而获甲首説苑杨因见赵简主曰臣居乡三逐事君五去闻君好士故来见简主闻之絶食而叹左右曰居乡三逐事不容众也事君五去是不忠上也今君有士见过八矣简子曰子不知也夫美女者丑妇之仇盛徳之士乱世所疏也正直之行邪枉所憎也遂出见之授以为相而国大治説苑公叔文子问于史叟曰武子胜事赵简子久矣其宠不解奚也史叟曰武子胜博闻多能而位贱君亲而近之致敏以愻藐而疏之恭而无怨色入与谋国家出不见其宠君赐之禄知足而辞故能久也説苑赵简子问翟封荼曰吾闻翟雨谷三日信乎曰信雨血三日信乎曰信马生牛牛生马信乎曰信简子曰大防妖亦足以亡矣对曰雨谷三日防风之所飘也雨血三日鸷鸟击于上也马生牛牛生马杂牧也此非翟之妖也其国数散其君防弱其诸卿货其大夫比党以求禄其百官肆断而无告其政令不竟而数化其士巧贪而有怨此其妖也説苑赵简子围衞之郛犀楯革橹立于矢石之所鼓之而士不起简子投枹曰乌乎吾士之数也烛过免胄而对曰君之不能耳士无者昔者吾先君献公并国十七服国三十八战十有二胜是民之用也惠公淫衍暴乱身好玉女秦人来侵去绛十七里亦是人之用也文公围衞取邺城濮之战五败荆人亦此人之用也君不能耳士无者简子乃去楯橹立于矢石之所鼓之而乗士之战大胜简子曰吾得革车千乗不如闻行人烛过之一言也説苑赵简子举兵攻齐令军中敢諌者死被甲之士公庐望见简子大笑简子曰子何笑对曰臣有夙笑简子曰有以解之则可无则死对曰当桑之时臣邻家夫与妻俱之田见桑中女因徃追之不能得还反其妻怒而去之臣笑其旷也简子曰今吾伐国失国是吾旷也罢师而归説苑赵简子攻陶有二人先登死于城上简子欲得之陶君不与承盆疽谓陶君曰简子将掘君之墓以与君之百姓市曰逾邑梯城者将舍之不者将掘其墓朽者扬其灰未朽者辜其尸陶君惧请効二人之尸以和　又有成抟论羊殖事同家语见羊舌大夫传新序赵鞅上羊肠之坂羣臣皆偏袒推车虎防独担防行歌简子曰寡人上坂羣臣皆推车防独担防行歌为人臣侮其主其罪何若防对曰为人臣而侮其主者死而又死简子曰何谓死而又死曰身死妻子又死是谓死而又死君既已闻为人臣而侮其主者之罪矣亦闻为其君而侮其臣者乎鞅曰为人君而侮其臣者何若防曰为人君而侮其臣者智者不为谋辩者不为使勇者不为鬬智者不为谋则社稷危辩者不为使则使不通勇者不为鬬则边竟侵简子曰善乃罢羣臣不推车置酒与羣臣饮以防为上客　事与随防同庄子简子出田郑龙为右有一野人简子曰龙下射彼无惊吾马三命龙龙不对简子怒郑龙曰昔吾先君伐衞克曹退为践土之盟不戮一人今一朝田而曰为我杀人是虎狼食人故将救之简子愀焉曰不爱其身以活人者可无从乎还车辍田曰人之田也得兽今吾田也得士逸篇今本无
　　楚隆
　　楚隆者赵无恤之家臣也定公三十七年【哀二十年】越围吴赵无恤时有父简子之丧无恤降于丧食【饮食又降于居丧】楚隆曰三年之丧亲昵之极也又降之无乃有故乎无恤曰黄池之役【在哀十三年】先主与吴王有质曰好恶同之今越围吴嗣子不废旧业而敌之非晋之所能及也【谓欲敌越救吴以相距甚逺非晋力之所及】吾是以为降隆曰若使吴王知之若何无恤曰可乎隆曰请尝之乃往先造于越军曰吴犯间上国多矣闻君亲讨焉诸夏之人莫不欣喜唯恐君志之不从请入视之许之告于吴子曰寡君之老无恤使陪臣隆敢展谢其不共黄池之役君之先臣志父【即鞅】得承齐盟曰好恶同之今君在难无恤不敢惮劳非晋国之所能及也使陪臣敢展布之吴子拜稽首曰寡人不佞不能事越以为大夫忧拜命之辱与之一箪珠使问赵无恤曰句践将生忧寡人寡人死之不得矣【言使我生受其忧欲为之死不可得】且曰溺人必笑将有问也【自喻所问不急犹溺人不知所为而反笑】史黯何以得为君子【史黯即蔡墨黯云不及四年吴当亡吴子感此问也】对曰黯也进不见恶退无谤言吴子曰宜防【左传】
　　张孟谈【髙共　八人附】
　　张孟谈者是为张谈赵无恤之臣也智伯瑶使人请地于韩韩与之使请地于魏魏亦与之又使人之赵请蔺皋狼之地无恤弗与智伯因结韩魏伐赵无恤召孟谈而告之曰夫智伯之为人阳亲而隂疎三使韩魏而寡人弗与焉其移兵寡人必矣今吾安居而可孟谈曰董阏安于简子之才臣也世治晋阳而君泽循之【君泽尹铎之讹】君其定居晋阳曰诺至行城郭案府库视仓廪召孟谈曰吾城郭完府库足仓廪实矣无矢奈何孟谈曰臣闻董子之治晋阳也公宫之垣皆以荻蒿苫楚廧之其髙至丈余君发而用之于是发而试之其坚则箘簬之劲不能过也曰矢足矣铜少奈何孟谈曰臣闻董子之治晋阳也公宫之室皆以链铜为柱质请发而用之无恤曰善备守已具三国之兵乗晋阳城三月不能拔因围之决晋水而灌之围晋阳三年城中巢居而处悬釡而炊财食将尽士卒病羸无防谓孟谈曰吾不能守矣欲以城下何如孟谈曰臣闻之亡不能存危不能安则无为贵知士也臣请见韩魏之君孟谈于是隂见韩魏之君曰臣闻唇亡则齿寒今智伯帅二国之君伐赵赵将亡矣亡则二君为之次矣二君曰我知其然夫智伯之为人麤中而少亲我谋未遂而知则其祸必至为之奈何孟谈曰谋出二君之口入臣之耳人莫之知也二君即与孟谈隂约三军之期日夜遣入晋阳以报无防无防使孟谈见韩魏之君日夜期杀守隄之吏而决水灌智伯军智伯军救水而乱韩魏翼而击之无防卒犯其前大败智伯军禽智伯
　　淮南子张武为知伯谋曰中行文子可伐以广地于是伐范中行氏而灭之又教求地于韩魏赵韩魏裂地授之赵不与乃率韩魏伐赵围晋阳三年张孟谈乃潜行而出三国隂谋同计以击知氏遂灭之史记三国攻晋阳嵗余羣臣皆有外心礼益慢惟髙共不敢失礼襄子夜使相张孟同私于韩魏以三月丙戌反灭知氏分其地于是襄子行赏髙共为上张孟同曰晋阳之难唯共无功襄子曰方晋阳急羣臣皆懈唯共不敢失人臣礼是以先之吕氏春秋作髙赦韩非子説苑作髙赫
　　孟谈既固赵宗庙封疆发五霸乃称简之涂以告无恤曰昔者前国地君之御有之
　　鲍彪注称举其説也此士国地君之御国地犹武安之类御即之涂也　按防语未详注亦畧
　　曰五霸之所以治天下者约主势能制臣无令臣能制主故贵为列侯者不令在相位自将军以下不为近大夫今臣之名显而身尊权重而众服臣愿损功名去权势以离众无恤恨然曰何防吾闻辅主者名显功大者身尊此先圣之所以集国家子何为然对曰君之所言成功之美也臣之所言持国之道也臣主之权均之能美未之有也君若弗图则臣力不足怆然有决色且曰左司马见使于国家安社稷不避其死以成其忠君其行之无防乃许之孟谈耕于负亲之邱三年韩魏齐楚负亲以谋赵无防往见张谈而告之曰昔者智氏之地赵氏分则多十城复来【此篇语意多未详】而今诸侯谋我奈何孟谈曰君其负劒御臣之国舍臣之庙授吏大夫臣试计之无恤曰诺孟谈乃行其妻之楚长子之韩次子之魏少子之齐四国疑而谋败【国防】
　　韩非子王登为中牟令上言于赵襄子曰中牟有士曰中章胥已者其身甚脩其学甚博君何不举之襄子曰子见之我将为中大夫相室諌曰中大夫晋重列也无功而受非晋臣之意君其耳而未之目邪襄子曰我取登既耳而目之矣登之所取又耳而目之是耳目人无已也登一日而见二中大夫予之田宅中牟之人弃其田耘卖宅圃而随文学者邑之半吕览作任登胆胥已孔丛子孔子对卫出公语畧同韩非子襄子学御于王子期俄而与子期逐三易马而三后襄子曰子之教御术未尽也对曰术已尽用之过也凡御之所贵马体安于车人心调于马而后可以进速致逺今君后则欲逮臣先则恐逮于臣夫诱道争逺非先则后也而先后心皆在于臣尚何以调于马此君之所以后也新序襄子饮酒五日五夜不废谓侍者曰我诚邦士也夫饮酒五日五夜矣而殊不病优莫曰君勉之不及纣二日耳不亡何待曰桀纣之亡也遇汤武也今天下尽桀也而君纣也桀纣并世焉能相亡然亦殆矣新序佛肹以中牟叛置鼎于庭致士大夫曰与我者受邑不者烹大夫皆从之至于田卑田卑者中牟之邑人也曰义死不避斧钺义穷不受轩冕无义而生不仁而富不如烹褰裳将就鼎佛肹脱屦而生之赵氏闻其叛也攻而取之闻田卑不肯与也求而赏之田卑曰不可一人举而万夫俛首智者不为赏一人以慙万夫义者不取辞赏从处以行临人不道吾去矣遂之楚史记赵朔妻成公姊为夫人晋景公之三年大夫屠岸贾欲诛赵氏初赵盾在时梦见叔带持要而哭甚悲已而笑拊手且歌盾之兆絶而后好赵史援占之曰此梦甚恶非君之身乃君之子然亦君之咎至孙赵将世益衰屠岸贾者始有宠于灵公及至于景公而贾为司寇将作难乃治灵公之贼以致赵盾徧告诸将曰盾虽不知犹为贼首以臣弑君子孙在朝何以惩辠请诛之韩厥曰灵公遇贼赵盾在外吾先君以为无罪故不诛今诸君将诛其后是非先君之意屠岸贾不聴韩厥告赵朔趋亡朔不肯曰子必不絶赵氏朔死不恨韩厥许诺称疾不出贾不请而擅与诸将攻赵氏于下宫杀赵朔赵同赵括赵婴齐皆夷其族赵朔妻成公姊有遗腹走公宫匿赵朔客曰公孙杵臼杵臼谓朔友人程婴曰胡不死程婴曰朔之妇有遗腹若幸而男吾奉之即女也吾徐死耳居无何而朔妇免身生男屠岸贾闻之索于宫中夫人置儿绔中祝曰赵宗灭乎若号即不灭若无声及索儿竟无声已脱程婴谓公孙杵臼曰今一索不得后必且复索之奈何杵臼曰立孤与死孰难婴曰死易立孤难耳杵臼曰赵世先君遇子厚子彊为其难者吾为其易者请先死乃谋取他人婴儿负之衣以文葆匿山中程婴出谬谓诸将曰婴不肖不能立赵孤谁与我千金吾告赵氏孤处诸将喜许之发师随程婴攻公孙杵臼杵臼谬曰小人防程婴昔下宫之难不能死与我谋匿赵氏孤今又卖我纵不能立而忍卖之乎抱儿呼曰天乎天乎赵氏孤何罪请活之独杀杵臼可也诸将遂杀杵臼与孤儿以为赵氏孤儿良已死皆喜然赵氏真孤乃反在程婴卒与俱匿山中居十五年晋景公疾卜之大业之后不遂者为祟景公问韩厥厥知赵孤在乃曰大业之后在晋絶祀者其赵氏乎夫自中衍者皆嬴姓也中衍佐殷帝大戊及周天子皆有明徳下及幽厉无道而叔带去周适晋事先君文侯至于成公世有立功未尝絶祀今吾君独灭赵宗国人哀之故见策唯君图之景公问赵尚有子孙乎韩厥具以实告于是景公乃与韩厥谋立赵孤召而匿之宫中诸将入问疾景公因韩厥之众以胁诸将而见赵孤赵孤名曰武诸将不得已乃曰昔下宫之难屠岸贾为之矫以君命并命羣臣非然谁敢作难微君之疾羣臣固且请立赵后今君有命羣臣之愿也于是召赵武程婴徧拜诸将诸将遂反与程婴赵武攻屠岸贾灭其族复与赵武田邑如故及赵武冠为成人程婴乃辞诸大夫谓赵武曰昔下宫之难我非不能死我思立赵氏之后今武既立为成人复故位我将下报宣孟与公孙杵臼赵武嗁泣顿首固请曰武愿苦筋骨以报子至死而子忍去我死乎程婴曰不可彼以我为能成事故先我死今我不报是以我事为不成遂自杀赵武服齐衰三年为之祭邑春秋祀之世世勿絶　按赵同赵括之杀也縁朔妻荘姬之谮事在景公十七年赵武已从荘姬畜于公宫又献公时有屠岸夷无所谓屠岸贾者而程婴杵臼三传亦不具载姑存史説于此
　　论曰訾祏匡范赵氏有左右臣宜其有闻也然假羽毛于齐铸刑于鼎犹有遗行焉君一臣二张未辛俞犯难不二而能一之亦独行之君子乎
　　士茁　郄疵
　　士茁者知伯荀瑶之家臣也荀瑶为室美茁夕焉瑶曰室美夫对曰美则羙矣抑臣亦有惧也瑶曰何惧对曰臣以秉笔事君志有之曰髙山峻原不生草木松柏之地其土不肥今土木胜臣惧其不安人也室成三年而知氏亡【国语】
　　郄疵者晋人事智伯瑶智伯从韩魏围晋阳而水之城不沈者三板疵谓智伯曰韩魏之君必反矣智伯曰何以知之疵曰以人事知之夫从韩魏之君攻赵约胜赵而三分其地今城不没者三板臼灶生鼃人马相食城降有日而韩魏之君无喜志而有忧色是非反何也明日智伯以告韩魏之君韩魏之君曰城今且拔也二家虽愚不弃美利于前背信盟之约而为危难不可成之事其势可见也是疵为赵计矣使君疑心而解于攻赵也为君惜之趋而出疵谓智伯曰君何以疵言告韩魏之君为智伯曰子安知之对曰韩魏之君视疵端而趋疾也疵知其不聴请使于齐智伯遣之韩魏果反【国语】
　　豫让【青荓　长儿子鱼附】
　　豫让者毕阳之孙也始事范中行氏不説去而就智伯智伯宠之及三晋分智氏赵襄子防怨智伯将其头以为饮器让遁逃山中曰嗟乎士为知己者死女为説己者容吾其报智伯之雠矣乃变姓名为刑人入宫涂厠欲以刺襄子襄子如厠心动执问涂者则豫让也刄其扞曰欲为智伯报雠左右欲杀之襄子曰彼义士也吾谨避之耳且智伯已死无后而其臣至为报雠此天下之贤人也卒释之让又漆身为厉灭须去眉自刑以变其容为乞人而往乞其妻不识曰状貌不似吾夫其音何类之甚也又吞炭为哑变其音其友谓之曰以子之才善事襄子襄子必近幸于子得近而行所欲此甚易而功必成让笑而应之曰吾所为此者以明君臣之义非从易也且夫委质而事人而求弑之是懐二心以事君也吾所为难亦将以愧人臣懐二心者居顷之襄子当出让伏所过桥下襄子至桥而马惊襄子曰此必豫让也问之果然于是襄子面数让曰子不尝事范中行氏乎智伯灭范中行氏而子不为报雠反委质事智伯智伯已死子独何为报雠之深也让曰臣故事范中行氏范中行氏以众人遇臣臣故众人报之智伯以国士遇臣臣故国士报之防子乃喟然叹曰嗟乎豫
　　之为智伯名既成矣寡人舍子亦已足矣子自为计寡人不舍子使兵环之让曰臣闻明主不掩人之义忠臣不爱死以立名君前以寛舍臣天下莫不称君之贤今日之事臣故伏诛然愿请君之衣而撃之虽死不恨非所望也敢布腹心于是襄子使使者持衣与让让拔劔三跃呼天击之曰可以报智伯矣遂伏劒而死死之日赵国之士闻之皆为涕泣【国策】
　　吕氏春秋赵襄子逰囿中至于梁马却不肯进青荓为骖乗襄子曰进视梁下类有人青荓进豫让却寝佯为死人叱青荓曰去长者吾且有事青荓曰少与子友子且为大事而我言之是失相友之道子将贼吾君而我不言是失为臣之道如我者唯死为可乃退而自杀新书赵襄子破智伯豫让伏刺襄子五起而弗中襄子患之食不甘味一夕五易卧见不全身余文畧同説苑襄主将出豫让伪为死人处梁下驷马惊不进襄主动心使视梁下得豫让重其义不杀也又盗为抵罪被刑人赭衣入缮宫襄主动心执而问之曰非义也子壮士也乃自置车库中水浆毋入口者三日以礼豫让让自知遂自杀新序智伯嚣之时有士曰长儿子鱼絶知伯而去之三年将东之越道闻知伯嚣之见杀也谓御曰还车反吾将死之御曰夫子絶而去之三年矣今反死之是絶属无别也长儿子鱼曰不然吾闻仁者无余爱忠臣无余禄吾闻知伯之死而动吾心余禄之加于我者至今尚存吾将往依之反而死
　　段规　任章　赵葭
　　段规者韩人晋旧姓事韩康子任章赵葭者并魏人事魏桓子智伯伐范中行氏灭之休数年使人请地于韩韩康子欲弗与段规諌曰不可夫智伯之为人也好利而鸷请地不与必加兵于韩矣君其与之彼狃又将请地于他国他国不聴必乡之以兵然则韩可以免于难而待事之变康子曰善使使致万家之邑一于智伯智伯又使人请地于魏魏桓子弗与任章曰何故弗与桓子曰无故索地章曰无故索地邻国必恐重欲无厌天下必惧君予之地智伯必骄而轻敌邻国惧而相亲以相亲之兵待轻敌之国智氏之命不长矣周书曰将欲败之必姑辅之将欲取之必姑与之君不如与之以骄智伯何释以天下圗智氏而独以吾国为资乎赵葭亦谏曰彼请地于韩韩与之请地于魏魏弗与是魏内自强而外怒智伯也然则其错兵于魏也必矣桓子曰善乃与之万家之邑一智伯因索蔡皋狼于赵赵弗与因围晋阳韩魏反于外赵氏应于内智氏遂亡三晋已破智氏将分其地段规谓韩康子曰分地必取成皋曰成皋石溜之地也无所用之规曰不然臣闻一里之厚而动千里之权者地利也万人之众而破三军者不意也君用臣言则韩必取郑矣康子曰善果取成皋至韩之取郑也果从成皋始大【国策】
　　论曰知氏善养士故多令臣或挽于前或推于后然而大车以败不救其亡愎以济贪必无幸矣既死无后而犹使豫让两报故主嗟乎呼天击衣岂惟三晋之士为之涕泣防缩髙不教子贰有晋之遗风焉荡之什曰虽无老成人尚有典型此予于家臣而有述焉者也












　　尚史卷四十八
<史部,别史类,尚史>
　　钦定四库全书
　　尚史卷四十九　　　　　　列传二十七
　　镶白旗汉军李锴撰
　　宋诸臣传
　　孔父
　　孔父即孔父嘉孔子六世祖为大司马事穆公穆公疾召孔父而属殇公焉曰子奉之以主社稷孔父曰羣臣愿奉冯也【冯穆公子庄公】公曰不可使冯出居于郑公薨殇公立庄公元年【桓二年】大宰华督杀孔父遂弑殇公【左传详华督传】
　　皇父充石【皇氏】　皇郧　皇瑗　皇麇　皇缓　【酁般附】　皇野　皇非我　【皇懐附】
　　皇父充石戴公子事武公为司徒武公之世鄋瞒【狄国名】伐我充石帅师御之耏班御充石公子谷甥为右司冦牛父驷乗【四人共为一乘】以败狄于长邱获长狄縁斯充石与二子死焉公以门赏耏班使食其征【门闗门征税也】谓之耏门充石之后有皇郧郧事平公平公十二年【襄九年】宋灾乐喜为司城以为政使郧命校正出马工正出车备甲兵庀武守【以所职论之郧当是司马】冬十月诸侯伐郑郧从晋荀莹门于鄟门【左传】
　　瑗【系未详】为右师事景公景公二十九年【哀七年】瑗帅师侵郑三十一年【哀九年】郑围我雍邱瑗围郑师毎日迁舍【作垒堑成輙徙舍合其围】垒合郑师哭郑罕达救之大败取郑师于雍邱使有能者无死以郲张与郑罗归三十四年【哀十二年】瑗防鲁侯卫侯于郧及鲁卫盟三十九年【哀十七年】瑗之子麇有友曰田丙而夺其兄酁般邑以与之酁般愠而行告向魋之臣子仪克克告夫人曰麇将纳桓氏【桓氏即向魋哀十四年魋出奔卫】公执麇瑗奔晋召之明年杀瑗已而公闻其情复皇氏之族使皇缓为右师皇缓者瑗之从子也初事景公景公薨六卿共攻大尹立昭公事见乐茷传【左传】野字子仲为景公司马景公三十六年【哀十四年】向魋谋乱公知之告野曰余长魋也今将祸余请即救司马野曰有臣不顺神之所恶也而况人乎敢不承命不得左师不可请以君命召之左师者向魋之兄向巢也向巢毎食击钟闻钟声公曰夫子将食既食又奏公曰可矣以乗车往曰迹人【主迹禽兽者】来告曰逢泽有介麇焉公曰虽魋未来得左师吾与之田若何君惮告子野曰尝私焉君欲速故以乗车逆子与之乗至公告之拜不能起野曰君与之言公曰所难子者上有天下有先君对曰魋之不共宋之祸也敢不唯命是听野请瑞【符节】以命其徒攻桓氏其父兄故臣曰不可其新臣曰从吾君之命遂攻之向魋入于曹以叛向巢伐之不克向魋奔卫向巢奔鲁向魋之臣子仪克愬皇瑗之子麇曰将纳桓氏【即向魋】公问诸野初野将以杞姒之子非我为子麇曰必立伯也【非我兄】是良材野怒弗从故对曰右师【谓皇瑗】则老矣不识麇也公遂执麇野卒子非我亦事景公为大司马景公无子取公孙周【元公孙】之子得与启畜诸公宫未有立焉有大尹者近官而有宠四十八年【哀二十六年】公薨大尹立启非我因乐茷皇懐灵不缓谋使国人施于大尹奉启奔楚乃立得是为昭公【左传　详乐筏传】
　　皇懐为司徒非我从昆弟也
</div>
    <div class="pagination">
<a href="尚史_page41.html">上一页</a><span>...</span><a href="尚史_page37.html">37</a><a href="尚史_page38.html">38</a><a href="尚史_page39.html">39</a><a href="尚史_page40.html">40</a><a href="尚史_page41.html">41</a><span class="current-page">42</span><a href="尚史_page43.html">43</a><a href="尚史_page44.html">44</a><a href="尚史_page45.html">45</a><a href="尚史_page46.html">46</a><a href="尚史_page47.html">47</a><span>...</span><a href="尚史_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
