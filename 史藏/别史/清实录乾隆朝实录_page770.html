<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 770 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 770 页/共 1860 页</h1>
    <div class="content">○又谕、上年山西交城等四十八州县。秋收歉薄。已降旨将民欠常平仓谷。及借出社仓、义仓、谷石。分别缓徵矣。但其中有太原府属之岢岚州、岚县、保德州、及所属之河曲县、四处。僻在边隅。商贩罕至。又因连岁灾歉。民间已鲜盖藏。官仓贮积、亦属有限。粜借未免不敷。当此青黄不接之际。小民生计维艰。殊堪廑念。著加恩再酌给两月口粮。按照定价折给银两。并将新旧地丁钱粮。一概缓徵。使穷黎度日。不至拮据。至大同府属之大同、浑源、山阴、阳高、天镇、朔平府属之左云、右玉、朔州、平鲁、九州县。皆系地连边境。承办军需。连岁秋收。亦俱歉薄。著一体加恩。将新旧钱粮。宽至今年秋成后徵收。以纾民力。该地方官实心经理。善为抚绥。副朕加惠穷黎至意。该部即遵谕行。　　

○谕军机大臣等、现在两路进兵。驰递事件甚多。自巴里坤、至额林哈毕尔噶一带。恐尚有藏匿山谷贼人。为行旅之害。但玛哈沁等。谅亦无几。可传谕吴达善、在巴里坤兵丁内。酌派一二百名。令豆斌带领。加意巡查。一遇贼人。即行剿杀。以清台路。　　

○又谕、据黄廷桂奏、侍卫孟雅萨尔、带有回民黑巴斯夫妇三名口。其回妇巴喇彦、称系伊族妹。因中途撞遇。一同带归。现在将伊夫妇等、暂留肃州收管。或应解送京城。或于就近安插。请旨遵行等语。黑巴斯系外藩回民。虽孟雅萨尔。称系亲戚。亦并无实据。伊若已带同进京。自不防听从其便。今既留于肃州。则解送来京。殊可不必。即于就近、赏给绿营官员为奴可也。将此传谕黄廷桂知之。　　

○壬子。停止缓决重犯捐赎例。谕曰刑部议驳御史叶启丰、所奏斩绞捐赎之例、应请删除。以虞书金作赎刑。吕刑大辟疑赦为训不知虞书原引而未发。而吕刑则穆王耄荒时所为也。欲准赎祇系可缓之类。然能赎与否。终视乎有力无力。该御史所言。未尝不是。朕不能附该部之强词夺理也。著将斩绞缓决各犯纳赎之例。永行停止。俟遇有恩赦减等。其惮于远行者。再准收赎。而赎锾、则仍照原拟罪名。不得照减等之罪。如此、则犯死罪者。贫富一律。不得幸逃法纪。而既减等以后。有力者得免远徙。无力者莫可尤人。然已幸庆再生。其著为令。　　

○兵部议准、甘肃巡抚吴达善奏称、甘省河东、河西、各驿额马。乾隆十九年。筹设口外军务塘站。摘拨口内冲驿马、三百五十八匹。稍冲及僻递、各驿马。二百二十四匹。冲驿经题买补。余尚缺额。应买补。从之。　　

○刑部议准、广西按察使梁翥鸿奏称、孕妇犯死罪。向例产后百日行刑。中有应拟凌迟斩决之犯。必俟百日后。起限拷审。值产期尚远。未免覊诛。请嗣后应拟凌迟、斩决、而案涉疑似者。仍俟产后百日详鞫。供证确凿、适值产期者。产后一月。起限审解。从之。　　

○癸丑。上诣畅春园、问皇太后安。　　

○还宫。　　

○谕军机大臣等、据织造托庸等奏、乾隆二十二年。所办丝觔。请敕部准照时价核销一摺。该织造等、前此曾以丝贵奏请加价。已加恩准其所请。丝价既增。则缎疋自应坚致。乃伊等所办。但见其日益粗类。现在方令内务府查办。而伊等又会衔奏请加价核销。其意直欲藉口丝贵。援为成例。年复一年。何所底止。此次二十二年所办丝觔。著加恩于所请增加之数。给与一半报销。嗣后更不得援以为例。现据杨廷璋奏、各属春来、天气晴和。于蚕事甚为有益。则今岁蚕丝收成。谅非往年可比。伊等当不得仍其故智。复以藉口也。将此传谕托庸等知之。　　

○又谕、据兆惠奏称、派给雅尔哈善之索伦兵。请俟剿贼事竣。再行发往等语。此系伊等未进兵以前之旨。近又谕令停止。兆惠等若剿贼事竣。即与雅尔哈善、合兵办理回部亦不必于押解人口时发往。至所奏敏珠尔多尔济等。以哈丹等余贼。营垒坚固。不能攻取。已饬令严守隘口等语。贼众藏匿险僻。不过偷生旦夕。久之必无口食接济。我兵自应于要路防守。相机攻剿。断不可委之而去。此时若能办竣、固善否则将巴图济尔噶勒、温布、由屯等派出一二员。领兵协助。务绝根株。嗣后伊犁等处贼众。有藏匿抗拒者。亦照此办理。　　

○又谕、从前两路将军大臣等、领兵剿贼。往往分别彼此。以致所办军务。未能迅合机宜。朕曾屡降谕旨训饬。今兆惠、雅尔哈善、分兵前进。本路应办事务。各宜奋勉。至若两路声息相通。及会合一处。尤贵和衷商确。兆惠、雅尔哈善、车布登扎布、俱世受国恩。为朕简用之人。自当视国事如家事。合两路为一体。现在办理回部。雅尔哈善、既膺专阃之寄。一应章奏文檄。自宜首列。若兆惠进剿厄鲁特事竣。往办回部。两路会合时。又当以兆惠居首。总期伊等同心协力。早奏肤功。勉之勿怠。　　

○又谕、昨因军需羊只。道远多致倒毙。谕永贵等于屯田处所。广为垦种。以裕军食。今据永贵、定长等奏称、本年在乌噜木齐、辟展、托克三、哈喇沙尔等处。共派屯田兵三千六百名。垦地二万九千二百亩。计布种一千四百余石。可收谷三万六百石。较去年吐鲁番、辟展之数。加增三倍等语。多种地亩。于军食有益现派兵数。尚觉其少。或伊等计抽调留候成熟。仅得此数耶。抑或难于多得耶。但添派绿旗兵丁。其后队尚未起程者。多系闲住。不妨暂令乘时布种。再陆续前往。至永贵等办理屯田。当亲往察看。董劝兵丁。其勤于力作。多种地亩者。即量加赏赉。以示鼓励。　　

○又谕、近因兆惠奏派哈宁阿、同车布登扎布进兵。曾谕令前往兆惠军营行走。今哈宁阿既至鲁克察克。同往哈喇沙尔。恐接到此旨。又复遄行。著传谕雅尔哈善、哈宁阿此时。若未趱赴兆惠军营。即停其前往。如已遵前旨起程。亦不必追回。其带领绿旗兵之丑达等。俱照所请赏戴孔雀翎。　　

○工部议准、浙江巡抚杨廷璋奏江山县境。上年水冲桥道。系浙、闽、通衢。应修筑。从之。　　

○是日起。上以孟夏享太庙。斋戒三日　　

○甲寅谕军机大臣等吴士功已有旨升任福建巡抚。陕西巡抚员缺。令钟音调补。并令吴士功俟钟音到陕之后。再赴福建新任。现在陕省员缺紧要。新任抚藩。于文到后赴陕。均尚需时日。著再传谕吴士功。所有陕西巡抚藩司印务。仍照旧管理。统俟钟音到日。一并交代起身可也。　　

○军机大臣等议奏、据定边左副将军成衮扎布奏称、土谢图汗亲王齐巴克雅喇木丕勒等、六旗蒙古被灾。前经发帑赈济。并奉旨查停差役。查喀尔喀等、安设台站。牧放牲只。官兵及值班台吉等。俱给钱粮。惟自游牧起程。办给口粮、军器、马匹。稍有费用。请将土谢图汗被灾六旗。照从前扎萨克图汗、赛音诺颜二部落、十余旗被灾例办理。应如所请。照例将被灾旗分。暂停差役。于各该部落内。通融摊派。从之。　　

○又议、成衮扎布等奏称、达什达瓦属人。现在鄂尔坤等处游牧。错处喀尔喀。易生事端。前面奉谕旨。命酌移通肯呼裕尔。请乘青草萌生时。给口粮、派兵照管移往。应如所请。俟秋收后迁移。并行文黑龙江将军等、酌定地方。豫为办理。得旨、迁移达什达瓦属人一事。成衮扎布等、此时且不必宣露。若伊等知觉。即不肯努力耕种矣。再从前将军绰勒多等奏称、通肯呼裕尔、地颇宽广。达什达瓦属人。迁移甚便等语。此地近经安插厄鲁特等。今又将达什达瓦移往。其如何分别指给游牧。及豫备接济之处。著绰勒多、即妥议具奏。　　

○御史姚成烈奏、直隶刑名案多未结。奉旨将承审、转审、各官。并按察使、分别议处在案。查直隶臬司。兼管驿传。遇紧要差。须沿途督察。致审解人犯。到省覊时。请将驿务、改归道员管理。俾臬司专力刑名。得旨、此奏实属可行。而在今日、则又甚不可。何则。既有此弊。姚成烈何不言之于数日之前。今甫调用一乔光烈为臬司。而此奏随至。今朕不疑为有故、不能也。夫藉建言而隐行其私。在朕初政之时。或可朦胧。今御极多年。此术不能行矣。然亦不罪姚成烈也。摺发还。　　

○乙卯。谕军机大臣等、据阿尔泰奏、三月上旬。微湖涸出庄地、巳十分之六等语。前屡经降旨。令阿尔泰等、查明已涸庄地。通计若干。其未涸者。令其作速疏消。现今既涸出十分之六。则未涸地亩。及早筹画。其势自易为力。著传谕阿尔泰、将未涸地亩。上紧赶办。俾得乘时补种。倘不及赶种大田。即杂粮秋麦。亦当无误莳植。以资今冬明春接济。此时若不急为筹办。将来大雨时行。更难施力。则阿尔泰不能辞其咎矣。　　

○兵部议准、御史诸徐孙奏、各省驿站马。近多私用、私借。印帖后。巧立里马、余马、捐马等名色。以避滥应处分。请严禁。应如所请。令各督抚查参。徇庇者、一并议处。从之。　　

○工部议准、署江西巡抚阿思哈奏、进贤县上年水冲罗溪桥堤。全坍难修。系通浙、闽、驿路。应重建。从之。　　

○是月。江南河道总督白钟山、奏报徐城黄河。刷深尺寸。河底通畅情形。得旨、览奏欣慰。既有明效。则益当坚守朿水刷沙之策。不可为保堤放水之庸计。以顾目前而贻远忧也。若能渐次刷深。则其功亦我君臣二人居之。勉之。莫为属员所动。毛城铺更要也。　　

○浙江巡抚杨廷璋奏、仁和、钱塘、萧山、三县江塘。向未明分工段。遇坍矬报修。新旧牵混。请照海塘例、二十丈为一段。编号立石。至驻工防守。海塘、每里设堡夫一名。随时黏补缺损。江塘、请二里设堡夫一名。得旨、自可如议。但二里一夫。宁免有名无实之毙。　　

○闽浙总督杨应琚奏、酌定防范台湾事宜。一、台民垦种。侵越熟番地界。应查明挑沟。画清界限。一、熟番通事、社丁、承充多外来游民。机变滋累。近来熟番半通汉语。请即于番社中选充。社远、无通汉语者。酌留妥实汉人。仍结报该地方官查察。一、采办战船木工。一匠入山。带小匠多名。滥伐木材。应按年需木数。核定匠额。令该地厅、县、给印照腰牌。严加管束。一逐水人犯。例应递回原籍。不令偷渡。近多递鹿耳门潜住。且有到籍后偷渡者。请嗣后令地方官。将案由备文。差押台防同知查验。配船押递回籍。并令本籍官。文覆原递衙门存案。人犯起程。久无原籍回文。即移究。又人犯偷渡。多系充横洋船水手。此船每只。止需舵水十四名例准二十余名。请裁至十四名为率。得旨、皆应行之事。如所议行。　　

○河东河道总督张师载奏、黄、运、两河。须山东、江南、上下通筹妥办。向凭往来文移。不但覊时。且恐未能详尽。请定例、两省河臣。每年九十月或二三月。先期咨会。乘勘工查河便。将交涉各工。会商连界地方。应亲勘者、会勘合奏举行。猝遇险工。本汛料物不敷。就近于邻省厅汛拨用。工竣抵还。得旨、甚应行者。　　

○大学士管陕甘总督黄廷桂奏、前因防守吐鲁番等处。拨兵驻巴颜布喇。今西路平定。且乌噜木齐、吐鲁番、一带。有屯田兵。应将原驻防兵。彻归安西本营。但令该提督、于沙州西南之古庄子、沙枣、墩石、阿博、党河口、古墩、红山石、并巴颜布喇等处。就近每处拨兵五名。分汛防守。得旨、好。如所议行。　　

○护理陕西巡抚清馥奏、常平仓粮。各省例于青黄不接时。存七出三。借粜兼行。陕西借多粜少。地艰挽运。歉岁、全赖本地仓粮接济。应通融撙节。按州县上年收成办理。收成好而仓粮未陈。停借粜。收成好而仓有陈粮。粮未陈而岁稍歉。量借粜一二成。岁歉、按出三例借粜。灾区、破格借粜。得旨、览。　　

○云贵总督爱必达、奏报沙匪黎忠直等。屯聚安南国漫匡猛。配漫骂、等处。拨兵防卡情形。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十九


大清高宗法天隆运至诚先觉体元立极敷文奋武孝慈神圣纯皇帝实录卷之五百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。夏。四月。丙辰朔。享太庙。上亲诣行礼。　　

○诣大高殿行礼。　　

○谕、前据尹继善、高晋奏、宿松县流丏数十人。执有器械抢夺伤人。将纵匿之典史等参革。并派委员弁。追至楚省。现经蕲州官役。将流丏河连等拏获监禁。嗣据硕色、庄有恭奏到、则流丏百余人。自江入楚。携带刀斧。攫物拒捕。格伤居民。先后拏获九十四名口。讯系江南颍州人民。因本籍荒歉。出外求乞各等语。朕遇各省偶有偏灾。不惜帑金多方赈恤。惟恐一夫失所。自朕二十三年以来。常如一日。此中外臣民所共知共见者。上年豫省被灾。地方大吏遵朕谕旨。竭力抚绥。其流出本境者。又酌量资遣回籍。俾各安本业。颍州虽属被灾。业已加恩给赈。若该地方官散赈得宜。何致百姓逃荒然果系良民。亦自然守贫安分。重去其乡。即就食他处亦无私携器械。纠约多人。沿途抢窃拒捕格斗之理。则非因饥乞食。不得已而流离转徙者可知。此等莠民。若不严加惩治。必致所至骚扰。酿成事端。所谓涓涓不塞。将成江河也。而该地方各官。既不能使赈恤之恩遍及。俾百姓不致逃荒。而于玩法莠民。又畏葸徘徊。甚有以驱出本境为了事者。牧民之道。固如是耶。现在楚省拏获之何连等。巳交该督抚严审从重定拟。其江省颍州。及经过各州县。并著该督抚查明。逐一参处。其无知之人。未必不谓此等流民。可以不必深治。殊不思姑息此数十无赖之徒。而使地方良懦皆受其累。此所关于风俗人心者甚大。且执仗抢劫之盗。孰皆有身家而不乏食之人乎。翦除稂莠。正所以培护嘉禾也。可将此通行晓谕知之。　　

○谕军机大臣等、据硕色等奏、拏获江省流入楚境窃物拒捕之乞丐郑三等。及续获之王介等。分起解江审拟等语。此案人犯。结夥至一百余人。沿途抢夺。拒捕伤人。且各携有器械。其为无赖莠民。为害地方。甚有关系。若在江省本州县滋事之初。地方官早为缉拏惩治。何至辗转越境骚扰。即沿途所过地方。能随时实力查办。亦不至肆无忌惮若此。总由该管各官。认为流丏。可以姑息从事。而督抚等、亦未加意整顿所致。此案在颍州初犯时。高晋等既已办理不善。今经硕色将各犯解江。著传谕尹继善、高晋。即按奸徒聚众之例。从重。定拟。以示惩警。纵令出境之本州县。及各该处疎纵之地方官。并著该督抚查明。严行参处。高晋等此时如尚不悉心实力查办。务绝根株。恐伊等亦不能当此咎也。其楚省或尚有续报之犯。并即遵照前旨。就近严速办理完结。不得意存委卸。辗转解送。致有疎脱。自取罪戾。将此一并传谕硕色等知之。　　

○丁巳。上御乾清门听政。　　

○谕曰、按察使纳世通、丁忧回京。奏恳差遣。著以原衔、前往巴里坤。与德舒、一同办理粮饷。　　

○谕军机大臣等、车布登扎布、富德等、探知布库察罕、往合哈萨克锡喇之信。分兵追捕。奋力剿贼。斩获颇多。皆车布登扎布勇往所致。甚属可嘉。著将从前所赐伊父额驸策凌超勇之号。即赏与车布登扎布。副都统职衔温布、著补授副都统。公品级扎萨克三都布多尔济、若已赏翎。即赏缎四疋。若未赏翎。著赏翎。仍赏缎二疋。扎萨克达什、授为公品级。其余效力之侍卫官员兵丁人等。即酌量赏翎。及造册送部议叙。伊等既会兵一处。仍候续报捷音。以膺懋赏。又据兆惠等奏称、哈萨克锡喇、布库察罕等、被车布登扎布穷追。或逃入俄罗斯。已行知和硕齐、唐喀禄等堵截。所见甚是。可传谕和硕齐等、严行堵截。并传谕成衮扎布。朕原拟自科布多。派兵数百名。前往策应。恐未能趱赴但亦不妨豫备。成衮扎布、仍酌量现有兵马若干。交阿桂等豫备策应。此次剿贼。兆惠、车布登扎布等既协力尾追。而哈萨克之兵。若又对面迎敌。前后夹攻。贼可全获。至堵剿舍楞虽有和硕齐等。若发兵一队尾追。亦夹攻之道。可传谕兆惠、即派兵数百名。仍令车布登扎布、富德、带领前往。相机办理。　　

○旌表守正捐躯之直隶无极县民杨宏女杨氏。　　

○是日。皇后行躬桑礼如仪。　　

○戊午。谕军机大臣等、前谕兆惠等、将厄鲁特等办竣。即往办回部。章奏列名。兆惠居首。其传谕事件。仍以雅尔哈善首列亦可。今思办理回部。既有雅尔哈善、额敏和卓。且车布登扎布、富德等、亦可协助。兆惠久在军营。如已将哈萨克锡喇、布库察罕等擒获。惟余舍楞。著富德前往追剿。仍令车布登扎布往办回部。兆惠即著来京。朕既可询悉军前情事。而伊母年迈。亦得以省侍。或此时止舍楞一贼。即办竣来京。令富德等前往回部亦可。朕意因办理回部。无用多人。兆惠既可乘便省母。稍为休息。如有应办事务。再行前往。又因一军两将。恐有掣肘之虞。不若事权归一。以专责成。可传谕兆惠等知之。　　

○又谕、昨成衮扎布等请迁移达什达瓦游牧于通肯呼裕尔。经军机大臣议奏。俟秋收后办理。朕即谕成衮扎布等、将迁移游牧之事。不必先使闻知。恐伊等因此懈于耕作。今思达什达瓦游牧。移往通肯呼裕尔。恐非伊等本意。若到彼无计谋生。仍须接济。且或致脱逃。又滋事端。莫若移往察哈尔。或在巴里坤附近阿济必济、等处游牧。俟巴里坤驻兵屯田等事议定。即令长住亦可。此事仍待朕熟筹交议。著传谕成衮扎布。此时惟劝课伊等耕种。其应移驻何地。俟议定后。临时再行晓谕。　　

○是日起。上以常雩祀天于圜丘。斋戒三日。　　

○己未。谕军机大臣等、昨命兆惠擒剿厄鲁特贼众后。即著来京。原为商办屯田事务。看来厄鲁特余贼既除。则回部亦易于平定。惟明岁驻兵屯田。最关紧要。虽乌噜木齐等处。现在耕种。而伊犁尚属荒闲。倘被布噜特等侵占。又须经理。朕意于伊犁等处。驻劄索伦兵及健锐营兵、二三千名。合之绿旗屯田兵丁。声威自壮。此事须黄廷桂、同来商办。著将兆惠等追贼奏摺。录寄黄廷桂阅看。黄廷桂亦不必趱行。可询问兆惠起程信息。先期来京其屯田事宜。即留意区画为要。　　

○庚申。上诣南郊斋宫斋宿。　　

○谕军机大臣等、兆惠等奏称拣选珲齐、阿南达哈什哈等属下壮丁五十人。现在随军效力等语。可传谕巴里坤办事大臣等。于此等效力之厄鲁特等家口解到时。送往肃州。暂行安置。看伊等在军前出力与否。再为定夺。此外所送人口。俱照从前办理。亦传谕黄廷桂知之。　　

○又谕、昨谕兆惠等将舍楞、哈萨克锡喇、布库察罕等擒剿后、即著车布登扎布、富德前往回部。兆惠来京、另有商办事件。恐其一军两将。或致有掣肘也。雅尔哈善、既总统回部事务。一切当与额敏和卓悉心筹画。奋勉办理。看来办理回部较准噶尔为易。伊等属人内。如有悔罪求生。将布拉呢敦、霍集占、擒献者。即可竣事。但附和逆酋为恶之人。若不严加歼戮。则回众无所儆惧。日后又必滋事。雅尔哈善、宜详询额敏和卓、将此等附和稔恶之人。务必全行擒获。不留余孽。庶地方常得宁谧。至荡平回部后。即当定其贡赋。仍视准噶尔所取之数。毋得增减。或因伊等变乱之后。力不如前。酌量稍减尚可。所有贡赋。俱著赍至巴里坤。官为运送。其各城头目。应令入觐者。作何分年来京。亦定议具奏。现在伊等军行所至。情形若何。作速奏闻。　　
</div>
    <div class="pagination">
<a href="清实录乾隆朝实录_page769.html">上一页</a><span>...</span><a href="清实录乾隆朝实录_page765.html">765</a><a href="清实录乾隆朝实录_page766.html">766</a><a href="清实录乾隆朝实录_page767.html">767</a><a href="清实录乾隆朝实录_page768.html">768</a><a href="清实录乾隆朝实录_page769.html">769</a><span class="current-page">770</span><a href="清实录乾隆朝实录_page771.html">771</a><a href="清实录乾隆朝实录_page772.html">772</a><a href="清实录乾隆朝实录_page773.html">773</a><a href="清实录乾隆朝实录_page774.html">774</a><a href="清实录乾隆朝实录_page775.html">775</a><span>...</span><a href="清实录乾隆朝实录_page771.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
