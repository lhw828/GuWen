<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 495 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 495 页/共 502 页</h1>
    <div class="content">
○予江西广信等处阵亡同知胡德璜、都司危廷贵、守备王富甲等、十一员。祭葬世职。　　

○乙酉。展缓浙江定海厅、被扰地方。减徵额赋。　　

○丙戌。谕内阁、前因副将格洪额、在盱眙军营。被兵弁戕害。当经降旨、令袁甲三查明。有无激变别情。并首犯方保帼等下落。详细具奏。兹据奏称、格洪额平日待下极严。控驭失宜。以致激变。尚无另有别情等语。副将格洪额、既据查明并无激变别情。著即毋庸议。首犯经制方保帼、歼毙尚无实据。并同谋现无下落之同知衔候选知县栗祥、把总李松山、王玉凤、柳玉春、均著先行革职。交袁甲三严拏务获。从重惩办。格洪额文案委员、江苏候补知县玉连、著一并革职。俟缉获后。讯明如有通贼情事。即著从严参办。　　

○又谕、上年胜保奏、请饬崇恩赴营。降旨令其随同办理军务。现在该大臣赴直隶冀州一带剿匪。崇恩系现任京堂。既非帮办之员。又非差委各员可比。况该员曾任山东巡抚。办事未洽舆情。若胜保带赴山东剿匪。于军务亦无裨益。太常寺少卿崇恩、著即回京供职。　　

○又谕、前因胜保奏、请饬调候补盐运使金安清、赴营差遣。当经降旨、以该员前在安徽办理捐务。捐数不符。填用空白部照。亦多短缺。饬令赴安徽清厘。是否已依限完竣。令袁甲三查明办理。兹据奏称、金安清尚未到营清厘捐款。应否饬令先赴胜保军营差遣等语。候补盐运使金安清、本系胜保派赴江浙劝捐之员。著即饬令带同委员。先赴胜保军营。所有捐输收解款目。及领用空白部照实收。著胜保督饬该员。依限清厘。毋许迟延含混。其因捐数不符。同时被参之浙江补用道汪曜奎、经手捐务。与金安清诸多牵涉。著一并交胜保饬令核算清楚。以重款项。　　

○又谕、据袁甲三奏、剿办灵泗等处捻匪获胜一摺。捻匪窜扰泗州灵璧等属。并句结土匪纪遇漋等、聚于界沟集。日肆鸱张。袁甲三派令总兵张得胜等、由五河渡河。直趋贼圩。四面环攻。匪众仓皇出拒。官军枪炮齐施。先将邓贤安贼圩攻破。附近之纪遇漋贼圩。及丁圩出贼援应。被官军截击。贼圩同时攻破。歼匪二千余人。生捦三百五十六名。匪首纪遇漋、被获正法。其河西股匪。并入张家圩。参将于殿甲等、带兵会合进攻。圩贼与援贼、句结纷扑。官军并力抄击。杀贼一千四五百人。著袁甲三督饬带兵各员。乘胜摉剿。毋任分窜。此次出力员弁兵勇。著袁甲三先行存记。汇案奏请奖励。　　

○谕军机大臣等、前因联捷奏、东省匪势猖獗。请饬胜保分三路进剿。当经谕令该大臣、酌量派兵前往。并叠谕前派正定镇兵。及伊绵阿、成禄、所带官兵马队。酌量拨赴东省。会合剿办。兹据谭廷襄奏称、亲赴茌平。督剿东昌临清贼匪。均得胜仗。惟东昌之南阿城、七级、阳谷、寿张等处。屯匪甚众。曹属各县。更不待言。如胜保由邱县等处。分起前进。则东昌西南北三路之匪。必皆分窜。东面兵勇单薄。惟有盼望前拨直隶之兵。迅速前来等语。东昌曹州等处。匪徒允斥。谭廷襄仅带兵二三千名。驰赴茌平督剿。恐胜保分兵南下。东路兵单。防其分窜。亦系实在情形。本日据胜保奏称、邱县冠县。贼势不至复张。拟令成禄带兵二千余名。径赴大名。再以徐廷楷所带一千名。会同王榕吉兵勇。防剿邱县一路。已饬伊绵阿、由郑家口等处进偪。以清临清附近余贼。原为遏贼窜入直境起见。惟东省兵勇既单。团练难以持久。必须统筹全局。以免顾此失彼。著胜保体察情形。如直境渐就肃清。兵力可以分援。即酌量派赴东路扼要处所。会同谭廷襄所带之兵。合力剿办。使该逆无路纷窜。以期就地歼除。断不可稍存畛域之见。将此由六百里谕令知之。　　

○又谕、前据袁甲三奏、拟赴徐州剿匪。谕令仍驻临淮。将苗练寻仇一事妥办。并据贾臻奏、前往颍西剿匪。谕令于蒇事后。即回颍州。援应东路。本日据袁甲三奏称、苗沛霖亲率大队。围攻寿州。数约万人。并有发逆万余人。冒称徐立壮练勇赴援。闻亦系苗沛霖句结前来。临营兵勇无饷。未能派往。请饬贾臻迅由颍州前往筹办。并探闻苗沛霖、已将所受粤匪伪印等烧毁。大队渐回下蔡各等语。苗沛霖藉口报复。叠次围攻寿州。叛迹显然。虽据探称所受粤逆伪印等。业已销毁。而声言必须攻破寿州。仍属心怀叵测。该大臣此次奏报、于应剿应抚。毫无把握。值此苗练横恣。寿州危急。亟应设法筹办。岂得以临淮兵勇。日久无饷。未能派拨前往为词。意存推诿。著袁甲三仍遵前旨。驻劄临淮。即行确探苗练情形。如果大队已回下蔡。其暂留许保清、系为转圜起见。自应乘其悔悟。亟加开导。令其速为反正。以省兵力。傥反覆无常。仍欲攻取寿州。即调派官军。星驰赴援。毋任寿州阖城生灵。惨遭毒荼。该大臣身膺重寄。谅不至始终推诿。有负委任。贾臻现署安徽巡抚。亦断无专顾颍西一隅之理。著即将苗沛霖寻仇一事。究应如何办理。会同袁甲三、悉心筹酌。据实奏闻。翁同书业已卸事。该署抚一俟颍西蒇事。即行驰赴寿州。以资镇抚。不可稍涉迟缓。致误事机。将此由六百里谕令知之。　　

○又谕、据胜保奏、遣撤西安疲病官兵、请饬另拨补额等语。胜保原调西安马队官兵八百名。除病故外。其余弁兵。因出师日久。益形软弱。马匹亦多倒毙。现在挑出疲病官兵三百八十四员名。撤回西安归伍。自应补足八百名之数。以资攻剿。著托明阿于存营官兵中。择其人马强壮。技艺娴熟者。挑选马队官兵四百名。配齐器械马匹。派令得力营总管带。取道河南。径赴直隶大名广平一带。归胜保军营。听候调遣。毋稍贻误。将此由六百里谕令知之。　　

○考试应开列试差、满汉二品以下京堂各官于上书房。　　

○以攻剿山东邱县贼巢出力。赏道员王榕吉、花翎。　　

○以河南节次剿贼出力。赏副将图塔讷、以总兵官用。参将吉昌、都司徐春芳、守备宋大有、委防御石纯等、花翎。知府陈昌年等、蓝翎。余升叙有差。　　

○追予安徽泗州阵亡署知府郑沅、于死事地方。建立专祠。　　

○以江南盱眙军营杀贼。赏守备徐平川等、加衔奖叙。予不屈被戕都司阮治功、祭葬世职。　　

○丁亥。孝慎成皇后忌辰。遣官祭慕陵。　　

○谕内阁、据田在田奏、请将玩误军需之守备、暂行革职等语。直隶三屯营守备赵典涵、经田在田派赴山西催饷。乃行至滕县地方。遇贼受伤。失遗公文号马。复逗遛本籍。延不回营。实属胆玩。赵典涵、著暂行革职留任。以示薄惩。把总苗长春等、实在下落。著田在田查明办理。　　

○谕军机大臣等、据玉明等奏、□□穴□又□捕余匪、追至吉林边界一摺。据称、协领恩合、带兵严摉匪首才宝善、刘名得、徐洛红等。四月初五日。跟踪追至八面城地方。沿途杀毙贼匪十五名。生捦九名。该匪出边后。其分窜各股。又复合聚土匪。约有二三百名。到处抢马更换逃窜。现已过八面城等语。朝阳余匪。逃过八面城。该处东北。即系吉林边境。必须迅速堵截。以免该匪纷窜。景淳现已启程。查勘地界。著麟瑞严饬弁兵。伺贼所向。迎头截击。与协领恩合所带官兵。前后夹攻。务令悉数捦获。尽法惩治。毋任漏网。将此由六百里谕令知之。　　

○又谕、驻劄古北口西安官兵一千名。著乌兰都管带。即行撤回归伍。以资休息。仍著托明阿、保庆、乌兰都、于西安驻防官兵内。再行挑选马队一千名。务择其技艺娴熟。马匹膘壮者。勤加操练。听候调遣。将此由五百里谕令知之。　　

○以江南海里汪等处剿匪出力。赏总兵官胡元昌、提督衔。州同萧诚、花翎。从九品吴炳等、蓝翎。余升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百五十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十一年。辛酉。五月。戊子朔。谕军机大臣等、前因四川省各路军务吃紧。谕令骆秉章兼程前进。与崇实会商剿办。本日据崇实奏称、川省官兵。不能得力。湖南湘果各营。不敷分布。骆秉章驻劄重庆。恐军心日懈。且川西贼势既张。恐川东亦难扼守。请饬该抚速赴上游。督率川楚兵勇兜剿。蒇事后。再行规画东南。其饷项即督同藩司、悉心筹画等语。四川蓝李二逆。前据崇实奏称、于简州射洪等属四处纷窜。官军剿办。虽尚得手。究未能速为扑灭。骆秉章若驻劄重庆。深恐川西糜烂。即川东不能独完。自属实在情形。著骆秉章遵照前旨。督率黄淳熙等所部官军。兼程前进。克日驰赴省城。会同崇实将川省军务。通盘筹画。妥为办理。毋得专顾川东一路。其所带兵勇。应需饷项。即著崇实宽为筹备。毋令缺乏。将此由六百里各谕令知之。　　

○又谕、明绪等奏、经费不敷、请饬迅拨一摺。据称、塔尔巴哈台库存经费。并茶税银两。及本年续徵茶税。均已支发上年秋冬二季兵饷。本年春夏二季。官兵应领盐菜。实属无项通那支发等语。甘肃省应行找拨塔尔巴哈台咸丰六七八九十等年、并十一年经费。共银十万五千九百三十余两。著乐斌严饬藩司、无论何款。先行拨银一二万两。以济要需。其余银两。并著陆续拨解。毋稍迟误。将此由五百里谕令知之。　　

○署四川总督崇实奏、川省军务未竣。本年乡试。请缓至来年办理。从之。　　

○塔尔巴哈台参赞大臣明绪等奏、查明阿勒坦沙拉父子并无下落。得旨。仍著密为访查实在下落。前据绰坦称系该汗已投俄国。是否实有其事。抑系自相残害。　　

○命署直隶提督成保、回山海关副都统任。署山海关副都统宝山、回盛京副都统任。以前甘肃西甯镇总兵官成明、署直隶提督。　　

○己丑。谕军机大臣等、胜保奏、直隶窜匪股数既多。马贼尤众。非有得力马队二三千名。难期尽数聚歼。请于朝阳马队中、分拨赴营随剿等语。直东一带地方辽阔。匪势蔓延。马队不敷调遣。亦系实在情形。惟朝阳克复后。余匪窜往吉林边界。匪首才宝善等、尚在逃未获。究未尽绝根株。现留黑龙江马队五百名。在朝阳驻劄。以资弹压。势难再行分拨。此外已无马队可调。胜保前请拨补之西安马队四百名。已谕令托明阿迅速拨往。以足八百名之数。合之黑龙江马队五百名。已有一千三百名。东境匪徒。多系乌合。该大臣现带官兵。谅已足敷剿办。所请添调马队。著暂缓办理。俟朝阳余匪全数歼除。再将黑龙江马队。择其精锐者。调赴胜保军营可也。将此由六百里谕令知之。　　

○又谕、瑞昌等奏、寿昌失守、严州兰溪吃紧、现调兵勇堵剿一摺。江山常山贼匪。跧伏未动。华埠之贼。复窜陷寿昌县城。其由兰溪窜扰金华。固属可虞。而由寿昌以至绍兴杭州。均属一水可通。匪踪尤易阑入。是此时派兵堵剿。惟严州最为紧要。该处仅有副将陈步高一军。合之该将军等派往之副将贵廷芳等炮船。兵力殊属未厚。据称张玉良行抵衢州。闻警回援。已至大洋洋尾埠一带。力扼下游。该提督屡挫之余。是否足恃。且由衢州折回。已成尾追之势。亟应由省调拨重兵。迎头扼截。著瑞昌、王有龄、悉心筹酌。如令提督饶廷选前往严州一带。将防剿事宜督率办理。与张玉良一军。互相联络。更为妥善。该匪旁犯兰溪。意在窥伺金华绍兴。即著饬令张玉良严密堵截。以保完善。江常踞匪。可以夹攻衢州。并可分扰处州府、遂昌、龙泉等县。并著瑞昌等、严饬该处文武各员。实力防范。不可疏失。前降旨令候补总兵李定太、帮办徐宿剿匪事宜。著该将军等、迅饬该员兼程前赴徐州。毋许迟误。将此由六百里谕令知之。　　

○补铸广西永淳县知县、南甯府儒学、横州儒学、新甯州儒学、八尺寨巡检各印信。从巡抚刘长佑请也。　　

○以摉捕直隶安平土匪、及办团出力。赏知府王启曾道衔。　　

○以直隶剿捕河间等处土匪出力。予道员许诵恒等、加衔升叙有差。阵亡生员郭锦文、监生郭如川等、赏恤加等。　　

○以福建连城县城被贼窜陷。革游击李世雄、叶启元、都司蔡凤麟、知县李孟棻职。　　

○予浙江杭州等处阵亡知县刘曦、参将张登元、游击黄占超、都司吴世捧、守备王云泰、教谕宋廷杰、训导施学成、从九品丁灿、千总金凤丹、把总欧光宗等、四十三员。祭葬世职。额外外委钟遇清等、并殉难男妇一千六百六十一名口。旌恤如例。　　

○庚寅。孝诚仁皇后忌辰。遣官祭景陵。　　

○谕内阁、薛焕奏、官军分路剿贼、叠获大胜、金山肃清一摺。逆匪由乍浦分股。直扑江苏金山卫城。经薛焕饬令副将滕嗣林等、带队迎剿。进偪贼巢。击毙黄衣贼目二名。击沈贼船十余只。我军追过平湖所属之全公亭收队。时有另股贼匪。突扑金山所属之廊下镇。官军先将水路贼匪击退。并分路进攻陆路贼匪。捦斩甚多。贼窜吕港。曾秉忠督饬水师。奋勇环攻。贼众败溃。立将廊下镇贼卡埽除净尽。其独山全公亭等处贼匪。并新仓镇踞匪。均经官军练勇击退。大泖塘逆匪。偷搭浮桥。经曾秉忠督饬水路各军。四面兜剿。先将浮桥拆毁。仍督军进攻。击毙黄衣骑马贼五名。内有逆首伪顶天侯一名。生捦长发贼四名。轰沈贼船数十只。淹毙贼匪不计其数。该逆自焚浮桥而遁。我军直追过河。将该逆营卡全行踏毁。金山境内。一律肃清。剿办尚属得手。著薛焕督饬带兵各员。乘胜进攻平湖。并咨催浙江官兵。会合夹攻。迅图克复地方。毋任久踞。所有出力员弁兵勇。著薛焕查明汇入历次存记案内择尤保奏。其团练绅董。一并汇请奖励。阵亡兵勇民团。即著查明咨部议恤。　　

○又谕、薛焕奏、请将失守城池之知县、革职留营等语。江苏长洲县知县李翰文、上年四月。经前署江苏藩司蔡映斗、委赴青杨地等处管带炮船。迎剿逆匪。在阊门接仗受伤。苏州旋即失陷。李翰文系失守之员。本有应得之罪。该员现在捐输洋炮。藉资攻剿。尚知愧奋。著先行革职。仍留营效力。　　

○又谕、前因游击虎昆扬、赴援松江。闻警耽延。降旨将该员摘去顶带。署元和县知县冯树勋、弃城潜逃。降旨将该员革职拏问。嗣据薛焕奏、冯树勋捐造战船。办理营务。请暂缓拏问。复降旨允准。兹据薛焕奏称、虎昆扬于被参后。随同曾秉忠带兵防剿。屡著战功。此次严扼廊下镇窜匪。尤能力挫凶锋。冯树勋捐造战船。一律告成。堵剿青浦嘉善平湖贼匪。亦能奋勉。恳恩分别鼓励等语。尽先补用参将江苏金山营游击虎昆扬、著赏还顶带。并赏加副将衔。前署元和县事已革知县冯树勋、著免其拏问。　　

○谕军机大臣等、前因僧格林沁奏、兵饷不敷支放。请饬宽为筹备。当谕户部迅速筹拨。兹据户部奏请速行按数筹拨等语。著照所议。所有本年河东加票银五万两。现在津防已撤。著常绩即行拨解山东。交僧格林沁军营。其指拨之河南本年春拨册报实存清查案内银五万两。长芦辛酉年应报盐课银十万两。并著文煜、严树森、迅速如数解赴该大臣军营备用。毋许迟误。仍将解饷委员姓名。及启程日期。先行报部查核。将此由六百里各谕令知之。　　

○又谕、前因薛焕奏、镇江军饷急迫。请将茶商应完闽粤两海关税银。截留十万两。解往镇营。当谕令文清等、于协饷内扣除。仍将未解饷银。速行如数筹解。本日据薛焕奏称、前准文清咨会奉拨闽海关税银十万两。协济镇江军饷。已筹拨五万两发交司库。嗣据庆端函称、闽海关所拨之项。因汀州等处相继失守。调兵防剿。需饷浩繁。已将前项全数动用。请饬速筹补解等语。巴栋阿前奏。镇江饷匮日久。饥军辄欲投贼。虽经截留茶商银十万两。暂时接济。而该营欠饷甚多。亟应筹解。以固军心。福建办理防剿。自当另行筹画。何得将应解镇江之饷。全行动用。著庆端、瑞瑸、即饬该藩司、将前项拨存动用银五万两。赶紧筹补。克日交江苏委员钱宝传由海运解。其余银五万两。即于茶商应完税银项下扣抵。以符奉拨原数。毋得迟延推诿。将此由六百里谕令知之。　　

○陕西陕安镇总兵官马得昭、因病解任。以候补总兵官雷正绾、为陕西陕安镇总兵官。　　

○予江苏常州等处殉难刑部员外郎蒋锡宠等、并绅民男妇一百三十五员名口。分别祭葬世职。旌恤如例。　　

○辛卯。谕内阁、存诚奏、请将袒护伊子之千总革职解讯一摺。通州拏获窃劫案内。供出看守燕郊行宫千总尹朝臣之子、尹五即尹常泰、委署千总吴肇俊之子、吴大深即吴秉顺、同夥窃劫。该千总等袒护其子。抗不到案。擅缴解犯印文。通州派役将吴大深拏获。千总吴肇俊率领赵八等、将伊子夺回。并有殴差情事。实属谬妄。尹朝臣、吴肇俊、均著即行革职。吴肇俊供无夺犯殴差情事。显系有心狡展。著解赴通州。归案究讯。尹五、吴大深、并著迅速解交通州审讯。按律惩办。　　

○谕军机大臣等、本日据恭亲王奕等奏、口□普噜嘶声称、广东潮州府城开办通商。领事官欲往府城。惠潮嘉道不令进城。并呈递照会。请饬广东督抚酌量办理等语。已谕知劳崇光等、体察民情。遵照条约。酌量办理矣。奕等、总理各国事务。如各省督抚办理外国事务。有未尽妥协之处。经该国公使呈诉。即当酌量事之轻重。劄饬各该督抚遵照施行。一面奏闻。使各国知总理衙门事权较重。遇事可以代为办理。若因该国所请。事事降旨。不但无此体制。且恐各国视总理衙门不过仅能转奏。必启轻视之心。于事无益。嗣后各国公使。如求奕等奏请谕旨。即告以应由总理衙门劄饬各督抚、遵照条约办理。未便据情奏请谕旨。如此则呼应较灵。亦可杜该国无厌之请矣。将此谕令知之。　　

○又谕、奕等奏、接收＜口英＞国照会、请饬酌办一摺。据称＜口英＞国口□普噜嘶声称、潮州府现在开办通商。两广总督派同知一员在汕头居住。领事官欲往府城见惠潮嘉道。该道旋赴汕头会晤。不令进城。求该大臣奏请谕旨。饬外省大吏谨守条约。并递到照会。及该领事官详报大略一纸。内有大官远住。祇有小官可见。且援条约内商民人等准持执照前往内地一条。迄今未发执照。不得进潮城之故。实不因民情不顺之语。所称汕头地方。是否即系通商之埠。该道能否改驻通商地方。及改驻后能否止其进城。请饬广东督抚妥议等语。广东潮州府开办通商。自当按照条约办理。惠潮嘉道不令进城。果因民情不顺。该国亦无可藉口。惟据称外商得进内地。亲自贩运。则地方官无从取利。如有此等情弊。是该道藉词阻止。从中渔利。即应密查参奏。以折服该领事之心。既准该国商人前往内地。岂能阻其进城。何以不发给执照。劳崇光等、务当按照条约办理。方不至别生枝节。至惠潮嘉道办理通商。是其专责。应否改驻通商地方。以便稽查。改驻之后。能否止其进城之处。即著劳崇光、耆龄、斟酌地方情形。妥议具奏。毋得为属员蒙混。致滋事端。将此由六百里谕令知之。　　

○又谕、本日据谭廷襄奏称、现闻胜保派成禄带兵二千。径赴大名。另饬伊绵阿一军。进偪临清。仍与徐廷楷等联络。不可遽离直境。惟大名与东昌唇齿相依。非可画守。且豫省漕路阻滞。请饬伊绵阿由临清、邱县、进偪馆陶等语。谭廷襄出省督剿。兵力较单。亟盼直隶官兵前往援应。自系实在情形。伊绵阿一军。已进偪临清。邱县业已获胜。即可节节布置。相机前进。著胜保酌量缓急。如北路无虞。即迅饬官兵。由临清邱县进偪馆陶。与谭廷襄所带之兵。联络声势。会合夹攻。以期迅埽逆氛。疏通漕路。本日据联捷奏、贼陷清河。旋即收复。广平县之贼。亦已埽除净尽。该大臣即可督饬各路官军。乘胜进剿。肃清直境。是为至要。将此由六百里谕令知之。　　

○正红旗蒙古副都统赛尚阿、因病解任。以署正蓝旗蒙古副都统明庆、为正红旗蒙古副都统。　　

○以直隶广平开州剿匪守城出力。赏知州金秉忠、副将文运、花翎。勇目连九皋等、蓝翎。余升叙有差。　　

○壬辰。谕军机大臣等、前因袁甲三奏、候补运使金安清、尚未到营清厘捐款。应否饬令先赴胜保军营差遣。当经降旨。令该运使带同委员。先赴胜保军营。其捐款不符之处。即由胜保督饬依限清厘。本日据巴栋阿等奏称、金安清赴皖清厘捐款。因道路梗阻。尚在清淮守候。镇江现议设立筹饷总局。莫若先令折回开办等语。镇江水陆各军。月饷无措。于江北完善地方。设立筹饷总局。自应赶紧开办。以资接济。著巴栋阿即行札饬该员前赴镇江。会同江清骥妥议章程。一俟办有头绪。即著饬令该员仍赴胜保军营。将捐输收解数目。及领用空白部照实收不符之处。逐一清厘。以重军饷。不准藉词延宕。将此由六百里谕令知之。　　

○署安徽巡抚贾臻奏、寿州危急。请饬袁甲三援应。得旨。近已有旨、令汝相机前进。速抵寿城。一面与袁甲三会剿。该大臣屡欲抽兵亲赴北路。迹近推诿。已严旨谕止矣。又奏、请委才宇和办理颍州粮台。批。俟抵寿州后。仍应归并。以节糜费。又奏、请将山西解饷委员王致泰、给还顶带。又批。道路有阻。亦应设法前进。若皆以迟滞有因为词。其何以示惩戒。所请著不准行。　　

</div>
    <div class="pagination">
<a href="清实录咸丰朝实录_page494.html">上一页</a><span>...</span><a href="清实录咸丰朝实录_page490.html">490</a><a href="清实录咸丰朝实录_page491.html">491</a><a href="清实录咸丰朝实录_page492.html">492</a><a href="清实录咸丰朝实录_page493.html">493</a><a href="清实录咸丰朝实录_page494.html">494</a><span class="current-page">495</span><a href="清实录咸丰朝实录_page496.html">496</a><a href="清实录咸丰朝实录_page497.html">497</a><a href="清实录咸丰朝实录_page498.html">498</a><a href="清实录咸丰朝实录_page499.html">499</a><a href="清实录咸丰朝实录_page500.html">500</a><span>...</span><a href="清实录咸丰朝实录_page496.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
