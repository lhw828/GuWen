<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 41 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 41 页/共 505 页</h1>
    <div class="content">

大清穆宗继天开运受中居正保大定功圣智诚孝信敏恭宽毅皇帝实录卷之二十二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。三月。癸巳。孝贤纯皇后忌辰。遣官祭裕陵。　　

○祭先蚕之神。遣内务府大臣恩醇行礼。　　

○以神灵显应。颁湖北省城江神庙扁额。曰灵昭南纪。　　

○谕内阁、前因已革管旗章京乌尔图那素图、上年曾在热河都统衙门、控告己革台吉嘎尔玛斯第多款。该革员现在京城贝子索特那木色登家内。当降旨令理藩院步军统领衙门、派员迅即拏获。由顺天府解赴热河。归案审办。兹据爱仁等奏称、派委司员赴该贝子家内查拏。乃索特那木色登、始则声称乌尔图那素图往海淀赎取当物。继则又以甫经前往热河为词。种种枝梧。显系有代为捏词隐讳情事。索特那木色登、著先行交理藩院议处。仍责令将乌尔图那素图迅速交出。傥迟延不交。即著理藩院严行参奏。寻热河都统春佑奏、乌尔图那素图于本月十四日在热河拏获。报闻。　　

○又谕、户部奏、请饬催各省上年欠解。及本年应解京饷一摺。各直省上年欠解京饷银两。前经户部奏明。勒限于开印前埽数报解。兹据奏称、除已解到及据报起程外。其未经报解者。尚有三百四十五万之多。实属玩泄已极。其奏拨本年京饷银两。据称亦丝毫未经解到。即著各该直省督抚、督饬该藩司运司监督等、将上年京饷案内未解银两。迅速如数报。解毋许再涉迟缓。其应解本年京饷。以及上年本年应行带解各款。并十年分陈欠银两。并著速行设法。源源起解。傥敢任意延玩。即著该部严参惩处。　　

○谕议政王军机大臣等、明绪、博勒果素奏、请饬陕甘拨借银两等语。据称甘肃应拨塔尔巴哈台经费银两。连年积欠。为数甚钜。本年春夏二季盐菜。无项支发。请饬陕甘总督、将积欠经费银十二万九千二百余两内。借拨一二万两等情。塔尔巴哈台地处极边。官兵月饷。近来减折支发。已形苦累。傥数月内再无饷到。深虞人心涣散。现在正与俄国查办分界事宜。稽查巡守。及随往查界官兵。均难令其枵腹从公。著沈兆霖于该省司库内。无论何款。先行借拨银一二万。两速行解往。以济急需。将此谕令知之。　　

○以疏防颜料库失火。管理户部三库事大学士贾桢、前任尚书瑞常、爱仁、前任侍郎宝鋆、署侍郎郑敦谨、均降一级留任。司员等分别降级罚俸。　　

○甲午。钦奉母后皇太后圣母皇太后懿旨。本日召见惇亲王。询以恭理丧仪各事宜。据称现在每日前诣观德殿执事人员。除直班之大臣一员外。其余恭理丧仪王大臣。并未逐日前诣。殊属不成事体。文宗显皇帝梓宫。奉移观德殿。该王大臣恭理丧仪。理应敬恪将事。常川前往。乃竟任意玩忽。何以仰慰。先帝在天之灵。嗣后该王大臣。务当逐日前诣。不得仍前怠忽。以昭敬慎。其执事人员。如有任意不到者。即著严行查参。因思观德殿为梓宫奉移之所。该王大臣尚意惮烦劳。其所管部院各衙门。更何可问。当此时事多艰。王大臣等均受先帝厚恩。自当夙夜在公。以期庶政修明。若偃息养安。任其丛脞。王大臣等扪心自问。又何忍为此也。将此通谕王公及各部院大臣知之。　　

○谕内阁、礼部奏万寿礼仪一摺。据称本年三月二十三日。拟请援照成案。是日朕龙袍衮服。诣两宫皇太后前行礼。其内廷王公大臣。在养心殿阶下行礼各等语。朕奉母后皇太后圣母皇太后懿旨。是日朕诣两宫皇太后前行礼服色。著改为寻常袍龙褂。礼毕仍易常服。至礼部奏、拟请于是日内廷王公大臣在养心殿行礼之处。亦未允协。著礼部查照乾隆宫行礼成案办理。　　

○又谕、孔繁灏奏、尼山圣庙书院。被匪拆毁。自请议处等语。据称距曲阜五十余里之尼山。建有圣庙书院。偪近教匪巢穴。二月初八日。该匪将书院及颜母祠等处拆毁。并将该处祭器等物毁坏。孔繁灏职司奉祀。未能先事豫防。著交部议处。各该地方官疏于防范。咎亦难辞。著谭廷襄查取职名。交部议处。寻吏部议、孔繁灏照防范不严降一级留任例上加等。降二级留任。得旨、准其抵销。　　

○谕议政王军机大臣等、胜保等奏、官军进援颍郡。力破贼营。会合颍军夹击。大获全捷。立解北面城围一摺。粤捻各匪。围攻颍郡。北面贼营三座。墙高濠深。阻我进攻之路。经胜保密饬将弁。督率兵勇。连日乘夜。直扑贼营。夺获三垒。复将附城贼垒六座攻克。杀贼无算。贾臻亦派队出城。会同胜保各军。两路夹击。共毁贼营十三座。浮桥五道。贼势不支。纷纷败窜。惟颍州北面虽已解围。而东西南三面之贼。尚复屯踞长濠以外。据营死守。亟宜乘此声势。尽殄贼氛。著胜保督饬各军。奋力前进。楚军已抵城南十八里铺。距颍不远。并著胜保密速约会南北夹攻。其带兵各将弁。胜保当饬部下与之和衷共济。不可各存意见。贾臻既已出于危险。亦当严饬防颍将弁。出城会剿。务将城外贼垒。节节埽荡。以期廓清颍郡。毋留余孽。至苗沛霖因贼牵掣。未能速抵颍州。该大臣已饬其迅速进兵各节。前据该大臣奏称、苗沛霖练众五六十万人。若苗沛霖果诚心反正。何难分拨练众。协助官军。仍仅以围攻颍上为词。未拨练众助剿。所谓与粤捻接仗十一次。屡挫凶锋者。恐系该练饰词。衷怀尚萌叵测。该练反正之心。诚与不诚。总以张落刑一股能否歼除为断。现在该大臣兵势正盛。足以办贼。自可无需苗练之力。如必需苗沛霖协助。亦当于驱策之中。寓防门之意。断不可豫存成见。姑息养奸。现在城围虽解一面。其余三面。尚多屯贼。恐其再合重围。胜保仍须督饬诸军。四面兜剿。不可轻易入城。致有疏失。将此由六百里各谕令知之。　　

○宗人府奏。已革亲王交出府第。并呈缴敕书褡护。应交何处。得旨、已革郑亲王怡亲王府第二处。著交内务府查收。雍正年闲。怡贤亲王所奉朱笔敕书。著即恭缴乾清宫。敬谨收存。其元狐端罩二件。著分赏钟郡王、孚郡王、各一件。　　

○乙未。上诣大高殿行礼。　　

○谕议政王军机大臣等、有人奏、京外盗贼横行。请饬查办等语。据称本年正月闲。有湖北会试举人。在内邱县地方。被骑马贼强劫衣物一空。该举人赴县投诉。贼尚在近地分赃。该县知县延至两日。始派役往缉。贼遂远扬各等语。内邱地当孔道。该匪胆敢骑马持械。白昼拦截车辆。劫银至一千余两之多。实属目无法纪。年来直隶境内。屡有骑马贼强劫之案。叠次严谕该督实力整顿。不啻至再马三。该督亦屡次奏称获犯正法。何以至今盗风仍未稍戢。著文煜迅即饬令内邱县知县将此起贼犯。赶紧缉拏。务期赃贼并获。不准一名漏网。并查取该管地方文武各官职名先行严参惩办。以儆效尤。此外各州县。如有似此抢劫之案。并著一体严饬缉捕务获。傥敢仍前玩泄。即行随时严参。毋许徇隐。原片著钞给阅看。将此谕令知之。　　

○又谕、前因有人奏、江苏抚臣。不洽舆情。玩视军务各节。叠谕曾国藩查奏。旋据该大臣查明覆奏。与所参情节。大略相符。兹又有人奏、薛焕恣意营私。于上海城内开设书画局。并与署藩司吴煦等开设钱铺。合夥贩货至各海岸。假商人字号。掩人耳目。该抚之兄薛煐。州县钻营。皆经其手。吴煦之子吴宗麟。气焰均极薰灼。江苏逃官。如吴云、李翰文等。薛焕无不包庇。为之开脱。至于练总徐佩璋、土棍费玉曾、皆经降贼受伪职。而薛焕信任二人。保举至道员都司。署上海县刘郇膏循声素著。薛焕意存嫉忌。未能尽其所长各等语。著曾国藩将所参各款。秉公详查。据实具奏。毋稍徇隐。原摺著钞给阅看。将此谕令知之。　　

○又谕、有人奏参藩司道员劣款一摺。前已将藩司吴春焕、道员沈寿嵩、解任听候查办。现在沈兆霖带兵前赴西甯。办理□□事件。所有该藩司等劣款。著交托明阿、张芾、按照摺内所参各款。严密审办。不准稍涉瞻徇。该将军等闻见较确。谅能秉公审讯。不至代人受过也。原摺著节录阅看。将此密谕知之。　　

○又谕、袁甲三奏、江南发逆。分路渡江。直扑江浦浦口两城。江边营盘三座。被贼攻陷。复有伪护王等带领悍贼。径扑六合县城。势甚猖獗。现派朱元兴统带兵勇。前往援应。并请饬令都兴阿扼要严防。以遏窜路等语。江浦六合各城。关系沿江要隘。为逆匪所必争之地。前经谕令都兴阿、吴棠、调派兵船。分拨浦口。并饬曾国藩迅筹水军进剿。原期上下游师船。声势联络。断贼渡江之路。迄今月余。黄彬等水师战船。未据都兴阿等调赴该处。即彭玉麟、李鸿章、所部水勇。亦无下驶消息。以致该逆乘闲偷渡。蔓延江北。该大臣等既已失策于先。不可不力图挽救。曾国藩水陆各军。自克复无为州运漕镇后。养精蓄锐。将及半载。著即严饬各路将弁。迅速攻取巢和。以分贼势。李鸿章所统淮扬水师六千。兵力不为不厚。何以战船数百只。不能顺流而下。必须由和含陆路经行。现在风闻外国轮船。业已雇就。较之陆路。可以畅行无阻。著即催令李鸿章星速前进。截断江面贼匪往来。藉得兼顾浦六。毋稍贻误。浦六等县。均系江北切要地方。都兴阿等责无旁贷。自应力筹兼顾。岂可视同秦越。现在李世忠分投守御。仍恐兵力不敷。著都兴阿迅即调派水陆各军。相机分路策应。并著会同袁甲三。督率李世忠等堵剿兼施。遏贼北窜。如再视为泛常。因小有意见。以江浦等城。尽诿之李世忠而不顾。设有疏虞。惟都兴阿是问。至李世忠军营饷项。江北粮台。自应随时拨解。著吴棠迅将李世忠垫发银米。先行筹拨如数还款。并前次犒赏银两。一并解交。仍著吴棠督饬粮台。再筹著实款项。每月接济李世忠军营。务令士马饱腾庶剿办可以得力。再据袁甲三奏、探闻江南贼众。纷纷渡江。有由含和分股。赴援庐郡之说。现在店埠已克。庐州贼势日穷。著曾国藩迅饬曾国荃、多隆阿等、分拨兵勇。遏截援贼。并会商袁甲三严密布置。毋稍疏失。将此由六百里加紧各谕令知之。　　

○又谕、郑元善奏、请东营溃勇。悔罪情愿回营。并豫省南路吃紧一摺。据称勇目宋景诗。自被追剿后。适胜保派员招令回营。现在悔罪乞恩。即发给口粮。令随同明庆由槐店前进。攻击税子铺踞匪。以通饷道。并称皖捻大股。由东南窜扑沈邱项城。分扰周口。绕由西华。径扑上蔡屯扑西平。且有欲往老河口转窜陕西之谣。大股粤逆。又由新蔡图扑汝南郡城。拟带兵至许州驻扎各等语。宋景诗以乡曲乱民。本应早予正法。经胜保带赴皖省。辄敢中途潜回。抗拒官兵。若非追剿紧急。势穷计蹙。岂肯悔罪投到。是于情法均无可贷。郑元善因胜保派员招回。即允其回营。给予口粮。办理甚属姑息。惟业经该抚允其戴罪立功。若再追治其罪。恐号令不信。即著照所请。饬令随同明庆由槐店进剿税子铺。以通颍郡饷道。第该勇目贷其一死。已属法外施仁。如到营后立有奇功。方准保奏。胜保不得稍涉回护。饰词请奖。致令赏罚倒置。傥该勇目故态复萌。不遵军令。即予正法。该大臣本能剿贼。近以招降过众。后多反覆。声威甚减。不可不诫。至皖捻大股。扰及周口。扑犯西平等处。而新蔡粤逆。又图扑汝郡。是陈汝情形。均形吃重。张曜一军。既形单薄。郑元善所部兵勇。亦仅止二千名。恐不足以遏逆氛。杨飞熊一军。前因颍郡后路吃紧。谕令前赴槐店。顷据胜保奏称、颍郡城围已解。是该副将一军。无庸援颍。即著郑元善前赴许州。檄调该副将带兵驻扎郾城。以杜北窜。归德兵勇。如有可以酌拨分剿之处。并著郑元善商同毛昶熙妥为办理。其南汝各属团练。并著飞调协剿。以壮声威。前谕托明阿拨赴河南之马队五百名。谅已到豫。或酌调赴襄郏堵遏。以为杨飞熊等军声援。均著郑元善相机调度。务当力遏凶锋。毋任纷窜。将此由六百里各谕令知之。　　

○以大理寺卿阿克敦布为都察院左副都御史。　　

○以江南克复天长等城出力。赏提督李显发、总兵官王茂元倪文藻、巴图鲁名号。副将周保清、同知何世俊等花翎。知县何庆钊等蓝翎。余加衔升叙有差。　　

○以江苏六合剿匪出力。复知州杨钟琛职。　　

○丙申。上诣观德殿几筵前供奠。　　

○谕内阁、田在田奏、本籍被扰。该员之母。欲于徐州暂住等语。据称该员原籍山东钜野县。上年被捻蹂躏。房舍焚毁一空。曾祖母王氏。前蒙御赏寿萱春永扁额。均已被焚。伊母周氏。因惊成疾。以该员兄弟二人。均驻徐州一带剿匪。因欲暂住徐郡。以遂思子之情。览其所奏。情殊可悯。惟田在田以带兵大员。现在徐宿防剿。均形吃重。虽乌私念切。人子至情。而戎事方殷。若奉母暂驻徐州。于军营体制。诸多未协。殊难俯允所请。该总兵之母。自应仍回原籍居住。即著谭廷襄饬令该地方官。随时妥为存问。毋致失所。田在田之曾祖母王氏。前蒙御赏扁额。并著南书房翰林恭书一分。交该总兵祗领。以示朕锡类推仁至意。　　

○又谕、胜保奏、官军乘胜攻剿颍郡东西南三面偪城逆匪。续获全胜。立解城围一摺。围颍发捻各逆。经官军夹击获胜。悉将北路贼窟蹋平。本月初三日夜。胜保、贾臻、各派兵勇。掩至东路贼垒。直扑营濠。然抛喷筒火弹。贼众越墙。我军追蹑。攻杀甚多。落水淹毙者。不计其数。余逆向南窜逸。我军大呼追剿。南面贼营惊溃。自相践蹋。我军就势埽荡。西路群贼。亦不攻自溃。共计蹋毁大小贼营三十七座。贼卡四十余处。毙贼无算。颍郡城围立解。办理甚为妥速。钦差大臣兵部左侍郎胜保。自直东远道赴援。沿途获捷。深入疾进。两日之闲。击散贼众数万。立解重围。实属谋勇兼备。调度有方。加恩著赏给兵部尚书衔。并发去翡翠翎管一支。白玉烟壶一个。白玉佩一件。珊瑚豆大荷包一对。交胜保祗领。以示优奖。三品顶带安徽布政使署安徽巡抚贾臻。坚守危城待援。并派兵勇夹击。共解城围。亦属勤劳倍著。著赏给二品顶带。并交部从优议叙。　　

○谕议政王军机大臣等、前有人奏、劳崇光信任知县许庆瑢。庇护保举都司陶昌培。藉端贩运私盐。纵弁残杀。膜视京仓要需。奏事欺蒙。调度乖方。滥收门生。保举不实。任用奸胥。始则畏惧洋人。继则与洋人交密。并收受署运司罗勋馈送内廷物件等款。复有人奏、劳崇光家人许庆瑢冒捐知县。指发广东。该督仍留署内差遣。都司陶昌培即降贼陶八。专在省河包揽渔利。劳崇光毫无觉察等情。当经密加访查。所参各款。均非无因。本当立予罢斥。逐款查办。姑念该督前在广西巡抚任内。办理军务有年。尚能坚忍耐苦。且该督蒙皇考特擢兼圻。受恩至重。未忍遽加严谴。除陶昌培一员。已谕令该督会同昆寿密速筹办外。其知县许庆瑢、以长随蒙捐官职。包揽招摇。大干例禁。即著按律参办。毋许姑容。沙棍马逢亨、如何包充胥吏。通同舞弊。多置炮船。霸占沙坦。以致受害之家。冤苦莫诉。即著彻底讯办。尽法惩处。至领运盐引。何以任令署运司罗勋、道员段喆、蒙混分肥。盐包捐项。何以改为盐商公捐。副将潘其泰赴援高州。屡次败退。何以尚称为劲旅。其保举克复梧州出力人员内。何员在事出力。并未列保。何员未经在营。得邀保举。民人莫如德、徐恒昌、请充厂书。何以遽行给谕。知县五福被洋人羁留。何以辄行坐视。均著劳崇光按照被参各情。逐款据实覆奏。该督自蹈愆尤。本已无可解免。但能深知愧罪。据实陈明。使贻误于前者。尚可更正于后。即断不加以谴责。傥刚愎任性不知悔悟。徇庇私人。始终回护不肯从实办理。则该督纵多方掩饰。必能洞烛其隐。彼时不独立予罢斥。并当重治其罪。不稍宽贷。其罗勋馈送各件。系属内廷之物。该督或未之知。著即开单进呈。原参摺片共六件。均著钞给阅看。再劳崇光准令绅民包抽厘金。以致物议沸腾。英国新闻纸内。有包抽厘金绅民缴报效银一万两。随礼亦一万两。系知县刘承缘等经手之说。西江军务。误于裁撤卓兴一军。使贼得以占踞信宜。直偪高郡等语。所参既确凿有据。谅非无因。并著劳崇光据实覆奏。毋许稍涉含混。意存掩饰。重干罪戾。原片并著钞给阅看。将此由六百里谕令知之。　　

○又谕、前因有人奏、保举都司陶昌培作奸犯科。无所不为。劳崇光均曲为庇护。复有人奏、陶昌培即降贼陶八。经劳崇光派委总巡缉捕。专在省河包揽走私。以章昇耀、莫江等、为羽翼等情。当经密加访查各款。均非无因。并闻章昇耀冒功得官。莫江前充差役。均横行省河。倚势乾没。陶昌培无恶不作。又有陶二等为羽翼。护庇匪徒。大为民害各等语。陶昌培叠次被人指参。复经访闻种种劣迹。断难稍事姑容。惟既有羽翼多人。则办理尤宜密速。陶昌培著革去职衔。即著劳崇光、昆寿、于接奉谕旨后。克日会派官兵。将该革弁捦拏。并将黎英、莫江、章昇耀即章顺、陶二等、一并严拏务获。归案审办。务将所参各情。逐款严究得实。即行正法。傥敢稍涉迟缓。致该革弁等乘闲脱逃。为患他处。惟该督是问。原参摺片。均著钞给阅看。将此由六百里各谕令知之。　　

○又谕、据胜保等奏、乘胜攻剿颍郡逆匪。立解城围一摺。颍郡被围日久。经胜保督军深入。叠获大胜。立解城围。惟败残贼众。尚多遁逃。张落刑溷入颍上围城之中。若不乘机并力剿除。终为皖豫巨患。著胜保趁此声威。移师颍上。务将张落刑股逆。全行歼灭。以除后患。并可面谕苗沛霖。责其歼斩张落刑以明心迹。傥该练徒以归正为词。又复心存叵测。依违不前。亦可密为图之。该大臣大兵所指。逆匪胆寒。苗练已隶麾下。自易察其真伪。谅不致堕其术中也。至税子铺尚有逆踪。该处为颍郡后路。胜保亦当派拨得力将弁。带兵驰往剿除。毋留余孽。胜保此次深入重地。以少击众。力保危城。深堪嘉尚。是以特经降旨奖励。该大臣断不可志得意满。因此又招物议。总当屏去嗜欲。力戒骄盈。以古名将自期。时思克承恩眷。现在颍上一带。伏莽尚多。如能将张落刑股匪悉数歼除。苗沛霖一事办理妥协。永无后患。尔时朝廷录其干济之功。必当恩施特沛。虽众口悠悠。无从訾议。此则甚有望于该大臣也。勉之懔之。所有颍郡布置善后。安抚疮痍各事宜。并著贾臻妥为经理。将此由六百里谕令知之。　　

○又谕、吴棠奏、泗境另捻东窜。请饬拨劲旅驰援。并田在田奏、收复众兴后。叠次击贼获胜。余匪遁回老巢各一摺。捻匪由泗州境内。北窜宿迁。有东窜里下河之谣。经吴棠派队扼击。据生捦匪首供称、此起捻首李加英、刘添幅等股。因被僧格林沁击败。不敢西窜北窜。现复装旗。意图东扰里下河等语。吴棠请饬僧格林沁拨马队二三千名。赴淮剿办。著僧格林沁察度情形。酌量调拨。清淮一带。地广兵单。如捻股锐意东窜。必须厚集劲旅。方可遏此狂锋。僧格林沁围攻金楼。能否得手。务须通盘筹画。未可顾此失彼。田在田追贼获胜。余匪败遁回巢。著即统率将领。援应清淮务须灭此寇氛。毋任纷窜。吴棠身任地方。责无旁贷。著先就现有兵力。严密堵御。并飞催田在田、德楞额、等军回援。俟兵力稍厚。会合夹击。毋得专待僧格林沁马队。致滋贻误。吴棠另片奏、李世忠赏银。于王藻应交银两内备银二万两。现在均己筹解等语。王藻应交银三十万两。已陆续缴过若干。著吴棠即行详查具奏。田在田另片奏、本籍被匪。伊母欲于徐州暂住等情。该总兵之母。虽经来徐暂住。惟军营非奉养之地。且各该士卒。谁无父母。若纷纷效尤。转恐以私废公。田在田仍应派人送母回籍。一意剿贼。国尔忘家。以副委任。将此由六百里加紧各谕令知之。　　

○又谕、冯子村等奏、逆匪图犯镇城水陆吃重。先期布置一摺。常郡逆匪数千。窜至孟河一带。并由苏杭等处掳抢炮船。停泊常州东门外。密图出窜。丹阳句容各巢。纷纷蠢动。意欲齐集大股。并力攻扑镇江。虽经防守师船。将魏村一带贼船。轰沈数只。剿败沿江逆队。并将圩塘口逆匪击退。惟贼势尚盛。并未大受惩创。难保不复集大股。进扑镇城。该提督务宜选派将士。驰赴城外。扼要扎营。严密防守。并随时由城内出兵策应。毋令贼匪偪近城濠。致成坐困前据都兴阿奏称、伪护王等各率逆众数万渡江。窜扑江浦浦口。已谕令都兴阿就近策应。兹据冯子材奏称、中关贼匪。由九洑洲直扑浦口宝塔山分为三股。李世忠分投堵剿。因贼势过重。尚在相持等语。该提督前派驻防浦口等城。兵力本不甚厚。此时贼匪麕集。深虑该提督兵力难与久持。都兴阿务当拣派劲旅。速往助剿。将此股贼匪歼除。以固江北大局。其后股未渡各匪。亦宜严饬上下游师船。于江面截击。毋得再视玩误。致滋蔓延。将此由六百里各谕令知之。　　

○又谕、吴棠奏、北台饷需竭蹶。请饬催山陕协解银两。接济李世忠军饷一摺。前因李世忠克复江浦等城。防兵需饷孔亟。谕令英桂、瑛棨、于月解江北饷银内。按月各拨解李世忠军营银五千两。现在江北粮台。饷糈支绌。其厘捐盐课。分顾扬皖两营。已形竭蹶。势不能再为分拨。李世忠前克江浦等城。正为江北一大转机。刻下发逆复分股渡江。浦六防剿。倍形吃紧。李世忠部下伤亡过多。现仍竭力守御。若令枵腹荷戈。何以励军心而安降众。著英桂、瑛棨、仍遵前旨。迅将月解李世忠军营饷银各五千两。如数按月拨解。由袁甲三转给。以资接济。毋得稍涉推诿致有贻误。将此由六百里各谕令知之。　　

○赏已革户部右侍郎刘昆六品顶带。在实录馆效力当差。　　

○以防剿不力。贵州总兵官朱承先勒令休致。　　

○以安徽颍州解围。赏还副都统乌勒兴阿、总兵官成禄、顶带。副将穆长荣、参将梁士绅、游击卢泰、都司任治国千总邓林枫、巴图鲁名号。同知衔知县王国栋花翎。府经历董杭等蓝翎。余加衔升叙开复有差。　　

○丁酉。以神灵显应。加广东新兴县唐大鉴禅师封号。曰显应。灵通侍者封号。曰昭应。　　

○谕内阁、礼部奏、遵议给事中吴焯条陈、造就真才。悉归实学请于乡会试责成考官。核取真才。并出题不得割裂各等语。我朝制艺取士。人才辈出。奉行既久。不免有空疏剽窃之弊。亟须崇尚实学。力挽颓风。著照该部所议。嗣后乡会试。责成考官。详加校阅。头场四书文。以清真雅正为宗。二场经文。取其有关实义者。若敷衍成文。概弃弗录。三场策问。以经史与时事分问。使贯串古今通达治体者。得以敷陈政事得失利弊。以及筹饷用兵之道。其言果有可采。不必责以忌避。亦不得绳以小疵。庶于由旧之中。仍寓责实之意。贡士射策。原以觇其经济学问。乃近科以来。专务缮写。相习成风。嗣后著仍遵旧例。不必拘以字数。最短者以千字为率。其不及者。以不入格论。各贡士从容条对。不必专事缮写。自可拔取真才。士子趋向。随主试为转移。近日各省考试题目。多有割裂太甚。应试生童。遂各钩心斗角。习为穿凿支离。最为风俗人心之害。嗣后各省学政及府州县学各官。务当恪遵功令。所出试题。不得割裂小巧。牵连无理。及诗题引用僻书私集。以正文体而培风化。违者照例议处。至所称乡会试年。不准条奏科场事务。请将给事中吴焯交部察议等语。该给事中应诏陈言。尚非专为科场起见。该部所请察议之处。著加恩宽免。　　

○先是御史许其光奏、考试御史及军机章京。请仍照旧例引见。记名。运同一官。照五品以下办理。命议政王军机大臣会同吏部议奏。至是议上。嗣后考试汉御史。及保送满洲御史。考试满汉军机章京。应仍照例一并带领引见。其运同一官。前定章程。既未拟及。应如该御史所请嗣后如系照例补缺。及月选分发等项。即照五品以下官办理。从之。　　

○以记名总兵官周学桂为贵州镇远镇总兵官。　　

○以贵州捐输军饷。永广乡试中额一名。　　

○以江西捐输军饷。永广庐陵县学额三名。金溪县二名。泰和、吉水、清江、三县各一名。　　

○戊戌。谕议政王军机大臣等、胜保奏、颍围已解捻患未平。请饬派抚臣帮办军务。以一事权而收实效。并颍郡东南关外。已饬成大吉等军驻扎。胜保即日回兵陈州各摺片。胜保前奉谕旨。督办皖豫剿匪事宜。捻匪未平。胜保责无旁贷。现在颍围已解。尚有逆捻二三万。向东南逃窜。归并颍上。意图援救张落刑。正当乘此声威。并力攻剿。以期早清捻患。胜保所奏一军介于两省之闲。竟成客兵之势。集军筹饷。在在为难等语。已明降谕旨。派李续宜、郑元善、帮办胜保军务矣。该大臣等务当和衷共济。遇事熟商妥办。俾两省军务。日有起色。积年捻患。克日荡平。方为不负委任。惟捻匪巢穴。尽在皖省。苗练围攻颍上。正当吃紧。胜保若退扎陈州。恐苗沛霖意存观望。致张落刑又复兔脱。则剿办更觉棘手。自应仍遵前旨。移师颍上。督率各军。将张落刑迅速歼灭。以除后患。至太和一带。仍有阻滞。胜保当分拨兵勇。廓清后路。其新蔡被围。郑元善当相机策应。仍竭力遏截西窜贼匪。毋稍疏虞。李续宜计日可抵六安。并著严饬所部将士。勉图进取。是为至要。至胜保所称局外旁观。心存媢嫉。以任事为争权。以公忠为私计等语。词多负气。殊非大臣寅畏事君之道。胜保务当恪遵屡次谕旨。痛自刻责。力改骄盈故习。奋勉立功。始可永承恩眷。不负期望。另片奏、贾臻守颍有功。所奏军情。并非妄报。将粤捻各逆首姓名。开单呈览。捻逆围攻颍郡。贾臻奏称贼众二十万。连营七十余座。未免张大其辞。现在颍州解围。念贾臻尚能婴城固守。是以降旨赏给二品顶带。并交部从优议叙。朝廷赏功罚罪。一秉大公。无俟该大臣渎辩为也。惟贾臻平日声名甚劣。叠挂弹章。仍著胜保、李续宜、随时察看。如于皖藩不甚相宜。即行据实奏闻。毋稍姑息。将此由六百里各谕令知之。　　

○又谕、胜保奏、统筹皖豫大局一摺。据称袁甲三为皖省。统帅株守临淮。而于苗练捻匪。并未办理分毫。李续宜亦知皖北之难。于捻匪苗练诸事。均未著手各等语。袁甲三自督办皖省军务后。仅藉苗练之力。克复凤阳一城。迨后定远溃围。寿城失守。袁甲三一筹莫展。且以家有老亲心神未定等词。巧为避卸。即近日所陈攻庐情形。亦不过遥藉楚军声势。于李世忠亦未见驾驭得宜。第以临淮一带。曾国藩难以兼顾。日久未予撤调。现在李续宜既已抵皖。即可派员统带此军。以为规画东征之计。况胜保现令进攻颍上。淮南北数百里闲。统率较多。事权不一。亦于行军不甚相宜。惟令袁甲三回漕督本任。则吴棠在清淮。与僧格林沁联络。颇资堵剿。未便骤易。曾国藩督军皖省。当知袁甲三之为人。如何量加任使之处。即著悉心筹议具奏。候旨遵行。李续宜规赴六安。如能克复正阳关。即寿州亦有攻克之机。胜保已饬苗沛霖进攻颍上。当兹庐郡未免。未能分兵攻剿苗练。莫如令其歼除张落刑。如张逆既除。则苗练之势渐孤。易于筹办。并著曾国藩密商李续宜妥为办理。至此次胜保奏请李续宜帮办军务。并饬成大吉等将营中出力员弁开单。由该大臣奏请奖励。意存笼络。而张落刑一股未除。若不令胜保办理。则苗沛霖不能帖服。且该大臣在皖多年。于军情地势。较为熟悉。楚军现在并力东下。未遑顾及淮北。此朝廷用人不得已之苦衷。惟胜保性情骄恣。实所不免。恐李续宜不能与之共事。著曾国藩密属李续宜、不必有所避忌。如果胜保有意掣肘。贻误军务。李续宜或未便参奏。即著曾国藩据实密陈。该大臣公忠体国。谅能知朝廷用人微意。断不肯稍避嫌怨。惟此事关系甚重。设军中或有传播。则彼此各存意见。转于军务有碍。著该大臣严密存记。勿令营中知之。是为至要。将此由六百里密谕知之。　　

○又谕、庆端奏、扑犯江山温州之贼。经官军奋击获胜。现复由闽派兵应援一摺。据称犯衢之贼。分股窜犯江山。叠扑县城。经李元度派队击退。其屯踞乾项等处之匪。屡至念七都一带。窥窜闽疆。扑犯温州之贼。环攻郡城。经总兵秦如虎等派兵击退。遂昌踞逆。经该县民团攻剿。克复县城。贼由松阳逃逸。其窜扰云和股匪。蔓延景甯等语。浙江温处衢三属。地连闽界。云和之贼。蔓延景甯。已有入闽之势。该处万山环峙。有险可扼。著庆端严饬各军。分别布置。毋令窜入闽境。黄岩贼阑入乐清。遂昌贼悉数下窜。恐将并力攻温。所有同知赵均枪勇。副将吴鸿源师船。著该督迅即分别调派。赴温州一路援剿。犯衢之贼。以大股分扑江山。自因攻衢未能逞志。意图于江山绝我饷援。为坐困衢城之计。现在左宗棠于克遂安后。回援衢州。已抵常山。庆端亦派副将曾元福、周万远等、统带各兵勇驰赴江山。兵力较厚。著即会合夹击。由江常迅埽而下。速解衢州之围。至浦城地当四冲。江山之贼。既窜至江郎街等处。相距甚近。庆端已抵浦城。著即督饬将弁。迅速进剿仍兼顾闽省藩篱。毋稍疏失。将此由六百里各谕令知之。　　

○又谕、官文等、奏击退豫省巨捻。大获胜仗一摺。本年正月闲。捻匪窜偪随州所属之小林子地方。二月初闲。捻首何广玉窜至应山县属之观音店。距武胜关十余里。均经官军击退。楚省北界。与豫省毗连。捻匪乘虚窜突。难保不去而复来。现在汝光一带。遍地捻踪。新蔡尚复被围。转瞬春麦成熟。尤难保不出巢肆掠。不可以暂时驱逐出境。稍涉大意。著官文督饬各将弁实力严防。相机剿办。其各该地方文武员弁。亦当激励兵团。严密堵截。毋令匪踪阑入楚境。多隆阿在庐郡接仗。屡次获胜。即著该大臣催令该将军迅图攻克。毋令陈玉城逸出。以除巨憝。将此由四百里谕令知之。　　

○命安徽巡抚李续宜、河南巡抚郑元善、帮办钦差大臣胜保军务。　　

○赏土尔扈特盟长郡王巴图三眼花翎。副盟长贝子普尔普噶丹双眼花翎。　　

○予浙江江山阵亡守备樊龄熙、千总艾绪南、外委谢三友、祭葬世职加等。　　

</div>
    <div class="pagination">
<a href="清实录同治朝实录_page40.html">上一页</a><span>...</span><a href="清实录同治朝实录_page36.html">36</a><a href="清实录同治朝实录_page37.html">37</a><a href="清实录同治朝实录_page38.html">38</a><a href="清实录同治朝实录_page39.html">39</a><a href="清实录同治朝实录_page40.html">40</a><span class="current-page">41</span><a href="清实录同治朝实录_page42.html">42</a><a href="清实录同治朝实录_page43.html">43</a><a href="清实录同治朝实录_page44.html">44</a><a href="清实录同治朝实录_page45.html">45</a><a href="清实录同治朝实录_page46.html">46</a><span>...</span><a href="清实录同治朝实录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
