<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1266 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1266 页/共 1860 页
  </h1>
  <div class="content">
   ○旌表守正捐躯之直隶南宫县民孟五妻刘氏。守正被戕之河南扶沟县民孟兴顺妻邵氏。　　

○癸卯。谕、昨阅直隶总督题报审拟苗大亮挟嫌谋砍马英等、定以绞决一本。已交三法司核拟速奏矣。该犯苗大亮、系工部宝源局磨钱匠役本年三月间、与同局之马英等、争闹欲逐。心怀忿恨。起意将马英致死。用刀砍伤昏晕。复连砍孟兴、常发金、赵正贤等三人。似此凶恶不法之徒。在钱厂公宇。持刀连砍多人非寻常斗殴可比。该监督自应立即验讯。回明钱法堂、及本部堂官奏交刑部、按律速行定罪。以儆凶顽。乃仅移送大兴县、转从该督审拟题报。该钱法侍郎所办。殊属舛谬。虽钱局事务。向不关白本部堂官。而钱局中有此行凶重犯。该堂官置不与闻。亦属非是。所有宝源局满汉监督、著交部从重议处。其管理钱法侍郎。著交部严察议奏。其余工部堂官并著一并察议。嗣后户工二部钱局。除寻常事件仍由钱法堂照旧专办外如遇此等关系重大案情。著该监督呈报钱法堂外。仍一面报明本部堂官。会同立即查办著为例　　

○又谕、前因熊学鹏奏到属员贤否单内。将知府温葆初、列入三等。并指为才具中平。朕以其评隲未允。或缘熊学鹏之父熊本、寄籍江宁。温葆初前任江宁时。与之不甚周旋。存有芥蒂。填此考语。因降旨李侍尧、令其秉公密访确查。据实覆奏。今据奏到、温葆初明白老成。办事妥协。询以地方诸务。亦俱详悉晓畅等语。所奏自属公当。温葆初、并非不能办事之人。特恐其或因降调。有意退阻。遇事不肯奋勉上进。果尔、尚当重治其罪。今李侍尧称、温葆初在知府中。颇为出色。则熊学鹏列之三等。实不足以服其心。至所称熊学鹏性情褊急。轻喜易怒。办事虽然认真。而好恶不无任性。是以定人优劣。末能至当等语。所奏实酷肖其为人。不但朕以为确当。即内外臣工。应无不首肯是言。因念熊学鹏、平日虽器量褊浅。尚肯办事。而此等疵病。实所不免。与其隐而不露。不如明白宣示。俾熊学鹏、自知省改。即温葆初、亦当知朕之大公至正。胥教诲成全之道也。著将此通谕知之　　

○又谕曰、弘晌、著补授宗人府左宗人。该衙门办事有人。伊仍留盛京将军之任　　

○定边右副将军广州将军明亮、参赞大臣副都统富德奏、马柰、马尔邦一路。先经派都司崔文杰前赴巴旺、布拉克底、与该土司面商。据称、金川料我兵从当噶尔拉进攻。是以竭力守御。若止仗正面进剿。难以得手。今派头人、先往东西两边山后。探明抄截之路。应俟回日。再定进路。又据脱出之革布什咱番人聂噶称、僧格桑已被金川拘禁。则金川头人。现已心怀畏惧。攻剿更易为力。谕军机大臣等、据明亮等所奏、与朕前此指示。适相吻合。功噶尔拉、当噶尔拉两路。今岁攻已半年。险隘难于寸进。若由马柰、马尔邦、间道前进。庶可攻其无备。今阅奏到地图。河北之马柰、马尔邦一带。路径较宽。进攻自为稍易。明亮、奎林等、当努力妥为之。又据奏、聂噶供称、僧格桑已被金川拘禁等语。其言果实。则金川头人等、心生畏惧或至窘迫时。竟将僧格桑献出。亦未可定。但贼人即使真将逆酋缚献。亦只可将计就计留其俘献。并设法诱擒护送之贼目等、无使一人逃回。仍即照旧统兵攻打。无稍迟缓。其余各路将军。或有贼人诡称、已在某将军营门缚献逆酋、得蒙宽宥者。将军等总不必问其事之虚实。仍将来人设法擒获一面领兵攻剿。毋为虚言所惑。则贼众诡谲之计。将无所施。而在我得操必胜之势。可期克日集事　　

○定边右副将军尚书公丰昇额奏、接得阿桂咨称、四路拟从谷噶、凯立叶进兵。令臣等或由党坝、或由穆尔津冈、自行酌定。查绰斯甲布之宜喜、日旁、甲索、俄坡等处。均树木丛深道路险窄。进兵既为无益。复将穆尔津冈等处。询问经过之人。俱云兵可行走。俟阿桂兵到谷噶、彼此约定日期。一同攻取。谕军机大臣等、朕昨已降谕旨、令明亮等、于本月二十八、九、等日进兵。今丰昇额即依所奏。由穆尔津冈前进。并移知阿桂、令其相机策应。将此谕令阿桂明亮知之　　

○以大学士舒赫德兵部尚书嵇璜、工部左侍郎谢墉、翰林院侍读学士董诰俱充经筵讲官　　

○旌表守正捐躯之直隶获鹿县民王栋女王氏　　

○甲辰。上诣皇太后宫问安　　

○幸瀛台　　

○哈萨克汗阿布赉子阿底勒苏勒坦等十五人、回部英吉沙尔四品阿奇木伯克素勒坦和卓等十九人、杜尔伯特公双和尔等二人、于西华门外瞻觐。　　

○谕、本月二十日。豫妃薨逝。著辍朝三日。派皇八子、皇十二子、七公主、及七额驸拉旺多尔济穿孝。并著皇六子质郡王、内务府大臣金简总理丧仪。所有应行事宜。著各该衙门察例具奏　　

○又谕、前以富勒浑覆奏、发川人员。不即前赴军营缘由。系由上年军需局司道议将现任者、调赴口外。而以拣发者、分别委署。所办殊为错谬。即谕该督、查明彼时承办局务司道。俱系何人。其倡为此议、出自何人之意。据实参奏。今据富勒浑奏称、查询各司道、实系公同商定。因公起见并无别项情弊。恳恩俯免查参等语。所奏甚属荒唐。此事前经富勒浑覆奏时。显系军需局员、有玩公沽誉之处。是以特交该督查参。富勒浑自应详询确核。将首先倡议之人。据实指劾。乃仅以公同商定之语。颟顸了事。殊属非是。凡事必有一人倡议。众始从而照办。断无合口同声共为一议之理。而所奏免其查参之请。妄冀为属员开脱。尤属大谬。该督向来办事。虽觉拘泥。然尚不失为谨慎。不意其竟敢以罚不治众吓朕。乖张一至于此。富勒浑、著交部严加议处　　

○定西将军尚书阿桂、参赞大臣领侍卫内大臣色布腾巴勒珠尔奏、据贼人投禀。称僧格桑拘禁病重。请差一位大人来。即将僧格桑全尸献出。至头人七图安堵尔、末利阿什咱、已为小金川百姓所杀等语。贼番狡诈百出。僧格桑是否病重。断难凭信。且谓小金川头人七图安堵尔等、业经杀死。其为容留贼目。更属显然。况欲请大人前往。意在彻兵后。方始送还。实为可恨可恶。谕军机大臣等、贼人投禀。敢于如此狂吠。真堪发指。逆酋以臣服土司、竟敢负恩反噬实为覆载所不容。此乃贼众恶贯盈满。天夺其魄。使之肆为狂吠。以速灭亡金川之必应剿灭。揆之理势。均难中止。若使稍涉游移。贼酋必尽将各土司蚕食。并成都亦且可虑。更复成何事体。思及此、尚可存不办之说乎。今满汉屯土各兵。已调至七万有余。阿桂如尚以为不敷分用。即奏闻再添兵一二万、亦非难事只要大功必成。多费实所不惜。现在所拨军需银两。核算可供至来年三月。又因川运开捐。约计可收千万。是明岁一年之用。宽然有余。至阿桂令额森特给以回檄。在彼时兵驻美诺。尚无妨酌用权宜。使其不能揣测。迨至进兵之后。贼或复至营门具禀。无论其是否借僧格桑以为词。总宜置之不理。并立将其赍禀之人。设法擒获。如系稍涉紧要之犯。即交文绶。派委妥干员弁管押解京讯究。且一经进兵即当宣示各土兵。令其传播此次劲旅云集。分剿金川。惟当乘我胜兵之力约会进攻。务期擒歼索诺木及其兄莎罗奔等、方完此局并非仅欲擒捕僧格桑。此时金川即将伊献出。已属迟延。无禆于事。贼酋更何必借此以为欺诳。如此、则可以破贼居奇之意并可杜其狂诞之词。至阿桂另摺所奏称询之穆塔尔、据云进兵之始。功噶尔拉、昔岭、仍应留兵作进攻之势。以牵缀贼人。方能有益等语。与朕前谕相合朕前令奎林、在当噶尔拉进攻。富德、在功噶尔拉进攻。今思明亮往马奈、马尔邦一路。尤属紧要。富德若同明亮前往。更可得力。功噶尔拉一路。即令富兴往彼带兵亦可。前曾谕令奎林、富德、以功噶尔拉、当噶尔拉、不仅牵缀贼势。若能诱贼抄出后路。我即回兵掩击。可以多歼贼众。自为最善之策。富兴、亦当依此行之。至丰昇额、现赴党坝一路。伊所带兵数。不过三千余。尚觉单弱。曾谕其即得碉卡。只可在山梁驻守不宜轻进。仍须通知阿桂、及色布腾巴勒珠尔等、如彼处有续到之兵。方可会齐进剿。著再传谕丰昇额、务须慎重妥酌而行　　

○又谕曰、富勒浑奏、俟定议移营。即将新路各台。赶紧安设等语。所筹未为妥协。现在新定之马奈、马尔邦、及谷噶、凯立叶各路。原系间道前进攻其不备。非若当噶尔拉、功噶尔拉之牵缀贼势。故作声张者可比。昨已谕令阿桂等于腊月二十七、八等日。择吉进兵。为期甚近须俟功噶尔拉、当噶尔拉之兵到彼。虚张声势。使贼尽力拒守。然后从间道分兵前进。于事方为有益若官兵所至。即已尾随安台。贼人闻之。转得豫为准备。所关非细所有新路进攻之兵。起程时自应酌带口粮。兼程而进俟攻得地方后。再就各路近处。续运军粮。方为妥善。著传谕阿桂、将如何裹带之处。速行妥办。仍密通知富勒浑、毋稍疎略贻误　　

○又谕、据富勒浑奏、沃克什收贮粮石。因站夫失火。烧去米五十余石。请将站员张世渌察议。并著落赔交一摺。所奏已迟。此事早经郝硕等参奏。已降旨将张世渌革职。交富勒浑查讯。并令明白回奏矣。军营粮运。富勒浑有总统稽查之责贮备米石。理宜小心防护。何竟任站夫等、失火焚烧。且沃克什、系伊驻劄之所。既有此事。自应即时据实参奏。何以具摺转在郝硕等之后。此或富勒浑知郝硕等、已经参劾。始为此奏。更属非是。富勒浑、著传旨严行申饬。仍将因何不即奏闻缘由。明白回奏。寻奏、彼时具摺稍迟。恐有别情。必将站米逐一清查。始得烧毁实数。而郝硕等、遂先行参劾。得旨、如今正以办理军需为急。岂暇问及尔等口舌是非。此奏知道了　　

○吏部奏请、大学士李侍尧、应定何殿阁。及兼衔。得旨、李侍尧、著为武英殿大学士。兼兵部尚书　　

○命降调福州副都统伯忠、前往辟展、更换达桑阿、降调福州副都统噶勒炳阿、前往英吉沙尔更换舒泰　　

○旌表守正捐躯之陕西奇台县民李成伏妻秦氏　　

○乙巳。礼部议准、江苏巡抚萨载奏称、遵查江苏学政彭元瑞、请裁金山卫学原额。均摊各县。查金山卫、业经裁改金山帮。自应汰去卫学。请将额进文童十二分拨华亭娄县、南汇、各三。廪增生缺各三上海金山各一廪增生缺各一。武童进额如之其已进各生即饬令住居之县学教官。就近管束从之　　

○予故贵州威远镇总兵王万邦、赏恤如例　　

○丙午。礼部议覆、湖南学政褚廷璋条陈学政各事宜。一、考试经解诗古。向例与正场卷同印坐号。是经古之后。正考坐号。即已先知。保无贿嘱代倩情弊。请嗣后另派坐号一廪生报劣。照例支食廪饩。不足以示惩别请照四等廪生例。停其支领。一、马兵乡试。向由该营送闱。今既议准于各学进额。应照武生例。由学臣录送。至每月教官考试之例。恐往来有防营务。不必定限。均应如所请。从之　　

○兵部等部议准、大学士管两江总督高晋奏称、自海门厅、分设茅家镇地方。该镇向设驻防外委一员。兵十名。不足以敷弹压。请将官河汛千总、移驻海门厅署旁。即于官河汛防兵内抽二十。与原派茅家镇之十名共资戍守。原驻外委彻回。其官河汛、即以协防大港之外委移驻。应建衙署。确估兴工从之　　

○丁未。谕、前据陈辉祖奏、此次办理兵差旁近地方。民夫运送军装火药等项。俱各急公协助。特降旨令过兵各直省督抚、一体据实查奏。嗣据图思德奏、黔省所属之平远州、及平越、贵阳、镇远、三府民人均为出力。因令该抚、将各该府州县地丁钱粮。及改徵米石。量予缓徵十分之几。分别奏闻。兹据奏、平越府民、协助平越县。平远州民、协助大定府。差务较多。最为出力。应请缓徵十分之二。贵阳府民、协助贵筑县。镇远府民协助镇远县差务较次。请缓徵十分之一等语。著照该抚所请。分别加恩缓徵。以昭奖劝。如本年钱粮米石。业已全完。即著于次年应徵项内。照数缓徵。该抚其董率所属。悉心妥办。毋致吏胥滋弊。以副朕体恤民劳至意。该部即遵谕行　　

○又谕、据李侍尧奏、现在川省办理军务。广西商众李念德等、吁请照东省之例。捐银二十万两。洋商潘振承等、亦请照两省埠商、捐银二十万两、稍佐军需等语。该商等既属踊跃急公。情词恳切。姑允所请。著该督将各商捐银数目核定等次。即行咨部。照例分别议叙。原摺交户部核存　　

○是日、甲午年立春。顺天府进土牛春山宝座　　

○戊申。铸给江西赣州府定南厅同知、及督粮通判兼管水利关防并定南厅照磨、儒学等图记。从巡抚海成请也　　

○己酉。孝庄文皇后忌辰。遣官祭昭西陵。上诣皇太后宫问安　　

○谕、前据富勒浑奏、查米商田济国一案。原系刘组曾招商。若无分肥情事。何至一任奸商等、辗转包揽。逐层剥削。竟不查究。反代奸商捏词具禀。显有官商串通、层层克扣侵渔情弊。况刘组曾、经手军需银两。至二百四十余万之多。屡经饬催。并不逐款分晰造册恐其中浮冒侵肥之处。尚不止此。自应彻底根查。尽法惩治等语。因谕该督严切查审。若刘组曾、实有扣冒情弊。即当立行正法今据文绶查奏、审明该员任内。经手军需银多至二百二十八万余两收支军米、一十八万余石。不但查无侵扣情事。并有该员因军米紧急。自向茶商、借银二万四千余两。垫发脚价。并无串通分肥等语所查各商供词众口如一。并皆确有证据。是刘组曾、以同知微员。承办军需。竟能出纳无弊。尚属奉公守法。与富勒浑原参情节。迥不相同。至其经手一切款项。将来或有例应核减追赔之处。亦属事所常有。恐现在川省办理军需各员。均所不免。何独罪刘组曾一人。朕于大小官员功罪从不肯稍涉颟顸。致有屈抑。此案刘组曾、既查无情弊。其从前招商运米之处。咎止办理不善。革职已足当其罪。刘组曾、著革职。仍留同知之任。所有原籍及任所家产赀财俱著加恩赏还。将来该员、或有核减应赔之项另行照例办理。至富勒浑、前此因何并不确查。遽将刘组曾严切劾参之处。著即明白回奏　　

○又谕、今日批览方略馆所进金史内有圈点讹错数处。并有诚字讹写城字。所有承办之编修宋铣、著交部察议　　

○定边右副将军广州将军明亮、参赞大臣副都统富德奏臣等定议进攻马奈、马尔邦、据探路头人禀报河北马奈、山路难进。必从骆驼沟内。绕道截出马奈、卡卡角之前其河南前敌博堵之上地名思觉。极关紧要。必须一并攻克。直逼克舟九寨。臣等商从骆驼沟分兵两路。一取马柰。一取卡卡角。一面由马柰对河之格鲁克古卡卡角对河之木底、渡兵前往。上下夹攻迎面正路官兵。亦即直前进剿。其河北博堵地方。一经攻克。即迅往抢占思觉。扼其要害。使贼分应不暇。又定边右副将军尚书公丰昇额奏、穆尔津冈道路险峻。碉卡接连。臣等拟由小路猝上将山顶占据往下压击。计所调之湖广兵续到可以进取。谕军机大臣等、明亮等奏、于马柰、马尔邦、分兵进取。所筹甚好。昨谕富德、仍往明亮处。同由马柰、马尔邦进剿。富德、接奉谕旨后。自即赶赴明亮军营。分路并进。谅不致误会剿之期。看来马柰、马尔邦一路。既探得从骆驼沟潜进之道且可分兵夹攻。似此路更易于克捷。又据丰昇额奏现至党坝察探路径。丰昇额若果攻得穆尔津冈要隘。料其地可以自上而下。压取勒乌围贼寨。原可与伍岱分前后拨而进。或乘其不备竟能攻克。亦未可定。然总不宜稍涉孟浪。惟在丰昇额、与伍岱、随时妥酌而行。朕不能于六七千里外。概为一一筹及也　　

○庚戌。谕、据绰克托等奏称本年采挖红铜兵丁三百名。除应交正额外。多得铜觔五千八百五十斤。请将官员议叙。兵丁等赏给盐菜银两等语。著照所请。官员等交部议叙。兵丁等各赏给一月盐菜银两　　

○是日起。上以岁暮祫祭太庙。斋戒三日　　

○辛亥。谕、前因户部题驳李湖题请协拨邻省铜本一摺。并不查照部议。将库存之项拨用。又不将原奏提及。辄循旧例题请协拨。舛谬殊甚。因传旨饬令明白回奏。今据覆奏、于本年三月已接准部文行司。八月内、据藩司王太岳、详请题拨铜本未经照案声叙。误请邻省协拨。臣当时亦竟遗忘。未能查驳更正。实属糊涂。请敕部严加议处等语。李湖于藩司误请协拨。并不详查驳正。率行具题自难辞咎。至王太岳、身为藩司。乃于部饬应拨之项竟尔遗忘舛误。殊属非是。李湖王太岳俱著交部严加议处　　

○谕军机大臣等据李湖覆奏、题请邻省协拨铜本一摺。已有旨将李湖、王太岳、交部严加议处矣。藩司系钱粮总汇。该抚既称、该落司未经查照部议声叙。误请协拨。即应将王太岳、附摺参处乃并不参奏。仅止自行引咎。不免意存袒护殊属不合李湖、著传旨申饬　　

○又谕曰、阿桂回奏各摺、其筹办谷噶等处进兵情形一摺。请令丰昇额、即带兵往攻凯立叶、占住山梁则贼人不能潜行翻山。堵截谷噶后路等语。此计甚是。必应如此办理。著传谕丰昇额、移兵前往凯立叶、占据山梁方妥。至谷噶一路阿桂既以为正路。亲自往剿。仍当将所有之兵分起派员带领。以次而进。我兵源源接济声势益盛贼众自必望而生畏。至丰昇额所带兵五千。亦当仍遵前旨。令伍岱为前起先进丰昇额在后继进。尤觉得力。所有党坝原驻之兵。仍令五福带领。在彼驻守。已足资防截其官达色所带之兵。则随丰昇额往剿凯立叶。于彼处留防后路。亦为有益。至阅现拟留兵驻守之图。其在美诺偏北。如喇布寨、帛噶尔角克碉一带。皆两金川相连之境居多又为谷噶进兵后路。自应留兵防守。若美诺东西之阿尔图木达、策布丹、沙木拉尔资等处。距贼境甚远。且其地尚在美诺营盘之后。贼断不能越过滋事。此一带防兵。似属虚设。况兵力聚之则见其多。分之易形其少。今此四处之兵。多者一二百。少者五十。若遇剿御之事。未必得力。徒令我兵以分见少。亦为非计。又何如省此四百五十余兵。并于功噶尔拉、当噶尔拉凑用。为得实济乎。此图想系阿桂未奉功噶尔拉、当噶尔拉分攻谕旨时所定。故尔节节筹备。若功噶尔拉、当噶尔拉、既有牵掣之兵。则各隘防守。又当随宜酌定。著阿桂再行妥酌。遇便另为绘图贴说具奏　　

○壬子。以岁暮祫祭。遣官祭太庙中殿、后殿　　

○谕曰、李宗文、现在出差。其礼部侍郎员缺。著梁国治署理。袁守侗不必兼署　　

○又谕曰、舒通阿、著往库尔喀喇乌苏、更换雅郎阿。其三姓副都统员缺。即著雅郎阿补授　　

○癸丑。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵端慧皇太子园寝　　

○遣官祭太岁之神　　

○甲寅。上诣皇太后宫问安　　

○御保和殿。筵宴朝正外藩。左翼。科尔沁和硕卓哩克图亲王恭格喇布坦、多罗扎萨克图郡王纳旺色布腾、多罗贝勒古穆扎布、固山贝子多罗额驸班珠尔、固山贝子鄂勒哲特穆尔额尔克巴拜、辅国公诺观达喇、公品级一等台吉旺扎勒多尔济、和硕额驸敏珠尔多尔济、二等台吉济克济扎布、喀尔喀和硕亲王固伦额驸拉旺多尔济、固山贝子敦多布多尔济、公品级一等台吉扎木占多尔济、扎萨克一等台吉乌尔津扎布、巴林多罗郡王巴图、固山贝子多尔济喇布坦、辅国公和硕额驸德勒克、柰曼多罗郡王拉旺喇布坦、敖汉多罗郡王巴勒丹、镇国公固山额驸罗布藏锡喇布、辅国公多罗额驸桑济扎勒、和硕额驸朋苏克喇锡、二等台吉班珠尔喇布坦、济克济扎布、翁牛特多罗贝勒诺尔布扎木素、一等台吉旺舒克、二等台吉衮布车布登、喀喇沁固山贝子多罗额驸扎拉丰阿、辅国公拉扎布、温都尔瑚、公品级一等塔布囊齐齐克、固山额驸敦珠布色布腾、二等塔布囊丹巴多尔济、阿拉善厄鲁特镇国公多尔济色布腾、乌拉特辅国公恭格喇布坦、乌珠穆沁辅国公玛哈布尔尼雅、郭尔罗斯扎萨克一等台吉阿喇布坦、右翼。厄鲁特和硕亲王多罗额驸罗布藏多尔济、固山贝子朋素克、公品级一等台吉旺沁班巴尔浩齐特多罗郡王达什喇布坦、苏尼特多罗郡王车凌衮布、多罗贝勒恭桑扎勒、绰罗斯多罗郡王罗布扎、二等台吉纳木扎勒、回部郡王品级多罗贝勒霍集斯、辅国公图尔都和什克、额色尹、扎萨克一等台吉玛木特乌珠穆沁多罗贝勒达什衮布、鄂尔多斯多罗贝勒楝罗布色棱、固山贝子纳木扎勒多尔济、阿巴噶固山贝子朋楚克、青海固山贝子沙克都尔扎布、杜尔伯特镇国公双和尔、三等台吉乌哷斯、归化城土默特辅国公索诺木旺扎勒、喀尔喀辅国公沙克都尔扎布、公品级扎萨克一等台吉云敦齐旺、和硕特辅国公色布腾、扎萨克一等台吉特默齐、哈萨克公品级阿底勒苏勒坦、吐鲁番公品级一等台吉素赉璊、二等台吉丕尔敦、喀喇沁和硕额驸庸库尔忠、翁牛特多罗额驸班珠尔柰曼固山额驸端多布、一等台吉素弥喇科尔沁一等台吉萨木丕勒四等台吉端多布、巴林一等台吉索特纳木多尔济、及领侍卫内大臣等、召科尔沁和硕卓哩克图亲王恭格喇布坦、多罗扎萨克图郡王纳旺色布腾、多罗贝勒古穆扎布、固山贝子多罗额驸班珠尔、巴林多罗郡王巴图、辅国公和硕额驸德勒克、柰曼多罗郡王拉旺喇布坦、敖汉多罗郡王巴勒丹、镇国公固山额驸罗布藏锡喇布、辅国公多罗额驸桑济扎勒、翁牛特多罗贝勒诺尔布扎木素、喀喇沁固山贝子多罗额驸扎拉丰阿、厄鲁特和硕亲王多罗额驸罗布藏多尔济、浩齐特多罗郡王达什喇布坦、苏尼特多罗郡王车凌衮布、绰罗斯多罗郡王罗布扎、回部郡王品级多罗贝勒霍集斯、辅国公图尔都、和什克、乌珠穆沁多罗贝勒达什衮布、鄂尔多斯多罗贝勒栋罗布色棱、固山贝子纳木扎勒多尔济、青海固山贝子沙克都尔扎布、杜尔伯特镇国公双和尔等、至御座前赐酒成礼　　

○谕军机大臣等、据彰宝奏、审明仇杀土官之赖君赐、照律凌迟、及助恶夥犯小余、拟斩立决。请敕法司核覆等因一摺办理未免拘泥。此等土司所属凶恶匪犯。敢于挟仇纠众。杀害一家四命。既经审实。即应按律治罪。一面奏闻。一面即在彼处正法示众。何必照内地民人之例。必待法司核覆耶。彰宝所办。未当事理。赖君赐、小余、著即照该督等所拟办理。将此谕令彰宝知之　　

○又谕、据阿桂奏、令鄂宝迅赴党坝一带。督办台站事宜。所筹甚是。前据阿桂奏请、令丰昇额、带兵进攻凯立叶。俾贼人不能堵截谷噶后路。因即传谕丰昇额、令其遵办。是此一路军台粮运关系紧要。著再传谕鄂宝、即在党坝一带往来料。随机妥办。俾军储充裕。后路严密毋致稍有疎虞　　

○是月。云贵总督彰宝奏、现患病未能赴腾越一带边境巡查。得旨、善为调摄。巡边之事。不能亲往何妨。目今痊愈否。速奏来。以慰慰念　　

○又奏、缉获仇杀本管土官之首犯赖君赐、及助恶行凶之夥犯小余、严审定拟。得旨、知道了。正犯既获。则吴楷等之罪。可从轻拟矣　　

○是年。追予金川出师阵亡之知府吴一嵩一员、候补四品王如玉一员、候补同知钟邦任一员、候补直隶州吴璜一员、知州常纪一员、候补知州彭元玮一员、主事特音布等三员、降一级调用知州徐谂一员、通判汪时一员、知县程荫桂一员、候补知县孙维龙等二员、笔帖式五十三一员、县丞沈霖一员、主簿吴钺一员、吏目郭良相一员、典史许浚一员、副将松德等三员、参将西凌阿等三员、参领额尔济图等七员、游击李显祖等二员、二等侍卫额林普尔等三员、副参领西兰保等七员、协领额塞一员、佐领佛喜一员、都司郑士才等七员、土都司桑共一员、三等侍卫和善等二员、防御德禄一员、守备何国柱等七员、土守备徐元琨等二员、蓝翎侍卫六十等四员、护军校拴柱等八员、骁骑校迈斯哈等二员、千总胡印等十八员、土千总郎扎什一员、把总谢景标等三十六员、土把总嘎山布等五员、外委夏朝柱等三十二员、护军拜唐阿马步兵三千五百九十八名、祭葬恤赏如例。俱入祀昭忠祠
  </div>
  <div class="pagination">
   <a href="清实录乾隆朝实录_page1265.html">
    上一页
   </a>
   <span>
    ...
   </span>
   <a href="清实录乾隆朝实录_page1261.html">
    1261
   </a>
   <a href="清实录乾隆朝实录_page1262.html">
    1262
   </a>
   <a href="清实录乾隆朝实录_page1263.html">
    1263
   </a>
   <a href="清实录乾隆朝实录_page1264.html">
    1264
   </a>
   <a href="清实录乾隆朝实录_page1265.html">
    1265
   </a>
   <span class="current-page">
    1266
   </span>
   <a href="清实录乾隆朝实录_page1267.html">
    1267
   </a>
   <a href="清实录乾隆朝实录_page1268.html">
    1268
   </a>
   <a href="清实录乾隆朝实录_page1269.html">
    1269
   </a>
   <a href="清实录乾隆朝实录_page1270.html">
    1270
   </a>
   <a href="清实录乾隆朝实录_page1271.html">
    1271
   </a>
   <span>
    ...
   </span>
   <a href="清实录乾隆朝实录_page1267.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
