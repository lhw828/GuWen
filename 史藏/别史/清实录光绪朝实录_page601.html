<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 601 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 601 页/共 1316 页</h1>
    <div class="content">○广西巡抚张联桂奏、上思州升为直隶厅同知。请饬部换铸关防。又奏、桂平梧郁盐法道所属之懋林州。已改归左江道统辖。请饬部改铸分守桂平梧盐法道兼理水利关防。并下所司知之。摺包　　

○以办理边防出力。赏广西太平归顺道蔡希邠二品顶戴。摺包　　

○以亏短库款。革已故河南太康县知县余嘉谷职。提属勒追。随手上以祭社稷坛自是日始、斋戒三日。起居注协修官杨家骥恭

纂　　

总纂官熊方燧恭辑监修总裁世恭阅二签十一月初二日正总裁那月日专司藳本陆恭覆阅癸丑七月十四日

　　

徐月日　　

荣月日副总裁唐月日　　

宗室宝恭阅一签三月二十八日　　

陈恭阅二签二月初五日　　

熙月日　　

郭恭阅一签五月二十日　　

宗室麒月日

大清德宗同天崇运大中至正经文纬武仁孝睿智端俭宽勤景皇帝实录卷之三百十五　　

光绪十八年。壬辰。八月。丁巳。秋分。夕月于西郊。上亲诣行礼。外记　　

○祭先师孔子。遣协办大学士徐桐行礼。　　

○戊午。祭大社大稷。上亲诣行礼。外记　　

○河南巡抚裕宽奏、豫省防营不敷分布。请将驻扎山东嵩武军调回两营。以资控驭。得旨由该抚咨行福润遵照办理。摺包　　

○以通政使司副使许景澄为光禄寺卿。　　

○己未。上诣颐和园乐寿堂。问慈禧端佑康颐昭豫庄诚寿恭钦献皇太后安遣官祭文昌帝君庙。庚申。陕甘总督杨昌浚奏、甘肃新疆边防紧要。营制未复。改并未齐。请展缓举行军政。报可。摺包　　

○以拏获会匪出力。予江西抚州府知府颜钟骥等升叙有差。摺

包

　　

○予前浙江巡抚赵士麟帅承瀛专祠。列入祀典。从护理浙江巡抚刘树堂请也。摺包　　

○辛酉。谕军机大臣等朕御用马匹。现俱不堪乘骑。上驷院漫不经心已可概见嗣后著该院加意饲养。以备乘用傥仍如前怠玩。定将该管堂官严惩不贷。现月　　

○又谕、户部奏筹拨甘肃新饷。开单呈览并请饬催关内外各军。将裁减实需饷数迅速奏报一摺。甘肃关内外各军饷银关系紧要现经该部将光绪十九年新饷指拨山西省银八十四万两。河南省银六十一万两。河东道银五十二万两。陕西省银二十万两。湖北省银三十三万两。湖南省银十六万两。江苏省银二十万两。安徽省银二十万两。两淮银二十万两。江西省银三十六万两四川省银九十八万两。闽海关银二十万两。共银四百八十万两。请饬依限报解著该将军督抚等严饬各该司道。按照部拨数目。于本年十二月底止赶解三成。至来年四月底止再解三成。其余四成统限九月底止埽数解清。各该省如能依限完解。即由陕甘总督奏请奖叙傥仍前延欠。即由户部照例奏参。至各军裁减饷数。并著户部行知该督抚将军副都统。切实估计。迅速报部将此由四百里各谕令知之。现月　　

○予福建剿平大嵙封山番社阵亡守备李桂林等优恤。摺包　　

○壬戌。山西大同镇总兵黄金志因病解职。以记名总兵呼延霖为山西大同镇总兵官。现月　　

○以捐助直赈。予候选道福建试用同知王嘉善、以道员补用。　　

○予积劳病故黑龙江漠河金厂委员候选县丞陈世敬优恤。摺包　　

○癸亥谕内阁、工部尚书祁世长、持躬恪慎。学问优长由翰林洊陟卿贰。叠掌文衡升补左都御史。擢授尚书。并兼管顺天府府尹事务。宣力有年。克称厥职。前因患病。叠次赏假。方期调理就痊。长资倚畀。兹闻溘逝。轸惜殊深加恩赏给陀罗经被。派贝勒载澍带领侍卫十员。即日前往奠醊。照尚书例赐恤。并著赏银五百两。由广储司给发经理丧事。任内一切处分。悉予开复。应得恤典。该衙门查例具奏。伊长孙一品荫生祁师曾、著俟服阕后以员外郎即补。伊子祁友蒙著俟及岁时由吏部带领引见用示笃念荩臣至意。寻予谥文恪。现月　　

○甲子。太宗文皇帝忌辰遣官祭昭陵。　　

○巡抚衔督办云南矿务唐炯奏、铜厂雨水为灾。厂情停顿。本年黑铅仅能加办二十万斤。下部知之。摺包　　

○山东巡抚福润奏、节逾白露。黄河水势渐落。赶筑惠民等县堤埝漫口情形。下部知之。　　

○乙丑。宣宗成皇帝诞辰。上诣奉先殿寿皇殿行礼。外记　　

○出使英法义比国大臣薛福成奏、坎巨提回部被英兵攻击。逐其头目叠与英外部尚议。由中国派员会同英员。封立新酋以全两属体统。计可克期妥结又奏、回疆边外。有回部错居之地曰帕米尔。为英俄与中国三国出入之门户。英俄近颇注意经营若不妥筹分界。恐俄人益肆诡谋英亦渐生异心。应由总理各国事务衙门催俄勘界。以期一劳永逸。均下所司知之。摺包　　

○丙寅。太祖高皇帝忌辰遣官祭福陵。　　

○谕军机大臣等、电寄奎焕升泰驻边办理印藏商约事宜。渐次就绪。遽闻溘逝。轸惜殊深事在垂成。不可无人接办著派奎焕迅速前赴仁进冈。查照升泰原议各节。与英使保尔妥为商办。升泰所带随员。即令在边静候毋庸折回。至开导藏番。为此事第一要义升泰所派之员。可勿更动。税务司赫德在事始终出力。奎焕一切可与商酌。知府嵇志文坚忍耐劳。熟悉藏中情形。著刘秉璋传知该员。赶紧赴藏。随同奎焕襄办商约。事竣仍令回川所有叠次商办紧要情节。著总理各国事务衙门详悉电咨奎焕遵办。电寄　　

○命长江水师提督黄翼升在紫禁城内骑马。现月　　

○戊辰高宗纯皇帝诞辰。遣官祭奉先殿。　　

○己巳。上御黄幄。阅侍卫步射。内记　　

○予故河南南阳镇总兵赵鸿举。在南阳捐建专祠。并宣付史馆立传。从河南巡抚裕宽请也。　　

○予故伊犁将军金顺、在原籍建立专祠。　　

○予伤发身故。吉林休致副都统托云布议恤。　　

○庚午。盛京将军裕禄等奏、请饬催各省欠解银两。以济急需。得旨、即著户部严催各该省迅速筹解。毋稍延误。　　

○辛未。上诣颐和园乐寿堂。问慈禧端佑康颐昭豫庄诚寿恭钦献皇太后安遣官祭关帝庙。　　

○壬申。以都察院左都御史孙家鼐、为工部尚书。吏部左侍郎徐郙、为都察院左都御史。转吏部右侍郎徐用仪为左侍郎。调户部左侍郎廖寿恒、为吏部右侍郎。转户部右侍郎张荫桓为左侍郎。兼管三库事务。以内阁学士陈学棻、为户部右侍郎。兼管钱法堂事务。调礼部左侍郎启秀为盛京兵部侍郎。以内阁学士长麟、为礼部左侍郎。　　

○癸酉。户部左侍郎崇礼等奏请饬修穵贡院外沟渠。得旨、即著查勘办理。　　

○漕运总督松椿春。运河上游秋汛复涨。抢办堤岸险工。修守平隐各情形。报闻。　　

○以工部尚书孙家鼐兼管顺天府府尹。　　

</div>
    <div class="pagination">
<a href="清实录光绪朝实录_page600.html">上一页</a><span>...</span><a href="清实录光绪朝实录_page596.html">596</a><a href="清实录光绪朝实录_page597.html">597</a><a href="清实录光绪朝实录_page598.html">598</a><a href="清实录光绪朝实录_page599.html">599</a><a href="清实录光绪朝实录_page600.html">600</a><span class="current-page">601</span><a href="清实录光绪朝实录_page602.html">602</a><a href="清实录光绪朝实录_page603.html">603</a><a href="清实录光绪朝实录_page604.html">604</a><a href="清实录光绪朝实录_page605.html">605</a><a href="清实录光绪朝实录_page606.html">606</a><span>...</span><a href="清实录光绪朝实录_page602.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
