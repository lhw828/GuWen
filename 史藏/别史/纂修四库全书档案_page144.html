<!DOCTYPE html>
<html>
 <head>
  <meta charset="utf-8"/>
  <title>
   纂修四库全书档案 - 第 144 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   纂修四库全书档案 - 第 144 页/共 196 页
  </h1>
  <div class="content">
   遵查《契丹国志》于四十六年奉旨改纂，四十八年二月办竣进呈。谨将四库馆写出正本呈览。谨奏。（军机处上谕档） 一○四一　质郡王永瑢等奏《河源纪略》底本告成所有纂修等请旨议叙折
乾隆四十九年七月二十四日
臣永瑢等谨奏，为《河源纪略》全书底本告成，恭候钦定，赶缮正本事。
臣等于乾隆四十七年七月内钦奉谕旨，同总纂官纪昀、陆锡熊等纂辑《河源纪略》一书，经臣等酌拟凡例，并请派纂修官六员公同检查，详按舆图，徧稽经史，分门区目，节次缮写恭进。仰蒙我皇上睿裁指示，宸翰昭垂，得以考证异同，凡汉唐以来足迹所不能至者，无不星罗眉列，缕晰分派源流，从此永彰定论。是由圣朝版章式廓，一订向来耳食之讹，勒为成编，传信万世。兹臣等将今书七门，冠以原谕旨及御制诗文，共编成二十六卷，缮写清本，装为四函，恭呈御览。俟命下，卽赶缮正本四分，归入四库全书，并移交武英殿刊刻颁行。
窃查此书办理甫至年余，全行告竣，较为迅速，除总纂、提调等官不敢仰邀议叙外，所有纂修官 编修吴省兰等六员及收掌官二员，可否仰恳皇恩，交部照例议叙。至原经奏派之誊录十名、供事五名，系由四库馆、翰林院两处拨补，虽俱自备资斧効力，而此书卷帙少，未便援照四库馆例议叙。惟现在四库全书正本四分、副本三分，仍交该誊录、供事等捐费接办，可否酌照翰林院功臣馆乾隆四十四年汉传告成之例，量予议叙之处，出自皇上天恩。如蒙俞允，臣等卽分别等第，移咨吏部办理。仍俟全书通行完竣，再行咨部铨选。
是否如此，伏候训示。乾隆四十九年七月二十四日谨奏。
二十六日奉旨：准其议叙。钦此。（录自《办理四库全书档案》） 一○四二　军机大臣和珅等奏查核四库馆暨三通馆错误记过各员交部察议片
乾隆四十九年八月十四日* 
臣和珅等谨奏：
查四库全书馆进过书籍，前经奉旨：将指出错误之处，每三月查核一次，其总裁错至三次、覆校错至二次者，均着交部察议；其余未及次数者，着加恩宽免，毋庸于下次积算。钦此。又奉旨：此后书内错误，总校记过一次者，分校着记过二次。钦此。又总校检勘书籍较多，前经奏明，请照总裁三次议处之例办理。又上年六月内，经臣金简、曹文埴奏请将奉旨加倍记过之总校、分校等专案核办，交部议处，并奉旨允行。各在案。
所有四十九年分夏季所进第四分全书错误之处，臣等详加稽核，除加倍记过之处另行交部，并总裁各员前因赶办第二、三分全书奏请停其抽阅，并无记过次数外，查有总校叶佩荪记过二百八十一次，章维桓记过二百七十五次，朱钤记过一百八十六次，程嘉谟记过一百三十三次，王燕绪记过六十六次；分校李荃记过五十二次。甄松年记过五十次，潘庭筠记过四十八次，常循记过四十次，王天禄、周鋐各记过二十八次，汪学金记过三十六次，李斯咏、胡予襄各记过三十二次，裴谦、王坦修、励守谦、刘源溥、李镕各记过三十次，郭祚炽记过二十八次，许兆椿、吴省兰、洪其绅各记过二十六次，朱绂、秦瀛各记过二十四次，季学锦、严福、朱攸各记过二十二次，吴翼成、陈昌齐、程琰、雷纯、钱樾各记过二十次，王庆长、缪晋、张志枫各记过十八次，孙希旦、周厚辕各记过十六次，刘图南、温常绶、曹锡龄各记过十四次，江涟、王念孙、陈木、张九坛、【真按：当作镡字，前均作张九镡！】翟槐、方大川各记过十二次，潘曾起、萧广运、庄通敏、牛稔文、蔡廷衡、莫瞻菉各记过十次，祝堃、李鼎元、叶兰、刘汝謩、杨世纶、胡敏、汪镛、祖之望、章宗瀛各记过八次，罗修源，吴锡麒、于鼎、邱庭漋、张慎和、沈凤辉、康仪钧各记过六次，马犹龙、董联瑴、何循、沈培、李岩、顾宗泰、潘绍观、张焘、邱桂山，汪（上旦下永）、罗国俊、闵思毅各记过四次，沈琨，赵怀玉、邵志望、徐秉敬、王中地、孙玉庭、周炎、祁韵士、何西泰、郭晋、戴联奎、刘英、罗万选、闵惇大、施培应、吕云栋、戴衢亨、宋镕、王春煦、李鼎元、朱依鲁、蒋予蒲、周琼、孙球、吴典、金光悌各记过二次。
再，三通馆呈进之《续通典》，其书内错误亦经奏明，照四库全书之例分别记过。臣等详加稽核，查有吴典记过十八次，李潢记过十七次，徐准记过十四次，苏青鳌、秦泉各记过八次，曾燠、王春煦各记过七次，汪如洋、吴锡麒、翟槐各记过六次，励守谦记过五次，何循、屈为鼎、程昌期各记过四次，刘汝謩、汪镛、许烺、甘立猷各记过二次。
所有四库全书馆并三通馆记过各员，均应交部照例察议。谨奏。
乾隆四十九年八月十四日奉旨：知道了。钦此。（军机处上谕档） 一○四三　礼部为知照大学士等遵旨会议历代帝王祀典事致稽察房移会（附黏单）
乾隆四十九年八月
礼部为遵旨议奏事。
祠祭司案呈，乾隆四十九年七月三十日内阁抄出大学士、九卿会议历代帝王祀典一折，于乾隆四十九年七月二十七日发报具奏，二十八日奉旨：据大学士、九卿等会议增祀两晋、元魏、前后五代各帝王一折，并声请唐宪宗、金哀宗应否一体增祀等语。宪宗处唐中叶，各镇节度凭陵跋扈，僭叛不臣，宪宗命将专征，削平淮西，厥功颇伟，在有唐一代中，尚属英主。其末年被弒，系祸变猝乘，与荒乱失德、招变致衅者不同。至金哀宗处衰弱之时，国势已不可问。推其致败之由，实因熙宗海陵滛虐阶厉，哀宗自缢殉国，与明之愍帝事同一例，自应一体增祀。余俱着照所议行。钦此。钦遵。到部。相应抄录原奏并清单，移会稽察房可也。须至移会者。
计黏单一纸。
右移会稽察房。 
附　黏单
大学士伍弥泰等奏遵议历代帝王祀典折
大学士 伯臣伍&lt;弥泰&gt;等谨奏，为遵旨议奏事。
乾隆四十九年七月初十日内阁抄出奉上谕：朕因览四库全书内《大清通礼》一书，所列庙祀历代帝王位号，乃依旧《会典》所定，有所弗惬于心。敬忆《皇祖实录》有勅议增祀之识，令查取礼部原议红本，则系康熙六十一年十一月内具题。尔时诸臣不能仰体圣怀，详细讨论，未免因陋就简。皇祖谕旨：以凡帝王曾在位者，除无道被弒亡国之主，此外尽应入庙，卽一、二年者，亦应崇祀。煌煌圣训，至大至公。上自羲轩，下至胜国，其间圣作明述之君，守文继体之主，无不馨香妥侑，不特书生臆论，无能仰喻高深，卽历代以来，升歆议礼，未有正大光明若此者也。乃会议疏内声明，偏安亡弒不入祀典，而仍入辽、金二朝，不入东西晋、元魏、前后五代，未免意有偏向。视若仰承圣意，而实显与圣谕相背。朕意若谓南北朝偏安不入正统，则辽、金得国亦未奄有中原，何以一登一黜，适足启后人之訾议。卽因东西晋、前后五朝，有因篡得国，摈而不列，如操、丕不得为正统之例，殊不知三国时正统在昭烈，故虽以陈寿《三国志》之尊魏抑蜀，而卒不能夺万世之公评。至司马氏篡窃以还，南朝神器数易，如宋武帝崛起丹徒，手移晋祚，自不能掩其篡夺之罪。其它虽祖宗得国不正，而子孙能继绪承休，卽为守文中主，亦不可概从缺略。况自汉昭烈以至唐高祖，统一区夏，【真按：断句有误，统一区夏之主词乃唐高祖也.云何以逗号断之.前文原件不误. 】时之相去三百余年，其间英毅之辟，节俭之主，史不绝书，又安可置而不论？至于后五代如朱温以及郭威，或起自寇窃，或身为叛臣，五十余年，更易数姓，中华统绪，不绝如线。然周世宗承藉郭氏余业，凭有疆域，尚不失为令主。此而概不列入，则东西晋、前后五代数百年间创守各主祀典缺如，何以协千秋公论？他若元魏，雄据河北，地广势强，太武、道武勤思政理，讲学兴农，亦可为偏安英主，并当量入祀典，以示表章（彰）。朕前命馆臣录存杨维祯《正统辨》，论内详晰宣论，【真按：前文本作谕内详晰宣论，应有讹字！】以维祯所辨，正统在宋，不在辽、金之说为是。所以存春秋纲目之义，见人心天命之攸归。且检阅孙承泽《春明梦余录》，所载明代崇祀古帝王位号，原未列辽、金二朝，今《通礼》内崇祀辽、金，而不入东西晋、前后五代，似此互相入主出奴，伊于何底？是皆议礼诸臣有怀偏见，明使后世臆说之徒，谓本朝于历代帝王未免区分南北，意存轩轾，甚失皇祖降谕之本意也。至明之亡国，由于神、熹二宗，纪纲隳而法度弛。愍帝嗣统时，国事已不可为。虽十七年身历勤苦，不能补救倾危，卒且身殉社稷，未可与荒滛失国者一例而论。是以皇祖睿裁，将神、熹二宗撤出，而愍帝则特令庙祀。褒贬予夺，毫厘不爽，实千古大公定论。乃诸臣于定议时，转复将汉之桓、灵增入，岂未思炎汉之亡，亡于桓、灵，而不亡于献帝乎！从前定议，未将东汉全局详审论断，转使昏闇之君滥叨庙食，所议未为允协。夫自古帝王统绪相传，易代以后，飨祀庙庭，原以报功崇德。至于严篡窃之防，戒守成之主，或予或夺，要必衷于至当，而无所容心于其间，方协彰瘅之义。所有历代帝王庙祀典，着大学士、九卿更行悉心详议具奏。并着于定让后，交四库馆恭录皇祖谕旨并朕此旨于《通礼 庙飨》卷首，以昭殷鉴历朝，垂示万年之至意，钦此。
臣等跪读之下，仰见我皇上以圣祖之心为心，以天地之量为量。念为君之实难，崇前□□典□□□□□□域之广狭，而综其治政之盛衰，不惟其遭遇之亨屯，而核其事功之隆替，垂俎豆于千秋，示权衡于万世，诚非臣等所能窥测于万一者也。
伏查历代帝王立庙崇祀，所以崇德报功，昭垂法戒。前代列祀，祇及开创之君，实为阙略。仰蒙圣祖仁皇帝特诏廷臣详议增祀，俾历代守成继统之君，咸得馨香庙食，实阐数千年以来未发之幽光，举数十朝以来未备之巨典。而诸臣莫喻高深，致定议尚多疏漏。兹蒙皇上指示，两晋、南北朝、后五代创守各主，祀典缺如，复命臣等悉行详议。臣等恭绎圣训所述，圣祖仁皇帝谕旨云，帝王曾在位者，除无道被弒亡国之主，此外尽应入庙。□□谟训于大公至正之中，严篡夺之防，着守文之戒。盖人君临御区宇，诚能承先裕后，善始令终，固足称为谊辟。其或天运有期，遭逢不幸，非尽由政事之失者，如明之愍帝，蒙圣祖仁皇帝特予庙祀，允为万世定评。此外或功德光于前烈，或基绪贻诸后人，皆宜恪遵圣训，详加酌议。窃考前代史评，溢美者每多失实，责备者或有苛求，均未能折衷至当。伏读《御批通鉴辑览》一书，进退褒贬，酌理准情，毫厘不爽，实为千古史家绳准。臣等谨就管窥所及，按代寻绎。如魏代勃兴北边，奄甸河洛，世有贤君，允宜光昭俎豆。晋及前后五代，虽得国非正，而嗣业之君，合于圣谕所云，继绪承休，卽为守文中主者，亦宜□□庙食。臣等详列一单，□□论定。其它以篡窃得国，以失德亡国□□□祀者列为一单，并□□御览。抑臣等据义引伸，冀以推广我皇上阐扬前王之至意。窃见康熙六十一年会议本内：唐代增入高祖以下十四帝，而不见宪宗；金代增入太宗以下三帝，而不及哀宗。但考史载宪宗削平僭叛，不惑羣议，功业实不可没，而哀宗图存于亡，从容殉国，较之明愍帝更为有光。臣等谨以此二帝另立为一单，可否一体增祀，伏候睿裁。至于歆报之典，宁严毋滥，汉亡于桓、灵，而不亡于献帝，犹之明亡于神宗、光宗、熹宗，而不亡于愍帝。乃明神宗以下三主，业奉圣祖仁皇帝谕黜，而桓、灵二主转得滥邀入祀，诚为未协，自应遵旨将汉桓帝、灵帝神牌撤出，以昭予夺之公。伏候命下，神牌入龛事宜交礼部、工部办理，入庙吉期由钦天监选择，告祭典礼交太常遵办，祭文由翰林院撰拟。
所有臣等遵旨详议之处，谨合词恭折具奏，伏乞皇上睿鉴，训示遵行。谨奏。
晋元皇帝、晋明皇帝、晋成皇帝、晋康皇帝，晋穆皇帝、晋哀皇帝、晋简文皇帝、宋文皇帝、宋孝武皇帝、宋明皇帝、齐武皇帝、陈文皇帝、陈宣皇帝、魏道武皇帝、魏明皇帝，魏太武皇帝、魏文成皇帝、魏献文皇帝、魏孝文皇帝、魏宣武皇帝、魏孝明皇帝、唐宪宗皇帝、后唐明宗皇帝、后周世宗皇帝、金哀宗皇帝。
以上共二十五帝。（内阁移会） 一○四四　谕办理四库全书错误记过之潘庭筠等着分别罚俸
乾隆四十九年九月十八日
吏部……又奏办理四库全书错误记过之总校、分校各员分别议处一疏，奉谕旨：【真按： 显见为节录者尔！】
潘庭筠、王天禄、李镕、许兆椿、季学锦、陈昌齐、钱樾、于鼎、罗国俊、祁韵士、施培应、程昌期、甘立猷俱着罚俸三个月；王春煦、【真按：前有名为王煦者，亦可能为此人之讹敓！】吴锡麒、翟槐、励守谦、何循、刘汝謩、汪镛俱着罚俸六个月；王燕绪、严福、莫瞻菉、何西泰、戴联奎、闵惇大、张九镡、庄通敏、徐准、许烺俱着于补官日罚俸三个月；吴典着销去纪录一次，其从前罚俸三个月之处仍注于纪录抵销；朱依鲁、秦泉、汪学金、朱攸、温常绶、曹锡龄、汪如洋、朱钤、洪其绅、萧广运、祝堃、李鼎元俱着销去纪录一次，免其罚俸；戴衢亨、周厚辕、裴谦、朱绂、孙希旦、孙玉庭、潘曾起、王坦修、吴省兰、缪晋、章宗瀛、张焘、李潢、蔡廷衡、罗修源、邱庭漋、周琼、苏青鳌罚俸三个月之处，俱着注于纪录抵销。余依议。（起居注册） 一○四五　军机大臣奏遵旨查《内则衍义》等书编纂臣工衔名情形片
乾隆四十九年十月初二日
遵旨查《内则衍义》等书编纂臣工衔名，臣等详查顺治年间《诸臣列传 大学士傅以渐传》内，开载奉旨撰《内则衍义》字样。是此书本系傅以渐所纂。谨于四库馆查取《内则衍义》缮本，于每卷首添注「大学士傅以渐恭纂」一行，黏签进呈，并遵旨将原载序文照《实录》原文逐一改正，并将表文撤去。其通部内「臣按」二字，俱改「谨按」，一并黏签呈览。再，查《大学士吕宫传》内，开载「奉旨同额色赫、金之俊充《资政要览》总裁」等语，是吕宫等系编撰是书之人。现于卷首添注「大学士吕宫等恭纂」字样。
至《御制道德经注》、《孝经注》、《人臣儆心录》三书，徧查诸臣列传，内并无编纂三书字样。谨于《资政要览》后序诸臣内，酌拟历官年月符合及居官尚无事故之成克巩、蒋赫德、王永吉三人，分列于《道德经注》、《孝经注》、《人臣儆心录》三书每卷之首，注明「恭纂」字样，一并黏签呈览。所有各书提要，均经添入恭纂诸臣姓名。谨奏。（军机处上谕档） 一○四六　军机大臣奏将熊赐履着《学统》原书并存目提要进呈片
乾隆四十九年十月初五日
遵旨将熊赐履所著《道统》交查四库馆。兹据覆称：本馆存目书内，查无《道统》一书，惟有熊赐履所著《学统》五十六卷，并未写入四库全书等语。谨将《学统》原书并存目提要一拼进呈。谨奏。（军机处上谕档） 一○四七　谕承办《开国方略》等书未依限完竣之励守谦等俱着分别罚俸
乾隆四十九年十月初七日
吏部议承办《开国方略》等书，未能依限完竣之总裁并编修等分别议处一疏，内阁奉谕旨：励守谦、王春煦、翟槐俱着罚俸一年；和珅、梁国治、嵇璜、刘墉、曹文埴俱着罚俸六个月；和珅、嵇璜再各罚俸六个月；阿桂着销去军功纪录一次，【真按： 纪录的种类.】其从前罚俸五个月之处仍注于纪录抵销；彭元瑞着销去纪录一次，免其罚俸；吴典着销去纪录一次，仍罚俸九个月；彭绍观、王增、曹仁虎着销去纪录二次，俱免其罚俸。余依议。（起居住册） 一○四八　湖广总督特成额奏遵旨查办《通鉴续编》情形折
乾隆四十九年十月十六日
湖广总督臣特成额跪奏，为遵旨抽改《通鉴续编》，设法查办，奏请圣鉴事。
窃照《通鉴续编》，仰荷圣明，将删润改补之处，发交直省各一部，照本抽改，钦遵在案。
查上年湖北省共缴到九部，湖南省共缴到十六部，均经前任各督抚臣于年终照例具奏。自本年以来，湖北止缴有三部，湖南止缴有十五部，除将原书改正，发还本人具领，抽换字迹逐一收存，送京销毁。伏念两省人文日盛，购存此书谅亦不少，何至以两年之久，仅缴数十余部？虽据查两省坊间并无板片，俱系贩自江西，亦不应流播如此寥寥。臣现在查办此书，固不敢少有滋扰，亦岂容无知妄诞之徒，将悖谬原文尚为藏匿。因细加揣度，或因报缴书局惮于守改之烦，或僻远衿士恐送省抽换，给还需时，以致观望不前，均未可定。先经咨查江西书铺，是否存有板片。兹准抚臣伊星阿覆称：业已查起，一律改正。是刷印为费无多，较之逐条手写之劳，实为省便。现卽专差前往，先行刷就百部带回，以便转发各府属，就近晓谕各绅士随缴随换，并无前项守改迟延之虑。在民间既得全部新书，以资考证，则旧本原归无用，自必踊跃乐从，源源呈缴，总于年底汇交军机处销毁，不使少有遗留。
除行知湖南藩司秦承恩一体照办外，所有设法查办缘由，臣谨具折恭奏，伏乞皇上睿鉴。谨奏。
朱批：览。（宫中朱批奏折） 一○四九　湖北巡抚李绶奏续缴《通鉴纲目续编》三部及作速抽改给还缘由折
乾隆四十九年十月二十五日
湖北巡抚臣李绶跪奏，为遵旨抽改《纲目续编》，恭折汇奏，仰祈睿鉴事。
窃照乾隆四十八年五月初一日承准廷寄，钦奉上谕：前因披阅《御批通鉴纲目续编》内《发明》、《广义》各条，于辽、金、元三朝时事，多有议论偏谬及肆行诋毁之处，特交诸皇子及军机大臣量为删润改补，黏签呈览，并遇便发交直省督抚各一部，令其照本抽改。现在将次办竣，陆续颁发，各该督抚等务须实力妥办，总在不动声色，使外间流传之本一体更正，不致遗漏，亦不得滋扰。至各该省自接奉颁发原书后，遵照抽改共若干部，仍着各该督抚于年终汇奏一次，以凭查核。将此遇便各传谕知之。钦此。
嗣于乾隆四十九年正月初八日承准廷寄，钦奉上谕：刘峩奏《通鉴纲目续编》内《发明》、《广义》各条，悖谬之处，照所发改本一体更正一折，内称有《续通鉴纲目》一部，无御批字样，系民间售卖之本，应一体送局抽改等语。《通鉴纲目续编》外间有翻刻之本，前亦据农起奏到，曾降旨令江浙各督抚实力搜查抽改。今据刘峩奏直隶亦有翻刻售卖之本。是此种翻刻书籍板片，各省均有流传，自当一体抽改铲削。着传谕各督抚饬属留心访查，将翻刻之板片书本，务须全行查出，一律改正。其挖出正本、翻本书内违悖字样，无论一两页及二三行或数字，均着收存汇齐，送京销毁，不致外间稍有流传，使无知诞妄之徒又行抄播，方为妥善。将此遇便传谕各督抚知之。钦此。钦遵。各在案。
臣遵查此项书籍，民间既有翻刻之本，诚如圣谕，各省均有流传，自当一体抽改铲削。臣前在湖南，屡经饬属妥密访查，实无翻刻板片。先后据缴到书十五部。兹到湖北检查文卷，上年经前抚臣姚成烈行据江夏等州县一共查缴九部，今乾隆四十九年分止据黄安县呈缴一部，当阳县呈缴二部，更属减少。查坊间虽无板片，而通省士民购存此书，亦岂止十余部？正在体询查办间，准督臣特成额知会，前经咨查江西翻刻板片，业已一律改正，现在专差前往江西购买百部，转发各属随缴随换，俾士民得免守改迟延，自必乐于呈缴。所有已缴三部，臣现饬局员作速抽改给还，勿稍迟延，致令守候。臣仍谆饬各属广为晓谕，实力妥办，不得藉端滋扰，务期查缴净尽，不使稍有遗漏。
除将上年挖出纲目九部应毁字迹咨送军机处查销外，兹届年底，所有续获《通鉴纲目续编》三部及发局作速抽改给还缘由，谨会同督臣特成额恭折汇奏，伏乞皇上睿鉴。谨奏。
朱批：实力妥为之。（宫中朱批奏折） 一○五○　福建巡抚雅德奏遵旨查缴《通鉴纲目续编》情形折
乾隆四十九年十月二十八日
福建巡抚臣雅德跪奏，为遵旨查缴《通鉴纲目续编》，恭折汇奏事。
案奉上谕：《御批通鉴纲目续编》内《发明》、《广义》各条，于辽、金、元三朝时事议论偏谬之处，量为删润改补，并发交直省照本抽改，务须实力妥办，不动声色，使流传之本一体更正，不致遗漏。自接奉颁发原书后，遵照抽改若干部，于年终汇奏一次。钦此。钦遵。经臣查明，闽省坊肆书籍，多由江浙等省贩卖，并无翻刻《御批通鉴纲目续编》板片。其所有之本，卽系江西省查出陈仁锡评阅原本，与御批刊本相同，均应照本改正，同序文一体抽毁。恐概令解省抽改，僻远之区意存观望，随将奉发定本饬司刊刷，分发各学，令坊肆及收藏之家随时缴换，已于上年收缴过七十二部，业经具奏在案。【真按： 纂修四库全书档案所遗漏的档案-似未见此奏！】
兹据布政使徐嗣曾详称：本年据各府县并各学敎官陆续禀报，收换过《通鉴纲目续编》共四十二部，已饬各县将原书送省交局存贮，容俟汇齐，另请解京销毁。等情前来。伏查此项书籍，既经刊刷，分交各县敎官收存，随缴随换，众情乐从。如有收存之家，自必踊跃更换，臣仍饬各属谆切晓示，实力查办，务期缴换净尽，不使稍有留存外，兹届年底，所有缴到《通鉴纲目续编》部数缘由，理合恭折奏闻，伏祈皇上睿鉴。
再，闽浙总督印务系臣兼署，毋庸会衔。合并陈明。谨奏。
朱批：览。（宫中朱批奏折） 一○五一　谕承办《日下旧闻考》等书之总裁等官着分别加级纪录
乾隆四十九年十一月初六日
初六日丁巳。吏部奏四库馆承办《日下旧闻考》、《契丹国志》、《明唐桂二王本末》、《河源纪略》，方略馆承办《满洲源流考》并《兰州纪略》等书告成，应请将总裁及总纂、总校等官分别加级纪录一疏，奉谕旨：
皇六子永瑢、皇八子永璇、皇十一子永瑆俱着纪录十二次，阿桂、梁国治俱着加五级，嵇璜、王杰俱着加二级，和珅着加六级，福康安、德保、胡季堂、彭元瑞、福长安、沈初、蒋赐棨俱着加一级，金简、曹文埴俱着加三级，董诰着加四级，纪昀、陆锡熊俱着纪录六次，陆费墀、孙士毅、窦光鼐、戈源、潘曾起、许宝善、张焘、蔡廷衡、吴锡麒、关槐、陆伯焜、孙希旦俱着纪录二次，刘墉着将加二级抵前降二级。余依议。（起居注册） 一○五二　陕甘总督福康安奏本年并无抽改《御批通鉴纲目续编》折
乾隆四十九年十一月十二日
臣福康安跪奏，为遵旨汇奏事。
窃臣查钦奉上谕：《通鉴纲目续编》内《发明》、《广义》各条，于辽、金、元三朝时事，多有议论偏谬，特交诸皇子及军机大臣量为删润改补，黏签呈览，并遇便发交直省督抚各一部，令其照本抽改，使外间流传之本一体更正。各该省自接奉颁发原书后，遵照抽改共若干部，仍着该督抚于年终汇奏一次。钦此。
臣遵查此项书籍，于上年二月内淮军机处发交前督臣李侍尧领回，【真按： 李侍尧不是已经出事了么？怎么又改授陕甘总督了？】随恭录谕旨，通饬各属遵照抽改，实力查办。嗣据前藩司冯光熊详称：甘省地处边陲，藏书之家甚少，止有宁夏道及兰山书院呈缴二部，照依奉颁改定原书字句，一体遵改更正，业经前督臣李侍尧于上年奏明圣鉴在案【真按：纂修四库全书档案所遗漏的档案. 】。
兹届汇奏之期，据甘肃布政使浦霖详称：遵查甘省各属，并无前项《御批通鉴纲目》，无凭呈缴等情。臣恐各属呈缴尚有遗漏，随饬司再行严查，如有呈缴者陆续更改。
除俟下年汇案另奏外，所有本年并无抽改《御批通鉴纲目》缘由，理合恭折具奏，伏乞皇上睿鉴。谨奏。
朱批：览。（宫中朱批奏折） 一○五三　军机大臣奏拟写寄信江浙督抚汇奏《通鉴纲目续编》谕旨进呈片
乾隆四十九年十一月十三日
查上年十二月初十日奉旨，传谕江南、浙江督抚，令其留心查访《通鉴纲目续编》，详加抽改。嗣据各督抚陆续覆奏。本年冬季又届应行汇奏之期，尚未据江浙督抚奏到。臣等谨拟写寄信谕旨进呈，伏候钦定。谨奏。（军机处上谕档） 一○五四　寄谕江苏巡抚闵鹗元等详细覆奏抽改《通鉴纲目续编》情形
乾隆四十九年十一月十四日
协办大学士 尚书和&lt;珅&gt;字寄江苏巡抚闵&lt;鹗元&gt;、安徽巡抚书&lt;麟&gt;、【真按：书麟. 】浙江巡抚福&lt;崧&gt;，乾隆四十九年十一月十四日奉上谕：
前令各省督抚抽改《通鉴纲目续编》，务将外间翻刻之本一律挖改。复因江浙为人文之薮，流传翻刻之本必多，曾降旨令该督抚饬属留心访查更改。现在又系应行汇奏之时，据江西、湖广等省奏到查获《通鉴纲目续编》，照本抽改，而江浙二省尚未据该督奏到。着再传谕闵鹗元、书麟、福崧，即将本年搜获几部、挖改若干部之处，详晰覆奏。将此各传谕知之。钦此。遵旨寄信前来。（军机处上谕档） 一○五五　军机大臣奏秋季所造第四分全书错误记过次数请将总校等官交部议处片
乾隆四十九年十一月十五日* 
查四库全书馆进过书籍，前经奉旨：将指出错误之处，每三月查核一次，其总裁错至三次、覆校错至两次者，均着交部察议；其余未及次数者，着加恩宽免，毋庸于下次积算。钦此。又奉旨：此后书内错误，总校记过一次者，分校着记过二次。钦此。又总校检勘书籍较多，前经奏明请照总裁三次议处之例办理。又上年六月内，经臣金简、曹文埴奏请将奉旨加倍记过之总校、分校等专案核办，交部议处，并奉旨允行。各在案。
所有四十九年分秋季所进第四分全书错误之处，臣等详加稽核，除加倍记过之员另行交部，并总裁各员前因赶办第二、三分全书奏请停其抽阅，并无记过次数外；查有总校王燕绪记过二百四十八次，章维桓记过一百九十一次，程嘉谟记过一百七十六次，朱钤记过一百四十四次；分校李荃记过六十次，许兆椿记过四十六次，钱樾记过四十四次，张九坛、【真按：应作镡字.前文多作张九镡.】颜崇沩各记过三十八次，吴翼成、李斯咏、洪其绅各记过三十四次，常循、裴谦各记过三十二次，张位、励守谦各记过二十八次，章宗瀛、李岩各记过二十六次，罗修源、庄通敏、刘汝謩各记过二十四次，张焘记过二十二次，蔡廷衡、刘源溥、张慎和各记过二十次，季学锦、郭祚炽、李鼎元、李镕各记过十八次，赵怀玉、胡予襄、江涟、甄松年、朱攸、朱绂各记过十六次，何循、王天禄、郭在逵、王念孙、周鋐、陈昌齐各记过十四次，吴典、王照各记过十二次，邱庭漋、蒋予蒲、冯敏昌、吴锡麒、邱桂山、陈木、王福清各记过十次，王朝梧、沈凤辉、吴省兰、吕云栋各记过八次，金光悌、罗万选、王受、汪学金、于鼎、康仪、周厚辕、温常绶、翟槐各记过六次，叶兰、王中地、闵惇大、董联瑴、汪镛、王坦修、张虎拜、方炜、严福、郭晋、柴模各记过四次，嵇承志、吴绍昱、何西泰、秦瀛煦、闵思毅、沈培、方大川、钱棨、【真按：似乎增加了不少新人！】刘英、李奕畴、徐秉敬、金兆燕、戴心亨、马犹龙、施培应、王庆长、范来宗、祁韵士、王璸、曹锡龄、胡绍基、周琼、徐立纲、高棫生各记过二次；校录李传燮、单可基各记过二次。【真按:四库全书馆职名.此职名似乎第一次见到.】俱应交部照例察议。谨奏。
乾隆四十九年十一月十五日奉旨：知道了。钦此。（军机处上谕档） 一○五六　护理江西巡抚李承邺奏覆本年抽改《通鉴纲目续编》二十一部折
乾隆四十九年十一月二十一日
护理江西巡抚印务 署布政使臣李承邺跪奏，为遵例汇奏事。
窃照《御批通鉴纲目续编》内《发明》、《广义》各条，于辽、金、元三朝时事，多有议论偏谬及肆行诋毁之处，钦奉上谕删润改补，发交直省各一部，照本抽改，务使外间流传之本一体更正，不致遗漏，亦不得滋扰。自接奉颁发原书后，遵照抽改共若干部，仍着各该督抚于年终汇奏一次，以凭查核。钦此。当经前抚臣郝硕将军机处寄发改本行司，通饬遵照抽改，共一百八十九部，汇折具奏在案。
兹据署布政司事 按察使姚梁详称：乾隆四十九年据报袁州府属抽改二部、临江府属抽改二部、吉安府属抽改六部、抚州府属抽改一部、广信府属抽改六部、饶州府属抽改二部、南康府属抽改一部、九江府属抽改一部，共计改过二十一部。等情前来。
臣查核无异。除饬各属再行查缴呈改，务无遗漏，亦勿致滋扰外；今届年终，合将各属改正纲目续编部数，【真按：此照例当加书名号也！】缮折汇奏，伏乞皇上睿鉴。谨奏。
朱批：览。（宫中朱批奏折） 一○五七　山西巡抚农起奏覆本年抽改《通鉴纲目续编》正本翻本部数折
乾隆四十九年十一月二十一日
山西巡抚臣农起跪奏，为遵旨汇奏事。
窃照钦奉上谕：令将《御批资治通鉴纲目续编》照本抽改，使外间流传之本一体更正，仍将抽改过共若干部，于年终汇奏一次。钦此。嗣因臣与直隶督臣各查出翻刻之本，钦奉谕旨，着一律改正，其挖出正本、翻本书内违悖字样，无论一两页及二三行或数字，均着收存汇齐，送京销毁。等因。钦遵在案。
臣节次转饬各属实力查缴。兹乾隆四十九年分各属陆续呈送到《御批资治通鉴纲目续编》八部、翻刻《资治通鉴纲目续编》七十部，均经书局委员照本抽改完竣，发还给领。
除仍饬各属悉心搜查，务使外间流传之本一体更正，不致遗漏，并将挖出字纸及抽出翻刻书内序文，咨送军机处销毁外；兹届年终，理合恭折具奏，伏乞皇上睿鉴。谨奏。
朱批：览。（宫中朱批奏折） 一○五八　军机大臣等奏遵旨纂办《古今储贰金鉴》并缮成四册进呈片
乾隆四十九年十一月二十三日
臣等遵旨纂办《古今储贰金鉴》。谨案前史，自周平王讫明神宗各朝建储事迹，有关炯戒者采缉成书，各加案语，卷首恭冠皇上谕旨，垂为万世法程。谨缮成四册，进呈御览，伏候钦定。俟发下交武英殿刊刻，并写入四库全书。谨奏。（军机处上谕档） 一○五九　湖南巡抚陆耀奏覆本年抽改《通鉴纲目续编》部数及查办情形折
乾隆四十九年十一月二十三日
湖南巡抚臣陆耀跪奏，为遵旨汇奏事。
恭照乾隆四十八年钦奉上谕：《通鉴纲目续编》内《发明》、《广义》各条，于辽、金、元三朝时事，多有议论偏谬及诋毁之处，特删润改补，并发交直省督抚各一部，令其照本抽改，务须实力妥办，于年终汇奏一次。钦此。又奉上谕：《通鉴纲目续编》外间翻刻之本，当一体抽改铲削，着传谕各督抚饬属全行查出，一律改正。等因。钦此。俱经前抚臣钦遵饬行在案。
臣抵任后，复谆饬妥为查缴去后。兹据藩司秦承恩详称：本年分据各属先后呈报衿士黄绶等缴出《通鉴纲目续编》共一十七部，业经发局恪遵钦颁更正之本，逐一核对抽改，改竣之后仍将各本发给本家领回，所有挖出字片，一俟汇齐卽请送京销毁。等情前来。臣查前项书籍缴换无多，恐外间流传之本尚未尽行呈缴，臣仍广为晓谕，并饬司购备业经改正之刊本，随缴随换，免致守待抄给，以期踊跃呈缴，不致遗漏。而收缴发换，臣现责令各学教官亲为经理，不假手于胥吏，亦无藉端滋扰等弊。
所有本年分抽改《纲目续编》数目及查办缘由，臣谨会同督臣特成额恭折具奏，伏祈皇上睿鉴。臣谨奏。
朱批：览。（宫中朱批奏折） 一○六○　陕西巡抚毕沅奏覆本年抽改《通鉴纲目续编》十六部并饬属再行访查折
乾隆四十九年十一月二十五日
陕西巡抚臣毕沅跪奏，为奏闻事。
窃照乾隆四十八年三月二十四日奉上谕：前因披阅《御批通鉴纲目续编》内《发明》、《广义》各条，于辽、金、元三朝时事，多有议论偏谬及肆行诋毁之处，特交诸皇子及军机大臣量为删润改补，黏签呈览，并遇便发交直省督抚各一部，令其照本抽改。现在将次办竣，陆续颁发，各该督抚等务须实力妥办，总在不动声色，使外间传流之本一体更正，不致遗漏，亦不得滋扰。至各该省自接奉颁发原书后，遵照抽改共若干部，仍着各该督抚于年终汇奏一次，以凭查核。钦此。钦遵。在案。
又于乾隆四十九年正月内承准大学士 公阿桂、尚书和珅字寄内开，乾隆四十八年十二月二十日奉上谕；刘峩奏《通鉴纲目续编》内《发明》、《广义》各条悖谬之处，照所发改本一体更正一折，内称有《续通鉴纲目》一部，无「御批」字样，系民间售卖之本，应一体遥局抽改等语。《通鉴纲目续编》外间有翻刻之本，前亦据农起奏到，曾降旨令江浙各督抚实力搜查抽改。今据刘峩奏直隶亦有翻刻售卖之本，是此种翻刻书籍板片各省均有流传，自当一体抽改铲削。着传谕各督抚饬属留心访查，将翻刻之板片书本，务须全行查出，一律改正。其挖出正本、翻本书内违悖字样，毋论一两页及二三行或数字，均着收存汇齐，送京销毁，不致外间稍有流传，使无知诞妄之徒又行抄播，方为妥善。将此遇便传谕各督抚知之。钦此。遵旨寄信到臣。随经通饬各属留心访查，将翻刻之板片书籍全行收缴，以便一律改正在案。
  </div>
  <div class="pagination">
   <a href="纂修四库全书档案_page143.html">
    上一页
   </a>
   <span>
    ...
   </span>
   <a href="纂修四库全书档案_page139.html">
    139
   </a>
   <a href="纂修四库全书档案_page140.html">
    140
   </a>
   <a href="纂修四库全书档案_page141.html">
    141
   </a>
   <a href="纂修四库全书档案_page142.html">
    142
   </a>
   <a href="纂修四库全书档案_page143.html">
    143
   </a>
   <span class="current-page">
    144
   </span>
   <a href="纂修四库全书档案_page145.html">
    145
   </a>
   <a href="纂修四库全书档案_page146.html">
    146
   </a>
   <a href="纂修四库全书档案_page147.html">
    147
   </a>
   <a href="纂修四库全书档案_page148.html">
    148
   </a>
   <a href="纂修四库全书档案_page149.html">
    149
   </a>
   <span>
    ...
   </span>
   <a href="纂修四库全书档案_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
