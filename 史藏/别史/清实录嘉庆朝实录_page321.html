<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 321 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 321 页/共 523 页</h1>
    <div class="content">○是日。驻跸高腴铺御营。　　

○丁酉。定盛京七庙养赡喇嘛丁地科则。先是七庙喇嘛等、于官拨养赡地加差累丁。致兴狱讼。经盛京户部侍郎萨彬图等、会议章程具奏。下军机大臣议。至是议覆、各庙庄地、园地、并自行招佃纳租地。计三万九千一百七十六亩零。概行升科。每亩纳银八分。交各界官徵收。按照喇嘛名目。分别支给口粮。其丁银照奉天民丁例。按则徵收。分给各庙以充公用。从之。　　

○以四川提督丰绅、为成都将军。调贵州提督孙清元、为四川提督。以河南河北镇总兵官蔡鼎、为贵州提督。江西南昌城守协副将仙鹤林、为河北镇总兵官。　　

○以拏获冒差人犯。赏还户部侍郎京营左翼总兵英和、花翎黄马褂。　　

○赏直隶修理庙宇行宫银二万两。　　

○赏保定府驻防兵丁半月钱粮。　　

○是日。驻跸灵雨寺行宫。翼日如之。　　

○戊戌。上御黄幄阅兵。赏赉有差。　　

○幸莲池书院。　　

○己亥。以关帝后裔兆庆、袭五经博士。　　

○旌表守正捐躯直隶武邑县民史得敬妻杨氏。　　

○是日。驻跸新庄御营。　　

○庚子。谕内阁、成格等奏查讯崞县民人温宣在台怀叩阍一案。此案凶犯温尔泰、因争索小嫌、纵火烧毁温璟等父母尸棺。并刃毙二命。凶恶已极。迄今逃遁三年。尚未弋获。历任知县。视为海捕具文。均未认真追比。实属玩纵。所有该县历任知县及毓凤、朱悦、唐树椿、唐维锡、均著革职。其该管之上司、除巡抚衡龄、藩司张映汉、臬司陈桂生、皆到任未久免其议处。至该管雁平道、及代州直隶州知州、著查明在任月日、分别久暂、奏请交部议处。民人温宣、家罹惨毒。情急控告。且于道旁跪递呈词时。并未敢高声喊诉。著仍照前上□日、免其冲突仪仗之罪。凶犯温尔泰、著衡龄严饬所属、勒限缉拏务获。毋任漏网。　　

○遣官祭明臣杨继盛祠。　　

○减直隶军流以下人犯罪。　　

○是日。驻跸紫泉行宫。　　

○辛丑。驻跸涿州行宫。　　

○壬寅。以缉获闽洋盗首黄治、赏总兵官徐锟、提督衔。并花翎。千总张琴、以守备用。　　

○户部议准、陕甘总督那彦成＜锍-釒＞报、乌噜木齐塔西河所、开垦地三顷六十亩。照例升科。从之。　　

○是日。驻跸黄新庄行宫。　　

○癸卯。上还圆明园。　　

○诣安佑宫行礼。　　

○甲辰。上幸静明园。诣龙神庙拈香。　　

○工部尚书恭阿拉等议奏、兴京界属穆奇驿站。系为恭送永陵祭品、及各项差务而设。上年被水冲淹。势难改建他处。恳于原踹官庄地内、酌拨六十亩挪建。其官庄缺额地亩。请交盛京户部照例拨补。下部知之。　　

○乙巳。户部议准、陕甘总督那彦成疏报、正宁县、开垦地二十八顷八亩。照例升科。从之。　　

○丙午。旌表守正捐躯河南永宁县民萧顺妻段氏。　　

○丁未。调正白旗蒙古副都统成格、为正蓝旗满洲副都统。以湖广道御史绪庄、为正白旗蒙古副都统。　　

○直隶泰宁镇总兵官多庆、以侵分长平银两、革职逮问。以理藩院右侍郎京营右翼总兵本智、为泰宁镇总兵官。兼总管内务府大臣。山东巡抚古纶、为理藩院右侍郎。兼京营右翼总兵。　　

○调贵州巡抚同兴、为山东巡抚。以云南按察使颜检、为贵州巡抚。太仆寺少卿巴哈布、为云南按察使。　　

○是月。广西巡抚成林奏、查拏会匪盗匪各情形。得上□日、立法原备。奈奉行不力。苟且因循。不过幕友作一篇好文字。于实政何益。故为政不在多言。只须躬行实践。勉之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百四十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四

级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十六年。辛未。夏四月。戊申朔。享太庙。命皇次子旻宁恭代行礼。　　

○太子少师大学士戴衢亨卒。晋赠太子太师。命荣郡王绵亿带领侍卫十员、往奠茶酒。赏银一千五百两治丧。入祀贤良祠。予祭葬。谥文端。　　

○己酉。上御勤政殿听政。　　

○谕内阁、观明等参奏承修福陵隆恩殿工程各员一摺。据称前月十二日昼夜透雨、隆恩殿东间二檩以下方椽坠落。琉璃甎望瓦片一并脱落。将东边陈设配椅一张、稍有碰损等语。陵寝殿宇。供奉神牌宝座。工程关系重大。承修官员。宜何等小心。乃于购买木料时。未能敬谨采择。辄以市卖杉松充用。致逾时窌榫曹□少朽。一经透雨。闲有脱坠。竟将殿内所设豫备安奉神牌之龙椅。稍有碰损。办理玩忽已极。幸而脱坠之处系在东闲。止于损及龙椅。否则该员等试思当得何罪耶。所有原办此项工程之副关防达桑阿、郎中奇明额、退任笔帖式德精额。俱著交部严加议处。观明、博庆额、未能先事觉察。亦著交部议处。现据该将军等详勘中闲正殿琉璃甎望。微有离缝。方椽窌榫。亦露曹□少朽形状。自应一并急修。其所请将神牌宝座先行恭移东配殿安奉之处。著钦天监迅速择吉。行知遵照奉移。现在应修各工。即著穆腾额勘估敬谨办理。所有动用钱粮。俱著落达桑阿等、照数分赔。以示惩儆。　　

○又谕、戴衢亨之子年尚稚幼。戴均元著赏假一月。代为经理丧事。其仓场侍郎事务。著帅承瀛暂行署理。　　

○谕军机大臣等、方维甸前任陕西巡抚时、曾迎养伊母在署。办公之余。克资孝养。迨＜闲＞放闽浙总督之后。伊母因道途遥远。于南方风土未习。难于就养。方维甸当经具摺陈奏。一面将伊母送归江宁原籍。自赴闽省任事。上年秋间、伊到热河陛见时、朕施恩询及。伊复沥陈忱悃。朕念伊母高年患病。方维甸孝养情殷。两地暌违。殊增恋慕。若将伊调任两江。庶可就近侍养。而又系伊原籍、应行回避。祇得令其开缺回籍养亲。此朕不忍拂人子至情、曲为体恤也。方维甸自回籍以后。承欢侍奉。伊母自已日就安健。现在大学士戴衢亨因在台怀偶患时证。不意为医药所误。遽于昨日溘逝。朕心悼惜。此时军机汉大臣人少。枢务至重。朕于中外诸大臣遍加遴选。惟方维甸性情公直。在军机章京上年久。熟谙事务。人地相宜。今特＜闲＞用为军机大臣。将来补放尚书。用资倚畀。伊母从前本在京邸久住。于北方风土素能习惯。即此时在江宁居住。亦未必如在京邸之服习。伊若奉母来京。于散直之余朝夕侍奉。岂不公私两遂。即遇灾幸、亦不令伊随往。朕于方维甸母子之闲、所以优加体念者。实为无所不至。今当办事需人。方维甸亦当仰体朕用人不得已之苦衷。勉思报效。伊将此上□日告知伊母。谅伊母亦必感激乐从。但不知伊母现在身体情形究竟若何。如果目下精神委顿。实难远行。方维甸自应据实陈奏。若酌量可以就道。方维甸于奉上□日后、即一面先行由驿奏闻。一面亲自奉母起程。朕当降上□日施恩。著沿途地方官妥为照料。方维甸俟进山东境后、再先行来京谢恩供职。将此谕令知之。　　

○以户部尚书曹振镛、为翰林院掌院学士。　　

○旌表守正捐躯云南镇元州武生游云汉妻曾氏。　　

○庚戌。上还宫。　　

○谕内阁、福长安奏请添设孝东陵殿内执事保同一摺。飨殿祭祀。典礼攸关。执事人员。自应整备严肃。今孝东陵殿内执事官共需九员。原设郎中员外郎主事等官。仅止六员。实不敷用。著照所请。添设尚膳茶副委副内管领各一员。俾资供应。即于茶膳房拜唐阿内拣选引见补放。赏带七品虚衔。仍食本役钱粮。　　

○又谕、本日礼部带领老生在道旁谢恩。内有山西老生曹廷选、呈递谢恩表文。据称现年七十五岁、丁卯科钦赐副贡。庚午科钦赐举人。今辛未科又钦赐国子监学正、寸衷感激、莫可名言、傥蒙赐一教职、使育斯文庶几矢公矢慎、获报圣恩等语。曹廷选以年老诸生。幸叨盛典。得与科名。朕嘉惠耆儒。有加无已。叠次恩施。俱属荣邀格外。该老生尚不知足。辄越分呈递表文。求赏官职。虽尚无违碍字句。殊属妄为。试思量能授职。分制綦严。即一命之荣。国家大柄所系。岂容妄生希冀。公然干请耶。此风断不可长。著革去国子监学正衔。并革去举人。姑念其老耄无知。仍格外施恩留其副贡。即饬令回籍安居。勿再滋事。　　

○以常雩祀天于圜丘。自是日始。斋戒三日。　　

○辛亥。贷黑龙江墨尔根二十六处台站、被灾驿丁银。　　

○壬子。上诣南郊斋宫斋宿。　　

○癸丑。常雩。祀天于圜丘。上亲诣行礼。　　

</div>
    <div class="pagination">
<a href="清实录嘉庆朝实录_page320.html">上一页</a><span>...</span><a href="清实录嘉庆朝实录_page316.html">316</a><a href="清实录嘉庆朝实录_page317.html">317</a><a href="清实录嘉庆朝实录_page318.html">318</a><a href="清实录嘉庆朝实录_page319.html">319</a><a href="清实录嘉庆朝实录_page320.html">320</a><span class="current-page">321</span><a href="清实录嘉庆朝实录_page322.html">322</a><a href="清实录嘉庆朝实录_page323.html">323</a><a href="清实录嘉庆朝实录_page324.html">324</a><a href="清实录嘉庆朝实录_page325.html">325</a><a href="清实录嘉庆朝实录_page326.html">326</a><span>...</span><a href="清实录嘉庆朝实录_page322.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
