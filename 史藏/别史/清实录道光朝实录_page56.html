<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 56 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 56 页/共 848 页</h1>
    <div class="content">
○免跸路经过地方本年额赋十分之三。　　

○是日。驻跸烟郊行宫。　　

○戊申。驻跸白涧行宫。　　

○己酉。谕内阁、前据阿克当阿面奏、裕陵隆恩殿、暖阁内外柱、俱有曹□少朽情形。当派英和、文孚、会同前往。敬谨查看。兹据奏称、隆恩殿、钻金柱、围金柱、并暖阁内金柱、俱已木朽漆裂。其额枋小窗。亦有拔缝形迹等语。陵寝工程。最关紧要。督修承修各员。理宜详慎襄事。俾资巩固。今甫届二十年。即露曹□少朽情形。自系当时办理草率。所有原修之庄亲王绵课、戴均元、苏楞额、俱著交宗人府、吏部、严加议处。绵课、苏楞额、著先拔去花翎。苏楞额、素谙工程。何以阅时未久。即有曹□少朽臌裂处所。著苏楞额、即行前赴裕陵、恭诣隆恩殿、敬谨详看。俾知愧惧。其嘉庆八年以后、重修案内、动用钱粮物料。及现搭月台等项。俱著落原修之王大臣、监督司员、无论现在已故。按照办工月日。分别赔缴。至原报各工之果勒丰阿、永康、恩铭、及查勘岁修工程之王以衔、未能详细确查。据实具奏。俱著交宗人府、吏部、议处。　　

○又谕、裕陵隆恩殿、现有金柱曹□少朽、及各项臌裂处所。俱须敬谨拆修。惟本年方向不宜。俟明岁择吉拆卸。届期派员查估。发帑兴修。著钦天监先行选择吉日。恭奉神牌、敬移于东配殿内供奉。以昭慎重。殿前应搭月台。并著赶紧办理。所有移安神牌各事宜。著各该衙门详查、即速具奏。　　

○谕军机大臣等、前因裕陵隆恩殿、暖阁内外柱木、俱有曹□少朽情形。当派英和、文孚、会同前往。敬谨查看。兹据查明情形轻重。分别开单具奏。其金柱曹□少朽、及各项臌裂处所。宜于明年择吉拆修。所有应换大柱。购买甚难。若令各省采办。不但旷日持久。且恐新料木质不坚。著直隶总督、顺天府、派员于直省地面内、访查庙宇衙署梁柱木料。择其尺寸比原柱较为宽大者。先行拆用。并须多为运办。以备选择。所有殿宇柱木各尺寸。著即向阿克当阿咨取清单。查照办理。将此各谕令知之。　　

○改云南开化府同知、为安平同知。割文山县东安、逢春、永平、三里。俱隶管辖。改澂江府司狱、为安平司狱。移驻开化府。丽江府经历、为文山县江那县丞。移驻江那里。从总督史致光请也。　　

○予福建台湾换班遭风淹毙兵丁朱得兴等四名赏恤如例。　　

○旌表守正捐躯陕西岐山县民刘跟喜妻段氏。　　

○免甘肃各提镇协营出征川楚军需案内官兵、借支俸装银。　　

○是日。驻跸隆福寺行宫。　　

○庚戌。上恭谒昭西陵。孝陵。孝东陵。景陵。裕陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○诣皇贵妃园寝。端慧皇太子园寝。酹酒。　　

○谕内阁、工部承办坛庙工程。关系重大。理宜敬谨从事。承修司员法克精额等、得受官匠分送成头银两。复徇情嘱托看册司员、蒙混销算。该堂官漫不经心。以至估办参差。司员朋比受赃。又复毫无觉察。吏部分别议以革职降调。实属咎所应得。姑念人数众多。一时简用乏人。著加恩将部议革职之曹振镛、穆克登额、卢荫溥、王以衔、陆以庄、均改为降四级留任。八年无过。方准开复。部议降三级调用之穆彰阿、果齐斯欢、均改为降三级留任。部议降一级调用之阿克当阿、那清安、裕恩、均改为降一级留任。其分看销册之司员。亦著加恩量为末减。所有部议降一级调用之工部员外郎庆禄、宜昌、主事图明额、关炳、曾锡恩、均改为降三级留任。此系朕格外施恩。该堂司官等、当知感知奋。嗣后务洁己奉公。留心察弊。毋得再蹈愆尤。致干重咎。　　

○又谕、工部堂官、失察司员等、得赃冒销一案。其在任较久之员。已降旨加恩改为降四级留任。但仍当示以区别。曹振镛、卢荫溥、彼时俱在军机处行走。不能常川到署。其余各员。均系专办部务。迺于司员朋比得赃。蒙混销算。毫无觉察。其咎较重。工部为工程总汇。穆克登额、年力衰老。稽察未能周密。著调补礼部尚书。其工部尚书员缺。著文孚调补。陆以庄、著调补兵部右侍郎。其户部右侍郎员缺。著汤金钊调补。兼管钱法堂事务。王引之、著转补吏部左侍郎。杜堮、著调补吏部右侍郎。　　

○是日。回銮。驻跸桃花寺行宫。　　

○辛亥。祭先农之神。遣睿亲王端恩行礼。　　

○谕军机大臣等、嵩安遵拟训练章程。并酌定条款具奏。设兵所以卫民。原应勤加操练。库车为控制回疆重地。尤当随时演习。以期有备无患。今嵩安所奏、分日操演骑射枪箭。按月操演大阵。讲习纪律。分别劝惩。系该大臣分所应办。无庸多立科条。至换防弁兵告驻。亦应按照旧章办理。其派员赴军台校阅。及添设行营外委。增添跑马各款。事涉纷更。所奏均无庸议。该大臣惟当遵循旧制。实力奉行。督率官兵。认真训练。务期一日有一日之功。一兵收一兵之用。固不在更改成例。转致有名无实也。将此谕令知之。　　

○以户部尚书英和、为会试正考官。礼部尚书汪廷珍、户部右侍郎汤金钊、礼部左侍郎李宗昉、为副考官。　　

○赏跸路经过看守各行宫弁兵园户半月钱粮。　　

○浚山东恩县四女寺支河。并修筑坝工。从巡抚琦善请也。　　

○抚恤琉球国遭风难夷如例。　　

○是日。驻跸白涧行宫。　　

○壬子。谕内阁、松筠奏、保定府驻防旗兵。养赡维艰。请量加调剂一摺。保定额设驻防旗兵。前经方受畴奏、请添设养育兵五十名。因经费有常。不能概议加增。降旨斥驳。兹据该署督查明三河、玉田、昌平、顺义、等处驻防满兵。各食月饷三两。沧州驻防。本有承种官地。足资养赡。惟保定驻防旗兵五百余名。生齿日繁。仅食月饷二两。并无别项生计。殊为拮据。自属实在情形。著照所请、准其在绿营余賸马乾生息项下。每年动支银九百两。遇闰加增银七十五两。添设保定驻防养育兵五十名。每名按月支银一两五钱。即于余丁内考验挑补。该部知道。　　

○又谕、陈若霖等奏、查明湖北军需摊扣养廉三成已未完数目。并请将历任藩司议处一摺。此项军需摊扣银两。前据户部奏、按款核算。仍有未扣银七万三千五百两零。复以署事代办人员。藉词支饰。与原奏不符。又不将未解养廉。据实参办。当经降旨、令该督等逐一声覆。并查明不照原奏办理各员参奏。兹据该督等查明、自嘉庆十三年冬季起。至道光元年底。除续因摊扣拨船三成。停扣五年外。计八年一季。应扣军需三成银三十三万五千九十两零。除已完并本身有赔项免摊、及拨船三成限外接扣等项。共银二十六万一千五百六十六两零。其未扣银七万三千五百二十三两零。除匀闰免摊接摊、及署事代办人员、归入空旷、并续有扣完等项。实未完银二万六千八百二两零。其节年署事代办人员未扣廉银。因系收归空旷项下造报。自未便划出、归足三成。至各年扣解银两。已随时入册报拨。惟未照原奏按年报部。实属疏漏。所有嘉庆十四年起。历经办理奏销。及未能全数提解清款之前任署任各藩司。俱著一并交部议处。其坐支州县、节年未经解缴银二万六千八百余两。著该督等、督饬藩司严催。赶紧完解报拨。以清款项。毋许再有宕延。该部知道。摺单并发。　　

○谕军机大臣等、阮元奏、＜?口英＞咭唎国护货兵船。停泊外洋伶仃山。夷人赴山汲水。与民人斗殴。互有伤毙。饬谕该国大班、及该国兵官、交出凶夷。彼此互相推诿。当将货船封舱。禁止贸易。该夷兵狃于该国被伤后致死无须抵偿之例。延不交凶。旋即畏罪潜逃。该大班寄信本国。奏知国主。照例究办。现仍著落交凶。并谕饬办理等语。天朝定例。凡斗殴致死人命。无论先后动手。均应拟抵。该夷兵在内地犯事。应遵内地法律办理。至该国兵船。系为保护货船之用。该大班承管买卖事务。其兵船伤毙民人。岂得藉词延诿。今兵船既已扬帆驶逸。凶夷自必随往。著照所议、准令各船开舱下货。仍饬该大班、告知该国王。查出凶夷。附搭货船。押解来粤。按名交出。听候究办。至该国护货兵船。向祇许在外洋停泊。买物取水。应由买办承管。既据该督饬谕告知该国王。现在粤洋无盗。以后无庸再派兵船赴粤。如货船必须保护。亦应严谕领兵官。恪遵内地法度。弹压船内夷兵。一切俱由大班管束经理。均著照所议妥办。该督仍当随时稽察。严密防范。勿致别生事端。将此谕令知之。　　

○又谕、据明叙奏、遵拟操练章程。摺内声称、喀喇沙尔、屯防水手各兵。共六百余名。现在城当差之马步守兵。拟交城守营游击。定以每月二五八日。操练骑射。三六九日。操打鸟枪。其屯田马步守兵。交管理屯工都司。于农隙之时。照城守营按期操演。至卡伦台汛兵丁。亦饬令该弁目等、于应差之暇。操演枪箭。其由乌噜木齐等处、调来印房贴写满兵。均令一体演习等语。兵丁以骑射枪箭为重。原应随时训练。俾技艺悉臻娴熟。惟该处兵丁。各有应当差务。操演自有一定日期。该大臣惟当查照旧章。认真操阅。分别劝惩。毋致日久生懈。固不在另立章程也。将此谕令知之。　　

○广东水师提督沈烜、以年老休致。调陆路提督李增阶、为水师提督。湖北提督何君佐、为广东陆路提督。以陕西汉中镇总兵官何占鳌、为湖北提督。　　

○旌表守正捐躯河南舞阳县民王功成妻张氏。　　

○是日。驻跸烟郊行宫。　　

○癸丑。上还宫。诣皇太后宫问安。　　

○遣官祭历代帝王庙。　　

○以直隶三屯协副将珠勒亨、为陕西汉中镇总兵官。　　

○甲寅。上奉皇太后启銮。恭谒西陵。　　

○诣皇太后行宫问安。　　

○以广西各属上年晚稻歉收。展缓买补动缺仓谷。　　

○再免跸路经过地方本年额赋十分之三。　　

○是日。驻跸黄新庄行宫。　　

○乙卯。上诣皇太后行宫问安。　　

○谕内阁、前于嘉庆八年、因裕陵隆恩殿、年久曹□少朽。查勘拆修。系庄亲王绵课、戴均元、苏楞额、专司承办。理宜倍加慎重。拣选坚实木料。敬谨成造。以期亿载巩固。乃甫届二十年。即露曹□少朽情形。实系当时办理不善。其原报及查勘各员、又未据实确查具奏。当交宗人府、吏部、严议议处。兹据分别议奏。未能尽为允协。庄亲王绵课、承修陵寝要工。始终其事。办理草率。自当予以严惩。绵课、著降为郡王。戴均元、于七月间承办后。即于是年十二月内、前往衡家楼、督办河工。尚可量为末减。戴均元、著加恩降四级留任。革去经筵讲官。太子太保。毋庸管理刑部事务。苏楞额、办理工程年久。皇考念其尚为谙习。特加委任。今乃疏忽从事。以致工料未能经久。其咎更重。著照议革职。即在工次听修。所有隆恩殿工程。明年择吉兴修。仍著绵课、戴均元、督同苏楞额、敬谨妥办。以观后效。其嘉庆八年以后、重修案内。动用钱粮物料。及现搭月台等项。统共计以十成。著苏楞额、赔缴五成。绵课、赔缴二成。戴均元、赔缴一成。其余二成。著原修之监督司员、无论现在已故。按照办工月日。分别赔缴。仍查取该司员等职名。交部严加议处。至原报未经确查之果勒丰阿、永康、均著照议降三级调用。照例各折罚世职俸九半年。不准抵销。恩铭、彼时系总管内务府大臣。查工是其专责。并未据实具奏。恩铭、著降四级留任。王以衔、仅止查勘未能周到。著降一级留任。　　

○又谕、前因裕陵隆恩殿工程、有曹□少朽情形。将承修及原报并查勘岁修之王大臣等、交宗人府、吏部、分别严议议处。乃宗人府严议绵课、仅止革去职任。罚王俸二年。失之过轻。吏部议处王以衔、与恩铭、俱系降三级调用。漫无区别。又失之过重。所奏均未允协。宗人府堂官、著交吏部察议。吏部堂官、著交都察院察议。　　

○谕军机大臣等、文干等奏、申严边禁一摺。据称藏属西南边缺绒辖尔营官所管之纳溪山洞、向有安都喇嘛磋竹让珠、在彼念经修行。上年该喇嘛以廓尔喀地方吉绒噶速塔顶坍圮。拟请募修。当经噶勒丹锡哷图萨玛第巴克什、寄信阻止。该喇嘛仍派徒众十余名。由聂拉木出境。在阳布雇匠兴修。廓尔喀、亦派彼处喇嘛帮同修理。现在塔顶已修七层。工程将次完竣。该喇嘛磋竹让珠、明年即前往开光等语。廓尔喀地方、虽经内附。究在唐古特边外。该喇嘛擅派徒众。径赴阳布。捐修吉绒噶速塔工。实属私越边境。既据该大臣等查明、该喇嘛平日修行。尚为安静。因不谙定例。致蹈愆尤。若遽令中止。顿弃前工。恐边外夷人。不免心生疑惧。著照所议、于该喇嘛修塔事毕后。即将前差徒众。速行撤回。并严饬该喇嘛磋竹让珠、不准亲往开光。嗣后如有欲作善事者。须令在内地尽心筹办。毋许再行私越境界。致干重咎。至聂拉木营官、于该喇嘛出境时。既未严行阻止。又不随时禀报。殊属有乖职守。现任营官拉尔吉雄巴、著即行斥革。以示惩儆。其绒辖尔营官、于境内居住之喇嘛、私行派赴边外。毫无觉察。亦属疏忽。所有兼管该营官之后藏戴琫汪金彭楚克、著不准其兼管营官事务。仍罚俸一年。其所出营官缺。即咨行噶勒丹锡哷图萨玛第巴克什、另选番弁。会同验放。以实营额而重边防。该大臣等、务严饬各边界营官、遵照定例。一体严密稽查。不准番夷僧俗、擅自出入。致滋弊端。如有私越边界者。即行从重惩办。将此谕令知之。　　

○命改绕斗峪为宝华峪。　　

○是日。驻跸半壁店行宫。　　

○丙辰。孝贤纯皇后忌辰。遣官祭裕陵。　　

○上诣皇太后行宫问安。　　

○谕军机大臣等、据巴哈布奏、酌拟操练章程。摺内声称屯田、硝厂、卡伦、供差兵丁。均令轮流操演。其在城之兵。定以日期操演。并请将此次所奉谕旨、刊刻恭悬演武厅前。俾各员寓目警心等语。设兵所以卫民。原在平时操练。况乌什为新疆重地。所调戍防满汉官兵。尤当勤加训练。俾技艺娴熟。悉成有用之兵。惟该处兵丁。各有应当差务。操演向有定期。该大臣所奏另拟章程。事涉纷更。惟当循照旧章。按期校阅。分别劝惩。并严饬所属满汉营员、认真教练。毋得有名无实。致日久视为具文也。将此谕令知之。　　

○赏休致江宁副都统哈哈岱全俸。　　

○铸给直隶新设平泉州州判、建昌县县丞、巡检、赤峰县县丞、承德府司狱、关防条记印信。换给承德府经历印。从总督方受畴请也。　　

○是日。驻跸秋澜行宫。　　
</div>
    <div class="pagination">
<a href="清实录道光朝实录_page55.html">上一页</a><span>...</span><a href="清实录道光朝实录_page51.html">51</a><a href="清实录道光朝实录_page52.html">52</a><a href="清实录道光朝实录_page53.html">53</a><a href="清实录道光朝实录_page54.html">54</a><a href="清实录道光朝实录_page55.html">55</a><span class="current-page">56</span><a href="清实录道光朝实录_page57.html">57</a><a href="清实录道光朝实录_page58.html">58</a><a href="清实录道光朝实录_page59.html">59</a><a href="清实录道光朝实录_page60.html">60</a><a href="清实录道光朝实录_page61.html">61</a><span>...</span><a href="清实录道光朝实录_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
