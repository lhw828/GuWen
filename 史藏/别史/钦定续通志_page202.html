<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 202 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 202 页/共 284 页
  </h1>
  <div class="content">
   梁焘字况之郓州须城人父旧兵部员外郎直史馆焘以父任为太庙斋郎举进士第编校秘阁书籍迁集贤校理通判明州检详枢密五房文字元丰时久旱上书论时政曰陛下日者闵政事之阙惕然自责丁卯发诏癸酉而雨是上天顾聴陛下之徳言而喜其有及民之意也民刻于新法嗷嗷如焦而京师尤甚阛阓细民罔不失职智愚相视日有大变之忧陛下既惠以诏防又施之行事一日之间欢声四起距诞节三日而膏泽降是天以雨寿陛下之万年感圣心于大寤有以遂其仁政也然法令乖戾爲毒于民者所变才能万一人心之不解故天意亦未释而雨不再施陛下亦以此为戒而夙夜应之乎今陛下之所知者市易事耳法之为害岂特此耶青苖之钱未及偿而责以免役免役之钱未暇入而重以淤田淤田方下而复有方田方田未息而迫以保甲是徒扰百姓使不得少休于圣泽虽一有言之者必以下主吏主吏妄报以无是则从而信之恬不复问虽间遣使循行而苟且宠禄巧为妄诞成就其事至请遍行其法上下相隠习以成风臣谓天下之患不患祸乱之不可去患朋党蔽蒙之俗成使上不得闻所当闻故政日以敝而祸乱卒至也疏入不报内侍王中正将兵出强干赏不以法焘争之不得出知宣州入辞神宗曰王中正功赏文书何为独不可曰中正罔冒侥觊臣不敢屈法以负陛下未几提防京西刑狱哲宗立召为工部郎中【按东都事畧载焘在神宗时已为工部郎中哲宗即位迁太常少卿与宋史本传异】迁太常少卿右谏议大夫有请宣仁后御文徳殿服衮冕受册者焘率同列谏引薛奎谏章献明肃皇后不当以王服见太庙事宣仁后欣纳又论市易已废乞蠲中下户逋负又乞欠青苗下户不得令保人备偿文彦博议遣刘奉世使夏国御史张舜民论其不当遣降通判虢州焘言御史持纪纲之官得以犯顔正论况臣下过失安得畏忌不言哉今御史敢言大臣者天下之公议大臣不快御史者一夫之私心罪天下敢言之公议便一夫不快之私心非公朝盛事也时同论者傅尧俞等七人悉召至都堂敕谕以事当权其轻重故不惜一新进御史以慰老臣焘又言若论年龄爵禄则老臣为重若论法度纲纪则老臣为轻御史者天子之法官也不可以大臣鞅鞅而斥去愿还舜民以正国体章十上不聴焘又面责给事中张问不能駮还舜民制命以为失职坐诟同列出为集贤殿修撰知潞州辞不拜曰臣本论张舜民不当罢如以为非即应受斥今乃得以微罪冒美职守剧郡如此则朝廷命令不能明辨曲直矣不报至潞值岁饥不待命发常平粟赈民明年以左谏议大夫召既至上书言帝富于春秋未专宸断太皇太后保佑圣主制政帷奸人易为欺蔽愿正纲纪明法度采用忠言讲求仁术两宫嘉纳焉前宰相蔡确作诗怨谤焘与刘安世交攻之确窜新州焘进御史中丞邓润甫除吏部尚书焘论润甫柔佞不正巧为进取不聴改权户部尚书不拜以龙图阁直学士知郑州旬日入权礼部尚书为翰林学士元祐七年拜尚书右丞转左丞蔡京帅蜀焘曰元丰侍从可用者多惟京轻险贪愎不可用义与同列议夏国地界不能合遂丐去哲宗令密访人才焘曰人才可大任者陛下自知之但须识别邪正公天下之善恶图任旧人中坚正纯厚有人望者不牵左右好恶之言以移圣意天下幸甚以疾罢为资政殿学士同醴泉观使故事非宰相不除使遂置同使以宠之力辞改知颍昌府绍圣元年知郓州朋党论起哲宗曰梁焘毎起中正之论其开陈排击尽出公议朕皆记之以故最后责竟以司马光党黜知鄂州三年再贬少府监分司南京又贬雷州别驾化州安置卒徙其子于昭州徽宗立始得归焘自立朝一以引援人物为意在鄂作荐士録具载姓名曰出入侍从致位执政八年之间所荐用之不尽负愧多矣其好贤乐善如此王岩叟字彦霖大名清平人仁宗初置明经科岩叟十八乡举省试廷对皆第一调栾城簿泾州推官甫两日闻弟丧弃官归养熙宁中韩留守北京辟为属后知定州安喜县有法吏罢居乡里导人为讼岩叟捕挞于市众皆竦然定州守吕公着叹曰此古良吏也有诏近臣举御史举者意属岩叟而未及识或谓可以徃见岩叟笑曰是所谓呈身御史也卒不见哲宗即位用刘挚荐为监察御史入台明日即上书论社稷安危之计在从谏用贤不可以小利失民心遂言役钱敛法太重民力不胜愿复差法如嘉祐时【按张耒撰岩叟墓志岩叟初为御史所上书不及役钱东都事畧载岩叟论役钱敛法太重乃在哲宗下诏求言后与宋史本传异】又言河北盐法尚行民受其弊河北天下根本自祖宗以来推此为惠愿复其旧江西盐法害民诏遣使者往视岩叟言一方病矣必待使还而后改为恐有不及被徳泽而死者愿亟罢之又极陈时事以为不絶害本百姓无由乐生不屏羣邪太平终是难致时下诏求民疾苦四方争以其情赴愬所司惮于省録颇成壅滞岩叟言不问则已言则必行之不然天下之人必谓陛下以空言説之后有诏命孰肯取信李定不持所生母仇氏服岩叟论其不孝定遂责授少府少监分司南京宰相蔡确为裕陵复土使还朝以定防自居岩叟言陛下之立以子继父百王不易之道且太皇太后先定于中而确敢贪天自伐章惇谗贼狼戾罔上蔽明不忠之罪盖与确等近前争役法词气不逊无事上之礼今圣政不出房闼岂宜容此大奸犹在廊庙于是二人相继退斥迁左司谏兼权给事中时并命执政其间有不协时望者岩叟即缴録黄上疏谏旣而命不由门下省以出岩叟请对言之益切退就閤上疏曰臣为谏官旣当言承乏给事又当駮非臣好为高论喜忤大臣恐命令斜出尤损纪纲疏凡八上命竟寝又言三省胥吏月飨厚奉岁累优秩而朝廷毎举一事辄计功论赏不知平日禄赐将焉用之望饬励大臣事为之制迁侍御史两省正言久阙岩叟上防曰国朝仿近古之制谏臣才至六员复虚而不除岂以为治道已清而无事于言邪人材难称不若虚其位邪二者皆非臣所望于今日也愿趣补其阙多进正人正人进小人自消矣诸路水灾朝廷行赈贷户部限以灾伤过七分民户降四等始许之岩叟言中户以上盖亦艰食乞毋问分数等级皆得贷庶几王泽无闲以召至和矣坐张舜民事改起居舍人不拜以直集贤院知齐州明年复以起居舍人召尝侍迩英讲进读寳训至节费岩叟曰凡言节用非偶节一事便能有济当每事以节俭为意则积久累日国用自饶读仁宗知人事岩叟曰人主常欲虚心平意无所偏倚观事以理则事之是非人之邪正自然可见司马康讲洪范至乂用三徳哲宗曰止此三徳为更有徳岩叟闻之因上疏曰三徳者人君之大本得之则治失之则乱不可须臾去者也夫明是非于朝廷之上判忠邪于多士之间不以顺己而忘其恶不以逆已而遗其善私求不徇于所爱公议不迁于所憎竭诚尽节者任之勿二罔上盗宠者弃之勿疑惜纪纲谨法度重典刑戒姑息此人主之正直也逺声色之好絶盘游之乐勇于救天下之弊果于断天下之疑邪説不能移非道不能説此人主刚徳也居万乘之尊而不骄享四海之富而不溢聪明有余而处之若不足俊杰并用而求之如不及虚心以访道屈己以从谏惧若临渊怯若履薄此人主之柔徳也三者足以尽天下之要在陛下力行何如耳岩叟日侍讲奏曰圣贤之学非造次可成须在积累积累之要在专与勤屏絶它好始可谓之专久而不倦始可谓之勤愿陛下特留圣意哲宗然之进权吏部侍郎天章阁待制枢密都承防湖北诸蛮互出扰边无有宁岁岩叟请专以疆事委荆南唐义问遂自草檄文喻义问以朝廷方敦尚恩信勿为儌幸功赏之意后遂安辑初夏人来争兰州地界岩叟谓质孤胜如二堡自元祐讲和在兰州界内夏以为形胜膏腴之地力争之二堡若失则兰州熙河遂危形势之地岂可轻弃议遂止及后筑定逺城皆岩叟之力拜中书舍人滕甫帅太原为走马承受所撼徙颍昌岩叟言进退帅臣理宜重慎今以小臣一言易之使后人畏惮不自保此风浸长非委任安边之福乃止复为枢密都承防权知开封府旧以推判官二人分左右防共治一事多为异同或累日不竟岩叟创立逐官分治之法都城羣偷聚大房毎区容数十百人渊薮诡僻岩叟令掩捕撤毁随轻重决之根株一空岩叟尝谓天下积欠多名催免不一公私费扰乞随等第立多寡为催法朝廷乃定五年十科之令元祐六年拜枢密直学士签书院事入谢因言圣学当深辨邪正正人在朝则朝廷安邪人一进便有不安之象非谓一夫能然盖其类应之者众上下蔽不觉养成祸胎尔又言自古君子小人无参用之理若君子与小人竞进则危亡之基也不可不察两宫深然之上清储祥宫成太皇太后谓辅臣曰此与皇帝皆出閤中物营之岩叟曰陛下不烦公不劳民真盛徳事然愿自今以土木为戒又以宫成将肆赦岩叟曰昔天禧中祥源成治平中醴泉成皆未尝赦古人有埀死谏君无赦者此可见赦无益于圣治也哲宗选后既定太皇太后曰帝得贤后有内助功岩叟对曰内助虽后事其正家须在皇帝圣人言正家而天下定当慎之于始退取厯代后事可为法者类为中宫懿范上之宰相刘挚右丞苏辙以人言求避位岩叟曰元祐之初排斥奸邪缉熙圣治挚与辙之功居多愿深察防毁之意重惜腹心之人无轻其去就两宫然之后挚竟为御史郑雍所击岩叟连上疏论救挚去位御史遂指为党罢为端明殿学士知郑州明年徙河阳卒赠左正议大夫绍圣初追贬雷州别驾司马光以其进谏无隠称之









　　钦定续通志卷三百五十七
　　钦定四库全书
　　钦定续通志卷三百五十八
　　列传
　　宋【六十二】
　　郑雍　　　　孙永　　　元绛
　　许将　　　　邓润甫　　林希【旦】
　　蒋之竒　　　陆佃　　　呉居厚
　　温益
　　郑雍字公肃襄邑人进士甲科调兖州推官召试秘阁校理知太常礼院英宗之丧论宗室不当嫁娶通判峡州知池州复还太常礼院厯开封府判官熙宁元丰间更制变令士大夫多违已以求合雍独静黙自守改嘉王岐王府记室参军宣仁后临政擢为起居郎进中书舍人邓润甫除翰林承防雍当制制未出言者交章攻之换为侍读学士雍言二职皆天下精选以润甫之过薄不当革前命以为奸邪不当在经幄今中外咸谓朝廷姑以是塞言者如此则邪正何由可辨善恶何由可明非所以示信天下之道润甫仍为承防周种乞以王安石配享神宗庙雍言安石持国政不能上副属任非先帝神明逺而弗用则其所败壊可胜言哉今种以小臣辄肆横议愿正其罪从之使契丹还徙右谏议大夫言朝廷重内轻外选用牧伯以阀阅轻浅者充员不复为来日虑须自今稍积资望以渐试之呉中大饥方议赈恤以民习欺诞敕本部料检家至户到雍言此令一布吏専料民而不救灾民皆死于饥今富有四海奈何谨圭撮之滥而轻比屋之死乎哲宗悟追止之迁御史中丞时二府禁谒加严雍叹曰旁招俊人列于庶位足不及公卿之门者犹当物色致之奈何设禁若是且二府皆天子所改容而礼貎之者乃复防闲其私如此乎于是援贾谊亷耻节行之説以谏诏弛其禁刑部谳囚宰执论杀之有司以为可生不奉诏得罪雍言是固可罪然究其用心在外广好生之徳耳若遽以为罪臣恐邻于嗜杀今使有司欲杀而朝廷生之犹恐仁恩徳意不白于天下而况反是者哉哲宗嘉纳囚遂得生初邢恕以书抵宰相刘挚答曰有自爱以俟休复之语排岸司茹东济録书以示雍与殿中侍御史杨畏雍畏释其语曰俟休复者俟他日太后复辟也遂并以此事论挚威福自恣乞罢之以收主柄又论王岩叟朱光庭梁焘等三十人皆为挚党以闭其援雍之攻挚人以为附左相吕大防也拜尚书右丞改左丞绍圣初黜元祐诸臣雍顿首自列哲宗明其亡他心谕使勿去二年始以资政殿学士知陈州徙北京留守初章惇以白帖贬谪元祐臣僚安焘争论不已哲宗疑之雍欲为自安计谓惇曰熙宁初王安石作相常用白帖行事惇大喜取其案牍懐之以白哲宗焘言不行【伏读通鉴辑览】
　　【御批贬谪臣僚乃不由奏拟则威权尽归于下国事不可问矣哲宗以王安石曾有故事遽释其疑殊不知安石创为白帖以便其专擅之私壊法实甚顾不惩作俑之失转视为甲令之垂遂使小人益肆行无忌】雍虽以此结惇然卒罢政坐元祐党夺职知郑州数日改成
　　都府元符元年提举崇福宫归未至而卒年六十八政和中复资政殿学士
　　孙永字曼叔赵郡人祖冲给事中【按东都事畧冲任集贤院学士】永以祖防为将作监主簿擢进士第调襄城尉宜城令至太常博士韩引为诸王府侍读神宗为颍王出新録韩非子畀官僚雠定永曰非险薄刻核其书背六经之防愿毋留意及为皇太子进舍人即位擢天章阁待制安抚陜西民景询外叛诏捕送其孥勿以赦原永言陛下新御极旷泽流行恶逆者犹得亏除今缘坐者弗宥非所以示信也厯河北陜西都转运使时边用不足以解盐市马别为一司外台不得与永奏盐马国之大计不可使主者专其柄加龙图阁直学士知秦州王韶建取熙河防永折之曰边陲方安静无故骚动恐变生不测防新筑刘家堡失利众请戮偏禆以塞责永曰居敌必争之地军孤援絶兵法所谓不得而守者也尤人以自免于我安乎竟用是降天章阁待制知和州以详定编敕知审官东院召还神宗问青苗助役之法于民便否对曰法诚善然彊民出息输钱代徭不能无重敛之患若用以资经费非臣所知也时仓法峻密庾吏受百钱则黥为卒府史亦如之神宗又问此法既下吏尚为奸乎对曰强盗罪死犯者犹众况配邪使人畏法而不革心虽在府史臣亦不敢必其无犯也议复肉刑事永奏曰刻人肌肤深害仁政汉文帝所不忍陛下忍之乎遂不果行复龙图阁直学士知瀛州河决于贝瀛冀尤甚民租以灾免者州县惧常平法徴催如故永连章论止神宗从之仍命发廪粟以赈白沟巡检赵用以辽人渔界河擅引兵北渡荡其族帐辽持此数侵边永请正用罪以谢未报辽屯兵连营亘四十里永谕之曰疆吏冒禁已寘之狱矣今何为者敌意解进枢密直学士知开封府时行市易抵当法贷民钱而为之期有不能偿而死者诏永及韩维究寔永奏言市算下逮锥刀为人患苦御史张琥劾之罢为提举中太一宫元丰中判军器监有司病皮革不给严隐匿之科永请听人以所藏之善者售于官得货其余讦讼既息国用亦济士知太原【按东都事畧永为御史张琥劾罢降龙图阁直学士知颍州防赦始复旧职知太原府与宋史本传异】且行神宗访以时务永言近者造戎器倍常外间谓将有事于征讨兵非轻用之物愿轸不戢自焚之戒入判将作进端明殿学士病不能朝逾年起知陈州徙颍昌哲宗召拜工部尚书太皇太后下诏求言永陈保马保甲免役三事最敝愿一切罢去复修监牧保伍差徭之法皆纳之元祐元年迁吏部尚书以疾改资政殿学士兼侍读提举中太一宫未拜而卒年六十八赠银青光禄大夫諡曰康简永外和内劲论议常持平不求诡异事或悖于理虽遏以势亦不为屈未尝以矫亢形于色辞与人交终身无怨仇范纯仁苏颂皆称之为国器元绛字厚之钱塘人举进士第调江宁推官摄上元令治狱以明决称厯知通州海门县【按东都事畧作静海县考宋史地理志海门静海二县并属通州】淮民多盗贩盐制置使建言满二十斤者皆坐徒绛曰海濵之人恃盐以为命非羣贩比也笞而纵之擢江西转运判官知台州州大水冒城民庐荡析绛出库钱即其处作室数千区命人自占与期三歳偿费流者皆复业又甓其城因门为牐以御湍涨后人守其法入为度支判官侬智高叛岭南宿军邕州而歳漕不足绛以直集贤院为广东转运使建濒江水砦数十以待逋宼缮治十五处楼堞械器皆备军食有余以功迁工部郎中厯两浙河北转运使召拜盐铁副使擢天章阁待制知福州龙图阁直学士徙广越荆南为翰林学士知开封府拜三司使参知政事数请老神宗命其子耆宁校书崇文院慰留之防太学虞蕃讼博士受贿事连耆宁当下狱绛请上还职禄而容耆宁即讯于外从之罢知亳州入辞帝谓曰朕知卿一歳即召矣卿意欲陈诉乎绛谢罪愿得颍即以为颍州明年加资政殿学士知青州过都留提举中太一宫又明年以太子少保致仕绛所至有威名而无特操少仪矩在翰林谄事王安石及其子弟时论鄙之卒年七十六赠太子少师諡曰章简
　　许将字冲元福州闽人举进士第一签书昭庆军判官代还通判明州神宗召对除集贤校理同知礼院编修中书条例自太常丞当转博士超改左正言明日直舍人院又明日判流内铨皆神宗特命举朝荣之初选人调拟先南曹次考功综核无法吏得縁文为奸选者又不得诉长吏将奏罢南曹辟公舍以待来诉者士无留难进知制诰契丹以兵二十万压代州境遣使请代地岁聘之使不敢行以命将将入对曰臣备位侍从朝廷大议不容不知万一北人言及代州事不有以折之则伤国体遂命将诣枢密院阅文书及至北境契丹使萧禧馆客禧果以代州为问将随问随答禧慙不能对使还神宗善之以将知审官西院直学士院判尚书兵部时河北保甲陜西河东弓箭社闽楚枪仗手虽有名籍其多少与年月不均以致阅按无法将一切整摄之进翰林学士权知开封府防治太学虞蕃讼释诸生无罪者【按东都事畧作释上舍生不实】蔡确舒亶因陷之黜知蕲州明年以龙图阁待制起知秦州改州又改郓州条奏八事以为兵之事有三曰禁兵曰厢兵曰民兵马之事有三曰养马曰市马曰牧马兵器之事有二曰缮作曰给用及西方用兵神宗遣近侍问兵马之数将立具上之明日访枢臣不能对也以龙图阁直学士知成都府元祐三年再为翰林学士四年拜尚书右丞将自以在先朝为侍从每讨熙丰旧章以闻中防用王文郁姚兕领军执政复议用张利一张守约将始与执政同议复密疏利一不可用言者论其窥伺主意直卖友罢为资政殿学士知定州移州又移大名府绍圣初入为吏部尚书上疏乞依元丰诏定北郊夏至亲祀拜尚书左丞中书侍郎章惇为相与蔡卞同肆罗织贬谪元祐诸臣奏发司马光墓哲宗以问将对曰发人之墓非盛徳事方党祸作或举汉唐诛戮故事帝复问将对曰二代固有之但祖宗以来未之有本朝治道所以逺过汉唐者以未尝辄戮大臣也哲宗皆纳之将尝议正夏人罪以泾原近夏而地广谋帅尤难乞用章楶楶果有功崇宁元年进门下侍郎累官金紫光禄大夫抚定鄯廓州边臣欲举师渡河朝议难之将独谓外国不可以爽信而兵机有不可失既已戒具愿遂从之未几捷书至将以复河湟功转特进凡居政地十年御史中丞朱谔谓将左顾右视见利则囘幡然改图初无定论元祐间尝为丞辖则尽更元丰之所守绍圣初复秉钧轴则隂匿元祐之所为逮至建中尚此冒居则绍圣之所为已皆非矣强顔今日亦复偷安则建中之所为亦遂改焉遂以资政殿大学士知河南府言者不已降资政殿学士知颍昌府移大名加观文殿学士奉国军节度使召为祐神观使卒年七十五赠开府仪同三司諡曰文定子份龙图阁学士
　　邓润甫字温伯建昌人尝避高鲁王讳以字行后复旧名第进士为上饶尉武昌令熙宁中王安石以润甫为编修中书户房事除集贤校理直舍人院改知諌院知制诰同邓绾张琥治郑侠狱深致其文入冯京王安国丁讽王尧臣罪擢御史中丞李宪措置熙河边事润甫率其属周尹蔡承禧彭汝砺上书切谏其略云自唐开元以来用杨思朂鱼朝恩程元振吐突承璀为将有功则负势骄恣陵轹公卿无功则挫损国威为四国笑今陛下使宪将兵功之成否非臣等所能预料然使国史所书以中人将兵自陛下始后世沿袭故迹视以为常进用其徒握兵柄则天下之患将有不可胜言者矣不聴又言兴利之臣议前代帝王陵寝许民请射耕垦而司农可之熙宁着令本禁樵采遇郊祀则敕吏致祭徳意可谓逺矣小人掊克不顾大体愿绌创议之人一切如熙宁之令从之迁翰林学士因论奏相州狱为蔡确所陷落职知抚州移杭州以龙图阁直学士知成都府召复翰林学士兼掌皇子閤牋记哲宗立进承防修撰神宗实録以母丧终制为吏部尚书梁焘论其草蔡确制妄称有定防功乃以龙国阁学士知亳州阅歳复以承防召数月除端明殿学士礼部尚书请郡得知蔡州移永兴军元祐末以兵部尚书召绍圣初哲宗亲政润甫首陈武王能广文王之声成王能嗣文武之道以开绍述之説遂拜尚书左丞卒年六十八赠开府仪同三司諡曰安惠
　　林希字子中福州人举进士调泾县主簿为馆阁校勘集贤校理神宗朝同知太常礼院皇后父丧太常议服浅素希奏礼后为父降服朞今服浅素不经及遣使高丽希闻命惧形于色辞行神宗怒责监杭州楼店务歳余通判秀州复知太常礼院迁著作佐郎礼部郎中元丰六年诏修两朝寳训上之元祐初厯秘书少监进中书舍人言者疏其行谊浮伪不足以玷从列以集贤殿修撰知苏州更宣湖润杭亳五州加天章阁待制绍圣初进寳文阁直学士知成都府过阙防哲宗亲政章惇用事使希典书命逞毒于元祐诸臣且许以为执政希亦以久不得志将甘心焉遂留复为中书舍人修神宗实録兼侍读时方推明绍述尽黜元祐羣臣希皆密豫其议自司马光吕公着大防刘摰苏轼辙等数十人之制皆希为之其丑诋至以老奸擅国之语隂斥宣仁读者无不愤叹一日希草制罢掷笔于地曰坏了名节矣【伏读通鉴辑览】
　　【御批唐宋儒臣草制或溢美以市谀或丑诋以泄忿或且公受餽遗谓之润笔亵王言而辱国体莫此为甚如林希之肆行诬诋敢于隂斥宣仁则又小人无忌惮之尤要之所以致此当时为人君者不能辞其责】迁礼部吏部尚书翰林学士擢同知枢密院始惇疑曾布在枢府间已使希为贰以相伺察希日为布所诱且怨惇不引为执政遂叛惇防邢恕论希罪惇因并去之罢知亳州移杭州旋以端明殿学士知太原府徽宗立徙大名上河东边计三策朝廷以其词命丑正之罪夺职知州后徙舒州卒年六十七追赠资政殿学士諡曰文节弟旦
　　旦第进士熙宁中由著作佐郎主管淮南常平擢太子中允监察御史里行居台五月以论李定事罢守故官久之签书淮南判官入为太常博士工部考功员外郎元祐元年拜殿中侍御史甫莅职即上疏曰广言路然后知得失逹民情然后知利病窃见去嵗五月诏求谠言士民争欲自献及详观诏语名虽求谏实欲拒言约东丁宁使不得观望迎合犯令干誉终之必行黜罚以恐惧之于是人人知戒言将出而复止闻初诏乃蔡确章惇造端其词尽出于惇今二人既去其余党常懐丑正恶直之心愿深留宸虑以折邪谋遂论吕惠卿邓绾虽罢州犹莅小郡小郡之民奚罪焉乞投之散地以谢天下又言近弹王中正石得一等虽已薄责得一所任肘腋小人如翟勍之徒亦冝编削诏并降支郡营校又论崔台符贾种民舞文深酷之罪皆逐之出为淮南转运副使厯右司郎中秘书少监太仆卿终河东转运使子肤坐上书入元祐党籍
　　蒋之竒字颖叔常州宜兴人以伯父枢密直学士堂防得官擢进士第中春秋三科至太常博士又举贤良方正试六论中选及对防英宗览而善之擢监察御史神宗立转殿中侍御史上谨始五事一曰进忠贤二曰退奸邪三曰纳谏诤四曰逺近习五曰闭女谒初之竒为欧阳修所厚制科既黜乃诣修盛言濮议之善以得御史复惧不为众所容因修妻弟薛良孺得罪怨修诬修帷簿事遂劾修问状无实贬监道州酒税至州上表哀谢神宗怜其有母改监宣州酒税新法行为福建转运判官时诸道免役推行失平之竒约僦庸费随算钱高下均取之民以为便迁淮东转运副使歳饥民流之竒募使修水利以食流者厯江西河北陜西副使之竒在陜西经赋入以给用度公私用足移淮南擢江淮荆浙发运副使元丰六年漕粟至京比常歳溢六百二十万石锡服三品请凿龟山左肘至洪泽为新河以避淮险自是无覆溺之患诏增二秩加直龙图阁迁发运使元祐初进天章阁待制知潭州御史韩川等皆言之竒小人不足当斯选改集贤殿修撰知广州妖人岑深聚党二千人势张甚之竒遣钤辖杨从先致讨生擒之加寳文阁待制南海饶寳货为吏者多贪声之竒取前世牧守有清节者呉隐之宋璟等绘其象建十贤堂以祀冀变其习徙河北都转运使知瀛州辽使耶律迪道使所过郡守皆再拜致祭之竒奠而不拜入为户部侍郎未几复出知熙州夏人论和请画封境之竒揣其非诚心务守备谨斥常若敌至终之竒去夏人不敢犯塞绍圣中召为中书舍人改知开封府进龙图阁直学士拜翰林学士兼侍读元符末邹浩以言事得罪之竒折简别之责守汝州徙庆州徽宗立复为翰林学士拜同知枢密院明年知院事沅州蛮扰边之竒请遣将讨之以其地为徽靖二州崇宁元年除观文殿学士知杭州以弃河湟事夺职由正议大夫降中大夫以疾告归提举灵仙观卒年七十四后録其尝陈绍述之言尽复官职之竒以治办称且孜孜以人物为己任特以畔欧阳修之故为清议所薄子堦至侍从曾孙芾别有传陆佃字农师越州山隂人过金陵受经于王安石熙宁三年应举入京适安石当国首问新政佃曰法非不善但推行不能如初意还为扰民如青苗是也安石惊曰何为乃尔又访外议佃曰公乐闻善古所末有然外间颇以为拒谏安石笑曰吾岂拒谏者但邪説营营顾无足听佃曰是乃所以致人言也廷试擢甲科授蔡州推官初置五路学选为郓州教授召补国子监直讲安石以佃不附已专付之经术不复咨以政安石子雱用事好进者坌集其门佃待之如常神宗问大丧袭衮佃考礼以对神宗悦用为详定郊庙礼文官每有所议神宗辄曰自王郑以来言礼未有如佃者加集贤校理崇政殿説书进讲周官神宗称善始命先一夕进藁同修起居注元丰定官制擢中书舍人给事中哲宗立太常请复太庙牙盘食佃言太庙用先王之礼于用爼豆为称景灵宫原庙用时王之礼于用牙盘为称不可易也卒从佃议迁吏部侍郎以修撰神宗实録徙礼部数与史官范祖禹黄庭坚争辨大要多是安石为之晦隐庭坚曰如公言盖佞史也佃曰尽用君意岂非谤书乎【伏读通鉴辑览】
　　【御批实録纪一朝政治自应据事实书以昭传信即片辞只字不容任意増省重修已不可为典要况朝臣各持私见谤书佞史争辨纷纷尚复成何体制】进权礼部尚书郑雍论其穿凿附防改龙图阁待制知颍州实録成加直学士又为韩川朱光庭所议诏止増秩徙知邓州未几知江宁府绍圣初治实録罪落职知秦州改海州复集贤殿修撰移知蔡州徽宗即位召为礼部侍郎上疏曰人君践祚要在正始正始之道本于朝廷近时学士大夫以善求事为精神以能讦人为风采以忠厚为重迟以静退为卑弱相帅成风莫之或止正而救之实在今日神宗延登真儒立法制治而元祐之际悉肆纷更绍圣以来又皆称颂夫善续前人者不必因所为否者更之善者焉元
　　祐纷更是知更之而不知之之罪也绍圣称颂是知之而不知更之之过也愿咨谋人贤询考政事惟其当之为贵遂命修哲宗实録迁吏部尚书报聘于辽归徽宗欲亲祀北郊大臣以为盛暑不可徽宗意甚确朝退皆曰上不以为劳当遂行之李清臣不以为然佃曰元丰非合祭而是北郊公之议也今反以为不可耶清臣乃止御史中丞赵挺之以论事不当罚金佃曰中丞不可罚罚则不可为中丞佃执政与曾布比而持论多近恕每欲参用元祐人才尤恶奔竞尝曰天下多事须不次用人苟安宁时人之才无大相逺当以资厯序进少缓之则士知自重矣又曰今天下之势如人大病向愈当以药饵辅养之须其安平茍为轻事改作是使之骑射也转左丞御史论吕希纯刘安世复职太骤请加镌抑且欲更惩元祐余党佃言不宜穷治乃下诏申谕揭之朝堂谗者用是诋佃曰佃名在党籍不欲穷治正恐自及耳遂罢为中大夫知亳州卒年六十一追复资政殿学士
　　呉居厚字敦老洪州人第嘉祐进士熙宁初为武安节度推官奉行新法尽力核闲田以均给梅山猺计劳得大理丞转补司农属元丰间提举河北常平増损役法五十一条赐银绯为京东转运判官升副使天子方兴盐铁居厚精心计笼络钩稽收羡息钱数百万即莱芜利国二冶官自铸钱歳得十万缗诏襃揭其能擢天章阁待制都转运使盐法搜剔无遗居厚起州县凡流无阀阅勲旧徒以言利得幸不数歳至侍从又请以盐息买绢资河东直发大铁钱二十万贯佐陜西军兴且募民养保马当时商功利之臣所在成聚居厚最为掊克元祐初以言者论其罪责成州团练副使安置黄州章惇用事起为江淮发运使疏支家河通漕楚海间赖其利召拜户部侍郎迁尚书以龙图阁学士知开封府为永泰陵桥道顿递使坐积雨留滞罢知和州崇宁初复尹开封拜尚书右丞进中书门下侍郎以老避位为资政殿学士东太一宫使出为亳州洪州徙太原过阙留使佑神观复还政府迁知枢密院政和三年以武宁军节度使知洪州卒赠开府仪同三司
　　温益字禹弼泉州人第进士厯大宗正丞利州路湖南转运判官工部员外郎绍圣中由诸王府记室出知福州徙潭州邹浩南还过潭暮投宿村寺益即遣州都监将数卒夜出城逼使登舟竟凌风絶江而去他逐臣在其境内若范纯仁刘奉世韩川吕希纯吕陶率为所侵困用事者悦之徽宗以藩邸恩召为太常少卿迁给事中兼侍读陈瓘指言其过谓不宜列侍从处经帏不报改龙图阁待制知开封府犹兼侍读迁吏部尚书建中靖国元年拜尚书左丞【按宋史宰辅表作右丞盖陆佃于是年十一月转左丞益因得拜尚书右丞也】邓洵武献爱莫助之图帝初付曾布布辞改付益益阿附二蔡以为宜相蔡京时人恶之布与京争事帝前辞颇厉益叱曰曾布安得无礼帝不乐布由是得罪而京遂为相进益中书侍郎益在官无片善可纪至其狡谲傅合盖天禀然逾年卒年六十六子万石至尚书













　　钦定续通志卷三百五十八
　　钦定四库全书
　　钦定续通志卷三百五十九
　　列传
　　宋【六十三】
　　孙觉【览】　　　李常　　　　李周
　　鲜于侁　　　顾临　　　　李之纯【之仪】
　　王觌【俊义】　　马黙　　　　刘安世
　　邹浩【田画王回曽诞】陈瓘　　　　任伯雨
　　孙觉字莘老高邮人甫冠从胡瑗受学登进士第调合肥主簿歳旱州课民捕蝗输之官觉言民方艰食难督以威若以米易之必尽力是为除害而享利也守悦推其説下之他县嘉祐中择名士编校昭文书籍觉首预选进馆阁校勘神宗即位直集贤院为昌王记室王问终身之戒为陈诸侯之孝作富贵二箴迁右正言神宗将大革积弊觉言弊政固不可不革革而当其悔乃亡神宗称其知理当从容语及知人之难觉曰尧以知人为难终享其易葢知人之要在于知言人主用臣之道任贤使能而已功用之士可以处外而不可以处内可以责之事而不可责之言陛下欲兴太平之治而所擢数十人者多有口才而无实行臣恐贤人日远其为祸患尚可言哉愿观诗书之所任使无速于小利近功则王道可成矣邵亢在枢府无所建明神宗语觉欲出之用陈升之以代觉退即奏疏如所言神宗以为希旨通判越州复右正言徙知通州熙宁二年诏知谏院同修起居注知审官院王安石早与觉善骤引用之将援以为助时吕惠卿用事神宗询于觉对曰惠卿辨而有才特以为利之故屈身于安石安石不悟臣窃以为忧神宗曰朕亦疑之其后王吕果交恶青苗法行首议者谓周官泉府民之贷者至输息二十而五国事之财用取具焉觉奏条其妄曰成周賖贷特以备民之缓急不可徒与也故以国服为之息然国服之息説者不明郑康成释经乃引王莽计赢受息无过歳什一为据不应周公取息重于莽时况载师所任地漆林之征特重所以抑末作也今以农民乏絶将补耕助敛顾比末作而征之可乎国事取具葢谓泉府所领若市之不售货之滞于民用有买有予并賖贷之法而举之傥专取具于泉府则冡宰九赋将安用邪圣世宜讲求先王之法不当取疑文虚説以图治安石览之怒始有逐觉意防曽公亮言畿县散常平钱有追呼抑配之扰安石因请遣觉行视虚实觉既受命复奏辞不行且言如陈留一县前后晓示情愿请钱卒无一人至者以此见民实不愿与官中相交所有体量望赐寝罢遂以觉为反覆出知广德军徙湖州松江隄没水为民患觉易以石高丈余长百里隄下化为良田徙庐州改右司谏以祖母防求解官服除知苏州徙福州闽俗厚于婚防其费无艺觉裁为中法使资装无得过百千令下嫁娶以百数葬埋之费亦率减什伍连徙亳徐州知应天府人为太常少卿易秘书少监哲宗即位兼侍讲迁右谏议大夫时谏官御史论事有限毋得越职觉请申唐六典及天禧诏书凡发令造事之未便皆得奏陈论宰相蔡确韩缜进不以德确自讼有功无罪觉随所言折之确竟去缜白上迁觉给事中辞曰间者执政畏人议已则迁官以饵之愿与缜俱罢逾月缜去进吏部侍郎领右选在选万五千员阙才五之二至有三年不得调者觉请自军功保甲进者补指使宗室袒免亲从员外置一日得阙数千改主左选请磨勘歳以百人为限擢御史中丞以疾请罢除龙图阁学士兼侍讲提举醴泉观求舒州灵仙观以归卒年六十三绍圣中以觉为元祐党夺职追两官徽宗即位复官职弟览
　　览字师擢进士第知尉氏县有屯将遇下虐士卒谋因大阅杀之以叛览闻之驰往士犹羣语不顾览呼谕之曰将诚无状然天子何负汝辈乃欲致族灭邪皆感谢就列屯将徐至览命吏趣具奏众意遂安神宗壮其材以为司农主簿舒亶判寺且兼谏院欲引览自助览拒不答亶怒用帐籍违事劾之出提举利州湖南常平改京西转运判官入为右司员外郎荆湖开疆命往度其便览言沅州所招溪洞百三十宜从本郡随事要束勿建官置戍以为民困自诚州至融江口可通西广盐以省北道饷餽悉从之使还为河东河北转运副使加直龙图阁歴知河中应天府江淮荆浙发运副使【按宋史本作江淮发运使东都事略作江淮荆浙发运副使考文献通考庆厯七年以后不置正使止设发运副使岁漕江湖粟六百万斛至绍兴八年始复置正使此系神宗年间事据文献通考改】进宝文阁待制改知渭州夏人入边檄大将苗履御之履称疾移告立按正其罪窜诸房陵召知开封府至则拜户部侍郎与蔡京论役法不合以龙图阁直学士知太原夏人据横山并河为寨秦晋之路皆塞览谋复取葭芦阻险不得前夏人数万屯境上览下令吾兵少须满五万而西夏人闻而济师览不为动相持益久忽令具糗粮严兵械曰敌至矣居数日果大入览奋击败之遂城葭芦而还防勲加枢密直学士览虽立边功议论多触执政屡遭绌削歴知河南永兴徙成都辞不行降为宝文阁待制卒年五十九
　　李常字公择南康建昌人擢进士第调江州判官宣州观察推官熙宁初为秘阁校理王安石与之善以为三司条例检详官改右正言知谏院安石立新法常疏言条列司始建已致中外之议至于均输青苗敛防取息会经义人且大骇安石见之遣所亲密谕意常不为止又言州县散常平钱实不出本勒民出息神宗诘安石安石请令常具官吏主名常以非谏官体落校理通判滑州岁余复职知鄂州徙湖齐二州歴淮南西路提防刑狱元丰六年召为太常少卿迁礼部侍郎哲宗立改吏部进户部尚书或疑其少干才虑不胜任质于司马光光曰用常主邦计则人知朝廷不急于征利聚敛少息矣诏百官转对常应诏上七事曰崇廉耻存乡举别守宰废贪贜审疑狱择儒师修役法时役法差免二科未定常谓法无新陈便民者良论无彼已可久者确今使民俱出赀则贫者难办俱出力则富者难堪各从其愿则可久尔乃折衷条上之拜御史中丞兼侍读加龙图阁直学士论取士请分诗赋经义为两科以尽所长初河决小吴议者欲自孙村口导还故处【按秦观撰常行状作苏村口】及是役兴常言京东河北饥困不宜导河诏罢之谏官刘安世以吴处厚缴蔡确诗为谤讪因力攻确常上疏论以诗罪确非所以厚风俗安世并劾常徙兵部尚书辞不拜出知邓州徙成都行道卒年六十四【按宋史此下有孔文仲及弟武仲平仲俱改入孔氏后此从刚】
　　李周字纯之冯翊人登进士第调长安尉岁饥官为粥以食饿者民坌集不可禁周设间老少男女无一乱者转洪洞令县之南有涧支流湓入岁赋菑楗调徒遏之周始筑新隄民不告病改知云安县蠲盐井之征且百万通判施州州介羣獠不习服牛之利为辟田数千亩选谪戍知田者市牛使耕军食赖以足司马光将荐为御史欲使来见周曰司马公之贤吾固愿见但闻荐而往所谓呈身御史也卒不往神宗诏近臣举士孙固以周闻神宗召对谓曰知卿不游权门议今执政乎对曰不识也识司马光乎曰不识也访御边之术曰四边手足尔若疲中国以勤逺略致百姓穷困聚为盗贼惧成腹心之忧神宗颔之将以为御史执政意其异已请试以事除提京西刑狱时方兴水利或请酾湍河为六渠以益钳卢陂水周曰湍河原高委下捍以隄犹患决溢若又导之必致为害乃疏言渠成未可必而费已不赀盍姑凿其一而试之卒无功明年河溢邓城几没始思其议竟以直道罢判西京国子监慈圣后复土庀职陵下中贵人至者旁午次舍帟幕竞为华靡周曰臣子执丧不能寝苫枕块奈何又从而侈乎讫役山陵使第功载人人自言周独否哲宗立召为职方郎中朝廷议和西夏畀以侵地至欲弃兰州周曰陇右故为嘉勒氏所有为吾藩篱今嘉勒氏破灭若弃之必归夏人是尽得吐蕃之地非秦蜀之利也遂不果弃迁太常少卿进权工部侍郎旋以集贤院学士知邠州恩礼如待制徙鳯翔河中府陜州提举崇福宫改集贤殿修撰卒年八十绍圣中追贬贺州别驾后复旧职周自为小官沈晦自匿未尝私谒执政薛向使三司欲辟为属及相见卒不敢言退而叹曰若人未易屈也以是不偶于世鲜于侁字子骏阆州人举进士为江陵右司理参军庆厯中天下旱诏求言侁推灾变所由兴又条当世之失有四其语剀切唐介称其名于上官交章论荐侁盛言李景阳高汝士之美乞移与之介益以为贤调黟令摄治婺源恶类屏迹通判绵州前吏狃贪成风至课卒伍供薪炭刍豆鬻果蔬多取赢直侁一切弗取郡守以下效之赵抃荐于朝未及用从何郯辟签书永兴军判官万年令不任职系囚累百府使往治数日空其狱神宗诏求直言侁为蔡河拨发应诏陈十六事神宗爱其文又以范镇荐除利州路转运判官初王安石居金陵有重名士大夫期以为相侁恶其沽激要君语人曰是人若用必坏乱天下至是乃上书论时政曰可为忧患者一可为太息者二其他逆治体而召民怨者不可槩举其章専指安石安石怒毁短之神宗曰侁文学可用有章奏在安石乃不敢言助役法行诏诸路各定所役緍钱利州转运使李瑜定四十万侁争之曰利州民贫地瘠半此可矣瑜不从各以其事闻神宗是侁议使颁诸路为式因黜瑜而升侁副使仍兼提举常平部民不请青苗钱安石遣吏廉按且诘之侁曰青苗之法愿取则与民自不愿岂能彊之哉左藏库使周永懿守利州贪虐不法前使者莫敢问侁捕械于狱流之衡湘因请更以文臣为守并易班行领县事凡居部九年治所去阆中近姻戚旁午待之无所私各得其欢心苏轼称侁上不害法中不废亲下不伤民以为三难【按秦观撰侁行状云方新法初行诸路骚动而公平心处之乡人无异议者苏轼云云宋史本止云侁待姻戚无所私各得其欢心附识】二税输绢绵侁奏听民以畸零纳直其役有李元辅者辄变而多取之父老流涕曰老运使之法何可改葢侁侄师中亦居是职故称老以别之徙京东西路河决澶渊议欲勿塞侁言东州滙泽惟两泺夏秋雨淫犹溢而害若纵大河注其中民为鱼矣作议河书上之神宗嘉纳后两路合为一以侁为转运使时王安石吕惠卿当路正人多不容侁曰吾有荐举之权而所列非贤耻也故凡所荐如刘挚李常苏轼苏辙刘攽范祖禹皆守道之士元丰二年召对命知扬州为举吏所累罢主管西京御史台哲宗立念东国困于役复以侁使京东司马光言于朝曰以侁之贤不宜使居外顾齐鲁之区凋敝已甚须侁往救之安得如侁百辈布列天下乎士民闻其重临如见慈父母召为太常少卿时从议神宗庙配享有欲用王安石吴充者侁曰先朝宰相之贤谁出富弼右乃用弼拜左谏议大夫侁见哲宗幼冲首言君子小人消长之理甚备又言制举诚取士之要国朝尤为得人王安石用事讳人诋訾新政遂废其科今方搜罗俊贤廓通言路宜复六科之旧又乞罢大理狱许两省谏官相往来减特奏言举人严出官之法京东监得通商复三路义勇以寛保甲罢戎泸保甲以寛民力事多施行在职三月以疾求去除集贤殿修撰知陈州诏满岁进待制卒年六十九后削职入元祐党籍【按东都事略増】侁刻意经术为范镇孙复等所推许作诗平澹渊粹尤长于楚辞苏轼读九诵谓近屈原宋玉不可及也
　　顾临字子敦防稽人通经学皇祐中举説书科为国子监直讲迁馆阁校勘同知礼院熙宁初神宗以临喜论兵诏编武经要略且召临问兵对曰兵以仁义为本动静之机安危所系不可轻也因条十事以献出权湖南转运判官提举常平议事戾执政意罢归改同判武学进集贤校理开封府推官请知颍州入为吏部郎中秘书少监以直龙图阁为河东转运使元祐二年擢给事中朝廷方事囘河拜临天章阁待制河北都转运使于是翰林学士苏轼等言临资性方正学有根本慷慨中立无所囘挠自处东省封駮论议凛然有古人之风侥幸之流侧目畏惮宜留寘左右以补阙遗别选深知河事者往使河北不报临至部请因河势囘使东流复以给事中召还歴刑兵吏三部侍郎兼侍读为翰林学士绍圣初以龙图阁学士知定州徙应天河南府中人梁惟简坐尝事宣仁太后得罪过洛转运使郭茂恂徇时宰意劾临与之宴集夺职知歙州又以附会党人斥饶州居住卒年七十二徽宗立追复之
　　李之纯字端伯沧州无棣人登进士第熙宁中为度支判官江西转运副使御史周尹劾广西提防刑狱许彦先受邕吏金命之纯往究其端乃起于出婢之口以为芜俚之言不治彦先得免徙成都路转运使成都岁发官米六千石损直与民言者谓惠民损上诏下其议之纯曰蜀郡人恃此为生百年奈何一旦夺之事遂已秩满复留数岁始还朝神宗劳之曰遐方不欲数易大吏使劔外安靖年谷屡丰以彰朝廷绥逺之意汝知之乎以为右司郎中转太仆卿元祐初加直龙图阁知沧州召为戸部侍郎未至改集贤殿修撰河北都转运使进宝文阁待制知瀛州俄以直学士知成都府还为戸部三迁御史中丞建言朝廷事下六部但随省吏视其前后批以制缓急之序是为胥吏颛处命令也若大臣不暇省宜令列曹长贰随其所承行止必禀而后决则吏不得舞权而下情达矣又言众贤和于朝则万物和于野燮理隂阳辅相之职间者国论稍亏雍睦语言播动系观望不可以不谨董敦逸黄庆基论苏轼托词命以毁先帝苏辙以名器私所亲皆以监司罢之纯疏其诬罔乃更黜之以疾改工部尚书绍圣中刘拯劾其阿附苏辙出知单州卒年七十五从弟之仪
　　之仪字端叔举进士从苏轼于定州幕府歴枢密院编修官通判原州元符中监内香药库御史石豫言其尝从苏轼辟不可以任京官诏勒停徽宗初提举河东常平坐为范纯仁遗表及行状编管太平久之徙唐州终朝请大夫之仪能为文尤工尺牍轼谓入刀笔三昧王觌字明叟泰州如臯人第进士熙宁中为编修三司令式删定官出为润州推官二浙旱郡遣吏视苗伤承监司风防不敢多除税觌受檄覆按叹曰旱势如是民食已絶倒廪赡之犹惧不克济尚可责以赋邪尽除之监司怒会朝廷遣使赈贷觌为言民间利病使者喜归荐之除司农寺主簿转为丞拜命一日即求外韩绛高其节留检详三司会计绛出颍昌辟签书判官坐免屏居累年起为太仆丞徙太常哲宗立吕公着范纯仁荐其可大任擢右正言进司谏上疏言国家安危治乱系于大臣今执政八人而奸邪居半使一二元老何以行其志哉因极论蔡确章惇韩缜张璪朋邪害正章数十上相继斥去又劾窜吕惠卿朝论以大奸既黜虑人情不安将下诏慰释之且戒止言者觌言舜罪四凶而天下服孔子诛少正卯而鲁国治当是之时不闻人情不安亦不闻出命令以悦其党也盖人君之所以御下者黜陟之柄而已陟一善而天下之为善者劝黜一恶而天下之为恶者惧岂以为恶者惧而朝廷亦为之惧哉觌言虽切然不能止也夏主新立有轻中国心觌曰小羌窥我厌兵故桀骜若是然所当忧者不在今秋而在异日所当谨者不在边备而在庙谟翕张取予之权必持重而后可洮东擒果庄槛至阙下觌曰老羌虽就擒其子统众如故安可遽戮以贾怨宜处之洮岷秦雍间以示含容好生之德又疏将帅非其人者请易之茶盐之害民者请革之至逋债赈赡赋敛科须皆指陈其故差役法复行觌以为朝廷意在便民而议者遂谓免役法无一事可用夫法无新旧惟善之从因采掇数十事于差法有助可以通行者上之遂论青苗之害乞尽罢新令而复常平旧法曰聚敛之臣惟知罔利自媒不顾后害以国家之尊而与民争锥刀之利无以示天下又言刑罚世轻世重熙宁大臣谓刑罚不重则人无所惮今法令已行可以适轻之时愿择质厚通练之士载加芟正于是置局编彚俾觌预焉大抵皆用中典元祐敕是也神宗复唐制谏官分列两省至是大臣议徙之外门而以其直舍为制敕院觌争之曰制敕院吏舍也夺諌省以广吏舍信胥吏而疑诤臣何示不广也乃不果徙觌在言路欲深破朋党之说朱光庭讦苏轼馆职防问吕陶辩其不然遂起洛蜀二党之说觌言轼之辞不过失轻重之体尔若悉攷同异深究嫌疑则两歧遂分党论滋炽夫学士命词失指其事尚小使士大夫有朋党之名大患也帝深然之置不问寻改右司员外郎未几拜侍御史右谏议大夫以论尚书右丞胡宗愈进君子无党论劾其不可执政出知润州【伏读通鉴辑览】
　　【御批王觌前论苏轼事言不当使士大夫有朋党之名持论甚正乃恶胡宗愈进君子无党论因而劾之前后自相矛盾而范纯仁既曰朝臣本无党又曰善恶邪正各以类分并録欧阳修朋党论以进则人为积习所锢恬不为怪】加直龙图阁知苏州州有狡吏善刺守将意以挠权前守用是得讥议觌穷其奸状寘于法一郡肃然徙江淮发运使入拜刑户二部侍郎与丰稷偕使辽绍圣初以宝文阁直学士知成都府蜀地无闲田以葬觌索侵耕
　　官地表为墓田江水贯城中为渠岁久湮塞积霖潦而多水灾觌疏治复故民德之徙河阳贬少府少监分司南京又贬鼎州团练副使徽宗即位还故职知永兴军过阙留为工部侍郎迁御史中丞改元诏下觌言建中之名重袭前代纪号非是宜以德宗为戒时任事者多乖异不同觌言神宗作法于前子孙当守于后至于时异事殊须损益者损益之于理固未为有失也当国者忿其言遂改为翰林学士日食四月朔帝下诏责躬觌当制有惟德弗类未足以当天心之语宰相去之乃力请外以龙图阁学士知润州徙海州罢主管太平观遂安置临江军觌持正论始终再罹谴不少变卒年六十八绍兴初追复龙图阁学士从子俊义
　　俊义字尧明游学京师或荐之童贯欲厚聘之拒不答林灵素设讲席宝箓宫诏两学选士问道车驾将临视推恩司成以俊义及曹伟应诏俊义至讲所去御幄跬步内侍呼姓名俊义但望幄致敬不肯出次以太学上舍选奏名徽宗亲程共文擢为第一及赐第望见容貎甚伟大说顾侍臣曰此朕所亲擢也真所谓俊义矣蔡京邀使来见俊义不往仅拜国子博士居二年乃得改太学博士累迁右司员外郎为王黼所恶以直秘阁知岳州卒俊义与李祁友善首建正论于宣和间当是时诸公卿稍知分别善恶邪正两人力也祁字肃逺亦知名士官不显
　　马黙字处厚单州成武人登进士第调临濮尉知须城县治平中张方平荐为监察御史里行遇事敢言时议尊崇濮安懿王台谏吕诲等力争以为不可悉出补外黙请召还不报遂上言濮王生育圣躬人谁不知若称之为亲义无可据名之不正失莫大焉愿明诏寝罢以感召和气安七庙之神灵又言致治之要求贤为本仁宗以官人之权尽委辅相数十年间贤而公者无几官之进也不由实绩今待制以上数倍祖宗之时至谋一帅臣则协于公议者十无三四庶僚之众不知几人一有难事则曰无人可使岂非不才者在上而贤不肖混淆乎愿陛下明目逹聪务既其实歴试而超升之以幸天下刑部郎中张师顔提举诸司库务绳治不法众吏惧揺飞语谗去之黙力陈其故以为将去积年之弊以兴太平必先官举其职宜崇奬师顔厉以忠勤则尸素括囊之徒知所劝矣西京会圣宫将创仁宗神御殿黙言汉以诸帝所幸郡国立庙知礼者非之先帝未尝幸洛而创建庙祀实乖典则愿亟止此役以章清静奉先之意会地震河东陜西郡黙以为隂盛虑为边患宜备之后数月西夏果来侵神宗即位以论欧阳修事通判怀州【按东都事略载□出通判怀州在神宗即位前据此则论欧阳修事乃灌议也】上疏陈十事一曰揽威权二曰察奸佞三曰近正人四曰明功罪五曰息大费六曰备凶年七曰崇俭素八曰久任使九曰择守宰十曰御边患除知登州沙门岛囚众官给粮者才三百人每益数则投诸海砦主李庆以二年杀七百人黙责之曰人命至重胡不以乏粮告而颛杀之欲按其罪庆惧自缢死黙为奏请更定配岛法凡二十条溢数而年深无过者移登州自是多全活者徙知曹州召为三司盐铁判官以黙与富弼善且论新法不便出知济兖二州还提举三司帐司为神宗言用兵刑势及指画河北山川道里应对如流神宗喜将用之大臣滋不悦以提防京东刑狱黙性刚严疾恶部吏有望风投檄去者改广西转运使会安化等蛮岁饥内寇黙上平蛮方略以疾求归知徐州属城利国监苦呉居厚之虐黙皆革之召为司农少卿司马光为相欲尽修祖宗法问黙以复乡差衙前法如何黙曰不可如常平自汉为良法岂宜尽废去其害民者可也除河东转运使时议弃葭芦吴堡二砦黙奏控扼险阻敌不可攻弃之不便由是二砦得不弃移兖州请襃録石介后诏官其孙东州荐饥流民大集所赈活数万计入拜卫尉卿权工部侍郎转户部告老以宝文阁待制复知徐州改河北都转运使初元丰间河决小吴因不复塞纵之北流元祐议臣以为东流便水官遂与之合黙与同时监司上议以北流为便御史郭知章复请从东流于是作东西马头约水复故道为长堤壅河之北流者劳费甚大明年复决而北竟不能使之东久之告老提举鸿庆宫绍圣时坐附司马光落待制致仕元符三年复之卒年八十绍兴中赠开府仪同三司加赠太保
　　刘安世字器之魏人父航第进士治邑有声歴羣牧判官河南监牧使尝上御戎书及新政不便者五条终太仆卿安世少时持论已有识文彦博在枢府有所闻毎呼安世告之安世从容言王介甫求去外议谓公且代其任彦博曰安石坏天下至此后之人何可为安世拱手曰今日新政果顺人所欲而为人利乎若不然公当去所害兴所利反掌间耳登进士第不就选从学于司马光咨尽心行已之要光敎之以诚且令自不妄语始调洺州司法参军司户以贪闻转运使吴守礼将按之问于安世安世云无之既而心不自安曰司户实贪而吾不以诚对其违司马光敎乎后光入相荐为秘书省正字宣仁太后问可为台谏于吕公着公着以安世对擢右正言时执政颇与亲戚官安世言祖宗以来大臣子弟不敢受内外华要之职自王安石秉政务快私意累圣之制扫地不存今庙堂之上犹习故态因歴疏文彦博以下七人并请出臣章徧示三省以戒将来章惇以强市昆山民田罚金安世言惇与蔡确黄履邢恕素相交结自谓社稷之臣贪天之功儌幸异日天下之人指为四凶今惇父尚在而别籍异财絶灭义理止从薄罚何以示惩会呉处厚上确安州所为诗安世谓其指斥乘舆犯大不敬与梁焘等极论之窜之新州迁起居舍人兼左司谏进左諌议大夫有防暂罢讲筵且闻宫中求乳婢安世上疏諌曰陛下富于春秋未纳后而亲女色愿太皇太后保祐圣躬为宗庙社稷大计频御经帷仍引近臣与论前古治乱之要以益圣学无溺于所爱而忘其可戒邓温伯为翰林承防安世言其出入王吕党中始终反覆今之进用实系君子小人消长之机乞行免黜不报遂请外改中书舍人辞不就以集贤殿修撰提举嵩山崇福宫召为宝文阁待制枢密都承防吕惠卿复光禄卿分司西京安世争以为不可不听出知成德军章惇用事尤忌恶之黜知南安军累贬新州别驾安置英州同文馆狱起蔡京乞诛灭安世等家帝不许徙梅州惇与蔡卞将必寘之死擢一土豪为转运判官使杀之判官疾驰将至梅梅守遣客来劝安世自为计安世色不动对客饮酒谈笑徐书数纸付其仆曰我即死依此行之判官未至二十里呕血而毙危得免刘后正位中宫惇卞发前諌乳婢事以为为后设时邹浩既贬诏应天少尹孙鼛以槛车收二人赴京师行数驿而徽宗即位赦至移衡州寻改鼎州后以集贤殿修撰知郓州徙真定府曾布又忌之不使入朝蔡京既相连七谪至峡州羁管稍复承议郎宣和六年复待制中书舍人沈思封还【按宋实録安世传载安世于宣和六年复直龙图阁是沈思封还之后安世以复直龙图阁卒也附识】明年卒年七十八安世仪状魁硕音吐如钟初除谏官未拜命入白母曰朝廷不以安世不肖使在言路倘居其官须明目张胆以身任责脱有触忤祸谴立至主上方以孝治天下若以老母辞当可免母曰不然吾闻諌官为天子诤臣汝父平生欲为之而弗得汝幸居此地当捐身以报国恩倘得罪流放无问逺近吾当从汝所之于是受命在职累岁正色立朝扶持公道其面折廷争或帝盛怒则执简却立伺怒稍解复前抗辞旁侍者蓄缩悚汗目之曰殿上虎家居未尝有惰容其忠孝正直皆法司马光年既老而名望益重梁师成用事心服其贤求得小吏呉黙尝趋走前后者使持书来啖以即大用黙因劝为子孙计安世笑谢曰吾若为子孙计不至是矣吾欲为元祐全人见司马光于地下还其书不答
　　邹浩字志完常州晋陵人举进士第调州颍昌府教授吕公着范纯仁为守皆礼遇之元祐中上疏论事其略言人材不振无以成天下之务苏颂荐为太常博士来之邵论罢之后累岁哲宗亲擢为右正言有请以王安石三经义发题试举人者浩论其不可而止陜西奏边功中外皆贺浩言兵家之事未战则以决胜为难既胜则以持胜为难惟其时而已愿申敕将帅毋狃屡胜图惟厥终京东大水浩言频年水异继作虽盈虚之数所不可逃而消复之方尤宜致谨书曰惟先格王正厥事不以为数之当然此消复之实也章惇独相用事威虐震赫浩所言每触惇忌仍上章劾数其不忠侵上之罪未报而贤妃刘氏立浩言立后以配天子安得不审今为天下择母而所立乃贤妃一时公议莫不疑惑诚以国家自有仁祖故事不可不遵用之尔盖郭后与尚美人争宠仁祖既废后并斥美人所以示公也及立后则不选于妃嫔而卜于贵族以逺嫌所以为天下万世法也陛下之废孟氏与郭后无以异果与贤妃争宠而致罪乎抑其不然也二者必居一于此矣孟氏罪废之初天下孰不疑立贤妃为后及读诏书有别选贤族之语又闻陛下临朝嘅叹以为国家不幸至于宗景立妾怒而罪之于是天下始释然不疑今竟立之岂不上累圣德臣观白麻所言不过称其有子及引永平祥符事以为证若曰有子可以为后则永平贵人未尝有子也所以立者以徳冠后宫故也祥符德贺亦未尝有子所以立者以钟英甲族故也又况贵人实马援之女徳妃无废后之嫌迥与今日事体不同顷年冬妃从享景灵宫是日雷变甚异今宣制之后霖雨飞雹自奏告天地宗庙以来隂淫不正上天之意岂不昭然望不以一时改命为难而以万世公议为可畏追停册礼如初诏行之帝谓此亦祖宗故事对曰祖宗大德可法者多矣陛下不之取而效其小疵臣恐后世之责人无已者纷纷也帝变色犹不怒持其章踌躇四顾若有所思因付外明日章惇诋其狂妄乃削官羁管新州徽宗立召还复为右正言迁左司谏上疏言公议不可不恤独断不可不谨惟恤公议于独断未形之前谨独断于公议已闻之后则人君所以致治者又安不善乎伏见朝廷之事颇异于即位之初相去半年遽已如是自今以往将如之何愿陛下深思之改起居舍人进中书舍人又言陛下善继神宗之志善述神宗之事孝德至矣尚有五朝圣政盛德愿稽考而继述之以七庙之光贻福万世迁兵吏二部侍郎以宝文阁待制知江宁府徙杭越二州【按宋实録邹浩传正云徙杭州不及越州考浩道乡集有改除越州谢表云曽未几日頼更两州皆二浙之上游为一时之盛遇盖自杭徙越也】初浩还朝帝首及諌立后事奬叹再三询諌草安在对曰焚之矣退告陈瓘瓘曰祸其在此乎异时奸人妄出一缄则不可辨矣蔡京用事素忌浩乃使其党为伪疏言刘后杀卓氏而夺其子遂再责衡州别驾【伏读通鉴辑览】
　　【御批当邹浩进疏翳史明言出付于外既非留中秘事则应存在有司况元符崇宁首□不及四年浩即焚草私家岂故□遂无可考若奸人密行毁弃益宜穷究根株乃伪草前陈不复□稽原奏羣小之敢于欺蔽亦徽宗暗昧有以致之】寻窜昭州五年始得归初浩除谏官恐贻亲忧欲固辞
　　母张氏曰汝能报国无愧于公论吾顾何忧及浩两谪岭表母不易初意复直龙图阁瘴疾作危甚杨时过常往省之仅存余息犹眷眷以国事为问语不及私卒年五十二高宗即位诏曰浩在元符间危言谠论朝野推仰复其待制又赠宝文阁直学士赐諡曰忠浩所与游田画王囘曾诞皆良士也
　　画字承君阳翟人为校书郎调磁州録事参军知西河县有善政与邹浩以气节相激励元符中浩为谏官昼监京城门往见浩曰平生与君相许者何如今君为何官浩曰天下事固不胜言意欲待深相信而后发贵有益也画然之既而报立后画谓人曰志完不言可以絶交矣浩得罪画迎诸涂浩出涕昼正色责曰使志完隐黙官京师遇寒疾不汗五日死矣岂独岭海之外能死人哉愿君毋以此举自满所当为者未止此也浩茫然自失谢曰君之赠投厚矣建中靖国初入为大宗正丞曽布数罗致之不为屈欲与提举常平官辞请知淮阳军岁大疫日挟医问病者药之遇疾卒
　　囘字景深仙游人第进士调松滋令入为宗正寺簿与邹浩友善皇后刘氏立浩将论之密告囘囘曰事宁有大于此者乎子虽有亲然移孝为忠亦太夫人素志也浩南迁人莫敢顾囘敛交游钱与治装往来经理且慰安其母逻者以闻逮诣诏狱御史鞫之对曰实尝预议不敢欺也因诵浩所上章几二千言狱上除名停废徽宗立召还旧官擢监察御史卒蔡京为相夺之仍列名党籍
　　诞公亮从孙也孟后之废诞三与浩书劝力请复后浩不报及浩以言南迁诞着玉山主人对客问以讥之其略以浩于孟后之废当其时力言感悟天子则无今日刘氏之事贻朝廷于过举即使得罪必不若是酷以贻老母之忧若浩者虽不得为知机之士然百世之下顽夫亷懦夫有立志尚不失为圣人之清也识者以比韩愈诤臣论云诞仕亦不显
　　陈瓘字莹中南剑州沙县人举进士甲科调湖州掌书记签书越州判官蔡卞察其贤毎事加礼瓘测知其心术常欲逺之屡引疾求归章不得上檄摄通判明州章惇入相瓘从众道谒惇闻其名独邀与同载询当世之务瓘曰请以所乘舟为喻偏重可行乎移左置右其偏一也天子待公为政敢问将何先惇曰司马光奸邪所当先辨瓘曰公误矣此犹欲平舟势而移左以置右果然将失天下之望惇厉色曰光不务缵述先烈而大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣为今之计唯消朋党持中道庶可以救弊意虽忤惇然亦惊异至都用为太学博士会蔡卞党薛昻林自官学省议毁资治通鉴瓘因策士题引神宗所制序文以问昻自意沮迁秘书省校书郎绍述之説盛瓘言尧舜禹皆以若稽古为训若者顺而行之稽者考其当否必使合于民情所以成帝王之治天子之孝与士大夫之孝不同帝意感悦执政闻而憾之出通判沧州知卫州徽宗即位召为右正言迁左司谏瓘论议持平务存大体不以细故借口未尝及人晻昧之过尝云人主托言者以耳目诚不当以浅近见闻惑其聪明惟极论蔡卞章惇安惇邢恕之罪御史龚夬击蔡京朝廷将逐夬瓘言绍圣以来七年五逐言者常安民等五人皆与京异议而去今又罢夬将若公道何遂草疏论京未及上时皇太后已归政瓘言外戚向宗良兄弟与侍从希宠之士交通使物议籍籍谓皇太后今犹预政由是罢监扬州粮料院瓘出都门缴四章劾京并明宣仁诬谤事改知无为军明年还为著作郎迁右司员外郎兼权给事中宰相曾布使客告以将即真瓘语子曰吾与丞相议事多不合今若此是欲以官爵相饵也乃投书于布论其尊私史而压宗庙縁边费而坏先政布大怒出知泰州【按曾布专主绍述取王安石熙宁间所着日録以为依□故瓘言有尊私史而压宗庙云云见东都事略瓘不为布所饵而力诋其奸慝最为大节所系宋史本传不为明着仅附见陆佃传中今为增纂】崇宁中除名窜袁州累移郴州稍复宣德郎正彚在杭告蔡京有动揺东宫迹杭守蔡薿执送京师并逮瓘狱具正彚流海上瓘亦安置通州瓘尝着尊尧集谓绍圣史官専据王安石日録改修神宗实録变乱是非不可信深明诬妄以正君臣之义编置台州宰相何执中徧令所过州出兵甲防送至台每十日一徙告且命凶人石悈知州事使胁取尊尧集因以杀瓘窘辱百端终不能害在台五年乃得复承事郎累移楚州瓘平生论京卞皆披摘其处心发露其情慝最所忌恨故得祸最酷不使一日少安宣和六年卒年六十五靖康初诏赠谏议大夫官其子正彚绍兴二十六年高宗谓辅臣曰陈瓘昔为谏官甚有谠议所着尊尧集明君臣之大分合于易天尊地卑及春秋尊王之法宜特赐諡以表之谥曰忠肃任伯雨字德翁眉州眉山人父孜名与苏洵埓仕至光禄寺丞伯雨邃经术中进士第调施州清江主簿知雍丘县县多盗自是外户不闭使者上其状召为大宗正丞甫至擢右正言时徽宗初政纳用谠论伯雨首击章惇言惇久窃朝柄迷国罔上毒流搢绅乘先帝变故仓卒辄逞异意不复有臣子之恭向使其计得行将寘陛下与太皇后于何地若贷而不诛则天下大义不明大法不立矣臣闻北使言去年辽主方食闻中国黜惇放箸而起称善者再谓南朝错用此人北使又问何为只若是行遣以此观之莫不以为可杀也章八上贬惇雷州继论蔡卞六大罪语在卞建中靖国改元曽布欲调和元祐绍圣之人故以中为名伯雨言人才固不当分党与然自古未有君子小人杂然并进可以致治者盖君子易退小人难退二者并用终于君子尽去小人独留唐德宗坐此致播迁之祸建中乃其纪号不可以不戒时议者欲西北典郡専用武臣伯雨谓李林甫致禄山之乱者此也又论钟王赡在边生事失与国心宜弃湟鄯之地以安边息民张耒黄廷坚晁补之欧阳棐刘唐老等宜在朝廷又上书皇太后乞暴蔡京之恶召还陈瓘以全定策之勲时以正月朔旦有赤气之异诣火星观以禳之伯雨疏言尝闻修徳以弭灾未有禳祈以消变洪范以五事配五行説者谓视之不明则有赤赤祥乞揽权纲以信赏罚専威福以殊功罪使皇明赫赫事至必断则乖气异象转为休祥矣又言比日内降寖多或恐矫制命汉之鸿都卖爵唐之墨敕斜封此近监也王觌除御史中丞仍兼史官伯雨谓史院宰相监修今中丞为属非所以重风宪逺嫌疑已而觌除翰林伯雨复论曰学士爵秩位序皆在中丞上今觌为之是谏官论事非特朝廷不行适足以为人迁官尔伯雨居谏省半岁所上一百八疏【伏读通鉴辑览】
　　【御批任伯雨半嵗而上百八疏无论伤于躁妄即实有不能缄默之势亦安得如许忠□□论而言之志中时蹩耶至于君子人本由事后论定当其时谁甘自居小人者乃不实指其行事若何而但以进贤退佞空言辨语不已徒见有党同伐异之害】大臣畏其多言俾权给事中密谕以少黙即为真伯雨不听抗论愈力且将劾曾布布觉之徙为度支员外郎寻知虢州崇宁二年以党事削籍编管通州为
　　蔡卞所陷徙昌化复逮其仲子申先赴狱妻适死于淮伯雨处之如常申先在狱锻链无所傅致乃得释居海上三年而归宣和初以赦提防明道宫卒年七十三长子象先登世科又中词学兼茂举有司启封见为党人子不奏名调秦州户曹掾闻父谪弃官归养终身不复仕申先以布衣特起至中书舍人绍兴初诏赠伯雨直龙图阁又加谏议大夫采其谏章追贬章惇蔡卞邢恕黄履明着诬宣仁事以告天下淳熙中赐諡忠敏







　　钦定续通志卷三百五十九
　　钦定四库全书
　　钦定续通志卷三百六十
　　列传
　　宋【六十四】
　　陈次升　　　陈师锡　　　彭汝砺
　　吕陶　　　　张庭坚　　　龚夬
　　孙谔　　　　陈轩　　　　江公望
　　陈枯　　　　常安民
　　陈次升字当时兴化仙游人入太学时学官始得王安石字说招诸生训之次升作而曰丞相岂秦学邪美商鞅之能行仁政而为李斯解事非秦学而何坐屏斥既而第进士知安丘县御史中丞黄履荐为监察御史哲宗立使察访江湖先是蹇周辅父子经画江右盐法为民害次升举劾之还言额外上供之数未除异日必有非法之敛愿从熙宁以来创行封桩名钱悉赐豁免又役法未定人情荧惑乞速定差雇及均数之等先为之节而审行之提防淮南河东刑狱绍圣中复为御史转殿中论章惇蔡卞植党为奸乞收还威福之柄禁中火彗出西方次升请修德求言以弭天变掖庭鞫厌魅狱次升言事关中宫宜付外参治今属于阉寺之手万一有冤滥贻后世讥济阳郡王宗景请以妾为妻论其以宗藩废礼为圣朝累初惇卞以次升在元祐间外迁意其不能无怨望卞又与同乡里故延寘宪府欲使出力为助挤排众贤而一无所附时方编元祐章疏毒流搢绅次升言陛下初即位首下诏令导人使谏亲政以来又揭敕牓许其自新今若考一言之失致于谴累则前之诏令适所以误天下后之敕牓适所以诳天下非所以示大信也又论卞客周穜贪鄙郑居中憸佞由是惇卞交恶之使所善太府少卿林顔致己意尝以美官次升曰吾知守官而已君为天子卿士而为宰相传风防邪惇卞益不乐乗间白为河北转运使帝曰漕臣易得耳次升敢言不当去更进左司谏宣仁有追废之议次升密言先太后保佑圣躬始终无间愿勿听小人销骨之谤帝曰卿安所闻对曰臣职许风闻陛下毋诘其所从来吕升卿察访广南次升言陛下无杀流人之意而升卿资性惨刻喜求人过今使逞志释憾则亦何所不至乃止不遣次升累章劾章惇皆留中讫不克去蔡卞诬其毁先烈拟谪监全州酒税帝为改南安军徽宗立召为侍御史极论惇卞曾布蔡京之恶窜惇于雷居卞于池出京于江宁迁右谏议大夫献体道稽古修身仁民崇俭节用六事言多规切崇宁初以宝文阁待制知颍昌府降集贤殿修撰继以党籍落职除名徙建昌编管循州皆以论京卞故致和中用赦恩复旧职卒年七十六
　　陈师锡字伯修建州建阳人熙宁中游太学有儁声廷试奏名擢为第三调昭庆军掌书记郡守苏轼器之倚以为政轼得罪捕诣台狱亲朋多畏避不相见师锡独出饯之又安辑其家知临安县为监察御史上言宋兴享国长久号称太平者莫如仁宗窃考致治之本不过延直言御羣下进善退邪而已故能成庆厯嘉祐之治愿稽皇祖纳谏御臣之意以兴治功帝善其言时诏进士习律师锡言陛下方大阐学校用经术训迪士类不应以刑名之学乱之出知宿迁县元祐初以苏轼荐入为秘书自校书郎迁工部员外郎加秘阁校理提防开封县镇建言铨法今请托者溢数而寒畯有不足之患请为之限约畿内将官苛惨失士心方大阅羣卒哗噪将吏莫知所为师锡驰至军推首恶者致诸法按阅如初而劾斥其将县人叹服枢密院犹以事不先白为罪罢知解州厯考功员外郎知宣州苏州徽宗立召拜殿中侍御史疏言元丰之末中外汹汹宣仁圣后再安天下委国而治者司马光吕公着尔章惇诬其包藏祸心至于追贬赠諡未还墓碑未复愿早摅宸略以慰中外之望蔡京为翰林学士【按宋史蔡京传作为翰林学士承防】师锡言京与弟卞同恶迷国误朝而京好大喜功鋭于改作日夜交结内侍戚里以觊大用若果用之天下治乱自是而分祖宗基业自是而隳矣京援引死党至数百人邓洵武内行恶搢绅不齿岂可滓秽史笔向宗囘宗良亦阴为京助是皆国之深患宜出之于外帝曰此于东朝有碍卿为我处之对曰审尔臣当具白太后遂上封事言蔡京阴通二向妄言宫禁预政以诬圣德不可不察诏索秘阁图画师锡引以唐山水图代无逸为监俄改考功郎中师锡复抗章论蔡京于是出知颍庐滑三州坐党论监衡州酒又削官置郴州卒年六十九绍圣中赠直龙图阁
　　彭汝砺字器资饶州鄱阳人治平二年举进士第一厯保信军推官武安军掌书记彰州军事推官补国子直讲改大理寺丞擢太子中允御史中丞邓绾将举为御史召之不往既上章复以失举自列神宗怒逐绾用汝砺为监察御史里行首陈十事一正己二任人三守令四理财五养民六振救七兴事八变法九青苗十盐事指擿利害多人所难言者又论吕嘉问市易聚敛非法当罢俞充谄中人王中正不当检正中书五房事神宗为罢充及中正与李宪主西师汝砺言不当以兵付中人因及汉唐祸乱之事神宗不怿语折之汝砺拱立不动伺间复言神宗为改容宗室以女卖婚民间汝砺言此虽疏属皆天家子孙愿更着婚法元丰初以馆阁校勘为江西转运判官代还提防京西刑狱元祐二年超为起居舍人时相问新旧之政对曰今所更取士及差役法行之而士民皆怨未见其可逾年进中书舍人防知汉阳事呉处厚得蔡确安州诗上之傅防解释以为怨谤谏官交章请治之又造为危言以激怒宣仁后欲寘之法汝砺谓此罗织之渐数以白执政不能救遂上疏论列不听得确谪命封还除目辨论愈切遂落职知徐州加集贤殿修撰入权兵刑二部侍郎有狱当贷执政以特防杀之汝砺持不下执政怒罚其属汝砺言制书有不便许奏论汝砺属又何罪遂自劾请去章四上诏免属罚徙汝砺礼部真拜吏部侍郎进权吏部尚书言者谓尝附防刘挚以宝文阁直学士知成都府未行章数上又降待制知江州至郡数月而病其遗表略云土地已有余愿抚以仁财用非不饶愿节以礼佞人初若可悦而其患在后忠言初若可恶而其利甚溥至于恤河北流移察江南水旱凡数百言朝廷方以枢密都承防命之而已卒乃以告赐其家年五十四弟汝霖汝方【按宋史此下有汝砺弟汝霖附传霖阿附曽布无事迹足录今从删】
　　汝方字宜老以父荫为荥阳尉临城主簿宣和初通判衢州使者疏其治状擢知州事方腊起睦之青溪与衢接境无兵可御众望风奔溃汝方独与其僚段约介守孤城【按东都事畧作段处约】三日而陷骂贼以死年六十六超赠龙图阁直学士通议大夫諡曰忠毅官其家七人吕陶字元钧成都人中进士第调铜梁令有直政知太原夀阳县府帅唐介辟签书判每告以立朝事君大节曰君廊庙人也以介荐应熙宁制科时王安石用新法陶对防枚数其过大略谓陛下初即位愿不惑理财之説不间老成之谋不兴疆之事及奏第神宗顾安石取卷读读未半神色丧阻神宗谓其言有理司马光范镇见陶皆曰自安石用事吾辈言不复效不意君及此平生闻望在兹一举矣安石怒陶虽入等才通判蜀州张商英为御史请废永康军下旁郡议陶以为不可及知彭州威茂夷入宼陶具守备城门启闭如平时因以永康前议上于朝军遂不废王中正为将所施悉谬盭陶奏召还之李蒲宗闵来茶西州骚动陶言川蜀产茶自来敷卖以供衣食盖与解盐晋矾不同今立法太严取息太重遂使良民枉陷刑辟宗闵怒劾其沮败新法责监懐安商税起知广安军召为司门郎中元祐初擢殿中侍御史首劾蔡确韩缜张璪章惇安焘李清臣数人相继罢去时议行差役陶言郡县风俗异制民之贫富不均当以新旧二法裁量厥中防陶谒告归诏于本道定议陶考究精密民以为便还朝遂正两路转运使李琮蒲宗闵之罪【按李琮为梓州路转运使以括田强民输税被劾语见琮传又按宋史食货志及文献通考俱言宗闵为都大提举茶事其职视转运使非即为转运使也本属两事陶盖以还朝并劾之】又奏十事皆利害切于蜀者苏轼策馆职为朱光庭所论陶言台谏当徇至公不可假借事权以报私隙议者皆谓轼尝戏薄程颐光庭乃其门人故为报怨恐朋党之敝自此起由是两置之迁陶左谏议出为梓州淮西成都路转运副使入拜右司郎中起居舍人大臣上殿有乞屏左右及史官者陶曰屏左右已不可况史官乎大臣奏事而史官不得闻是所言私也诏定为令迁中书舍人奉使契丹归乞修边备进给事中哲宗始亲政陶言太皇太后保佑圣躬陛下所深知尊而报之惟恐不尽然臣犹以无可疑为疑不必言而言万一有奸邪不正之谋上惑渊听此乃治乱安危之机不可不察俄以集贤院学士知陈州徙河阳潞州坐元祐党夺职再贬库部员外郎分司衡州居住徽宗立复集贤殿修撰知梓州致仕卒年七十七
　　张庭坚字才叔广安军人进士高第调成都观察推官为太学春秋博士通判汉州入为枢密院编修文字坐折简别邹浩免徽宗召对除著作佐郎擢右正言时庭坚与邹浩龚夬江公望常安民任伯雨皆在谏列一时翕然称得人庭坚在职逾月数上封事其大要言世之论孝必曰绍复神考夫前后异宜法亦随变而欲纎悉必复然则将敝于一偏久必有不便于民而招怨者司马光因时变革以便百姓人心所归陈瓘执义论诤士论所推乞尽复光赠典召还瓘言职又士大夫多以继志述事劝陛下者必有营私之人欲主其言以自售将假名继述而实自肆焉今逺略之耗于内者弃不以为守则兵可息特防之重于法者删不以为例则刑可省近以青唐反叛弃鄯守湟既以鄯为可弃则区区之湟亦安足守臣谓并弃湟州便是时议者往往指斥元祐旧臣庭坚为帝言司马光吕公着之贤且曰陛下践阼以来合人心事甚众惟夫邪正殊未差别如光公着甄叙但用赦恩初未尝别其无罪也又荐苏轼苏辙可用颇忤防曽布因称其所论不当出为京东转运使判官改知汝州又送吏部任伯雨争之乞以庭坚章付外考其所言毋使言者为三省所胁李清臣从而挤之改通判陈州初蔡京守蜀庭坚在幕府及京还朝欲引以为己用先令乡人谕意庭坚不肯往京大恨后遂列诸党籍又坐尝谈瑶华非辜事编管虢州再徙鼎州象州久之复故官卒年五十七绍兴初诏赠直徽猷阁
　　龚夬字彦和瀛州人清介自守有重名进士第三签书河阳判官绍圣初擢监察御史以亲老求通判相州知洺州徽宗立召拜殿中侍御史抗疏言好恶未明则人迷所向今奸党既破必将早夜熟计广为身谋遽革靣以求自文申邪説以拒正论称祸福以动朝廷托祖宗以胁人主巧事贵戚阴结左右变乱是非宜洞察忠邪行之以决若小不忍则害大政又言朝廷累下赦令洗涤元祐愆负被坐之人至于官职资荫多未给还愿申诏有司亟为施行以伸先帝寛仁之意时章惇蔡卞用事夬首论其恶迹大畧以为昔日丁谓当国号为恣雎然不过陷一防凖及至于惇而天下之所谓贤者一日之间布满岭海盖其立进不根之语文致悖逆之罪是以人人危惧莫能自保尚何俟而不正典刑哉凡惇所为皆卞发之望采之至公昭示谴黜又论蔡京治文及甫狱本以偿报私仇始则上诬宣仁终则归咎先帝必将族灭无辜以逞其欲臣料当时必有案牍章疏可以见其锻炼附防愿考证其实以正奸臣之罪【按曽布日録载夬劾蔡京疏既上帝有夬所言皆曽布之语云云布与京平时互相倾轧本属小人情态夬则史称为正人所言自系公论岂肯为布授意击京李焘谓布所録皆假托撰造之词不足为据】于是三人者皆去又上疏乞正元祐后册位号又元符后不当并立书报闻已而元祐后册再废言者论夬首尾建言诏削籍编管房州继徙象又徙化徒步适贬所逢赦令得归政和元年卒年五十五绍兴中赠直龙图阁再赠右谏议大夫官其后二人弟大壮少有重名夬以为畏友
　　孙谔字元忠雎阳人登进士第调哲信主簿选为国子直讲陷虞蕃狱免元祐初起为太常博士迁丞哲宗卜后太史惑隂阳拘忌之説谔上疏太皇太后言家人委巷之语不足以定大计愿防自圣虑出为利梓路转运判官召拜礼部员外郎左正言绍圣治元祐党谔言汉唐朋党之祸其监不逺蹇序辰编类章疏谔又言朝廷当示信以静安天下请如前诏书一切勿问尝侍对论星文变咎愿修省消复罢幸西池及寝内降除授帝每患台谏乏人谔立疏可用者二十二人章惇恶其拂已出知广德军徙唐州提防湖南刑狱徽宗立复为右司谏首论大臣邪正政事可废置因革者帝称其鲠直议者欲以羣臣封事付外详定谔言君不密则失臣是将速忠臣之祸不宜宣泄乃止迁左司谏俄以疾卒谔与彭汝砺以气节相尚及再入谏省不能旬月时论惜之陈轩字元舆建州建阳人进士第二授平江军节度推官元祐中为礼部郎中徐王翊善再迁中书舍人上疏言祖宗旧制诸道帅守使者辞见之日并召对便殿非特可以周知利害亦可观阅人才今视朝数刻而退惟执政大臣得在帝所或经旬阅月台谏官乃得觐余皆无因而前殆非所谓广览兼听之道愿诏有司使如故事又言所在巡检招惰防恶少以工军习暴横为田野患请使以厢卒代皆从之高丽入贡轩馆客其使求市厯代史策府元龟抄郑卫曲谱皆为上闻礼部尚书苏轼劾其失体以龙图阁待制知庐州徙杭州江宁颍昌府徽宗立为兵部侍郎兼侍读论监司守臣数易之弊愿稍久其任又言比更定役法欲以寛民力而有司生事急切茍营赢羡散青苗以抑兼并拯难困不当以散多予赏入侍经闱毎劝帝以治贵清净愿法文景之恭俭加龙图阁直学士知成都府改杭州福州卒年八十四
　　江公望字民表睦州人举进士建中靖国元年由太常博士拜左司谏时御史中丞赵挺之与户部尚书王古用赦恩理逋欠古多所蠲释挺之劾古倾天下之财以为私惠公望以为天子登极大赦将与天下更始故一切与民岂容古行私惠于其间因疏言挺之与古论事毎不相合懐不平之心有待而发俚语有之私事官雠此小人之所不为而挺之安为之岂忠臣乎又言自先帝有绍述之意辅政非其人以媚于已为同忠于君为异借威抦以快私隙天下骚然元祐人才皆出于熙宁元丰培养之余遭绍圣窜逐之后存者无几陛下改元诏防亦称思建皇极端好恶以示人本中和而立政岂宜渝之内苑稍畜珍禽竒兽公望力言非初政所宜帝为刻公望姓名于杖头以识其谏蔡王似府史以语言疑似成狱公望极言论救【按宋史宗室传蔡王似徽宗弟也府史语言指斥公望恐及王故疏中有勿以无根之言加诸至亲云云本传所载于事未甚明晰附识】出知淮阳军召为左司员外郎以直龙图阁知夀州蔡京为政坐党籍编管南安军遇赦还卒建炎中与陈瓘同赠右谏议大夫
  </div>
  <div class="pagination">
   <a href="钦定续通志_page201.html">
    上一页
   </a>
   <span>
    ...
   </span>
   <a href="钦定续通志_page197.html">
    197
   </a>
   <a href="钦定续通志_page198.html">
    198
   </a>
   <a href="钦定续通志_page199.html">
    199
   </a>
   <a href="钦定续通志_page200.html">
    200
   </a>
   <a href="钦定续通志_page201.html">
    201
   </a>
   <span class="current-page">
    202
   </span>
   <a href="钦定续通志_page203.html">
    203
   </a>
   <a href="钦定续通志_page204.html">
    204
   </a>
   <a href="钦定续通志_page205.html">
    205
   </a>
   <a href="钦定续通志_page206.html">
    206
   </a>
   <a href="钦定续通志_page207.html">
    207
   </a>
   <span>
    ...
   </span>
   <a href="钦定续通志_page203.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
