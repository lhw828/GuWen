<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1284 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1284 页/共 1860 页
  </h1>
  <div class="content">
   ○谕军机大臣等、今年冬至、在十一月二十日情实各犯人数亦不甚多。所有秋审勾到。在两间房、密云县办理两次。为期已甚从容。舒赫德在京。应办之事颇多可无庸前至热河。著于九月十六日、在喀喇河屯接驾。途次随办勾到事务。将此谕令知之　　

○又谕、据徐绩奏、查审高云龙在临清州充当长随缘由一案。所取王普、胡德琳之供。意欲并案完事。殊属非是。前此太监高云从供称、伊弟高云龙、系上年在天津时。面托参将王普、带往山东推荐。此系活口亲供。何得任王普狡饰之词。希图推卸。及知州王溥至热河。讯据称长随高升、即高云龙。系本府胡德琳所荐。嗣高云龙到案所供。此次在临清州当长随。系胡德琳荐与王溥。因前在魏家湾坐口。曾与胡德琳家人王二相识。是以荐往。及诘其从前因何在临清州。则供系乾隆三十六年东巡时。按察使姚立德、荐与前任知州万绵前收用。则是高云龙在临清州当长随坐口。前后显属两事。今徐绩所奏、讯据胡德琳供、上年六月间姚立德将长随高升、荐到东昌府。随转荐临清州王溥等语。是以三十六年姚立德所办之事。移于上年。不过欲将万绵前一节。隐饰不办。而于王普、则供系为千把时。与高云从相识。情节亦不相符。意图并案迁就完结。此等业已败露供证确凿之事。岂该抚所能袒护。徐绩不应若此。著传旨严行申饬。姚立德、业已另行传谕外。万绵前著革职。交与该抚悉心研鞫。并将高云龙供词发往。令其将万绵前、胡德琳诘讯勿任狡饰。其王普、亦著另取确供。据实具奏倘再有隐匿回护之处。即将一切犯人送京问明。徐绩自取罪戾断不能复为之曲贷也。将此谕令知之　　

○署四川总督文绶奏、川省各属新谷登场。价值平减。再请买米三十万石。以备各路供支。至大兵凯旋时回省官兵丁役。及善后驻防兵粮。需米浩繁且节年借动常社监谷。均可将此补还。从之　　

○是日、驻跸阿贵图大营　　

○辛丑。上遣侍卫春宁、赴避暑山庄。皇太后行宫问安　　

○行围　　

○谕、攻剿金川各土兵。每多奋勉出力。节经交部议叙议恤。该部照例同满汉各兵。覆准具题。未免有需时日。现在大功将蒇。所有赏恤土兵银两。若不即时给领。将来该兵等各回本境。由地方官发交土司转给恐不无侵扣滋弊。且土兵、非满汉兵丁、必须核对册籍者可比。原可随时核明先行议覆。毋庸同案汇题。著交该部。查明未经办出、及陆续咨到者。即速议覆具奏。俾得即时行知军营。令各及早承领。以示鼓励　　

○谕军机大臣等、阅阿桂奏到金川图内。日尔巴当噶、及凯立叶。其形势俱在大营之后。我兵得胜长驱。原不可不将旁近贼人聚落。搜剿净尽。以除后患至既得勒乌围。河北、河南、两路分进。贼中杂径尚多。必须随地防范。勿稍涉大意。至明亮、若于攻克达尔图山梁时。即沿河趋马尔邦之后。与富德夹击。自可打通马尔邦。合力攻剿噶拉依。然如庚额特、博堵、克舟九寨等处。及正地相近之纳尔楚、独松等处。贼卡尚多。明亮、富德、必须将后路肃清。再行进剿。方为万全　　

○是日、驻跸海拉苏台大营　　

○壬寅。上行围　　

○是日、驻跸呼噜苏台大营　　

○癸卯。上行围　　

○谕曰、倪承宽获罪之由。第因与申保、同在朝房。见高云从经过。向其称说、此是申仓场。其情罪较蒋赐棨、吴坛、尚轻倪承宽、著加恩释放。赏给翰林院编修。仍在阿哥书房行走　　

○谕军机大臣等、前因近万寿节。据刑部匆匆将观保、蒋赐棨、吴坛、倪承宽、四人。俱问拟斩监候。彼时并未别降旨。祇与依议。欲俟该部将另有详讯来奏。兹候之多日。并无奏摺。则不得不明降谕旨矣。如倪承宽、第因与申保同在朝房。见高云从经过。向高云从称、此是申仓场。其过甚小。非若蒋赐棨吴坛之实有向高云从探问记载、给与银两之事乃竟一例科罪。其意何居又如观保、于议论记载一事。并不承认。刑部亦概行拟以斩候。供罪未明。转使无识之徒。妄议其以无辜受屈。朕从来办理庶务。从不颟顸了事。舒赫德等、岂尚不知在舒赫德等之意。不过以此四人问拟斩候。将来必有加恩之处。此等见识。甚属错谬。现届朝审之期。各案均须就其实情核办。今此四人罪迹不同。若竟漫无区别。成何信谳。况朕即欲加恩。亦须俟案情问明。酌量定夺。岂有听其如此朦胧混过。朕何如主。岂若汉献帝、明神宗之为臣下蒙蔽乎。前因舒赫德等。讯问未得肯綮。曾为切实指示。前降谕旨甚明。乃舒赫德、英廉、于接奉谕旨后。惟自称糊涂。未想到认罪。并不复为究问。舒赫德、英廉前此即未想到。经朕指示。代为之想到矣。又何以不照所谕加以诘问。且复朦混拟罪具奏。实不可解。舒赫德、英廉、平日皆明白能办事之人。且系朕所信任大臣。今如此办事。成何刑部。成何大学士。伊等能不自愧乎。舒赫德、英廉、著传旨严行申饬。除倪承宽、另降谕旨外。著将观保、蒋赐棨、吴坛照所谕各情节。另行讯取确供。据实具奏　　

○定边右副将军广州将军明亮等奏、达尔图山阳一面。有贼人往来取水。堵御甚严。臣于初七日。派兵由西南山侧直下。抢得水卡。贼惊慌四散。我兵追杀多人。一面催集土兵。连筑四碉。当即派令据守。其勒乌围噶拉依。两处巢穴。均在阿桂所攻河南一路。臣等由河北进兵。即派渡河往剿。两路中但有一路冞入则河南北、皆成破竹之势。其东北一带山岭。已从中隔断。并可不攻自溃。已饬藩司。先备造船物料。并令砍伐竹植存贮。赶搭索桥。为将来济渡之用。谕军机大臣等、贼人水卡既断。饮汲无资其势自不能久于存聚。若将东北三碉。一并攻克。则西南山腿各碉。顺势下压。更易得手。据明亮奏、豫备造船搭桥料物。以便过河会剿。若勒乌围地面宽阔。必须多兵分路围攻。则明亮自当过河合剿。若勒乌围可进之路无多。阿桂、丰昇额之兵。已足敷用。则明亮无庸渡河。自应循山而行。潜往马尔邦之后。与富德腹背夹击。攻开此路。即可引进富德、会剿噶拉依贼巢。逆酋两面受攻。自更接应不暇。于扫穴擒渠。尤可迅速蒇事。著明亮、于全得达尔图时。即札知阿桂、妥为商酌行之　　

○是日驻跸纳尔苏台达巴罕西大营。翼日如之　　

○甲辰。世宗宪皇帝忌辰。遣官祭泰陵　　

○乙巳。上行围　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○是日、驻跸都穆达乌拉岱大营　　

○丙午。上行围　　

○谕军机大臣等、据图思德奏、彰宝移交案内、有永昌府属采买谷石、及边防用费逾额、又派修旧存箭枝、均未妥协等因一摺。所奏甚是。五六月间。系青黄不接之时。何独永昌府属。转急急于此时添买谷石。且据图思德委查保山等四厅州县。现在兵粮、及常平共存米谷三十万石。尚有无仓收贮。分堆各寺庙。不免霉朽者。更可无庸添买等语。是采买谷石。徒致朽烂狼籍。殊为可惜。彰宝彼时已在病中。精神自不能照应。然非有属员禀详。彰宝何以筹办及此。则禀详之员。或希图采买。从中冒滥侵肥亦不可知。著图思德查明。系何人主见禀详。据实参奏。又永昌边防经费既经彰宝酌定。每年需费五六万金。何以军需局册造。自乾隆三十五年以来。每年有用至二十余万、及十余万不等。军需日有专项。其铜厂公本、借支养廉采买谷石等项。自应各归各款。何得与军需牵混。溢于奏定之数。军需局承办、俱系何人。因何如此办理。亦著图思德查明参奏。仍令将款项划清报销。如有朦混侵亏。即查参重治其罪。至前此由京解贮永昌等处。箭枝三十二万余。上年谕令挑拨十万枝。运交川省军营应用外。余令该督查验收存。此项箭枝、解往滇省。不过五六年。如果爱惜收贮。何致损坏至五六万之多。且昨据彰宝覆奏。挑存箭枝二十二万余。修饰完好装贮。因何复有派令通省领修之事。是彰宝于存滇箭枝。从前既不慎收藏。现在又私派领修。实属办理不善。所有应需修费四五千两。俱著彰宝如数赔补。著图思德查明实数。咨部行旗、于彰宝名下著追完案。将此传谕图思德知之　　

○四川布政使钱鋆奏。近奉督臣富勒浑、饬办米四千石。分运桃关、杂谷、楸砥、各站。以资转输。第入秋以来。雨水较多桥道间有坍损。又农夫正当收割。是以长运之粮。稍觉短少。各站人夫。又缘赶运炮子生铁等项。滚运米数。亦因之稍减。臣随禀商署督臣文绶、于七月初七日、驰赴灌县一带督属赶办。又于成都府、及资绵等属。赶催骡马赴灌。将社米发领＜?马犬＞运。初十日运米七百余石。十一日一千余石。似此源源接济。军粮日见充盈得旨、此奏似有粉饰卸过之意。余事可误军需若误。是何罪尔等岂不知。与文绶看　　

○是日驻跸巴颜布尔噶苏台大营　　

○丁未。上行围　　

○以广东春江协副将陈汝捷、为碣石镇总兵　　

○是日、驻跸巴颜沟大营　　

○戊申。上行围　　

○四川总督富勒浑等奏、查楸砥一带积米无多。复饬雅安天全芦山等州县办米由木坪赶运。其灌县出口之米现饬藩司等督同各属。星夜赴灌济运。谕军机大臣等据富勒浑所奏粮运情节。实不免于迟误。此次粮运之不能接济。其故自在楸砥而楸砥之所以玩延。则由派刘秉恬前往正地。其专办之道员查礼。又往郭罗克、查办劫窃案件。遂致该处粮运日渐因循。前经富勒浑奏令接办之知府张三礼、洪蕙、及道员吕元亮所司何事。以致迟延若此。著富勒浑郝硕迅速确查参奏。一面将贻误之员革职。枷号示儆。其省城不能多解供运。钱鋆实难辞咎。富勒浑、文绶、不能及早董办。咎亦均无可诿。著富勒浑、文绶、速即实力督催。以期迅济。毋再迟延。鄂宝、亲赴卓克采催运。须实力为之。宜喜军粮。较楸砥一路稍为充裕。然亦须内地陆续接济。方可无误并著文绶留心催办　　

○办理粮饷浙江布政使郝硕奏、查口外沿途设立粮台原有专员管理。其运米人夫亦随同居住此外贸易客民即于粮台邻近处所。贸易生理但目今附近军营各站。由撒拉至喇穆喇穆丫口等处。客民辐辏。在站搭盖棚厂。贸易居住者以千百计。恐匪类藏匿其间潜行滋事。不可不豫为防范臣通饬各站粮员派拨妥役。挨棚稽查。或有面生可疑及游手之徒。概行驱逐倘粮员不实力查办。致有疎虞者。即行参处。得旨甚好。实力为之如啯噜之类。尤宜严法处置也　　

○豁免直隶怀柔县、三十六年分、水冲地六十顷四十九亩有奇额赋　　

○是日驻跸达颜达巴罕北口大营　　

○己酉。谕、据高晋等奏、八月十六七等日。黄河水势陡长。又连日雨大风狂。所有南岸老坝口迤下堤工。于十九日子时。漫溢过水、约七十余丈。大溜全注缺口由山子湖、下达马家荡射阳湖归海。附近之板闸淮安一带。俱被水淹。居民房屋人口。间有坍损等语今年黄水屡经陡长。均经抢护有方。此次因上游骤涨。兼之连日风雨。以致堤工漫溢淮安一带。间有被淹之处。朕心深为轸念。幸高晋现在该处防汛。著即会同吴嗣爵、迅速调集工料。上紧堵筑。以资捍卫。其被水之村庄户口。并著该督抚即速确查。加意抚恤分别蠲赈。毋致濒水穷黎。稍有失所其疎防之文武工员俱著照例查参交部议处高晋吴嗣爵著从宽免其察议　　

○谕军机大臣等、据熊学鹏奏、湖南零陵县递解直隶应发新疆改发广东人犯王二楼、到全州查验左面并无剌积匪改遣字样。恐有顶替情弊。随提犯勘讯据供在蠡县起解剌字时。有同案发遣广东犯人赵四、张二共贿嘱仵作王卓、用鞋帮子插针。于左面鬓边剌了一下。又用煤炭磨水涂上混饰。并未深剌该犯途间洗去煤迹。以致面无剌痕等语此等新疆改遣人犯。情罪较重所有应行剌字之处关系紧要。岂容仵役受贿作奸。今蠡县仵作王卓、辄敢听从王二楼贿嘱。不行如法深剌殊属藐玩且据王二楼供有赵四、张二亦系同案问拟改遣。现发广东。均经贿嘱未经深剌。是王卓、系积惯舞弊之人不可不严行惩究。而该县知县并不留心亲验。亦难辞其咎。著传谕周元理、即将蠡县仵作王卓、严行提审确实。定拟具奏。并查取该县职名。照例参劾。至所供同发广东之赵四、张二、两犯。亦有贿嘱情弊。并著一并据实查审。熊学鹏摺、并钞寄阅看　　

○又谕、据高晋奏、黄河南岸老坝口。于十九日子时、漫缺七十余丈。附近之板闸淮安一带。俱有被淹等语。业降旨将文武疎防工员。交部议处并将高晋、吴嗣爵加恩宽免矣。老坝口堤工漫缺。淹及板闸淮安一带。伤损民房人口。关系非轻。高晋等、应即速确查被灾情形。据实覆奏。仍一面妥为经理抚恤。毋致灾民稍有失所其缺口至七十余丈。水势不小高晋身系总督。现在工次督办于调集工料。派董人员。自更为得力。但堵筑缺口。所需秫秸□□□□禾□麻。各项料物甚多。从前堵塞漫口。曾令豫东二省、帮办料物。而豫省循河而下。尤为迅速。今高晋虽称分派干员。迅速购运。但恐江南所产之料。不敷应用著传谕高晋筹酌现在情形。如需河东两省协济备用。即酌定某省、须办某项料物若干。星飞咨明该抚上紧办运并谕何煟、徐绩豫为筹办船只物件。留心探访一俟高晋等咨到。即速办齐运往。仍各一面办理。一面奏闻。勿致稍有迟误。至缺口情形若何。现在作何下埽。约计何时可以合龙。及清口倒漾筹办情形若何并著高晋等据实覆奏　　

○是日、驻跸扎克丹鄂佛罗大营　　

○庚戌。上行围　　

○遣官祭贤良祠　　

○谕、昨日围场内、有虎枪护军、因射牲失手误伤围场蒙古兵之事。已交行在刑部问拟。若所射之蒙古竟因伤而死。则其情甚为可悯。而射人之护军情罪较重。乃刑律于此事向无专条。而兵部畋猎例载、凡人用箭伤平人者。分别鞭责追银给与被射之人。即因而致死者仅追银两。鞭一百。亦不拟抵。围场向用此例。揆之情理未为允协。此等虽伤出无心。但其人因伤致毙。人命攸关。岂可仅以罚责完结。而围场内控弦驰射。乃得心应手之事。更非刑律过失杀所云。耳目心思所不及者可比。若不另定科条。则随手施放。误杀误伤者。尚知所惩儆乎。即如刑律戏杀条下载、比较拳棒之类。伤人死者、以斗杀伤拟绞、自可为此事比例。若伤而未死。又当别有等差。其应如何分别定罪之处。著军机大臣、另行定议具奏。寻奏、查兵部围场例载凡人射牲、误伤平人身故者律止以罚银鞭责完结。办理诚有未协。随围官兵。不审视牲畜之远近。任手释放。至于伤毙人命。虽非出于有心。究非过失伤人者可比。若定罪过轻。则不知儆戒若罚银过多。贫寒之家。势不能如数追缴。仍属有名无实臣等会议。凡围场官兵因射牲误伤平人至死者。照戏耍拳棒伤人律、拟绞监候。仍追银给与死者之家。前锋、护军、亲军、领催、马甲等。给银一百两。跟役、给银五十两如伤不至死。该犯系前锋、马甲等头等伤鞭一百。罚银四十两。二等伤、鞭八十罚银三十两。三等伤以下者鞭七十。罚银二十两给与受伤之人。跟役罚银。各减十两。请行各该处一体遵照。从之　　

○谕军机大臣等、川省军营如云贵陕甘各省。调用之兵甚多且较楚兵更久其衣履刀仗。历来作何添补。今陈辉祖、专为楚兵筹计而各省兵丁。同在行间见楚兵独蒙优恤。相形之下。未免心懈。且于国家一视同仁之义。亦未得其平。著阿桂即速查明。各路军营旧办章程。如原系各省拨解。陈辉祖亦照他省之例。自可听其拨解。如各省俱未办及。而此项装械。必不可少则应一体办给。行知文绶购办　　

○定西将军内大臣尚书阿桂等奏、官兵环攻逊克尔宗。贼人力竭势穷十五日、金川头人绰窝斯甲。将僧格桑尸匣刨起呈献。并将僧格桑之妾侧累、及小金川头人蒙固阿什咱阿拉、一同献出。并称七图安堵尔、现在患病。随后亦即拏献。臣将所献侧累等、一并拘留。其僧格桑尸身。已令割取首级。交文绶暂存省城。俟拏获索诺木弟兄、及大头人时。一并献俘。谕曰阿桂等筹办逊克尔宗。筑栅铸炮。日渐就绪自可克期集事现届大功将成。倍宜慎重阿桂不欲令官兵轻率扑碉。所见极是。至所奏金川贼人。将僧格桑尸身、及侧累等、呈献到营阿桂等仅与拘留。仍照常攻打。不稍弛懈所见尤是。侧累等。固应解京严讯。但不过解审之犯。止应选派妥干员弁。严行管押。毋任疎脱不得谓之献俘。直待擒获索诺木兄弟。方可行献俘之典。至僧格桑之妾。虽已献出。而其妻则不肯同献。自系索诺木因其亲姊之故。若是、则金川所献。仍属贼中无关紧要之人。其肺肝自不能掩。阿桂当时、何不以此语诘之乎。又据奏、伍岱在阿桂处。既需留办分剿分防之用即毋庸前赴党坝。著阿桂檄知五福、妥为防范。至各土司见金川灭亡在即俱欲借此除害。并立功邀赏。诚心归顺不敢疎纵。似属可信攻破贼巢之后逆酋谅无从兔脱。亦不虞其自戕。惟丹巴沃咱尔、狡恶异常。恐未必肯束手就缚。务必设法生致槛送京师又谕、逆酋索诺木莎罗奔兄弟、及助逆之大头目、如丹巴沃咱尔蒙固阿什咱阿拉七图安堵尔等。罪大恶极。神人共愤就擒之日。自应解京诛磔。以快万姓观瞻。其余逆番头目人等。著即就军前凌迟正法。以释我军愤恨且使各土司番夷。咸知炯戒　　

○是日、驻跸伊绵峪大营　　

○是月。安徽巡抚裴宗锡奏。安省本年春夏。雨旸应时。各属早稻丰收。惟泗州、旴＜?日台＞、凤阳、定远等处。夏秋之间。雨泽尚未深透。田禾受旱已饬藩司、委员确勘轻重情形。据实办理得旨知道了。又批若有成灾者速为妥恤　　

○办理粮饷浙江布政使郝硕奏、口外台站额设人夫。原为赶运粮饷军装、及一切差务。现在军粮军火急须赶运。往来杂差必须权其缓急。定为先后。无如各站员遇有上司差遣。不敢迟缓。随到随发每日用夫数十名、及数百名不等。势不能多运米石。臣商同督臣富勒浑饬知各站员。嗣后遇有差务到站。除催趱粮米军火员弁、及关系军机紧急。随到随发外其余杂差。均酌量该站夫力。如应运粮石需夫。先将人夫拨运。其杂差俟夫力有余时。再行应付。得旨自应如此知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百六十五


大清高宗法天隆运至诚先觉体元立极敷文奋武孝慈神圣纯皇帝实录卷之九百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。八月。丁酉上诣皇太后行宫问安
  </div>
  <div class="pagination">
   <a href="清实录乾隆朝实录_page1283.html">
    上一页
   </a>
   <span>
    ...
   </span>
   <a href="清实录乾隆朝实录_page1279.html">
    1279
   </a>
   <a href="清实录乾隆朝实录_page1280.html">
    1280
   </a>
   <a href="清实录乾隆朝实录_page1281.html">
    1281
   </a>
   <a href="清实录乾隆朝实录_page1282.html">
    1282
   </a>
   <a href="清实录乾隆朝实录_page1283.html">
    1283
   </a>
   <span class="current-page">
    1284
   </span>
   <a href="清实录乾隆朝实录_page1285.html">
    1285
   </a>
   <a href="清实录乾隆朝实录_page1286.html">
    1286
   </a>
   <a href="清实录乾隆朝实录_page1287.html">
    1287
   </a>
   <a href="清实录乾隆朝实录_page1288.html">
    1288
   </a>
   <a href="清实录乾隆朝实录_page1289.html">
    1289
   </a>
   <span>
    ...
   </span>
   <a href="清实录乾隆朝实录_page1285.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
