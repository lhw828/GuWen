<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 195 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 195 页/共 518 页</h1>
    <div class="content">　　○癸卯  命怀远侯常文济临淮侯李庭竹各掌南京都督府事文济后府庭竹前府
　　○甲辰
　　○提督两广兵部右侍郎延三年秩满荫其子守为国子生
　　○巡按直隶御史赵锦言直隶淮安至山东兖州数百里间民多流移荒田弥望乞蠲其逋赋宽其重役其闸洪泉坝等夫役请于漕运四百万石内每石如银二分顾募仍简命才望之臣督有司抚绥开垦之户部覆官可无遣诸逋负请自二十七年以前尽蠲之漕粮增派夫银宜行漕运河路二臣议得旨地荒民逃屡诏抚辑垦辟有司全不奉行仍选有心计才干官一员量与宪职专往经理挨有续方许别用
　　○降封楚府故崇阳王显休子英□□火为镇国将军始显休以殴杀功兄显桍赐死至是英□□火援革前例请封  上谓显休以逆死难准常例因降封一等
　　○乙巳  诏改提督两广兵部右侍郎周延为刑部左侍郎巡抚湖广右副都御史翁溥巡抚江西
　　○侍郎史道大同马市  完并进虏谢恩马九匹番长一通道谓虏自四月二十五日入市至二十八日虏马尚多以我叚希既竭而止俺酋约束部落终始无敢有一人諠哗者南向黄帏香案叩头极恭迹颇驯顺其番奏所云皆为悔罪自惩之言今秋或可无虞第狼子野心未可必信在我先事之防万全之计有不可一时或缓一事或疎者其请再市及宣府开市日期望亟赐裁定施行＜锍-釒＞下兵部咸宁侯仇鸾言帝皇柔远之道在于厚往来薄俺答进马夷俗以九数为敬之至似宜量破常格遣官赍敕宣谕仍从厚赏赉以嘉向化之心其宣府开市宜  命兵部速檄该镇诸臣如大同例举行臣惟马之开本为覊縻之术则我战守不可一日有忘况夷情既已不常而部落又非一种岂能保其久而不变窃恐边臣因开马市遂忘戒心万一虏情匪茹不无有误军机乞敕各边镇自今以后务多方哨探加意堤防常如贼在目前以□战守之效至于户部之供应钱粮工部之修缮器械兵部之选练兵将俱乞  天语宣示不可因而怠缓其各镇征调入援兵马务令依期疾赴分布信地驻劄团操臣当督各该将领一体严备及将京营人马用心操练＜锍-釒＞下礼兵二部会覆鸾议停当苐开市献马赏赐原无事例查女直都督先年尝因求讨赐以大红狮衣金带金帽大帽今鸾奏乞从厚赏赉宜依前例俺答赐大红纻丝膝襕花样衣一表里全顶大帽一金带一脱脱大红纻丝一表里夷使了头智及虏质虎剌记等四人各青绿纻丝一表里总降敕一道  命史道遣官赉捧颁赐其宣府延宁原题与大同一体开市苐恐各镇未谙虏情宜令史道次第遍诣二镇会同各抚镇官逐一经理事毕回京其一应战守事宜宜如鸾议申饬  上命仍加赐俺答彩币四表里余如拟
　　○丙午
　　○以兵部右侍郎张时彻二年满荫其子邦伊为国子生
　　○发太仓银六万一千两于保定充募兵用
　　○巡阙御史李承华奉诏查勘蓟镇修筑墙堑土程参奏该镇各官旷时怠事通计工程尚不及十一诏停总督河东总兵成勋巡抚吴嘉会参将韩承庆叚堂副使刘焘王伦俸责令克日修完奏报
　　○己酉
　　○朝鲜国夷人管令金等八人以航海值飓风漂至淮安守臣译送京师诏恤而遣之
　　○庚戌
　　○宣府设马市于新开口堡虏酋把都儿辛爱伯腰卜郎台吉委兀儿慎台吉凡五部入市共易马二千余匹
　　○辛亥劾  上用诸臣议查举将才兵部＜锍-釒＞名上请浙江绍兴卫指挥白浚临山卫指挥马奎等八人与焉已巡按浙江御史王应钟言浚奎等方以失事下狱安得称才勇  上命兵部陈状尚书赵锦言浚等系都指挥王国贤所荐侍郎史道因而类题臣莅任之始虞人言不足信方行各巡按御史查核而移文未至宜应钟有是言也  上宥锦不问令巡按御逮浚等及国贤从重问拟以闻
　　○壬子
　　○兵科都给事中何光裕参论南京锦衣卫佥书吕元以庸才而躐要职锦衣卫纳级总旗王松昌酋功而滥袭千户器之亵莫此为甚乞行严究  上命兵部从实以闻部覆都指挥佥书锦衣卫事于例有之元领运六年五被荐书似非躐等松先总旗以其父子俱有斩虏功故并袭今职光裕言非是得  旨锦衣系侍人员员岂容滥升袭姑夺堂官俸一月月该司官四月元革回原卫松下都察院逮治
　　○癸丑  诏停应天府及浙江等省加派粮银
　　○乙卯
　　○兵部覆给事中徐公遴＜锍-釒＞陈防守事宜一经略边务请遣大臣巡行各边经画一切备御之具一查革冗军大木黑窑二厂及牛房故有官军应役今二厂之营建渐少而牛房地亩且归之尚膳监宜各量留原数之半供事余悉转发操备一安戢兵民山东兵民率骄悍不可制宜其余中立数人为总队分辖诸兵更相训戒不驯者治以兵法一修举巡捕京城巡捕官军原额一万二千今仅满五千而老弱者牛之宜严加抡选期足原数仍委主事一员同参将麻宗管理操练得  旨经略大臣不必增说余如拟行巡捕人马缺少速为抽选迩年司属官及参将往往以人马私与各官供役其令科臣访奏治罪
　　○丙辰
　　○兵部覆给事中朱伯辰奏兵戎要务谓蓟州犹门户京师犹堂室今以大将统兵数万株守京师待其既入而后截杀是舍门户而守堂室非计之得也宜将宁夏因原边兵各一枝调发蓟州与先调京兵三枝保定兵二枝辽东兵二枝共九枝俱听总督何栋随宜分布遇警调遣得旨各边兵马业已选调入护兹所议各镇援兵第令近者闻报启行狭西道远不必调发余如议行
　　大明世宗肃皇帝实录卷三百七十三


大明世宗肃皇帝实录卷三百七十四
　　嘉靖三十年六月戊午朔
　　○己未
　　○升吏科都给事中张秉壶为南京尚宝司卿
　　○庚申
　　○增设神机营坐营官一员专理火器以原任总兵官署都督佥事黄振为之
　　○壬戌命彭城伯张勋弟熊袭祖爵
　　○革大理寺卿李卿李香职闲住以赴任违限故也
　　○初大同马市甫毕随有虏骑犯左卫者侍郎史道遣使诰虏则为中国妖逆萧芹乔源等实诱致之芹源皆持白莲教邪术出入虏地为奸其党无虑百十人散处诸营帐恐虏与中国通为己不利乃贿俺答左右言芹等有术咒人人死喝城城颓俺答为所恐动于是道密踪迹白莲教诸妖张攀隆等五千余人执之并执芹源等妻子索芹源于虏虏请试芹源使喝城不效则执以与我脱脱告通事曰某日将自右卫以千骑随芹等入试喝城毋敢掠也会有旨命道遍历延宁经理市事道以其事闻因言俺酋前赴市甚恭中怵于邪党臣计料此虏虽未可要其所终而调停曲处得宜尚可挽之以就我笼络且虏酋惟俺答为雄其分住宣府境外把都庆爱等五部皆其亲枝子弟一有扇动即为门庭燃眉之灾视吉囊三子散处河西僻隔者不可同语故今之制驭诸夷要在此一酋而已臣多方操纵已得要领虏虽惑于畏死未即执送芹等然妖术罔验端可计日而俟臣今奉命西行窃虑此中事机未定乞敕当事诸臣毋泥常法亦不得执以目前虏情小小出入锱铢相较因而坐失大机务忧深计远圆融通变覊致俺酋恭顺之心后亦犹昨然后马市不为无益耳其前项妖逆务百方购取无使留滞虏中以养后患咸宁侯仇鸾复言虏素多诈每入寇常蓄谋不发突出不意岂肯吐露真情使我知备恐声东犯西别有狡谋战守之备所当加慎且原议开市以宣大切近京师不得已用为覊縻之术延宁遥远虏情逆顺不足为轻重宜仍留史道于宣大令一意取置边情用终前绩萧芹等虏恡不肯发宜重为赏格缚芹源献者予百金余三十金彼其术既不验而虏又为利是□亦可以刬除妖氛永绝祸本会虏果犯右卫总督侍郎苏祐以闻诏俱下兵部议覆虏入当以战守责诸将史道宜留宣大计处虏情其妖人萧芹等宜用鸾所拟赏格悬购诏悉允行
　　○癸亥
　　○未封妃何氏薨诏遣封为睦妃赐祭葬如怀荣贤妃例杀一等
　　○山东兖州府地震有声
　　○甲子命户部右侍郎葛守礼兼都察院右佥都御史督理宣大山西等处粮饷
　　○工部覆给事中刘体乾朱伯良各奏财用绌乏乞清查内府各监局人匠止留应用人役悉革其增添冒替老弱者至于升除官匠宜严查冒滥以为降革毋得冗食致耗国计得  旨允行
　　○乙丑
　　○巡抚宁夏都御史张镐言本镇开垦荒田七百三十余顷宜设官专理原任兴武营都指挥赵廉熟知地利承委勤劳宜量加署职一切水利屯田及招抚流移提调各补官员俱令廉得专理为便从之
　　○丙寅
　　○升福建布政使司左参政王玑为都察院右佥都御史充淮徐兖州等处招抚营田使
　　○升顺天府府尹马坤为大理寺卿
　　○致仕应天府尹孙懋卒赠都察院右副都御史赐祭葬如例懋浙江慈溪人正德辛未进士授知县历南京给事中数上书  乘舆巡幸又论劾都督朱宁升广东按察司副使以擅笞锦衣卫差校事逮系诏狱谪滕县典史后历升至今官致仕卒懋行谊端洁居官有惠政清操和易甚为乡人所称
　　○丁卯
　　○发太仓银万九千二百两有奇于延绥充新军饷
　　○壬申
　　○升山东左布政使卢绅为顺天府府尹
　　○癸酉
　　○吏部拟原任副使王汝楫补山西潞安兵备  上以山西被遣汝楫既以不堪井陉调岂堪是任今更推有才望者以闻
　　○甲戌  睿宗献皇帝忌辰行祭礼于  奉先殿
　　○乙亥
　　○改总督漕运兵部左侍郎兼右佥都御史应槚提督两广军务兼理巡抚
　　○升应天府府尹郑漳为南京刑部右侍郎
　　○先是云南元江府土舍那鉴既杀土官知府那宪朝廷屡  命官审勘抗不奉诏益纵兵攻劫村寨诏镇巡官调集汉土官兵讨之于是镇守总兵官沐朝弼巡抚都御史石简督调武定北胜亦佐等土汉兵分为五哨各监以二司官以左布政使徐  督饷兵既集朝弼简进驻临安府分部进兵破未龙寨招降甘庄贼势渐蹙那鉴乃遣经历张维及生儒数人诣南羡哨监督佥事王养浩所乞降时樾以督饷历诸哨至南羡适与维遇樾迂闇不知事闻维言则谓鉴诚计穷畏死欲自取以为功乃与维约翌日令鉴面缚出城樾亲来受隆樾所亲信及养浩等咸谓夷诈不可信樾不听如期率百余人往至元江南门外鉴不出樾方责问间鉴纵象马夷兵突出城冲之樾及左右悉死所领卒仅一二脱者时四月十四日也于是巡按御史赵炳然以其事闻并参朝弼简及养浩等俱失事当罪谓樾虽轻率败谋心实为国当恤部覆得  旨逆贼戕害守臣失事官本宜重治始念用人之际朝弼隆敕切责令克期擒斯首恶逆党那鉴张维等简禠职闲住养浩等各住俸戴罪剿贼樾恤录如例已赠樾光禄寺卿赐祭葬录其子为国子生
　　○调山西副使尹纶于京师统民兵五千以备调用
　　○贵州番龙许保吴黑苖等既破思州复紏诸寨残苖随同湖广蜡尔山苖突出平头司欲攻石阡府不克还过省溪千户安大朝等伏兵猫儿囤遮击之斩获大半尽夺其牛羊器械于是残苖益惧原任参将石邦宪乃购栗凹等□苖麻得盘等诱许龙保擒之总督湖广贵州都御史张岳以闻言苖自去岁残破亡死十七碉寨毁焚妻子戮系残孽游魂所余无几而乃购结湖苖不时扇动者以首恶漏网故也今兵威既振许保乃为其党缚至军门祸根以除众心角□羊散地方兵祸可冀销寝其龙许保宜械至京师伏法市曹以昭天讨诏许保即于贵州枭之其诸臣功罪通候事宁核奏
　　○丙子
　　○金星昼见申位六日
　　○先是巡按御史赵绅建议于横岭北港口添筑营堡募军守隘兵部覆总督侍郎何栋等议报至是且八月矣禄始＜锍-釒＞覆请盖兵六百如节年募军事例给与营房等项银两关支月粮一体操练分布  上责其久稽成命停兵备副使许天伦俸令戴罪备虏俟防秋毕且奏发太仓银三千两为所募军士衣鞋营房之费
　　○丁丑
　　○改巡抚狭西都察院右副都御史鲍象贤巡抚云南
　　○兵部以各边虏报甚急请申饬诸臣凭险拒守于内并力堵截于外贼犯一路则各路兵马星驰应援不许自分彼此失误军机及科道官随军纪录功罪仍发银四万两为赏之费得旨诸路通虏之地令各总督镇巡等官分地堵守仇鸾且勿轻出先以兵马分布要地俟警报实即督兵截杀今岁调兵费多各将官务戮力坐挫贼锋获有奇功不吝升赏如或观望逗遛法不轻宥余如议行
　　○兵部议留运军万人防守通州报可已御史温景奏言若留漕卒防秋计撤回之期当在十月于时漕河冻阻船不得南来岁运粮必至稽误不便乃罢前议
　　○庚辰
　　○发太仓银五万两于保定九万两于通州充各边各省入卫游兵粮饷
　　○辛巳
　　○礼部左侍郎程文德奉诏相睦妃何氏茔城因言金山一带垄地无余宜与故宜妃包氏静妃陈氏同窆昨年二妃逝奉  圣谕二妃相近而逝可同一地为墓我  宪庙诸妃皆同处者且省民力一分仁言恻怚闻者感动今圹碱甚广附造更便  上曰  祖宗成法当守王制亦当遵古世妇御妻数俱用九其自今以九妃同墓共一享殿而中为七室所司如谕奉行
　　○壬午
　　○复除应天府府尹欧阳垫原职
　　○广西猺獞夜越庆远府城劫库杀人镇巡等官周延等以闻  上命逮守备孙文绣指挥王倬李炳及知府闵旦等下按臣讯治
　　○癸未  孝庄睿皇后忌辰  奉先殿行祭礼遣玉田伯蒋荣祭  裕陵
　　○增修通州城完赏督理粮饷右佥都御史王忬银三十两纻丝三表里巡按御史温景葵十五两一表里并管工官员各赏有差
　　○大学士严嵩言近见大将仇鸾奏据报达贼约会入寇鸾欲自领京营兵及民兵以迎贼战却将边兵分遣于附近追剿零贼又欲聚民间大车载棋杪随营应用及许军马食民田禾各一节臣等切惟军马经行地方各有督饷都御史预备粮草分尽已定今又令户部官载棋炒而行徒见事体烦扰至于纵马食民稼尤非美事古之名将行军纪律有擅取民一物者即杀以狥宁使虏过田苖食尽不可下此一令又今岁调到官兵以其惯经战阵全赖入卫京师备战今却遣边兵出外地以待零贼而用京兵兼民兵为正营以迎大贼此则臣等莫喻其意云何也伏乞  圣裁＜锍-釒＞入报闻
　　○乙酉  孝穆皇后忌辰遣都督佥事沉至祭  裕陵
　　○丙辰
　　○改南京户部左侍郎骆颙为户部左侍郎总督漕运兼巡抚凤阳升狭西左布政使贾应春为都察院右副都御史巡抚狭西
　　○寿王祐耆楚王英＜火佥＞各进银三千两赵王厚煜进马十匹银一千两襄府管理府事阳山王厚频进银二千两益王厚烨吉王载＜土白＞崇王载境各进银一千两助边俱赐敕奖谕
　　○兵部左侍郎兼都察院右副都御史傅凤翱卒赠右都御史赐祭葬如例
　　大明世宗肃皇帝实录卷三百七十四


大明世宗肃皇帝实录卷三百七十五
　　嘉靖三十年七月丁亥朔时享  太庙遣驸马都尉谢诏代
　　○延绥镇巡等官张愚等言本镇自国初以来未经开市法宜慎始且东西相拒千五百里无边墙为限而镇城北距大边红石峡仅九里外即虏巢虽定边墙而地多平漠于此立市恐召虏侮矧延宁两镇所与市者惟套虏一部花马池界在二镇之中有边城三百余里可以为据宜合延宁二镇同此立市限以日期先后互异总督大臣用防秋例驻此以便调度两镇抚镇各带兵马分布防御庶事体归一气象可观仍乞比照大同事例给发帑银充用敕遣大臣一人前来经理诏发银四万两大臣不必遣惟令总督尚书王以旆会同镇巡官酌议停当如大同例行
　　○礼部尚书徐阶言顷见仇鸾调至边兵俱分布在外而京城四面立营者惟京军班军此属仅可拒守未能出战去秋虏以游骑直薄城下莫有向之发一矢者虏所以肆然复谋入寇也及今不一创之复令得意去将来虏患岂有既乎臣闻各处勇敢之夫有自备战马戎器率家丁赴市愿报效者其人马率骁壮可使乞敕巡视九门大臣悉取录在官结伍团练如有虏贼大营与边军相持于外而其游骑仍去如秋薄城下即相机调遣截杀有功照例升赏庶可少挫逆虏之气得旨允行
　　○己丑
　　○咸宁侯仇鸾奏借民间田车以备战守  上曰去岁造完战车专备御敌如何又尽取民车益增骚扰不必行
　　○庚寅  仁孝皇后忌辰  奉先殿行祭礼遣恭顺侯吴继爵祭  长陵  命户部进银五万两仍谕起自明年每五年一进银十万两复敕分道遣人购龙涎香无得枉道延扰
　　○以旱灾免陕西延安府所属州县田粮
　　○发太仆寺银八万一千两市马于京师
　　○辛卯
　　○升尚宝司少卿李圻为本司卿仍加从四匹服色俸级以九年秩满也
　　○令  长陵等八卫官军月粮防秋日于昌平关支余月如故
　　○塔山丹等卫夷人王中等二十八人奏请升袭都督都指挥等职许之
　　○癸巳
　　○先是南京科道等官奉  旨会举遗才吏部覆议原任御史王璜昝如思编脩唐顺之刑部主事唐枢山西参政胡松俱堪起用  上曰虗名浮誉罔人可乎俱报罢
　　○虏酋俺答执我妖叛萧芹吕明镇及芹子萧得玉来献侍郎史道以闻诏道执芹等并前左卫缉获妖犯张攀龙等械送法司狱  上嘉诸臣功加仇鸾为太子太傅禄米二百石荫一子为锦衣卫副千户史道升兵部尚书仍各赏银五十两纻丝四表里总督侍郎苏祐而下各赉银币有差赐俺答金彩通袖衣二袭彩币四表里脱脱了头智各一袭纻丝二表里虏之执芹至边也鸾家丁小旗时义实缚以入部议用王三例乃升义指挥佥事赏银一百两
</div>
    <div class="pagination">
<a href="明实录世宗实录_page194.html">上一页</a><span>...</span><a href="明实录世宗实录_page190.html">190</a><a href="明实录世宗实录_page191.html">191</a><a href="明实录世宗实录_page192.html">192</a><a href="明实录世宗实录_page193.html">193</a><a href="明实录世宗实录_page194.html">194</a><span class="current-page">195</span><a href="明实录世宗实录_page196.html">196</a><a href="明实录世宗实录_page197.html">197</a><a href="明实录世宗实录_page198.html">198</a><a href="明实录世宗实录_page199.html">199</a><a href="明实录世宗实录_page200.html">200</a><span>...</span><a href="明实录世宗实录_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
