<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1075 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1075 页/共 1860 页</h1>
    <div class="content">
乾隆三十三年。戊子。三月。甲辰。谕、前有旨令布扎纳、补授泰宁镇总兵。计伊到任尚需时日。所有泰宁镇事务。著公弘晀、暂行署理。乙巳。上诣畅春园、问皇太后安　　

○还宫　　

○谕军机大臣等、据尤拔世奏称、谆谕商人。教以节俭。冀挽浇风。以示简朴等语。所见甚属鄙迂。此等殷商。坐拥厚赀。即费用略多。亦复何碍。且使游手好闲之徒。藉以资其膏润。若徒拘崇俭之虚名。更复加以禁遏。则伊等转以自封为得计。于酌盈剂虚之道。深属无当。此时如未举行。著即停止。若已经出示晓谕。亦即行彻回。并将彻回缘由。谕知商众。尤拔世才赴两淮。持论辄尔如此。殊为不晓事体。若执此谬见复何以办理鹾政耶。尤拔世著传旨申饬　　

○又谕、昨据阿里衮等奏、额勒登额。已经锁拏。于二月二十九日。自永昌起程。押解进京。著传谕沿途。各督抚、一俟该犯到境。即派委妥员。速行护解。毋任稍有稽迟。并令小心防范。勿致疎虞。并于各省入境出境时。一面即速奏报。将此传谕知之　　

○闽浙总督崔应阶奏、遵旨挑选内地水师兵三千名。照会叶相德听候调拨赴滇。每百名。酌配鸟枪手七十名。藤牌手二十名。大炮手十名。并选制造火器工匠随往。至闽粤洋面毗连。厦门舟行遇风。三五日即抵广东。由广东水路至广西。经梧州、柳州等府直至贵州独山州三脚屯。起旱赴滇。惟五六月闲。南风盛时海船逆风折戗。窃恐稽延复查自漳州府陆路。由诏安县至广东之海阳县上船。可通广西。俟临期酌看风色办理。得旨。且不用矣。再候旨可也　　

○调福建巡抚鄂宝、为广西巡抚。广东巡抚钟音、为福建巡抚贵州巡抚良卿、为广东巡抚。以云南布政使钱度、为贵州巡抚。云南按察使宫兆麟、为云南布政使　　

○以江西按察使吴虎炳、广西按察使图桑阿对调　　

○以喀什噶尔办事大臣伊勒图、署伊犁将军。察哈尔都统安泰、为喀什噶尔办事大臣。绥远城将军巴禄、为察哈尔都统。镶蓝旗汉军都统傅良、为绥远城将军　　

○丙午。上至吉安所。临送温惠皇贵太妃金棺　　

○幸圆明园　　

○谕曰。都尔嘉、著赏给副都统衔。授为伊犁领队大臣　　

○谕军机大臣等、云南绿营兵丁。恇怯性成。屡屡弃逃溃散。玩律误机。实已不堪应用。此等应出名粮。断不便复于该省伊等子弟招募。徒令糜官帑而损军威。是以前曾降旨鄂宁。令将历来未经顶补名粮。及此后续出粮缺。一概停其充补。密记档案俟将来另行办理。现在派往京兵。原为弹压地方。整饬滇兵起见。此时距进兵之期尚早。月需盐菜口粮为费不赀。伊等远涉边徼。代滇省懦劣之兵。攻战防守。则以绿营坐耗银粮。赡我八旗劲旅。既化无用为有用。而权衡亦得其平。因命军机大臣。核计各兵月支银米总数。约减滇兵三分之一。已足敷京兵等供给。著谕阿里衮。舒赫德。鄂宁。总计滇兵革退逃亡应出额数若干。停其本省挑补。即以旷缺银米。为京兵等月需之用。如此转移调剂。于情事实为妥便。舒赫德。可遵照面奉谕旨。于至永昌时。会同阿里衮、鄂宁等。悉心妥办。并核计所扣银米。是否足以相抵。务裨实用总须不动声色。毋得稍涉张皇。仍将筹办情形。据实具奏　　

○河南巡抚阿思哈奏、大兵过境。蒙恩赏银十万两。复将本年地丁钱粮。概予缓徵。查安阳等十五州县。地丁钱粮。内有漕项银二万四千五百余两。系随同地丁徵收。分款起解今若摘出徵收。为数零星。而下年又须扣除。亦易滋弊。请一体缓徵。免其先行完纳。得旨、著照所请行　　

○丁未。上诣畅春园。问皇太后安　　

○谕军机大臣等、阿里衮等奏称、据陆续投出之乾清门侍卫官员等。禀告之词。情殊可疑。恐有临阵退缩情事。俟侍卫等到齐。明白质询具奏外。已将乌三泰、长清、遣回京师。又询之陆续投出官兵。俱称贼匪内涂面汉奸甚多。殊为可恨。俟进兵时。严行查办等语。阿里衮等此奏。恐侍卫官员内。有不顾将军。先行逃出者。欲行查明治罪之意但此次将军所领官兵。非木邦可比。木邦之兵。先事逃散。以致偾事。理宜查办。若将军所领之兵。深入贼巢。奋勉久战。即有先将军而出者。亦必将军大臣等。先行遣出。竟可不必深究。伊等既将乌三泰。长清遣回京师。候朕询问。其总兵达兴阿。亦著由驿遣回。至奸民为贼匪所用者。半皆游食无藉之徒。辗转查办。亦非政体。现在惟以查探贼势为要可将此谕令知之　　

○又谕、据立柱等奏、俟提臣五福到滇。即赴贵州新任等语。于朕前降谕旨。殊未体会。现在云南军务未竣即五福到滇。立柱、自有应行承办之事。并谓五福到彼。一经更替。即令交代起程也。著传谕立柱、将来五福到任后。立柱仍须留滇办理事务。统俟军营蒇事。再赴贵州新任。并将此谕令李国柱知之　　

○刑部议覆广西按察使图桑阿奏称军罪五等俱剌配卫所。屯田戍守。充当苦差。流罪三等。则安置为民。并无役使。军罪虽重于流。而自卫所裁并后。各省军犯。均归州县管束。是军流已同一佥配定例中途在配脱逃流犯。俱不记次数。原流二千里。改二千五百里。二千五百里。改三千里。已属平允。惟流三千里。改附近充军。计程止二千里。免死减等。亦罪应满流。改发边卫充军。止二千五百里。虽由流改军。罪名较重。但以流三千里之犯。因逃加等。反调发二千里。及二千五百里充军。未免欲重反轻等语。查军流发配定例。由罪人原籍。按里计算。至已经到配。脱逃。复行改调。若仍就原籍计程定地。诚不免有相离转近者。请嗣后俱就该犯现配地方。计程定地。改发充军。并回避各犯本省相近之处。从之　　

○以侍讲柯瑾、编修曹文埴、充日讲起居注官。右中允陈圣时、署日讲起居注官　　

○以原任四川川北镇总兵常保住、为云南永顺镇总兵　　

○湖北巡抚定长疏报、当阳县劝垦地。一顷四十二亩有奇　　

○旌表守正捐躯之直隶安平县民常金科女常氏。河南商水县民文先能媳王氏　　

○戊申。署贵州巡抚良卿奏、脱逃余丁。经臣复立赏格严饬地方官勒限躧缉。现续获十一名。牢固监禁。得旨、俟拏齐即行奏闻。尚有几名未获耶　　

○以云南盐驿道诺穆亲为云南按察使　　

○两广总督李侍尧疏报、广东归善县墩白场。垦筑盐田三十二＜?土屚＞　　

○旌表守正捐躯之江苏新阳县民尹双林母徐氏。陕西长安县民马世龙妻马氏　　

○己酉。谕据定长奏、拏获荆门州逆犯孙大有。何佩玉等。严行究治一摺。逆犯等凶悖性成。敢于制械造谋。图为不轨。实属极恶不法之尤。地方员弁。一经闻信。即能协力迅往。全数擒拏。甚属能事。著定长。即将出力之文武员弁。详悉查明。咨部议叙。其尤出众者。并著送部引见　　

○谕军机大臣等、永昌军营留驻之兵。不下一二万人。现在由京陆续派往满兵。又有六千余人。若俱屯驻永昌。恐难弹压。因思普洱一路。俱系滇省无用之兵。若将满兵分驻。更可藉壮声援。著传谕永瑞。所领湖广满兵二千五百名。不必前赴永昌。即往普洱。择无烟瘴地方屯驻。并谕阿里衮。鄂宁等。将应行储备军粮等项。速行随时筹办　　

○又谕曰、定长奏、逆犯孙大有。何佩玉等。制造器械旗帜。谋为不轨。抗拒官兵。业经拏获各犯究审等语。已有旨令将妥速获犯之地方文武员弁。查明咨部议叙矣。至此等奸民。原为戾气所生。比之恶兽毒蛇。宇宙间不能无此种类。其天良灭绝。自外生成。实为覆载之所不容。一经破案。即当尽法严究。大示创惩。若仅将首犯数人正法。余党概从宽典。则匪犯罔知警戒。何以戢奸宄而靖地方。著传谕该督。务将现获各犯。严加审鞫。其党逆助恶者。均当按律骈诛。不可稍存姑息。此外或有余孽未获。并当实力根究。毋使稍有漏网。可将此传谕定长知之　　

○赐恤受伤身殒之将军公明瑞、谥果烈。阵亡之都统扎拉丰阿。谥昭节。护军统领观音保、总兵李全。并予祭葬　　

○赐恤军营自尽之参赞大臣侍郎珠鲁讷。并予祭葬。给云骑尉世职　　

○旌表守正捐躯之河南商水县民胡曰仁妻康氏　　

○庚戌。上诣畅春园、问皇太后安　　

○谕军机大臣等前据鄂宁奏、游击袁梦麟、守备陈言志、带兵应援木邦。被贼冲散。该弁等被冲之后。作何下落。尚未据鄂宁等奏及。袁梦麟等虽所统兵数无多。亦当奋力抵御。若一遇贼匪。遽行溃散。即当按律治罪。以肃军纪。著该督等。秉公确查。如果有恇怯逃窜情形。即行据实奏闻办理。不可稍存姑息。著于奏事之便。传谕知之　　

○礼部议准、四川总督阿尔泰疏称、雅州一府向例附邛州考棚考试。今人文日盛请另立一棚。该处旧有空房堂宇号舍。业经修葺齐全。毋需动支公项。从之　　

○赈甘肃平凉、灵台、庄浪、安化、合水、环县、平罗、西宁、碾伯、大通、肃州、高台等十二州县。乾隆三十二年。水灾饥民　　

○豁福建台湾外洋遭风漂没兵米。一千一百六十石有奇　　

○辛亥。谕军机大臣等、山东巡抚富尼汉。所具奏摺。于体制未合。嗣后陈请安谢恩等摺。仍照此次款式。其陈奏地方公事各摺。俱应书写臣字。著将此传谕知之　　

○以宁古塔副都统宗室增海、为广州将军　　

○以故湖南龙山县大喇司土把总彭炳子荣魁、四川建昌道属中渡哑出卡土百户阿杂拉子噶尔藏策凌、袭职　　

○升任福建巡抚崔应阶疏报、侯官、长乐、罗源、古田、将乐、沙县、建安、政和、归化、上杭、霞浦、福鼎、漳平、龙岩、凤山、诸罗、彰化、淡防、晋江、龙溪、诏安金门通判等。二十二州县厅。开恳田园地。六十三顷九十九亩有奇　　

○豁福建彰化县水冲园、地、一百三十甲有奇额赋　　

○壬子。谕、今年乡试届斯。所有各衙门应行开列试差之进士出身人员。著吏部传齐。带领引见　　

○谕军机大臣等、今日召见新授汝宁府知府徐绍洵。看来其人谨饬有余。尚知兢兢自守。而才识未免拘牵。于方面重任。恐未能料理裕如。汝宁一缺。虽不甚繁剧。然知府有表率属员。整饬地方之责。未便因循贻误。著传谕阿思哈、令其留心体察。徐绍洵。是否能胜此任。即行据实具奏　　

○又谕曰、吴达善奏、陕甘挑选额鲁特兵丁三百四十六名。前赴云南。现已分起程。由川省前进等语。此等派往云南之额鲁特。为数本属无多。若于到滇后。复令分派各营。与绿营兵丁零星错处。不但不能转移滇兵怯懦旧习。且恐日久因循。转为其所渐染。殊非派令前往本意。五福。向在新疆。于额鲁特素为熟悉。自必约束得宜。著传谕阿里衮、鄂宁。将此项派出额鲁特兵丁三百余人。专交与提标管辖。俾得聚居一处。遇有应行派用之事。酌量调遣。以收实用。不必更行散拨。并将此谕令五福知之　　

○癸丑。谕、滇省进剿缅匪。闾阎急公效力。已叠经降旨蠲免正赋。赏给帑银。以普恩施。现在续调官兵继进。一切解运粮石军装。并需内地夫马。接递护送。所有应支脚价。若仍照定例给发。不足以示鼓舞。著加恩将运送粮石。不论夫马。每日每石。给银三钱。其擡送军装人夫。准照黔省之例。每日每夫给银八分。该督等。其务饬所属。悉心经理。俾小民均沾实惠。用昭体恤。该部即遵谕行　　

○谕军机大臣等、据尤拔世奏、浙省逆犯齐周华。控告齐召南。曾将银两寄存江姓。今查江昉父子。并无收存齐召南银两。代为生息之事等语。齐召南现已回籍。其寄存银两之江姓。的系何人。著传谕永德。令其就近询问齐召南。即行据实具奏　　

○又谕曰、哈国兴、自带兵进剿以来。在绿营将领中。尚属奋勉出力。现在委署云南提督事务。著传谕阿里衮等。俟五福到滇后。即令其驰驿。速行来京陛见　　

○协办大学士公署云贵总督阿里衮、升任云南巡抚鄂宁奏、边外贼匪。俱已远退。现酌留官兵。驻防要隘。余俱陆续彻回永昌。臣阿里衮、勤加训练。以期精锐。臣鄂宁、遵旨回省。办理地方事件。并就近督办京兵入滇事宜。得旨、舒赫德到时。仍应共至永昌详议　　

○又奏、宛顶、遮放、芒市、龙陵等处。前经臣鄂宁。陆续运粮贮备。是以木邦锡箔散回之兵。并额勒登额。带往猛密兵。共二万余石。于宛顶。遮放。驻劄多日。得以供应无误。兹宛顶剩米二千余石。大兵撤回后。即运回芒市存贮。现存芒市存三千余石。龙陵、存二千余石。足供支放。报闻　　

○又奏、虎踞关粮员张遐龄。咽至永昌。该员系随额勒登额之员。臣等因细询额勒登额逗遛情形。据称额勒登额等。正月十七日。到虎踞关。住一日。十九日。抵遮坎。又住六日。二十六日。起营不远。即将营扎住。二十七日。由大陇川复回蛮笼。二十九日。由杉木笼山至哵唻。住五日。因连奉谕旨。始于二月初四日。由哵唻岔小陇川、芒市、赴宛顶。到递坎时。粮员即禀知离宛顶甚近乃额勒登额、先檄调二十日口粮。又在哵唻裹带满兵五日。绿营兵十日。口粮。先檄调军装马一千匹。又令腾越州买马四五百匹。又檄取军需银二千两。无非藉以迁延之计。且忽而拨兵铁壁关。忽而拨兵邦中山。忽而调兵堵御南甸沙冲口。到处停留延缓。其实自入虎踞关后。沿途未遇一贼等语。查遮坎。距宛顶祇三站。额勤登额。正月十九日。已扺遮坎。即应顺道星驰。乃忽前忽却。有意耽延贻误。至于此极。其心不可问。罪不容诛。臣等既又查出情节。自当据实续奏、得旨、实实可恶　　
</div>
    <div class="pagination">
<a href="清实录乾隆朝实录_page1074.html">上一页</a><span>...</span><a href="清实录乾隆朝实录_page1070.html">1070</a><a href="清实录乾隆朝实录_page1071.html">1071</a><a href="清实录乾隆朝实录_page1072.html">1072</a><a href="清实录乾隆朝实录_page1073.html">1073</a><a href="清实录乾隆朝实录_page1074.html">1074</a><span class="current-page">1075</span><a href="清实录乾隆朝实录_page1076.html">1076</a><a href="清实录乾隆朝实录_page1077.html">1077</a><a href="清实录乾隆朝实录_page1078.html">1078</a><a href="清实录乾隆朝实录_page1079.html">1079</a><a href="清实录乾隆朝实录_page1080.html">1080</a><span>...</span><a href="清实录乾隆朝实录_page1076.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
