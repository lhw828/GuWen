<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 465 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 465 页/共 848 页</h1>
    <div class="content">○两广总督卢坤等覆奏。遵旨查办粤海关欠饷。酌定追缴章程。查粤商完纳饷银。多属那新掩旧。现在通盘筹议。饷项固无分新旧。而催徵宜衡量重轻。此时若责令全完旧欠。势不能不那移新饷。与其移新补旧。旧欠甫完。新欠复积。不若将新饷加紧催徵。旧欠分限带缴。应请将各商未完正杂等款银三十九万四千四百六十四两零。自此次奏奉谕旨之日起。分限五年带徵全完。其各行代赔商人等欠项银三十一万六千六百两零。俟前项五年限满徵完后。再行分限三年摊赔归款。下部议。从之。　　

○礼部议准、河南巡抚桂良疏报、采访夏邑县节烈妇司杨氏等六十四口。请建总坊旌表。从之。　　

○戊申。谕军机大臣等、鄂顺安由五百里驰奏、据称现在拏获谋逆匪僧道洪一名。并起获九莲等荒诞经卷。据供与曹顺习教谋逆。在城内本庙接应。入署指挥戕官劫狱。商同韩奇等分派人马。攻打霍州洪洞县城池。并捕获伪军师苗赞庭、据供曹顺逃往山东。投奔素好之李幅林。又称里府里。追问住址。则或称济宁州。或称台儿庄。其李幅林、里府里、是否人名。抑系地名。均不能指实。又另片奏、曹顺所习之教。系傅邦凝传授。傅邦凝与平定州习教之杨潭、系姑表弟兄。时相往来。现已将杨潭拏获。讯系傅邦凝之徒。傅邦凝前寄居平定州。已回原籍直隶钜鹿县马房村地方各等语。曹顺为此案谋逆渠魁。必应迅速严拏。追究余党。以正刑诛而彰国宪。昨据琦善奏称、三月二十二日。直隶清丰县差役。躧至山东观城县。会同拏获山西口音形迹可疑三人。讯系曹顺、张文炳、李五尧、三犯。已咨明山东巡抚切实严讯。其傅邦凝一犯。已由直隶访拏到案。并将其次子傅好义、一并拏获。现仍饬拏傅邦太傅好礼务获。已有旨令琦善于审讯明确后。即派委妥员。将傅邦凝等解往山西。交该抚归案办理矣。至曹顺等已在山东观城县就获。钟祥审明后。亦必解往山西。著该抚于曹顺傅邦凝等各要犯解到时。提同僧人道洪、伪军师苗赞庭、并杨潭等各犯。亲加审究。务令该犯等将在山西习教传徒实情。并此外有无潜匿余党。据实供吐。以便逐一根究。按律惩办。毋任一名漏网。至本日所奏之件。该抚率用五百里驰递。殊属不知重轻。鄂顺安著传旨申饬。将此谕令知之。　　

○赏会试年老举人周兆熊等十四人编修检讨学正衔有差。　　

○己酉。上御勤政殿听政。　　

○谕内阁、本年恭逢圣母皇太后六旬万寿。普天同庆。王公百官。著自十月初一日至十五日。俱穿蟒袍补褂。　　

○谕军机大臣等、钟祥奏拏获山西赵城县滋事首从各要犯。审讯大概情形。据称匪徒曹顺等三犯。由观城县境内侦获。当即提省研鞫。究出曹顺实系习教滋事首犯。张文炳即张汶斌。李五尧系诡捏之名。实名李吉星。均各供认听从滋事同谋不讳。查验各犯年貌均符。其曹顺供出家存佛像九莲经铜印等物。亦与晋省起获各件吻合。惟该犯如何倡教传徒。起意滋事。张汶斌等如何随同起事各等情。各供尚多含混。须彻底严究等语。曹顺等系逆案正犯。罪不容诛。著钟祥亲提各该犯严行审究。务令该犯等将习教传徒。起意滋事各实情。并此外有无同教党羽。现逃东省。欲往何处藏匿。有何投奔勾结之人。据实供吐。逐一根究。于审讯明确后。一面奏闻。一面派委明干妥员。将曹顺等三犯。解往山西交鄂顺安归案办理。饬令该委员等沿途小心押解。毋稍疏虞。鄂顺安著俟曹顺等解到后。即提同各要犯。逐加研讯。习教滋事各实情。并此外有无匪党暗相勾结。务须彻底究明。分别查拏徵办。以净根株。毋得稍有不实不尽。致留后患。是为至要。将此各谕令知之。　　

○以大学士长龄、潘世恩、刑部尚书史致俨、吏部右侍郎文庆、户部左侍郎姚元之、工部右侍郎吴杰、内阁学士陈官俊、卓秉恬、为殿试读卷官。　　

○以詹事府詹事桂森、为内阁学士。兼礼部侍郎衔。太仆寺卿吴孝铭、为太常寺卿。仍留福建学政任。　　

○庚戌。上奉皇太后幸同乐园。进膳。　　

○策试天下贡士张景星等二百七十二人于保和殿。制曰。朕寅绍丕基。抚绥方夏。仰荷昊穹笃祜。列圣垂庥。函夏镜清。黎民康乂。庶几上理克臻。跻群伦于仁寿之域。兢兢业业。弥切畴咨。惟恐敬德之未昭。戎律之未娴。民俗之未醇。转输之未利。宵旰讲求。冀闻谠论。尔多士对扬伊始。庶明化道。以赞大猷。咨汝昌言。其敬听朕命。治法莫盛于唐虞。典谟所载。一则曰惟危惟微。一则曰无怠无荒。自古帝王。未有不谨小慎微。允迪厥德。而能厎久安长治之庥者也。三代而下。如汉之文景。唐之文皇。称极盛矣。而治终不及古。将世变不同。抑所尚各异耶。大学之教。统内圣外王而归于修身。真德秀衍义一书。略外而详内。岂有说欤。保泰之道。在于谨几。论语宽信敏公之旨。有与经义相发明者欤。清净可以致治。而高谈名理者。或长浮华。兢业所以揆几。而衡石传餐者。难言政体。治忽之故。固当辨之于微欤。禹贡揆文。必兼奋武。周官立政。特训诘戎。兵可百年不用。不可一日无备。古有搜苗狝狩之法。所以娴步伐。习威仪也。汉有都试都肄都讲貙刘诸制。果名异而实同欤。唐太宗亲临阅射于显德殿。赏劳有差。不诚以训练诸政为亟亟欤。府兵彍骑。沿革若何。宋沈括论九军政法。臧景陈马射六事。明于谦创团操之议。王骥定练兵之制。皆可参酌用之欤。朕严饬武备。鼓励戎行。直省督抚提镇。宜如何随时操演。加意稽查。老羸之必汰。惰窳之必惩。器械之必精。伍两之必协。以期一兵有一兵之用欤。稂莠不去。嘉禾不生。王制所以严左道之诛。周礼所以设奇衺之禁也。夫愚民莫不自重其利。自爱其生。一惑于邪说。而金钱取以奉人。身家置之不顾。岂非守土之吏。化导之不先欤。其初视为无害。姑息养奸。其后惧干严谴。隐匿不报。为长吏者。其何以纠察之。汉之亭长啬夫。唐之里正坊正。皆以里闬相习之人。察耳目至近之事。犹有闾胥比长遗意。故诘奸之法。莫善于保甲。然王安石行之于宋。而民不胜扰。王守仁行之于明。而盗无所容。其故安在。张敞之治京兆。尹翁归之治东海。枹鼓稀鸣。奸邪震慑。所以发奸摘伏者。果何道之从欤。漕运之法。其来尚矣。禹贡州末系河。即唐裴耀卿节级转输之所由昉。而法至汉唐而大备。汉仰漕于山东。唐仰漕于江淮。顾引渭穿渠之谋。不见于高文之时。而见于武帝之世。泝河入渭之说。不见于太宗之日。而见于代宗之后者何欤。漕粮为天庾正供。挽粟飞刍。岁有常额。顾踰江淮而达京师。南则患河身之高仰。清水不能敌黄。北则患河流之微弱。湖水不能济运。治河先于治漕。启闭之节。疏浚之宜。潴蓄之利。可不讲与。夫慎德所以图治。讲武所以卫民。除莠所以安良。治河所以利运。皆经国之远猷。立政之要图也。多士学古通今。蕴怀有素。其勉悉乃心。胪列见闻。详著于篇。毋泛毋隐。朕将亲览焉。　　

○谕内阁、周之琦奏、审明粮船闯关实情一摺。上年九江关监督德顺奏、湖北漕船。不候查验。闯关直下。当降旨著江西巡抚确切查明据实具奏。兹据周之琦查明此次湖北粮船。路经九江。帮弁等赴关投册。因水大溜急。难以停泊。顺流直下。尚非有心闯越。惟既在芜湖关完纳例外跨带木税。则偷漏九江关税属实。所议应完九江关税银一万一千四百九十余两。著湖北督抚如数饬追。补解九江关归款。该帮千总何世昇、王作仁、常福、失察帮丁例外跨带木植。前经奏请革去顶带。著仍交部议处。粮道李源、押运尾船在后。又因帮船过关未验。饬追停泊。尚非无故逗留。惟先未审出帮丁漏税实情。著交部察议。　　

○旌表守正捐躯山西宁远厅民蓝成仔女梅娃。　　

○辛亥。谕内阁、前据奕颢等奏、永陵各工内草仓河工程。请派通晓堪舆之员。查勘明确。当降旨派户部笔帖式阿鸿阿驰驿前往。兹据奏称、带同该员。敬谨相度。请将柳林内冲刷水道垫平。培补坚固。并将草仓河上游东鹿角木口外。归入苏子河河口。挑穵深通。自东下马牌东南小桥。至河口边岸一道。用荆囤石子排桩修筑。自苏子河河口。至西下马牌小桥迤西泊岸一道。俱用荆笆排桩镶护。潆洄贯注。全复旧规。所奏自属正论。俱著照所请办理。并著德兴、普保、德春、前往查估。造具做法清册。移交奕颢等敬谨兴修。将原册咨送工部核算。其开工日期。著钦天监于五月初旬。敬谨选择吉日具奏。所需工料银两。在缓修清宁宫工程银内那用。如有盈余。即交盛京将军衙门存贮。傥有不敷。著先由盛京户部支领。俟工部核有确数。再行移咨照数提拨归款。工竣查验后。一并造册送部核销。嗣后著照成案。所有新旧泊岸。随时保护。补栽树株。务期茂密。统归盛京工部岁修办理。历任将军府尹。入于交代。每届年终。具奏一次。以昭核实。　　

○又谕、奕经奏、遵旨查明采办大木缘由一摺。盛京清宁宫紧要工程。因前存柁木三根。均不堪用。降旨著该将军将何年月采办。何人任内之事。查明承办堂司各官。据实具奏。兹据奏称、查明此项木植。皆系宝兴、国祥、任内会同奏办之案。所有原奏正用备用大木二根。系协领果兴阿、城守尉博铭、通判多勤、采获报勘。至未经奏明备用大木一根。亦系城守尉博铭报明采获。未经勘验。佐领吉勒彰阿、续行选择赶运。此项采办应用木植。办理不善之宝兴、国祥、果兴阿、博铭、多勤、吉勒彰阿、俱著交部议处。又另片奏、采办大木。既不堪用。砍工运脚银两。应不准开销等语。除未经奏明备用一根不报销外。所有大木二根。砍工运脚银两。即饬令承办堂司各员分赔。著该部即于销册内删除。以昭核实。　　

○修山东运河捕河上河三厅官堤。从河道总督吴邦庆请也。　　

○壬子。谕内阁、卢坤等奏、越南内讧平定。防兵分别撤回。边地照常安静一摺。越南国内讧以来。将及两年。太平镇安二府所属。均与越南边界毗连。其三关百隘。亦处处有路可通。节经降旨谕令该督等。严饬沿边文武员弁。加意防范。兹据该督等奏、越南渠魁殄灭。夷地悉平。边境乂安。毫无惊扰。内地陆续拏获该国夷匪共八十八名。均已解交该国办理。添防弁兵。业经分别撤回。以及雇募乡勇。调集土兵。均著照所议办理。其防边文武员弁。两年以来。悉臻妥协。尚有微劳。著该督等择其尤为出力者。酌保数员。断不准人数过多。稍滋冒滥。　　

○引见癸巳科散馆人员。得旨、修撰汪鸣相、编修曹履泰、蒋元溥、业经授职。其清书二甲庶吉士陈文翥、刘浔、汉书二甲庶吉士汪元方、萧良城、车克慎、叶觐仪、黄赞汤、黎光曙、邓尔恒、史佩玱、福济、何元杰、武新亨、李恩庆、王芳、焦友麟、蔡宗茂、许前轸、胡正仁、黄钟音、夏廷桢、曾克敬、孔继勋、杨培、俱著授为编修。清书三甲庶吉士夏廷榘、汉书三甲庶吉士博迪苏、乔邦宪、徐耀、温予巽、黄廷璠、俱著授为检讨。谭廷襄、朱丽宣、韩椿、宋延春、花?春、许本墉、唐潮、郭璋、周有簠、王兆松、邱景湘、黄庆昌、俱著以部属用。陈鼎雯、何家驹、翟维善、黄炳光、胡嵩年、张邦佺、俱著以知县即用。刘德熙、著归班铨选。　　

○癸丑。上诣大高殿行礼。　　

○还宫。　　

○御乾清宫。召读卷官入。亲阅定进呈十卷甲第。　　

○谕内阁、舒通阿奏、土尔扈特哈屯喇什丕勒等、上年秋间赴藏熬茶。因病折回调养。兹已全愈。呈恳代奏等语。该哈屯喇什丕勒、及伊孙汗策林旺扎勒等。既经病愈。著准其在青海地方等候哲布尊丹巴呼图克图亲身赴藏之便。一同前赴西藏。其随同该哈屯赴藏之各旗王贝勒扎萨克等。均著准其仍回原牧。　　

○甲寅。上御太和殿传胪。赐一甲刘绎、曹联桂、乔晋芳、三人进士及第。二甲张芾等一百十七人进士出身。三甲吴逢甲等一百五十二人同进士出身。　　

○幸圆明园。　　

○乙卯。改铸河南分防夏商永县丞管理弹压捕务条记。睢州州判兼司捕务关防。从巡抚桂良请也。　　

○礼部议准、山东巡抚钟祥疏报、采访栖霞县节烈妇范柳氏等一百九十七口。请建总坊旌表。从之。　　

○丙辰。上诣绮春园问皇太后安。　　

○谕内阁、吏部将各省查取职名、屡催未覆各案。开单具奏。计有七百八十四件之多。此内应议职名。事关实降实革者。固不可任其迁延规避。即降留罚俸处分。亦岂容任意久延。该管上司并不实力督催。送部议结。经该部节次行催。总未按限咨覆。实属延玩。著盛京刑部侍郎、各该府尹、直省各督抚、江南河道总督、漕运总督、盛京将军、热河都统、乌噜木齐都统、长芦盐政、查照吏部单开件数。迅即查明咨覆。并将开报迟延各员。及历任不行饬催之各该管上司。均按在任月日。开揭送部。一并照例议处。毋许再有延宕。　　

○以捐置义仓田亩。予江苏捐职光禄寺署正韩范议叙。　　

○修直隶永定河土石各工。从总督琦善请也。　　

○丁巳。黑龙潭、觉生寺、设坛祈雨。上诣黑龙潭神祠拈香。遣定亲王奕绍、诣觉生寺拈香。　　

○谕内阁、程祖洛奏、拏获匪犯曾阿保等。审明办理。现饬延建邵道祥玺、仍严饬所属。将究出有名夥犯一百七十名。勒限查拏。务获究办。并请将缉捕勤奋之知县恳恩鼓励等语。所办是。福建南平县知县玉庚、甫由沙县调任南平。即于三个月限内。首先将曾阿保拏获。又续获陈沅亮等二十一名缉捕尚属勤能。玉庚著加恩以同知直隶州知州尽先补用。以昭激劝。　　

○齐齐哈尔副都统文溥、因病解任。以正红旗护军统领舒伦保、为齐齐哈尔副都统。　　

○修浙江西塘柴埽各工。从巡抚乌尔恭额请也。　　

○拨江南上元、江宁、潜山、宁国、太平、南陵、芜湖、庐江、定远、建平、兴化、东台、十二县漕米一万一千九百四十五石有奇。济放江安道仓灾缺南抚米石。及各帮丁行月等米。　　

○戊午。孝慎皇后再周年忌辰。上至田村殡宫奠酒。　　

○谕军机大臣等、钟祥奏参、撤任阳信县知县恩福、前因下乡催徵。被乡民控指作践逼命等情。经该抚奏明将该员撤任提案研鞫。核实定谳。该乡民藉端妄控。业将刘东彰照例问徒。该县恩福虽无逼殴别情。而下乡催徵。辄摘花户门扇。并包取粮食备验。办理不合。业将该县声请议处。该县于被撤从。以此案定拟参处。未经输服。恐有不实不尽。叠次在该抚与两司前呈请批示。极言刘东彰有应得重罪。自辨则谓无疵。经该抚批饬新任臬司。按照呈词讯问明确。逐层研诘。如何偏于民而严于官之处。该县不能明白供指。徒以恐有不实不尽。含混狡执。该抚以原审之员。未便自行断结。饬交审办等语。此案既据该抚批饬新任臬司审讯。经臬司明晰核驳。并无偏抑。该县徒以不能指定之词。含混狡执。必应查讯明确。折服其心。著文孚提集案证。秉公研究确情。务期水落石出。以成信谳。不可稍事迁就。含混了结。如该县并无屈抑。逞刁狡展。即著据实参办。以儆官邪。将此谕令知之。　　

○以御前侍卫巴清德、为镶白旗蒙古副都统。伊犁参赞大臣奕山、为正红旗护军统领。　　



大清宣宗效天符运立中体正至文圣武智勇仁慈俭勤孝敏成皇帝实录卷之二百六十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十五年。乙未。五月。己未朔。命协办大学士吏部尚书穆彰阿、户部尚书何淩汉、教习庶吉士。　　

○庚申。以吏部右侍郎文庆、署正红旗护军统领。　　

○旌表守正捐躯河南渑池县民张百智妻赵氏。　　

○辛酉。孝诚仁皇后忌辰。遣官祭景陵。　　

○旌表守正捐躯安徽阜阳县民李盈选女群姐。　　

○壬戌。上诣绮春园问皇太后安。　　

○谕内阁、琦善奏、查明逾限控案。尚非审办迟延。并请定承审起限日期一摺。前据都察院汇参各省逾限未结京控咨案。当令查取职名。分别议处。兹据该督查明直隶省博冲武等四案。均系咨部查档未覆。尚非承审迟延。著准其将前四案应行议处职名。暂免开送。统俟部文到日。催令依限完结。嗣后该省遇有咨查册档之案。著统以准到部覆之日为始。起扣承审委审限期。其现审八旗地亩必须勘丈之案。著以勘定之日为始。再行起限。仍先咨明户部暨都察院查照。该督务当严行督催。依限讯断。傥稍涉迁延。即行照例参处。该部知道。　　

○缓徵陕西西安、同州、乾、三府州歉收村庄额赋十分之五。　　

</div>
    <div class="pagination">
<a href="清实录道光朝实录_page464.html">上一页</a><span>...</span><a href="清实录道光朝实录_page460.html">460</a><a href="清实录道光朝实录_page461.html">461</a><a href="清实录道光朝实录_page462.html">462</a><a href="清实录道光朝实录_page463.html">463</a><a href="清实录道光朝实录_page464.html">464</a><span class="current-page">465</span><a href="清实录道光朝实录_page466.html">466</a><a href="清实录道光朝实录_page467.html">467</a><a href="清实录道光朝实录_page468.html">468</a><a href="清实录道光朝实录_page469.html">469</a><a href="清实录道光朝实录_page470.html">470</a><span>...</span><a href="清实录道光朝实录_page466.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
