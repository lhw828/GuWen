<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 725 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 725 页/共 1316 页</h1>
    <div class="content">○又谕电寄许景澄。归辽事前言三国候日廷覆音。近日有无消息。即电覆。　　

○刑部奏、定拟已革提督黄士林罪名。得旨、黄士林著依拟斩监候秋后处决。归入本年朝审办理。随手　　

○驻藏办事大臣奎焕奏。筹办藏哲界务。开导番众。稍有领悟情形。下所司知之。摺包戊辰。谕内阁、御史杨福臻奏。各省待质公所。请饬裁除一摺。著刑部议奏。现月谕军机大臣等。钟泰奏。甘肃贼势蔓延。甯夏回众兵单。请召募勇营一摺甯夏地方紧要。自应豫筹防堵。著准其召募练勇。至多不得过十营务须认真选择不令回民混杂在内。目前亟需经费。本日已电杨昌浚酌量拨给。至军火枪械。电饬刘坤一、王文韶查明现有若干。可拨俟覆奏到日。再行谕知饬领。嗣后练营月饷著户部议奏。将此由五百里谕令知之。现月　　

○又谕、本日钟泰奏、甯夏添募练勇。所需月饷请饬四川山陕督抚筹拨的款著户部议奏现月又谕、电寄杨昌浚、本日据钟泰奏甯夏夏添募练勇。请饬甘肃拨银四万两著杨昌浚酌量拨给应用。电寄又谕、电寄刘坤一、电悉。周兰亭一营著即裁撤。本日据钟泰奏、甯夏添募防营。请拨枪械军火。现在遣撤各营。缴回枪械并现存军火究有若干。能否酌拨著详晰电覆陈湜何日入关。著催令迅速赴甘。电寄又谕电寄王文韶电悉季邦桢准其暂缓来京陛见。本日钟泰奏、甯夏添募防营。请拨枪械军火。现在北洋缴回枪械并现存军火。究有若干能否拨给若干。迅即电覆。电寄四川总督鹿传霖。奏川盐官运。仍请济楚。以裕饷项。下部议行。随手　　

○又奏、厘定官运盐局新章。将局厂用款裁减。以节糜费下部知之。摺包又奏、核减盐务公费。拨补渝厘如所请行。摺包又奏前成都将军歧元、副都统托克湍借支公费无力缴还。恳恩豁免。允之。摺包调珲春副都统钮楞额为镶蓝旗汉军副都统镶蓝旗汉军副都统恩祥为珲春副都统。明发以直班遣人充替。予镶白旗印务章京裕祥下部议处。早事



大清德宗同天崇运大中至正经文纬武仁孝睿智端俭宽勤景皇帝实录卷之三百七十四　　

光绪二十一年。乙未八月己巳朔谕军机大臣等电寄边宝泉电悉。福州将军著边宝泉暂行兼署。　　

○又谕电寄依克唐阿本日依克唐阿奏续保打仗出力文武员弁兵勇人数太多著大加删减。核实具奏。　　

○福州将军庆裕等奏古田菜匪焚毁教寓。伤毙洋人陆续缉获将近百人查该匪等情殊叛逆拟请宽其胁从之诛下所司知之。　　

○河东河道总督许振祎奏节交白露河势已定。博采濒河居民及老弁老兵之言储积碎石以防秋汛年年施工报闻吉林将军长顺奏、已革甘肃西甯道舒之翰来营投效攻剿出力。恳恩销去永不叙用字样并赏还翎衔得旨、所请著不准行。　　

○庚午谕军机大臣等前据钟泰奏称甯夏防务紧要需用枪械军火现已谕令王文韶酌拨枪二千杆配足合膛子药备用。即著钟泰派委妥员前赴天津领运将此由五百里谕令知之　　

○又谕电寄王文韶电悉甯夏所需军械著即酌拨枪二千杆配足合膛子药。听候钟泰派员领用　　

○又谕电寄刘坤一电悉陈湜著仍带马步二十营赴甘毋庸添拨　　

○陕甘总督杨昌浚奏回氛不靖添募勇营以资防剿。并权其缓急随时分别撤留以节饷需又奏、现于西安设立转运局藉运甘军饷械均下部知之　　

○闽浙总督边宝泉奏闽鹾困惫请仍免全厘。以资补救。下部议行又奏更定知县酌委轮委班次。计酌委浦城、崇安等、二十缺轮委古田、南平等、三十八缺下部知之命敖汉多罗郡王达木林达尔达克为昭乌达盟盟长。　　

○追予城陷殉节。前署浙江杭州府知府马昂霄。仁和县主簿葛家逵暨昂霄子维城维屏孙天德附祀故杭嘉湖道叶堃专祠从浙江巡抚廖寿丰请也。　　

○辛未遣官祭文昌帝君庙。　　

○谕内阁御史易俊奏请裁减乡会试中额并各省学额各摺片著礼部议奏寻覆奏议驳。从之。　　

○又谕御史易俊奏请变通内阁中书补缺班次等语著吏部议奏。　　

○又谕王文韶奏特参贪劣不职州县一摺直隶易州直隶州知州宫昱贪鄙狡诈巧于钻营沧州知州袁遂贪黩病民怨声载道开州知州周家鼎贪很诈戾。不恤民隐乐亭县知县张鹤龄粗鄙嗜利。不洽舆情。候补知县庞德澐贪鄙恶劣行同无赖。均著即行革职昌黎县知县丁予勤庸懦无能。信用丁役。该员系正途出身文理尚优著以教职归部铨选。　　

○谕军机大臣等翰林院奏修撰黄思永呈称畿辅地方屡遭水患本年雨旸时若。而文安、大城、宝坻、玉田等处积潦之区仍复不少。推原其故实由于水害不除水利不见请饬广筹经费。杜绝弊端为一劳永逸之计等语。畿辅水利。叠经谕令王文韶等设法筹办该修撰所称各节。有无可采著王文韶孙家鼐陈彝酌度情形妥筹办理。以消水患。而利民生原摺均著钞给阅看将此各谕令知之御史易俊奏湖北银圆成色须防日久弊生请饬部严定章程。并请捐项钱粮准其搭收户部收支各款亦请一律通行。下户部议。　　

○浙江巡抚廖寿丰奏、元凯轮船年久难修。变价万金另购浅水兵轮三艘。分道配辑。下部知之又奏遵旨查拏潜逃回籍之奉天复州知州金兆埙业经病故请免置议。报闻。　　

○缓徵顺直武清、文安、大城、大兴、宛平、雄、安、河间、天津、青、静海、沧、钜鹿、十三州县。被雹地方。应徵本年上忙暨节年旧欠粮租有差。　　

○壬申。谕军机大臣等、电寄刘坤一电悉。魏光焘著移扎山海关。将所部三十营。从严挑补。务使一律精壮。　　

○又谕、电寄刘树堂所奏悉。牛师韩一军。前谕令由陆赴甘。今改由水道仍迟滞不前。实属懈弛。著催令迅速前进毋得刻延。　　

○广西巡抚张联桂奏富川县容县被水。现筹抚恤。得旨、即著饬属查勘抚恤。毋任失所。　　

○又奏、柳浔二府匪徒拒捕。剿办情形。得旨、仍著饬属合力兜捕。毋任蔓延。　　

○又奏、请免扣文武微员养廉。以示体恤。从之。　　

○癸酉。秋分夕月于西郊上亲诣行礼。　　

○谕内阁、前据御史易俊奏参安徽英山县知县尹允照积压案件滥刑索赃等款当谕令福润确查具奏。兹据奏称、查明尹允照被参各款。均无实据。惟连年积案多至百有余起。实属有乖职守。英山县知县尹允照著即行革职。以肃官方。　　

○安徽巡抚福润奏庐州府附郭首邑。合肥县城垣损坏。亟应筹修。请将革员赵怀业、卫汝成、抄封家产。变价银两。酌提津贴城工。允之。　　

○甲戌。上诣颐和园乐寿堂问慈禧端佑康颐昭豫庄诚寿恭钦献崇熙皇太后安。　　

○直隶总督王文韶奏截留漕米。发给各营。照数扣饷。收回价银十九万三千余两。其运存营口旅顺之米。遗失焚毁。请免追缴。至江北江苏个儿钱一项。原系抵作运费。收支数目。请饬核销。允之。　　

○调直隶正定镇总兵吴宏洛为通永镇总兵官。通永镇总兵吴育仁为正定镇总兵官。　　

○以捐助军饷。予直隶候补知府汤纪尚奖叙。　　

○乙亥。谕内阁、鹿传霖奏参。贪劣不职各员等语。四川候补知县沈炘习尚钻营。声名狼藉。署大邑县任内盗案甚多。讳匿不报。署冕甯县知县候补通判信元良贪酷虐民。纵容家丁藉端朘削。怨谤沸腾。均著即行革职。候补通判韩廷钺性情贪诈。声名平常。交代取巧。拖延不结。候补知县张茂森胆大钻营。不安本分。均著以县主簿降选。　　

○谕军机大臣等、都察院奏、四川新津县举人李德昭、以知县玩视捕务等词。赴该衙门呈诉。据称该举人家连年被劫。伊祖母因伤毙命。伊母伊弟被贼凶伤捆打。知县粟秉等并不认真缉拏。赃盗迄未弋获等语。案关地方官徇庇差役。纵盗殃民。著鹿传霖按照该举人所控各节。确切查明。如果属实。即行从严惩办。毋稍宽纵。原摺呈均著钞给阅看。将此谕令知之。　　

○又谕、有人奏、吉林将军长顺信用知府文韫、委员张成泰、翼长富兴、知府明徵、及机器局各员弁。毫不加察。以致串通一气。贪残朋蔽。纳贿招权。请饬查办等语。著恩泽按照所参各节。确切查明。据实具奏。毋稍徇隐。原片著钞给阅看。将此谕令知之。　　

○又谕、本日召见之选用道蒋斯彤、著督办军务王大臣询问事件。　　

○以捐宅作节孝祠并筹祭费。予四川郫县节妇彭郑氏。为其故翁姑建坊。　　

○上以祭社稷坛。自是日始、斋戒三日。　　

○丙子。谕军机大臣等、有人奏、福建候补知县办理商务局姚近范、藩库厅兼善后局支应任如芬、机器局苏绍良、朋比为奸。乘台北失守。私盗公款。或汇厦门。或汇上海广东。任如芬得银三十万两姚近范得银十万两。苏绍良得银二十万两。任如芬改省江苏。姚近范欲捐道员。苏绍良欲捐知府。台北失守。库储祇二十三万。任如芬诬报七十万之多。台湾新海防捐尚有五六十万。亦饱私橐等语。所奏各节。究竟有无其事。著边宝泉查明具奏将此谕令知之。　　

○又谕、电寄杨昌浚、据奏循化解围情形。并河州击贼获胜各一摺。所有出力员弁。著查明暂行存记。阵亡之记名提督广东补用总兵李日新、补用总兵刘润山、把总罗俊儒、从九谭楚生、文童王少卿、都司李振元、均著交部议恤。嗣后剿办情形。该督务遵前旨。随时电奏。毋稍迟延。　　

○陕甘总督杨昌浚奏、甘肃阶文西甯张掖中卫甯灵等处被灾。现筹抚恤。得旨所有被水被雹之六厅州县。著饬属分别抚恤。应否蠲缓。即查明具奏。　　

○丁丑。太宗文皇帝忌辰。遣官祭昭陵。　　

○祭先师孔子。遣大学士麟书行礼。　　

○谕军机大臣等、有人奏、两淮盐务督销局一差。江苏候补道员百计钻营。岁可得一二十万金。两湖江西淮盐引地。各设督销局。事权倒置运司盐道转无从过问。请规复旧制。以专责成等语。淮盐督销局。应即酌量裁并。著张之洞体察情形。奏明办理。原片著钞给阅看。将此谕令知之。　　

○又谕、有人奏、署江苏太仓州知州金元烺贪酷任性。州城陆姓一案。得贿勒令私和。且有擅责生员情事。请饬查惩处等语。著赵舒翘确切查明。据实具奏。原片著钞给阅看。将此谕令知之。　　

○又谕御史庞鸿书奏、滇边界务。急宜熟筹一摺。著总理各国事务衙门王大臣议奏。寻奏、遵查滇缅界务。已咨行云贵督臣选派妥员。会同英官就新定图线。定立界石。至八募野人山地关系甚重。未可轻许。已与英使再三辩驳。方今时事多艰。环求无厌。诚如该御史所言。惟有刻意坚持。相机因应。以扩利源。而杜狡谋。报闻。　　

</div>
    <div class="pagination">
<a href="清实录光绪朝实录_page724.html">上一页</a><span>...</span><a href="清实录光绪朝实录_page720.html">720</a><a href="清实录光绪朝实录_page721.html">721</a><a href="清实录光绪朝实录_page722.html">722</a><a href="清实录光绪朝实录_page723.html">723</a><a href="清实录光绪朝实录_page724.html">724</a><span class="current-page">725</span><a href="清实录光绪朝实录_page726.html">726</a><a href="清实录光绪朝实录_page727.html">727</a><a href="清实录光绪朝实录_page728.html">728</a><a href="清实录光绪朝实录_page729.html">729</a><a href="清实录光绪朝实录_page730.html">730</a><span>...</span><a href="清实录光绪朝实录_page726.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
