<!DOCTYPE html>
<html>
<head>
    <meta charset="UTF-8">
    <title>名山藏 - 第 39 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 39 页/共 112 页</h1>
    <div class="content">
　　右以外戚封 

　　名山藏卷之四十二 

　　●名山藏卷之四十三 

　　晋江何乔远　选 

　　天因记 

　　◆天因记 

　　郭子兴 
　　韩林儿 

　　○郭子兴 

　　郭子兴故曹州人父曰郭公善星历壮无妻自曹望见帝星烛临濠遂入濠伏观□□定远之定远邑有富翁女瞽翁就郭公筭命惊巳□女也翁曰恨瞽耳莫适聘郭公曰不鄙与我遂妻之既娶术益售家槖日益遂为定远富人生三子子兴仲子也卜曰此子乃贵子兴长不事产业散财结豪杰子弟宿有马公避仇入定远年饥鬻女焉子兴见马公有侠气大与善抚女如自出高皇后也刘福通起徐人李二及彭早住赵均用陷徐汝颍乱子兴亦与其豪杰子弟孙德崖等四人逐濠令自称元帅元人攻之高帝入濠避兵门者拟高帝刃子兴免焉召与语奇之以为亲兵而以高皇后妻高帝于是帝为子兴馆甥子兴勇悍敏决孙德崖等四帅田野人不足与谋子兴心易之于是四帅协谋倾子兴子兴少与四帅会或会辄不合子兴辄起去去则四帅专决之会元脱脱破李二屠徐早住均用穷蹙奔濠四帅纳焉以二人故盗魁反争推之出其下二人者早住颇有智数子兴独礼之均用不嗛德崖谓均用曰郭公目有彭将军其有将军耶相与执子兴械之家将杀之高帝在淮北闻曰郭公吾父母也亟驰归则谓子兴子我公素厚彭薄赵祸必赵发即与子兴子驰告早住早住怒围德崖家高帝从之发屋人入兴钳系幽窖破械出之会元兵大至围濠两家雠亦罢是时早住自称鲁淮王均用称永义王挟子兴东屯泗州高帝见二人不足共事弃之去未几自相吞并早住中流矢死均用专兵益狠戾帝与徐达攻下滁阳兵劫渐盛使人说均用曰方今海内淆乱王揽英雄之日公昔窘于二元郭公开门纳公既屈巳下事公不思报德反欲先翦羽翼此自解体耳且郭公部属尚众即或可图事有万一公亦岂能独安均用心惮高帝稍稍待子兴帝又使人赂其左右以解之均用纵子兴归子兴乃得将所部万人入滁至滁见高帝整大悦居再月有谗帝者子兴疑焉夺帝权然帝事子兴益恭元兵围滁有告子兴者曰朱馆甥每战不力子兴信之使与帝俱其人出战遽被矢还帝独直前夺击了无所伤子兴乃愧叹盖帝每戢有获即给士他将获辄以献子兴故谗言得闲帝至士有献高皇后者高皇后转以献子兴妻子兴妻喜高帝乃安元脱脱既破张士诚高邮转围六合六合将来乞师子兴欲不与高帝曰六合受围无捄则滁承之不可是时元兵号百万诸将皆莫敢前高帝独与赵德胜耿再成率师而东垒于瓦梁元兵攻垒垒垂陷德胜殊死战矢中左股高帝敛入备糗梁外遣妇女倚垒门戟手骂元师疑焉遂列遂出牛畜妇女居前丁壮翼后徐引去是时虽不能救六合然得因以还滁顷之元兵大至滁高帝覆而诱之涉涧大破之获马甚众高帝诡还之具牛酒款元将曰城主子兴老病不任行谨违犒军城中皆良民所以结聚备他盗耳将军欲狝戮之民固畏死非得已抑今高邮大寇未歼将军舍而攻良民不令并力耶元将曰是也非良民肻还马即解去子兴居滁遂有安焉之志久之师乏食诸将谋所向子兴言计多失帝数谏不听郁郁致疾子兴再三召帝力疾往告曰困守孤城非长计若谋所向惟和阳可然和阳小而坚可计取难力破也子兴曰安出帝曰向攻民寨时得兵号三千其文曰庐州路义兵今拟简万三千人三千人被青万人被绛青衣椎■〈髟上告下〉左袵佯为彼兵载四槖駞声言庐州兵送使者和阳犒士和阳必纳亡疑纳则乘以绛士取之必矣子兴曰善使张天佑汤和领青衣三千赵继祖为使者前行而吏耿再成领绛衣万人继之期于城门会天佑从它道食失期元将觉缒而战再成不利中矢走众皆溃元人追之日暮还天佑始至遇于道急击胜元人夜还追至小西门元人抽门桥我军夺焉汤和鼓刀断其桥绳天佑登城大呼衣服相乱遂入据之而再成奔卒归以败告子兴大惊咎帝失计俄报元遣使来招降兵且至子兴益恐高帝曰母畏空滁兵萃子南召元使从南门入叱令膝行见子兴见元使言多辀张帝每翼焉众欲戮之帝曰兵出城虚戮使者速之也威而归之彼且恐子兴从高帝计明日元兵果遁子兴徒谓再成天佑己陷没使高帝将三千人往其亡卒高帝复得千余人与徐达李善长将之夜至和阳乃知天佑等己破城入呼于门门炬高帝免胃示庂遂入明抚定城中元兵复至帝开门击之皆大败于是子兴以和阳尽委帝使帝总其兵帝念总兵当位诸将上而诸将多子兴部曲素比肩年又长乃夜令人撤署中座置木榻俟旦会以观其意旦诸将先入皆右坐留最左末席与帝但皆相视不能可否事事独帝决之帝以和阳不城与诸将限丈尺分甓居三日帝甓就视诸将未也帝遂作置坐南向出子兴檄曰主帅命我总诸公也公等诚不甓奈何今与诸公约违者以军法相治皆惶恐服久之德崖饷绝率所部自濠来假居高帝谓诸将曰不假孙公不惟失濠和亦危矣许之子兴闻大怒自滁来帝迎见子兴不言者久之已而曰汝为谁帝称名对因曰昔公困辱孙氏某实破其家以出今来此公无宿憾乎子兴默然是时德崖亦不自安请还去高帝曰今两军合处一城骤以主帅来尽去下人必有不谐者公当令诸军先行而自留后德崖从之于是帝先送德崖部帅行顷之子兴与德崖鬬兵卒多伤高帝闻之与耿炳文吴祯策骑返高帝驱之孙家军逐之抽刃隘道皆曰城中鬬我军伤公子不知耶高帝曰吾送部帅诸公后我前安得知孙家军弗听亟持帝马衔拥而行孙家军中多帝故人一人谓诸军且释衔衔稍纵帝驰诸军追之兵及于身帝时衷甲无所伤展转十余里短兵及坠马傍有马者复帝故人呼与同载既数里遇德崖弟麾兵前客张者又帝故人告曰公兄在郭公所若杀朱君郭公必不相放□少待吾驰观之至则子兴方系德崖颈与同食张亟反曰若如尔为公兄死矣乃为孙家军固请张客夜同高帝寝搂高帝肩孙家军旦止高帝麻阳中子兴闻之乃遣徐达数人博质释德崖高帝乃归亡何子兴卒高帝服丧而葬之时刘福通迎立小明王为帝檄子兴子为都元帅张天佑为右副元帅帝为左副元帅帝不受遂并统子兴军德崖见子兴死来争滁竟为吴祯胡大海所杀而子兴长子 【 一作三子】 与天佑渡江及元兵战败没 【 一作皆败没】 子兴凡金子帝为馆甥时先二子困帝者屡矣尝闭之虚合舍绝其食高皇后私怀铛焦餔帝二子窥之后匿焦当膺膺腐异日者为酒召高帝欲毒之后先告二子辂帝阳喜与往中途马上跃而跪仰天如见聆巳据马顿首谢抽鞅还吓曰咄天神语朕公等乃生不良心二子瞒然失下共谢高帝三年追封子兴滁阳王妻滁阳王夫人庿滁州绘其三子庙壁生卒节序皆有祭而季子老舍尚在召欲官之高后谓老舍曰皇帝法所不可无亲昵今官尔尔胜官乎老舍悟入见市曰官尔老舍顿首曰陛下官臣则与臣百品帝曰是何官也大陈文武臣民冠恣取之冠有椶顶帽帽百目老舍俯取曰是也帝曰其学于成均乎老舍曰不也臣请得冠是冠障蔽风日耕于瘠卤之岗帝曰善即日赐牛一头马十二蹄送归山中复其家滁阳王一女充后宫生蜀王今有子孙冠带奉王后 

　　○韩林儿 

　　小明王韩林儿者徐人羣盗韩山童子自其祖父为白莲会惑众众多从之元末山童倡言天下乱弥勒佛下生明王出江淮之人骚然皆动黄河南徙元用贾鲁凿求禹故道山童阴作石人一眼当道埋之镌其背曰石人一眼天下四反河丁掘得相惊诧于是颍人刘福通与其党杜遵道盛文郁罗文素等告众曰山童宋徽宗八世孙也当帝天下我刘光世后合辅之聚众三千人于白鹿庄杀黑牛白马誓告天地约起兵兵用红巾为志元得山童捕杀之林儿逃之武安山中福通据朱皋攻破罗山真阳确山杞舞阳叶诸县及于汝宁光息众至十万元顺帝十五年福通自砀山夹河求得林儿复立之号小明王都亳国号宋改元龙凤遵道文郁称丞相文素与福通称平章遵道得宠专权福通使人杀之自为丞相滁阳王卒宋使人招其诸将时高帝新得和阳使张天佑守之元人数困和阳帝方出击元军诸将谓天佑曰公度能自却退元兵乎不然当往天佑听其计往见小明王以为右副元帅而檄滁阳王子为元帅高帝为左副元帅高帝见檄不受曰大丈夫不副人诸将曰明公方欲渡江举吴楚兼瓯越今滁和闲巳属我不受宋命生一敌也受之缓急犹可倚夫公方举大事奈何于小竖子见气耶公曰若是则用其年纪元破福通兵太康进围亳福通以小明王奔安丰龙凤四年福通与其党关先生白不信李喜大刀敖毛贵等分三道入元晋冀关中山东诸郡多所陷没军声大振巳攻汴入其城小明王都之关先生等焚元上都转略辽阳东至高丽然与元战亦互有胜其所攻陷城邑元亦旋复之其明年福通为察罕帖木儿击败还奉小明王安丰龙凤八年福通又为察罕帖木儿击败于益都还走安丰部下健将皆亡其明年张士诚将吕珍攻安丰庐州左加弼助之福通以急请高帝自将救之刘基曰奈何不急汉高帝不听未至吕珍巳破安丰杀福通三月高帝至击吕珍大破之乃与小明王还建康先是龙湾之捷诸将欲奉小明王为帝刘基怒不许陈天命所在然高帝用其年纪如初十二年王殂乃以明年为吴元年 

　　郎曰滁阳帝业所以兴抑天作高后之合乎小明王竖子耳为人所以非若汉之于义帝者业用其年纪安丰之难舍汉而存之待其殂乃称吴元年明德厚矣 

　　名山藏卷之四十三 

　　●名山藏卷之四十四 

　　晋江何乔远　譔 

　　天驱记（上） 

　　◆天驱记（上） 

　　陈友谅 
　　张士诚 

　　○陈友谅 

　　陈友谅者沔阳渔家子父普才弟友仁友贵友富友真友谅拳勇长伎角为县吏非其好也与友仁友贵聚众为羣盗元顺帝十一年辛卯袁州慈化寺有僧莹玉以弥勒佛教动湖湘 【 一本从者甚众今删】 麻城人邹普胜大唱其术罗田布贾徐寿辉浴盐塘有毫光普胜惊怪之共推为主举号红巾攻陷蕲黄寿辉开蕲水为莲台省建国天完改元治平以普胜为相黄陂人倪文俊为将文俊者亦故渔家子善兼行多浆船陷没汉阳兴国武昌安陆沔阳及江以西郡众号百万友让举聚应之寿辉隶之交俊戏下元人进攻寿辉破复其所陷郡县文俊辄复之迎寿辉居之汉阳寿辉为人綖缓不能主权而文俊骄恣欲图之计不行奔黄友谅袭杀文俊并其军自称平章居于江州其时吴公起金陵二年矣友谅陷元池州公渡江首取太平郡则与池邻使常遇春率廖永安吴祯往攻破之戊戌春友谅陷元安庆使其将赵普胜守焉普胜者友谅骁将善双刀号双刀赵初结巢湖水军以款我己反归友谅友谅陷元龙兴瑞州遣普胜自枞阳攻我池太平将刘友仁与战死是时友谅遣别将畧下元邵武襄阳诸郡自以兵破吉安抚建昌贑汀信寇衢取杉关矣其明年吴公使俞通海还救池普胜使将钧守池自据枞阳水寨数往来寇掠太平青阳石埭诸县诵海及张德胜攻其栅江营获钧大破之遂以复池然终不能绝普胜往来拒战而俞廷玉攻安庆死焉徐达乃与德胜及普胜战于浮山之陆追斩其部将泰于潜山普胜乃败友谅闻普胜败怒骂口奴骄不力伪行安庆军及鴈普胜具蒸羊以迎执杀之初友谅陷元龙兴寿辉欲都之友谅不与寿辉不听来自江州友谅佯出迎覆城西门尽杀其下即居寿辉江州而自称汉王其明年复率师寇池徐达常遇春败之九华山斩首万余友谅不自得大率舟师十万挟寿辉寇我太平杀守将花云乃大快即遣人白事寿辉前从后椎杀之因自立为帝国号汉建元大义是日也殿采石之丛祠雨甚羣臣藉卉洳而拜遂以邹普胜为太师张必先为丞相张定边为太尉必先定边亦骁将也汉人称必先曰泼张友谅为人贪忍有权术思致死一决则与张士诚约从而东攻我建康士诚龌龊自固不敢应友谅则独来时我太平新为友谅所并闻汉来皆匈匈公从刘基策与决战而遣胡大海捣其信州制汉后指挥康茂才者雅游友谅公使为伪书请降告之内应令分兵三道入茂才如指使其门者致友谅书友谅见门者曰故人也问起居曰康公安在曰屯江东之圮曰坚乎曰木也友谅悦与之壶餐遣之而示之闲曰我来呼康公会有自汉逃者亦曰汉王问新河之道吴公乃使李善长石江东圮下易其木宵而具使赵德胜跨新河城焉使常遇春冯胜华高将帐前五翼军伏石灰山阳徐达军南门杨璟军大胜港张德胜朱虎军水军龙江公总大军军卢龙山黄旌偃左赤帜偃右曰摇赤帜则敌攻动黄旌而伏起友谅至果三其兵自入大胜港杨璟御之港狭不得朋舟退出大江冲江东柰又目其圮石也且新河己设版矣呼康公无应者谅知为所卖趣之龙江万人先之登岸植栅公擐甲建羽葆亲视士暑甚士汗如雨公偃盖与同汗士欲战公相风曰天且雨诸军食少选西北之风狂雨甚公摇赤口戠诸军夺岸拔栅友谅麾而战雨公动黄旌鼓之石灰之伏出徐达张德胜朱虎皆集德胜从中大呼大破之友谅遁而与其众争舟困于汐仅免盖斩及溺以二万计俞通海追而火其舟慈湖又大破之张德胜追之采石战酣廖永忠大呼杀入华云龙跃马捣其中坚王铭挺而进汉兵攒槊刺铭伤额三周于阵又大破之德胜死周显与汉战观渡桥亦破之诸军乘胜追击守太平者遂破之汉降将应雄曰汉并兵东无守安庆者可取也公使余元帅等取之以赵仲中守焉志雄赵普胜部将也怨友谅诱杀普胜故龙江之战不鬬而降而大海信州之师亦捷于灵溪公使大海子德济守之于是汉门户堕矣友谅寻遣张定边来攻安庆仲中走公曰仲中渡江旧人予不忍辟赐之弦曰弦悬也而纳官其弟辛丑三月汉遣将李明道寇信州夏德润与战死于草坪汉阻玉山缪美驰而争玉山德济兵少仅婴城守久之胡大海李文忠援至德济开门延战大破之王玉手明道及其宣慰王汉二公复其官使为乡导以取龙兴忘何张定边复来攻陷安庆安庆陷八月公亲往征不下刘基曰江州汉巢穴也径趋之公曰善引兵西距五里许友谅不能军夜奔武昌追获其玉研华盖日月旗常公使徐达屯汉阳扼之康茂才等乘胜破楚诸县于是汉失江州其将吴宏以饶降王溥以建昌降其明年胡廷瑞与其平章祝宗康泰以龙兴降公得龙兴改曰洪都以叶琛为知府使邓愈与兄子大都督文正守之于是乎汉失龙兴其将欧普胜以袁降曾万中以吉安降彭时中以龙泉降而安庆汉不能有矣友谅既失龙兴蹙蹙不得意思得一相当则大作舟舰载其婘属百官以六十万师空国自武昌来其舟皆丹漆上下三级走马为棚板房为蔽橹头褁铁一舟数十癸卯四月傅云梯蒙竹盾于洪都城下昼夜攻抚州门角者三十余丈邓愈与文正殊死鬬且战且城李继先牛海龙赵国旺许圭朱潜皆死赵德胜开门射杀其金指挥汉分遣其将陷临江吉安杀吉守将万中执指挥粹中参政齐知府叔华狥城下而疾力攻新城门薛显突出锐卒斩其刘平章擒其赵副枢谢成坚拒友谅寺步门获其骁将三汉复溃六月赵德胜廵城东门中汉伏弩死洪都旦暮下文正违舍命王诣汉约日降日以远而使张子明夜行见公及日至汉使来受降望见城上志皆新遂缚舍命王杀城下会子明归汉军获之湖口友谅啖之曰若为汉呼降贵若子明诺至城下汉婴子明背曰呼子明大呼曰贼使我呼诸公降我佯许之几得见诸公公今许我大军至矣友谅怒以戟剟子明子明死七月汉围洪都八旬余矣公亲督舟师二十余万应之乙酉次湖口丙戌友谅解围出鄱阳湖逆战得其觇师之客曰吴彻试之诗奇之黥而放之归丁亥遇康郎山公乘白海分师十一戊子徐达当先击其前锋获一巨艘汉兵死者千五百余人常遇春等连舰大战俞通海飞炬火其舟二十火反延达舟达扑火更战张定边真前犯白海白海胶于沙漠兵匝焉程国胜剑叱之与陈先兆先大奋击韩戊曰急矣冠公冠衣公衣为公也而投于湖吴舟之人释戈大哭汉人皆喜会遇春通海疾棹来水浡浮遇春射中定边走之国胜遶后力攻与兆先皆死之通海廖永忠飞翼追定边定边舟被矢百余亡卒甚众已子友谅自乘赤龙船悉其巨艘连镯促战曰赤厌白汉旌旗楼橹崒如也矗姑也吴舟小仰攻多郄公手旗麾之不前斮右队长十不能止丁普郎余昶陈弼徐公辅皆死之普郎身被十余创首脱犹手兵若战郭子兴曰舟实不敌火攻可日晡东北风甚怒常遇春药苇火艘火之焰涨天赭湖水友仁友贵及平章陈普畧等皆在焚中庚寅友谅复力战自辰至巳所杀伤我过当炮炮之声若雷临首刘基侍忽大呼公惊仄基挥袂连声而啾公更舟公更舟公亟入他舟顾视白海无不糜也公夜尽白其舟以误汉人诘朝大战汉舟大上下不相闻卒死欲尽舵者尚呼橹廖永忠俞通海汪兴祖赵庸乘飞翼六入鏖战汉艘蔽之若没六翼方深入仰而杀汉兵战既酣瞥潻出诸将望之勇气百倍呼声动天地湖水尽立大败汉人日暮吴先般罂子口萆湖而军友谅裛保鞋山不得夜吴泊左蠡汉伯潴矶相持者三日公贻汉书挑战汉不敢出杀所获我士公察汉俘药共伤遣之俞通海曰湖水多浅易黏舟扼之江据上流擒矣刘基曰移湖口以金木相犯日克之必胜公从之驻南湖水陆营置火舟火筏中流扼汉旬有五日汉食尽掠饷都昌公兄子文正焚其舟大窘八月壬戌友谅欲突出湖口绕下流遁归武昌常遇春与诸将还以火舟火符追击之联比随流自辰及酉力战不休至泾江口我师复出击之友谅迫启牕视郭子兴之矢集目贯颅友谅死友谅自称帝迨死四年耳其初起也父告之汝一捕鱼儿耳而欲图大事友谅曰相塜者言我家当富贵今其时及贵迎父父曰儿不守故业吾惧及也张定边及其子理载友谅尸夜奔武日发丧袭位改元德寿公振旅以赤舟载俘白舟乘士今之画舟之白地繇胜于鄱阳始也过湖浮尸蠢蠢公叹曰噫士为我死复之以椶缆三投之湖魂之凭者能为厉神其缆曰椶三舍人舟行祷焉十一月公征理武昌栅其门以舟绝江而将屠之黥面之客复来见试之诗又奇之命班师 【 黥面客崇仁人吴彻也家贫落魄好奇节友谅得之以为宾师鄱湖之战遣彻闲行觇我有缚以献者上素闻彻名释彻缚使题天闲百马图彻应声上诗曰问渠向日渡江来百骑如云画鼓催九十九中皆汗血当头一个是龙媒上奇之度其不为我用乃刺诡谲秀才四字于面遣之还友谅果恶之曰安有面如此可为宾师彻遂亡去友谅死陈理奔还武昌上忿其城久不下将屠之忽军门外有自称诡谲秀才求见上召入与语良久命题西山夜雨诗复进诗曰莫厌西山夜雨多也应添起洞庭波东风肻与周郎便直上金陵奏凯歌上会其意即下令还健康而武昌得彻乃更生上即位物之不得永乐闲忽归家而莹然复出游缙绅或以范增目之而多其豫识圣祖增所不及云】 其明年诸将奉公为王武昌尚未复往征之是时汉丞相张必先守岳州张定边缒城往告必先引兵去城二十里军洪山王命遇春率兵五千击之必先大败擒之王使缚示汉曰泼张我得矣汉气大索武昌城南高冠山俯城中可瞰也汉兵屯焉吴王曰谁能夺此傅友德前趋之镞出脑若胁友德弃脑镞抽胁金鼓而登夺之汉将陈同佥望见吴王之志驰槊入帐下郭英从傍来王坐胡床疾呼郭四为我杀贼英跃马夺臂同佥应枪倒吴王悦衣四以其锦袍居数日王使汉故降将罗复仁往招谕复仁曰主上不忍糜汉而使臣招必陈氏之孤得保首领而臣不食言臣虽死不憾主曰吾力非不能得汉顿兵而待念民耳复仁号汉城一 【 罗复仁吉水人深易学善词赋从陈友谅不乐为用太祖至九江投身来归命侍左右亲信之既从跛友谅彭蠡合中赍蜡书喻袁临诸郡太祖吴吴王除中书咨议复仁性率直每论事指陈无隐繇是待遇益厚从围武昌使谕理理降还授国子助教以老赐小车宴见命坐予饮食复使谕扩廓帖木儿以翰林编修谕安南占城改翰林简阅未几改弘文馆学士屡召论事时操南音对上喜其质呼为老实罗一日上过之方土急呼其妻设上坐涤而见上上笑曰居拖甚岂所以处贤者即日赐第城南门内寻乞致仕许之赉赐甚厚陛辞复赐大布之衣题其背曰性虽麤率忠直可喜赐此布衣放归田里巳上念之驿召至居三月悯其衰赐玉带名马铁柱杖及家僮饮食具复遣还未几卒上求其嗣将授以官而其从子养蒙以疾辞养蒙隐处山林诗书自娱有从学者不拒也子汝敬以翰林侍读与李时勉同上书忤仁宗旨改御史复仁有孙玮为常州同知庐墓三年屡有祥异江西人以孝子】 理惊召人相持哭告之故乃衔璧肉袒出降俯伏战栗王挈其手曰无畏命宦者入理宫告友谅父母府库储蓄悉听取其官属以次出城妻子资装得自拉召父老慰谕之饥困赈之米诸将得汉镂金床王立毁之以示无所玩好民大悦乃封理归德侯普才承恩侯友富归仁侯有直怀恩伯赠友仁为南康王理居京师郁郁出怨言上以普才适滁而投堙于高丽 

　　○张士诚 

　　张士诚小字九四泰州白驹场亭民为盐驵驵诸富家数为富家所凌弓兵义时窘辱之元顺帝十三年与其弟士义士德士信结壮士李伯升潘原明吕珍等十八人杀义及素所见凌富家火其舍跳入傍场招诸少年谋起事至丁溪大姓刘子仁集众拒之矢中士义死士诚益决戢子仁溃遂有众万余乘胜攻陷泰元守臣李齐招抚之士诚拘焉亡何酋党自相杀士诚纵齐归佯降又亡何复陷兴化杀其参政琏元使左丞偰哲笃守高邮出齐守甓社湖士诚噪入偰哲笃出走齐还定不及遂据之朁号大周自称诚王改元天佑元使照磨昭招以万户告身不纳拘之舟中巳使将而拒元军昭大骂士诚心呙之元复使使来士诚曰必李齐齐往下齐狱元人来攻士诚召齐出叱之跪齐友叱曰贼余膝铁也士诚倒曳搥之曰子膝齑耳遂剐齐然元犹北异诚有降意使待制乌马儿孙撝复往士诚复拘焉其明年陷扬州进陷盱眙元乃使其丞相脱脱大击之连战旬有五日皆士诚败会脱脱被谗免官士诚乘隙夺击元元兵大北十五年留兵高邮繇通州渡江陷元常熟十六年攻元平江路破之路人杨椿力战死因大劫掠转掠湖松常诸时州孙撝从拘谋图士诚事泄见杀平江者今苏州也乃易郡隆平宫诸古剎署居省院部司于封观豪门以士德为平章阴阳人李行素为丞相蒋辉为内丞相潘原明为左丞相镇吴兴使李伯升节制军事而署周仁为隆平太守周仁者鍜工是岁也刘福通立韩林儿为宋帝纪龙凤二年岁为丙申高祖既渡江称吴公矣公有新附青军使詹李二将将之士诚诱焉公使杨宪通书士诚拘之遂以舟师攻我镇江公使徐达围常报之我宜兴与常界士诚则来寇栅而营耿君用以铠腾栅周人刀斫之犹战乃死宜兴人于周其秋达与将王玉及士德战甘露击走之玉子虎追士德及坎坠马虏焉华云龙复与士信战旧馆周将之善槊者前云龙断将槊将坠又虏之士诚之母谓士诚曰吾闻吴公神武英谋其将皆为死尔殆非献莫如降也且士德在彼士诚因请输岁粟二十万石黄金五百两白金三百斤以求士德公责士诚归我杨宪粟加三为五士诚不能从乃益兵围达牛塘常遇春廖永安胡大海与达内外夹击大破之擒其将德进困常城士诚遣吕珍入城守是年士诚引兵攻元杭州为元苗将杨完者所破龙凤三年春公命耿炳文刘成自广德取长兴周将打虎以三千人逆战追之城西门擒其将福获艘三百降人二百公以长兴为长安州守以炳文成而吕珍亦食尽弃常去公得常州守以汤和士诚复遣潘原明与他将再兴寇长安州炳文击之上新桥擒斩三百余级原明遁费聚追之琐桥又擒斩亦如之公命张槛攻泰兴擒其将文德下之六月公命常遇春吴良攻江阴士诚据秦望之山王忽雷先登夺之江阴拔公守以良与其祯弟俞通海与赵馘以舟师入太湖马迹山降其将贵及津东经洞庭舣于施口吕珍兵暴至众欲退通海曰不可我寡以甲蒙士督战于舟前曰俞将军周人疑之引去是时元苗将杨完者亦累败士诚也士诚畏吴蹑其后诈降元输漕粟江浙行省左丞相达识帖睦迩表于元为太尉四年公命廖永安俞通海桑世杰攻江阴水将定定与其别将瑞合世杰醉而入其军死之永忠通海奋击大败之其夏士诚遣兵寇常汤和与吴复力战却之获卒三百又寇常熟廖永安大破之福山港其秋又败之狼山是时达识帖睦迩以杨完者恃功而骄与士诚阴图之完者死其苗部蒋英李佑之刘震等与桐庐部三万余人来归使李文忠往抚焉元失完者而士诚有其杭州矣其冬复来寇常汤和击败之俘甲士千人舟千艘马千匹公则使徐达邵荣廖永安攻宜兴士诚饷宜兴又不下公令西截大湖口断其饷乃下城之守以杨国兴士诚复来寇国兴力疾战炮击其舟沉其人亡数士诚仅与数骑遁则复来徐达准邵荣廖永安覆之获其众三千永安出击士诚于太湖遇吕珍获焉公以众三千易永安士诚不可曰必易士德士德在我卤中阴与元合公杀之五年士诚使其将苏同佥寇江阴蒙冲蔽江牙于君山阵千江壖吴良曰母动彼众我寡上计使其弟祯整而当北门锋交使王子明驰出南门击之擒其将士二百余歼溺亡数是时公既有严婺取诸全士诚则复来侵严李文忠使别将从小北门过鲍婆岭碧溪坞迎战大破之复破之大浪汉复破之分水县岭士诚屡不利则复侵常汤和复击败之吴良闲道揜其援兵锡山常州江阴者可以出京口控大江周吴所必争地故目相遌嘬而吴每败周周用不得过江以北者吴良也公自将取绍兴守以冯国用国用卒绍兴复为周则追李伯升寇婺源守将孙茂先击败之其夏吕珍堰水围诸全胡大海夺堰反灌珍珍穷蹙折矢誓求解去许之其冬士诚以分水之败复遣其将陆夏二元帅花将军据县之新城三溪寨而遏我师元帅何世明击之斩陆元帅花将军以下千余人自是士诚不敢窥严婺是岁元大饥征士诚漕粟赐之御酒龙衣使方国珍具漕船士诚欲背之参军俞思齐曰向时作贼犹可今称臣尚可乎士诚怒抵几什地是时也方国珍虑士诚掣其船士诚亦虑国珍赚其粟然卒踰元六年汉友谅与士诚约从寇我建康士诚不敢从而使其将李济据濠州公曰濠吾土也吾有国无家即欲取之刘基劝公先伐汉于是士诚辟土加广南自绍兴北踰江淮至于济宁矣七年公征汉江州士诚遣李迫升以十万兵寇长安州陈德华高费聚皆来援伯升夜至劫其营诸军溃刘成死之独耿炳文婴城守伯升为城车轝石填堑造火船焚水关攻益急公闻遣常遇春自江州来捄伯升遁炳文从城中出合击之俘斩五千八年春李文忠所受降苗部蒋英李佑之刘震等叛于处金华刺杀胡大海耿再成遂据处士诚闻乱使士信率兵十余万围诸全守将谢再兴昼夜守鏖战二旬有九日设伏败之士信愤益攻城城中兵少再兴走严告急文忠文忠曰严兵亦仅蔽境衢信兵则方西攻汉夫兵贵虚声使榜境上曰按无伐徐右丞兵五万出徽州邵平章兵五万出江右不日至矣周人疑吕珍方谋退舍五里而胡德济以信州之兵来与再兴分门军夜半蓐食鼓出城众乱德济追击大破之九年士诚遣吕珍率二十万众破刘福通安丰杀之四月谢再兴与周私为市公怒夺其军再兴惧叛降周而为周寇东阳李文忠率精兵自严昼夜驰破之义乌乃与胡深复诸全并五指岩下城之公守以德济士诚名虽臣元也然城池钱榖甲兵皆其自据及有杭元复授士信行省平章达识帖睦迩虚名而巳至是令其属颂功德求王达识帖睦迩畏之为再三请皆不报其内史陈基喟且当需时士诚不听竟自立易周为吴使人数达识帖睦迩过失曰丞相非士信不可逼取其印幽之嘉兴而胁御史大夫普化帖木儿使请为真王亦欲夺其印普化帖木儿怒卦印库中曰头可断印不可妄得也自鸩死达识帖睦迩曰大夫死亦死于是士信自为丞相当是之时浙西殷富繁盛士诚兄弟骄件无断政在文吏然士诚尚持重寡言为好士筑景贤之楼开弘文之馆一无贤不肖舆马居室多厌其心亦往往趋焉至士信用事疏简旧将所用为府中参军者黄敬夫蔡彦文叶德新三人皆书生耳繇是上下乖疑莫肻用命吴中谣曰黄菜叶作齿颊一夜西风来干厌士信自出将多樗蒲蹴踘拥妇女酣宴其命将将或卧不起邀官爵美田宅既至军亦日载妓饮博即失地丧师士诚置不问或复用之 【 昆山人郭翼言于士诚曰明公仗马棰下娄及越数十城望风请服者非能极虑安危力足胜也人苦元政守吏贪残日恣故率离散莫与守诚反其道休劳之率以乘时进取则霸业可成若遽宴安逸乐坐消精锐四方豪杰并起相攻明公欲闭城自守其终能乎士诚怒欲杀之士诚之妻谓士诚曰大王不用郭生之言则亦巳矣何至杀之且其策诚善翼因得亡去】 十月士信寇长安州耿炳文费聚击之获其将兴祖士信怒益围城汤和自常来与炳文合击大败之是年诸将奉吴公为吴王矣明年春士诚复来寇长安州炳文连破之城下二月士诚愤诸全之败遣李伯升挟我叛将谢再兴以二十万师踰浦江围新城旌旗相缀州县官属皆预置以来精兵数万分屯城北遏我援道缪美应之北门覆其先锋十岩下伪吴人攻西门美趋之再战再捷德济曰彼贼众母轻乞师李文忠文忠遣指挥张斌元帅张俊出浦江为援士诚又自以兵从桐庐遡钓台乌石将犯严文忠扼以舟帅未至十户佑见执诸将恐文忠分署守御自如率指挥朱亮祖而下行次浦江令衔枚走新城明日伪吴人空壁来文忠与其数十骑驰之身格杀数十人王英从之贯阵而入德济闻之鼓噪而出伪吴人箱自相蹈躏血殷溪彬亮祖击其余众俘获将士六百余人马三千六百余匹辎重铠甲举之数日乃尽伯升与其五太子俱遁于是吴王欲先取其淮东诸郡县然后专事隆平以其秋命中书左相国徐达平章常遇春胡延瑞同知枢密院冯国胜左丞华高等率马步舟师并水陆进十月达击败士诚兵军海安坝进围新城败其援兵常遇春复击败其子院判擒其将士五百余人士诚恐失泰以舟师四百出大江薄海安次范蔡港而不即泝上流王恐其疑我使廖永忠御范蔡港大军仍军泰泰下徐达引兵趋高邮王又恐其深入使还军泰以图淮濠而命冯胜节制高邮军于是士诚来寇宜兴使达归援败之士诚将复以八万兵攻安吉守将费子贤以所部三千拒杀其枭将二人皆惊溃去是岁除日士诚以舟师数百驻君山复出兵自马驮沙厂流窥江阴其明年正月朔王亲往捄既遁使康茂才出大江追之别伏一军江阴山茂才力战浮子门大败其五百舟弃登而登岸者伏大起击之虏溺无筭徐达自宜兴还军高邮拔之与茂才进破其水寨于马螺港淮将梅思祖以淮降王按淮图见瓠子角隘令达绝瓠子角而军遂取兴化淮地悉平而江淮行省平章韩政亦败李济于濠州降之于是王数士诚八罪谕告天下大举入隆平以徐达为大将军常遇春为副将军使先趋湖州而使李文忠趋杭华云龙向嘉兴以分其兵应遇春军湖港口擒其将义及旺趋毗山擒其将清及海进之三里桥士诚将三其军达率兵攻之有言日不利遇春曰何待日败其一军其两军皆遁遂围湖王国宝破其同佥得全等城南门士诚违吕珍与平章朱暹及其五太子出兵六万号三十万屯城东旧馆出我师背达与遇春等阵东阡出伪吴之背夷沟埋港绝其粮道一诚身来战皂林之野达等败之虏其戴元帅及甲士三千余人是为秋八月九月士诚遣同佥徐志坚出轻舟觇东阡会大风雨天晦遇春令勇士以划船数百突击擒之得众千余士诚复遣其右丞义觇旧馆将还遇春扼义归路士诚援以赤龙船亲兵得脱则与其壻潘元绍屯赤龙船兵于平望潜出小舟乌镇遇春繇别港追袭之火其平望之赤龙船而旧馆援绝是役也王铭挺戈先登于是遇春复攻义乌镇皆败走追破其六寨于升山降其二师顾时自变量舟从徐达绕升山伪吴之兵怠相视而笑时引壮士数人跃之伪吴人大败士诚急吏五太子来援薛显前奋击其舟焚之郭子明褁创战又大败吴五太子者故姓梁士诚养子也短而悍平地决起丈余又善没也珍材畧敢战尝廓革囊兵宵济以袭我师每战则辄为歌令其帐下及城中人歌以噪于是以旧馆阪挨乃狥珍湖城下城中大震时李伯升以司徒为守将欲自杀左右抱持之遂降伯升者十八人中士诚与最密其降也隆平之人谓之友今苏人呼友者曰李司徒也而文忠趋杭攻下其桐庐富阳余杭杭将原明诣款而云龙攻嘉兴亦克之十一月徐达击走其将义于鲇鱼口康茂才持戟督军败之尹山桥焚其官渎战船千余遂至隆平城下诸将分门军达军葑门遇春军虎丘郭子兴军娄门华云龙军胥门汤和军阊门王弼军盘门张温军西门康茂下军北门耿炳文军城东北仇成军城西南何文辉军城西北刀剑林立飞鸟为之不下士诚闭门殊坚也达绕而锁城屯田赡士士诚则婴城守达为飞塔临车以俯崇墉士诚则蒙市达实大炮炮风之中人靡不死者士诚则亦大作炮御军盖我将茅成死焉吴元年围七月矣尚不下其六月围益急士诚欲突围决战城左之阵严遣其将潜出西门转至阊门将奔遇春营遇春与战未决士诚遣将将兵千余助战而自出山塘道狭麾其车少却遇春抚王弼背曰足下猛取彼弼曰诺决而鼓二刀遇春靡之以其军吴人挤于沙盆之潭可量也士诚故有勇胜军号十条龙常银铠锦衣出入阵中是日皆溺死士诚马惊亦溺肩舆驰入郛忽忽无所出李伯升使客往说曰臣欲为公言兴亡之计士诚曰何如客曰公知天数乎昔政羽喑呜叱咤百战百胜天下卒属汉者何也天也公初入高邮十八人耳而元兵围公百万然公卒提孤军突出东据三吴今既有地千里甲士数百万而反不能敌建康此亦天尔然令公当时不忘高邮之危苦忐劳心亦可以强今至于此臣恐公之为项氏也士诚曰足下向者不言今何及矣客曰公子弟亲戚将帅罗列内外歌妓舞女旦夕酣饮提兵者自以为韩白谋画者自以为萧曹此时公深居于内虽有败失掩不以闻即闻亦置不当罪当此之时臣言固不得闻也士诚喟然叹曰吾亦恨之无及矣客曰臣能及之士诚曰不过死耳客曰死而有利则为之不然自苦耳公不见陈友谅乎跨有荆楚兵甲百万建康之兵战于姑熟鏖于鄱阳友谅举火欲烧其船天反风焚之兵败身丧何者天也人亦无如天何今攻公益急公恃湖州援则湖州失恃嘉兴援则嘉兴失恃杭州援则杭州失区区守此誓以死拒何见晚也且夫公地譬之博者得而失之何损于初公何不以此时驰一介使自述所以归义捄民之意幅巾待命当亦不失万户侯士诚仰首良久曰足下且休吾熟思之壬子复猝出胥门索战甚锐遇春御之少却士信幙城楼督战见士疲忽鸣金军遇春因奋击大破之追至城下复垒而迫其城士信方据银椅与其下会食进桃未尝炮碎士信首莫天佑者无锡之力人也杨茂莫将之善游者也天佑使茂游而通士诚达获焉与之赏尽得其游书知其城中木石俱尽令军中屋木笆竹蔽而攻城击其盘门益急九月破其葑门遇春亦破阊门遂进薄城下其枢密康杰登城拒战知不敌降日晡城破士诚更余兵二二万身战万寿寺东街复败从数骑仓皇归曰恨不从先母言顾其妻曰我死汝奈何妻曰不独生与其乳媪金出亡其二幼儿驱妾媵上楼焚之而自经死士诚独坐室中左右皆散方亦欲自经达使伯升往谕伯升惊前抱持之曰九四英雄患无身耳舁士诚旧盾上途易以故阖至达舟中凡获其官属二十余万始士诚累表莫天佑于元授同佥枢密院事以守无锡至是尚未降州人张翼率父老入语张氏缚矣公守为谁天佑掷帽于地曰谁不如降也遂亦降达以士诚及其伪将相并元宗室九人送建康士诚舟中闭目倘饿比至王问之士诚曰天日照公不照我遂自经死王命刳三参军藁于旗竿之道府隆平曰苏州太祖既有天下怒苏久不下故困以重赋久之微行过一妪坐妪榻移时泛问曰妪何自曰自苏来僦廛曰张士诚何如妪曰张王乎轻财好施是德苏太祖及喜苏人易恩耳久之赋悉减 

　　名山藏卷之四十四 

　　●名山藏卷之四十五 

　　晋江何乔远　譔 

　　天驱记（下） 

　　◆天驱记（下） 

　　故国珍 
　　明玉珍 
　　陈友定 
　　扩廓帖木儿 

　　○故国珍 

　　方真故国珍也名珍以字行高祖既定天下来归避御讳改曰真字谷贞云国珍者台黄岩杨屿入长身黑面体白如瓠元末童谣云杨屿青出海精杨屿海中童山也国珍生而山荣国珍兄国璋弟国瑛国珉凡四人又有从子明善皆膂虓善驰跳骤马故海上盐徒与蔡乱头为怨家官弗问其曲直乱头入海行劫元悬格捕之国珍率千人捕应格赏不及曰独蔡能变耶黄岩人尊上田主国珍父尤柔良为田户事主甚恭田主数侵蚀之国珍谓父曰田主亦人尔阿爷何乃恭父口我与尔所衣食也父没田主来索租其欲侵蚀如故国珍具美酝盛篹醉死之醢而匿于瓮久之泄州太守使之国珍方食左举凡自遮右持门关格杀捕者遂亡命海上为元海运苦顺帝八年也元使江浙参政朵儿只班往捕国珍执之迫为请招抚许之授国珍海运假千户竟聚兵不解转攻温焚畧海上州县元将孛罗帖木儿击之国珍夜率劲卒火之大闾之泮执孛罗帖木儿及其郝万户复迫请招抚元授国珍千户为真官其兄弟子侄籍所部精兵三千饷之借其力以防海运国珍登岸罗拜还止故里顺帝十二年汝颍兵起元募浙船北守大江国珍曰是且及我复聚众入海元将泰不华与战澄江溃而薄其舟水刃其数人遂为国珍所杀是时南北诸郡豪杰所在响应元复使使即拜国珍徽州路治中国珉广德路治中国瑛信州路治中国珍使盗待使者于隘杀之元复招拜为海漕万户国珉衢州路总官始受命张士诚据姑苏常湖等郡元欲借其力以御之授国珍江浙行省平章累进左丞相国璋等各超拜有差国珍为元十败士诚昆山士诚大畏称臣岁输粟元多国珍功命以节钺镇浙东开治庆元兼领温台金三郡国珍以国璋国珉居台明善居温留国瑛自副初国珍之起也濒海豪杰莫不为元募诛应购而其台省当路非数千缗不与上功至有一门戮力几尽竟上蒙不得武功爵而国珍亟反亟抚再三拜己至丞相犹施然不得其心元以购功悬赏不信于天下驯至于亡顺帝十九年吴公征下婺衢处诸郡使典签刘辰往说国珍与其下谋曰元连垂尽羣雄皆作今江左兵精甚所至无坚城与我角者西有张士诚南有陈友定若阳顺之以观其变其亦可也乃使使奉书献黄金五十斤白金百斤金织文绮百端愿合力攻士诚许之使其子亚关入质公曰凡质疑也不疑胡质厚赐遣之国珍复纳三郡籍愿输金助军守土如浅镠故事事定即以献许之其时闽尚未属公示必有授国珍福建等处行中书省平章其三弟皆有官国珍使国珉领枢密署事自称疾受印而已又岁为元转致士诚所输粟元累加太尉江浙行省左丞相赐爵衢国公国璋国珉国瑛明善皆行省平章亡何苗将刘震蒋英叛我婺州杀首帅胡大海持大海头往见国珍其下皆贺国珍不许曰吾故言江左如钱镠即出师助击之国璋中流矢没然其不归三郡如故公欲征之国珍报曰三郡在也惟是尚界元吴公亦未便守之公若克杭撤吴之蔽三郡归公是我代公守也吴元年高帝为吴王李文忠下杭国珍又北通扩廓帖木儿南交陈友定观望持两端吴王怒使征粮二十三万曰克杭有日矣公何成约如故张士诚与公接壤取公振落耳所不敢者以谁在耶吾旦暮下姑苏奄至公境倍城一战亦大夫矣不然去之入海亦一策也然自古未有久海上者公审思之国珍惧与其弟侄将佐谋郎中张本仁曰江左方图张氏胜未可知计不能越境而致于人刘席曰江左多步骑平地用耳奈吾海舟何丘楠曰二者皆非主所自福也惟智可以决事惟信可以守国惟直可以用兵昔者江淮之闲豪杰并起人人莫不欲帝然分鼎足者汉与二吴耳汉人敢战不怯尚丁九江张吴区区如窦中鼠败可知也江左之吴法严而军威诸将所过秋毫无犯所得府库还封识之以奉其主吊伐之心此必有天下且业己并汉势有张氏之二公经营浙东十余年矣不能越三郡不以此时早决不可谓智自居钱镠抑又背焉不可谓信我之不信彼征师焉不可谓直莫若与也国珍不能用其九月吴王命参政朱亮祖率浙东水陆二军往击之其时张士诚亡矣亮祖遣裨将严德至新昌攻其开岭平之进击国瑛台州德战死亮祖急攻其城国瑛夜走黄岩人之遂狥下僊居诸县转追至黄岩国瑛烧廨宇民舍入海其将合儿鲁出降十月复命御史大夫汤和为征南将军佥大都督府事吴祯为副将军击国珍庆元而亮祖复自黄岩至温阵城南七里明善出战溃还奔入城亮祖与裨将张浚汤克明徐秀柴虎克之明善己先挈妻子入乐清遂分兵狥降瑞安十一月亮祖袭败明善于乐清之盘屿追至楚门而征南将军和副将军祯亦自绍兴渡曹娥江降余姚上虞二县进击庆元至城下国珍载宝货子女亡海上追击之大败还师狥下温台诸县而王复命中书平章廖永忠为征南副将军从海道会和国珍诸将较皆叛散乃使国珉遣其子明完明则籍所部吏士船马资粮以降明完亚关也而国珍亦与明善出降亮祖于黄岩其臣詹鼎为草降表词辩而恭吴王读表曰孰谓方氏无人耶趣国珍入既见让曰公胡反复阴阳劳我戎师耶顾实公左右舞小智教公公不能自裁耳乃悉召其臣赦楠以为韶州同知又知草表出鼎手亦命官之其余尽徙濠州 【 詹鼎字国器宁海人其父饼师也鼎子学儿时读书饼灶下读甚富又精治春秋不遇国珍闻其才以计得之以为府都事国珍弟平章事有人犯法属鼎治鼎论如法平章之妻受赇请于鼎持不可曰今方氏欲举大谋当用天下贤士一心守法奈何使妇人预事耶妻怒谮鼎系狱久之出为上虞判上虞与张士诚壤相错军吏贵臣甚众以鼎儒生也稍违约鼎立众于庭引一驿丞数以不奉公斩之在庭皆股栗膝行请罪膝屈久不能起自后虽元帅万夫长皆长跪白事不敢举目视国珍降上召见鼎鼎为书万余言须驾出上之上为立马受读付丞相杨宪官之宪恶鼎言事谓鼎徙人也竟徙梁又徙陕宪败大臣荐鼎于朝至京师丞相召见鼎须髯甚美又能为梁赵闲言步趋进退甚都雅丞相曰詹鼎尚书才也待半年除留守都卫经历改刑部郎中罪人当分覆者皆愿得鼎会大都督府受赂除军吏事发诬鼎赃鼎不能自白御史卒诛鼎与百余人皆死鼎为文章气焰迫古人守廉重行义自陕入京师时闻人有好书价金一斤无所得金解乘驴易之】 上卒厚遇国珍赐第京师宴位功臣次未几授广西行省左丞奉朝请而已一日侍宴坐不能兴舁归上官其二子曰令国珍见也国珍卒年五十六其始起至降凡十八年本无学术所用书佐参谋繇胥史进皆苟利无远略其兄弟子惟明颇颇顺理休皆图赀自营一时政令租税任意为轻重民有死罪不刑纳之曲籧而投之湍云 

　　○明玉珍 

　　明玉珍一名旻随州人世为农身长八尺目有重瞳子刚直素信其乡里人元顺帝十一年汝颍兵起随人相结屯青山推为屯长己归徐寿辉汉阳授元帅镇沔与元丞相哈林秃战矢中右目人号旻眼子十四年沔饥玉珍以兵千人桨斗船五十泝夔为沔贸粮至巫峡人多就之者青巾盗李喜聚众苦蜀元将杨汉以兵五千御之屯平西其右丞相完者都镇重庆置酒饮汉欲杀之汉觉脱身走汉兵怒皆拏船去出巫峡羣讼之玉珍且曰重庆一城两丞相左哈林秃右完者都两不相下郡无厚兵可攻也玉珍犹豫未决其万户戴寿曰公镇丐救困民也贸粮巫峡闲亦救困民也平西众亡其主帅发愤讼公此亦困而可救公何不中分舟载粮还沔以其半因平西兵攻重庆事济为之不济则归无损也玉珍用其策袭破重庆生致哈林秃完者都夜遁果州父老迎入城止杀禁掠皆大喜寿辉以为陇西右丞久之完者都与参政赵资平章朗革歹复自果州至屯嘉定之大佛寺玉珍使部将万胜御之胜使陈夜眼夜缘嘉定城以入完者都朗革歹遁独资守大佛未下胜获资妻执示之江岸资用强弩射杀之曰汝不见平章妇平章妇者朗革歹妻也城陷赴水死己欲射杀其子众拥之不得相持半载余玉珍以兵继之大佛陷资复与完者都朗革歹会龙州图兴复复为重庆所执见玉珍不屈死蜀人谓之三忠玉珍怜而礼葬之初玉珍攻完者都时道出泸暮宿泸河下部将刘泽民曰此闲有隐进士刘祯公盍见焉玉珍往见喜曰吾孔明也即舟中拜为理问官先一夕祯梦冕旒者造庐则玉珍云久之陈友谅杀寿辉自立玉珍怒曰友谅与我比肩事汉阳今如此使其将守夔不与通祀寿辉庙之众推玉珍为陇蜀王玉珍不从祯屏人说曰西蜀形胜之地东有瞿塘北有剑门沃野千里自青巾苦蜀明公抚养而安全之民心之归天命可知且明公既绝友谅必不能臣之若不称大号以系人心是军士皆四方之人或思其乡土而去孰守取哉弗听明日又言玉珍乃以元二十二年春三月戊辰即位于重庆号国大夏纪元天统立妻彭为后子升皇太子仿周制设六卿内置国子监教公卿子外置提举司教生徒府置刺史州曰守县曰令去释老二教赋税十取一农无征置雅乐立郊社皆祯为也乃命万胜邹兴攻云南兴元巴州皆有之元陕西行省参攻车力帖木儿击败玉珍兵金马山擒玉珍弟明二玉珍爱万胜勇妻之以二妻呼曰明三已更立中书省枢密院戴寿为左丞相明三为右丞相向大亨张文炳为都察二院分境内为八使其臣镇守屯积以赡士元二十五年高帝称吴王二年矣使使约玉珍为与国玉珍使其参政俨答聘玉珍再使明三取云南失利诸将往往暴掠不能制居夏五年卒年三十六子升袭位方十岁改元开熙尊彭为皇太后是为元二十六年久之明三与张文炳有郄文炳使玉珍义子明昭矫后旨缢杀之国人不服平章吴友仁兴兵讨昭升命戴寿御久友仁曰昭不诛国必不安君朝诛昭友仁当夕解乃诛昭明三夏氏骁将也兵无不一当百明三死夏以不竞其年升遣使来贡吴王使御史哲报聘吴王有天下改元洪武二年使求大木升亦来荅贡其冬遣杨璟招谕之其臣各雌黄璟还为书晓之曰古者同力度德同德度义无可度焉则为顺图故能两全身家流誉亡穷足下幼袭先业不咨至计徒取裁左右谓瞿塘剑阁一夫负戈万卒谁何此皆不达时变相谬误何则蜀之最霸莫如刘备诸葛孔明佐之兵食不足取之南蛮然堇堇能自保足下疆场南不过播州北不越兴元以陡绝一隅之地延须臾之命可谓智乎皇帝威武神圣有顺必赏无不夷特念足下先人故不忍加师又意足下冲幼未尝恐惑于左右者之说故使璟面谕祸福深仁至恩可不知乎夫汉友谅吴士诚皆以英杰之姿割吴划楚造舟塞江河积粮比山岳自谓强将劲兵然鄱阳一战友谅授首平江再困张氏面缚友谅于理窜归江夏穷迫出降然皇帝卒矜而赦之封以侯爵今足下母论二君且亦自视何如理耳宜憣然独断自求多福不然王师一至所为足下谋者各自为计足下奉老母安归乎足下即冲幼不尝当亦痛心老母逆顺之图度之而已升不能从三年大将军达还自西安遣裨将金兴旺张龙繇凤翔转攻兴元克之其秋吴友仁复来寇兴旺中流矢犹战达援以定西兵屯益门使傅友德趋黑龙江夜袭木漕关下斗山令其军登山难火炬友仁夜惊遁去四年春正月高帝以中山侯和为征西将军江夏侯德兴为左副将军德庆侯永忠为右副将军暨营阳侯璟都督佥事升率舟师繇瞿塘趋重庆颍川侯友德为征虏前将军济宁侯时为左副将军暨都督佥事文辉率步骑繇秦陇趋成都命卫国公愈往襄阳饷之密谕友德曰夏人闻吾西伐必悉锐守险东阨瞿塘北阻金牛若出不意直捣阶文门户既隳腹心溃矣闰三月汤和廖永忠往取归州江涨次夔之大溪璟引兵出溪口将进瞿塘莫仁寿守瞿塘以铁镯阑关戴寿邹兴飞天张益兵凿两崖引缆为飞桥炮石竿镵匝两岸璟战弗利引还和永忠欲稍待秋水落乃进友德则直驰入陕扬言曰出金牛引精骑五千趋陈仓缘山昼夜行入阶克之击败其守将丁世真生擒其将双刀王十八人而汤和攻归亦克之友德进至文蜀人断白龙江桥葺而济至五里关丁世真复来拒战汪兴祖死之友德奋战破文遂克隆狥下江油彰明二县趋绵遣蓝玉夜袭绵垒自后乘之时向大亨守绵走保汉友德造舟以渡汉江木匝木筏数千大墨曰某日克阶某日克文浮瞿塘之湍放之汤和向大亨悉兵汉城下友德遣骁将击败之戴亨与吴友仁自瞿塘来援复败之遂抜汉寿大亨走成都陈德追击又败之友仁走古城友德又败之高帝手诏责和曰皇帝问征西将军傅将军冒险深入克阶文诸州次于平川乘胜之机正在今日将军当水陆夹攻使夏人首尾受敌乃顿师溪口俟水落将军欲辨象马乎皇帝问将军前与将军言不记忆何怯也会汉江之筏浮湍下永忠乃自盐山伐木开道繇纸坊溪趋夔与邹兴战大败之进兵瞿塘铁镯飞桥关口不能舟永忠选壮士数百衣莎衣杂卉自萆舁小舟持糇粮水筒踰山度关出其上流度已至夜出精兵黑叶渡皆以铁褁头置火鎗火炮黎明与蜀人战上流之舟鼓而下下流之师火而上夹击大破之邹兴中炮死焚其飞桥镯若冶也擒其将八十余人斩首以千余级飞天张铁头张皆遁去遂入夔永忠乃与和分率水陆军会重庆而丁世真复来陷文文州将朱显忠悉兵拒战死之千户王均谅被执不屈蜀人磔之文东门六月丙申永忠抵重庆次铜锣峡夏人大惧或劝升奔成都彭氏泣曰今大军势如破竹守必不支若使天统之君荐其血腥以心于蒲卑开明妾母子毋久苦蜀人也升及诣军纳款永忠曰征西将军未至癸卯将军至受之送升并降表于京师七月友德围成都戴寿向大亨驱象战前锋弩射之象反蹂寿兵友德亦中流矢已闻升降乃降戴寿向大亨邹兴莫仁寿刘仁丁世真皆玉珠谋勇臣而夜眼陈飞天张铁头张双刀王尽骁将也寿大亨仁寿既降至夔峡皆凿舟自沈死世真复集其余党寇秦州守将潘基固守五旬余击走之世真败夜宿梓橦庙为其下所杀下赴京师自言帝曰杀上非义不予赏友仁据保宁不下最后江夏侯乃下之明升至京师高帝诏议受降礼省部上言宋干德三年蜀主孟昶降请考故事杂定其仪仪具有叩头伏地待罪礼帝曰昶奢淫自恣升幼孽自臣下可兔其叩头伏地八月乙丑率官属见封归义侯赐冠带衣服第宅于京师升之降也献良马十其一正白身长十一尺首高九尺足七尺项有肉隐起厚五寸广三寸贯膺终腹人立而嘶不可驾帝撰祝策诏有司祀马祖驯乘之夕月清凉山名曰飞越峯图形焉帝终召彭氏入宫投升与陈理于高丽也升德性雅纯通论语孝经 

　　○陈友定 

　　陈友定一名有定子安国世福清人少孤病头疮走之汀清流佣于富室罗氏友定虽病头顾魁岸有志畧入山与羣儿樵常设队为伍戏罗奇之将以为壻罗氏媪不悦曰头病郎足女耶因失鹅而奔于邻舍王氏之门其家梦虎踞门得友定大喜召饮食乞于罗媪竟壻之俾习商贩善败大困充明溪驿卒至正壬辰岁所在盗起汀州判蔡公安募民兵为守友定见缓颊谈军事公安奇之授黄土寨廵简令统所募兵从福建佥都元帅吴按滩不花讨平延建邵诸山贼迁清流簿寻为令巳亥岁陈友谅遣其将康泰取邵武邓克明攻汀转掠延平将乐诸处元行省授友定汀州路总管御之战黄土尽独其部将迁行省参政辛丑克明复来寇复败之遂开省于汀友定于是有据闽之志威迫行省平章燕只不花所收复郡县仓库尽取之臣妾其官僚不从者窜戮焉太祖既灭友谅围熊天瑞贑州使朱亮祖取元浦城建阳崇安诸县友定因子寇浙东边胡深为浙东行省郎中伐其建宁友定约建宁守将阮德柔击败深杀之是为甲辰岁明年元论友定功迁行省平章友定有胜兵万人益发取诸郡县远近瓦解无敢角而长汀人罗良者故亦以散资募士为元捕杀漳山寇提兵解纟州围为闽将第一良数从海道漕元元爵良晋国公贻友定书曰足下向为参政国大臣汀州之复固本职燕只平章足下僚长也足下迫之郡邑之长出自朝命足下窜之百司朝延之役足下臣妾之足下所收复郡邑得其仓库入为家资口言为国心实身耳跬步之闲真伪甚明不审足下将为郭子仪抑为曹孟德友定大怒发兵攻漳良使三千人操弩毒矢伏险待之千夫长石古违良节制友定兵得渡柳营江良迎战马岐山败绩进围漳良坚守旬月死之友定据漳使人凿山道缩城守自固戊申太祖遣将军胡廷美取元建宁亡何遣征南将军汤和自明州取海道入福州友定使其将赖正孙谢英辅邓益等将二万众守福自率精锐守延平和舟师悉风抵五虎门击败元平章曲出参政袁仁夜约款明兵明入城邓益拒战水部门击杀之正孙英辅曲出皆出走参政尹克仁赴水死行宣正院使朵耳麻不屈下狱死佥枢密院栢铁木儿居侯官曰战守非我得为焚其妻妾两女而自刭和转逼延平兵垂发会太祖使使谕降友定杀使者取血和酒瓮中盟诸将饮之亡何明兵至来水阵友定战不利归谓诸将明人远鬬甚锐毋战也徒多杀将吏吾墉山堑壑蓄犀器饱士而久之皆曰善因乘城勒吏士日夜不得番休皆怨诸将请出战不许数请不已友定更疑其部将萧院判刘守仁夺其兵执院判杀之守仁惧来降士卒多夜遁者围十日会军器局火炮发明兵疑有内应急击之友定出省堂召英辅及参政文殊海牙与诀曰公等善为计吾自死元尔按剑仰药英辅与达鲁花赤白哈麻亦具服北向自经文殊海牙及正孙降明兵舁友定尸出值大雷雨复苏其子海来将乐就死并俘京师和置延平卫使部将蔡玉守之俘至皇帝问曰元亡若为谁守杀我胡将军瓮使者血何陆梁也虽然降我尚官尔不降伏铜马友定曰不降伏□马铜马者火马也遂并杀海友定死其故将金子隆尚不降复寇延平蔡玉击败之追玉沙时沐英为建宁卫指挥使夹攻破之而汤和传檄至漳元达鲁花赤迭里迷实北面再拜持斧砍印章自刎 

　　○扩廓帖木儿 

　　扩廓帖木儿颍川沈丘人少育于舅察罕帖木儿遂子焉察罕帖木儿故元别部后沈勇好义善骑射颊有三毫怒则直指汝颍兵起江淮陷没察罕帖木儿率其邑子弟与罗山人李思齐击破罗山贼数与贼战败之元人义察罕帖木儿授汝宁达鲁花赤是时元天下十九陷贼察罕帖木儿提兵前后转战悉定河北淮右关陜河东地破刘福通汴梁复之镇守黄河义兵万户田丰叛降刘福通将王士诚据山东察罕帖木儿率诸将五道下使扩廓帖木儿与其部将关保虎林赤等战拔其东平城谕降之元大嘉察罕帖木儿功累迁中书平章政事兼知河南山东等处行枢密院事陕西行御史台中丞丰士诚既降复叛刺杀察罕帖木儿元赠察罕帖木儿官追封颍川王复官扩廓帖木儿使领其父兵扩廓帖木儿衔哀讨贼穴城入耴丰士诚心以祭余党皆就擒诛元加扩廓帖木儿银青荣禄大夫太尉中书平章政事知枢密院事太子詹事假便宜领父兵如故察罕帖木儿之始起也太祖已渡江与伪汉伪吴相扼控其时势尚孤立使杨宪往通好元欲待太祖如方国珍故事使户部尚书张昶郎中马合谋奏差张琏持御酒八宝顶帽荣禄大夫江西等处行中书省平章政事宣命航海以来繇国珍请见太祖留一岁所不得见最后繇建昌将王溥以达械裸入见赐衣冠不拜受太祖怒命杀之皆愤骂无一言太祖阴察昶才敏夜出当刑人为昶与合谋琏同肆诸市以昶为中书省都事累迁执政赏赐甚厚而元人方谓昶死赠官赐谥及察罕帖木儿下山东势大振太祖复使汪河往察罕帖木儿报书甚甘竟留河至是扩廓帖木儿乃遣尹焕章送河归献马于太祖太祖还使河送焕章归报扩廓帖木儿还留河是为癸卯岁元顺帝二十三年也是岁元御史大夫老的沙与知枢密院事秃坚帖木儿得罪元太子奔大同孛罗帖木儿匿焉元太子必穷治之其明年孛罗帖木儿与秃坚帖木儿勒兵犯阙元太子奔太原扩廓帖木儿从之太祖复使钱祯通中欲助攻孛罗帖木儿扩廓帖木儿复留祯其明年扩廓帖木儿捣孛罗帖木儿大同从元太子趋京师元顺帝使人刺杀孛罗帖木儿扩廓帖木儿扈从太子还朝元拜扩廓帖木儿左丞相扩廓帖木儿请南还视师是时太祖已平汉武昌有元襄阳安陆而夏明升据有川蜀扩廓帖木儿使人攻景陵掠沔阳遣其将忻都竹昌深入淮地于是元太子请出师南行为恢复江淮川蜀计元顺帝难之封扩廓帖木儿河南王总天下兵代太子行而李思齐亦在节制中思齐自谓故扩廓帖木儿父行与他将张良弼孔兴脱列伯等皆欲异车思齐遂据盩厔而良弼据鹿台扩廓帖木儿遣关保虎林赤攻鹿台李思齐孔兴脱列伯皆与良弼合元数趣扩廓帖木儿出师扩廓帖木儿第遣其弟脱因帖木儿及部将完哲貊高往山东而自与思齐良弼相攻一岁余元下诏与和解扩帖帖木儿杀诏使拒命是为元顺帝二十六年是岁元将竹贞入我安丰徐达克之获忻都竹昌与左君弼出走扩廓帖木儿兵至徐大败去李文忠克杭获元平章长寿丑的管等其明年太祖资遣长寿丑的管等还曰此皆元故大臣而张昶心念失节怏怏阴寓表于元太祖怒诛之碎其骨于水是为吴元年元顺帝之二十七年也是年太祖灭伪吴方计定中原元命太子总天下兵马分命扩廓帖木儿自潼关以东肃清江淮李思齐自凤翔以西进耴巴蜀陕西左丞秃鲁张良弼孔兴脱列伯等耴襄樊王信固守山东扩廓帖木儿不受诏关保貊高故察罕帖木儿信将功最高见扩廓拒诏皆不服因共攻之元落扩廓帖木儿太傅中书左丞相河南王如故还居河南扩廓帖木儿退屯泽州其明年为元顺帝二十八年太祖已定天下为明洪武元年扩廓帖木儿遣兵据太原元太子与关保思齐良弼诸军夹攻泽元复削夺扩廓帖木儿爵邑令李思齐等诛之扩廓帖木儿退守平阳关保据泽潞二州与貊高合攻而明兵已及河南思齐良弼乃自诣扩廓帖木儿与结好因解兵西归扩廓帖木儿夜掩貊高关保擒之上疏陈罪元赦扩廓帖木儿复故宫爵使出兵御明命右丞相也速趋山东秃鲁出潼关李思齐出七盘金商图复汴梁然大将军达已至通入北平元顺帝夜开建德门北夭大将军进元都登齐化门城戮其监国宗室太尉中书左丞相平章御史中丞以下官遣故元尚书九住西还太原告谕扩廓帖木儿因与副将军遇春右副将军宗异偏将军和俱西副将军至真定其达鲁花赤级纳锡彰先具朝服登城西崖北面再拜坠死遂耴之右副将军与偏将军破碗子关下泽趋潞扩廓帖木儿部将平章韩札儿毛义等来捄平章杨璟与战韩店失利右副将军乃与偏将军往而元右丞王某自河中来攻潼关兵始接指挥于光持矟大呼横贯其阵都督佥事郭子兴等乘胜击大破之右丞薛显追及脱因帖木儿与詹同于石州亦破之大将军遂使显与参政傅友德以铁骑三千畧平定州而都督同知康茂才克河中大将军师度固关至平定进黄次站分兵扼榆次扩廓帖木儿方将万骑来以攻北平大将军谓诸将莫若直抵太原使返捄诸将皆曰善扩廓帖木儿闻之果自保安州还军锋锐傅友德以死士五十余骑冲郄之郭英冯高而晞其营曰兵多而漫营大而踈此可夜劫大将军如其计夜劫之营中大乱扩廓帖木儿一鞾一跣踰帐后乘骣马从十八骑遁副将军追至忻扩廓帖木儿入大同是时李思齐尚据凤翔张良弼与孔兴脱列伯等驻鹿台以卫奉元右副将军克猗氏进克平阳大将军遣指挥房耴榆次通潞二年副将军引兵至大同其将竹贞弃城走而丞相也速以大军方西将万余骑来侵通通城中不满千人守通者平章曹良臣使人树帜河舟钲鼓相闻三十里也速惊遁良臣出城追至蓟于是大将军与副将军右副将军渡河耴陕既入关良弼等皆先遁遂与郭子兴捣奉元入之改曰西安府三原尹朱春者与其妻投崖死副将军右副将军进耴凤翔思齐仍有降意其养子琦与其麾下谬为计走入吐蕃遂率所部十余万奔临洮是时良弼尚守庆阳大将军会诸众议所向诸将皆曰良弼弱于思齐庆阳易于临洮宜先向邠耴庆阳然后从陇西攻临洮远曰不然庆阳邑岩而士戾未易猝拔临洮西通番夷北界河湟得其人足备战鬬收其产足赡军实莫若先以大军蹙之诸将曰善乃留御史大夫汤和守营垒辎重移师趋陇下秦巩思齐穷蹙不能军遂以临洮降而顾时征兰州亦克之良弼惧其弟良臣骁勇善战因委庆阳使守而自走宁夏大将军还入安定至会招靖宁狥下降德度六盘至开城守之移趋西安次海那都遣右丞显以精兵五千袭元豫王豫王遁还至红城出萧关下平凉良弼至宁夏扩廓帖木儿执焉良臣遂以庆阳降已而叛大将军怒趣至泾命俞通源畧其西傅友德畧其东陈德畧其南顾时畧其北绝精骑于援道与右副将军偏将军围之扩廓帖木儿使韩札儿破原及泾为援右副将军请移军逼驿马关守之去庆阳三十里而军追札儿至邠及于宜禄是时李文忠方从副将军北定开平属副将军卒太祖因诏文忠助大将军攻而孔兴脱列伯攻大同甚急文忠中道引兵破之生擒脱列伯孔兴部将亦斩兴以降盖庆阳被围七旬余矣数战不利粮饷绝至合丸泥咽煑死人汁元平章姚晖等知事不济献曰纳师良臣荅入井大将军命指挥果曳出斩之而扩廓帖木儿部将贺宗哲来攻凤翔指挥金兴旺知府周焕百户王辂等婴城守闻良臣败亦自六盘山引去宗哲还掠兰大将军使右副将军击走之大将军承命班师扩廓帖木儿复合其众数苦西北边自谓家世封王又名王保保云于是以兵袭兰指挥张温乘暮击却之迟明王保保知兰兵寡围兰数重温闭关不战守巩昌指挥于光自巩昌来援战败马兰滩被执至兰城下使呼降光大呼令坚守王保保怒杀之进攻不利惧大将军至亦引去初王保保之围兰也兵夜登城千户佑醉不知其下乃击却之围既解温执佑欲诛焉知事朱友闻争曰当贼犯时时军斩佑以狥所谓以军法从事令既退恐坐擅杀名温悟杖释之上闻嘉焉赐友闻帛五匹三年太祖以王保保数患苦西北而元顺帝尚迟留塞外复命大将军与左副将军文忠右副将军胜左副将军愈右副将军和以马步八十万分道往征大将军自潼关出西安捣王保保定西右副将军出居庸穷追顺帝大将军出安定与王保保隔深沟垒沈儿峪口日数战王保保繇闲道潜劫东南垒垒惊左丞胡德济不能军达乃身击之斩东南垒将较以狥明日诸将悉力战大败之元郯王文济王及国公阎思孝韩札儿虎林赤等官千八百六十五人将较士卒八万四千五百余人悉就擒获马万五千二百八十余匹槖驼骡驴进畜称是王保保仅与其妻子数人走渡河得浮槎以济遂奔和林王保保至和林元太子复用之而李文忠师至应昌顺帝已殂太子与数十骑遁去获其嫡孙买的里八刺并后妃宫人保保弟金刚奴从元将速哥帖木儿与汪兴祖大战大同北口为兴祖所获久之不将军复出寨王保保悉骑卒死鬬大将军败归竟不得王保保王保保居虏中数年乃卒异时太祖宴诸将问曰诸君度今谁为男子者皆曰常国公太祖曰遇春耶吾得而臣之吾终无以臣王保保竟册其妹为秦王妃而李思齐降太祖以为江西行省左丞禄京师如方真 

　　郎曰陈友谅锐然有霸中原之心明弒其君犯正义矣张士诚龊龊无远畧小惠拊循其能大乎方真首鼠辕驹穷而归命明玉珍拔去汉善守巴蜀惜其不永不然何真之流也陈友定王保保为元几尺寸然皆未见一心恭命流离靡他且夫王保保不国家之急而先私雠使明得次第齐鲁汴洛闲厥后乃遁而不南即男子晚矣明得天下有天助哉有天助哉 

　　名山藏卷之四十五 

　　●名山藏卷之□□□ 

　　晋江何乔远　譔 

　　舆地记一 

　　◆舆地记一 

　　南京 

　　○南京 

　　南京古金陵地周秦时巳有天子气吴晋宋齐梁陈及南唐都此而皆偏安太祖混一天下以为京师永乐中迁都北京正统中以北京为京师遂以此为南京城尽钟山之麓周回九十六里门十三南曰正阳南之西曰通济又西曰聚宝西南曰三山曰石城北曰太平北之西曰神策曰金川曰锺阜东曰朝阳西曰清凉西之北曰定淮曰仪凤其外城则因山控江周回百八十里别为十六门曰麒麟曰仙鹤曰姚坊曰高桥曰沧波曰双桥曰夹冈曰上方曰凤台曰驯象曰大安德曰小安德曰江东曰佛宁曰上元曰观音内城曰皇城太祖初宫曰旧内之城坛则天地山川社稷庙则太庙文庙陵曰孝陵苑囿则漆园桐园椶园树三种树以备造舟以为海运防倭之用以省耴民之费官署则文武臣周列焉 

　　应天府 
　　凤阳府 
　　苏州府 
　　松江府 
</div>
    <div class="pagination">
<a href="名山藏_page38.html">上一页</a><span>...</span><a href="名山藏_page34.html">34</a><a href="名山藏_page35.html">35</a><a href="名山藏_page36.html">36</a><a href="名山藏_page37.html">37</a><a href="名山藏_page38.html">38</a><span class="current-page">39</span><a href="名山藏_page40.html">40</a><a href="名山藏_page41.html">41</a><a href="名山藏_page42.html">42</a><a href="名山藏_page43.html">43</a><a href="名山藏_page44.html">44</a><span>...</span><a href="名山藏_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
