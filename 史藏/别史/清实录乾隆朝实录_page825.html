<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 825 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 825 页/共 1860 页</h1>
    <div class="content">
○又谕、据陈宏谋奏、查夷商讦控案内。应行质讯之□牙□女□源县生员汪圣仪父子。而汪圣仪已于八月间、得有广东信息。先已潜逃。旋经缉获。押解赴粤等语。汪圣仪、若与该夷商洪任辉、别无潜行结交情毙。何必闻信辄行逃避。而广东亦即有先期传递消息者。此等行踪诡秘。不可不悉心究治。以儆奸回。现据陈宏谋管解来粤。传谕朝铨等、到日即详细研鞫。务得实情。即使汪圣仪父子、于本案实无商谋情事。而身厕青衿。行止不端。亦即当治以闻信脱逃之罪。毋使幸免。其第四子汪锦鳌、即汪兰秀。先已运货赴粤。既据该抚咨明该省查拏。并著朝铨等、一并密拏详究。毋任漏信远扬。　　

○吏部议奏、凡缉捕越狱重犯。遇有告病及终养等项。毋论在任承缉。离任协缉。俱不准回籍外。其承缉协缉限内。遇丁忧事故。暂令回籍。给假百日治丧。假满、原籍督抚催令起程。咨明任所督抚。仍留协缉。接扣前限。满日照例查办。从之。　　

○壬午。上御太和殿视朝。文武升转各官谢恩。　　

○诣畅春园、问皇太后安。　　

○幸圆明园。　　

○谕军机大臣等、清馥奏称、讯问厄鲁特向导鄂齐尔、知喀喇莽鼐诺颜鄂博之西。地名额什。颇饶水草。闻有玛哈沁贼人斗齐等、在彼藏匿。因派兵四十名。委索伦营总济彦保等、前往追捕。伊领兵三十名。由拜达克之北。寻觅贼踪。策应济彦保等语。昨因清馥并未亲身追贼。而办理官兵。又复姑息。业经传旨申饬。伊一闻官兵疎脱贼人之信。即当迅往追袭。乃视若寻常。仍委之济、彦保等。甚属怯懦不堪。从前伊在巴里坤办事。意其尚可造就。不谓一经追贼。即畏缩如此。本应即行治罪。姑从宽免。伊虽奉到解送马匹之旨。谅亦未能趱赴。著不必前往。惟专办剿灭玛哈沁。若仍前玩忽。以致贼人逃脱。朕必重治其罪。伊若指称办送马匹。遂尔转回。即系自取罪戾。并传谕五吉、安泰、将应送马匹。径行承办。不必候清馥信息。　　

○癸未。谕曰、内务府议驳、得禄奏请该处庄头等应交旗仓米石、折银交纳一案。办理甚属错谬。盛京庄头应交米石。在本处尚有准其折银交纳之例。而锦州相隔三百余里。反不准其折银交纳。情理俱为倒置。此案于本年正月奉旨交议。直延至九月底具奏。即有移查。何至延缓若是。且摺内又不将原奏奉旨日期填写。似此漫不经心。非寻常疎忽舛误者可比。所有会计司承办之员。著降二级调用。系郎中、著降为主事。系员外郎、著降为笔帖式。其余同司各员。俱著罚俸二年。总管内务府大臣、及堂郎中、俱著罚俸一年。　　

○又谕、前经降旨、令各省提、镇、履任已满三年。请旨陛见。其踰期不行陈请者。著该部查明具奏。今兵部查奏、踰期未请陛见人员内。广东提督胡贵、古州总兵李勋、二员。或因曾经调任。遂以新任计算。未满三载为词。虽属迁延。情有可恕。至段起贤、自授左江总兵。迄今已及五载。虽于本年七月内曾一奏请。而踰应奏之期。已一年有余。更无可解免。著交部察议。嗣后各省提、镇、均遵前旨。一届三年。即行奏请。不得以调任展扣稽迟。致违觐典。　　

○漕运总督杨锡绂参奏、通同捏报战船失风之都司宋国正等、请旨革审。得旨、这所参宋国正等、捏报战船失风一案。该督仅请革职审拟。办理甚属不合。从前吴士胜奏报、登州战船被风击碎。朕即疑其有捏饰情事。旋经降旨饬查。果属欺罔。随将欺朦之吴士胜革职。捏报之骆万春、按律究治。该督岂不闻乎。此案外委张大才、把总王元、以并未出洋之船。谎报失风。且将现存桅舵等物藏匿。捏称飘淌。而都司宋国正、漫无觉察。扶同捏饰。其情罪较之吴士胜一案。尤为可恶。宋国正、张大才、王元、俱著革职。拏交刑部、严审定拟具奏。　　

○抚恤山西阳曲、祁县、徐沟、文水、岚县、兴县、临汾、襄陵、洪洞、浮山、赵城、太平、岳阳、曲沃、翼城、汾西、灵石、霍州、汾阳、孝义、临县、石楼、宁县、五寨、临晋、静乐、代州、保德、河曲、解州、安邑、夏县、平陆、芮城、绛州、稷山、河津、闻喜、绛县、应州、怀仁、朔州、右玉、马邑、左云、平鲁、宁武、崞县、岢岚、浑源、大同、山阴、灵邱、广灵、阳高、天镇等、五十六州县。本年被旱、被雹、被霜、贫民。并缓徵新旧额赋。　　

○旌表守正捐躯之山西高平县民张永福妹张氏。广东乐昌县民傅井满妻陈氏。　　

○甲申。上御洞明堂。勾到河南情实罪犯。停决绞犯一人。余六十三人、予勾。　　

○谕军机大臣等、直隶所属景州一带。闻秋深尚有积水未涸之处。地方官以附近田亩。晚禾有收。彼此通计。不及成灾分数。未便邀恩格外。致启刁风。方观承亦曾奏及。然驭民固不可不持大体。第念该处滨水居民。究多歉薄。生计未免拮据。应将本年应徵额赋。暂行停缓。俟明岁麦熟徵还。以示体恤。再直属各州县内。夏前雨泽稍迟。后得雨沾透。而洼地不无淤积。且间有虫孽萌生之地。虽大局均系有秋。而一二偏隅。为数无多。均宜量加调剂。著传谕方观承、令其确细饬查。其中有与景州相类。应行酌予缓徵者。一并详悉具奏。到日候朕酌量降旨。又谕、刑部题覆、钟音审拟折菁顶买高丕绪文凭。诈冒赴任一案。私卖凭劄之高丕绪等、已照更正新例定拟。其失察武生顶冒职官之肤施县教谕原侗。该抚称其自行查出。应请免议。该部即为照覆。办理均属含混。据原题内有经安塞县知县倪嘉谦、访知高丕绪并未赴川。差拘查讯。并据肤施县教谕原侗、查出折菁顶名赴任缘由。牒县讯究等语。皆系外省幕宾书吏积习。含混其词。意可幸免处分耳。究竟此案实系何人发觉。并未详晰声明。如系该县查访在先。行令该教谕查办。则该教谕安得免失察之咎。如该教谕查出在前。则该县之失查。亦有应得处分。岂有不前不后。两处一时发觉之理。再本内所录高丕绪供词。既自认收受折菁银三十两。复立一百两欠票。其私卖已属显然。乃又称被折菁骗去。并非卖与云云。似此自相矛盾之狡供。该抚不应如此混行叙入。岂以此等题达本章。供看纷繁。朕或未必详细寓目。而遂任其草率从事耶。钟音著传旨申饬。至此案系该县、该教谕、谁先查出之处。著据实确查具奏。寻奏、肤施县已经查知。教谕原侗、始以访闻牒究。实系图免处分。得旨、此虽外省俗例。汝不宜如此圆融取誉也。以后慎之。改之。　　

○乙酉。上诣畅春园、问皇太后安。　　

○幸静宜园驻跸。翼日如之。　　

○谕军机大臣等、据塔永宁奏、请解任调理一摺。所奏殊不明晰。想该抚素性拘谨。偶尔抱疴。因值办理武闱之时。恐不能亲身校阅。遂将抚提各篆交出耳。但既经交与刘慥等代理。则此时正宜加意调摄。以冀速痊。其紧要重务。仍应彼此商办。至一切寻常事件。自有藩司经理。又何必亟亟以解任奏请耶。将此传谕知之。并其近来果即痊可否。速行奏来。　　

○又谕曰、吴达善奏、洮河五司。积茶甚多。请照康熙年间茶三银七之例。搭放俸饷一摺。所见非是。库贮官茶。存积有年。未免成色不足。若以之放俸饷。其于官兵、即不能无苦累。设若以茶易银。尚有利益。则前此商民。自当踊跃请领。又何致陈陈相因。卒难销售。此情理之所不可解者。且此权宜之计。若在他省。尚属众擎易举。目今甘省官兵。以军需皆属勤苦。岂可加以额派。所见更非。况以该抚筹办茶法全局言之。向以商茶配运不敷。是以负课累累。今既增配如额。而旧课竟得清偿。其库贮官茶。又何以难于出变。初不知商茶短配之时。民间食用。何所取给。抑始终均系私茶充斥。迄为茶政之累。则该抚此时究竟作何设法防禁耶。此摺批交该部议奏。著传谕该抚、将前后情节。一一详悉确查。先行奏闻。　　

○兵部议覆、调任广州将军舍图肯等奏称、广州水师旗营。额设协领、佐领、防御、各一员。遇有协领、佐领、缺出。不敷拣选。请嗣后水师营协领缺出。本营佐领堪胜保送者。照例保送。如本营不得其人。即于八旗满洲佐领内拣选。其满洲汉军佐领缺出。照此办理。应如所请。从之。　　

○定边左副将军成衮扎布等奏、臣等前奏、据乌梁海内大臣察达克等、因现在游牧之科布多等处。不产貂鼠。请将伊等游牧。展至阿尔台、额尔齐斯等处。经军机大臣议覆、以额尔齐斯等处。若系杜尔伯特游牧。应请旨传谕索诺木衮布、车凌乌巴什、如伊等情愿前往。即可迁移。将现驻之乌兰固木。即赏给察达克等。或不愿再迁。则额尔齐斯等处。与其闲旷。何如给与乌梁海等居住。臣等遵即遣官前往。据亲王车凌乌巴什等告称、察达克所请游牧。系乌梁海旧地。与我等游牧隔远。今乌兰固木、地亩甚肥。羊只孳生亦盛。久住可以饶足。情愿仍前居住。不行迁移等语。查杜尔伯特部落。既不愿迁移。请照察达克等所指、自博尔济奇兰一带。展至阿尔台山阳。令其约束所部游牧。从之。　　

○旌表守正捐躯之河南嵩县民苏有臣妻安氏。　　

○丙戌。礼部题、请旌表寿民。得旨、礼部议覆、福建巡抚吴士功题、诏安县民沈起龙、年登百岁。五世同居。夫妇齐眉。子孙绕膝。洵属昇平人瑞。宜推优老之恩。益懋敦伦之化。是用亲制诗章。并书扁额以赐。仍著加赏上用缎三疋。以示宠异。　　

○丁亥。上诣畅春园、问皇太后安。　　

○回圆明园。　　

○谕军机大臣等、据兆惠等奏称、齐凌扎布、鄂对、阿什默特、送到降回二千六百余户。八千三百余口。大半系伯德尔格、塔哩雅沁之人。拟于此内酌量人数多寡。分派大小头目。递相约束。移至吐鲁番、库尔勒、哈喇沙尔、托克三等处安插。俟起程后。兆惠即前往英吉沙尔。又密奏、阿什默特、与伯克霍集斯交好。因加保荐。又近日查给阿什默特之回人百余名口。多择富厚之家。非尽系伊旧属。即霍集斯于补授叶尔羌头目。亦受馈送等语。来降回人等、除系霍集占逼胁同行外。其乌沙克、塔哩雅沁、伯德尔格回人。均不可信。已屡谕兆惠等、相机办理。至阿什默特、既与霍集斯交好。俟军务告竣。即派令来京。此外有附和霍集斯之人。俱如此办理。此时尚宜慎密。即有告发之人。亦仍行安慰。今逆酋等尚未授首。兆惠不必往英吉沙尔。仍驻劄叶尔羌办事。候富德等信息。　　

○又谕曰、努三等奏称、准清馥咨文。随派出察哈尔佐领裕木扎布、厄鲁特向导蒙克津等、领兵往喀喇莽鼐等处搜捕等语。此等玛哈沁、诳诱官兵马匹。情罪可恶。务必尽行剿灭。著传谕努三等、此等贼人。即窘迫来降。仍应解送肃州正法。伊从前所得降人。如蒙克津等之奋勉效力。则令其来京在上驷院行走。其余即赏给王大臣等。不必安插旧地。昨谕努三与永贵会合追剿戕害德舒之玛哈沁等。著遵旨奋勉办理。　　

○又谕、前谕追索逆贼霍集占等、若今年不能竣事。兆惠即来京请训。昨据兆惠奏、俟降回内移后。即前往英吉沙尔。曾谕以不必急于起程。仍在叶尔羌办事。但此时巴达克山。若尚未有呈献逆贼确信。富德等又从所驻之斡罕、移军前驻。则英吉沙尔、亦须有策应之兵。方可声息相通。兆惠即前往驻劄。以壮军威。如富德酌量暂回叶尔羌。则兆惠即遵前旨来京。途次办理降回。亦觉甚便。俱著传谕知之。　　

○又谕、用兵为国家要务。赏罚必期明允。为将军者、于一切军务。果能奋往直前。身亲战阵。何事不可成就。此内即稍有见识未到者。朕亦必加曲谅。若如雅尔哈善等、在库车围困霍集占。使伊等严加防守。逆贼安能出走。且早已竣事。乃伊等并不亲临严饬。转似特开一路。令其脱逃。有此情理乎。故将雅尔哈善拏问。即行正法。参赞大臣、乃协同将军办事之人。将军思虑所未及。参赞即应指陈。若不见听。即应参奏。哈宁阿、为雅尔哈善之参赞。解到时亦应正法。但参赞职任。较将军究稍有间。是以将伊拟斩监候。拨之以理。此次秋审。哈宁阿、即宜予勾。因念伊父哈达哈、现在军前。若有分外效力之处。尚可稍存宽宥。昨富德等、领兵至巴达克山交界。遣使索取霍集占。当遣额勒登额时。达勒当阿、哈达哈、岂不宜告请前往。与其遣额勒登额。何如伊等一行之为愈哉。况伊等皆获罪之人。朕加恩复用为侍卫。遣往效力。不但当感激朕恩。即伊自计。亦当奋勉。乃竟以侍卫自居。与众为伍。不知愧耻。实出意料之外。此等大关系处。俱未计及。哈宁阿、岂尚可曲宥耶。但朕念费英东扎尔固齐、不忍将伊孙同众犯弃市。特加恩令哈宁阿自尽。著晓谕哈达哈、及军营大臣官兵等知之。　　

○又谕、前因索取逆贼霍集占等、曾敕谕巴达克山头目素勒坦沙、今思伊部落若深明利害。应已呈献渠魁。故再降敕谕。如巴达克山有呈献之信。即以此敕往谕。或尚在游移。仍将前敕颁发。　　

○敕谕巴达克山素勒坦沙、据将军富德等奏称、尔遵将军大臣等传檄。攻围逆贼霍集占、布拉呢敦、俱经擒获。具见尔愿为臣仆之心。闻霍集占、受伤身死。布拉呢敦、尚在拘禁。尔等以所奉经教。不欲将派噶木巴尔后裔呈献。是以踌躇未决遣使前来。军营将军大臣等、复以逆贼等悖逆暴虐。蔑弃经教。大兵进剿。降者接踵。仅存余孽。窜入尔境。我师惟恐骚扰。尚行远驻。惟以游骑向尔约期索取。若踰时不至。即进兵搜捕。详加晓示。节次奏报。朕为天下共主。内外一体。俱加抚恤。尔素勒坦沙、慕思仁化。朕已洞悉。至霍集占等、负恩背叛。种种奸恶。尔亦闻知。将军大臣再三遣使。特体朕招擕怀远之至意。其务将霍集占兄弟、俘馘以献。今因颁敕、赐尔蟒缎四端。俟逆贼等送到时。朕必沛殊恩以酬诚悃。尔其深思远虑。永荷无疆之福。特谕。　　

○护军统领努三等奏、九月初派厄鲁特蓝翎侍卫巴桑等、巡查昌吉、罗克伦等处。搜捕玛哈沁。据索伦领催噶璊泰等、擒获厄鲁特巴彦夫妇、及巴图孟克等、除巴图孟克、人颇诚实。留充向导。余俱正法。再臣现兼办屯田事务。查乌噜木齐新旧屯田兵一千名。旧兵除差遣外。实屯田兵六百七十四名。种地一万五千一百余亩。收麦黍一万二千二百四十余石。新兵二百名。种地一千五百余亩。收麦黍二千二百四十余石。旧兵所种。较上年加倍。其收获亦如之。报闻。　　

○戊子。上御洞明堂。勾到山东、山西、情实罪犯。停决山东斩犯三人。山西绞犯二人。余六十二人、予勾。　　

○蠲缓善岱、托克托城、清水河、本年旱霜雹灾。额赋有差。　　

○己丑。户部议覆、御史史茂条奏、捕蝗事宜。除别种类、广稽查、明赏罚、以及米易蝗子等款。久经通奉遵行外。其按户出夫一款。恐地保卖富役贫。转致扰累。应无庸议。又称、蝗蝻生处。分别多寡。梪□寸立旗号。依次扑捕之处。亦在地方官实力董率。按照情形办理。不必拘泥。至所称、停犁之地。宜令翻犁。并豫备各项器具。又多掘深壕。土掩火焚。并令邻封州县协捕等语。应如该御史所奏、行令各该督抚、饬地方官。如有玩视民瘼。不能早为捕灭。以致长翅飞腾。及邻封有蝗。借端推诿者。即行指名题参。至上司督捕。如有派累民间。纵役索诈者。查出照例治罪。从之。　　

○庚寅。上诣畅春园、问皇太后安。　　

○还宫。　　

○辛卯。上御乾清门听政。　　

○谕曰、爱必达参奏、永顺总兵哈峻德、将移驻所遗守备衙署。私卖得价。置买公馆。复勒派所属公捐。又令各兵自行制备黑铅。仍于公费内冒销银两。并将家人内侄分派食粮。仍留内署使用。及与回民哈世杰认为弟兄。出入无忌各款。殊属不法。非寻常卑鄙贪污可比。总兵统辖营伍。岂应恣意妄行。至于此极。况以私人侵食名粮。关系营务。尤为重大。从前雍正年间、屡蒙皇考执法整顿。此弊久已肃清。乃哈峻德胆敢冒占营私。罔知法纪。爱必达此奏、甚属公当。著将哈峻德革职拏问。交该督等按摺内款犯。严审定拟具奏。　　

○户部议准、四川总督开泰疏称、资州、犍为、大宁、云阳等、四州县。开淘盐井。增设煎锅。请增水引三百五十一张。陆引八百五十六张。从之。　　

○以左副都御史张泰开、为顺天武乡试正考官。侍讲学士秦大士、为副考官。　　

○以福建台湾镇总兵林洛、浙江黄岩镇总兵黄士俊、对调。　　

○以湖北黄州协副将田允中、为云南永顺镇总兵。　　

○壬辰。谕军机大臣等、努三奏称、奉到会合永贵、追剿玛哈沁之谕旨、将所有官兵、厄鲁特兵内、拣选十二人。又新降之厄鲁特蒙克津等十七人。率领往迎永贵。俟巴里坤马匹到日。永德领所余官兵六十余人。续行策应等语。努三颇属奋往。但官兵为数无多。前已谕永贵、选阿克苏兵三百名。赴乌噜木齐。途中遇解送军营马匹。即拣选九百。给与兵丁。就近支领口粮。往额林哈毕尔噶等处。搜捕贼众。至永德昨欲同努三前往。已允其请。但乌噜木齐乏人。著仍驻劄办事。又所奏承办屯田之游击金梁、在军营效力。行走数年。管屯二年。办理妥协等语。金梁著授为参将。赏戴孔雀翎。以示鼓励。著努三传谕、将来伊若更知奋勉。朕必加恩优叙。　　

○又谕、据车布登扎布奏称、八月十一日、行至伊犁。分兵搜捕玛哈沁。派参赞大臣齐努浑、公品级多岳特、领兵二百名。往哈塔奇。被贼盗马三百余匹。追回一百七十余匹。贼人选马百余匹。向乌哈尔里克河上游逃去。又派扎萨克敦多布多尔济、前往追捕。齐努浑至哈什山。遇见敦多布多尔济。前至哈什河之额尔默勒济山岭。雪大迷踪等语。又奏称、齐努浑等、令扎哈沁公扎木禅等。追玛哈沁贼踪。既过哈什。向乌鲁木齐西山。应就近听乌鲁木齐大臣奏闻候旨。伊即从布勒噶齐戈壁。经过库陇癸河。由巴颜珠尔克卡座转回等语。所奏殊未明晰。齐努浑、多岳特、系专派捕贼之人。反被贼盗去马匹。选其膘壮者逃去。仅获贼所弃剩者而回。甚属疎懈。著交部严加议处。齐努浑、人本平常。因随兆惠效力。加恩赐号巴图鲁。今被贼盗马数百匹。尚可谓之巴图鲁乎。齐努浑、著革去巴图鲁号。此次若能剿贼。尚可自赎。否则重治其罪。至齐努浑等、系寻踪追贼之人。览奏、似在车布登扎布闻信遣人之后。方抵哈什。且车布登扎布、身为将军。一闻此信。并未亲身前往。仍遣此等无用之人。伊从前若无效力之处。必一并议处矣。著传谕申饬。现在戕害德舒之吗哈沁。深可愤恨。车布登扎布、若在伊犁。即行搜捕。如已转回。即从去年舍楞等往俄罗斯之路过冬。以便堵截。就近支给口粮。顷据成衮扎布奏、因接济口粮。由巴颜珠尔克一路。解牛一千二百头。计已收到。伊等剿贼之时。须讯问明白。务期生得贼首。奉到此旨、即行覆奏。　　

○又谕曰、舒赫德奏称、兆惠派副都统职衔阿第木保、领兵五百名。马二百匹。给与两月口粮。由阿克苏至库车一带。寻踪瞭望。搜除隐匿贼匪。请于事竣后、将官兵分为两队。一队在寨哩木、拜、等处之阿勒坦和硕要路。安设卡座。一队在阿克苏之穆素尔要路。安设卡座。守护台站。照看往来行走之人等语。所办甚是。著阿第木保等、奋勉行走。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十八


大清高宗法天隆运至诚先觉体元立极敷文奋武孝慈神圣纯皇帝实录卷之五百九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

</div>
    <div class="pagination">
<a href="清实录乾隆朝实录_page824.html">上一页</a><span>...</span><a href="清实录乾隆朝实录_page820.html">820</a><a href="清实录乾隆朝实录_page821.html">821</a><a href="清实录乾隆朝实录_page822.html">822</a><a href="清实录乾隆朝实录_page823.html">823</a><a href="清实录乾隆朝实录_page824.html">824</a><span class="current-page">825</span><a href="清实录乾隆朝实录_page826.html">826</a><a href="清实录乾隆朝实录_page827.html">827</a><a href="清实录乾隆朝实录_page828.html">828</a><a href="清实录乾隆朝实录_page829.html">829</a><a href="清实录乾隆朝实录_page830.html">830</a><span>...</span><a href="清实录乾隆朝实录_page826.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
