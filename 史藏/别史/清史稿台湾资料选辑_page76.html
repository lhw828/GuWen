<!DOCTYPE html>
<html>
<head>
    <meta charset="UTF-8">
    <title>清史稿台湾资料选辑 - 第 76 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清史稿台湾资料选辑 - 第 76 页/共 85 页</h1>
    <div class="content">
　　李鸿章治军上海，檄主机器局；积勋至知府。江宁既下，除苏松太道；鸿章倚以办外交。事有钩棘，徐起应付，率皆就范。调两淮盐运使。淮盐故弊薮，至则禁私贩、纠贪使、鬯运道，岁入骤增。同治六年，擢布政使；授巡抚。江南戎烬后，庶政不缉；日昌集流亡、除豪猾。设月报词讼册、定钱漕科则；下其法各省。又以州、县为亲民官，疏请设局编刻牧令诸书。八年，奉敕训勉臣工；日昌条上六事，曰举贤才、汰虚冗、益廉俸、选书吏、输漕粟、变武科，言合旨要。遭忧，归。

　　光绪元年，起授福建巡抚，兼督船政；辞，不允。既莅事，会霪雨，城内水逾丈；躬散赈，口煦手拊，卵翼备至。全济灾民数十万，众感泣；佥曰：『活我者，丁中丞也』！时台湾生番未靖，遂力疾渡台。自北而南，所至扶服蚁伏。惟凤山辖境悉芒社及狮头、龟纹诸社素梗化，遣兵讨平之；为立善后章程，皆遵约束。中路水、埔六社不谙树艺，雇汉民代耕，谓之租贌。复令有司计口给银、米，教之耕作；广设义学，教之识字。又罢台属渔户税，拟筑铁路、开矿产、移关税厘榷、造船械，台民渐喁喁望治矣。还闽，移疾去；吏民啼泣遮道。四年，疾稍闲，被命赴福州理乌石山教案。先是，道光间，英人就山筑室传教；疆吏不能争，以「山在城外」饰词入告。厥后占地愈广，闽人忿几酿变。日昌抚闽，与力争，议易以城外电局空地；未及行，遽解职，英人占如故。闽人不能忍，聚众毁教堂，英使责难亟；至是，命日昌往按。钩稽旧案，获教士侵地左证，与英领事往复诘辩，卒徙教堂城外；闽人镵石刊绩焉。逾岁，还里。

　　明年，诏加总督衔，令驻南洋会办海防，水师统归节度；复命充兼理各国事务大臣。以疾辞，不许。八年，卒；恤如制。

　　日昌性孝友。抚吴日，母黄年九十矣，迎养署中，孺慕如儿时。兄寝疾，药膳躬侍；兄止之，则引李绩焚须事为喻。好藏书，成「持静斋书目」五卷；世比之范氏天一阁、黄氏百宋一廛云。子五人；惠康最着，好学，多泛览，有「丁征君遗集」。

　　--选自原书卷四五五（「列传」二三五）。

　　一百十四

　　何璟

　　张兆栋

　　何璟

　　何璟，字小宋；广东香山人。父曰愈，见「循吏传」。

　　璟，道光二十七年进士，选庶吉士，授编修；转御史。咸丰七年，英人陷广州，总督叶名琛获谴，罢。而巡抚柏贵等罪相埒，谴弗及，时论哗然；璟乃分别上其谬误状。明年，英舰入津沽，疏陈战守要略；先后抗论外务，疏凡八上。迁给事中。

　　十年，出为安徽庐凤道。同治二年，迁按察使。捻至，与总兵喻吉三随方应御，寇不得逞。四年，晋湖北布政使。逾岁，到官；值黄陂饥，嗛民就食江汉，便宜发帑金济之。

　　九年，擢福建巡抚；历山西、江苏，遭父忧。

　　服阕，起闽浙总督。光绪三年，备日本议起，治海防，饬戎政。其夏，患水祲，日坐城上督拯难民，凡阅七昼夜，醵金恤之。水退，浚洪塘江，导交流入海；后患稍杀。五年，兼署巡抚。时日本议废琉球，数以兵舰浮闽、沪；璟以台湾地当要冲、基隆尤扼全台形胜，乃调集轮舶、增募兵勇、建筑炮台，备不虞。九年，法、越事起，海防戒严；璟令总兵张得胜等分扼诸郡、提督孙开华等分扼台澎，并檄杨在元署台湾镇助防守。明年，又上福、厦、台益船募卒状；上皆勖厉之。已而会办军务张佩纶至，事皆专决，视璟等若属吏；又严劾在元贪谬，璟坐疏忽，干吏议。以是益畏事之，不敢为异同；佩纶调舟师卫船局，璟亦以炮布衙署自卫。廷旨以闽事亟，谆谆谕固守。逮战书至，璟告佩纶曰：『明日法人将乘潮攻马尾矣』！佩纶弗听，舟师大挫。璟欲驰援，而临浦无舟可济；株守省城，卒致闽事日坏。然犹左袒广勇，虽逃不问；颇为时訾议。乃飞章自劾，而廷旨已先召还京。寻御史亦劾其阘冗，部议褫职。

　　十四年，卒。

　　张兆栋

　　张兆栋，字友山；山东潍县人。道光二十五年进士，铨刑部主事；累迁郎中，出知陕西凤翔府。莅事三月而回寇窃发，乃募乡勇捍之。无何，城被围，寇且掘长濠图久困；兆栋晨夕登陴，慰劳守者。寇轰溃西南城，蚁附上；兆栋躬冒矢石，战甚力，寇不得逞，益固结绅民誓坚守。阅十有六月，援师至，围始解；超授四川按察使。

　　咸丰四年，调广东，迁布政使。左宗棠治军嘉应，馈餫阻绝；兆栋殚心筹划，给食不乏。历安徽、江苏，皆称职。九年，擢漕运总督。时运河久废不缉，兆栋虑海警阻漕，为上治河济运状；称旨。

　　十一年，再调广东。粤俗咾博，闱姓害尤烈；疏请禁止，报可。而总督英翰曲徇商人，请驰其禁；兆栋劾之，落职。遂兼摄总督事，禁益严。终其任，粤吏无敢言闱姓者。光绪四年，母忧，归。

　　服阕，起福建巡抚。十年，法、越事起，法舰窥台、闽，张佩纶衔命会办闽防军务；兆栋畏其焰，曲意事之，日谒如衙参。佩纶虚饰胜状，诏发万金犒兆栋军。兆栋且疏劾大员谋遁，意指何璟也；朝旨令据实以闻。已而事亟，己亦微服匿民间数日；略定，复出任事。璟罢，兆栋兼总督。朝廷论马尾失守罪，褫职。

　　十三年，卒于闽。宣统元年，复官。

　　--以上选自原书卷四六五（「列传」二四五）。

　　一百十五

　　孙开华（朱焕明、苏得胜、章高元）

　　孙开华（朱焕明、苏得胜、章高元）

　　孙开华，字赓堂；湖南慈利人。少从军，从鲍超援江西，战九江小池口，伤右臂；援湖北，再被创。池驿之役，夹击败敌；积勋至守备。同治初，转战院、赣间；迁副将。克句客、金坛，赐号「擢勇」巴图鲁。以次攻金溪、南丰、新城、宁都、瑞金，并下之；晋总兵。广东嘉应乱，败贼黄沙嶂，降者十余万；擢提督。五年，除漳州镇总兵；仍北行追捻入楚。其秋，赴本官；总督文煜累疏荐其才。

　　十三年，总督李宗羲治江防，设霆庆、霆汇诸营。厦门与台、澎对峙，势险要；开华以超旧将，被命治厦门海防。募勇成「捷胜军」，赴台北苏澳营办开山；诏署陆路提督。光绪二年，率师东渡；顿基隆，顾北路。其时后山阿绵、纳纳社番畔服靡恒，开华领所部抵成广澳量地势、察番情，进驻水母丁。悍番分路迎拒，开华麾军鏖战，阵斩数人，余败溃。师入高崁，直捣其巢，溃番并入阿绵。其地水湍急，耸巘巉岗，炮台错列，备奥岨；开华轰系之，纵以火箭。复绕道攻其后，番骇走，遂克之；禽其魁马腰兵等，枭于市。九日三捷，论功赏黄马褂。四年，霆庆军统将宋国永卒，开华接统其众。会加礼宛、中老耶畔据鹊子城，师攻不克；总督何璟以军事棘，令开华进新城，许便宜行事。开华浮战舰入，自花黎袭攻后山背，四日悉夷诸社，斩二百数十级；番乞款，缚姑乳斗玩以献，置之法。台北平，被赏赉。明年，内渡，再署提督。秋，复渡台。

　　九年，回任；已复出办台北防务。十年，法人来犯，时刘铭传主军事--铭传故淮军宿将，知开华干略，檄守沪尾。初，法舰八艘至；开华度其必登岸，令诸将分伏炮台后，露宿以待。部署甫定，而敌弹雨坌，烟焰翳天，偪台而前；开华见势猛，分路截击，自夜至午却而复前者数四。台既毁，短兵接战；开华锐身入，手刃执旗卒，夺其旗以归。诸军士见之，气益奋，斩馘二千余级；法人遁走--欧洲诸国，以失国旗为至辱。捷入，予世职，拜帮办军务之命。和议成，还本官；旋予实授。

　　十九年，卒；谥「壮武」。子道仁，亦官福建提督。

　　同时守沪尾者，朱焕明为最着。焕明，籍安徽合肥。初从铭军征粤寇，积功至游击。平东捻，迁副将。西捻犯畿疆，蹑之沧州、德平，战数利；晋总兵。

　　光绪元年，台湾生番骚动，从唐定奎往讨，连破竹坑山、内外狮头；擢提督。

　　法越之役，法军分道犯沪尾，焕明当北路，被重创，战益力；开华直入，击退之。

　　旋移师台北，平番社。军嘉义，鹿港土寇数千薄城，焕明率三百人与战，殒于阵。事闻，附祀定奎祠。

　　苏得胜，亦籍合肥。从铭军讨捻，积功至游击。战常陷坚，赐号「励勇」巴图鲁，屡迁提督。

　　法舰寇台湾，从铭传守台北。战基隆，大捷；记名海疆总兵，更勇号曰「西林」。沪尾告警，铭军回援，于是基隆再失。逮沪尾既复，得胜还驻六堵，规基隆。全军会月眉山，曹志忠将左、刘朝佑将石、得胜居中；敌至，左路击却之。逾岁，法益兵攻志忠营，得胜领数百人往援；战失利，提督梁善明阵亡，右师亦溃，月眉复不守。而得胜已先营六堵，筑城十余里，诸军获安。相持月余，和议成，始开港。

　　旋补建宁镇，仍留防沪尾。数剿生番，感瘴成疾。光绪十六年，卒于军。妻徐氏，绝食殉焉。恤如制，妻获旌。

　　章高元，亦合肥人。初入淮军，累至副将。铭传檄为骑旅先锋，转战鲁、皖。安邱之役，以功擢总兵，赐号「奇车」巴图鲁。

　　征台湾，晋提督。法、越事作，署澎湖镇总兵；铭传檄援沪尾。沪尾、基隆既复，论功更勇号「年昌阿」，除登莱青镇。

　　中、日失和，诏赴前敌，驻盖平。日军来攻，战挫，遂退。德军舰袭胶澳，被幽；旋脱归，称疾罢。

　　拳乱作，起署天津镇；徙重庆，以病免。卒，年七十一。

　　--选自原书卷四六六（「列传」二四六）。

　　一百十六

　　邓世昌

　　刘步蟾

　　邓世昌

　　邓世昌，字正卿；广东番禺人。少有干略；尝从西人习布算术。既长，入水师学堂，精测量、驾驶。

　　光绪初，管「海东云」舰，檄循海口。日本窥台湾，扼澎湖、基隆诸隘；补千总，调管「振威」舰。以捕海盗，迁守备。李鸿章治海军，高其能，调北洋；从丁汝昌赴英购铁舰，益详练海战术。八年，朝鲜内乱，复从汝昌泊仁川，为吴长庆陆军后距。事宁，迁游击，赐号「勃勇」巴图鲁；管「扬威」快舰，往来天津、朝鲜。冬寒冰冱，巡视台、厦海防。寻充「经远」、「致远」、「靖远」、「济远」四船营务处，兼「致远」管带。

　　十四年，台湾生番畔，以副将从汝昌往讨，战埤南，毁其碉寨；擢总兵。时定海军经制，借补中军副将，而以汝昌为提督；其左、右翼总兵，则闽人林泰曾、刘步蟾也。汝昌故不习海战，威令不行；独世昌以粤人任管驾，非时不登岸，闽人咸嫉之。

　　二十年夏，日侵朝，绝海道；鸿章令「济远」、「广乙」两船赴牙山。遇日舰，先击「广乙」，受殊伤；轰「济远」，都司沈寿昌、守备杨建章、黄承勋中炮死。「济远」逃，日舰追之，管事方柏谦竖白帜；追益亟，有水手发炮击之，折日舰瞭楼；柏谦虚张胜状，退塞威海东、西两口。世昌愤，欲进兵；汝昌尼其行，不果。已而日舰集大连湾，窥金州；我国海军乃大发，泊鸭绿江大东沟，以铁舰十当敌舰十有二。汝昌乘「定远」居中，列诸船左右，张两翼；日舰鱼贯进，据上风。汝昌令轰击，距远不能中。日舰小，运棹灵，倏分倏合，弹雨坌集；「定远」被震，大纛仆。世昌见帅旗没，虑军心摇，亟取「致远」纛竖之。战良久，「定远」击沈其「西京丸」，我之「超勇」毁焉--世昌乘「致远」，最猛鸷，与日舰「吉野」、「浪速」相当；「吉野」，日舰之中坚也。战既酣，「致远」弹将罄，世昌誓死敌。将士知大势败，阵稍乱；世昌大呼曰：『今日有死而已！然虽死而海军声威弗替，是即所以报国也』。众乃定。世昌遂鼓轮怒驶，欲猛触「吉野」与同尽，中其鱼雷，锅裂船沈。世昌身环气圈，不没；汝昌及他将见之，令驰救；拒弗上，缩臂出圈，死之。其副游击陈金揆，同殉；全船二百五十人，无逃者。「经远」管带总兵林永升、「超勇」管带参将黄建寅、「扬威」管带参将林履中，并殒于阵。事闻，世昌谥「壮节」，余皆优恤。

　　世昌既死，诸船或沈、或逃，遂不复成军。世昌临战以忠义相激厉，死状尤烈；世与左宝贵并称「双忠」云。永升等，「忠义」有传。
</div>
    <div class="pagination">
<a href="清史稿台湾资料选辑_page75.html">上一页</a><span>...</span><a href="清史稿台湾资料选辑_page71.html">71</a><a href="清史稿台湾资料选辑_page72.html">72</a><a href="清史稿台湾资料选辑_page73.html">73</a><a href="清史稿台湾资料选辑_page74.html">74</a><a href="清史稿台湾资料选辑_page75.html">75</a><span class="current-page">76</span><a href="清史稿台湾资料选辑_page77.html">77</a><a href="清史稿台湾资料选辑_page78.html">78</a><a href="清史稿台湾资料选辑_page79.html">79</a><a href="清史稿台湾资料选辑_page80.html">80</a><a href="清史稿台湾资料选辑_page81.html">81</a><span>...</span><a href="清史稿台湾资料选辑_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
