<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 44 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 44 页/共 502 页
  </h1>
  <div class="content">
   ○以山西代、文水、孝义、大同、灵邱、猗氏、六州县粮价增昂。命发常平仓谷。出借平粜。并缓右玉、保德、隰、甯远、阳曲、临汾、太平、曲沃、虞乡、霍、十厅州县买补动缺谷石。　　

○戊午。谕军机大臣等、奕山奏、俄罗斯国、恳请于喀什噶尔贸易、先事筹度、并将德龄函称碍难三条。照缮呈览一摺。前据该国来咨。派员于今春来赴伊犁。会商买易章程。现在尚未前来。奕山以该国于哈萨克地方。久已收其租税。用其乌拉。今请于喀什噶尔通商。则路经伊犁西南之哈萨克。接连布鲁特。亦必供应乌拉。兼收租税。所虑极是。德龄所称碍难三条。亦能计及久远。俄罗斯前请三处添设贸易。其心本属叵测。因以近边民人生计为词。未便拂其和好。准于伊犁塔尔巴哈台试行。而喀什噶尔。即窒碍之处甚多。断无准行之理。若俄罗斯人来。仍复申请无已。奕山等、务将碍难各情。曲为譬说。以我朝平定新疆、回疆、已历百数十年。该国向于恰克图通商。历久相安。何以至今忽有三处通商之请。因念和好多年。未便全行拒绝。伊犁塔尔巴哈台两处。窒碍之处尚少。是以勉从所请。三端之中、已允其二。即属格外体恤。至喀什噶尔地方、过于辽远。货少商稀。卡外夷回。种类不一。加以该国人在彼通商。必至争论生事。在中国既窒碍多端。即外夷亦必有损无益。此理甚明。断难允准。奕山等临会议时。固宜平心静气。罕譬善道。以德龄所虑情形。逐层分晰开谕。尤宜坚持定见。理直气壮。勿为恫喝之词所夺。遽行草率定议。迁就曲从。将来致滋流弊。惟该将军等是问。其伊犁塔尔巴哈台两处。亦当妥议章程。面面顾到。以期经久无弊。前奏碍难照恰克图之例、抵赔遗失货物。此层尤关紧要。如有似此非分干求。即应据理驳斥。凡事均须慎之于始。万不可勉强应允。贻患将来。边防疆计。所系极为重大。谅该将军等定能懔遵节降谕旨。加意慎重办理也。将此谕令知之。　　

○又谕、朕命赛尚阿、督带官兵、前往湖南防堵。原因李星沅等、奏恳专派总统。期于事权归一。该大臣行抵楚粤之交。著即驰赴广西军营。接办军务。并传知李星沅、驰回湖南。会同骆秉章、办理防堵事宜。前颁给李星沅钦差大臣关防。即由驿递缴回可也。将此谕令知之。　　

○己未。谕内阁、恒春奏、查明已革都统、妄参属员、据实覆奏一摺。已革察哈尔都统双德、陈奏不实。本有应得之咎。业因另案革职。发往军台效力。著无庸议。副都统庆禄、于会参之案。并不细心查明。随同列衔。亦属草率。著交部议处。所有被参休致之总管车林丕勒、协领嗄勒、桑达尔窄、查明并无劣迹。均著咨送内务府、带领引见。　　

○湖南巡抚骆秉章奏、派拨官兵、赴粤会剿。得旨。已有旨令该省严密防堵矣。不可稍存大意。致滋蔓难图也。　　

○命户部左侍郎舒兴阿、在军机大臣上行走。　　

○庚申。上诣寿康宫、问皇贵太妃安。　　

○御乾清门听政。　　

○拨江苏长洲、无锡、二县正耗米五千六百八十石有奇。并随徵米石、协济苏松等属帮丁行月等米。　　

○辛酉。河南巡抚潘铎奏、遵查祥符县并无教匪吴光汉之名。现已密派干员。分赴各处。以抽查保甲为名。傥实有形迹可疑。立即掩捕惩治。免致煽惑良民。养痈贻患。得旨。断不可稍涉纷扰。　　

○壬戌。谕内阁、萨迎阿奏、遵查知县被参各款等语。甘肃昌吉县知县尚贵、前在山丹县任内。虽查无勒折粮石。馈送消弭等情。惟询以公事。应对迟钝。不能清楚。于边缺难期胜任。著即撤任回省。以内地之府经历县丞降补。知州衔张掖县知县陈镛、任听幕友门丁在署外居住。关防不能严密。虽查无别项劣迹。究于要缺不宜。著撤任留于甘肃以简缺知县补用。　　

○谕军机大臣等、寄谕两广总督徐广缙、据李星沅等驰奏、进剿贺县匪徒。官兵遇伏。致有挫衄。并沥陈兵饷支绌情形。广西贼氛日炽。节经调兵筹饷。以期源源接济。惟各省道路。远近不一。犹恐缓不济急。现在广东剿办匪徒。已经得手。该督务即遵照前旨。激励将弁。移得胜之师。迅赴广西。会同剿办。并著晓谕该省士绅、如有捐赀募勇。随同剿捕出力者。朕必优加奖叙。该督所派副将斋清阿、参将左炘等、前赴贺县协剿。均能奋勇杀贼。为国捐躯。实堪悯恻。已降旨加等赐恤。可见东省兵壮。无迁延退缩恶习。仍须鼓励士心。再接再厉。勿令贼势蔓延句结。至广西军饷。前经两次饬部拨银一百八十万两。昨又特发内帑银一百万两。但长途护解。迟速难定。广东接壤西省。如广西现有急需。著该督仍遵节次谕旨。无论何款何项。务即迅筹解往。毋致稍失事机。该督职任兼圻。责无旁贷。总当事事兼权并计。俾两粤早就肃清。以慰朕廑。现在赛尚阿等、已于四月初旬。先后出都。所有东西两省会剿情形。该督一面奏闻。一面沿途飞咨该大臣查照可也。将此由五百里谕令知之。　　

○又谕、李星沅、周天爵、向荣奏、会剿贺县贼匪。将备遇伏阵亡、并续调黔兵会剿各一摺。另片奏、分剿陆川县等处贼匪情形。续请筹拨军饷各等语。览奏实深焦灼。此次进剿贺县匪徒。我兵奋勇争先。乘胜前进。击毙贼匪不少。乃因左左另出贼匪。四围放火。以致我兵失利。将备阵亡。用兵之道。谋定后动。必须豫为布置。筹画万全。后路接应之兵。尤为紧要。当贼匪设伏围裹之时。设后路有兵。层层接应。乘势殄灭。安知不转败为功。朕屡次谕令李星沅等、严密布置。勿令堕其奸计。乃竟屡次遇伏。致挫我师。未见我兵壮设伏诱贼。乃至贼党饱扬而去。乃始调兵尾追。搪塞了事。于事何济。该大臣等、既知贼匪诡诈异常。非奇兵不能破。何尚毫无成算。一至于此。嗣后必须侦探贼情。知其出没踪迹。每遇督兵进剿之际。务当格外严密。防其奸诡。毋得再有疏虞。李星沅总统军务。数月以来。未见所办何事。现派赛尚阿督兵接应。尤不准稍形观望。致干咎戾。该大臣等、纵不自爱。其如吾民涂炭何。言之至经。愤闷殊深。至陆川县一带各股贼匪。尤当严饬该文武督带兵勇。分投防剿。勿令凌十八、及刘八等、与武宣贺县大股逆匪。合而为一。总兵惠庆、德亮、均系专阃大员。统兵督剿。责无旁贷。现在带兵防剿何处。来摺均未叙及。能否得力。据实具奏。该省节次请调官兵。不下一万数千名。两次由部拨饷一百八十万。昨又特发内帑一百万。是添兵增饷。不为不多。该大臣等、宜如何合力同心。谋勇兼施。以期迅速蒇事。用副朕望耶。将此由五百里谕令知之。　　

○热河副总管毓祺奏、绥成殿应修等工完竣、谨择于四月二十一日。敬由澹泊敬诚殿。奉移宣宗成皇帝圣容、供奉绥成殿。得旨。是。　　

○予广西阵亡副将斋清阿、参将左炘、护都司郭维彪、守备刘恩锡、千总侯建祁、把总梁兴富、邱先源、外委郭安、祭葬世职。生员梁拱辰等、赏恤如例。　　

○调贵州兵一千名。驰赴广西听候调遣。上以常雩祀天于圜丘。自是日始。斋戒三日。　　

○癸亥。朝鲜国王李昇遣使表谢。并呈进方物。命留抵下次正贡。赏赉如例。　　

○库伦办事大臣德勒克多尔济、因病赏假。以头等侍卫玉明、署库伦办事大臣。　　

○甲子。上诣南郊斋宫斋宿。　　

○谕内阁、前据徐广缙查参、广西巡抚郑祖琛、弥缝粉饰各情。当经降旨、将郑祖琛革职。周天爵抵广西后。即将郑祖琛酿祸原委陈明。朕以该革员身任封疆。既不能消患未萌。又不能将贻误之提镇。及文武各员。早行参奏。仅予革职回籍。不足蔽辜。复谕令李星沅、周天爵、将该革员如何迁延徇庇之处。再行详查参奏。兹据李星沅、据实查明。并参核众论。郑祖琛于通省文武员弁。凡剿捕不力。泄沓苟安者。实不能早为参劾。是阘茸无能。皆伊一人作俑。即如闵正凤、盛筠等之畏葸延误。郑祖琛、但知见好同官。周旋粉饰。朕察其设心。非第袒护大员。即属吏亦不能参劾。似此养痈贻患。以致吾民涂炭。糜饷劳师。仅予罢斥归田。转得置身事外。何以挽颓风而儆有位。郑祖琛、著发往新疆效力赎罪。以为封疆大吏玩误者戒。　　

○准截留广东解黔饷银十三万两、济广西军需。　　

○乙丑。常雩祀天于圜丘。上亲诣行礼。　　

○诣关帝庙拈香。　　

○诣寿康宫、问皇贵太妃安。　　

○闽浙总督裕泰奏、洋面捕务吃紧。请令黄岩镇总兵官汤伦、暂缓陛见。俟本年秋后察看洋面情形。再行奏请。得旨。汤伦、著不必来京。至本年秋后。亦毋庸奏请。又奏候选教职杨熙元、夥贩烟土。请革审。批。严行究办。毋稍轻纵。　　

○调福建漳州镇总兵官万飞鹰、为甘肃凉州镇总兵官。　　

○赏请轿銮仪卫校尉银。　　

○丙寅。谕内阁、广西盗贼横行。民遭涂炭。推原祸始。总由地方官不得其人。抚绥无术。而大吏又不能澄清举劾。以致养痈成患。业将巡抚郑祖琛、提督闵正凤、革职发遣。并叠次饬令李星沅、周天爵等、确查该省文武各官、分别保举参劾。现在广西通省举行团练。若非慎选牧令。使良民得所倚恃。何以收众志成城之效。其前此失事及庸懦各员。业据李星沅等、陆续奏参外。所有守御得力。及平日治民出色之员。自应秉公奏保。以昭激劝。现据周天爵特举林士傅以下十余人。胪列劳绩。开单具奏。现当用人之际。周天爵既破格请予奖励。朕即不难破格给予恩施。各该员承受朕恩。宜如何力图报称。益加奋勉。傥或始勤终怠。先后易辙。朕亦惟执法严惩。至该省劣员。仍著确访款迹。据实纠参。毋稍徇庇姑容。庶几吏肃民安。盗风自戢。朕实有厚望焉。　　

○又谕、徐广缙奏、贼目张钊等投诚自效。杀贼立功。已降旨饬令确查。兹复据周天爵、会同向荣、奏称张钊与头目九人。带领七百水勇。于贼踞东乡三里墟时。饬令扼要防江。严断接济。贼势为之窘急。乃谋暗攻勒马。又经候补知府刘继祖、饬张钊等设伏山腰。毙贼无数等语。是其归诚效力。确有明徵。既能杀贼立功。即不妨宽其既往。励其将来。著照周天爵等所请、赏给张钊六品顶带。并赏戴蓝翎。此后若更能戮力效命。不难续加优赏。若始勤终怠。亦难再邀宽典也。　　

○谕军机大臣等、周天爵奏、急奖有功、并陈目前贼情各摺片。据奏、贼踞东乡三里墟。食盐烟硝断绝。势不能出而速战。以图溃围北上。其窘迫情状。如见肺肝。现因兵力不敷。力持固守之说。徐图连营偪进。将各股贼匪。驱入罗渌峝。然后聚而歼之。周天爵、亲历行闲。所见自有把握。惟贼情狡狯。务当严饬我兵。防堵周帀。设百密而一疏。致令突围窜逸。与凌十八、刘八、合谋。则剿捕更为棘手矣。张钊、投诚立功。现已俯准所请。给予优赏。此辈性情不定。设有游移反覆。关系匪轻。该大臣等、先当示之以诚。令无疑惧。使胁从之众。悔罪来归。亦以贼制贼之一法。至田芳投诚之后。有无立功之处。其余头目、能否同心效命。均著确查。随时奏闻。所请调取遣军流犯协剿一节。向来办理军务。兼用遣勇。亦取其剽悍性成。于冲锋破阵。可期得力。但须善为驾驭。勿令别滋事端。其周涛、韦允升、二人。既据力为申辩。谅能用其所长。军旅之事。亦难尽选全材也。至所保绅民单内。各职员究系何官何职。且有未声明籍贯者。著查明具奏。前次贺县剿匪遇伏之后。贼势如何。是否再有接仗。现在邻省会筹协剿情形如何。著一并覆奏。以慰廑注。贼首韦正、洪秀泉、冯云山、杨秀青、胡一洸、曾三秀等、既访得确实。知其习教伎俩。即当设法悬赏购线。使贼党自猜。攻剿更易得手。该大臣等、总宜相机筹办。毋令日久句结。再致蔓延为要。将此由四百里各谕令知之。　　

○以贵州官兵剿贼奋勇。赏参将清长都司严承恩、花翎。都司彭长春等、蓝翎。余升擢有差。　　

○以守御出力。赏广西知府张敬修、花翎。知县张鹏万等、蓝翎。道员林士傅等、优叙升赏有差。　　

○丁卯。上诣寿康宫、问皇贵太妃安。　　

○吏部右侍郎明训等奏、恭勘福陵隆恩殿工程。头停檐柱。续有曹□少朽情形。关系重大。亟须及早兴修。得旨。敬谨办理。务期妥实。　　

○以广西绅民剿贼出力。赏职员刘士哲等、蓝翎。余升赏有差。　　

○戊辰。孝德皇后殡宫月祭。遣官祭。　　

○己巳。上诣寿康宫、问皇贵太妃安。　　

○谕内阁、前据李星沅等奏、会剿贺县贼匪。将备遇伏阵亡。业经降旨将副将斋清阿等、加等赐恤。兹据徐广缙、叶名琛驰奏、贺县剿贼情形。广西桂平梧郁道林士傅、经李星沅派令督带兵勇会剿。乃逗遛榕津地方。并未入贺县境内。又于进剿时。撤退壮勇四百余名。以致孤军无援。深入被困等语。此次广东将弁等。奋勇越境追贼。若使广西官兵。接应得力。何至堕贼奸计。该道奉札督办。迁延贻误。咎无可辞。林士傅著交部严加议处。署贺县知县甯琙、署广甯县知县程兆桂、或未能临时侦探。或不能先事扑除。致令贼匪窜扰。均难辞咎。除甯琙先已降旨革职外。程兆桂著交部议处。广东肇庆府知府蔡振武、于所属地方、匪徒滋扰。筹剿无方。著一并交部议处。　　

○谕军机大臣等、前据李星沅等奏、会剿贺县贼匪。将备遇伏阵亡情形。朕即以设使后路有兵。层层接应。何至屡挫我师。责其不能设奇制胜。毫无成算。兹据徐广缙、叶名琛奏称、此役先胜后败。实由林士傅、牵掣贻误。已明降谕旨。将林士傅严加议处矣。惟昨据周天爵保奏人员。已在贺县失事之后。何以尚将林士傅列入单首。粤西军务。前曾谕令彼此互相知照。以归画一。李星沅、周天爵等前奏、及徐广缙等此次所奏、摺尾俱彼此会衔。何以署贺县知县甯琙。前经李星沅等奏参革职。徐广缙此次仍未叙及。仅请交部议处。甯琙既将林士傅撤兵一节。禀知总督。何以李星沅等摺内。并未据禀奏参。种种歧异。殊不可解。著赛尚阿到军营后。确查林士傅、是否官声素好。贺县失事情形。是否系林士傅逗遛所致。甯琙所禀该道撤回壮勇四百余名。是否属实。抑系探知参革。设词诿罪。务须分别查明。据实具奏。徐广缙等原摺。著钞给阅看。将此谕令知之。　　

○免浙江出征官兵未完借装银。　　

○庚午。谕内阁、户部奏、山东省上年因灾缓徵钱粮、分别请旨豁免等语。所有山东省道光三十年钱粮。因灾缓至该年麦后秋后启徵者。除已完银两、应令查明确数、据实造报外。其余未完银两。著一并加恩豁免。至各省如有因灾缓徵钱粮。与山东事同一律者。均著照此办理。以归画一。　　

○又谕、李星沅、周天爵奏、查参总兵道府、并特参废弛之知府一摺。广西右江镇总兵惠庆、右江道庆吉、于贼匪滋扰时。株守偏隅。均未能运谋设策。浔州府知府顾元凯、公事不能振作。俱著革职。仍留军营效力。署桂林府知府镇安府知府糜良泽、声名平常。不协舆论。著革职永不叙用。　　

○又谕、骆秉章奏、请饬部酌拨银两一摺。湖南现办防堵。并应付过境兵差。自应宽筹经费。著户部于湖南邻近省分。迅即酌拨银二十万两。奏明行令该省迅速解赴湖南。以济要需。　　

○谕军机大臣等、李星沅奏、即日亲往武宣会筹剿办一摺。又据李星沅、周天爵、向荣片奏、督剿贺县等处贼匪情形等语。武宣大股逆匪。既据探明欲分三路逃窜。武宣与象州唇齿相依。为全局筦键。全在该大臣相度地势。调度得宜。李星沅、现由象州至武宣。与周天爵、向荣、悉心商搉。务当探明贼踪。将由何处冲突。即先行扼要布置。设奇制胜。该大臣等、是否合兵一处。抑须分路堵剿。总宜声援相应。筹画万全。至后路接应之兵。尤关紧要。前日贺县一役。即其前车之鉴。所称紫荆山一带。仅饬桂平、平南、两县。带同壮练巡防。未免过形单弱。仍当酌量添调兵勇。严密分布。以堵奔窜之路。毋再疏虞。现在贺县剿匪。与广东湖南会办。仍应添派总兵大员。前往督剿。其凌十八刘八各股。叠经地方文武绅练追剿。即著严饬各路兵勇。相机兜截。防其窜逸。勿使各股合而为一。至官兵与壮勇。同队击贼。意气之闲。难免两不相下。惟在督带大员。驾驭有方。使之甘苦适均。尤须赏罚秉公。自可令其感畏用命。再象州举人韦任元等、及博白绅士朱德华、朱德鉠、王汝谐等、均于上年募勇杀贼。何以未获议叙。贵县宣化等处、屡获要犯之团练、何人何名。著一并查明。分别保奏。以昭激劝。将此由四百里谕令知之。　　

○江苏巡抚杨文定、奏报到任日期。得旨。江苏漕务。年来疲玩已极。汝须力求整顿。任怨任劳。不可稍示慈柔。如再有大户把持。据实具奏。朕必从重治罪。以儆刁风。朕言之必行。莫视为具文也。懔之。此旨著与武棠同阅。　　

○以本年乡试、考试应开列试差人员于保和殿。　　

○镶蓝旗蒙古都统敬敏、因病请解任。命赏假一月、毋庸管阅兵大臣事。　　

○以湖南衡州协副将谷韫璨、为广西右江镇总兵官。　　

○旌表守正被戕山西潞城县民卫安常义女圪甲女。　　

○辛未。命江南徐州镇总兵官黄庆春来京。调四川川北镇总兵官杨霖、为江南徐州镇总兵官。以湖南宝庆协副将赵如胜、为四川川北镇总兵官。
  </div>
  <div class="pagination">
   <a href="清实录咸丰朝实录_page43.html">
    上一页
   </a>
   <span>
    ...
   </span>
   <a href="清实录咸丰朝实录_page39.html">
    39
   </a>
   <a href="清实录咸丰朝实录_page40.html">
    40
   </a>
   <a href="清实录咸丰朝实录_page41.html">
    41
   </a>
   <a href="清实录咸丰朝实录_page42.html">
    42
   </a>
   <a href="清实录咸丰朝实录_page43.html">
    43
   </a>
   <span class="current-page">
    44
   </span>
   <a href="清实录咸丰朝实录_page45.html">
    45
   </a>
   <a href="清实录咸丰朝实录_page46.html">
    46
   </a>
   <a href="清实录咸丰朝实录_page47.html">
    47
   </a>
   <a href="清实录咸丰朝实录_page48.html">
    48
   </a>
   <a href="清实录咸丰朝实录_page49.html">
    49
   </a>
   <span>
    ...
   </span>
   <a href="清实录咸丰朝实录_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
