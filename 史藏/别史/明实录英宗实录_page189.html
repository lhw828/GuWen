<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 189 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 189 页/共 263 页</h1>
    <div class="content">　　○吏部言宣德以前尚宝司中书舍人都给事中行人司正官凡遇考满俱依诸司职掌从本部考核正统以来本部误依在京堂上官例未曾考核因循至今乞改正仍旧考核从之
　　○夜月犯毕宿右服北第一星
　　○丁巳朵颜等卫头目兀孙帖木儿等云南大候州土官舍人刀奉衡孟楞塞头目招秤曩福等来朝贡马及金银器皿方物赐宴并彩段表里等物有差
　　○戊午免狭西西安等七府去年夏税三十八万九千九百三十余石西安左等一十六卫所屯粮六万四千三百四十余石以奏被灾伤故也
　　○给大同西路马一千四百八十匹
　　○刑部郎中夏时正奉诏分审福建重狱之有冤者奏闻十数人特命宥死充沿海卫军时正以为若有福建沿海卫乃以闻因乞凡福建宥死俱宜发北方沿海卫庶宽仁之中寓防禁之术都察院谓时正所言可从但不俟奏请辄径发充军宜问其罪诏宥之
　　○昏刻有流星大如盏赤色尾迹有光起冒宿东北行至车后三小星随之
　　○己未福建备倭都指挥佥事赵钢数纳备倭军赂纵之休役下巡按御史盛颙论纲绞例谪沿边立功五年都察院谓纲宜惩依惩治军职例降三级从之
　　○庚申诚孝昭皇后忌辰遣官祭  献陵
　　○吏部言国子监祭酒刘铉以母丧服阕至京当复任但两监无缺＜亻大＞乞裁处  命复职
　　○夜四鼓有流星大如盏色青白尾迹有光起天稷星东南行近浊没五鼓有流星大如盏色青白有光起紫微西藩内东北行至游气炸散
　　○辛酉刑部员外熊瓒奉诏审冤狱于狭西以巩昌诸州县坐死徵粮罪人不下五六百余中多衣食不给请推恩典蠲之都察院谓如此则奸贪得志边储以乏但宜验具诚贫者俟丰年焉从之
　　○衍圣公孔彦缙不能谦下族人且所举先圣五十四代孙克勋为族长五十七代孙谇为知县俱不协众论于是彦缙族叔祖克煦等上疏条不彦缙不律过恶数事彦缙亦奏克煦等恃尊欲倾己俱下巡按山东御史等官覆之情伪相半论克煦等徒而卒不为族人所服宜改择之彦缙奏亦有妄请加罪诏曰先圣子孙朝廷甚优待之念其初犯俱免罪今后务循礼法敬长慈幼不得恃贵凌尊恃长欺贤有违国法家训再犯必罪不宥
　　○癸亥升广西思明恩军民府知府岑映为右参政先是瑛领土兵随军征调而以子镔代为知府抚夷镔招集无赖饮血立誓杀人为令所为多不法瑛举发其事请于总兵等官回府治之镔闻其父将至自缢死事闻嘉其能割爱效忠故有是命且降敕谕之
　　○袭封衍圣公孔彦缙字朝绅宣圣五十九代孙甫十岁袭父鉴爵  太宗皇帝命教于太学久之遣归  仁庙赐第于东华门正统间幸太学有袭衣冠带之赐明年来朝又有银印玉带织金麒麟之赐至是卒年五十五  帝遣礼部主事周骙往致祭并令有司治丧葬彦缙为人和易性嗜酒文学亦少加意孙弘绪嗣爵
　　○甲子复除监察御史张昊于湖广道罗澄于山东道赵雯于南京道俱以亲丧服阕故也
　　○命直隶凤阳府頴州亳县知县徐贵复任升正六品俸贵任满辞职以考称当迁而其代者寻以忧去邑民思贵详明勤慎善革奸弊相率诣阙乞复其任吏部言当狥民情故有是命
　　○乙丑修南岳庙
　　○丙寅翰林院编修黄谏上大明铙歌鼓吹十四曲以颂  太祖  太宗圣德神功之盛命送翰林院收之
　　○总督两广军务右都御史马昂奏天下边卫守备军官畏避征调往往营求驰报边务赍进表文赴京往复动经年月有误边备乞行禁革从之
　　○广东都指挥同知耿全与广西流贼战于肇庆白沙村败绩指挥倪广李清等俱被杀总兵官翁信帅兵往救全复力战有功审刑御史彭烈上其功罪请裁决诏宥全死降为事官击贼自效
　　○丁卯命修造太常寺祭服祭器
　　○命铸简仪铜壶从内官监请也
　　○福建审刑刑部郎中夏时正言福建通番及强贼诸狱所司多牵于会问以致淹禁而死实坐者不足恤而枉者可悯请自今凡非反逆重罪涉勋戚人臣奉特  旨者俱不必会问都察院谓时正言可从宜通行天下诸狱原发在都布司者但会都布司官在府卫者会府卫官在按察司及巡按御史者不必会官即为问结当奏请径以闻如有淹滞按察司及巡按御史治之诏从所议
　　○南京大理寺右寺正向敬言臣见本寺审录南京刑部都察院轻重囚问有情重不当斩冤驳回问理者原问及调问官往往衔之痛肆棰楚迫其曲承是致刑狱多冤伤和召异乞  敕法司今后本寺驳回诸囚原问官务在详谳不许棰楚及辄呈堂调问其驳回三次者本寺照诸司职掌备其供词移文调问或原问官情有增减罪有出入并许举正其罪从之
　　○戊辰调后军都督佥事张钦于中军都督府视事
　　○己巳  命故金吾右卫带俸都指挥佥事任信子安代为本卫指挥使
　　○湖广武昌府奏府学偪窄而与武昌道相连乞并道为学其北察院以居刷卷御史然御史不常来可改为武昌道间遇刷卷亦可就在其中事下工部覆奏令勘实迁徙之从之
　　○庚午巡按湖广监察御史包瑛奏都指挥同知吉世英听所部千户嘱不令守备命续瑛巡按者执问之
　　○辛未四川按察司佥事王仪已为巡按御史考其昧宪体赴部当黜仪上疏陈枉都督察院谓仪无耻请执问从之
　　○直隶卢州府民戴庸福建邵武卫军余杨淳江西临川县民余胜讨王鼎广攸县民谢子隆王翰陈受轻张泰椿王镕彭雷震洪忠可各出榖千石以上助官赈恤赐书玺旌劳复其家
　　大明英宗睿皇帝实录卷二百五十九
　大明英宗睿皇帝实录卷二百六十
　　废帝郕戾王附录第七十八
　　景泰六年十一月壬申朔  太上皇帝居南宫
　　○钦天监进明年大统历  帝御奉天殿受之给赐亲王及文武百官颁行天下
　　○镇守湖广太监梁达(奏)[岷]府庶人徽煠家僮蒙能以从徽煠谋反窜伏苖蛮今伪称蒙王诈为妖书纠集生苖三万余攻隆里等处城兵部请移文湖广贵州广西总督兵等官相机抚捕从之
　　○癸酉升贵州道监察御史杨宜为广东按察司副使
　　○命狭西老疾都指挥同知张俊子瑛代为西(江)[安]后卫指挥使
　　○甲戌调江西右布政使黎琏于广东布政司广东右布政使宋钦于江西布政司琏初为广东参政以捕寇功升江西布政使至是广东新会县民有以事赴京者道江西琏为之具奏草俾佥书军民名三千余保己复任以慰民望吏部以为实因请更调之故有是命
　　○夜有流星大如杯色青白有光出文昌西行至五军
　　○乙亥  命监察御史叶蛮张鉴提督南北军直隶学校时吏部都给事中李瓒言南北直隶学校俱无按察司官提督宜分遣有学行御史二员专理庶政学政不至废弛人才有所造就事下吏部学举二人以闻故有是命
　　○镇守湖广右都督陈友巡抚尚书王永寿等俱奏苖贼攻围隆里新化铜鼓诸城敌伤官军事甚急乞增调官军策应事下兵部集文武廷臣议非谋勇素著蛮夷畏服将臣无以成功因举南和伯方瑛达官指挥使白玉以闻于是命瑛佩平蛮将军印充总兵官玉为署都督佥事充副总兵太监阮让陈瑄监军户部侍郎孟鉴措置粮储调武昌护卫及湖广等处土达官军付瑛等往征之仍命户部署郎中夏特主事阎本先途措备粮草
　　○丙子冬至节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御奉天殿受朝贺大宴文武群臣及四夷朝使  上圣皇太后  皇太后  皇后俱免命妇朝贺
　　○命江北直隶淮安扬州等府滁州等州发赃罚银货籴粮以备赈济从巡按监察御史郑冕请也
　　○丁丑免直隶永平府所属州县并开平中屯卫今年被灾地亩秋粮子粒三千五百六十八石草五万一千五百四十六束
　　○戊寅设四川蒲江县双路巡捡司以其地多少人强贼故也
　　○己卯  命贵州按察司按察使王宪冠带闻住升贵州按察司副使张海为按察使先巡抚是左副都御史蒋琳等因宪老病荐海廉能守法夷民信服乞升按察使以慰民望至是宪以考满至吏部具以言故罢宪而升海代之
　　○先是顺天府所属近南十州县大水受监察御史原杰往视杰奏水潦之余人民流移者万计比屋缺食难以偏举况各处收养在官马骡多者一二千匹少亦不下七八百匹因无蓄积刍槁瘦损倒死者多一概责偿饥寒切既切棰楚又加殆不堪命若不重为优恤恐生他变请敕户部开中淮浙盐纳米于霸州并文安大城固安三县各四千石永清武清东安宝坻四县各三千石香河保定二县各二千石验口赈济及将寄养骑操马匹取回给与内外官军骑操孳生马并脚力驴摘人管领于附近有草州县牧放其追徵倒死走失马驴量加停免候丰至丰岁偿官户部言淮浙盐专供边储难准开中兵部亦言孳生脚力驴马于附近州县牧放亦有窒碍而寄养马匹又预备急用之数难便取给止宜令彼等处有司设法赈济帷倒死走失马暂免陪偿  帝卒从杰议  命所司行之后户部所定各处上纳米数赈济不敷中盐则例太重杰又以为言复命户部处之
　　○征进湖广贵州总兵官南和伯方瑛奏先蒙朝廷念臣在边日久与军伴六十人轮递随从今臣往湖广征苖当退还原营操备乞恩量留看守家业其岁支南京本色禄米乞存三十石于京城关支赡恤家众从之
　　○巡按云南监察御史牟俸等奏云南左卫诸处并寻甸诸府今年四月至七月雨水连绵所种禾苖冻秕青空无收秋粮屯粮无存办纳南京龙江左浙江海宁卫苏州嘉兴诸府奏三月至六月亢旱无雨不能布种秋成无望税粮无徵俱  命户部勘实以闻
　　○庚辰以征湖广苗寇师行遣魏国公徐承宗等祭告  天地  宗庙  社稷
　　○升锦衣卫带俸指挥同知李荣为世袭指挥使仍旧带俸
　　○命给枝江王豪壂岁禄一千石米钞中半兼支
　　○河南开封直隶保定诸府俱奏五六月天水漫流田禾渰没秋粮无计营办事下户部勘之
　　○辛巳先是差御史二员监收南京仓粮至是收粮事少减一员
　　○给御马监勇士马一千四百七十匹武骧左等四卫官军马一千六十匹
　　○达官指挥使兀抱儿舍等子侄数人俱于畿内为强盗锦衣卫捕得之命即诛以狥不必覆奏法司请按诸达官罪诏从宥之
　　○壬午  太上皇帝圣节礼部奏请行贺礼诏免贺
　　○朵颜等三卫来朝贡者往往有前此所掠中国人在内既至多自诉愿留命各以其所得赐物与其头目赎之仍命今后其使臣自以所掠来掠来还者赎以彩币实索而后还者半之
　　○阳曲王美垙奏庶子镇国将军钟鍑钟镆岁禄千石内本色五百石于平阳府仓关给米多陈腐乞于每年新收米麦内支给从之
　　○太子太保兼刑部尚书俞士悦奏冬至阳复宜恤刑以导和气请停强贼诸囚之诛诏以今各处盗贼多窃发不诛之无以示警已监者其如士悦言捕至者即诛以狥
　　○故袭封衍圣公孔彦缙妾江氏遣人诉于朝言子幼孙穉为族人所欺陵凡庙中仓库管钥为其所收凌暴孤寡窘迫备至况今夫柩在堂丧葬礼仪无所措置乞赐矜怜特为区处  帝命礼部遣官属一人驰驿至阙里为之治丧葬且敕其族人令纤毫毋与凡公私出纳管掌悉听如故时进士孔公恂以亲丧家居遂命兼理之礼部又言衍圣公虽二品然近蒙恩赐玉带及三台银印恩礼优异其恤典宜视一品之制从之
　　○癸未巡抚广东兵部左侍郎揭稽下都察院狱以故勘死平人论当死稽数从狱中上疏言巡按广东御史彭信庇御史盛曰□永妄覆其勘死平人而左都御史萧维祯亦右曰□永不与理今反移覆有有隙右都御史马昂请调刑部同锦衣卫官辩之诏曰稽坐罪不引伏乃数连及他人其令三法司会鞫之
　　○夜月犯毕宿北第一星
　　○甲申  命故义勇后卫带俸都指挥同知马宣弟雄袭为本卫带俸指挥同知
　　○巡按贵州监察御史伍星会奏贵州乌撒卫地在万山之中刀耕火种以给食连年水旱相仍田禾不收今年二月至六月淫雨不时二麦苗稼渰损七月殒霜荞菽稻禾俱不成实夷民饥窘无以自存俱发掘蕨根土瓜采取栎橡树蕈为食已令有司于有粮仓分赈济仍查本处官库收时赃罚银钞于附近之处易米接济  命户部知之
　　○丙申  命甘州守备都指挥佥事张广子鉴代为直隶潼关卫指挥使
　　○户部言近因湖广五开等处苖贼弗靖肆为劫掠朝廷命将征剿已敕本部侍郎孟鉴往彼整理粮储臣等切惟广西四川贵州俱与五开接境必于彼处存蓄庶缓急有备请驰传往谕巡抚都御史马昂蒋琳令其遣广西四川贵州布按二司官督属起运未完粮前去应用其先于贵州开中淮浙等盐三十万五千八百八十余引有纳米未完者就令琳催完又虑广西粮运或不能维亦宜令昂酌彼时价定立则例召商中纳福建广东海北三处官盐各十五万引及先次运去广西籴粮银五万八千五百二十两并彼处原收在官赃罚银俱令昂会同三司酌量籴米此外别有长策听彼各官便宜处置从之
　　○己丑免山西应浑蔚翔大同怀仁等州县税粮五千八百三十二石有奇草一万三千四百二十七束先是诸处被寇死绝人户遗下田亩命有司给与军民各言无力不愿承种故免其粮草仍命召丁多田少之家或招抚复业之人承种三年之后如照依原额徵办
　　○庚寅复除湖广道监察御史张宽于云南道以亲丧服阕故也
　　○户部奏先是顺天道府霸州并文安十州县被灾巡按监察御史原杰请召商开中淮盐已移文纳米于彼赈给之矣杰言米数不敷今查淮盐见贮不多难复开中请将在京两法司直隶监察御史所问拟杖徒流杂犯死罪囚死及见运砖运灰者俱照口外纳米则例于彼处纳米赎罪以备济从之
　　○浙江庆元县奏徙儒学于县东旧所从之
　　○辛卯调河南弘农县卫带俸都指挥佥事赵贵于河南都司督领赴京轮操官军
　　○刑部劾奏致仕参政柴兰在江西时湖广右布政使任礼任河南参议时各妄举所部民才德堪用宜执问如律诏宥之
　　○延安绥德庆阳辽东边将俱奏了见境外烟火及达贼近边围猎诏各边镇守总兵等官严饬兵备
　　○提督黄花镇都指挥佥事韩智奏本镇旧城高处山冈且地势狭隘难屯军马其南有地坦夷方可三四百丈欲俟来春修筑徙居之事下提督军务右副都御史李宾核实从之
　　○壬辰给永寿王府镇国将军公镤岁禄一千石辅国将军公鋊岁禄八百石俱米钞中半兼支
　　○楚府通城王孟灿薨王楚昭王第七子母华氏洪武二十二年生永乐二年册封至是薨享年六十七讣闻辍视朝一日谥庄靖遣赐祭命有司营葬
　　○癸巳授天文生施宗为锦衣卫带俸所镇抚以其家传星命书也
　　○命直隶河间保定府所属任丘河间兴济静海青雄等县起运京仓口外粮并草束折收粮俱留本处赈济盐山庆云南皮交河献肃宁等县起运口外粮俱改京仓以巡按御史吴中言各县灾伤请加宽恤以苏民困故也
　　○甲午秦府兴平庄惠王妃曹氏薨妃狭西都指挥敏之女景泰二年册封至是薨讣闻赐祭遣官治丧葬礼
　　○夜月犯角宿南星
　　○乙未  命河南老疾都指挥佥事李贵子斌代为弘农卫指挥使
　　○复命南京户部遣官于上新河等处监收船料从本部请也
　　○户部奏近移文四川成都府威州并保县勘上中下户编造赋役文册今州县言系极边番夷之处洪武永乐以来并不谙晓造册亦不知里家名色凡有差发轮递混当请俯从夷情免其造报从之
　　○夜月犯亢宿南第一星
　　○丁酉夜月犯罚星
　　○己亥户部奏湖广五开等处苖贼作乱官军寡弱不能剿捕三司会议欲将运粮回还官军一万一千七百八十余人选调策应缘应天苏松等处灾伤粮米停免者多其间又或存留本处或折纳银两以此京粮比之往年十无六七况今年十一月中粮米计已领运若将运粮官军制掣回征苖其粮必致消耗侵克京师百万之众皆倚给于江南馈运积渐减少诚非固本足国之计请敕总兵等官如兵部原奏将见在汉达官军各卫有司土官衙门原征进歇班军土兵民壮人等尽数起调并力征苖如或不敷许将武昌护卫安庆贵州云南四川诸处官军土兵调用从之
　　○顺天府宛平县奏今年户口盐粮户部定拟一半纳米近被水灾人民缺食乞俱纳钞候丰年如旧纳米从之
　　○庚子敕代府昌化王仕墰曰得大同巡抚等镇守等官奏王于冬至日乘各官出外行礼径至帅府周围观视而还皆疑王有他故故瞰其亡而来此无怪其然也大抵典军政者其机不敢不严居藩屏者其行不可不慎王既轻出使人致疑今姑不较特敕戒谕自今一动一静宜守  祖宗成宪毋或轻玩致有乖违王其慎之
　　○免南北直隶扬州淮安等府大名府元城县杨州高邮淮安大河等卫兴化守御千户所今年被灾田亩秋粮子粒二十九万三千石草五十九万四千二九百二十余包
　　○辛丑以山东按察司按察使古镛为大理寺左少卿仍支正三品俸时镛亲丧服阕至京少保吏部尚书东阁大学士王文荐其才能干济决狱详明故有是命
　　○朵颜卫达子哈剌出来归命为头目隶南京锦衣卫给赐如例
　　○户部奏太常寺预办明年大祀支用黄蜡四千余斤供用库以支尽为言例分派民间买用奉旨不欲劳民令别为区画请以各处解到折粮银易之诏发在京并通州仓米务依时值两平易换庶官得蜡用民得米食
　　大明英宗睿皇帝实录卷二百六十
　大明英宗睿皇帝实录卷二百六十一
　　废帝郕戾王实附录第七十九
　　景泰六年十二月壬寅朔  太上皇帝居南宫  帝省郊祀牲岷王徽煣奏先父庄王洪武中之国云南及永乐中召还其所赐乐工部伎遂隶教坊臣今奉藩武冈凡拜表迎诏时节庆贺之礼音乐未具乞赐颁给不允
　　○甲辰升守备靖虏卫都指挥佥事房贵为署都指挥使掌狭西都司事从镇守右副都御史耿九畴奏请也
</div>
    <div class="pagination">
<a href="明实录英宗实录_page188.html">上一页</a><span>...</span><a href="明实录英宗实录_page184.html">184</a><a href="明实录英宗实录_page185.html">185</a><a href="明实录英宗实录_page186.html">186</a><a href="明实录英宗实录_page187.html">187</a><a href="明实录英宗实录_page188.html">188</a><span class="current-page">189</span><a href="明实录英宗实录_page190.html">190</a><a href="明实录英宗实录_page191.html">191</a><a href="明实录英宗实录_page192.html">192</a><a href="明实录英宗实录_page193.html">193</a><a href="明实录英宗实录_page194.html">194</a><span>...</span><a href="明实录英宗实录_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
