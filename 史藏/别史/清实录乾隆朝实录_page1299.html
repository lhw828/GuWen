<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1299 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1299 页/共 1860 页</h1>
    <div class="content">○命简亲王丰讷亨为正使。协办大学士吏部尚书官保为副使。赍册宝。诣静安庄。赠谥皇贵妃为令懿皇贵妃。册文曰。秩尊九御。崇仪留翚翟之班。礼重三宫。遗媺著苕华之管。惟赞内久钦淑范。象德允符斯饰终用锡嘉名。鸿章克协。聿稽上谥。式阐芳徽。惟皇贵妃魏氏性秉温恭。衷全诚敬。溯承仪于宸掖。珩璜之矩无愆。洊领职于轩宫。图史之箴弥谨。金萱敬奉。承欢嘉衿佩之风。玉叶蕃敷。占吉叶弓禖之喜。饬小心以自毖。撝抑时形。怀内则以长存。庥和宜集。何百龄之未半竟一病之弗瘳。三十年椒壁如新。空余芬烈。廿九日蓂阶初落莫驻春韶。追畴昔之令名。休称犹在。概平生之懿德。节惠加隆。行以光昭。礼惟宜称兹以册宝。谥曰令懿皇贵妃于戏。云軿已杳宫闱空仰夫音尘。瑶检重颁。宝册徒供夫明器念芳规其不沬。难穷诔德之辞。副嘉号以克谐。益切思贤之感。用彰彝典式播徽音。　　

○谕军机大臣等前日召见选补河南陈州府知府刘标伊本系降调捐复之员。因询以从前缘事案情。据奏在云南顺宁府任内。委查堕煎盐觔。详报不实。而语涉含糊不肯明言。复令军机大臣传讯。始将嘱令井员。认赔薪本盐课。即捏报补煎足额等情说出。是该员前此被劾。实有瞻徇同官之咎。及经询问。又复揜其不善而著其善。敢于面欺其心术已不可信。且察其才质。亦甚平庸。恐难胜知府之任。著传谕徐绩、俟刘标到任后。即留心察看。如果稍露劣迹。即据实参奏毋得略存瞻隐。倘该抚有意姑容。别经访觉。当惟徐绩是问。　　

○又谕、阿桂等奏、攻打沿河寨落。及勒吉尔博、逊克尔宗情形颇属认真但俱未能得利。甚为焦急。所有两处攻打阵亡受伤官员兵丁。并著查明。照例咨部恤赏。至另摺所称。各省绿营应行补缺兵额共万余名。请川省调拨三千。并于陕甘、贵州、挑补六千。赴川备用等语。已飞谕各督抚。迅速挑办。派员带领。遄程前往。现在征剿金川一切调度。惟阿桂是恃。是以有所陈恳。悉如所请允行。今既准添此项兵丁。则官兵声势倍盛。凡在营士卒。应益知鼓舞奋兴。而土兵具添兵攻剿。尤为灭金川之验。更可坚其效顺之忱。即贼众闻知自必更加惊恐。溃散尤速。今大功已届垂成。凡有益于进攻之事。朕不肯稍为惮烦惜费。阿桂不可坐待此兵。务宜速筹胜算。迅奏肤功。以纾朕宵旰悬念。至三路攻剿之兵。惟阿桂一路屡经攻夺险要。逼近贼巢。其明亮舒常一路。自攻克达尔图山梁后。总未能筹剿得利。及驻兵带石以来。又将数月。此路既不可进。自应绕往达尔图一路。或宜喜一路另筹进攻。似此迁延株守。何时可望成功。而富德一路。拥兵不为不多。乃自上年四五月后。半载有余。不过攻得寻常碉卡数座其于河之南北。如庚额特等处紧要地方均未能摧破。若俱如此攻剿。则贼境何由得进。且同系贼番碉卡。何以阿桂统兵所至。不论仰攻旁击。到处催坚明亮、舒常、富德、均著传旨申饬。阿桂前奏明亮一路。约计需兵七千。著富德处、拨兵三千前往。其吉地章谷亦可拨兵一千。又阿桂商令富勒浑等酌拨川省兵三千。亦可令先赴明亮处应用。明亮得此七千兵合伊所统兵内再挑数千。即可满万。岂有如此力量。尚不能进攻之理。明亮即当仍遵前旨。令舒常驻守带石。自行驰赴宜喜。迅速进攻。仍各将筹办得胜情形迅速覆奏。伫盻捷音。　　

○又谕、川省各路大兵。现在乘胜冞入。所有攻得碉卡要隘。均须节节留兵防守。若再加添兵力。一鼓直前。贼众闻之。自必更加慌乱。蒇事尤为迅速。据阿桂奏称、酌调甘陕川黔省兵丁。著即传谕富勒浑文绶、迅速妥办。一面遣赴军营。一面奏闻。并著勒尔谨、毕沅、韦谦恒、会同各该提督。于甘肃、狭西、贵州、每省。各挑精兵二千名。选派勇往晓事之镇将备弁。星速带领。前赴川省军营应用。如提督相隔稍远者。该督抚径行选派。再行知会。勿因会办致羁时日。其一切军装器械。料理起程。并沿途行走各事宜。著各督抚等查照前例。迅速妥办。其何省兵丁。应派何路军营。并著阿桂、先期檄知带兵人员。分路驰往。并著富勒浑、文绶、速饬所属。于陕甘黔三省赴川路径。沿途妥为料理。俾各兵随到随行。勿稍阻滞。　　

○庚寅。谕、嗣后每年致祭先农坛。祇须太常寺于二月内以亲诣、或遣官、双请、本到阁时。即票拟朕亲诣行礼、及遣某人恭代、双签进呈。其礼部豫行双请之本。毋庸复进。　　

○谕军机大臣等、昨据阿桂奏、请调拨狭甘贵州兵丁六千名。赴川备用。已照所请。谕令各督抚即速照数拨遣矣。今思此项添调之兵。未必果有实济即如狭甘二省。昨岁曾据勒尔谨奏称。此后难以再敷调遣。今阿桂难称各省在营兵丁。均有缺额。已行知该本省募补。并有各营受伤兵丁。仍拨回本营餋伤者。在阿桂之意。似以现在拟调之兵。仍系军营原缺之额。非另添新兵可比。但各营缺额。虽经咨回本处。其曾否募补足数。及新募之兵。果否得力。或仍以旧兵拨川。募兵留营抵数。及发回餋伤之兵。曾否痊愈可用。均须妥为筹办。该督抚若欲核实筹拨。恐难于额数适敷。若随意挑补充数发往。仍属有名无实。此事昨经阿桂奏到。朕以其身任征剿专责。所筹自应不误。随即允行。竟夕踌躇。通盘详计。实有未能悉妥协者。除四川本省所调三千。尚可及时应用。其余传谕狭甘贵州督抚。令其实心筹酌。将能否照办之处。一面办理。一面奏闻。是此项兵丁。果能赴川与否尚难遽定。即该省竟如数调发。而核计行程。亦须五月初间。方抵军营。阿桂现统大兵直入。距勒乌围贼巢不远。捣穴擒渠。计日而办。岂可尚存迁延之见。待至五月新兵到后、始期成事乎。即以善后驻兵而论。各省绿营兵调集川省者。已不为少。以备挑选驻守兵数。尽自有余。何必更藉此三省新兵凑补。即三省之兵。业已调发。阿桂亦当酌量其入川后。如已属功成即速檄令领兵之员。仍行带回。勿致徒劳往返。细阅阿桂昨奏调兵之意。以明亮一路。宜喜山梁。正值西路大营对面。若添兵数千。不必攻扑大碉。竟从山沟绕越。直截贼后。断无不破之理。明亮一路。果须添兵连进。亦不宜俟远省调兵再办。昨已谕令富德、酌量拨兵。又于吉地章谷抽拨。合计可得兵七千。若如阿桂所言。宜喜一路。得此多兵。自可迅速直进。如明亮一路。虽系添兵。仍不能进步。即留舒常在带石。并于奎林和隆武、三保、三人内酌派一人。同其领兵驻守。明亮等即带所添之兵。归并阿桂军营。合力筹剿。以期迅速集事。较之调兵远省。多延时日者。自更直捷。阿桂何不计及此乎。著传谕阿桂等、迅速妥筹办理。毋为缓不济急之见。又昨据阿桂奏准明亮劄称、革布什咱土兵。惟愿在本地攻打等语。殊属非是。现在各路军营。随征土兵。自各处调集者多。若如革布什咱土兵之言。则各土兵皆惮于远离。何由得随营效用之力。况土兵等、既随征到营。自应听将军调度。何得任其自逞己私。此等兵丁。自当查明。予以惩治。即不然。亦当立时严饬。使知儆畏。明亮何竟视为当然之事。转向阿桂代述其言。即此可见明亮之不善办事。著传谕明亮、此时且不必提起。但查明此等兵丁记档。俟功成应予议叙时。将功抵折。并饬谕众土兵。嗣后不许再存此见。致干咎戾。　　

○又谕曰、明亮等奏、添建木城。夺获水泉。虽亦设法进攻。总未能得其要领。如所称用炮击。打贼碉。自应昼夜不辍。使贼番无暇修补。若贼果夜间潜出。尤当乘其外出。用枪炮极力轰击。既可毁其碉卡。兼可歼毙贼番。方为正理。乃听其潜出补碉。毫无措置。明亮等太觉无用。如此安能望其有成。至土司雍中旺尔结、告称回寨添派土兵。固属诚心出力。亦未免借派兵为名。暂欲回寨。明亮等准令回寨催兵。所办亦是。但俟到营后。即须善为驾驭。令其上紧效力。勿使观望迟延为要。　　

○军机大臣等奏内阁大库。恭藏无圈点老档。年久曹□少旧。所载字画与现行清字不同。乾隆六年。奉旨照现行清字纂成无圈点十二字头以备稽考。但以字头厘正字迹。未免逐卷翻阅。且老档止此一分。日久或致擦损。应请照现在清字。另行音出一分。同原本恭藏。得旨、是。应如此办理。　　

○户部议准、署两广总督广东巡抚德保奏、广东省归靖、香山、双恩、碧甲、大洲、海甲、小靖、博茂、丹兜、白石、西海、惠来、小江等各盐场。每年应徵场课。自乾隆四十年为始。即令委管各员。就近徵解。于奏销册内。开造委员职名。一体考察。分别议叙议处。从之。　　

○兵部议准、鸿胪寺卿江兰奏称、向例营伍废弛。该将备等议处。皆由提镇揭参。是以免其处分。至各省巡查之年。经督抚查阅参奏者。并不由提镇题揭。自应与将备等。一体分别议处。嗣后如提镇本标将备。有废弛营伍者。即将该提镇。照不操练军士例。降二级留任。如系督抚本标。将该督抚。照怠忽因循例。降一级留任。至提镇标将备内。有年力衰颓。弓马不堪之员。该提镇不豫行题参。照徇庇例。降三级调用。从之。　　

○辛卯。上诣畅春园、问皇太后安。　　

○遣官祭关帝庙。　　

○谕、据徐绩覆奏体访该省学政一摺。内称现任学臣庄存与抵豫未久。容悉心体访。届期据实具奏等语。殊不晓事。朕前谕各督抚。于学政差满回京时。各就所见。秉公据实密奏。原指四品以下之翰、詹、科、道、部属等员。或其才具。有可备道府及两司之用者而言。若侍郎、阁学及三品以上京堂。皆朕所简擢。其平日能否办事。素所深知。又何必复藉督抚之体察况三品以上。官阶已崇。亦断无因督抚奏其娴于吏治。转用为道府及两司之理。今徐绩既有此奏。恐他省督抚。亦有似此未能体会朕意者。著再传谕各督抚嗣后各省学政。如系四品以下人员。均于其任满时。据实察核。分别密奏。若系三品以上大员。如考试不公不法之事。即随时纠参不得稍存瞻徇。至其任满回京。祇叙其在任声名若何。毋庸将其才情是否堪胜外任之处。琐屑叙入。　　

○兵部侍郎高朴、军机章京永保、会同署山西巡抚巴延三覆奏孔传章控告逆党一案。臣等遵旨。于正月二十六日。同抵汾阳。提犯审问。据王老娲儿供系东阿县人。向在寿张县武接武当铺佣工。因王伦起事。与街邻徐大振等、约同逃往山西。至武乡南关遇见武接武。告知当铺被抢缘由。武接武、因系本铺雇工即带回家。路遇孔传章盘问。闻系姓王。又从寿张逃来。即指为逆党。扭禀巡检。巡检即讯供解县。该县复详加审讯委系良民。遂行保释等语臣等调阅县卷。查照巡检申解印文及该县审断判案与所供相符。且据东省咨称、徐大振、王灿礼、系寿张退役。张宏斌、陈朗、向业缝衣生理。俱安分良民。并非从逆之刘焕、冀盘佑、二犯。因复提孔传章、诘问所控各情。有何证据。该犯神色仓皇。无可置喙。其为虚捏无疑。得旨、看来此事系属诬告。但孔传章因何如此诬告之故。则应究明。不可含糊。寻奏、据该犯供称、上年首告时。原图得赏。嗣经地方官审虚。未敢再控。后因殴伤文水县人李廷、惧罪潜逃至京。与素识之武有太、武元宰张克功等商量。令其代写呈状。捏造虚词。希冀告准。可以免罪。是该犯平日本非安分之人。又敢诬良妄控。例应照律反坐。但现值严拏逆党之时。遽将孔传章按律拟罪。恐愚民疑惧。反致不敢出首。请将该犯、照凶恶棍徒例。改发乌噜木齐。给兵丁为奴。其讼师武有太等、并请就近查拏治罪。以儆刀顽。下部议行。　　

○壬辰。上御勤政殿听政。　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○刑部议覆浙江巡抚三宝奏称、窃盗连犯两案情罪相同者既于一案内。从重问拟斩绞具题又将该犯另案情罪。于本案内声明则另案不过虚拟罪名。向来分案具题。实属因循旧例。嗣后请照二罪俱发各等者。从一科断之律。归于一案具题。另案咨部完结。应如所请。从之。　　

○癸巳。令懿皇贵妃行初祭礼。上命皇十五子显琰奠酒。　　

○谕曰、毕沅奏陕西关中书院。延请掌教一摺。据称访察各属院长。向来多系上官同僚。互相推荐。遂至徇情延请。有名无实。现饬各属。务选端谨积学之人。加意振作。将所请院长姓名籍贯。更换到馆日期。造册详报抚藩衙门察核等语。所办好。已于摺内批示。书院为作育人材之地。如果院长得人。实心课导。自可冀造就英才。以收实效。如江苏紫阳书院之沉德潜、彭启丰、尚堪称师儒之席。各省类此者。自不乏人。而如毕沅所称。上官同僚。互相推荐。遂尔瞻徇情面。委曲延请。不问其人之是否文行兼优。而各院长等、亦惟以脩脯为事。不以训迪为心。甚有视为具文。讲席久虚。并不上紧延师。以致师徒星散。有名无实者。所在谅皆不免。其事自当责成督抚。以期实济。著传谕各督抚、嗣后无论省城、及各府州县大小书院。务访学行兼优者。俾主讲席。其一切考核稽查之法。并照毕沅所奏办理。著于各督抚奏事之便。传谕知之。　　

○又谕曰、李湖前在直隶道府任内。办事颇属认真。朕特加赏识。彼时直隶大员。如方观承、周元理、于实力办公之外。尚各兼办差务。惟李湖在直。则专留心地方吏治。似不以办差为急务。而其受朕鉴赏转在此也。是以加恩擢用。自应倍加奋勉。以副委任。乃自简任滇抚以来。诸事远逊于前。即如筹办铜觔。酌拨铜款等案。屡经户部指驳。其不能实心任事可知。虽节次传旨申饬。念其尚属因公错误。暂为姑容。今彰宝于保山县王锡、取用什物等项。计银至四万余两之多。李湖同在滇省。岂竟漫无闻见。乃隐忍缄默。从无一字奏及。其心尚可问耶。各督抚在任。如有贪婪劣迹。固不能掩两司耳目。然朕亦不肯以此事责之两司。若督抚同在一省。则彼此皆当互相稽察。今彰宝在滇。狼籍若此。李湖不据实劾奏。实难辞咎。吏部议以革任。自属分所应得。李湖著革任。带布政使衔。自备资斧。前往四川军营。会同鄂宝等、办理军需奏销事务。以观后效。其云南巡抚员缺。著李瀚补授。所遗江西布政使员缺。著杨魁调补。安徽布政使员缺。著李质頴补授。其巡视两淮盐政。著伊龄阿去。淮关监督事务。著寅著管理。　　

○户部议覆、两淮盐政李质頴奏称、江都、甘泉、二县。食引滞销。乾隆三十五年奏准。自庚寅纲起。于额销数内。融出五分。在于江西、湖广、行销。迄今已阅四纲。积盐带销。将及一半。商本已得归回。其融纲之引。卖给纲商。复得窝价。该商等情愿将引价银两。自甲午纲起。按年呈缴充公。应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十六


大清高宗法天隆运至诚先觉体元立极敷文奋武孝慈神圣纯皇帝实录卷之九百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年乙未。二月。甲午。遣官祭昭忠祠。　　

○谕军机大臣等、李瀚、已授为云南巡抚。其江西布政使员缺。业将杨魁调补。著传谕杨魁、令其速赴江西任事。李瀚于杨魁到任后。即速交代起程。赴新任。其安徽布政使印务。著高晋委员暂行署理。寅著、已调管淮关著速赴淮安任事。更换伊龄阿、来京请训。再赴两淮新任。李质頴、俟伊龄阿到任后。即行来京请训。再赴新任。　　

○又谕、各处设立驿站。原为递奏要事起见。今申保接奉往噶什喀尔、更换福森布谕旨。谢恩奏摺。有何紧要。亦由驿递具奏。殊属不晓事体。申保、著传旨申饬。并通谕新疆驻劄将军大臣等知之。　　

○吏部议准、山东巡抚杨景素奏称、东昌府属之冠县。于乾隆七年。定为简缺。查该县地广人稠。民刁俗悍。兼与直隶、河南等省接壤。政务繁剧。请改冲繁难、三项相兼要缺。在外拣员调补。从之。　　

○乙未。上诣畅春园、问皇太后安。　　

○谕、朕于三月初四日启銮。前往汤山。即由彼处幸盘山。所有应行豫备之处。著各该处豫备办理。　　

○论军机大臣等、富德自到绒布以来。为日已久。乃每次奏称杀贼。而仍然株守。其所奏痛歼贼众。特不过虚张粉饰之词。敷衍塞责。于军事全然无益。而阿桂调兵。又不肯如数发往。是诚何心。富德、乃获重罪之人。朕曲加宽宥。复畀以参赞大臣重任。伊自当感激朕恩。协力同心。不存私意。以冀成功。乃祇为一身之计。殊属不堪。富德、著传旨严行申饬。　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔、都统海兰察、副都统额森特奏、官兵于二月初七日。分路进攻勒吉尔博山梁。及群尼擦庸各碉寨。抛掷火弹。并用木梯。直扑碉顶。贼番施放枪炮。竭力抵御。我兵暂彻。贼复逸出数百人。分路来攻喇穆喇穆等营卡。均被官兵击败。歼毙甚众。谕军机大臣等、阿桂等奏、分攻勒吉尔博等处碉寨。并痛歼喇穆喇穆偷劫营卡贼番情形。将领官兵等。可谓实力奋勉。再能如此认真攻剿数次。贼番歼戮愈多。贼众必惶惧难支。败亡尤速。阅所擒活口供词。贼中火药无多。粮食亦乏。并选妇人穿男衣。假充兵数。其窘迫可知。即所云对众人言、图劫官兵后路营盘。抢些口粮火药之语。亦非捏饰。并述其土司言、官兵一到勒乌围。我们祇好走到噶喇依官寨。自已放火烧死。这官寨就是我们坟墓等语。固属激励番众之词。而其穷蹙恐怖之情。亦可概见。贼番狡诡。惟以遮截后路为长技。今护军校德克精额、都司马定鼒、游击明安图、副将丰盛阿、游击巴达玛图等各营卡。均有贼众潜来滋扰。经官兵尽力剿杀。不但不能得手。且大吃亏。其伎俩已无可施。愈觉势穷计竭。功取尤为易易。更宜及早图之。此五人均应奖赏。至闻逆酋索诺木、凑集番众。亲带至拉枯喇嘛寺等处。以希图侥幸于万一。固属可恨。但索诺木此时。同其助恶头人丹巴沃咱尔等。前至勒乌围一路。即充其力量。亦何能为。自系逆酋等。罪恶贯盈。上天隐夺其魄。驱摄聚于一处。以供官兵擒缚。其来实系极好机会。阿桂等即当设法掩捕。将逆酋及其兄弟头人。一并俘获。则成事尤为迅速全完就各路情形而论。惟阿桂一路。专为可恃。朕亦惟于阿桂是赖。阿桂务当努力筹办。速成大功。以膺懋赏。同日据富德奏到之摺。不过敷衍塞责。断不能复有寸进。徒拥一万三千余兵在彼。实属无益。竟当照阿桂原奏。令其即于一万三千兵内。抽拨健兵六千。速派领队人员。带往明亮军营应用。明亮俟兵一到。即将带石一路。交舒常驻守。并于奎林、和隆武、三保内。酌派一人。同其统兵防守。以缀贼势。明亮统领南路拨到之六千兵。并于带石现有兵内。酌选数千。带同遄赴宜喜一路。速图进取。自可望其得力。若虑官兵拨去六千。南路未免空虚。贼酋窘迫之时。或从此轶出。果尔。亦不过逃往革布什咱、及绰斯甲布等处。现在绰斯甲布土司雍中旺尔结等。随营效顺。方冀成功受赏。设索诺木等果窜其境。自必立时擒献。断不敢藏匿逆酋。自干重戾。至革布什咱土司。经金川残害之余。势已孱弱。即或逆酋遁至彼处。该土司亦必不敢容留。万一逆酋等。强行占据。其地无险可凭。官兵合力追擒。无难立时缚系。此等情节。俱无可虞仍著传谕阿桂、即速悉心熟筹一面札催富德办理。一面奏闻。　　

○户部议覆、署贵州巡抚布政使韦谦恒奏称、武职都司以上。均有经管兵马钱粮。及一应公粮赏项。向例祇造册申报。并未定交代限期。亦无咨部之例。未足以昭慎重嗣后请照文员交代例。勒限取结。以凭考核应如所请。从之　　

○以甘肃驿传道秦雄飞、为湖北按察使。　　

○以热河总管福海、为杭州织造。兼管北新关事务。　　

○丙申。谕、前经降旨。令巴延三将山东咨拏刘焕公文。因何迟延破损之处。查明覆奏。今据奏到。查看封袋背面。有直缝一条并注明长平驿破字样。业经飞提长平驿夫等。严讯有无拆看情弊等语。巴延三何不解事若此。此件咨文。如系长平驿拆破。岂肯自行填注。以取罪戾。显系长平以下之站。私自拆破。委咎于上站之长平。自无疑义。著传谕巴延三、从此详细根究。不应于长平驿夫等是问。至检阅封袋正面直缝一条。竟系割破。并非擦损。偷看情弊。又属显然。事关缉犯紧要公文。岂容奸徒中途私拆。尤不可不严切查究。著巴延三悉心严讯。务得实情。毋得任其推委狡卸。将此传谕知之。仍令即行回奏。　　

○谕军机大臣等、南路调兵一。事。昨已详晰饬谕富德。并令阿桂一面妥酌办理。一面奏闻矣。阿桂请调南路兵六千之摺。于二月初一日奏到。随即传谕富德遵办。乃于二月十四日据富德奏。南路祇能抽兵三千名。若令其自行带往。止须兵二千。已隐然有不愿抽拨之意。同日复据奏攻碉杀贼情形。尚冀其或可由马尔邦冞入。若竟能得手。原不必拘定何路。因谕令再行酌量。如自度能从马尔邦直进。即三千兵亦不必拨。否则速行如数拨往宜喜应用。计此数次奏摺与谕旨。往来辗转。已一月矣。行军势悬呼吸。岂容如此羁延。计富德初接阿桂调兵之札。不过在正月二十以外。彼时即不能照依所调全数拨往。亦应一面迅速具奏。一面抽兵三千。即行发往。若果如此。则是以国事为重。不存畛域。朕必嘉许之。乃富德不但不即奏办。且于三千二千双请之时。似欲候朕批答。再行照办。似此延误匝月。富德已咎无可辞矣。参赞大臣遇应办军务。原不妨与将军彼此商酌。若参赞有观望误公之处。将军亦应随时劾奏。乃阿桂奏、止言富德混拨兵数之非。而于此一节。转不查参。实属非是。著传谕阿桂、将富德不即发兵前后迟误缘由。迅速查明。据实参奏。现在各路进攻。实惟阿桂一路。最为可恃。且阿桂所攻之西路。碉非不多。路非不险。而阿桂节节仰攻。层层越险。所至克捷。今距噶尔丹庙、及勒乌围。不过七八里。实非明亮富德等所能及。伊等返衷自思。亦当各知愧恧。设使阿桂、此时顿兵不前。并罗博瓦、格鲁瓦觉、尚未能过。亦如富德之阻于庚额特而不进。朕必治阿桂之罪。功过具在。难掩众人耳目。并非朕偏向阿桂。过于奖誉之也。朕此时所盼。实惟阿桂一路。统兵速进。捣穴擒渠。著传谕阿桂、即速妥筹进剿。迅成大功。以膺懋赏。　　

○吏部议奏、原任湖南按察使农起、于全与伯诬告全淑士、踢死伊母一案。错拟绞罪。请照失入例。降二级调用。得旨、向遇吏部议处司道等降调之案。俱量予从宽留任者多。此案全与伯诬告全淑士、踢伤伊母身死。该县率验属实。错拟绞罪。由州申解。该司农起、并不详加确勘。率行转申。若非全淑士翻供。经抚臣驳饬。全与伯自行投首。则几成冤狱。人命重情。失入较失出尤重。臬司为刑名专责。错误若此。咎无可辞。农起、即著照部议。降二级调用。以示惩儆。且使凡为臬司者闻之。咸知详慎自凛。克副明刑。　　

○蠲缓甘肃静宁、镇番、二州县。乾隆三十九年、水旱风雹灾田额贼。并给耔粮如例。　　

○旌表贼逼捐躯之山东临清州监生胡师抃、同妻刘氏。给银建坊。入祀忠义祠。　　

○丁酉。谕、据派出验看本年会试举人骑射。王大臣等奏称、应行考试者。一百二十五人。内报近视眼者、七十三人。已拣令二十人。照常骑射外。其余实属不能之五十三人。俱未令其骑射等语。马步骑射。系旗人根本。即读书人亦不可不学。今考试者一百二十余人。内报近视眼者。竟有七十余人之多。明系捏报。希图规避。满洲习气。竟至若此。实堪愤恨。若以近视眼不能骑射。哈达哈、即系近视眼。此众人之所共知。伊何以随朕畋猎打牲乎。此辈因不能骑射。遂藉口以图侥幸。甚属不堪。满洲臣仆甚众。岂必赖此数人。况此等无用人内。亦断不能得人。所有不能骑射之五十三人。俱著停其考试。丰讷亨等并未奏及。惟请嗣后交该旗大臣。详查报部。派出大臣验明后。方准免其骑射。所奏殊属姑息。嗣后考试人内。若有似此不能骑射者。俱著停其考试。著为例。再此辈明系捏报。该旗大臣等。所司何事。因何出结送部。著军机大臣。查明奏闻。　　

○又谕曰、邱日荣、于朕面询时。将曾奉申饬之事。不据实奏出。部议降一级调用。固属应得处分。但科道于召对时。问及条奏。如系准行。或仅由部驳者。尚多陈述。若遇有申饬、及议处之事。多隐而不言。所谓揜其不善而著其善。比比而是。亦不独邱日荣一人。邱日荣特因谕查原案。遂尔底里毕露耳。邱日荣、著加恩改为降二级。从宽留任。　　

○又谕、前据户部代奏郎中杨嗣曾。呈请仍从伊父所嗣徐姓为后。曾降旨令萨载。确查徐姓有无应继宗支。今据萨载覆奏、故监徐沂、实无嫡派近支。亦无产业等语。是杨嗣曾所请仍嗣徐姓之处。尚有良心。著准其改嗣徐姓为后。该部知道。　　

○谕军机大臣等、前因阿桂等奏请。于邻近川省之陕甘贵州三省。挑兵六千名应用。虽经降旨允行。继思阿桂所称。现调之兵。仍系各省咨回空缺。未必能募补足数。至旧兵伤病回营者。亦未必即能就痊充用。今据富勒浑奏请。于各省挑兵五六千名。迅往川省军营应用。其言未当于理。固不足信。但前日阿桂既请调兵。今富勒浑复有此奏。或各该省。果有堪调之兵。即料理发往。亦无不可。著传谕勒尔谨、毕沅、韦谦恒等。务令就该省实情。迅速熟筹。如尚有可拨之兵。赶紧选派起程。仍咨阿桂、听其派赴何路备用。　　

○四川总督富勒浑奏、二月初六日夜。贼番数百人。来扑格鲁瓦觉粮台。官兵奋击奔窜。臣查后路一带。山径延长。处处与贼毗连。应请酌调官兵数千。分布驻守。谕军机大臣等、富勒浑所奏。殊不可解。昨岁阿桂自谷噶一路进攻。业将各后路应行防守之兵。分拨周妥。且阿桂屡次克捷。冞入贼境。止须扼要堵御。向者所虑贼匪潜轶分歧之路。自应渐减于前。何转欲添兵分守。况现在功届垂成。复于后路添调防兵。殊非情理。若因初六夜。贼番数百。潜扑格鲁瓦觉粮台。遂筹及加添兵力。尤为可笑。贼番偷劫台卡。乃其长技。各路军营皆有之。今势当穷蹙。不过为铤而走险之计。亦类于穷兽反噬。更无足怪。昨阿桂一路。即有五处同时滋扰。俱经官兵剿击歼毙。今格鲁瓦觉之贼。复经官兵奋击。生擒其二。杀伤者亦多。贼众自益计穷胆落。富勒浑、惟当严密防守。勿稍疎懈。若因此遽议添兵。几成风声鹤唳。不且为贼番所窃笑乎。富勒浑、本系拘谨之人。未谙军旅。此等调兵奏牍。岂竟未商之阿桂耶。前日阿桂请调兵六千。系备宜喜进攻之用。今富勒浑复请调兵五千。分布后路。又在阿桂所调六千之外。各省安得如许兵丁。供川省调派乎。设使后路果欲添兵。昨岁即当筹议。不应迟至大功将成之际。复计及此。总觉不成事体。著传谕阿桂、即速查明富勒浑因何忽有此奏。并查后路有无另须抽减增并之处。悉心熟筹。妥办具奏。　　

○戊戌。春分。朝日于东郊。遣信郡王修龄行礼。　　

○谕、朕偶阅宋范镇东斋记事。内载成都府学。有周公礼殿、及孔子像。其上壁画三皇五帝、及三代以来君臣。即晋王右军与蜀守帖。所求三皇五帝画像一则。其制相传始自秦汉。至北宋阅一千五百余年。历久尚存。范镇此书。作于宋元丰中。至今不过六百余年。不应迹竟湮没。著遇便传谕文绶、令其就近查访。如该处画壁现存。即照样摹绘呈览。如或旧迹难稽。亦即据实覆奏。寻奏、周公礼殿遗址。据志书昉于西汉。东汉时蜀守高朕、有礼殿记刻柱上。壁画三皇五帝、三代圣贤、及两汉君臣像。历宋元尚存。明末学宫毁于火。范镇所记石室碑柱。无考。报闻。　　

○吏部议覆、署江西巡抚布政使李瀚奏称、教职俸满保题。与佐杂事同一例。各省佐杂。均俟部覆到日。始行给咨送部。独教职人员。一面保题。一面给咨。办理似未画一。嗣后请照佐杂人员例。俟部覆到后给咨。应如所请。从之。　　

○己亥。上诣畅春园、问皇太后安。　　
</div>
    <div class="pagination">
<a href="清实录乾隆朝实录_page1298.html">上一页</a><span>...</span><a href="清实录乾隆朝实录_page1294.html">1294</a><a href="清实录乾隆朝实录_page1295.html">1295</a><a href="清实录乾隆朝实录_page1296.html">1296</a><a href="清实录乾隆朝实录_page1297.html">1297</a><a href="清实录乾隆朝实录_page1298.html">1298</a><span class="current-page">1299</span><a href="清实录乾隆朝实录_page1300.html">1300</a><a href="清实录乾隆朝实录_page1301.html">1301</a><a href="清实录乾隆朝实录_page1302.html">1302</a><a href="清实录乾隆朝实录_page1303.html">1303</a><a href="清实录乾隆朝实录_page1304.html">1304</a><span>...</span><a href="清实录乾隆朝实录_page1300.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
