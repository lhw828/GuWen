<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1276 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1276 页/共 1860 页
  </h1>
  <div class="content">
   ○御勤政殿听政　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾世勒珠尔奏、查正地一路。可进兵以捣贼虚。明亮等、拟调拨滇黔新到之兵。以资攻取。兹十一日、革布什咱土舍丹怎扎克巴、差头人来营禀称、正地本系革布什咱之地。旧时百姓五十余户。并未迁移。该处不过金川小头人数人。在彼监守。现在甲鲁有革布什咱兵三百名。又有孔撒麻书土兵。若令此项土兵。突然前往。可以招降。不然亦能力取。而由正地前至独松。攻打亦易。臣先后奉到谕旨。已密扎明亮商办。今正在筹议间。适革布什咱、遣人恳请接应。事机颇为凑合。又于十一日、飞札明亮等、妥速办理。报闻　　

○又奏、查杂谷三土司。向来行事。均属相同。独于给照一事。前从噶克未经恳请。臣等揣度番情。盖因噶尔璊、鲁木宗、陡柔等处。原系杂谷之地。前因土司苍旺治罪。策楞、岳钟琪、已将噶尔璊、鲁木宗、赏给绰斯甲布。陡柔、赏给党坝。乃金川贼酋。又唆使从噶克抢占。该土司亦明知私行占据。于理非宜。现又尚无出力之处。若恳给还此地。自觉难于措词。是以未敢遽请。兹从噶克土司木嘉勒。令其头人来称。今土司派兵攻打金川。总是真心出力。求将从噶克旧管之噶尔璊、鲁木宗、陡柔、百姓。赏给土司。并请给执照。臣等谕以此三处、既经分给绰斯甲布、党坝、即当遵奉法令。不得私相争夺。况尔土司、虽现派兵助剿。而绰斯甲布土司。亦属实心出力。若赏尔管理执照。何以服彼两土司之心。总俟将来、看尔等出力如何。再行办理。嗣后伊等自揣。稍有不如绰斯甲布之处。即不复能邀恩赏。冀督令土兵助剿。自必倍为有力。得旨嘉奖　　

○命署刑部右侍郎永德、充经筵讲官　　

○以副都御史高朴、为兵部右侍郎　　

○予故兵部侍郎觉罗奉宽、祭葬如例　　

○辛亥。谕、今岁京师及近畿。春膏未经普渥。入夏以后。虽经节次得雨。尚未优沾。现在节交芒种。天气稍炎。农田需泽孔殷。深为廑念。著礼部即速查照定例。敬谨虔祷。以期速霈甘霖　　

○又谕、京师及近畿地方。春霖未获优沾。入夏以来。亦尚未得有透雨。现在时交芒种。已饬礼部虔申祈祷因思清理庶狱。亦足感霈甘膏。著刑部堂官、查明军流以下等罪情节。分别减等发落。其因事牵涉。拘系候质者。亦速行讯明省释。至寻常案件。并著即为完结。均毋得稽延留滞。其直隶省、并交周元理一体遵照查办。该部即遵谕行　　

○又谕曰、德勒克多尔济、在伊犁患病。现令来京。俟伊病痊。仍著在乾清门行走。其正蓝旗蒙古副都统员缺。著金辉补授　　

○谕军机大臣等、据彰宝奏、拏获滇省逃兵孙起材等二名。现已讯明。照例正法。其余未获各逃兵。仍饬各属严缉等语。滇省脱逃兵丁。迄今已阅数年。屡经饬谕该督。实力缉捕。务须按名就获。无任稽诛。虽据该督陆续奏报获犯。而所得仍觉无多。著传谕彰宝、将征剿缅匪案内。滇省逃兵。共若干名。陆续拏获者若干名。已经正法者若干名。通计约有十分之几。即速查明。开列清单具奏。至现在未获各逃兵。仍严饬所属员弁。上紧查拏。以期全数弋获。毋致日久漏网。将此谕令知之。寻奏、滇省逃兵。共三百七十名。已获者二百四十五名。其余现仍实力缉捕。报闻　　

○壬子。谕、三法司核题。濮姚氏等、殴伤濮运贞身死。将姚氏拟以绞候一本。刑部等衙门、以案系共殴。将濮姚氏拟抵。原属照律办理。第核此案启衅之由。濮运贞、以族侄图奸濮景霞之妻姚氏。经控县枷责有案。乃濮运贞挟恨。肆行辱骂。姚氏因欲殴打洩忿。濮乾福闻之。亦许帮助。迨濮运贞复携带锄柄。至姚氏房内寻殴。值姚氏手持翦刀拆被。举手搪抵。戮伤濮运贞顶心。经濮乾福、拉出门外。濮运贞复欲往寻濮景霞逞殴。适景霞回家相遇。运贞仍然凶横。殴伤景霞之手。景霞、乾福、亦彼此还殴。而濮运贞、复拉住景霞裤脚不放。姚氏遂翦戮其左月□曲月□秋。至晚殒命。是濮运贞、始而图奸族婶。继复挟怨寻殴。淫凶不法。其致死实由自取。姚氏抵御强暴。与寻常谋殴之情节不同。此等若入秋谳。亦应在可矜之列。又何必令其久系囹圄。是执法而令抵偿恶棍。不若原情而得保全善良之为当也。濮姚氏、著免死、减等发落。其余各犯。亦一例拟减完案。朕综理庶狱。惟期平允。即匹夫匹妇。亦不肯使其稍有屈抑。将此谕众知之。　　

○定边右副将军广州将军明亮、参赞大臣副都统富德奏、吉林、黑龙江、带来余丁。打仗处所。与官兵一同出力。请作为兵丁。一并办理。谕曰、吉林黑龙江余丁。既与官兵一同行走。著照所请。照兵丁例一体办理。并行令各路将军。遇有甲缺。即行坐补。其各军营队内。有似此者。查明一体办理　　

○又奏、查正地一路。途长道险。需兵万余。现计大营、及吉地各卡抽拨之兵。合滇黔新到之兵。约得六千余人。再添调德尔格忒土兵四千。足壮军威。但兵行粮随。相资并济。今准桂林札称、若由正地进攻。又须安站添夫。恐一时不能猝办。且站远途荒。不能迅速。自应听其办有就绪。始免贻误。谕军机大臣等、正地一路。原系偏师袭取之策。但距明亮军营迂远。兵行本不捷便。若俟粮运办有就绪。再行进兵。则贼众闻之。得以豫作准备。殊为非计。且此路进兵。并非正局。其得与不得。皆无其关系。岂可大费兵力。多至万余。并欲调滇黔之兵二三千备用。尤为未协。此次各路进兵。自以阿桂处最为可望。正宜添助兵数。使其声势愈盛。成功更当迅速。不宜转分减其兵力。况阿桂处聚兵既多。其进攻勒乌围时。或见他处有可分进之机。及资夹攻之利者。仍可随时遣派前往。较为便捷。自应将滇黔所调之兵。全数令赴阿桂军营。方为正办。现在传谕文绶、令其于滇黔兵到省时。即令统兵大员带领。遄赴西路备用。明亮等一路。现在虽无机会可乘。计阿桂攻至勒乌围时。贼众心必惶惧。各处守御。未必能如前周到。明亮等、惟当留心探听。攻取亦未可定。此时马尔邦一带军营。与贼人相距。甚关紧要。若将现兵移彻过多。明亮又复亲自带往。万一贼众得知此信。潜出滋扰官兵后路。更属不成事体。明亮竟无庸亲赴正地。惟当传谕革布什咱土舍等、以尔等如果诚心恭顺。思欲进攻金川。即当照绰斯甲布之例。自行派兵前往攻取。或欲求官兵相助。不妨于霍尔、德尔格忒等处。酌派兵数千同往。亦足壮其声势。明亮等或于营内、酌选兵一二千。拣选勇干可恃之领队大员。令其统率前往。以资接济。则需兵不多。粮运不致妄费。且于西南两路。自为妥协。方合筹办机宜　　

○是月。江南河道总督吴嗣爵奏、清口东西坝口门。蓄洩启闭。为全河关键。查洪泽湖高堰志桩。上年冬底。原存七尺。东西坝口门留宽二十丈。目下湖水盛增。水志亦渐次加长。随督同官弁。将东坝先拆十丈。口门共宽三十丈。以资畅洩。得旨嘉奖　　

○安徽巡抚裴宗锡奏、无为州江坝。保障五属。最关紧要。查有鹅黄嘴一处。顶冲江溜。必须添建月堤。又李家段之常公堤。尚觉单薄。亦须加宽培厚。已于该州民捐岁修册内。估造兴工。报闻　　

○署湖广总督湖北巡抚陈辉祖奏、直省社仓。借放收息。原期缓急有备。近各乡社长等、恃有附案请豁之例。群怀观望。请嗣后出借社谷催收时。如人产现存。不过一时无力。或先令还半。或展限清还。不得遽作无著请豁。若果有失业逃亡。再行遵例请豁。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十七




大清高宗法天隆运至诚先觉体元立极敷文奋武孝慈神圣纯皇帝实录卷之九百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。五月。癸丑朔。谕。向来秋朝审人犯。如通计数及万人。即敕部将三次缓决者。分别减等。以示法外之仁。今自乾隆三十六年以来。距今岁秋谳时。约计人犯。又有万余。其三次以上缓决者。至期原在应行查办之列。但为时尚有数月。此际仍须滞系囹圄。现因京师及近畿地方。甘霖未霈。农田待泽方殷。已降旨将刑部。及直隶省。军流以下罪名。减等发落。至此等缓决人犯。不但三次者。今秋应予减免。即缓决一二次者。其情罪本轻。再隔数年。亦仍归于宽减。若令早为查办。使刑狱一清。自更足以昭钦恤而召和甘。著刑部堂官。即将曾经缓决一二次以上人犯。逐一查明。酌量所犯案情。以次办理奏闻。分别减等。副朕矜慎祥刑之至意。该部即遵谕行　　

○又谕。据伊勒图奏称。巴尔品患病甚重。策伯克多尔济游牧之事。请派侍卫特英额。前往协理等语。巴尔品现既患病。著积福。前往更换巴尔品来京。伊在何处接奉此旨。即由彼前往。办理策伯克多尔济游牧之事。并著传谕伊勒图。庆桂。知之　　

○甲寅。上诣畅春园。问皇太后安　　

○谕。据李湖奏调拨滇兵三千名。于四月二二三等日。分别起程。尾随黔兵。前赴威宁。至十九日。已全数发竣。并因广南营分稍远。其原备兵三百名。往返调拨。恐致后期。即将经过之曲寻。寻沾。等协燥各兵。酌挑足数。赴站归队等语。此次滇省办理兵差。甚属妥速。李湖。著交部议叙。其办差各员内。有实在出力奋勉者。并著该抚查明。咨部议叙　　

○又谕。向来旗丁余米。准在通州变卖。以资日用。现在各省粮艘。陆续抵通。若旗丁于兑足正供之外。尚有多余米石。情愿出售者。仍著加恩。准其在通州粜卖。在旗丁等既所乐从。而地方粮石益充。于市价民食。均为有益。该部即遵谕行　　

○谕军机大臣等。此时正地一路。既不需多用兵丁。其粮饷即可无庸专办。且阿桂现在进兵。其西路一带。需人办事之处较多。刘秉恬。不必前往南路办理。仍留西路。将应办之事。酌量妥办。至正地用兵无几。需粮有限。李本。现驻吉地。况有桂林。为之统率。足资经理。约计正地一路。不过土兵三四千。缘营兵二千。只须核此兵数。应用之粮若干。陆续筹运。即可接济。著传谕桂林。即就近饬知李本。妥为筹办。勿致贻误　　

○乙卯孝诚仁皇后忌辰。遣官祭景陵　　

○管理左翼宗学公永玮奏。请令近派宗室王公之子。入宗学肄业。得旨。所奏是。设立宗学。原为教育宗室子弟。如近派不令入学。转不得肄习。殊非立学意。况近派宗室入学。熟习清语骑射。或用笔帖式。或挑侍卫。伊等又多升进之路。自属美事。除恒亲王弘晊。果郡王永瑹等。皆系最近支派。毋庸入宗学外。其余宗室等。俱著挑选入学肄业。并将此永著为令　　

○丙辰。黑龙江将军傅玉奏。索约勒济围场。历年俱系黑龙江将军。会同达尔汉亲王。查勘办理具奏。今达尔汉亲王色旺诺尔布遗缺。伊子旺济勒多尔济。既已承袭。应否同臣办理围场事务。请旨遵行。得旨。旺济勒多尔济。著一同办理　　

○丁巳。上诣畅春园。问皇太后安　　

○四川总督富勒浑奏。本月初九日。粮夫运米五十斛。行至日古噜沟。遇见夹坝。将米遗失三十三斛。查该处为科多赴僧格宗必由之地。屡有贼番出没。自应及早变通。以免滋扰。兹据桂林咨寄。请将僧格宗粮运。改由南路摺稿。所办自为妥当。已分饬总理司道等。查照办理。广西提督王进泰奏。本月十九日夜。帛噶尔角克碉地方。有贼番百余。从山梁直扑营卡。巴木通。亦有贼从左右山梁冲下。俱被官兵用枪打退。贼复驻扎山卡。断绝水道。当经官兵冲拏。贼始溃逃。谕军机大臣等。据富勒浑。王进泰等奏。夹坝滋扰情形。贼番当此窘迫之时。尚敢潜出劫夺。实为可恶。前此尚疑夹坝之事。或系小金川乏食穷番所为。今观此等出没情形。自与小金川番人无涉。必系逆酋纵令出外。乘间滋扰。且从前擒获贼番供词。功噶尔拉大头人莫撒斯等。派贼番往僧格宗一带。偷放夹坝。此等贼人。实堪切齿。俟平定金川后。务当专派胜兵数千。将各处夹坝贼匪。尽行剿洗。勿使稍留余孽。夹坝贼匪。与前准噶尔玛哈沁相似。即将来办理善后事宜。亦必将此尽去根株。不可略存姑息。况此等贼匪。现在尚敢屡次扰窃。实属罪无可逭。非若金川贼番之穷蹙来投者。尚可宥其一死。藉以招降。切不可稍有游移轻纵。至贼番现放夹坝之处。俱令吃亏而去。尚系近日兵丁。稍知振作。不似从前之怯懦无能但所称每次见贼百余人。仍系绿营虚词捏报。殊不足信。使果如所言。有如许贼众。绿营兵丁。安能与之相拒乎。总之贼番一有滋扰。必须痛加歼刈。俾知惩创。而阿桂军营后路。如大板昭等处。尤关紧要。不可不切实严防。其自僧格宗至美诺一带。已非粮运所经。贼番无可希冀。向后夹坝。谅应渐少。其余各营卡。惟在富勒浑。旺保禄。长清。桂林等。勤饬官兵。实力防范。遇有贼至。须尽力痛歼。勿稍疎懈　　

○戊午。谕军机大臣等。据裴宗锡奏。宿州民徐有仁蔑伦一案。摺内声叙事由处。悖理殊甚。已用朱笔抹出。此等蔑伦重案。为覆载所不容。即非人类所应有。是以凡遇此等奏摺。俱不批发。该督抚等。又何得妄措一辞。向来外省。于弟杀胞兄之案。往往曲为之解。若果因救护父母情真。则其兄本系逆伦应死之犯。自可原情末减。设系兄弟互相斗殴。即属卑幼犯尊。乃复强为开脱。坐死者以理屈情亏。冀邀宽假。此乃刁恶讼师猾吏。藉以舞文。而庸劣幕友。复狃于暗积阴功之见。不揆事理之是非。谬为曲说览之每觉其可鄙。至于父子大伦所系。有犯即法无可宽。今裴宗锡。已将徐有仁蔑伦罪案审明。拟以凌迟。并请王命即行正法。业已案例办理。乃案情内称。徐有仁因父无人服侍。仍欲搬回。并称其情急回身。酒醉昏迷等语。为之婉转声叙。其意何居。此等枭獍逆恶。闻者应无不切齿痛恨。若复稍为悯惜。必其人亦为无父之人。宁身任风教者。所宜出此耶。裴宗锡。何不谙事理若此。著传旨严行申饬。并将朱笔抹出原摺。发令阅看　　

○又谕。前因李湖等奏。溃兵内究出先逃之外委王登联一名。请旨即行正法。其边九叶等三犯。供有倡逃之人。已录供行知川省质讯等语。因降旨询问文绶。令其将未经具奏缘由覆奏。今据文绶奏。上年军营遣回溃兵册内。并无刘子道等姓名。当即移咨将军阿桂。转饬查讯。旋准阿桂咨覆。上年驻劄达扎克角山梁。均系延绥镇兵。并无刘子道。其守兵李耀。于木果木未经失事之前。已经阵亡。复讯据刘建桂供。亦系奉参赞谕令彻回。并未指使各兵退回。此内本无倡逃之人等语。与滇省所讯情节回异。军营溃逃兵丁。情罪本属可恶。如能讯得倡逃实据。自不可稍为宽纵。然亦不可有意苛求。今滇省所取溃兵供词。质询军营。全无影响。则一面之词。亦难凭信。或系李湖于溃兵解到时。必欲究诘倡逃情由。而边九叶等。因无对质。遂妄为供指。亦未可定。著传谕李湖。再行研取切实供词覆奏。不得稍有回护。寻奏。臣接到川省咨覆。随将边九叶等。复加严讯。据供。当日并不知系传令彻回。实因无可质对。是以捏名妄指。报闻　　

○又谕。前将新调滇黔兵五千。概令速赴阿桂军营应用。今据文绶奏。头起黔兵五百名。已经由省起程。前赴南路章谷一带。听副将军明亮等调用等语。此项黔兵。既赴章谷。若令仍回成都。改赴西路。未免迂远。因阅粮运程站图。自章谷由美诺至阿桂军营。仅二十四站。兵丁即从此路行去。较为便捷。且此路常有夹坝出入。今将如许官兵。陆续前进。于事甚为有益。或途中遇有夹坝。随时歼剿。亦甚便易。著传谕文绶。即速妥协办理　　

○以故云南湾甸土知州景毓璁子廷玉。袭职　　

○己未。谕曰。福建漳州镇总兵员缺。著李国梁调补。所遗浙江处州镇总兵。著索明补授。索明现在四川军营。所有处州镇印务。著钟音。于所属副将内。拣选一员。奏请署理　　

○又谕。川省军需银两。节经由部拨发。及各省协拨捐解者。通计三千四百余万。据文绶奏报月费存库银数。尚属宽余。但筹办粮运等项。应行先事豫备者多。自须宽裕储备。即更在进剿金川。将次荡平。而善后事宜。亦当豫为筹计。著户部。再于各省存留协拨银内。动拨银五百万两。令各该督抚。派委妥员。陆续解川。存贮备用　　

○谕军机大臣等。据熊学鹏奏。拏获象州民人区仕彰等。搜出钞写伪造钦颁护道榜文一本。据拏获同案之闭恒道供称。得自苏州经坊周姓。请敕下江苏巡抚。根究来历办理等语。该犯等。敢将伪造榜文。转相传播。煽惑徒众。甚属不法。自应严查首先倡逃之人。按律处治。闭恒道。既供从苏州城里周姓经坊请回。著传谕萨载。即速严密访查该处周姓书铺。根究此件榜文。实系何人起意伪造。刊刻转行。彻底查明。据实奏闻。熊学鹏摺。并著钞寄阅看。寻奏。苏州护龙街香花桥地方。向有经铺六家。并无周姓。臣委员往查。在徐万九铺内。起获榜文。面签系当今钦颁护道榜文八字。并榜文前面圣谕十六条。刻板二块。又伪造护道戒经二本。新旧板片六块。陈盛章铺内。起出不全罗经板四块。粤民闭恒道。所供周姓经坊。谅系误记铺姓。事已无拟。惟板片未能全数起获。臣即亲鞫各犯。据陈盛章供。护道榜文。系伊故伯陈松。于康熙四十一年。同罗经刊刻售卖。现因闻禁烧毁。徐万九供。榜文板片既毁。无可觅利。是以另造护道戒经。反覆研讯。矢口不移。请将徐万九等。分别按拟具奏。报闻　　

○又谕。据阿桂奏。四月十八日。谷噶军营东南山梁。偶有枪声。差员星往查看。因哨望之兵丁陈升。萧太等。先经昏睡。忽闻崖下声响。即发喊奔逃。而坐卡之外委安辉。及各兵亦均睡熟。及梦中惊起。即踉跄奔逸。除萧太业已跌死。即将安辉。陈升。立时正法。其余各兵。均予棍责。插箭游营示儆等语。此等绿营兵弁。怯懦偷安。实堪痛恨。即留之军营。亦属无益。仅予棍责插箭。不足蔽辜。著阿桂。即将此次离卡避匿之兵。逐一查明。革退名粮。发往烟瘴省分安插。并著传谕各该督抚。于该兵丁解到后。严行管束。如有在配脱逃之事。即行拏获。于该处正法。毋得稍存姑息　　

○定西将军尚书阿桂。定边右副将军尚书公丰昇额。参赞大臣领侍卫内大臣色布腾巴勒珠尔奏。据总兵五福禀称。十一日。党坝土舍头人。挑派土兵。由作固顶。前赴德乌当噶。抢获贼番牛只。又于十六日。复挑土兵百名。同官兵前赴穆尔津冈下。播丘地方。乘夜抢杀。贼番出碉对敌。经党坝头人。杀贼二名。当即分别奖赏。查党坝汉土官兵。本属无多。但如此相机抢杀。亦可稍分贼势。现在饬令该镇。仍不时派兵掩袭。报闻　　

○庚申。谕。自四月下旬以来。尚未得有透雨。朕心深为廑念。著总督周元理。即速确查所属州县。有因雨泽稀少。以致麦收分数歉薄者。即奏明将应徵新旧钱粮。缓至秋成后。再行开徵。以纾民力。该部即遵谕行　　

○谕军机大臣等。据周元理奏。直属自四月下旬以来。雨泽稀少。二麦收成。不无歉薄。请查明粮价较昂之州县。俱准将仓粮照例减粜。并查明实在贫乏。必须续借种粮各户。不论有无积欠。俱准续借。俟秋收免息还仓等语。自当如此筹办。至所称现届漕船北上抵通。或应于天津北仓。酌量截留米石。以为储备之处。此时未免太早。向来直属间遇偏灾。须截留漕米。以备赈济者。俱在夏秋之交。今甫交仲夏。虽待泽甚殷。若即得有透雨。大田仍可望丰收。似不必急于筹办截漕之事。转涉张皇。惟是现在直属雨少地方。二麦收成。恐不无稍歉。现已明降谕旨。交该督确查奏办。著传谕周元理。即速确查所属州县。其麦收尚稔者。无庸查办外。所有春夏雨泽稀少。麦收歉薄之区。即遵旨一面缓徵。一面奏闻。寻奏。查各属二麦实在分数。惟顺天。保定。河间。天津。正定。易州。冀州。深州赵州。等处。收成稍歉。请嗣秋收以后。九十月内开徵以纾民力。得旨。如所议行。　　

○又谕。本月户刑二部。议驳图思德奏分赔炉户厂欠银两。不应节外重摊。徒致有名无实。令该抚通盘核计。酌筹办理一摺。所议是。已依议行矣。此项厂欠银。至七万八千五百余两之多。当日豫领工本时。自必实有其人。何至尽归无著。且各厂炉户。数甚纷烦。谅不能挨户遍给。其中必有承总之人。或什或百。分匀经管。自当择身家殷实者承充。何至尽归乌有。即如内地办理工程锅夥之类。皆有匠头。夫总。经手支发钱粮。岂有铜厂炉户。竟全无责成。而令乌合之众。赴厂自领之理。在当日承办之员。办理不善。固属咎无可辞。而接任承追各员。并不实力严查。率以炉户逃亡无著为辞。致追项久悬不结。此皆存具文了事之心。因循不振。殊非核实办公之道。著传谕图思德。确查此项炉欠。原领共若干户。其籍贯住址。如何著落。并查当日作何承领。及有无经管承领之人。逐一彻底清查。据实奏覆。至查明后。应如何著追完项之处。并著妥议具奏　　

○辛酉。谕。此次续调进剿金川之云南兵三千。贵州兵二千。据该督抚等奏报。行走甚为迅速。现俱陆续抵川。前赴军营听用。该兵丁等踊跃遄行。深为可嘉。著加恩赏给一月钱粮。以示鼓励　　

○参赞大臣伍岱奏。军营陆续所出护军校等缺。拣选应升人员。请旨补放。谕军机大臣等。军营所出之缺。固当拣员请补。但参赞俱系协同将军办事之人。凡事自应会同商酌。断无自专之理。今舒常在宜喜军营。去将军丰昇额甚远。遇有缺出。若必商之丰昇额。始行补放。员缺必至久悬。于事未免无益。若伍岱。离将军并不甚远。一应缺出。自应与丰昇额商定。再行办理。如有打仗奋勇。杀贼受伤。当立加奖赏者。随时奏请施恩。尚属可行。其余军营寻常所出员缺。亦何不可待耶。伍岱所办非是。著传谕将军阿桂等。嗣后参赞大臣所领队内。遇有缺出。如参赞去将军甚远。或有打仗奋勇。当即时奖赏人员。准参赞自行办理。其去将军不远。及寻常所出员缺。务与将军商定。公同会衔具奏。勿得仍前擅专　　

○参赞大臣副都统舒常奏。四月十九日未刻。遥闻泥峙冈枪声甚紧。即派侍卫进财保等。带兵前往防御。旋据都司张士儒禀称。官兵赴南沟取水。有贼八九十人。分三股突出都司分队抵御。毙贼四五名。余始奔窜。臣思泥峙岗地属孤悬。是以贼番屡来窥伺。不可不严加防守。即日拨宜喜兵百名添驻。以资防剿。得旨嘉奖　　

○定边右副将军广州将军明亮。参赞大臣副都统富德奏。建宁镇总兵依常阿。在营病故。其陕西兵丁。饬令宁夏镇总兵刘辉祖管理。报闻　　

○壬戌。上诣畅春园。问皇太后安　　

○还宫
  </div>
  <div class="pagination">
   <a href="清实录乾隆朝实录_page1275.html">
    上一页
   </a>
   <span>
    ...
   </span>
   <a href="清实录乾隆朝实录_page1271.html">
    1271
   </a>
   <a href="清实录乾隆朝实录_page1272.html">
    1272
   </a>
   <a href="清实录乾隆朝实录_page1273.html">
    1273
   </a>
   <a href="清实录乾隆朝实录_page1274.html">
    1274
   </a>
   <a href="清实录乾隆朝实录_page1275.html">
    1275
   </a>
   <span class="current-page">
    1276
   </span>
   <a href="清实录乾隆朝实录_page1277.html">
    1277
   </a>
   <a href="清实录乾隆朝实录_page1278.html">
    1278
   </a>
   <a href="清实录乾隆朝实录_page1279.html">
    1279
   </a>
   <a href="清实录乾隆朝实录_page1280.html">
    1280
   </a>
   <a href="清实录乾隆朝实录_page1281.html">
    1281
   </a>
   <span>
    ...
   </span>
   <a href="清实录乾隆朝实录_page1277.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
