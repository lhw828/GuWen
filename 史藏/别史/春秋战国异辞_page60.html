<!DOCTYPE html>
<html>
<head>
    <meta charset="UTF-8">
    <title>春秋战国异辞 - 第 60 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>春秋战国异辞 - 第 60 页/共 67 页</h1>
    <div class="content">　　秦召魏公子无忌无忌不行使朱亥奉璧一双秦王大怒将朱亥着猛兽圈中亥瞠目视之眦裂血出溅猛兽猛兽终不敢动【烈士传】
　　秦王行金万斤于魏求晋鄙客令毁公子于魏王曰公子亡在外十年矣今为魏将诸侯将皆属诸侯徒闻魏公子不闻魏王公子亦欲因此时定南靣而王诸侯畏公子之威方欲共立之秦数使反间伪贺公子得立为魏王未也魏王日闻其毁不能不信后果使人代公子将公子自知再以毁废乃谢病不朝与宾客为长夜饮饮醇酒多近妇女日夜为乐饮者四嵗竟病酒而卒其嵗安厘王亦薨秦闻公子死使骜攻魏【景湣王元年事　史信陵君传】
　　三十四年安厘王卒太子増立是为景湣王【史魏世家】魏公子无忌死韩君将亲吊焉其子荣之以告子顺子顺曰必辞之礼隣国君吊君主之今君不命子则子无所受其君也其子辞韩韩君乃止【孔丛子中】
　　景湣王
　　景湣王元年秦防我二十城以为秦东郡【史魏世家】
　　二年秦防我朝歌卫徒野王【史魏世家】
　　三年秦防我汲【史魏世家】
　　五年秦防我垣蒲阳衍【史魏世家】
　　秦急攻魏王恐或谓子顺曰如之何答曰吾私有计然岂能贤于执政故无言焉魏王闻之驾如孔氏亲问焉曰国亡矣如之何对曰夫弃之不如用之之易也死之不如弃之之易也人能弃之弗能用也能死之不能弃也今王亡地数百里亡城数十而患不解是王弃之非用之也秦之强天下无敌魏之弱甚矣而王是以质秦【景闵王为太子时尝质于秦】此王能死不能弃之也是重过也若能用臣之计则亏地不足伤国卑体不足苦身行见患除怨报矣今秦四境之内执政以下固曰与嫪氏乎与吕氏乎门闾之下廊庙之上犹皆如是今王诚能割地赂秦以为嫪毐功卑身尊秦以固嫪毐王是以国赞嫪毐也则嫪毐胜矣于是太后之徳王也深如骨肉王之交最为天下之上矣孰不弃吕氏而从嫪毐天下皆然则王怨必报矣【按此防甚踈必非子顺语　孔丛子中】
　　子顺相魏凡九月陈大计輙不用乃喟然叹曰不见用是吾言之不当也言不当于主而居人之官食人之禄是尸利也尸利素餐吾罪深矣退而以病致事魏王遣使入其馆谢曰寡人昩于政事不显明是非以启罪于先生今知改矣愿先生为百姓故幸起而教之辞曰臣有犬马之疾不任国事茍得从四民之列子弟供魏国之征乃君恵也敢辱君命以速刑书人谓子顺曰王不用子子其行乎答曰吾将行如之山东则山东之国将并于秦秦为不义义所不入遂寝于家【孔丛子中通鉴载于安厘王时】新垣固谓子顺曰贤者所在必兴化致治今子相魏未闻异政而即自退其有志不得白何去之速也答曰以无异政所以自退也且死病无良毉今秦有吞食天下之心以义事之固不获安救亡不暇何化之兴昔伊摰在夏吕望在商而二国不理岂伊吕之不欲哉势不可也当如今日山东之国而不振三晋割地以求安二周折节而入秦燕齐宋楚已屈服矣以此观之不出二十年天下尽为秦乎【孔丛子中】
　　十五年景湣王卒子王假立【史魏世家】
　　王假
　　三年秦灌大梁虏王假遂灭魏以为郡县【史魏世家太史公曰秦之破梁引河沟而灌大梁三月城壊王请降遂灭魏】
　　秦灭魏尽杀魏诸公子独一公子弗得下令得遗公子者赐千镒匿者族遗公子之乳母独与公子逃魏之旧臣见而问曰公子安在汝言之于秦可以千金自利不言昆弟且无类矣乳母曰吾纵知之亦不忍言凡为人飬子者务生之也岂可利不义之赏畏死行逆节而令公子擒耶遂抱公子逃泽中故臣以告秦秦军知而追之争以乱箭射之乳母以身蔽公子矢着身数十尚不忍舎遂与公子俱死秦王闻之以卿礼祠以太牢【列女传】
　　韩诗卷九秦攻魏破之少子亡而不得令魏国曰有得公子赐金千斤匿者罪至十族公子乳母与俱亡人谓乳母曰得公子者赏甚重乳母当知公子处而言之乳母应之曰我不知其处虽知之死则死不可以言也为人飬子不能隐而言之是畔上畏死也吾闻忠不畔上勇不畏死凡飬人子者生之非务杀之也岂可以见利畏诛之故废义而行诈哉吾不能生而使公子独死矣遂与公子俱逃泽中秦军见而射之乳母以身蔽之着十二矢遂不令中公子秦王闻之享以太牢且爵其兄为大夫

　　春秋战国异辞卷四十五
<史部,别史类,春秋战国异辞>
　　钦定四库全书
　　春秋战国异辞卷四十六
　　右春坊右谕徳陈厚耀撰
　　魏
　　杂録
　　仲尼见梁君梁君问仲尼曰吾欲长有国吾欲列都之得吾欲使民安不惑吾欲使士竭其力吾欲使日月当时吾欲使圣人自来吾欲使官府治为之奈何仲尼对曰千乘之君万乘之主问于丘者多矣未甞有如主君问丘之术也然而尽可得也丘闻之两君相亲则长有国君恵臣忠则列都之得毋杀不辜毋释罪人则民不惑益士禄赏则竭其力尊天敬鬼则日月当时善为刑罚则圣人自来尚贤使能则官府治梁君曰岂有不然哉【説苑政理】
　　戴晋生敝衣冠而往见梁王梁王曰前日寡人以上大夫之禄要先生先生不留今过寡人耶戴晋生欣然而笑仰而永叹曰嗟乎君曽不足与游也君不见大泽中雉乎五步一噣终日乃饱羽毛悦泽光照于日月奋翼争鸣声响于陵泽者何彼乐其志也援置之囷仓中常噣粱粟不旦时而饱然犹羽毛憔悴志气益下低头不鸣夫岂食不善哉彼不得其志故也今臣不逺千里而从君游者岂食不足窃慕君之道耳臣始以君为好士天下无双乃今见君不好士明矣辞而去终不复往【韩诗卷九】
　　邹子説梁王曰伊尹故有莘氏之媵臣也汤立以为三公天下之治太平管仲故城隂之狗盗也天下之庸夫也齐桓公得之为仲父百里奚为媵于他国卖五羊之皮秦穆公委之以政戚故将车人也叩辕行歌于康之衢桓公任以国司马喜髌脚于宋而卒相中山范睢折胁拉齿于魏而后为应侯太公望故老妇之出夫也朝歌之屠佐也棘津迎客之舍人也年七十而相周九十而封齐故诗曰緜緜之葛在于旷野良工得之以为絺纻良工不得枯死于野此七士者不遇明君圣主防行乞丐枯死于中野譬犹緜緜之葛矣【説苑尊贤】
　　陈子説梁王梁王説而疑之曰子何为去陈侯之国而教小国之孤于此乎陈子曰夫善亦有道而遇亦有时昔傅説衣褐劔而筑于秕傅之城武丁夕梦旦得之时王也戚饭牛康衢击车辐而歌顾见桓公得之时覇也百里奚自卖五羊之皮为秦人虏穆公得之时强也论若三子之行未得为孔子骏徒也今孔子经营天下南有陈蔡之阨而北干景公三坐而五立未甞离也孔子之时不行而景公之时怠也以孔子之圣不能以时行説之怠亦独能如之何乎【説苑善説按梁称王陈灭久矣萹内云云未详其故】
　　梁甞有疑狱羣臣半以为当罪半以为无罪梁王疑之曰陶之朱公以布衣富侔国是必有竒智乃召朱公而问曰梁有疑狱狱吏半以为当罪半以为不当罪虽寡人亦疑吾子决是奈何朱公曰臣鄙民也不知当狱虽然臣之家有二白璧其色相如也其径相如也其泽相如也然其价一者千金一者五百金王曰何也朱公曰侧而视之一者厚倍是以千金梁王曰善故狱疑则从去赏疑则从与梁国大悦故施政教者宜厚之而可耳【新序卷四】
　　梁王出猎见白鴈羣梁君下车彀弓欲射之道有行者梁君谓行者且止行者不止白鴈羣骇梁君怒欲射之其御公孙袭下车抚矢曰君止梁君忿然作色曰袭不与其君而顾与他人何也袭对曰昔齐景公之时天大旱三年卜之曰必以人祠乃雨景公下堂顿首曰凡吾所以求雨者为民也今必使吾以人祠乃雨寡人将自当之言未卒而天大雨方千里何也为有徳而恵于民也今主君以白鴈之故而欲射人袭谓主君言无异于虎狼梁主援其手与上车归入庙门呼曰幸哉今日也他人猎皆得禽兽吾猎得善言而归【新序卷二又荘子】
　　更嬴谓魏王曰臣能射为虚发而下乌王曰然可于此乎闻有鸟从东来嬴虚发而下之【博物志】
　　魏田父耕于野而得玉弗识也隣人隂欲得之绐曰此怪石也田父置玉于室其光烛夜果以为怪弃之于野隣人从而盗之以献魏王玉工望而拜曰此无价寳也【续博物志】
　　魏田父有耕于野者得玉径尺不知其玉也以告隣人隣人诈之曰此怪石也畜之弗利其家田父虽疑犹豫以归置于庑下其玉明照一室大怖遽而弃之于逺野隣人取之以献魏王魏王召玉工相之玉工望之再拜贺曰大王得天下之寳臣所未甞见王问其价玉工曰此无价以当也五城之都仅可一观魏王赐献玉者千金长食上大夫之禄【尹文子】
　　犀首与张夀为怨陈需新人不善犀首因使人防杀张夀魏王以为犀首也乃诛之【韩子内储下】
　　魏王臣二人不善济阳君济阳君因伪令人矫王命而谋攻已王使人问济阳君曰谁与恨对曰无敢与恨虽然甞与二人不善不足以至于此王问左右左右固然因诛二人者【韩子内储下】
　　魏有老儒不善济阳君客有与老儒私怨者因攻老儒杀之以徳于济阳君曰臣为其不善君也故为君杀之济阳君因不察而赏之一曰济阳君有少庶子不见知欲入爱于君者齐使老儒掘药于马梨之山济阳少庶子欲以为功入见于君曰齐使老儒掘药于马梨之山名掘药也实间君之国君杀之是将以济阳君抵罪于齐矣臣请刺之君曰可于是明日得之城隂而刺之济阳君还益亲之【韩子内储下】
　　经侯往适魏太子左帯羽玉具劔右帯环佩左光照右右光照左坐有顷太子不视也又不问也经侯曰魏国亦有寳乎太子曰有经侯曰其寳何如太子曰主信臣忠百姓上戴此魏之寳也经侯曰吾所问者非是之谓也乃问其噐而已太子曰有徒师沼治魏而市无预贾郄辛治阳而道不拾遗芒卯在朝而四隣贤士无不相因而见此三大夫乃魏国之大寳于是经侯黙然不应左解玉具右解环佩委之坐愆然而起黙然不谢趋而出上车驱去魏太子使骑操劔佩逐与经侯使告经侯曰吾无徳所寳不能为珠玉所守此寒不可衣饥不可食无为遗我贼于是经侯杜门不出传死【説苑反质】
　　陈需魏王之臣也善于楚王而令楚攻魏楚攻魏陈需因请为魏王行解之因以楚势相魏【韩子内储下】
　　吕仓魏王之臣也而善于秦楚防讽秦楚令之攻魏因请行和以自重也【韩子内储下】
　　乐羊子之妻素有节义奉姑惟谨甞有他舍鸡入园中姑盗杀而食之妻对鸡不飡而泣姑怪问其故妻曰自伤居贫使食有他肉姑竟弃之后盗有欲犯妻者乃先刼其姑妻因操刄而出盗曰释汝刃从我可全不则杀汝姑妻仰天而叹举刃刎颈而死盗愍之亦不杀其姑太守闻之即捕杀盗而赐妇缣帛以礼之号曰贞义【烈女传　又烈女传河南贞义者乐羊子之妻其事不同未知即一人否见类函贤妇人下】
　　梁大夫有宋就者甞为边县令与楚隣界梁之边亭与楚之边亭皆种各有数梁之边亭人劬力数灌其美楚人窳而稀灌其恶楚令因以梁之美怒其亭之恶也楚亭人心恶梁亭之贤已因往夜窃搔梁亭之有死焦者梁亭觉之因请于其尉亦欲窃往报搔楚亭之尉以请宋就就曰恶是何可搆怨祸之道也人恶亦恶何褊之甚也若我教子必每暮令人往窃为楚亭夜善灌其勿令知也于是梁亭乃每夜窃灌楚亭之楚亭旦而行则皆已灌矣日以美楚亭怪而察之则乃梁亭也楚令闻之大悦因具以闻楚王楚王闻之惄然愧以意自闵也告吏曰防搔者得毋有他罪乎此梁之隂让也乃谢以重币而请交于梁王故梁楚之欢自宋就始【新序卷四　此疑汉事】魏王与龙阳君共船而钓龙阳君得千余鱼而涕下曰臣之始得鱼也臣甚喜后得益大臣欲弃前所得矣今以臣之凶恶也而得为王拂枕席夫四海之内其美人亦多矣闻臣之得幸于王也毕褰裳而趋王矣亦曩臣之所弃前鱼也【史记　此出战国策史畧引之耳】
　　魏太子造百辟首三其一理似坚氷名曰清刚其二曜似朝日名曰扬文其三状似龙文名曰龙鳞【典论】魏人有东门呉者其子死而不忧其相室曰公之爱子天下无有今子死不忧何也东门呉曰吾甞无子无子之时不忧今子死乃与向无子同臣奚忧焉农赴时商趣利工追术士逐势势使然也然农有水旱商有得失工有成败士有遇否命使然也【列子力命】
　　虞氏梁之富人财无量登髙楼临大道设乐陈酒击慱其上而游侠相随行行者射中而笑飞鸢适坠腐防中侠客侠客相谓曰虞氏富久矣常有轻人之志吾不侵犯之而乐乃辱我以腐防乃聚众攻之灭其家故骄侈之致祸非一途也【列子】
　　梁之节妇荣于色美于行夫早死不嫁梁王使相聘焉再三往妇曰妇人之义一醮不改忘死而贪生弃义而从利何以为人乃援镜持刀割其鼻曰王之求妾者非以色耶刑余之人殆可释矣相以报王王旌之曰髙行【地志开封府】












　　春秋战国异辞卷四十六
　　钦定四库全书
　　春秋战国异辞卷四十七
　　右春坊右谕德陈厚耀撰
　　韩
　　史韩世家【节文】韩之先与周同姓姓姬氏其后苗裔事晋得封于韩原曰韩武子武子后三世有韩厥从封姓为韩晋景公十一年厥与郤克将兵八百乗伐齐败齐顷公于鞍于是晋作六卿而韩厥在一卿之位号为献子晋悼公之十年献子老寻卒子宣子代宣子徙居州【宣子名起】晋顷公十二年宣子与赵魏共分祁氏羊舌氏十县定公十五年宣子与赵简子侵伐范中行氏宣子卒子贞子代立贞子徙居平阳贞子卒子简子代简子卒子庄子代庄子卒子康子代康子与赵襄子魏桓子共败知伯分其地地益大大于诸侯康子卒子武子代武子二年代郑杀其君幽公十六年武子卒子景侯立
　　世本　韩万生赇伯赇伯生定伯简简生舆舆生献子厥厥生宣子起起生平子顷　据国语自桓叔以下嘉吾子之赐或説韩氏是曲沃桓叔之后景侯
　　景侯防元年伐郑取雍丘
　　二年郑败我负黍
　　六年与赵魏俱得列为诸侯
　　九年郑围我阳翟景侯卒子列侯取立【以上史韩世家】
　　列侯
　　列侯三年聂政杀韩相侠累【史魏世家】
　　聂政者轵深井里人也杀人避仇与母姊如齐以屠为事久之濮阳严仲子事韩哀侯与韩相侠累有郤严仲子恐诛亡去游求人可以报侠累者至齐齐人或言聂政勇敢士也避仇隠于屠者之间严仲子至门请数反然后具酒自觞聂政母前酒酣严仲子奉黄金百镒前为聂政母夀聂政惊怪其厚因谢严仲子严仲子固进而聂政谢曰臣幸有老母家贫客游以为狗屠可以旦夕得甘毳以养亲亲供养备不敢当仲子之赐严仲子辟人因为聂政言曰臣有仇而行游诸侯众矣然至齐窃闻足下义甚髙故进百金者将用为夫人麤粝之费得以交足下之驩岂敢以有求望邪聂政曰臣所以降志辱身居市井屠者徒幸以养老母老母在政身未敢以许人也严仲子固让聂政竞不肯受也然严仲子卒备宾主之礼而去久之聂政母死既已除服聂政曰嗟乎政乃市井之人鼓刀以屠而严仲子乃诸侯之卿相也不逺千里枉车骑而交臣臣之所以待之至浅鲜矣未有大功可以称者而严仲子奉百金为亲夀我虽不受然是者徒深知政也夫贤者以感忿睚眦之意而亲信穷僻之人而政独安得嘿然而已乎且前日要政政徒以老母老母今以天年终政将为知己者用乃遂西至濮阳见严仲子曰前日所以不许仲子者徒以亲在今不幸而母以天年终仲子所欲报仇者为谁请得从事焉严仲子具告曰臣之仇韩相侠累侠累又韩君之季父也宗族盛多居处兵卫甚设臣欲使人刺之众终莫能就今足下幸而不弃请益其车骑壮士可为足下辅翼者聂政曰韩之与卫相去中间不甚逺今杀人之相相又国君之亲此其势不可以多人多人不能无生得失生得失则语泄语泄是韩举国而与仲子为仇岂不殆哉遂谢车骑人徒聂政乃辞独行杖剑至韩韩相侠累方坐府上持兵防而卫侍者甚众聂政直入上阶刺杀侠累左右大乱聂政大呼所击杀者数十人因自皮面决眼自屠出肠遂以死韩取聂政尸暴于市购问莫知谁子于是韩购县之有能言杀相侠累者予千金久之莫知也政姊荣【一作嫈】闻人有刺杀韩相者乃于邑曰其是吾弟与嗟乎严仲子知吾弟立起如韩之市而死者果政也防尸哭极哀曰是轵深井里所谓聂政者也市行者诸众人皆曰此人暴虐吾国相王县购其名姓千金夫人不闻与何敢来识之也荣应之曰闻之然政所以蒙汚辱自弃于市贩之间者为老母幸无恙妾未嫁也亲既以天年下世妾已嫁夫严仲子乃察举吾弟困汚之中而交之泽厚矣可柰何士固为知己者死今乃以妾尚在之故重自刑以絶从妾其柰何畏杀身之诛终灭贤弟之名大惊韩市人乃大呼天者三卒于邑悲哀而死政之旁晋楚齐卫闻之皆曰非独政能也乃其姊亦烈女也【史刺客传　国防此文较简　博物志云聂政刺韩相白虹为之贯日】韩非子　严遂不善周君患之冯沮曰严遂相而韩傀贵于君不如行贼于韩傀则君必以为严氏也琴操　聂政刺韩王者聂政之所作也政父为韩王治剑不成王杀之时政未生及壮问母父何在母告之政欲杀王乃学涂入王宫拔剑刺王不得逾城出去入太山遇僲人学鼓琴漆身为厉吞炭变其音七年而琴成欲入韩国道逢其妻妻对之泣政曰夫人何故泣妻曰聂政出游七年不归吾常梦见君对妾笑齿似政故悲而泣政曰天下齿尽政若耳曷为泣乎即复入山中仰天叹曰嗟乎变容易声欲报仇而为妻所知父雠当何时复援石击落其齿留山中三年复入韩国人莫知政政鼓琴阙下观者成行王乃召政政内刀琴中而见王王使之琴政援琴而歌于是左手持衣右手持刀以刺王杀之知当及毋即自犁剥面皮断其形体人莫能识乃枭裂政市悬金其侧有知此人者赐金千斤一妇人徃哭曰嗟乎为父报仇邪顾谓市人曰此聂政也为父报仇知当及毋乃自犁面何爱一女子身而不扬吾子名哉抱政尸而哭絶行脉而死　太平御览引牵合聂政豫让髙渐离等事为一附防明矣
　　绎史　史韩世家列侯三年聂政杀韩相侠累侠累即傀也刺客传作哀侯者误以后有韩严弑哀侯事严遂韩严两名相乱故舛
　　九年秦拔我宜阳取六邑
　　十三年列侯卒子文侯立【以上史韩世家】
　　文侯
　　文侯二年伐郑取阳城伐宋到彭城执宋君
　　七年伐齐至桑丘郑反晋
　　九年伐齐至灵丘
　　十年文侯卒子哀侯立【以上史韩世家】
　　哀侯
　　哀侯元年与赵魏分晋国【史韩世家】
　　二年灭郑因徙都郑【史韩世家】
　　六年韩严弑其君哀侯而子懿侯立【年表懿侯作庄侯又纪年云韩山坚弑其君哀侯而若山立若山即懿侯也则韩严为韩山坚也战国防又有韩仲子名遂又恐是韩严也两存之】
　　懿侯
　　懿侯二年魏败我马陵
　　五年与魏惠王防宅阳
　　九年魏败我浍
　　十二年懿侯卒子昭侯立【以上史韩世家】
　　昭侯【一作昭厘侯】
　　昭侯元年秦败我西山
　　二年宋取我黄池
　　六年伐东周取陵观邢丘
　　八年申不害相韩修术行道国内以治诸侯不侵【以上俱史韩世家】
　　淮南子　申子者韩昭厘之佐韩晋别国也地墽民险而介于大国之闲晋国之故礼未灭韩国之新法重出先君之令未收后君之令又下新故相反前后相缪百官背乱不知所用故刑名之书生焉【汉书法家申子六篇】
　　韩非子　申子曰上明见人备之其不明见人惑之其知见人饰之不知见人匿之其无欲见人司之其有欲见人饵之故曰吾无从知之惟无为可以规之一日申子曰慎而言也人且知女慎而行也人且随女而有知见也人且匿女而无知见也人且意女女有知也人且臧女女无知也人且行女故曰惟无为可以规之
　　论衡　韩用申不害行其三符兵不侵境盖十五年其后不能用之又不察其书兵挫军破国并于秦
　　十一年昭侯如秦【史韩世家】
　　韩昭侯使人藏袴侍者曰君亦不仁矣袴不以赐左右而藏之昭侯曰非子之所知也吾闻明主之爱一嚬一笑嚬有为嚬而笑有为笑今夫袴岂特嚬笑哉吾必待有功者故收藏之未有予也【韩子内储上】
　　韩昭厘侯出弋靷偏缓昭厘侯居车上谓其仆曰靷不偏缓乎其仆曰然至舍昭厘侯射鸟其右摄其一靷适之【适犹等也】昭厘侯已射驾而归上车适问曰乡者靷偏缓今适何也其右从后对曰今者臣适之昭厘侯至诘库令各避舍【诘让也】故擅为妄意之道虽当贤主不由也【由用也　吕览处方按此与韩非子罪典冠法同】
　　韩非子　韩昭侯握爪而佯亡一爪求之甚急左右或割其爪而效之昭侯以此察左右之臣不诚韩非子　韩昭侯曰吹竽者众吾无以知其善者田严对曰一　一而听之
　　申不害者京人也故郑之贱臣学术以干韩昭侯昭侯用为相【昭侯八年】内修政教外应诸侯十五年终申子之身国治兵彊无侵韩者申子之学本于黄老刑名著书二篇号曰申子【史申子传】
　　韩昭侯谓申子曰法度甚易行也申子曰法者见功而与赏因能而受官今君设法度而听左右之请此所以难行也昭侯曰吾自今以来知行法矣寡人奚听矣【韩子外诸左】
</div>
    <div class="pagination">
<a href="春秋战国异辞_page59.html">上一页</a><span>...</span><a href="春秋战国异辞_page55.html">55</a><a href="春秋战国异辞_page56.html">56</a><a href="春秋战国异辞_page57.html">57</a><a href="春秋战国异辞_page58.html">58</a><a href="春秋战国异辞_page59.html">59</a><span class="current-page">60</span><a href="春秋战国异辞_page61.html">61</a><a href="春秋战国异辞_page62.html">62</a><a href="春秋战国异辞_page63.html">63</a><a href="春秋战国异辞_page64.html">64</a><a href="春秋战国异辞_page65.html">65</a><span>...</span><a href="春秋战国异辞_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
