<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1843 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1843 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十四


大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯八月。甲午。谕军机大臣曰、成林等奏接准福康安、和琳咨会。檄调广西兵丁分起行走一摺。所办好此事前据福康安和琳奏到广西早经豫备已就近调往应用。今头起官兵。于七月二十九日已出粤境。计此时早抵军营。正资剿捕之用。彭承尧、因系提督大员。现调该省之兵。不得不为此奏。目下湖南贼匪。已势穷力蹙指日成擒而军营带兵亦不乏人。原无须彭承尧前往该提督又何必多此一奏也。将此谕令知之。　　

○丙申。谕、各省学政。现届应行更换之期。除广东学政恭泰、四川学政李楘、甫经到任。毋庸更换外。顺天学政著吴省钦去江苏学政。著刘权之去。浙江学政。著阮元去。江西学政。著邹炳泰去。山东学政。著程昌期去。福建学政。著陈嗣龙去。山西学政。著瑚图礼去。河南学政。著卢荫溥去。安徽学政。著戴均元去。湖北学政。著施朝干去。湖南学政。著范鏊去。陕甘学政。著陈万青去。广西学政。著蒋攸铦去。云南学政。著钱开仕去贵州学政。著谈祖绶去。以上各员内、有现在出差者。即著于出闱后。各赴新任。不必前来请训。　　

○又谕曰、刘峨奏、染患疮疾日久。骤难全愈。请解任在京调理等语。刘峨历任内外供职有年。著施恩加太子太保衔。以原品休致。目下天气凉爽。伊复步履艰难。即令回籍调理。不必在京等候接驾谢恩。以示体恤。其兵部尚书员缺。著朱圭补授。朱圭现留广东巡抚之任。俟简放有人。交代后、朱圭再来京供职。所有都察院左都御史员缺。著金士松补授。　　

○丁酉。祭先师孔子遣仪郡王永璇行礼。　　

○刑部议覆福建水师提督哈当阿奏、拏获偷渡台湾首犯。照例拟遣先在海口枷示一摺。得旨、向来台湾拏获偷渡人犯。将首犯拟遣。并在海口枷号。俟续有拏获人犯枷示后。再行释枷发遣。此等偷渡为首之犯。既经问拟发遣。若俟续有获犯。始行释枷佥解。设日久无获。将待至何时为止。转不足以示惩儆。未为允协。嗣后台湾拏获偷渡为首之犯。著枷号海口半年满日即行发遣。此案首犯沈册、即照此办理。余著照所拟完结。　　

○调兵部侍郎胡高望、为吏部侍郎　　

○以青海办事大臣特成额、为镶黄旗汉军副都统。　　

○戊戌。谕军机大臣曰、吉庆奏六月分海塘沙水情形图说。朕详细披阅。并将五月分沙水图说、逐一比较。据吉庆奏到五月分图说内称、范公塘迤西至乌龙庙塘外旧沙一道。较上月刷短六十余丈。刷窄二十余丈等语。是迤北一带旧沙有刷卸之处。范公塘等处塘工吃重。自应设法镶筑。俾水势南趋。而此次吉庆奏到六月分图说。则称西兴迤东至童家湾、现存旧沙较上月刷窄一百余丈等语。是迤南一带旧沙。现有坍卸。此正极好机会。又应趁势挑切。俾益加刷卸。以收南坍之效。乃吉庆摺内、俱未详晰声叙如何办理。著传谕吉庆、将五月分范公塘迤西至乌龙庙塘外旧沙刷卸后。如何设法镶筑。及六月分西兴迤东至童家湾、旧沙既经刷窄后。曾否施工挑切之处。逐细声叙。据实具奏。寻奏、范公塘迤西旧沙。近年渐有刷减。节经奏请接筑埽工七月间刷窄之后。已于前筑埽工之尾接筑二百丈。现俱办竣至童家湾一带沙涂。六月间刷窄一百余丈。乘此设法挑切。刷卸自更迅速现饬海防道秦瀛率员赶办。报闻　　

○又谕曰、苏凌阿奏、游击杨天相等、前报拏获盗船一只。随提犯审讯。据张茅等供称、伊等均系福建诏安县人。向来雇船在上海等处贩运货物。现领有诏安县船照腰牌可凭。随查验吴淞进口出口号簿。均与船照、及张茅等供词、月日相符。并讯据各行户等佥称、该船实系装运货物。并非匪船。该游击杨天相、外委沈春发、既不查验船照。又未讯问口供。辄饰词装点具报。现提同各犯秉公研讯等语。殊出情理之外。巡洋将弁、遇有形迹可疑之船。自应细加盘诘。如果来历不明。或不服盘问。再行拏送地方官究讯。今张茅等现有官给执照腰牌。凿凿可据。该将弁等、何得并不查询明白。率将无辜之人擅拏。诬指为盗。此事前经陈大用奏到。朕方以杨天相、沈春发、能带兵飞身跳过盗船。砍落风蓬。生擒盗犯。尚为奋勉出力特降旨分别超擢参将守备。以示鼓励。今据苏凌阿所奏、竟系该将弁饰词装点。其意自以为如此禀报。希冀地方官不加确讯。亦即作为洋盗。恭请王命正法。无可对证。得为伊等邀功地步。此等水师恶习。最为可恶。若不严加惩创。几令良善冤沉莫辨。其何以儆欺饰而整戎行。著传谕苏凌阿、即将杨天相、沈春发、革职拏问。提同案证。严审定拟具奏。并究明装点各情节。杨天相沈春发二人中、系属何人起意之处。据实具奏。至此事陈大用从前具奏时。并不讯供一句。朕以该提督究属武职。糊涂不晓事体。是以仅降旨严饬交部严议。兹阅苏凌阿所奏请形。此案诬良为盗。已属显然。是该提督从前之不讯供词。竟属有心取巧。而苏松镇亓九叙、专辖水师。杨天相等、系先报该镇。陈大用又据该镇转禀之词入告。亓九叙何以亦不加确查。率行禀报。均难辞咎。张茅等一经总督讯问。辄极口呼冤。则其见提镇时。亦断不肯自甘被诬。况陈大用亓九叙。均在海口督缉洋匪。杨天相等既报获盗。岂有不解送提镇。而该提镇于解到时。亦岂有不提犯讯问。遽交监禁之理。并著苏凌阿、即传询陈大用、亓九叙、将指出各情节。逐加诘询。看其如何登答。并提讯张茅等。问其曾否见过该提镇诉冤之处。便可得其梗概。如该提镇竟有知情捏饰情弊。则其罪不止于革职。即一面将伊等革职。一面严参具奏。勿稍瞻徇。至盗犯如果情真罪当。即为数较多。予以骈诛。亦属法所应得。若无辜之人。虽一夫尚不可稍有冤抑。况张茅等、共有十二人。岂可不详加确讯。滥寘重典。此事若督抚等不肯虚心。又复意存回护安保其不迁就罗织。率行正法。兹苏凌阿能细心研鞫。据实平反。尚属可嘉。但阅伊摺内称、连日熬审。加以刑夹等语。又实系沾染外省习气。张茅等既属无辜。即不应加以刑夹。若并未动刑。而辄于摺内填入此等套词。以见其取供结实。尤属无谓。朕亦不易欺。苏凌阿不应如此。著传旨申饬。此案朕一经披阅。种种情节。洞烛靡遗不特苏凌阿应深钦服。即陈大用、亓九叙等、谅亦无能再置一词也。将此由六百里加紧谕令知之。仍将质讯情节。亦加紧迅速具奏。　　

○又谕、本日因苏凌阿奏游击杨天相、外委沈春发、诬良为盗一案。已降旨将杨天相等革职拏问矣。此事据苏凌阿参奏情形。看来该将弁诬良为盗。已有十分之八九。吴淞相去不远。苏凌阿何以不即提杨天相、沈春发到案审明。一并具奏。且取阅陈大用前奏之摺。内称该将弁等。将盗犯获解前来。发交宝山县、监禁等语。是张茅等十二名。陈大用已与之见面。而此事先由亓九叙转报。该镇更无未见张茅等遽行具报之理各处拏获寻常窃犯。尚应先讯供词。再行收禁。况洋盗重案。断无不略一审问。辄将十数人发县收监。是陈大用前此之率行具奏。竟系明知杨天相所报情形未确。不过欲借此入告。以为见长地步。苏凌阿务当遵照谕旨。秉公严鞫。不可参奏于前。又复迁就于后。魁伦长麟之覆辙具在。不可舍己为人。方今纲纪肃清。朕办理庶狱。悉皆准情酌理。虽一夫不使稍有冤抑。况洋盗重案。关系十二人生命。岂可意存周内。屈抑无辜。即如福建年来办理洋盗。闻多有妄拏充数之事。伍拉纳等、并不虚衷研鞫。现在伊等身获重戾。未必不由于此。此即天理昭然甚属可畏。当引以为戒。苏凌阿能据实平反。尚得大臣之体。但不可如长麟魁伦之欲化大为小。颟顸了事也。苏凌阿现已起程前赴海口督缉。所有杨天相、沈春发二人。自己就近提到。或业经审出装点各实情。发摺在途。亦未可定。苏凌阿向来办事。尚属认真。谅不至模棱完案。有负委任也。将此再谕令知之。　　

○己亥。上自避暑山庄回銮。　　

○谕、前因陈大用于拏获海洋盗船一案。并不讯问供词。辄将盗犯饬县监禁具奏。朕以陈大用祇系糊涂不晓事体。仅交部严加议处。本欲俟部议上时。量予加恩。昨据苏凌阿奏。讯明被拏张茅等十二人。均系福建诏安县人向来雇船在上海等处贩运货物。领有诏安县船照腰牌可凭。随查验吴淞进口出口号簿。与张茅等供词、月日相符。并讯据各行户佥称该船实系装运货物。并非匪船。该游击杨天相外委沈春发既不查验船照。又未讯供。辄饰词装点具报。现提同各犯秉公研讯等语。是前此陈大用之率行具奏。竟系明知此案拏获盗船情形未确。不过借此入告。以为见长地步。几至冤及无辜。实属可恶。陈大用著即照部议革任。其游击杨天相、外委沈春发、已降旨革职拏问。交苏凌阿严审定拟。陈大用亦俟苏凌阿归案审拟具奏。　　

○谕军机大臣等、昨苏凌阿奏游击杨天相、外委沈春发、妄拏张茅等诬指为盗。装点情节禀报一案。已降旨将该将弁革职拏问。交该署督秉公严审矣。细思该督所奏情节。张茅等在上海等处贸易。领有诏安县执照腰牌。其在吴淞收口出口挂号验放时。照上又有印戳可据。经苏凌阿验明属实。其非盗船可知。而船内所带米麦糖货。询之各行户。又复吻合。并查传幼孩之父及中保人等、佥供实系得钱价卖。委无掳掠诱拐别情。则张茅等之并非盗匪。已属确凿。该将弁何得任意妄拏。遽指为盗。况据张茅等供、六月二十九日由吴淞出口时。正见兵船起身驶出洋面。是张茅等与杨天相系同日起碇。显系该将弁因缉犯无获。遇见商船。擅拏充数。又装点情节禀报。希冀地方官亦不加确讯。即作为盗匪正法。可以邀功。似此诬陷良善。几至十余命枉抑含冤。若不彻底根究。其何以惩狡诈而整戎行。本日兵部议处陈大用本上。朕以其前此不讯供具奏。竟非仅止糊涂。实是有心取巧。已照议将该提督革任。陈大用业经褫革。更无所用其回护。著再传谕苏凌阿、务遵昨旨、即提集案证详细研鞫。如陈大用果有扶同捏饰情弊。即将伊拏问。一并审明定拟具奏。勿稍瞻徇。至张茅等十二名。陈大用既发交宝山县监禁。该县知县于发到人犯。断无不向讯供遽行收禁之理。所有张茅等被诬各情。该县曾否讯出冤抑情节。如何禀报该管上司等、而各上司又如何办理。曾否禀明该督之处。均当逐一查明。若该县及该管上司等、亦有扶同率混情事。并著苏凌阿一并严参具奏。将此由五百里再谕令知之。仍即速回奏。　　

○以甘肃永昌协副将关腾、为巴里坤总兵。　　

○是日、驻跸喀拉河屯行宫。　　

○庚子遣官祭贤良祠。　　

○谕、江南提督员缺。著王柄调补。所遗云南提督员缺。著福康安、和琳、于现在军营带兵各总兵内遴选劳绩较著。堪胜此任者。据实保奏。候朕简放。　　

○是日、驻跸常山峪行宫。　　

○辛丑。世宗宪皇帝忌辰。遣官祭泰陵。　　

○豁除河南兰阳县乾隆五十六年分河水冲坍民田一顷七十五亩额赋。　　

○旌表守正捐躯奉天广宁县民黄添贵女黄氏。　　

○是日、驻跸两间房行宫。　　

○壬寅。谕曰、蒋兆奎奏、山西蒲州府所属永济等六县。因夏间得雨稍迟。秋收不过六分等语。永济等县、因雨水未能沾足。以致收成稍歉。若按例徵收。恐民力不无拮据。所有蒲州府属之永济、临晋、万泉、荣河、虞乡、猗氏、六县。本年应纳钱粮。及春借仓谷。均著加恩缓至明年麦熟后徵收。以纾民力。该抚务督饬所属。实力奉行。以副朕廑念民依至意。　　

○又谕曰、秦承恩奏、甘肃平凉等九州县。因得雨未能沾足。高原地亩。秋禾间有受旱。又皋兰等县各乡村。因雨雹被伤。或因山水被冲。收成均不免歉薄等语。平凉等属州县、因夏间雨泽稀少。以致收成稍减。虽据奏勘不成灾。但民力究未免拮据。皋兰等州县各乡村。秋禾间有伤损。虽系一隅中之一隅。收成亦未免减薄。所有平凉府属之平凉、华亭、凉州府属之武威、镇番、永昌、泾州、暨所属之崇信、镇原、灵台等九州县。并兰州府属之皋兰县西乡、狄道州西乡、河州南乡、平凉府属之静宁州杨家嘴等村。本年应徵各项银粮草朿。均著加恩缓至来年麦熟后徵收。以纾民力。该署督务督率所属。实力奉行。以副朕加恩闾阎。不使一夫失所至意。　　

○谕军机大臣曰、闻嘉言奏、调任广西。恳请陛见。再赴新任一摺。前据福康安、和琳、奏调粤西兵丁。昨又据朱圭成林奏所调兵丁己分起行走。前赴军营应用。该省现有应办之事。闻嘉言自应即赴新任。至陛见有何紧要。该员何必多此一奏。著传谕闻嘉言、接奉此旨。由四川速往广西任事。不必来京。　　

○是日、驻跸要亭行宫。　　

○癸卯。谕本年春间、因湖南凤凰、永绥乾州、三厅。及附近泸溪、沅陵等县。被苗匪滋扰。业经降旨、将春季钱粮。一并缓徵。并将无业贫民。按月赈恤口粮。俾无失所。现据毕沅等奏、通省收成。九分有余。即附近三厅各县地亩。亦多复业有收。第念大功将蒇。正逢秋季开徵之候。恐各厅县所属地方。民力究不免竭蹷。除永绥厅钱粮。业加恩宽免三年外。所有凤凰、乾州、泸溪、沅陵、辰溪、永顺、保靖、龙山、麻阳、芷江等十厅县。本年秋季应徵钱粮。著加恩缓至丙辰年早收后。同前次缓徵之春季钱粮。一并开徵。以示轸念闾阎。有加无己之至意。　　

○谕军机大臣等、朕日来盼望福康安、和琳、擒渠捷报。无时释念。本日递到毕沅、姜晟五百里摺报。朕以为自系奏报军营情形。及逐加披阅。祇系奏明秋收分数。请缓徵凤凰等厅县秋季钱粮奏销展限。并添补帐房军械等事太属无谓。该省应行缓徵、各厅县钱粮。早经有旨交该督等查办。即奏销展限。添补军装。亦系应行早办事件。尽可随前次军报附奏。何必迟迟至今。特用五百里驰递。摺内惟称大功将蒇。而于军营现在情形若何。竟无一字提及。毕沅曾赴镇筸军营。福康安、和琳在彼。如何攻剿贼巢。擒捕逆首。岂竟毫无闻见。且该督等驻劄辰州。密迩军营。一切文报。必由该处经过。福康安、和琳、前在古丈坪。发递奏报。距今已隔十日。毕沅等、宁不知朕盼望綦切。何难于摺内将目下探听军营情形。略为声叙。稍纾悬廑。乃率用五百里驰奏寻常事件。徒乱人意。该督等全不知仰体朕怀。直可谓无良心矣。毕沅、姜晟著传旨严行申饬至福康安、和琳、前次古丈坪所发之摺。系八月初二日拜发。于十五日奏到。已隔一旬。福康安、和琳现在如何设法围捕逆匪。及吴半生于何处藏匿。有无实在下落。并吴陇登、石柳邓、石三保等、曾否一并拏获。亦应迅速奏报。乃福康安、和琳连日并未续行奏到。而毕沅姜晟五百里驰奏之摺。又无一字提及。徒滋烦搅。并著传谕福康安、和琳、即将军营现在剿捕擒贼情形。加紧驰奏。以慰廑注。如得捷报。即速奏至。　　

○是日、驻跸密云县行宫。　　

○甲辰。谕军机大臣曰、长麟等奏拏获行劫浙省米船匪犯。并各案洋盗。审明办理一摺。所有盗犯四十六名。俱已正法。余亦照拟完结矣。但闽省前此拏获洋盗。伍拉纳等俱由驿具奏。此案盗犯陈益等、系在浙江洋面抢劫官米之犯。尤非寻常洋盗可比。该署督等审明后。自应一面将该犯等恭请王命办理。一面由驿奏闻。何得仍照例专差赍递。况运米官船。插有旗号并有官员护送。该犯等胆敢肆行抢掠。即予以凌迟。亦不为过乃仅问拟斩决。殊属罪浮于法。而盗首林发枝蔡大等、早窜入外洋。何以迄未就获。该署督等摺内又未声明如何躧缉。均属疎漏。前因闽省地方废弛已极。是以特令长麟往署督篆。魁伦兼署抚篆。俾资整饬。乃伊等任事之初。即如此懈缓。并不以事为事。殊负委任是较伍拉纳等更废弛矣。且该署督等。节次具奏伍拉纳等供词。及审讯周经情节。意存化大为小。颟顸了事。屡经降旨严饬。初次申饬之旨系七月二十一日、由五百里发去。以后谕旨。又由六百里发往。计长麟等早经陆续接奉。何以总未覆讯具奏。即或供词一时尚未得实。亦应附摺声明。何竟无一字叙及。看来长麟、竟因暂时署篆。遂存五日京兆之见。而魁伦又以参办在前。伍拉纳等业经革职拏问。可以将就完结。思做好人。进退无据。皆大不是。长麟、魁伦。著再传旨严行申饬。该署督等、务宜亟思湔悔。认真整顿。董饬所属严拏盗首。以期必获。并将审案彻底根究。速行覆奏。勿再因循观望。自蹈重戾。凛之慎之再阅所奏粮价单内。各属粮价。尚不甚昂。惟漳州一属。自二两以上。至三两不等。尚未平减又台湾米价、亦在二两以上。并有至三两者。该处每岁三熟。向为产米之区。福建内地。皆资其接济。今该府米价与漳州相仿。若再加以运脚。搬至内地。岂不更加昂贵。闽省内地又何所仰给。该署督抚、务当留心设法调剂。俾漳州、台湾、两处粮价。日就减落。小民不至艰于籴食。方为妥善。将此由五百里谕令知之。仍将审讯供情。迅速覆奏。　　

○是日、驻跸南石槽行宫。　　

○乙巳。上诣安佑宫行礼。　　

○还圆明园。　　

○移山东兰山县县丞、驻兰陵集。从巡抚玉德请也。　　

○旌表守正捐躯河南汝州民杜云妻王氏。　　

○丙午。谕军机大臣等、据吉庆等奏匪船复窜浙洋。亲赴督拏各摺。已于摺内批示。洋面盗匪。于远窜之后。复敢潜窜浙洋。吉庆一闻禀报。即亲赴台州一带。督缉追拏。王汇亦前赴海口。督令兵船悉力赶捕。所办尚好。但盗匪往来洋面。肆无忌惮。据摺内称、八月初六日。遥望外洋有盗船三十余只。在彼游奕。经兵船驶往擒捕。又来盗船十余只。合帮抵拒等语。是海洋盗船。多至数十余只。实为可恶可恨。若不实力严拏。使知敛戢。设日久横行。竟至聚啸岛屿。如宋季之宋江等、结成巨盗。于地方洋面。大有关系。此事著交吉庆、王汇竟当亲驻温台一带海口。并知会闽省、江南、一体督饬缉匪兵船。实力追拏。悉数擒获。务使根株净尽。毋得稍留余孽。以致盗风渐炽。至吉庆等所。奏副将林起凤等、望见盗船。前往擒捕打沉盗船一只。伤毙盗匪数十名。兵船因炮炸损坏。经别船救护。仍带兵攻击。值时已昏黑。未能穷追等语。盗匪见官兵追捕。逃往外洋。正当奋力穷追。速行擒获。岂可任其远窜。肆行出没。至兵船枪炮。原以备捕盗之用。乃施放时竟至炸裂。则平日所谓演放何事。此皆素不经心之故。何以并不查参。又该副将禀报情形。亦未可深信。外省搜捕盗匪。往往装点捏饰。即如江苏游击杨天相等。现有诬拏商船作为盗船之案。安知该副将林起凤等所禀兵船炮炸损坏后。仍上别船带兵击捕之处。亦非尽确实。并著吉庆等据实查明。若该副将等于炮炸船坏后。如果救护得生。仍上别船带兵搜捕。并打沉盗船。其事属实。自可将功折罪。倘有装点情节。捏词禀报。幸图邀功卸罪等事。即行严参究办。以示惩儆。至吉庆正当督拏盗匪之际。自应以督捕为重。其监临事务。并非紧要。尽可派委藩司代办。何必亲自入闱。未免拘泥。今事属既往。亦不深责。此时亲驻海口。务须督饬弁兵。奋力严拏净尽。此为最要。又据奏海塘沙水情形一摺。阅所进图样。北面总未涨沙。范公塘等处塘工。不无著重。甚为廑念。现在吉庆正在督拏盗匪。此事无暇兼顾。竟应交藩司、暨管理海防道。务须随时留心。不可稍有疎懈。将此由六百里加紧谕令知之。仍即速回奏。　　

○丁未。谕、户部议驳直隶节年民欠旗租银两。请令该督将逃亡迁徙各佃户确查具奏。另行核办一摺。固属核实办理。但此项旗租。原因偶遇偏灾。加恩带缓。一遇丰收。小民自必踊跃输将。何至节年拖欠。即使佃户人等、间有逃亡迁徙。无可著追。亦何至为数如是之多。其中显有官侵吏蚀。以完作欠情事。朕惠爱闾阎。无微不至。各省节年民欠钱粮。不下数千百万两。业经降旨普行豁免。佃户亦吾赤子。岂肯稍有歧视。致令复有追呼所有通州等五十二州县。乾隆五十三年起。节欠旗租银六十八万二千两零。竟无庸向各佃户名下徵收。俾得一体仰邀恩泽。至旗地原系旗人产业。旗人管业时。均藉租息以为养赡当差之计。若累年拖欠。旗人资何用度。今归官办理何以逋欠累累自系经徵各员办理不善。且难免以完作欠情弊。而该管上司等又何必漫不留心。督催不力。自应分别著赔。但此项积欠旗租。为数较多。若仡令三年赔缴。伊等办公未免拮据。且州县廉俸无多。亦应量为区别。所有此项节欠旗租银六十八万余两。著历任总督藩司、分赔十分之五。道府、分赔十分之三州县赔十分之二。俱分作六年完缴。于惩创之中。仍寓体恤。以示朕嘉惠穷黎。整饬官方至意。　　

○谕军机大臣等、贼匪当此势穷力蹙之时。尚敢负嵎抗拒。辗转窜伏。实属可恨可恶。至贼匪等屡被官兵剿杀。穷蹙无归。朕早料其必绕至镇筸一路。幸图牵掣官兵。为苟延残喘之计。今据福宁奏、讯据获犯供称、吴陇登先后遣至镇筸探听。意欲前来滋扰等语。果不出朕所料。现在福宁督率弁兵。兵后路岩门一带严密防堵。所办尚好。但贼匪等现被大兵追剿。守死不暇。何能更至镇筸滋扰。此亦不过散布谣言。冀图牵缀。今福宁已于各卡严防。自可无虑。福康安、和琳、此次督率将弁。冒险进攻。劳苦备至。著赏给福康安、和琳、白玉四喜搬指各一个。并大小荷包。用昭优眷。额勒登保、德楞泰、花连布、那丹珠、豁隆武、常明、各赏给碧玉四喜搬指一个。并大小荷包。福宁固守镇筸。分防后路。尚为妥协。亦著赏给碧玉四喜搬指一个。并大小荷包。以示嘉奖。又发去饽饽二匣。奶饼九匣。交福康安、和琳、分赏带兵打仗之巴图鲁侍卫章京、及奋勇出力之镇将弁兵、一体分尝。俾其益知劝励。其打仗奋勇之兵丁。并著福康安、和琳、查明实在出力者。赏给一月钱粮以示鼓励此次福康安、和琳、带兵进抵扬柳坪后。因风雨大作暂行驻劄。亦不得不稍为休息。朕亦深知伊等冒险进攻。备尝劳勚。不忍更加催促。此时已届秋深。天气自必快晴。可以长驱直进。福康安和琳惟当振励精神。设法围攻。兵气奋扬倍加踊跃。仰祈上苍助顺。佑成大功。目下谅已捷报在途。尤深悬望。　　

○戊申。谕曰、常龄奏、请严禁铁嘴尖桃。以靖凶徒一摺。据称、粤东地方。有一种铁嘴尖挑。甚为锐利商贩农工。相率制用。到处携行。遇有睚眦小忿。即随手殴刺。酿成人命。请严行禁止。勒限缴官等语。所奏殊属琐碎。此等民间私行制造器具。过于锐利。易致伤人酿害。常龄现署臬司。祇须自行严禁。倘有不遵禁例。仍前私制。以致杀伤毙命者。即可随案惩办。此皆地方官分内应办之事。又何必琐屑入告。奏请饬禁。常龄著传旨申饬。并著通谕各省督抚等、如地方遇有此等应行查禁之事。皆当随时留心办理。朕日理万几。于各省陈奏章疏。无不亲览。岂有惮于披阅。但似此琐细事件。无关紧要。不值特行降旨。又何必纷纷陈奏。徒滋烦扰。即明颁敕谕。各督抚以至州县官、何曾见实力奉行。不过贴数张告谕。日久风吹雨湿。并告谕而无之。朕久为各督抚羞之。不知各督抚羞乎否也。　　

○谕军机大臣曰、秦承恩奏陕西秋禾约收分数一摺。览奏稍慰。但细阅所奏粮价单内。西安等府属之大米、价至三两五钱、至二两数钱不等。虽该省民食。向以麦田为重。其大米祇系殷实之家出价籴食。并非小民寻常食用所需。但市价至三两有余。未免昂贵。即此一项而论。恐别项粮食。亦不无价值稍增。看来陕省收成。尚视直隶山西之不若。虽业经加恩缓徵。恐尚未能充裕。著传谕秦承恩等、仍当留心查察。如尚有应须调剂之处。或借或粜。酌量办理。毋得稍有讳饰。致令失所。并令将情形若何速奏。　　

○又谕曰、陈淮奏七月分粮价。较之上月又减银二分至五分不等之语。览奏欣慰。本年江省雨水调匀。夏收丰稔。市集粮价。日就平减。将来晚禾登场之后。当较六七两月价值更贼。他处闻风贩粜。谅必源源而来。著传谕陈淮、务当督饬所属。严禁市刽囤户人等。无使擡价居奇。以期商贩流通。俾邻近歉收地方。得资接济。不可意存畛域。致有遏籴也。　　

○又谕曰、长麟奏谢赏墨刻恩一摺。内有九十载功懋十全之句。凑合牵扯。太不成文。以朕临御区宇。则现系六十年。以云朕寿八旬开五。未届九秩之期。何得以九十载词语。率行填写。长麟系进士出身。自当粗谙文义。而奏谢之章。不通若此。宁不有忝科名。可见此等奏摺。一任庸劣幕友。泛行填凑。而长麟亦全未检点。实为粗率。又另摺所奏拏获洋盗。审明办理一摺。内称、据总兵李芳园等节次报获盗犯一百三十余名。业经审办八十五名。是尚应有盗犯四十余名。而现在奏办之案。实止二十余犯。是所奏获犯一百三十余名之数。自系连未经解审之犯。一并总计。乃摺内声叙并未明晰。以致前后牵混。眉目不清长麟、魁伦、于陈奏事件。何得漫不经心若此。均著一并严行申饬。其续经解到之犯。仍著长麟等、迅速审拟具奏。毋致迟延。　　

○是月。浙江巡抚觉罗吉庆奏浙省本年动碾各属仓谷二十万石。运闽协济。嗣准闽省知会停止。查此项米石、已运抵闽省者。应听闽省查办。其未出境者。现饬绍台各府截留。分贮各县。分别留拨兵饷。及粜卖变价归款。惟各州县动碾前项谷石。为数较多。本年浙省早稻丰稔。外江各省、亦皆有秋。杭、嘉、湖、三府属。应赴外江买运。现饬各州县先动支徵存地丁、照数买足。浙东各府属。即令在本地购买。其动支地丁、即以截留运闽米石拨给兵粮粜买之项。提划还款。再浙省尚有未买乾隆五十八九两年平粜各谷石。均应一并买足。得旨、好详妥为之。　　

○山东巡抚玉德奏、前饬登莱将弁、出洋巡哨。据报并无贼船。随亲至胶州海口。据南来各商船均称、六月间浙江乍浦。江南羊山。有贼匪滋扰。过大沙尖迤北。实无贼匪。除飞咨浙江抚臣江南督臣严捕外。仍饬水师将弁实力巡防。得旨、好。知道了又称、派拨将弁兵船查缉之外。另雇写有字号商船。令将弁兵丁、扮作商货客船。并制办火弹挠钩。分给各船。若遇贼匪。诱之使前。抛掷火弹轰烧。兵船即驶出接应擒捕。批、正当如此。毋久而懈。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十五


大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十六
  </div>
  <div class="pagination">
   <a href="清实录乾隆朝实录_page1842.html">
    上一页
   </a>
   <span>
    ...
   </span>
   <a href="清实录乾隆朝实录_page1838.html">
    1838
   </a>
   <a href="清实录乾隆朝实录_page1839.html">
    1839
   </a>
   <a href="清实录乾隆朝实录_page1840.html">
    1840
   </a>
   <a href="清实录乾隆朝实录_page1841.html">
    1841
   </a>
   <a href="清实录乾隆朝实录_page1842.html">
    1842
   </a>
   <span class="current-page">
    1843
   </span>
   <a href="清实录乾隆朝实录_page1844.html">
    1844
   </a>
   <a href="清实录乾隆朝实录_page1845.html">
    1845
   </a>
   <a href="清实录乾隆朝实录_page1846.html">
    1846
   </a>
   <a href="清实录乾隆朝实录_page1847.html">
    1847
   </a>
   <a href="清实录乾隆朝实录_page1848.html">
    1848
   </a>
   <span>
    ...
   </span>
   <a href="清实录乾隆朝实录_page1844.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
