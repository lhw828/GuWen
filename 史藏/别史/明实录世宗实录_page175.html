<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 175 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 175 页/共 518 页</h1>
    <div class="content">　　○癸酉  赐状元李春芳朝奉官带及诸进士宝钞  抚治郧阳都御史叶照以言官论列引疾致仕许之
　　○甲戌  状元李春芳率诸进士上表谢恩  升工科右给事中何云鴈户科右给事中查秉彝刑科右给事中孟廷相俱左给事中刑科给事中罗崇奎兵科给事中刘学易工科给事中杨宗气俱右给事中云鴈崇奎俱吏科秉彝本科廷相学易俱礼科宗气兵科  先是宣府总兵官白爵以失机论死后发军门立功爵复奏辩下总督官勘报都御史翁万达言往年马邑失事爵系隔镇罪有可原且近日虏犯洗马林青泉堡俱有斩获功似应准赎仍量授一官令立功图报  上以爵既有军功准赎前罪应与职衔兵部酌拟以闻已兵部拟授爵署都指挥佥事职衔仍支官带小旗粮
　　○乙亥  诏南京福建等道试御史杨顺宋治陈松莫如爵俱实授
　　○丁丑  山东青州府矿贼姚世清等平初世清与赵邦荣等争场仇杀通判和清补之世清聚众拒敌复攻入府署射伤清执之寻破狱放囚肆行劫杀流毒阖郡至是就擒抚按官上其状兵部议覆诏赏参政韩威知州沈震知县陈甘两任中立各银毙有差佥事孟淮淮赎罪和清降级调用
　　○己卯  时久旱  上祷雨于宫中是日大雨诏建恭谢玄泽醮曲停封止刑三日  巡抚四川都御史张时彻等奏请查革叙州府李庄牛口渠霸三驿改宣化水驿为马驿并峡口驿于大洲水驿增设怀德镇观音铺二马驿诏俱如拟其增设二驿名曰来归曰通邮
　　○庚辰  授第一甲进士李春芳翰林院修撰张春胡正蒙俱编修  代府枣强王聪滋薨赐祭葬如例
　　大明世宗肃皇帝实录卷三百二十一


大明世宗肃皇帝实录卷三百二十二
　　嘉靖二十六年四月壬午朔时享  太庙命成国公朱希忠代  升总理河道都察院右副都御史詹瀚为刑部右侍郎巡抚云南都察院右佥都御史应大猷为右副都御史巡抚四川陕西布政司右参政王邦瑞为右佥都御史巡抚宁夏  增设四川阆中县五路递运所广元县宁仓递运所
　　○丙戌  总督宣大都御史翁万达议大同为山西藩蓠扼其要害则人聚而力全二镇边墙接连仅七百里则地近而费省大同有备则山西无虞将来客兵可渐掣以省供亿兵部言摆边之兵未可遽掣除山西内边宁鴈诸关额有常戍官兵及外边偏关以西至黄河崖山险水深遇秋但加戒严其偏关以东及宣大地方亦不必列兵止是预拟信地分布士马防守得旨允行已而巡抚山西都御史孙继鲁奏称国家定鼎京师外则蓟州辅左山西辅右真保辅前宣大辅后各有信地故自紫荆居庸山海东溟渤鴈门宁武偏头西据黄河天设重险以藩卫国家纵使宣大有警而诸关据险或严则关南可以无恐岂可聚师旷野掣守重关洞开延敌乎往年虏犯紫荆自宣府入犯山西自大同入夫紫荆拱护京师雁门等关屏卫全晋一也今议不掣紫荆以并守宣府雁门岂可掣以并守大同乎况自偏头宁武雁门东抵平刑关为山西长边自右卫双沟墩至东阳和镇口台一带为大同紧边自了角山起至双沟止一百四十里为大同紧边自了角山起至老牛湾止一百四十里为山西紧边论长边则大同差急山西稍缓论紧边山西大同并急此皆密迩河套譬之双阖门户自了角山起至老牛湾止为左阖山西岁守之自了角山起至双沟墩止为右阖大同岁守之均为紧要信地是山西前日并力守左阖门户尚不能支今分力守大同右阖岂将无忧乎近年虏不敢犯者以三关备严故也今乃议三边将士远离信地欲其不侵犯难矣全师在外虏骑在内即紫荆倒马诸关为徒守已万达亦复奏言继鲁为了角以西百余里之边为难支然则宁雁八百里之边万一遇虏其易支耶以新分一百四十里守以内地之兵为可危然则八百里之边守以内地之兵不益危耶夫益兵摆边始于近岁与额设守边者不同山西旧有协济大同班军实系守要之意今议掣宁雁一带摆边之兵量移以并守而冗余之兵逐渐议罢额设官军仍晋关隘以备重险正不失为复旧也继鲁动以危言相恐始终谢恩＜锍-釒＞内已见其意见相背近复贻臣书云宣大偏保各有巡抚各有总兵各有信地  祖宗成法具存朝廷敕谕见在变乱者固蒙不韪况因而失误军机者乎朦胧奏准律有明条收赎罔功  明主不贷往年建云中之议宰执几乎不免近年撤各路之兵部抚业已蒙罪可不寒心又云并守量守省费省兵伐木毁防隐祸深忧难以轻泄者至以臣伐木修营房敌台等用而执以为犯禁臣先奉钦依于北楼口采取若系紧要路口存以捍虏其与盗伐贩卖者何可同也今秋防已逼使抚镇诸臣严督所属相与周旋犹恐经营弗逮而乃沮排成议安望其有济兵备刘玺则又雷同附和摇惑人心乞以继鲁别处不然早赐罢臣勿误边防大计事下兵部言据万达等所题欲掣山西摆边兵马并守大同外边似矣但宣府马营等处亦有通贼要路山西岢岚等处逼近黄河多系套虏渡口行令万达公同查议既而会集诸臣之议调保定兵马一枝驻劄赵州堡专备宣府西中二路又量将东南二路兵马于防秋时月调赴西北协助战守至大同山西二镇外边并守要害又恐严外略内量留宁鴈一带额设兵马以为内应则非专守门户而不顾堂室者矣继鲁不能虚心揆事责其共济诚难仍乞  天语戒敕如复执迷不悟则罢黜之奉  旨修守事宜令翁万达严督各镇总等官悉心协谋亟图整理周尚文勿以孙继鲁烦言疑沮继鲁初至輙于谢恩＜锍-釒＞内排诋已属不敬今又腾播私书牵指往事讥测君上敢背明旨挟制总督官阻坏成事锦衣卫差官校逮至京处分刘玺行总督官逮问继鲁耿介自负居官以清节著闻然好刚使气沾沾自喜比任巡抚志意盈溢言动矜肆人谓不祥未几竟械死诏狱
　　○己丑  升南京太仆寺少卿汪宗元南京鸿胪寺卿礼部仪制司郎中吴春光禄寺少卿  给锦衣卫故都指挥使张刚丧费银百两刚德妃父也  录狭西红崖口等营堡死事墩军及出境哨探夜不收张闰等四十五人各升授其子一级
　　○辛卯  发太仆寺寄马一千匹给京城内外巡捕官军
　　○壬辰  南京吏科给事中雷贺等言迩年借关冒滥疲困驿递请著为令自今京官行人部属以外官知府以上武官守备以上公务出入者许给关应付余悉革之事下部议兵部言借关习毙尚难尽祛复开此端毙恐滋甚祗宜申饬内外通行严禁非敕旨本奏真正公差不许起关应付例外金□赞求一切禁革仍令抚按诸司严察之便诏从部议
　　○甲午  发太仓银七万二百七十三两于大同镇修筑边墙先是宣大督抚官议筑两镇边墙诏发银十六万两给之至是督抚官言前所发银仅足宣府支用计大同工费尚得银二十一万两有奇户兵二部会议宜发太仆寺马价银十四万两太仓银七万两有奇修大同边墙其前所发银十六万两专给宣府不得复有混扰议上报可仍谕督抚官如法修筑毋徒虚糜帑藏事完总督官同巡按御史亲阅详核以闻  蜀王让栩进扇辞赏诏嘉其诚恳仍赐白金龙衣以书奖谕  命修两京国子监学舍
　　○乙未  淮府德兴王祐梿薨赐祭葬如例  山东抚按官何鳌等奏汶上县妖贼惠金等聚众千人流劫单县诸处延蔓及归德兵部条上广晓谕散党与招投降议调发明赏罚五事诏责守臣不时擒缉停巡抚兵备及掌印官俸戴罪剿贼部议升赏例不允行余如拟金等寻捕获余党悉平抚按官以闻得旨妖寇虽除良民被祸必惨其令按臣核明具奏
　　○丙申  升户部右侍郎潘潢本部左侍郎南京都察院右副都御史及宦户部右侍郎  升巡抚保定右佥都御史苏祐右副都御史巡抚山西调原任总理河道右副都御史于湛抚治郧阳  金星昼见
　　○丁酉  兵科给事中王国祯言近总督宣大都御史翁万达奏辽东锦衣参将朱汉前任北楼口游击方被劾逮问寻升灭虏堡守备复升今官不候勘结赴任宜正其罪兵部尚书陈经狥私滥用罪亦当问得旨朱汉令巡按御史逮治饬经自后用人务加公慎勿负委任
　　○戊戌  发太仆寺寄餋马四千五百匹给保定听征汉达官军
　　○庚子  升兵科都给事中扈永通为南京太仆寺卿
　　○辛丑  赠左军都督府带俸都督佥事王朝用故父隆及故祖英皆如其官仍赐谕祭朝用皇贵妃弟也  命辽东游击将军都指挥佥事郭都充右参将分守辽东锦义二城东官厅前哨参将署都指挥佥事余勋充右参将分守宣府南路
　　○癸卯  升太仆寺卿吴章为都察院右副都御史大理寺左少卿周释太仆寺少卿李仁俱为右佥都御史章巡抚云南释提督操江仁巡抚保定  兵部覆巡按御史黄如桂勘上二十五年七月宣府北路龙门所云州堡失事获功状龙门之役斩虏三十九级官兵损者五百二十余人云州之役虏凡杀掠男女九十余人败于青泉堡而去其轻进裘师奔溃失律者则参将董麒游击吕阳及所部指挥刘润谷泰张济易伦杨世勋徐龙千户杨辉百户朱堂卫奎等拥兵观望则参将祁勋等守备不设及千户韦纲等奋敌退虏则游击陈言立功总兵官白爵而巡抚都御史孙锦总兵官赵卿调度弗严亦宜薄罚  上曰兹失事本自董麒吕阳等贪功致败法当处死第今边方多故姑从宽麒阳及泰堂俱免死戍边送狭西总督军门立功勋润奎世勋各降一级龙伦辉济纲等各夺俸有差言爵各升一级赏银十两锦卿姑宥不问
　　○乙巳  致仕吏部尚书罗钦顺卒赐祭葬如例赠太子太保谥文庄钦顺江西泰和人弘治六年进士及第翰林院编修升国子监司业累迁吏部侍郎嘉靖初由南京吏部尚书改礼部守制服阕起吏部尚书以疾固辞诏准致仕赐月米岁支至是卒钦顺学术纯正操履端方是时有倡为师心顿悟之学者钦顺为之反覆辩正其说甚具究所造诣可谓信道不惑者矣  初曰草番蛮据险称乱诏罢巡抚都御史王大用副总兵高冈凤而用都御史张时彻副总兵何卿二臣请会兵进剿  上允之时彻等乃议分石泉坝底龙州兵为三哨既复调天全招讨使高继光马湖长官王祥銮等率土兵猡犭□回及建昌诸卫兵助之生摛首恶黑杀白石撒剌等斩首六百九十三俘获男女二百七十七克番寨四十七毁碉房四千八百七十余牛马器械储积以万计捷闻下兵部议尚书陈经等言张时彻何卿功当首论王大用前有斩获功亦当并论但时彻大用方候勘请俟勘明录之其纪核效劳者则巡按御史袁凤鸣克捷当赉者则都指挥丁勇孔仁参政宋宜等赞理有劳者则布政使严时泰等功罪可准者则佥事陈乙等得旨升时彻兵部右侍郎卿署都督同知仍与王大用各赐银币有差  发太仓银四万两于昌平三万两于密云
　　○丁未  考选庶吉士于东阁  上亲赐题文曰原心诗曰善为宝
　　○戊申  命宁夏游击将军署都指挥使高秉元充右参将分守延绥东路山西都司署都指挥佥事王佐充东官厅前哨听征参将
　　○己酉  遣成国公朱希忠为正使持节大学士严嵩为副使捧册封徐氏为永妃  改进士亢思谦江镗孙黎澄张居正胡杰莫如士谢登之蓝璧张勉学祭文任士凭任有龄张思静陈一松刘泾毛起孙世芳马一龙林濂李遇元殷士詹胡晓赵镗马三才朱大韶刘锡李敏孙裒俱为庶吉士送翰林院读书命吏部左侍郎兼翰林院学士张治吏部左侍郎徐阶教之仍命偕兼学士  北虏自去岁夏中款大同塞求贡朝议疑之严旨戒边臣毋堕虏计并责以究审虏情期以十日内回奏于是边臣已遣夷使还约取虏要领并印信番文未至惧庙堂有意督过之遂以虏使已去无可究诘惟整兵严备慎守疆场为覆已而虏使复至则拒之此自冬涉春虏使易复给绎款塞边臣聊以好言答之而已不敢闻也虏以既通好中国遂至处其众不复设备遇深哨卒亦不杀是年二月遣夷使李天爵赍番文至云俺答言其先祖父俱进贡今虏中大神言羊年例于取和俺答会集保只王子吉囊台吉把都台吉四大头目商议求贡若准彼进黑头白马一匹白骆驼七只骟马三千匹求朝廷白叚一疋与大神挂袍麒麟蟒叚等件各头目穿用边内种田边外牧马夷汉不相害东起辽东西至甘凉俱不入犯今与中国约若达子入边墙作贼中国执以付彼尽夺其人所蓄马以偿中国不服则杀之若汉人出草地作贼彼执以付中国治罪不服亦杀之永远为好递年一二次入贡若大师每许代奏即传谕部落禁其生事云总督翁万达及巡抚詹荣总兵周尚文以其事闻且言虏自冬春来游骑信使款塞求贡不下数十余次词额恭顺臣等以夷情巨测未敢轻议也将原来夷使省谕回营责取印信封诰期以今秋西不犯延宁耳固东不犯辽蓟以取信者不难于印信番文之必来而难于东西各边之不犯设虏果如约而至而犹复终绝之则彼之构怨可待而其鼓众也有词其报我也必专而力即我受彼之诈而中变焉则虏负不义之名而举无名之寇其为患亦终弱且缓此曲直老壮之所攸分也况边臣职守之常贡亦备不贡亦备初不因是以为增损如或虑其入贡为窥伺中国为困扰我边为反覆窃发也则当伏机而审待之或限之以地受方物于边城之外或限之以人质其亲族头目百十人于镇城或限之以时俟踰秋及冬然后须赏如是则虏诚也固在吾覊糜之中诈也亦得免冲决之害矣夫不揆理之曲直事之利害以虏求贡为决不可许者非虞祔者也以虏之纳贡为定恃而懈其防闲一任所请者非量敌者也臣等夙夜兢兢敢不熟思审处幸惟  庙谟速决俾边臣得从事焉巡按御史黄如桂亦言虏深衷固未可信而貌则巽婉恳恻今信使往还帐牧散漫恐家丁通事诸役或遮杀以邀功或款结以市好遮杀挑祸款结仍侮请预行禁止＜锍-釒＞俱下兵部覆言虏节年侵犯九边横被其毒凡在臣工议当殄纤丑类以雪积愤况自石天爵倡为进贡之诗节年踵行前诈岂可轻信以堕虏计请行总镇诸臣严兵饬备无失事机如虏使再至省令传谕俺答约会诸酋禁辑部落毋侵犯各边果九边晏然著有恭顺实迹另行具奏其遮杀结款等毙悉严禁如御史请得旨黠虏节年寇边罪逆深重边臣未能除凶报国乃敢听信求贡诡言輙骋浮词代为闻奏殊为渎罔其令总督官申饬镇巡诸臣协心殚力通事人役违法启衅者处以重典盖是时狭西有复奏之议将督兵出塞当事者主之故力拙贡议尔
　　大明世宗肃皇帝实录卷三百二十二


大明世宗肃皇帝实录卷三百二十三
　　嘉靖二十六年五月辛亥朔  升锦衣卫指挥佥事徐礼为本卫指挥使带俸
　　○壬子  发太仆寺寄餋马一千五百匹给大同官军  总督狭西三边侍郎曾铣奏延绥一镇岁派粮科与京运年例等银俱不足用况迩年岁派积逋数多卒难完办乞将原收在库事例银二万五千余两转给该镇供饷仍将开纳事例于该镇准行户部议覆从之
　　○癸亥  命东官厅后哨参将徐府充左参将分守广宁前屯等处  兵部覆总督狭西三边侍郎曾铣奏正月一日虏犯永昌副总兵萧汉御之败绩复夺庄民朱英等斩获首级冒功遮罪游击王勋拥兵自卫守备黄福传报不速备御指挥孙朝等拒敌损兵指挥沈振等守备不设俱应逮问而巡抚都御史杨博总兵官仇鸾亦当薄罚诏汉勋俱革任听勘朝振等停俸三月博鸾俱免究
　　○甲寅  改南京太仆寺卿张忠为太仆寺卿升大理寺右少卿方钝为本寺左少卿左寺丞阎邻为右少卿  先是巡抚大同都御史詹荣奏本处积欠王府禄粮银几三十万每岁正额不足银四万三千一百余两乞拨河东运司引盐补给或改派腹里无王府州县办纳又言太原平阳地肥粮轻大同地瘠粮重宜通融均派以免偏累下户部议覆积欠粮禄卒难议补惟正额不足之数已先发存积盐银五万两今再借山西布政司无碍官银五万两补给其均派事宜即令大同山西抚臣议处务求经久可行或更有变通之穴□束各奏以闻报可  通山王府辅国中尉英火□蒦殴伤叔祖越关渎奏诏禁住凤阳高墙  升吏部文选司郎中黄＜棥心＞官为太仆寺少卿
　　○丙辰  总督狭西三边侍郎曾铣奏边方守令所系甚重乞于进士举人监生内选择年力精锐材干强敏者铨补称职者特加奖擢仍慎选监司以为表率勒限到任以豫秋防吏部覆如其言  上曰迩西北边防多事兵备守巡有司官职任至重今后务湏选以充其政绩卓异者听总督等官不时奏保升擢不才偾事者亦即效罢两广四川云贵近夷地方亦用此例该部仍将南北边方官选用升迁事体另立资格奏闻已乃吏部拟上选用升迁资格凡边方守令通将应选进士举人监生酌量地方远近取年力相应者相兼除补毋专以岁贡援例及告选远方者概授各兵备守巡正辖边境者务择才选用毋以才力不及官改调其间有能矢心毕力平时抚绥有方遇变建立其功者不拘守令二司等官俱听抚按不时荐举本部参酌年劳遵照嘉靖八年明旨破格超擢仍责成抚按官悉心甄别从实奏报每年终具奏及填册送部查考得旨允行  户科左给事中查秉彝言我国家统一海宇守在四夷而恒以边饷为忧今年发太仓明年发内帑而犹称不给何哉盖由兵马钱粮之数户兵二部有龃捍而不相通转输综核之规有内外互持首尾横决而不相贯者故每遇防秋边师请兵粮本部请按伏司农议转输以为各尽吾事而已竟不思所以措处之方规核之术以为善后计如各边管粮郎中京官颛敕抚按稽查有所不便例以五年一差科道查盘止凭其造到之文册而出纳漫无稽考如近日刘栋刘珂褚宝之事可鉴已宜下户部议所以钤束之而召买放支诸所当为事亦当立为规格使不得那移出入然后宿毙可渐革而边储可渐裕也下户部议覆边郎差满本部严加考察复职如或纵恣不捡听巡按御史访实紏劾其召买放支皆有旧例宜再为申饬使不得有所踰越仍备造文册按季呈报本部以凭磨勘如有胃破侵渔即时参治议入报可  巡按贵州御史萧端蒙言贵州为川湖云南三省孔道使客往来殆无虚日军夷贫瘠供应繁难因条上议处驿站五事一禁使客附带商货二立供需限制三革冒滥关文四实站伍五议协济部覆得旨俱允行
　　○丁巳  孝宗敬皇帝忌辰  奉先殿行祭礼遣玉田伯蒋荣祭  泰陵
　　○戊午  内苑先蚕坛进茧缫丝  户部尚书王杲六年考满遣中官赍赐羊酒钞贯加太子少保  兵部覆辽东抚按官于敖张铎勘上广宁前屯地当商贾往来之冲请设税课司收取商税以充给军买马抚夷修边诸费金州诸岛造册皆取木边外请于江沿台堡设巡检司以革贩木之毙报可  命右军都督府署都指挥佥事周于德充总兵官提督江淮等处巡捕分守宁夏西路左参将署指挥佥事刘承勋充右副总兵官分守凉州西官厅右哨参将署都指挥佥事罗文豸充副摠兵官分守辽东
　　○庚申  太祖高皇帝忌辰  奉先殿行祭礼升四川  寺卿  初大学士夏言一品再考荫一子中书舍人以无子未承恩命至是请以继孙朝庆承荫  上以言辅正多年忠勤懋著考满恩荫留俟有子收授朝庆为尚宝司丞  给事中杨思忠论劾山海关守备诸以宝罢斥兵部尚书陈经戒谕李康民逮问又京师奸人夤缘请托者亦多并乞敕所司禁缉时宝以边粮先奉别旨降用矣吏兵二部议覆得旨宝先任职方效劳今照前旨降用康民免逮革任不叙执法秉公事在本兵如再致人言有状者必寘诸法内外武臣挟赀干进者令所司擒缉治罪经因具＜锍-釒＞乞休不允  命固原游击将军都指挥佥事吴鼎充左参将分守宁夏西路广宁中屯卫署都指挥佥事赵国忠充西官厅听征右哨参将
　　○壬戊  仁宗昭皇帝忌辰祭  献陵  诏释高墙宗室俊檖及家属七人
　　○癸亥  起原任兵部右侍郎侯纶为南京户部右侍郎  大同镇抚官詹荣周尚文以计修丫角山弘赐诸堡工上闻凡修边墙千四十丈筑敌台一千所役山西大同二镇兵八万人自五月始至九月讫工  上曰修筑边墙工钜役众抚镇诸臣务悉心督率用图坚久效力军夫仍加意抚劳之
　　○甲子  诏所选宫女三百家俱收充女户食粮各赏银五两叚一疋  命镇远侯顾寰佥书右军都督府事
　　○丁卯  升吏部右侍郎刘储秀为本部左侍郎改礼部右侍郎掌国子监事王道为吏部右侍郎  升广东左布政使胡松为都察院右副都御史总理河道升工科左给事中齐誉为都给事中吏科右给事中罗崇奎为左给事中礼科给事中徐餋正吏科给事中张汝栋户科给事中李珊俱右给事中誉崇奎俱兵科餋正户科汝栋刑科珊工科  命狭西行都司署都指挥佥事陆恩充左参将分守庄浪  先是三月中套虏以草青近塞驻牧零骑往来侵掠居民不敢樵采总督侍郎曾铣方鸠兵缮塞虏为所扰乃搜选锐卒督之出战凡斩首二十七级生擒一人脱脱虎余毙于矢石者甚众获马牛驼及夷器以千计虏移帐渐北间以轻骑入掠铣复督诸军驱之虏遂远徙不复近塞铣以捷闻并列上诸臣功罪谓论功则参将李珍韩钦游击陈言等为最陕西总兵官王缙延绥副总兵李琦等次之原任副总兵陶希皋参将傅钟彭杲等又次之阵亡千户郑稍百户徐相死事宜录参将李朝栋游击魏民高秉元罪当薄罚巡抚都御史谢兰李士翱原任都御史今削籍张问行巡按御史盛唐副使方远宜纪资参议张鉄佥事贾枢功亦当叙＜锍-釒＞下部覆谓铣首劳尤当优异  上嘉其功诏升铣俸一级仍赐银四十两文绮三表里兰士翱唐亦升俸一级赐银二十两一表里问行令冠带闲住远宜资鉄枢等各十两李珍等王缙等各赉银币有差郑稍徐相各升袭其子二级李朝栋等各俸一级
　　○戊辰  升大理寺右寺丞冯天驭为本寺左寺丞山东道监察御史黄绶为右侍丞
　　○庚午  升福建右布政使周延为广东左布政使
　　○壬申  吏科左给事中何云鴈以考选台谏乞敕吏部将应选诸臣悉心咨访秉公遴核取宋臣司马光所言不爱富贵重惜名节晓知治体三事为选用之则勿以毁誉为用舍  上纳其言令所司慎加考选  先是二十五年虏十万骑以七月二十五日自宁塞营入犯延安庆阳保安安化合水环县诸处杀掠男妇八千四十四人诸军御之不能却总督侍郎曾铣遣参将李珍夜出塞劫其营帐斩虏百十一级生擒虏一人虏闻之始遁去至是巡按御史盛唐勘上诸臣功罪将士不用命当逮治者副总兵李琦革任副总兵冯大纶等逗遛当问者新任总兵官王辅买功执降当谪戍者千户陈烈等失律当降罚者把总指挥杨武革任游击龙登指挥王谟方良辅等功可赎罪者则宁夏总兵官李义副总兵黄振参将刘承勋等其捣巢却虏有功者则原任参将李珍罪可原者则原任巡抚都御史今为民张问行巡抚都御史谢兰副使方远宜功当首论者则总督侍郎曾铣当次论者则参议赵一中佥事刘志力战死事宜赠官建祠者则指挥崔桂得旨兹失事既轻今防秋用人之际姑从宽李琦等免逮并王辅俱戴罪立功俟防秋事竣令总督巡按官核明具奏陈烈等免谪戍各降三级用杨武龙登王谟等各降一级方良辅等各停俸有差李义等俱许赎罪李珍即令于狭西地方推用仍赏银二十两纻丝一表里张问行等俱宥之曾铣履任未久即有捣巢奇功赏银三十两纻丝二表里赵一中刘志各十两崔桂不必建祠准升级赠官仍赐之祭  给锦衣卫正千户任惠妻王氏造坟银三百二十两王氏顺嫔母也
　　○癸酉  命老营堡游击将军孙嫔光左参将分守山西东路
　　○丙子  夏至大祭  地于方泽先期视牲遣成国公朱希忠代请  太祖配神及是日行礼俱命英国公张溶代
　　○戊寅  初户兵二部会议发银三十七万修筑宣大边墙工已报完至是又欲重修户部未及查核所修何处即覆言往年宣大雨镇修边发银甚多工完总兵周尚文请以修筑余银犒赏军夫臣以为事完而后有剩功成而后有赏既则剩具有赏是边墙俱完可无修矣今又奏讨前数且其＜锍-釒＞内称修过边墙低薄不堪保障必欲重修果尔彼时朝廷发银时固非欲以低薄以图节省又非欲有余剩以赏军夫也而低薄者卒不问则墙何时可恃工何时可完其耗蠹之毙难保必无此当严加核实仍敕督抚诸臣为国惜财自后不得复藉口重修以恣糜费议上报可至是总督翁万达等言去年修筑乃大同之东路宣府之西路西阳河等极冲之地耳今所议修则大同西中北宣府中北东各三路盖量地冲缓先后举行原未重修但臣等耳目心思不逮耗蠹之弊诚不能免乞命部属官二员稽核出纳并查往年工费户部覆修边非本部职掌禁革奸毙亦非司官事所请不可允  上曰两镇修筑边墙几八百里请发银仅六十余万边臣区画已详比于前时无事岁耗帑银百余万者不同尔等不看详章奏率易题覆虽意在节省言非事实以致边臣有此论奏部臣不必遣督抚等官宜尽心共事不必过自疑沮该司官罚俸一月
　　○己卯  改南京太常寺卿欧阳德为太常寺卿管国子监祭酒事  降庆成王府辅国将军表协并其子奉国将军知火□殳俱为庶人禁住高墙坐杀一家非死罪四人故也
　　大明世宗肃皇帝实录卷三百二十三


大明世宗肃皇帝实录卷三百二十四
　　嘉靖二十六年六月庚辰朔  建谢典于昊赐仙宫七日禁屠停刑如例  遣成国公朱希忠辅臣夏言等诣各宫庙行礼  选授行人等官李兆龙刘禄马锡张侃张炼中书申价推官程时思徐霈郑维诚知县俞鸾万文彩俱给事中兆龙吏科禄户科锡礼科时思霈鸾俱兵科侃炼俱刑科价工科文彩南京户科维诚南京礼科行人陈其学张志学王南吉来雨□献中书刘时进刘凤推官张登高龚秉德知县董威张淑励史载德邓巍刘应熊李一翰周大有翁景葵徐绅赵勋俱试御史威浙江道淑励江西道其学湖广道载德河南道志学山东道时进山西道巍狭西道楠四川道应熊广东道登高广西道一瀚云南道大有贵州道景葵福建道秉德南京广西道来献南京山东道绅南京山西道凤南京狭西道勋南京四川道  靖江王邦宁奏臣祖奉  御书全支本色禄米嘉靖六年户部尚书梁材奏诏弘治十六年例本折兼支臣屡奏未奉俞旨未敢支禄者二十余年且缘此草场被侵军校窜匿前后御史钱嶫徐南金按察使叶照佥事潘恩执臣侍卫棰死狱中实由减禄之故体统陵夷至此伏乞给赐全禄仍正诸侵臣者罪臣谨卸冠带避居城外若不得请当削发披缁不敢复入府矣  上曰邦薴所奏本为禄米一事中间牵摭纷纭词多忿激迹涉要胁礼部会户兵二部都察院参阅议处以闻已巡按广西御史徐南金亦以邦薴听信奸党赵相等拨置违法害人诸事上闻诏刑部会礼部等衙门照前旨一并参议于是刑部尚书屠侨会同礼户兵部尚书费采王杲陈经都御史王以旂等参覆禄米已有弘治十六年奏准定制擅难轻议至于邦薴所奏诸事与南京所参情节互异事干宗室宜遣给事中刑部郎中锦衣卫千户各一员捧敕前去会同两广都御史按官巡按广西御史逐一秉公核实据法参奏诏依拟
　　○辛巳  巡抚宁夏右副都御史李士翱三年考满荫其子廷华为国子生
　　○丁亥  太子少保吏部尚书闻渊二品九年满后又三年诏加太子太保
　　○戊子  诏特加太子少保礼部尚书费采太子太保  命定西侯蒋传佥书左军都督府事
　　○庚寅  革添设分守琼州参将从提督两广侍郎张岳奏也  南京守备司礼监左少监丘得言南京兵部奏革诸司役占而守备公署直厅军概在革中仍乞拨赐得旨准照旧例与六十名应役南京科道官雷贺方克得劾得系逆犯江彬等余党得免死发  孝陵卫充军夤缘起用已为幸矣往年清革占役两奉明旨有妄请及隐占者听科道官纠奏而得故违冒请无忌宜正其罪  上从其言命革去新增军丁得仍充净军  巡按直隶御史黄如桂查劾边储参管理粮储郎中张旦分守右参议李磐及副千户刘继志等六员各委托失职致损军饷请逮问如律  上以其无侵冒情毙姑夺旦等俸各三月继志等各两月
　　○癸巳  兵部尚书陈经等＜锍-釒＞陈戎政七事一京营兵多冒滥骄惰宜严汰补精校阅以壮国威二五府正佐例以公侯伯充任而其子孙皆出豢餋不闲将略请命巡视科道等官将公侯伯及都督等官严加考核以听录用三燕河三屯建昌等营太平擦崖等塞黄崖古北等口皆京师近边要地迩来樵采成径险阻渐辟奸细渐通往年黄土岭失事可鉴乞命守臣修筑边墙添兵防御四守臣察举将才宜令参游而下各举所知明载举者职名异日有功有罪皆同赏罚五各边将官宜令多方招集谋勇之士悬厚赏以作其气六诸边废闲将官中有才猷练达谙熟边务者令守臣不时访荐录用七沿边守令务择有智勇者久任之部使者以时课其功能上请破格升擢  上嘉纳其言俱允行经等又＜锍-釒＞陈秋防事宜一总督官朝廷赐以专敕许之便宜正以重其事权期立大功近狭西总督曾铣上春搜秋守之议宣大总督翁万达陈并力防守之谋  圣明已嘉纳矣但浮言易沮谋始实难乞敕二臣力践初议总率抚镇鼓励将士悉谋防守务收成效一铣前奏复套出塞虽已得请然使虏知我有备畏威远遁止宜申饬防范若复振旅出边穷捣巢穴亦非上策请戒诸将领毋贪功挑衅一频年将士遇警出军或假名按状或藉口下营无敢与虏战者比寇归则乘间掇拾零级以掩罪希赏请严饬边将自后遇虏内侵务捐躯血战挫衄贼锋果能奋勇抵战虽无斩获间有损伤者一体升赏若遇贼不战者虽有获无损仍从重论罪一诸边有警邻兵借言信地罔肯策应比往返奏覆得请贼已得利而去矣请敕诸守臣如遇虏势猖獗本镇兵力不支者邻兵虽非属辖许遵大明律随调随奏其调取者不可预张虚声以致老师策应者不得后时观望以致误事一各边月粮每至数月未给乞命管粮官以时均给自后户部令所司遇开中盐引易贸刍粮必核边堡险易远近大小搭派均平勿听纳户取便以致不均一遇贼内侵官军追逐其行粮银两宜随军给散或所过多备熟食或先给糗糒随用务期不误军行一居庸切近宣府而怀来适当其冲紫荆联延大同而广昌乃扼其会如二镇有警即令两官厅听征参将李俊率兵驻怀来刘通驻广昌其地要害各照分布驻劄会合各镇士马防守一师行粮从事体相关乞敕户部查居庸以西故关以东诸关隘储峙虚实从长区画以备仓卒一各边守哨巡徼之卒间有与虏诱结漏泄军机者今两镇修边夫卒云集求贡夷使往来虑或奸人窜入为虏乡导乞敕诸守臣严加诘察一罪废将官例许军门立功自赎但近有罪至充军而斩获止一级者亦引例奏扰乞命自后赎罪将官不得自行陈渎须总督抚按官核实果有奇功亦为奏请一蓟辽边外朵颜建州诸夷  累朝皆示覊糜边臣自宜相彼逆顺酌我机宜毋过激以启怨毋姑息以滋侮至彼结婚北虏其事有无不必深求止令严备边防杜弭阴计得旨俱允行但谓振旅出边穷捣巢穴亦非上策语复皆驰边臣不得缘此疑沮  总督宣大左都御史翁万达奏宣大两镇即令修边军壮且十余万人赤身为役布满山谷防护之兵多则钱粮不继少则侵扰可虞近虏酋俺答把都久驻大边威宁海子一带套虏吉囊一枝亦复移营东渡声势重大兹复遣使求贡似有所挟即当斩其来使昭我国威第以费防之故未可遽启兵端姑善省谕因遣间谍行吾机权务得其情预为之备待有可乘之会然后一举斯为万全但遣谍行间与交通往来事相远而迹则相似故蓄逡巡之虑者鲜应变之谋执疑似之形者启吠声之误此边臣之所以自失而机事之所以难投也要之禁例必严间谍不废苟可济事遑恤有他唯  圣明曲垂鉴察至于宣大山西抚臣俱宜亲赴边城适中去处驻劄综理无得久驻省镇致有他虞请行申饬部覆万达言悉是三镇抚臣责令亟赴边镇其乘间遣谍听其随机应用臣等亦难从中遥制得旨防秋在期修筑未毕正宜严为警备其令诸抚臣俱诣边悉心经略毋许偷安是时俺答诸酋与小王子有郤小王子欲寇辽东俺酋以其谋来告请得与中国夹攻之且以此立信边臣以虏势既重而情复恳切恐事机一失且速后祸又以屡奉严旨不敢輙为请求故借摧抚臣赴镇为词而详言其事如此
　　○丙申  睿宗献皇帝忌辰  奉先殿行祭礼  诏给锦衣卫带俸正千户王栾祭葬费栾裕嫔父也马猡番蛮为寇巡抚四川都御史张时彻督兵讨平之诏赐时彻及巡按御史袁凤鸣兵备副使朱簠各银币有差凤鸣仍升俸一级都指挥丘鲁土官指挥使安忠土舍阿他等各量行赏赉  山西行都司山阴守御所千户潘锦奉军门令斩临阵退缩者乃擅杀获功指挥宫勋勋父奏下巡按御史勘报诏以锦论死勋子希宠袭职
　　○丁酉  升四川左布政使王崇庆为南京太常寺卿  命安远侯柳震团营练武坐营  发太仆寺马三千三百一十四匹给宣大二镇
　　○戊戌  以灾伤免直隶凤阳扬州淮安所属州县及各卫所夏税有差
　　○己亥  发太仓银三万四千二百两于辽东镇  德府高唐王厚火□尔薨赐祭葬如例
　　○庚子  镇守云南总兵官太子太保黔国公沐朝辅卒赠特进光禄大夫右柱国太保谥恭僖赐祭葬如例  添设四川洪雅县竹箐山酆县沙子关奉节县金子山万县铜罗关通江县羊圈山五巡检司裁革叙州府税课司宜宾县嘉定州泸州三河泊所纳溪县河口建昌大渡河白水打冲河四巡检司从抚接官议也  先是巡抚四川都御史张时彻以白草番初平条上善后事宜一原设松潘东路参将驻小河千户所僻在东北去大印等处数百余里平时调度不及有警策应难全游击住龙州缘龙州原属安锦而游击则隶松潘宜移游击镇小河而以参将镇龙州庶便防守一安绵道关堡旷远虽设守备未有主兵宜选拔利保青川精锐官兵千人专付操守一松茂两路参将信地互分多不并力欲令兼制复恐绎骚宜敕抚镇督令遇警协心防御一石泉诸处有谙夷情为众所信服者宜选二三人为通事量给冠带月粮令其宣布恩威传达番情俟历有年劳量授职事一降番靴保等十八寨畏威输罪退地认赋愿受约束宜各立之长俾率群番每岁如所认输纳其附近市易盐布者听一龙州西双溪大鱼关壕洰沟三处皆通番要路宜增筑城堡防守一安绵路当贼冲既无额兵又无专将故番蛮倡乱束手莫支宜尽留利保青川兵戍松著巡守本地而以成都等卫所戍安绵并大渡河兵分发松茂贴守不敷者仍于五卫补足一先年安绵防御茂州诸番故分布关堡自坤儿十五姓熟番向化檑鼓泙九处皆可撒防宜听召募乡勇兑足额军于睢水曲山小坝绵堰四处量留千人其余并额兵俱增戍石泉要地一守备民快散徵州县数多逃者不若土兵便习可用宜征其佣募土著壮丁充之一龙州宣抚司土官薛兆乾李蕃王枋世受国恩宜督令修饬武备保障地方及静州三长官司有警俱听抚臣调遣兵部议覆得旨允行  总督狭西三边侍郎曾铣言延宁大虏压境修边之役尚未毕工故臣徵调庄浪鲁经兵三千暂驻兰州适中之地以备应援乃甘肃总兵官仇鸾＜锍-釒＞摭本镇兵寡故违节制不听调遣而巡抚都御史扬博附和上请并乞责戒  上曰鸾胁制抚臣抗违督府沮挠军机妨误边事本宜重究念防秋之际姑从轻罚住禄米半年博亦停俸四月已兵科都给事中齐誉等言前宣大总督翁万达与山西抚臣孙继鲁谋议不合已形奏计今秋深虏警羽檄旁午而鸾等复与铣争持不下请降旨严饬  上是之命兵部查参以闻尚书陈经等言鸾博己罚治乞通敕诸镇自后总督官务虚心酌采勿执已见抚镇官毋循默面从临事奏渎  上曰朝廷设立总督节制诸镇抚总等官正为假以事权齐一军令孙继鲁首肆但挠仇鸾效尤已各加谴未竟厥罪部议依违倒置不合事体不允行
　　○癸卯  巡按御史杨几泽言浙江宁绍台温皆枕山濒海连延福建福兴泉漳诸郡时有倭患沿海虽设卫所城池控制要害及巡海副使备倭都司督兵捍御但海寇出没无常两省官僚不相统摄制御之法终难画一往岁从言官请特命重臣巡视数年安堵近因废格寇复滋蔓抑且浙之处州与福之建宁连岁矿寇流毒每徵兵追捕二府护委事与海寇略同臣谓巡视重臣亟宜复设然须辖福建浙江兼制广东潮州专驻漳州南可防御广东北可控制浙江庶威令易行事权归一事下兵部集诸司覆如其言第广东潮惠二府仍隶两广提督有事则协心议处  上曰浙江天下首省又当倭夷入贡之路如议设巡抚兼辖福建福兴建宁漳泉等处提督军务著为例  孝庄睿皇后忌辰  奉先殿行祭礼遣英国公张溶祭  裕陵
　　○丁未  孝穆皇后忌辰遣驸马都尉谢诏祭  茂陵
　　○戊申  郑王厚烷言各宗室赴京事非得已皆由亲郡王多方规利沮泥不行故有十岁未名终身未嫁娶者弃德不顾惟利是图宗子之家益盛支子之家愈穷且宗室犯罪  祖宗定制纵有大过亦不加刑至于各府有棰楚惨酷者请先敕各府一体遵守毋得妄为及宗室有犯不必参究辅导禁戒下人就将所统亲王或郡王量罚禄米以示惩创下礼部议如其奏  上曰宗室越关赴愬禁例已详比以迁发太重又虑有情非得已每从宽处乃往往玩法不悛自今如此者巡按御史勒限勘奏干碍亲郡王朝廷一体究治礼部将各行勘未报者查催限三月中具报仍通行各王府知之
　　大明世宗肃皇帝实录卷三百二十四


大明世宗肃皇帝实录卷三百二十五
　　嘉靖二十六年七月庚戌朔时享  太庙命驸马都尉京山侯崔元代
　　○癸丑  仁孝文皇后忌辰  奉先殿行祭礼遣长宁伯周大经祭  长陵  户科都给事中厉汝进言国家设钞关于商货会聚之地分委户部属官监收近见本部委用临清钞关主事间以忠行卑污景募途穷者处之非所以慎选任防侵渔也又言各边管粮郎中往往以赃败尚书王杲曲为回护无诚心为国之义宜戒谕之奏入杲自陈朴愚愿图后效因言科臣所言临清钞关主事似指乔迁本部即移文戒饬并申严差满考察之例  上以科臣未尝显言乔迁戒饬无据王杲令尽心供职其考察属官如拟  改镇守狭西总兵官王缙于宁夏诏夺堤川王俊柏镇国将军聪潢奉国将军聪涎禄米三之二辅国等将军成纳等各一年柏以残虐宗枝因无潢各摭不法事讦奏而涎与纳等又皆朋结党附抚按官勘报故有是命
　　○乙卯  提调石塘岭指挥朱臣等以虏入守备不设下巡按御史逮问分守密云副总兵茂镇以诱杀贡夷科歛军士革任间住  黜延绥管粮佥事毛一言为民夺榆林等卫所百户等官陈勋等二十二员各俸半年一言坐那移帑银勋等怠玩出入不明故也
　　○丙辰  兵部尚书陈经六年考满遣中官赍赐羊酒钞贯加太子少保  旌表孝子王国臣节妇张氏等十一人烈妇蔡氏从直隶巡按御史类奏也  山东曹县河决城池漂没人民死者甚众工科都给事中刘大直劾河道都御史詹瀚等得旨命巡按御史查核以闻已御史党承赐奏瀚及副使张九叙等堤防失策诏夺瀚俸二月九叙等下御史逮问
　　○丁巳  改巡抚南赣汀漳都御史朱纨巡抚浙江兼管福建福兴建宁漳泉等处海道  增设四川会川盐井二卫守备官
　　○庚申  发太仓银二万两于辽东  巡关御史王士翘上言居庸关半里外岔道堡民居凑集而土城卑圯乞令增筑并掣隆庆卫备御永宁官军二百五十人守之诏许增修城垣其官军备御如旧
　　○壬戌  兵部覆总督都御史翁万达所议宣大山西三镇防守军马行粮草束量其道里远近定为全支间支之规计每岁所用宣府三十五万有奇大同五十三万有奇山西二十四万有奇宜如其议因言三镇今岁度支比之嘉靖二十五年似为加少较之十九年以前又为加多自后边功渐完虏患少息当益图节省如有百里之内全支者可以通融间支间支者可以如旧不支或仍遵大明会典百里之内不支行粮是在督抚都臣临时斟酌非臣等所能逆定也  上是其言  周府临端王睦檠薨旸祭葬如例  巡抚辽东右副都御史胡宗明言虏将入犯乞预调邻兵备援兵部言今蓟州宣大俱有虏报兵未可轻调但请通饬诸镇各加防备遇警互相策应且言辽东额兵九万一千三百而宗明奏正六万余何耗减之多也乞亟命核补诏从之  改镇守山西总兵官张达于狭西御史程軏言宣府虏方压境达见驻洗马林要地不宜轻动请俟防秋毕乃许离任从之
　　○癸亥  总督狭西三边军务右侍郎曾铣言臣前倡□伐套虏之策已荷  圣谕令会狭西宁夏延绥镇抚官议上方略而至今迁延不应乞戒谕之诏让诸臣避难畏事期以秋秋后再迟回者总督官奏治之  巡抚甘肃右佥都御史杨博言高台千户所及五坝等堡悬隔黑河南北正当虏冲而边垣久颓宜及时修筑从之
　　○甲子  中元节遣定国公徐延德西宁侯宋良玉田伯蒋荣分祭  七陵惠安伯张镧祭  恭仁康定景皇帝及  哀冲太子都督佥事沉至祭  孝洁皇后中官祭  恭让章皇后各陵坟  吏部奏各陵坟复官除例限外违限两月者问罪办事官吏在部丁忧回籍十年之上起送到部者行查人情多不便请于起复官照九年考满官例违限一年者送问二年之上有事故者行原籍回定夺其办事未满丁忧官照省祭事例服满不必起送补办各执引在籍误取选勘合至日本处官司勘明送部免其行查就令补办满日收选诏如议
　　○乙丑  狭西甘州五卫风霾昼晦寻变赤复黄
　　○丙寅  升湖广左布政使龚辉为都察院右副都御史巡抚南赣汀漳
　　○丁卯  成祖文皇帝忌辰  奉先殿行祭礼遣英国公张溶祭  长陵  巡抚宣府都御史孙锦管粮郎中丘玳奏松君马营等堡官军告求冬衣布花及积欠月粮乞预借明年年例银八万两户部覆如其言  上以预发隔年银两不可为常命户部计处改正未几大同督抚诸臣复以预借为言报如前旨以再请准以六万两给之已户部议年例银两每年于正月题请差官给发不得隔年预之诏如议
　　○庚午  吏部右侍郎王道卒道山东武城入正德辛未进士改庶吉士授应天府儒学教授升南京礼部主事改吏部历员外郎郎中以辅臣方献夫荐升左春坊左谕德引疾辞归寻起南京国子监祭酒未几又归廷臣交荐起南京太常卿迁南京户部侍郎改礼部掌国子监事寻改吏部甫阅月卒赐祭葬如例道潜心理学其持论不苟同于俗多所著述士林重之  命分守故关右参将钱济民充副总兵官协守宣府初  孝陵神宫监太监夏绶等奏讨龙潭芦洲三处计二千余亩募民开垦徵租以充修理诸费得旨下南京勘处至是工部奏芦洲地亩不与军民洲地相连亦无混占等弊宜从其请报可  革镇守广西副总兵都指挥佥事程鉴任闲住以贪墨为巡按御史所论也
　　○壬申  以  万寿圣节建大庆典于  大高玄殿诏停封止刑二十三日禁屠九日  大学士严嵩言臣屡荷恩赉无由上答会乡郡饥谨用赐金买谷五千石赈济又葺郡北虏江桥一座建上下浦石桥二座推广德意请赐桥名诏名广泽广润  从乘一真人陶仰文请度天下道士二万四千人  命山西都司署都指挥佥事马继先充左参将分守大同南路  兵部覆巡按宣大御史黄如桂条奏边务三事一两镇原额马九万三千九十八匹今止存五万一千余匹每岁兵部解发马价银数万官军岁纳桩朋银亦以万计而马匹耗损日甚其故何哉官给刍后期一也贫军拆银自利而不以饲马二也家丁通事辈强兑而不恤其刀三也接送繁于征操四也非立法稽阅其毙不止乞命太仆寺岁差一寺丞诣宣府山西行太仆寺岁差一寺丞诣大同按核之而抚镇官协心经理庶免耗损一首级告捷多绐杀军虏勒斩归人罕得言之合战者请敕边吏毋拘首虏但以临阵榷锋者为上功力过横突者次之获级真者论如常科其仍袭前毙者加以罪一军官有犯罪未几即夤缘委用事权更重于旧或遂形论荐冒迁擢者有之何以示惩乞敕边臣自后武职以罪废者非俟改过图新毋许轻用间以贤能荐者须明著其结正之由以社倬滥诏从其议
　　○癸酉  狭西澄城县界头岭山昼夜吼如风数日山中断移走东西三里南北五里  朝鲜国王李峘遣陪张洗豪等贡马及方物来贺  圣节并进咨纸十张宴赉如例答赐王白金袭衣
　　○丙子  宣府辽东各报虏警命东西官厅厉兵二枝俟再有警报一趋永平一趋古北口防御仍命提督官拣团营兵四枝以备缓急已而提督官以缺马言兵部请发寄餋马五千匹各营下场牧放马千七百五十六匹兑什之报如前旨有警方给
　　○丁丑  中宫千秋令旦免命妇朝贺
　　大明世宗肃皇帝实录卷三百二十五


大明世宗肃皇帝实录卷三百二十六
　　嘉靖二十六年八月己卯朔
　　○庚辰  发太仓银二万两于宣府镇  致仕少保兼太子太保工部尚书甘为霖卒赐祭葬如例为霖四川富顺人嘉靖二年进士授知州历任工部郎中督郊  庙雩坛等宫升太仆少卿累升工部侍郎督理各宫殿及修餙  诸陵预造  寿宫工完升尚书坐与武定侯郭勋许奏罢归越二年起前职加宫保言官论劾诏令自陈去至是卒为霖敏给能集事性倾狡卑侫初由郎署六七年至乡贰遂跻宫保难以上役恩然亦谄事权幸所致其欲利无厌不复顾廉耻嘉靖中年  上深居不视朝百司政多狥贿为霖与兵部尚书张王□赞礼部尚书严嵩吏部许赞皆赃赂狼籍为清议所斥云
　　○丙戌  孝康敬皇后忌辰  奉先殿行祭礼边都督佥事沉至祭  泰陵  以灾伤免狭西凤翔巩昌西安庆阳各府属州县并卫所税粮有差
　　○丁亥  祭至圣先师孔子命礼部尚书费采行礼  以明日  万寿圣节遣西宁侯宋臣驸马都尉谢诏长宁伯周大经分祭  七陵惠安伯张镧祭  恭仁康定景皇帝及  哀冲太子玉田伯蒋荣祭  孝洁皇后中官祭  恭让章皇后各陵坟
　　○戊子  万寿圣节  上不御殿命成国公朱希忠代告  天子  玄极宝殿百官朝服请奉天门行五拜三叩头礼上表称贺免宴赐节钱钞  秋祭  太社  太稷遣英国公张溶代  孝慈高皇后忌辰  奉先殿行祭礼  致仕大学士贾咏许赞各具＜锍-釒＞驰贺  万寿圣节  上温旨报闻
　　○己丑  祭帝社  帝稷命成国公朱希忠代侯崔元伯陈鏸卫錞辅臣夏言严嵩尚书闻渊费采侍郎孙承恩张治徐阶许成名崔桐陪祀
　　○丙申  巡按御史黄如桂言宣大钱粮以主兵属郎中以客兵属守巡那移影射奸毙难稽宜将各项钱粮无分主客皆以郎中领之至于召买等项则守巡督率通判等官经理庶内外分职得交防互制之法也五路管粮通判无关防印信文移改换吏缘为奸请给之关防便户部议覆报可  巡抚顺天都御史孙应奎言近谍虏将犯四海冶黄花镇而本镇官兵近为守备太监纪阳所奏不属总兵官管辖倘有急不便调遣乞命遇警仍听总兵官节制从之
</div>
    <div class="pagination">
<a href="明实录世宗实录_page174.html">上一页</a><span>...</span><a href="明实录世宗实录_page170.html">170</a><a href="明实录世宗实录_page171.html">171</a><a href="明实录世宗实录_page172.html">172</a><a href="明实录世宗实录_page173.html">173</a><a href="明实录世宗实录_page174.html">174</a><span class="current-page">175</span><a href="明实录世宗实录_page176.html">176</a><a href="明实录世宗实录_page177.html">177</a><a href="明实录世宗实录_page178.html">178</a><a href="明实录世宗实录_page179.html">179</a><a href="明实录世宗实录_page180.html">180</a><span>...</span><a href="明实录世宗实录_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
