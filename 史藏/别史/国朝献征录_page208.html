<!DOCTYPE html>
<html>
<head>
    <meta charset="UTF-8">
    <title>国朝献征录 - 第 208 页/共 245 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝献征录 - 第 208 页/共 245 页</h1>
    <div class="content">
　　澹园集 
　　自文成先生倡学以来兴起者众若宁国贡受轩沈古陵余姚王龙溪钱绪山四公并高足弟子而亲炙四公以私淑文成者于泾上得一人焉曰毅斋查先生□知学来所接贤士大夫多矣每见先生之友言必称我良朋先生之门人言必称我师而谂其粹然有道君子也先生歾巳久犹子友知谒余言文其墓中之石余曷辞按状先生讳铎字子警别号毅斋唐武德中讳文熙者任池宕二州刺史因家于泾先生大父讳汉德父封文林郎德安推官讳景明母崔氏张氏文林公生子五四出崔一出张公冢嗣也年十四崔孺人没而张来继先生事后母以孝着率诸弟肄文而更念匪学胡文匪圣胡学先后讲于贡沈王钱四公间所涵哜最深己酉举于乡报至犹偕同志聚讲抵暮而罢如弗闻也屡上春官不售南还即台山与少傅颕阳许公方伯拙斋萧公职方洪潭焦公相切劘而从游若萧都御史彦赵少宰士登萧学使雍赵宪副善政王国子廷楠郑明经岱探讨上下彬彬然盛巳乙丑成进士授德安府推官公□□□俗而不欲烦苛其于单赤尤曲体其隐诸生□□雠所中先生直之至以忤直指不顾闻令有欲那移干没自润者先生微感之令其省改不以摘发之名自居也其鞫狱民就理恐后情法不蔽者平亭之诸开释者自庆幸恨得公晚久之治理流闻荐剡且上一同官直指欲并举而疑其年先生曰第论能职不耳如以年则某长于彼且二岁直指绝叹以难愈重先生未满考以卓异征道经新郑先生故新郑相乙丑所举也时家居见先生思致书都门公道地先生坚却之以此忤其意入京拜刑科给事中转户科右仍转刑科左屡疏劝经筵覆边功定营议举人才言不矫激而识者服其得体休暇辄从海内名硕结社论学以常未几新郑因缘中涓起且兼铨部势张甚欲有所修旧隙一日问先生以直报怨意何居先生若弗喻其指答问一以恬夷剂之令其自解又欲出一罪人与进其私党先生两执不征因与之左乃抑先生补山西参议适当表贺先生疾不行抚臣迎新郑旨论致仕父老留之车枳先生油然不以屑意也新郑罢台省交章荐复补先生旧任父老争欢迎之至则革蒲东停丧敝习定葬仪勒令互察得归土者不可胜数有妖似狝能匿形而人言多煽惑先生出示驱之妖谢相知者曰查□正人吾不敢犯避去两阅岁晋广西兵备副使抵家而奉文林公讳丧葬一行古礼公除仍以旧职领广西驿传之任三日即以入贺行还任三月移疾归中丞郭公六下札留之不可遂翩然东返复水西书院倡明理学即单茕后进折节引之未尝不与讲敌礼也平居不至郡邑至均田救荒则力言于当事乡人无穷计台使者时屡疏以荐而先生巳决终焉意矣先生丰下广颡髯历历可数音吐若钟生平品格如麟凤心事如天日言行有坛宇坊表其于世人窥瞰依附非特所不屑抑亦所不知乃其学则笃信文成先生致良知简易直截三字符时讲者各立门户先生独守之不易谓良知不执于见即口虚不染于欲即曰寂不累于物即曰乐无有无无始终无阶级俛焉日有孳孳终其身而巳居恒闇然自修耻不表暴然学者读其书知其学之深考其行而不合于书者葢寡也最后疾作族兄秀视先生问曰得无动乎先生曰能病吾身耳吾心何病旦而起索衣冠端坐□时遂暝呜呼此所谓任重道远死而后巳者乎时万历己丑十月三十日距所生正德丙子正月十七日享年七日有四配太平谢氏封孺人生子三琪清琅清玕清并国子生玕清先生生卒今由子孙及曾玄云仍辈出能世其学固知先生之所延者长也余向往先生有年兹叙而铭之窃比于神交尚友之谊铭曰　士贵何必极随事而自力毋忝厥职士言何必华以学兴于乡足名其家蜕委于兹丘子孙食其休惟千万秋 

　　○广西赵宪副伊传（戚元佐） 

　　戚元佐 
　　赵公伊字子衡参政公第四子也少有文名弱冠举进士居官二十余年家食居其半其始授刑部主事也以谢病归病起乞南改南京兵部职方司主事历员外郎郎中以母丧归巳补武选则又以不得于上官归最后任车驾出宪副则浩然以致其政归大抵公恬旷无欲视官如赘厖故旋出旋入不自顾惜然居常以忠孝自励视国如家自始仕至悬车一日也始仕时在职方人视之一美少年耳人呼之小赵及其莅政事事有体不肃而整胥史空手坐曹中不得窜刀笔其兵马官犯罪公立逐之更不关白要路人病其专不计也巡江指挥缚一江洋大盗至且具言夜所以格鬬身被巨创幸见擒获状公慰劳甚苦执盗讯之云若固盗耶盗不胜冤吐其实乃良民驾木筏而贾者于是悉召所居什伍相保者鞫之语尽合葢夜抗官兵盗逸去矣此良民非盗絷之何罪遂释其缚而遣之既遣人情疑信未定尽惊怪大讧上官亦目咢眙相谓久之事始白乃知职方之明决也在武选有要路故人夜持两瓮来馈发焉金也诘之得自某冀有所请辄斥使去门下而故人忸怩归矣中山王后徐锦衣以传奉得官法不得袭乃内附贵珰外托相嵩子世蕃主之曲得上旨公力诤不可欲廷辩上官不能听乃拂衣还久之起车驾辖置邮关符事立禁甚严自宰执大臣至要路诸臣无弗痛嫉之遂擢广西按察副使既就官以父春秋高日夜念不置乞归侍其父归侍二年父卒传曰五十而慕公之谓也公初刻意诗文入南都遇湛文简邹文庄罗文恭王汝中诸公闻性命之说则心骤喜谓圣人可立至遂欲以躬践之当是时汝中在诸公问最善阐师说公亦心敬汝中事之几于师独其三教合一之说公终不谓然葢不欲效世俗讲学者以空寂宗也归后十数年　穆宗皇帝御极起用先朝旧臣荐公者章疏上太宰陈以请而公列起籍竟逡巡数年而不以入除目乃至虚詺旨以老且死公又尝曰吾平生梦最多则未尝梦受人物此立心之隐人所未詧又耻标榜立名与人言重然诺居常有所作苟所执者是则百折不挠人欲以私劫之则气愈励虽祸患相迫必伸巳志而后巳使在圣门将必见许刚者不至对申枨而叹矣卒年六十二 

　　○广西按察司副使郑公一信墓志铭（陆可教） 

　　陆可教 
　　可教诸生时其郡守曰惠安郑公公政精敏待裁自诸曹掾史以下咸重足敛迹不敢以身试法先是二千石有所逮捕行檄卒手片楮讙呶下邑势如饿鹗公凡皆屏息立仗下至不能名一钱郡故嚣讼影响株连乃至故诞蔓不可解公一切严禁绝讼以衰息自余诸剧盗大豪前后守令度力不能擒制无所谁何公一一丽之法不少纵于是八邑廪廪称神明矣乃公故敦尚文教自吕成公而下诸大儒名公祠宇往往捐俸入葺治之以示人士所风尚间进郡诸生相与扬扢经义口授大旨以此教受知于公最深且稔其行事退而私论公以汉张敞尹翁归其入也乃公竟以执法不阿见中谗口调守石阡去又五年而始迁贰蜀宪又二年而移治粤西皆相见于京师亡何复中谗口归矣葢公治蜀如治婺身董七道案无伏奸凡方田清伍若茶马诸大役百蠧所猬集皆搜洗劘察无所捐漏有墨吏度且扞罔实金于茗以尝公公立发金劾案之诸所廉属咸望风咋指退矣其治粤西如治蜀会当道以所俘馘叛□下所司核实意欲少文致以功次公一以实上无所阿葢执法多忤复如婺其见中亦卒以此然公治亦不一切附于严石阡夜郎僻郡夷俗狺犷人谓非法格之不可公至则罢减繇役招致叛夷所在成村居教之树艺蓄积摩抚以儿子不鄙夷诸生而婺人士督诲之至手订其句读葢公去而郡士举于乡者踵接矣以彼观之即文翁何让焉讵云张尹哉公人自信斩斩方报罢粤西时婺士有习于大珰者欲之地公立谢绝之既罢里居杜门断请谢自娱以文史性嗜义好施有乡人某者坐巫蛊论死密解之不令知初邑中岛夷四郊骨暴如莽公大出金谷募人瘗埋之其遗行可征于状者如此教虽受知于公最深终不敢稍有增饰徒作谀墓语而务详其耳目所槩见亦欲后人想象而得其丰神之百一也公讳一信字君允别号石岩其先世出光州之固始自唐末徙闽家惠安遂邑□□王高祖曰弼养高祖曰明魁曾祖曰元郎祖曰珍珍以尚书起家广东三水教谕季子荆山能世其家学公父也娶郭氏皆以公贵累赠中宪大夫石阡府知府郭赠恭人公生而颕敏精工博士家言烨然有声黉校间以嘉靖乙卯举于乡第二人以乙丑举进士官南京行人司左司副历刑部员外郎郎中金华石阡知府四川广西副使其宦绩之槩具如前卒于万历庚辰距生嘉靖戊子得年六十有三 

　　○中宪大夫广西按察司副使钱公立墓志（李廷机） 

　　李廷机 
　　余己丑分校南官所得士工部主事钱君养廉卓庵钱公子也及辛卯典浙试而其仲养庶复在选中既撤棘见公恂而愊无缛节无貌言殆有道者别三年公殁工部君属会稽陶太史状公而征铭于不佞曰愿得一言以不朽吾先君子余按状公讳立字守礼其先汴人宋靖康扈跸南渡居杭之海宁数传至得中得中生震始自海宁徙仁和震生敏毓生文文生锐封兵部武库司主事赠太平府知府公父娶余氏赠安人加赠恭人公母以嘉靖辛卯四月六日生生即颕敏八岁就外傅读书一再过辄成诵十三岁失母恭人太平公食贫或讽公姑徙业公奋然曰宁儒而诎尔不愿它而赢也长老壮其志决筴受书昼夜诵不辍二十岁补邑诸生屡试高等戊午举于乡乙丑成进士授刑部云南司主事时海忠介公以言事下狱居处槖饘公视遇惟谨忠介公得长□无恙有舞文胥当戍未决一日以新郑书来谒公谓法官所知三尺尔而意是书且有诈往质之果然新郑怒欲置胥死公曰法无是杀之与骫法等竟坐戍去刑部一年调兵部武库司视武学丁卯遇　穆庙登极恩得封赠其父母其秋请假将父还武林明年赴京除工部屯田司所督厂主薪蒸公条上便宜七事汰冗剔蠧以廉干闻己巳丁父忧壬申复除工部会有山陵之役使公监将作役竣校费省它曹什之三四同舍郎更反唇谓矫诡尔何术而所省若是既录劳赉银币加秩一等而其后同舍郎以工圯贬绌有差独公所治完好不及于罚始知公实躬亲拮据用勤省非皦襮其迹以徼名者癸酉进营缮司员外甲戌进郎中寻擢知太平府时芜湖无城盗剽关税操江都御史备兵使者并被斥檄守令期日获盗令急不知所执贾人诬伏偿亡欲以塞责公闻之曰是非盗有司盗矣解纵之授捕者方略不浃旬盗尽获所纵家户祝公曰公实活我始议城芜公谓芜不虞盗盗所利贾人尔牒当道贾七民三受役令既布而城成壮乃逾它邑郡西湖田千顷岸善崩公剏石堤四十余里郡人利之又郡有马户国初时所籍使牧马者后乃赋其刍赋重不能支率亡去有司犹追呼不巳公谓此与伍籍异取其额槩摊之□邑而马户数百来归矣公在郡四年劝农蠲逋平狱□□兴学作人声籍甚部使者交推毂太平凡二十□章丁丑满秩复得加赠其父母戊寅擢广西按察司副使治兵永宁永宁猺獞地公谓不当绳以一切惟是荡佚简易宽其小过宜易治适土夷争田治兵相攻诸武吏竞请剿公不听檄谕以祸福皆罗拜惟公生死之公法其一二首难者余置不问所全活无数公故恬于仕进自郎署典郡意未尝不在林壑而会八寨议起公不忍戮无辜以易首功与督抚争之强遂投劾不待报归是己卯既归精心课子屏迹公府独时与二三朋旧结社湖山间晚岁兀处一室焚香手一编不庚念是非利害颜所居轩曰怡老太史君称公生平有三不识与人坦直如不识世间有机穽事衣食淡菲室无姬媵箧无珍玩如不识世间有嗜好事缄默不道人过有及人帷簿者则闭目不应如不识世间有猥杂事葢其天性也乃其内行淳备事叔如父事嫂与其姊如母抚季及季之子如子婣党交游或以急抵未尝不竭蹶应之故武林人以公长者壬午之岁羣不逞以践更发难城内巨家皆被剽独相戒毋敢入钱公家于乎此可以见公矣公年六十有三配严氏累封恭人子男三长即养□官至吏部验封司员外郎次即养庶官南京吏部司务次养度中丙午应天举人孙男德昌诸生德载蔚起喜起肃起皆诸生奕起霖起森起曾孙男开宗开世 

　　◆佥事 

　　广西按察佥事郑先生观墓碑（王与） 
　　广西按察司佥事熊君景墓志铭（罗玘） 
　　广西按察司佥事邵公清墓志（夏邦谟） 
　　广西按察司佥事袁公袠墓志（文征明） 
　　广西按察司佥事章公熙墓志（林大春） 

　　○广西按察佥事郑先生观墓碑（王与） 

　　王与 
　　先生姓郑氏讳观字允巽初字尚宾常州武进人祖讳通甫考讳铭以公贵赠文林郎江西道监察御史妣戴氏赠孺人三子先生其季也天赋敏颕人知其不凡既而考妣相继殁伯兄允孚长育之延师教之弱以兄命居萧田别业治隰田数百亩躬率僮仆播种敛获区别疆里井然有绪虽甚勤苦而学无怠废时郡着姓严斯道死有遗孤女其妻孙氏守节求得壻能终养者闻先生贤遂请诸其兄而馆焉先生日具甘旨事孙如母暇则亲贤取友以相切劘信国汤公之孙仲光延居家塾训迪其子远近闻而至者先后数百人至席不能容先生皆随其才质造就之永乐辛丑县簿郑溱将荐于朝恳辞弗就洪熙改元朝廷遣进士赍勑访文儒于常苏松三郡郡守熊候观以先生应诏同举十一人试天曹以先生首会　仁庙上宾不果用大傅安远侯柳公升遂请于朝以子师柳公殁子溥嗣先生上疏辞归特旨授训导仍馆其家盖列侯之第有训导者自先生始无何礼部尚书胡公荐升广东道御史转江西道自冷局陟显官如先生者亦前此不多见也先生于是尽举平日所存以措诸行事凡分所当之一无顾忌初巡天财库继巡畿甸两奉玺书整饬西北诸关隘所至威惠并施士卒趋赴恐后事有未便悉更张之还奏称旨正统庚申巡南北运河兼检关津所输舟船税钞以均给于远岁盐商人人称平壬戌出巡山东首劾藩司之正佐各一人臬司都司长吏之蠧政者二三人罢黜之郡邑庶僚以贪墨者去又未可指数武弁干纪至以势挠先生切责之不少贷疑狱积岁未决者悉剖断盖一循乎公法而无恤利害鲁贤王闻之每宴必举觞相属且亲书中复堂字以赐乙丑用太常卿蒋公荐升广西按察司佥事分巡苍梧诸郡其行事无异齐鲁猺獞猖獗两奉命参赞副总兵田公剿平之朝廷亦两遣使赍金豸龙衣宝镪赐时柳侯方开府广右见先生执弟子礼每事必请先生亦随问而答咸有规益至于馈送之礼则深拒弗纳景泰庚午入朝遂乞休致时年六十有一天顺甲申援诏例进阶朝列大夫葢在仕途者二十年比归林下又二十年卒春秋八十有二人禀性方直识量恢宏自处困以至贵显始终一致华美之服珍玩之器皆所不好也既谢事即别创一室贮粟百斛名存余仓将以供祀谓常存其余久之遂以周贫每岁讫无余辄复继焉有假贷不责其偿人有患难拯援之不待其请亲友过从款洽无厌睦宗和族恩义逾笃然于教子孙则一以严毅子三人垂白侍侧不假辞色遇诸卑幼随事箴戒肃然栗然无不拱服见之者率能销沮其奢豪荡泆之心而即之者熏炙其温厚和平之气呜呼老成邈矣典刑犹存晚生后进岂不独有闻风而兴起者乎 

　　○广西按察司佥事熊君景墓志铭（罗玘） 

　　罗玘 
　　闲住翁广西按察司佥事熊君也讳景宇开甫幼熊氏令子弟比长以诗领江西己卯乡荐成化已丑登进士入刑部主事擢员外郎己亥转今官甲辰念母刘太安人老无侍请归养因以是号志休退也丁未年五十六十月晦日卒越八年是弘治八年其孤葵始克与其季葛谋以十月十六日葬君前事属鸿胪序班裘仪来丐铭仪君壻也道君之世与其事甚核其主事也属部多大狱部长使鞫则屡掣于大阉贵人横立间隔法所入必胁使出所出必入君意一不动出入惟法无爽锱铢至员外郎亦然时名大起人逆君遂大用以员外郎赠其父母封太安人妻封安人部长德君助巳常与太宰道君能吏实不欲它用太宰误以荐也以当广西部长大悔君欣然行凡所辖道则犴狴一空投牒受辩旁午立门外入则惟闻脱校声吏俯首书牍不敢睨人张关节要赇奸二广节镇都台朱公严于核实以贤监司许君檄君勾当浔桂诸猺猺人类面兽性居山林遇扰动辄号跳呌啸抵触跳踉必以死逞静则跧大不见踪迹君知其然约吾兵不得徙壁垒阴遣间衣商人服负盐底猺所若潜窜懋易者猺不□□集来詷虚实间曰吾商人不知新按察官何人然见其方具器若古壶状者十数实石其中窒以巨大计曰猺出降无庸发此不然此尝破大藤峡者也猺□白酋酋即日降不旬日降猺及獞獠数十姓葢□□谋胜也公大喜镌银牌曰奖劳功勤以付君亦以劝来者及其请归也父老泣留谋沮之然以不及先事悔明年乙巳朝廷追忆其勋以文绮即其家赐之居母太安人侧恂恂如童匕筯不以人代人问居官时事笑曰国有成宪官率循之无工拙也退然不以自多而实非忘世者太安人殁丧以礼凡缁黄营于冥者屏不用叹曰吾何能俾吾父母贵吾何敢必得养吾母以毕吾私皆吾君赐也吾虽驽然誓此身迈往一奋报者至是巳矣熊之先君南昌杉塘世传楚子熊绎之裔屹然大宗元社将戹盗四起能以兵保障其乡曰九成人无少长咸曰善翁是君之高祖九成生德让德让生素敬素敬生资直资直君父也文皇帝时德让以才子选在江西十八人之一竟龃龉终泉州司税壻谌氏谌板湖豪也遂居板湖于君曾祖素敬惩不仕能以所储二千石贷饥人偿未竟忽取其券一火焫之复来偿者曰而未尝贷吾□何偿也弗纳号留耕于君祖资直则儒者也学有源委教于乡严师于家亦以严胜太安人助之故君无假它师而成殁赠生封实宜配傅氏封安人者也子葵葛丐铭者是巳女鸣贞仪之妻淑贞妻张记顺贞妻斋世华懿贞妻林纺葛暨世华纺皆业进士学生孙男龙孙女闺懿尚幼也 

　　○广西按察司佥事邵公清墓志（夏邦谟） 

　　夏邦谟 
　　先生留都人望也貌古神秀其声清远与人谈道义论事失得亹亹不知倦平生举事率多刚直然其性喜简重而厌烦扰自号曰静庵居士以见志也先生隆名遍宇内余未之识嘉靖初年先生以佥宪分巡滇南余以少参亦莅兹土相与朝夕情甚洽有若兄弟至亲别后令人怏怏也先生致政归余复两宦留都得常常往接先生于此恍若共守巡时深自以幸乃丙午冬忽以讣闻卒于十一月十又八日余悲恸焉又以得临其丧是幸其子应麟等具里人宪副顾君王木状来请铭余先好也奚忍辞按状先生邵姓名清字士廉其先浙之嘉兴人洪武间曾大父得春以右族实京师占江宁县籍至公四世留都人祖讳达父讳信皆隐德末耀父以先生贵赠御史母姚氏赠孺人成化丁亥九月二十二日生公三岁通晓人事八九岁能记诵善属对少长善举业古文辞丁未充弟子员文行日茂弘治壬子举乡试巳负高望耆旧中大宗伯童公轩高古特达尝廑许可一见伟之女以甥孙焉癸丑以乙榜教谕江西之德化抗颜师俸入之外一钱不取诲生徒暑寒罔间力变习俗其曰清白坚贞可质神明挽士风之陋整学政□颓详九江郡志可考也时巡抚见素林公俊督学二泉邵公宝海内具瞻也咸引忘势之交力荐于朝甲子擢山西道监察御史学軄入道昉于先生朝论称怏委督抽分势豪无敢射利者按长芦而盐法以清兼理河道而河道宁　上疏陈利害论中官贵戚各尽事理而无顾忌一时称曰御史逆瑾擅权吏多屈服先生无畏瑾恶之人曰祸之将及先生曰吾命在天节不可移也正德丙寅被瑾矫诏斥责节次罚米若干石艰苦万状先生处之泰然也自瑾诛后人犹有疾之者井渫不食畧无用汲之心嘉靖改元台谏交荐壬午　命下起复御史癸未升云南按察佥事扬清激浊伸理冤滞犹御史时也己丑改广西左江兵备兼分巡敷政以教振武以文一介不轻取与如在滇南也辛卯赍进表文事竣曰吾今可巳矣与其少壮态俯仰人吾宁林泉自乐也家居不复回任壬辰适得致政以遂所怀杜门谢客绝口时事大宗伯渭霍公韬雅重先生乡饮请大宾礼送庵院寺田皆弗受识者是之先生天性忠孝垂老不渝言行动循天则诗文平正无险语获上寿以没人犹末厌高风亦可想矣呜呼佥宪之贤于人远哉夫少而颕敏交修文行美材质也兼举本末而不偏敷善教也按视有功剀切上疏贞宪度明治体也不夺于权奸有守也不怠于起废有也始终不苟取廉之诚也忠孝者本也人皆闻而哀之者可以观德也呜呼备矣先生不幸权奸所中故落軄复用时不悦于当道遂不能大显设使不遭变故则立朝必久其直人所容则位可尊然享显荣于世未必完名全节取信于人人如先生也其轻重自有间矣先生年跻八十时且病忽谓其子曰巳谨独甚难平生不敢受安逸惟我与汝自知之又曰兢兢业业过了一生将盖棺务保全无过瞑目时心始放下耳语未旬日而逝庸非有道者然乎 

　　○广西按察司佥事袁公袠墓志（文征明） 

　　文征明 
　　吾友袁君永之以高明卓越之才精深闳博之学而辅以輘轣奋迅之气自其少时巳不肯录录后人既起高科登膴仕视天下事无不可而砥节屦方不欲附丽匪人首忤权臣几陷不测赖　天子仁圣得不摈弃浮湛中外垂二十年再起再废卒肮脏以死呜呼伤哉其命也夫君讳袠字永之别号胥台山人世吴人高祖以宁曾祖琮祖敬考封承德郎刑部主事讳鼐母安人葛氏袁氏自高曾而下世以气义长雄其乡而未有显者至君昆弟数人藻发竞秀突起闾阎隐然文献之族君于羣从中最少而奇颕异常五龄能书七岁赋诗有奇语十五试应天再试再不利愤曰吾所志何如顾场屋所困耶益淬砺精进剌理质经务究底极嘉靖乙酉遂以第一人荐试礼部亦在高等一时声名倾动京邑入对大廷摛衍扬搉上下数千言出入经史词旨宏达权臣方学士得君卷奇之执欲冠多士在廷诸公恶其揽权故抑寘二甲第一及启封见君名乃悔不用其言而权臣则喜于得君他日诣君叙致本末自谓君知巳而君不对亦不谢权臣大怼衔之然无以发也及君□吉士而其人巳入阁亲幸用事遂上言庶吉士斤□□□不宜在禁近悉罢庶僚怒犹未巳乃起兵部之狱初兵部失火君武选主事适当徼巡在法微巡失警当调官狱吏承风旨文致劾君纵火奸利鍜炼久之狱解同官皆调遣君独编戍湖州千户所会赦免归权臣死稍起南京武选主事历軄方员外郎广西提学佥事致仕归卒年仅四十有六始君自翰林出刑部主事即思明法以达于政谨推谳审法比所当比允尚书胡端敏公所知简莅本科君析律详明剸裁敏利而将以勤诚案无留牍有诏以京朝官考各省乡试君被命主试河南较阅精审去取攸当时称得士寻奉使决狱淮杨还朝改司武选武选所职有铨选有勋禄有贴黄及诸委琐故虽剧司而贴黄尤多敝事君督并严密关决明密吏不得并缘奸展采错事方将有会狱事起而君去国矣在南都适当考选军政尚书熊公特委重君君杜请托审贤否考核绪正一于至公人服其明广西在岭徼之外夷獠杂处文教久弛君不鄙夷其人教诏谆切示之矩范而率之以身程以科条崇雅黜浮矜其不逮薄惩而广录以诱进百粤之士士方安其化而君勌游矣君性乐闲矌谪君吴兴日与高人逸士采奇选胜登涉游衍悠然自适及归筑室横塘之上据湖山之胜纵浪其间有终焉之志虽蹔守官而寤寐林壑未始少忘笃志问学羣经子史无所不窥文必先秦两汉法乐府师汉魏赋宗出贾古律诗出入唐宋见诸论撰莫不合作所著文集二十卷皇明献实二十卷吴中先贤传十卷世纬及岁时记及周礼直解总若干卷始君雅志用世及事与心违时移身远乃肆意于此以泄其所蕴尔观世纬所著皆凿凿乎经世之论其官宗遴传与夫距伪诸篇寔维时敝惜不得少见于事而徒托之空言可慨也巳君阔达高朗议论英发能以辩博胜人人莫能屈然实无他膓志同气合即倾倒无间故知君者莫不□□之而卒不胜夫嫉之者众也惜夫 

　　○广西按察司佥事章公熙墓志（林大春） 

　　林大春 
　　公讳熙□□曜潮州海阳之西塘里人也姓章氏高祖而下世有隐德至父野庵公始以公贵封奉直大夫而姚朱二母并赠宜人姚生桂林贰守焕公伯兄也仲即公与烨炳俱出朱氏公少负奇气稍长通诗书三礼与伯氏齐名先后联翩科第于是潮人称二章先生先是嘉靖辛卯广东举乡贡而公以礼经魁全省士会朱宜人病寻卒故弗克北上既免丧乃上甲辰始得召对大廷胪传赐第是岁同郡甲榜七人然半外除及南补独公官拜大行充节使所至王侯分庭抗礼而操屦端洁以不辱称庙堂闻而敬重焉丁未方考最且登台省显融矣乃以筞马趋朝与回车遇马惊触其辐折公所佩牙牌公因上书自劾无状待罪阙下有诏夺俸遂弗获与台省选俄迁行人司副转地官员外管太仓银库廉得匠役倚内监奸以伪银进者发边戌繇是中贵肃然皆严惮公公名籍甚庚戌北虏入寇京师戒严援兵四集公以廉勤兼摄诸曹事居中调度因　上疏请开便门出粮饷以给□□威遂震其年予始举进士执戟从诸大老巡九□问见公相劳苦意殊慷慨巳而通州守□以兵食□匮闻　上怒责问尚书及诸曹郎诸曹□辄分□□□公公不辩竟坐贬出山东行省幕□明年会　天子有事东封公从诸大寮有司致告又明年有书约予东游岱岳不果盖时予亦行人使关西而公巳徒南雍博士历南户曹员外矣滁州兵变奉檄往抚及还求省父□奉直讣至即日东奔服阕强起复补员外居地官郎署故有能名仍主泉府其年丁巳冬十月也时予承乏掌故公常晤语诸凡建白于尚书所者予辄从中赞之以故公辱厚予一日公骤得疾良苦走使报予请得归骸骨首丘予惊驰视归告于尚书贾公公色难之予曰夫所重员外者以力能任事县官治赋充积贮也今病且不可起独柰何絷之于是贾公许诺姑假以促虚艘名去乃行未信宿忽霍然病愈公复移书报予予请追之比入谒贾公叹曰微掌故几不及子公逊谢还軄掌如故居岁余出广西按察司佥事分道苍梧其在梧多所厘举诸不着着其大者如白马三洲故险道也江路逶迤林水深阻诸蛮窟伏患久矣公至□□□瘼白于督府檄县邑治火其大斧长镵之属□□数因下令调集诸路营兵统以偏裨而躬□其□□纵指示度其地势高下而刊夷之尽伐其树赭□□分兵守焉自是诸蛮奔突窜伏不敢复出后二年予至故老犹能道其事及予过之良然至若擒伪将剿黠巢出将种囚系皆无愧宪吏顾独以严见忌竟坐免归时论所惜云公雅尚经济好古书留心当世之务初返故庐时值海氛大作每一见子追惟往昔目击时事辄扼腕发愤谈笑指麾以示可用惜世无鲍生卒弗获赐环以老其后遂不复有当世意日惟以讲学会友教子赡族事然事有裨于桑梓者未尝不亹亹当道言之间见实行盖学未究其施而志在救民率类此 

　　◆知府 

　　广西南宁府知府蔡公蒙行状（祝允明） 
　　广西太平府知府李公昊墓志（储巏） 
　　曹桂山先生琚行状（黄佐） 
　　思恩知府锺晓传（子干附　顺德县） 
　　桂林太守衡公岳墓表（何乔新） 
　　广西桂林守华君爱状（张时彻） 
　　广西柳州府知府郑舜臣自叙 
　　广西浔州府知府郭公鼎忠墓志铭（郭子章） 

　　○广西南宁府知府蔡公蒙行状（祝允明） 

　　祝允明 
　　公姓蔡□讳蒙字时中其先自汝南徙汴曰世洪仕宋秘书郎直焕章阁从国南迁子太伯侨居包□后遂吴人数传至仲简　国朝以人材征至京未授官以疾告归生桂芳桂芳生景东娶徐氏是生公年十一父老举于乡乞升邑学太守况公抚其首曰此子异时官当至吾位即补县学生三试于乡不捷贡入冑监兵部尚书马公昂奏以曹务机要上下疏牍所系不轻不宜专委胥吏当简太学生文行明慎综达时务者俾专司缮录因录其功以高其入铨常资　诏从之公在所简历事仅半年天顺甲申吏部校绩优等授浙江温州府同知阶奉政大夫莅官勤养民惠成化戊子银发属邑泰顺山中闽栝流寇羣聚来刼据山矿□兵杀伤遍野邑里骚动藩臬以闻　朝命中使来督官兵剿御之贼闻兵且至焚野撤桥垒石塞要路候吏驰报时夜漏下二鼓公惊起曰桥断路窒兵何由进遽帅壮徤五百余人往撤石通道伐木舆梁官兵旦至乃渡会大雨雪不可进冻死其□众议募民壮补伍捣贼巢宂公请曰彼□平民□合觊侥幸之利非有固心苟益兵制其死命其势蹙必冲突转鬬屠戮更多伤良民非计无若遣一职谕□福祸当免兵而戢矣中使宣言于众当从蔡同知言众言固当从独难其人其人将非蔡同知不可者中使曰然公毅然请行即深入贼窟反复谕之贼感悟推其魁诣公曰民等愚惑冒于天诛公赐我数千人得生路敢不遵伏当就公前请余命复归事农太平民语罢立解散兵休而还公复建久计取民之强勇丁众者立银赋长领坑夫若干事采凿取富殷者即坑侧庐舍居之俾御寇各给粮饷事集而民宁焉乐清田数千顷山潦冲囓坏沮洳场而公税如故破产者甚多公往相地得水所由道命因其势浚渠筑塍时畜泄慎防护田遂还膏腴御史藩臬咸上其事朝廷嘉之锡以旌异之典封父如其官母妻皆宜人癸巳浙西饥　上意有司不职命工部侍郎曾公都御史刘公继往绥抚兼核属吏臧否存黜之公闻命豫矢见画积粟五万余石备赈贷及二公至果征粟于有司公举而发之如探囊然二公大奖异遂委公考察府僚以至属邑官吏公疏条某贤□某状某不肖若某状上之二公多从焉于是注公绩通省十三府最将荐诸朝适公秩通满赴天官而郡方缺守民日拥宪司言蔡侯当迁擢他土民等失慈父愿达　天子借蔡侯守此终子我温人于是宪臣偕藩臬上疏道百姓意未报而奉政之讣自家至公奔丧归戊戌起复升任湖广辰州府知府之任道间太宜人之讣又至遽驰还辛丑起复改广西之南宁下车集父老问土俗援弊通利民甚便安又以郡庶华夷杂揉易养难教特加意于是三年俗成如中邦宣化县民竞渡误死被逮入故杀律连七人讼□淹久累政不决公得其情即释之田州府土守岑浦骄悖不法与其族争袭弄兵相攻杀伤人其僚佐槖畏之唯唯承附公独往以直词晓谕皆感服释仇其喜建事多类此久之疏乞骸骨得命致仕明年　今上即位诏致仕四品以上进一阶公得中议大夫越七年癸丑八月七日以疾卒生以宣德丙午八月五日春秋六十有八 

　　○广西太平府知府李公昊墓志（储巏） 

　　储巏 
　　公李姓讳昊字志远成化己丑进士忻穆王出合□选讲读官吏部阅诸进士以公与除荐授翰林院检讨公日侍王左右训诂之外敷陈谆切王甚重之有小疾辄遣中官问遗甫四月即公父母请封既得请以上尊文绮致贺皆异数也癸巳王以疾薨公哀痛甚既久弗能释有以且改他官开慰者公□然曰王犹父也忍其死乃他望邪语闻缙绅间改南京礼科给事中丁内难服阕补工科秩满升浙江布政使司参议公在言路因黑青之异力陈时事当罢行者及勘辽东军饷核侵牟偿匮竭辽人称之　浙江值绍兴水灾辄宽民逋负湖州剏孝丰县也营治勤剧庙学馆廨逾时皆落成陈辅者嘉兴百户以众刼府库公提兵分捕之围既合遂就擒寻以外艰归调长芦都转运盐使司同知居三年升广西太平府知府公曰仕可巳矣遂请老归南京晚年以恩例进阶亚大夫公之先苏之昆山人大父构洪武初以闾在彻上元考彦辉号松月有隐德妣朱氏公少警颕从张□庵节之学诗文故有源委所著坦拙稿十卷谪居集四卷藏于家初公给事中既满适吏科都给事中缺众望属公同僚有矢见进者顾诬公夤缘要近飞书以闻中贵人将　旨召吏部议谪之尚书尹公盛论公之人曰此必诬也事乃寝又尝以事忤执政会嘉兴之变御史例劾监司其府者公与焉执政案其奏遂调长芦考公之履历诎伸得丧之际若皆人力所者而公以坦拙自号退然处其间可谓能安之者矣 

　　○曹桂山先生琚行状（黄佐） 

　　黄佐 
　　先生讳琚字仲玉姓曹氏世郴州桂阳人居□桂枝岭学者称曰桂山先生曾祖仕仁祖荣启都司断事考章都昌主簿封承德郎工部主事母蒙氏封安人先生幼颛谨就族兄洪外傅终日端坐洪甚异之年十二善属文试以物汇题立就夜诵或至四鼓亲旧邀饮未尝赴承德郎虑其攻苦大甚诫焉成化丁酉乡试下第与邑士范渊辈四人文会相观而善时称四友去家而馆疏食自甘欣如也庚子举于乡入太学诎巳与天下士交有所闻即笔之而因以验其所自得弘治丙辰始第进士高等观吏部政屠冢宰濂命习刑名同年或忽之先生究心律学吏事益练丁巳除工部都水主事差理济宁□□道区画文移皆自巳出官船违例载货征□□□势者一人遂不敢犯两岸隟地□民营居□迁月收其税季终则会以报部用备河防而时□浪费者河道役夫例纳椿草岁操其赢折钱储之有司奸利不可稽亦岁会之报部加稽焉宿弊乃革政暇诸生从之讲学多成名者庚申竣事当代籍素所治者册三彼此各执其一而以其一□于部积羡银万有奇其后部有大役不足则于济宁取之是冬给由考河□□□自被命修太学馆千余成不半载谢祭酒铎称其能□□王之国冬冱或议当竢解先生不可穷日之力陆行至其或即驰使于广西亦公事也进署虞衡员外郎□戍事竣归省九月宅太夫人忧癸亥七月复宅承德公忧正德丙寅起复行抵济宁士民交迓之是年拜员外郎河决卢□□往督堤堤成又往督河南江西诸省织造□卯□署郎中会织造事又竣还视事值除夕有　旨造烟火架费出不经草疏上之堂官以疏进获　俞允新宁伯奏给京军胖袄盖援边戍例也复疏其事体不同宜严戒止亦获　俞允时政方操切言路渐阨许都谏天锡骨鲠士也见二奏以难戊辰升广东广州府知府交代亦册如济宁时及视郡事时中官有奉　命查盘者势灼甚或劝折节以免祻先生曰拙于奉承得祻或浅巧于奉承得祻必深吾宁拙不能巧也每事裁抑之乃欲重盘郡库以泄憾先生抗言不从亦畏沮终不能加害滨海田产□蜞害稼民养鸭饲之称便总督陈都宪金议复鸭□之旧以充军饷檄先生矢见画之即携行李自随巡行七邑每发即集宜吏于庭检示之乃行及还亦如之尝行番禺道中有得水牌来告者视其所书则后山残民也自言被诬盗喙息且死乞招抚以延旦夕即上其事于总督招之得男妇数百人而后山盗日靖广商例纳给引钱旧多自私先生以五分率贮其三于库备赈济二以公用农民例纳纸价先生罢之曰是求仕而教之以贪也办料物解京者旧揽于豪猾每侵克不完先生勾稽加惩且令州县择均徭之殷实者领焉当道以宜至今例有林氏夫远出莫知死由继故讼其妻妾三人成狱先生知其冤指曰此一人有子奚亦同谋邪矧讼出继姑必皆诬也出之又有同父弟死于溺其生母所讼者巡按委先生勘不竢宿一鞫之得其情盖谋果出于壻也一郡皆称神明云有民年七十矣取财以讼吓得罪则以老免先生罪其子以示惩讦告之风渐革惠潮诸郡用兵巡抚刘都宪洪委先生军旅会连山徭发又议讨之先生谓兵力不可分遂下令抚徭徭皆听命而惠潮之寇亦平他如禁张灯以正民俗躬送牲以肃祀事教生徒行乡饮皆人所迂而力行之者也然持法不挠卒当路所阴中辛未调广西梧州府士民争送之百里而遥后山残民朱福洪闻先生去集健夫数百护舟以行其感人如此既抵梧时陈总督金总制七省而林都宪廷选总督陈调狼兵征江西寇惠潮又方有事林难之以兵部咨曰即起兵曰若本地方有事亦宜斟酌询诸先生先生对曰咨文持两端吏家故事也江西之寇株连闽广成则同功否则责有攸归奚其惑林遂遣狼兵行及江西平惠潮亦奏凯林受赉先生入贺林喜曰予当谢子何贺也自是知先生益深铁岭寨盗贼要害尝设戍守会贼出揽水林欲撤戍追之先生进曰揽水贼过道耳思患豫防宜增兵铁岭遏其伏林追之以他兵不及而贼果侦铁岭兵少大出杀掠林叹曰曹守远虑不可及也与巡按舒御史旌赏之委任加专焉妖贼李通宝窃发林檄先生巡诸邑会北流巳陷杀郁林署印官擒巡捕通判以去林促先生归议谓曰贼势如此吾辈死无所矣先生正色对曰始入见时诸将候门下将谓公必有奇计以灭贼今此言士卒解体矣林悟拉入后寝问计先生请选梧兵之壮锐者追捕之而留其老弱以居守又曰从征江西狼兵巳在河下矣出常格悬重赏以梧兵助万全之策也林称善因属先生督军先生遽曰诺林大先生喜退即状妖贼始末以入□得据以疏益喜时夜且艾矣黎明遂偕诸将行闻贼在陆川冒险追之迄夜营平乐比晓视之则万山中也进与贼遇战于新桥斩十余级贼入于莽追斩之又十余级遂归于秋风根盖其巢也谍知其必遁八黄山又知贼皆衣青即抽兵使衣白伏八黄山以待夜半贼果至伏发追斩五十余级捷闻林喜甚曰吾不图书生而能此也先生驻郁林林令诸臬将大军援通宝来攻狼兵又败之追斩百余级于是其党咎通宝曰尔谓能役神兵以护我今安在邪皆欲散通宝惧而迯憩荒圃中游骑围之不知其通宝也有被虏机兵在旁大呼通宝在此遂斩之以归余党悉平乃出令招民之胁从者其来如雨因给牛俾耕选其子弟入学林闻之慰劳备至且留先生以殿而谕诸将班师时城郭悉经燹瓦砾满目先生随即改建公署学宫堞楼之属未几皆完美而民不知费寻建议复郁林守备之旧林从其请乃归梧是役也凶寇殄平百废具举未尝遗大军一矢林大异之曰材猷如此非人所及也甲戌春巡按朱御史志荣与陈宪副阳交恶盖朱索贿之故初林以朱无厌谓先生宜往谕之比至则藩臬皆巳徧索咸劝先生梢□其求不尔婴怒且被辱及朱见先生即露诸言先生不得巳应曰巳如诸藩臬议矣朱意始解阳因奏及先生四月　朝廷命官校逮志荣去阳代先生辩法司文致谓应之亦罪也上其事乙亥四月有　旨皆降调先生即买舟归桂阳郡致所积柴薪赀尽郄之归之一月而有织金文绮表里之赉盖赏先生军功也于是家居无复仕进意或曰此诖误尔复出当隮显庸笑而不应盖先生于行藏酌之之熟故也闭门著书课子公府未尝觌其面丁丑有盗在邑提兵者至乃一出见始兵犹首鼠进退用先生策攻之盗竟遁嘉靖甲申正月七日卒于正寝讵先生之生天顺丁丑三月寿六十有八学以辨义利先佐诸生时受知先生尝语佐曰子颕异当远到天下第一等事毋自让也且人之不能有也非他也利溺之也吾之所以期子者非他也利欲未尝入于中也故佐所以食贫困学而不敢一日谬用其心者先生之教也尝择诸生之敏者十有六人馆榖于光孝寺俾专所业佐与焉政暇过临讲究或至秉烛而归庚午癸酉举乡者十有二人第进士者今四人矣校文最号知人尝曰某虽有盛名然文气滞必待后举某文浮于理虽亟显必不能久巳而果然其于道谊奋往若归凡事涉名教扶植不啻在巳莅广以东所张主政诩养高林下首加礼重至新会文祭白沙陈先生寤寐其高风南海隐士何时矩梧郡推官李江皆白沙徒也礼寺矩宾江尝不获乎上则营捄惟力在太学时一同年死捐訾赙之政于鳏寡孤独恤之常恐不及惟遇权贵则颜色恡不少假出守时濒行广人有堂官者与同年请托皆拒不行中官有广产者馈送甚腆厉声却之府吏有罪当编伍巡按未减之终持不可而亦莫能挠也梧人有陈臬于广者以谲凌先生先生斥其奸始人疑之今败露天下所恶先生之言乃验先生心罔私萌人亦不忍干以私宦辄所至蘗之声殷四方虽穷乡童稚亦知其青天白日 

　　○思恩知府锺晓传（子干附　顺德县） 

　　顺德县 
　　锺晓者龙江人也字景旸少沉毅寡言笑邹智之谪石城也晓师焉以举人分教梧州督学重其学行檄主桂林书院九载迁国子监学正南京贵州道监察御史奏革锦衣金吾龙骧腾骧四卫冗员及工部冗匠岁省漕粟数十万劾参政王奎参议王泰白金佥事李淳皆宸濠党也刷卷四川谏迎生佛请　召还使臣毋空糜十余万又奏停采木蜀人德之熊给事简御史时亦以使事在蜀则共请建储疏至而　武宗晏驾矣未几忌者所排谪判沔阳沔阳志称其长者政事志节足称云迁知归州先是湖广忠路与四川石桂两上官争地相攻四十余年两省官不能决晓奉檄讯之片言而服人以是称其敏也同知瑞州进思恩知府致仕晓居官三十余年贫约甚于寒士尝治室梁矣比邻恶其蔽巳即裁其楹世人得一命而以武力加于乡党甚者兼并可胜道哉晓八十五卒后二十九年知县沈某曰晓按蜀着谔谔之节居家有恂恂之风男子六人无百金之产盖清修之流也白两台表之子干亦同知瑞州 

　　○桂林太守衡公岳墓表（何乔新） 

　　何乔新 
　　皇明有廉吏曰桂林太守衡公汝宁西平人也其历官二十余年清白之操若玉然其谢事家居贫不自存其殁也身无以敛子孙无以丧吏者之师表也公殁廿余年予河南按察使移檄汝宁访求公后得公之子平诏而询之道公之履历甚详且丐文表诸墓公之守桂林也先公寔荐之子于公有世旧谊不可辞乃叙之公讳岳字世瞻其先世家随州父通元季以武功絫官至百夫长典屯香山国初弃官归过西平道梗不通遂留家焉母周氏慈惠喜施予公少以俊茂补郡学弟子员中河南乡试遂升大学洪武三十年诏国子监选诸生通理道者赴詹事府议事六馆之士咸推公往公敷陈时政切而不迂所司以闻擢广东潮州府同知公酌巳惠民自常禄外馈遗一无取布衣蔬食不异寒士岭海间翕然称其廉三十五年迁陕西西安府知府其清操善政如在潮时丁内艰去职服阕改庆阳益以清白自励民爱之如父母僚友诸妇尝会饮公之内子与焉在席者金钿绮绣烂然而公内子荆钗布裙而巳既罢颇不乐公曰汝坐于何处曰首席公曰既坐首席又要服饰华好富贵可兼得邪庆阳人至今以口实永乐十年朝觐至京以言事忤　旨谪戍交址庆阳西安二郡民千余人诣阙请贳公以终其惠不报　仁宗皇帝嗣位下诏求贤监察御史袁锭盐运使何士英指挥范智交章荐公起南城令以旧官复任改南丰令其令禄薄不足用常于官舍种蔬以自给家人或有愠色辄曰不犹愈于充军时邪无不意满正统四年夏五月公秩满至京欲告归时先公刑部侍郎荐公于朝遂擢桂林守在郡五年廉慎之操恺悌之政终始如一以年踰七十致其政而归景泰三年三月三日终于家享年八十有四呜呼廉吏之不闻于世久矣硕鼠之刺城乌之谣在古且然况后世乎世所谓贪者固不足道其矫而廉者垢衣敝屦以欺人而后房姬媵极珠翠之丽亦岂□者哉若公者乃廉吏也予故表□墓以世劝 

　　○广西桂林守华君爱状（张时彻） 

　　张时彻 
　　华氏宋戴公子考父食邑干华因氏焉其居四明者由万二十府君始府君当南宋时自姑苏徙于鄞之罂湖后又徙栎阳宝佑桥左桂林其裔孙也名爱字仁卿别号石窓曾祖讳钰祖讳晟俱晦逸以诗礼世其家父讳钦以君贵封南京刑部主事母吕氏赠安人继母陈氏封安人君主始一月而失母鞠于外氏舅氏汀无子遂命从吕姓后焉甫成童能博识强志甘苦于学崭崭然殊矣年二十三以儒士领正德癸酉乡试继登甲戌进士高第授南京刑部主事谳狱明决讼者不冤凡有疑滞咸取平历升本部员外郎郎中乃奏复华姓奔父丧南还服阕改除南京兵部职方郎中是司素称繁剧君从容裁决积弊振刷军务肃清巳乃出守桂林桂林民犷而好讼充斥于狱有久系不决者君恫瘝于躬听微析疑穷日力不懈浃旬囹圄空时田州岑猛梗王化督兵征剿檄军饷者络绎桂林居会城素迫于应上官而怠于催科逋负以百万计乃早夜区画与民裁阔狭输馈每邻壤先秩满以最复旧任念以直道忤入欲退就家食而亲友强之行迁延不速进卒被劾落职诸缙绅莫不扼腕民遮道泣送者无虑万计君慰遣之无几微见言面君性温雅清俭洞见肺腑不刻深怀诈尤笃于孝友岁时伏腊恒以封君早弃不及□□之养憾奉母陈朝夕怡洽不失所欢处其兄若弟无忤言以舅氏鞫养之懃也终始顾恋卜居近之家居镇日以诗书自娱兴至辄携其所知夷犹于回溪迭嶂之间见云蒸雾变木秀卉荣则忻然忘返置势分于度外癯然布素也岁不一入城府于官府无私谒唯殷懃教予以世其业君精于书法尤工羲献行草而遒劲美泽变化若风云翱翔若龙凤即诸名家弗过焉诗希盛唐风格每以王维杜甫至入其阃域矣藻词舒翰之士方共翕然向风而君顾不药以死哀哉君病且革诏其子曰吾进不树勋庸退不究学业以命之未终犹有待也而今其巳矣夫剑沉弗割镜埋弗照将谁知我者疆畎涂塈惟尔辈是莱尔其念哉于是缙绅诸学士闻之莫不欷歔衋伤奔走相吊谓才儁之不可复得也若麟凤芝草然仅见之而靳失之此岂有所勉而然者耶君生弘治辛亥五月初六日卒嘉靖癸巳十二月初五日春秋纔四十三时彻之鲜官归田也与君于于日岭雪窦之□□萝拊石咏歌相酢自以骚人逐客之乐无与同者而未几辄病病少差复以诗来期我于宝严之上而旋即死矣呜呼蔓草凌蕙野乌咤鸾人则有然而鬼神亦复不佑谓之何哉谓之何哉 

　　○广西柳州府知府郑舜臣自叙 

　　余本姬姓周宣王封其弟于郑因以氏历传至宋忠孝状元獬十三世祖子工部侍郎谷同叔四明参军寓居鄞城孙户员外郎武始徙上虞县上虞乡武次子若雷监察御史复徙孝义乡居焉即今之桂林也越六世曾大父子昌质庵府君纯朴无伪尚义好施途拾遗金待三日不至买石助建桥梁人称长者生大父贵诚斋府君以曾大父谢世弗克卒儒业生三子先考文林郎□庄公乃子也娶先妣封孺人严七岁入小学值阍人王三病故无棺其妻哭之哀余归而语先妣买棺殓之年十三行文读范文正公议田记即慨然兴睦族念弱冠先考择胡挥使女聘余室即胡恭人也矢志笃学文据理期追大雅一切组绘雕镂及袭人口吻作险恠语悉最而黜之蜚声渐起甲午先考授广东遂溪县尉舟次江西市汊驿遭风覆溺自先妣以下举罹于难幸鬼神呵护俱亡恙余时肄业在里闻而奔赴随行是冬抵粤省乡人谓先考曰省去遂尚摇耳诸猺乘岁莫出没陆有戒心毋宁航海便一日抵铜船澚忽骇浪汹涌奔流急下四碇齐断舟阁沙颠损一隙水滛滛乘隙而入舟几覆舟子逸去不顾同舟二百七十余人□抱悲号自分必死谋欲截桅少缓须臾余驰□先生曰航海惟桅足恃去桅则大海中飘泊何所归着万万无生理矣亟命止之少顷赖天默佑水涨舟平张帆顺流举舟免葬鱼腹次晨仍从陆间关至遂邑先考蒙委筑海塘时正炎暑蚤兴夜寐身先畚闸经营谋度八越月工竣归染岚气而疾作矣七日不食危甚余日夕不解衣带医祷获痊后塘五十余年永不崩圯黎庶赖之至今呼郑公堤请于督学使入祀名宦丙申兵道王麓泉公署学政按雷余上书祈考大王公称赏劝先考亟送余归浙余后登科得第俱遇王于金台渠喜谓知巳云岁庚子补郡弟子员时有陈方一者欠董宿逋将鬻其妻余闻诸先考代偿焉夫妻完聚如初癸卯下第先考以乡人马仓宰券贷之负命余之延平至夜闻阖门号泣声余起问之马云僚友李庆襄阳人也府委署驿经过显宦有求弗给谮之按台檄府讯治逮系于狱妻孥度不免故号彻君所时郡丞石峯张公余之至戚方摄郡余悯而白其状竟释之并释其吏李率妻孥环拜勉戒仪物以谢余分毫不受并马之贷置之而还至丙午余年三旬有二秋试领乡书上春官不第归侍二大人不意相继背养余时哀毁骨立勉力襄事不敢踰礼少间访兴化尹旋峰韩公旋峰慈溪人与余同年友留诸士师馆中见白发二老匍匐叩首哀苦万状询之云伊子挟假檄拘人被首罪当死余思二老止生一子子死则二老亦难存矣白诸韩得生一日伊亲罗姓者款留酒半酣出一美妇年可二十许缟素下拜余荅之罗云某妻也伊夫受活命恩愿以身谢余咈然起曰救其夫而淫其妻可以人乎遂不终席而罢至丙辰始登第定海县杨君南湖余幼时窻友长趋异途携妻孥寓京邸与余莫逆交是岁得蛊疾临终以妻子相托余幸起家乃处分贯贷不避嫌怨剩十余金其弟奔丧余复佐以十金妻子遂得南还筮仕徽之歙令歙故脂膏地值采木之役讼狱繁兴文案山积又适部使临邑催木苛急余甚苦之劳心焦思平徭决狱兴利除害殚尽精力邑南火毁二十余家余亟起拜泣祝曰余官失职愿焚一家毋害百姓言未毕风反火灭尤振励学校识许相公暨曹君世登罗君德鸣江君长信于诸生中又捐资置学田二顷以赡贫儒有廉吏方南岑山阴令学富性朴慎于职守自常禄外毫无成取时余自先考任归蒙以文字见知后方不能□韦上官罢归死二十余载子孙贫不能葬余分俸葬之其它如胡文和谢鸣凤汪新虎江栢等冤狱更仆未易数余一一之平反忝窃三年颇以清操自持秩满奏最北发歙人士悉焚香环泣于道郊送有不远百余里者复建祠三所岁时尸祝余何德于民而食报之厚也余在任叨当道十余荐俱首列厥后掌科罗柱史庞二公以专敕总理浙盖钱税事竣复命应天等六郡县令止荐余一人特异数值分宜严相子世蕃怙权歙人罗龙文出入其门蕃爪牙屡说余附蕃可立跻要地余竣郄之于是罗所恨行间于蕃岁当行取余不与焉仅量移南工主事回至宝应湖黑风骤起舟巳濒危幸风顺余命舟子止张帆二叶环左右执絙立于舟傍忽暴雷震折桅木一半许如斧削然又击一舟子于水官舫无恙随得抵崕余思雷果地出舟底何不破裂而胡一木之独支雷果天降桅木巳折一半而胡全舟之如故此必有神主之非人所测也余是岁莅任工曹益修三事叨役银库出纳秋毫无染又力辞芜湖差宁茹澹泊承乏仅周岁又被同年友受蕃密旨中伤之左迁河南邓州同知余益淬励自树不甘暴弃邓古穰地土生斯土无渐磨启迪功二百年来久乏科第余太息曰此司牧之责也乃延越名士三人分馆授业穰士始知向往而贤才骎骎辈出矣太和山太监每岁解银进鲜往返十二次必经于邓其从者倚势横行需索无厌少不如意辄鞭掠夫役民畏之甚于豺狼乙丑春余署州篆亭午退食忽阍者报曰太和山人来矣余出视之见二绯衣人擅坐州堂将钦赏二表里及勑谕一道置之座上余怒而叱之曰汝辈亡赖敢干余三尺法遂命左右禽十余辈逮于狱连夜具文申两院欲正其罪以将来之儆各亡赖知余不可犯且虑不测哀恳同官匈贳至再三姑释之以后不敢复横矣嗣视内乡县事里老报有矿贼三千余扰余廉知上民大姓杨崧田汝种姚勋等皆慓悍绝伦各畜家兵数百亦以盗矿生抚按不能获余设法呼至阶下令其立功赎罪皆叩首唯唯少选各出奇兵破之不假余力贼皆遁按君颜侍御檄文巡守二道转行余清审狱囚邓民尹宗仁与妹奸生一子拟兄妹俱绞余甚疑之夜秉烛细阅前后文卷抚掌叹曰冤哉冤哉余思宗仁既与妹通成孕何不与母密谋装□□产后出嫁以灭其迹敢尚索财礼纵妹于归三日□孩而自罹重典耶诘朝鞫之系与堂弟宗政通宗□丰于财贿嘱原告谢恩又因宗仁索财争忿故脱宗政而坐亲兄耳当道见余参详豁然明白始罪宗政而兄妹俱从末减唐张公巡明铁公铉忠义澟澟皆邓人也子姓湮没无存余请两院建二忠祠春秋祀之次年陟汀州别驾管三事三贼之渊薮余出示晓谕以安其心选其子弟青年稍知书史者白督学使给与衣巾至今不复梗随署篆清流清当流贼出没后摽掠无虚岁兼之官吏贫虐诛求流移将年民不聊生余尽刷夙弊樽节爱养民始复业若更生然诸生济济英儁皆驯雅可爱自己酉仅一发科后竟寥寥以余淛产多抠衣及门余嘉多士之志凡五日一命题亲润削久之迥别时调是年丁卯连发二生而戊辰后步武青云绳绳不绝矣余序迁通州守去后建祠肖像每岁遇余生辰社之耆老击鲜洗爵相率拜于宇下而因以寿此亦希觏云通故边海沙地城易倾圯当道檄余修缮余身任艰巨鬻灰烧砖勑巨室有干才者分督其事卒之工成坚固可垂永远及修辑学宫无虑数十百楹议罢鬻官盐输价岁省万金堪舆家谓五山南峙而北境低瞶不免背寒乃筑锺秀山若芙蓉五朵南北对峙又建事友堂以接学士大夫建坝闸以防壅决俱有侍郎陈公梧冈记海门灶户瞿岱奸猾异常因邻人成奇家颇饶乘父兄病故乃以人命捏告马盐台计图诈骗余亲检二尸并无一伤依律反坐瞿计不行横谤□受戴厚贿马颇疑之后按道狼山副总兵王南川公怀庆人也性梗直窃不平向马指天誓曰若郑守纤有所私某止一子才十龄当不获生还马大惭而止且辩出侯氏田宝等冤狱皆余虚心详鞫求至于死求出于入也通人修志特余作名宦传己巳春升袁州府同知即严相故里也惟存五府居第毁坏倾颓草木丛丛昔之势焰今安在哉余历任资序颇深庙堂惜余久淹不六七月擢柳州太守柳虽文献之邦多猺獞所据城外仅有民村三处各不满四百余人时督府殷公大征古田调狼兵十余万屯城下余内固城池外安兵众昼夜不遑宁处狼众各无统属恃强聚伙抢掳奸淫恣无顾忌民苦而诉之当事恐激变计无所出余不忍坐视乃进而谋于兵道密遣材官数辈禽四囚磔于市不书姓名各营□相疑阻其患遂息监军道发俘囚数百名覆审内有幼者六十余余悯其无知就死乃各易年岁而曲生之正拟修学养士清田榷税百年计辛未春大计以闲住黜归余之被黜也先年谪佐古穰道出良乡县麻城蔡应扬县令乃乡科也初与接见甚洽渠送车一辆载行李至涿州六月暑雨浃旬舆人次辰方至邮舍余亟启视之辎车尽湿始盛怒既而思其出于无心随恕焉量责遣之舆人度余终不释然恐贻书蔡穷竟其罪反横谤以激蔡忿遂信而心恚之蔡楚人江陵党赂擢侍御后巡按淮扬余离通巳二载值大计尚有举剌故摭无影四事弹劾挤摈余时在粤西去　君门万里不能一鸣心迹竟泯泯罢归此余命也柰之何嗟夫余本一韦布士耳素以忠厚立业宦游二十载念切爱民事专奉公无机械变诈之习无敲朴严峻之刑戊午冬入觐至滁州有歙人刘润闵朝生皆监生也素受余恩各持银器五百余两远来投谢余严拒之一切馈遗秋毫不染此心可对天日戊寅恭遇　今上大婚覃恩长子一麟以南兵部职方司主事照例　题请奉　旨准以原官致仕余妻胡封四品恭人居尝每思二大人不得□日禄养终天恨至耄年语及未尝不流涕呜咽□庶母翁氏曲加敬礼谓翁在如我父在也死之□□殓俱从厚附葬于先考墓侧余鲜兄弟止有堂弟□人无不爱惜贫乏各与田济之侄义三婚养亦一体无间抚侄女若亲生择配于归佐以奁具亲甥潘一清吴一麒辈教诲饮食自幼而长皆周旋余家视诸儿无异邻人司马桓自出宦门与余同庚雅好后余浦醉刃邑父母许公有伤浦死当道坐桓房主与谋遣戍辽阳余甚愍之适余第时吾虞蒲州陈公任山海关主事亦素知其冤因余面嘱遂得纵归及卒贫甚几填沟壑余捐资与其妻依祖墓而合葬焉迩者连遭岁凶己丑旱甚族之老稚饥饿难存余与诸儿曲贷赈庶几不饿莩有疾苦则救之有贫乏则济之即未遇时亦无鄙吝色　　有至宦邸者罔不抑心处各厌其欲而归归田以来杜门课子诗酒自娱胸次宽舒与物无忤足迹鲜入公门遇里中冤狱若罗化一陈三李周一等力与辩白一无所私百凡以天理人心自相劝戒会不设谋夺人产业子孙累岁周社会或赴主宴浩歌畅饮尽醉方止未□失德丧仪归寝而巳尚有微隐曲折无媿屋□不敢备述此余生平之大槩恐百年后诸儿不能悉知余行之颠末今虽老尚能拭目手书自余状畧如右 

　　○广西浔州府知府郭公鼎忠墓志铭（郭子章） 

　　郭子章 
</div>
    <div class="pagination">
<a href="国朝献征录_page207.html">上一页</a><span>...</span><a href="国朝献征录_page203.html">203</a><a href="国朝献征录_page204.html">204</a><a href="国朝献征录_page205.html">205</a><a href="国朝献征录_page206.html">206</a><a href="国朝献征录_page207.html">207</a><span class="current-page">208</span><a href="国朝献征录_page209.html">209</a><a href="国朝献征录_page210.html">210</a><a href="国朝献征录_page211.html">211</a><a href="国朝献征录_page212.html">212</a><a href="国朝献征录_page213.html">213</a><span>...</span><a href="国朝献征录_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
