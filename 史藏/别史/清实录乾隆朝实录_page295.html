<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 295 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 295 页/共 1860 页
  </h1>
  <div class="content">
   ○乙丑。以举行仲春经筵。遣官告祭奉先殿。传心殿。上御文华殿。讲官暨侍班之大学士、九卿、詹事等、行二跪六叩礼。分班、入殿内序立。直讲官四人。出就讲案前。行一跪三叩礼。复位。直讲官阿克敦、任兰枝进讲论语古之学者为巳。今之学者为人章。讲毕。上宣御论曰。此圣人叹世道之衰微。而慨想古之人也。夫学者何。明明德以新民而止于至善。惟行其心之所安。而尽其分之当为耳。岂有人巳之分哉。自精一之学不传。而人已乃判分。于是不知而愠者有之。盖不能克巳也。故孔子矫之曰。汝以此为为已乎。古之学者。不蕲人知。而人无不知。此乃所以为已也。今之学者。惟蕲人知。心逐于外而日丧。是为人耳。岂为已耶。究之古之学者。何曾有为已之心哉。夫有已必有人。人已之见介于中。天理之公于是泯矣。故古之学者。无人已之分。又岂有为己为人之别。圣人慨今之学者之不古若。于是有古之学者为已之叹耳。程子曰。古之学者为巳。其终至于成物。今之学者为人。其终至于丧已。盖亦微见圣人本意焉耳。讲官暨侍班官跪聆毕。兴。直讲官索柱、钱陈群、进讲易经天地之大德曰生。讲毕。上宣御论曰。天地之大德曰生。德与生不可析而二之。若谓职覆职载、德莫大。大始成物、生莫盛。是德与生为两事。而非易简矣。德即生。而无声无臭之理。于是乎昭。生即德。而成形成象之用。于是乎溥。故曰元者善之长也。此天地之心也。天地之心不可见。以天地之大德见。天地之大德不可见。以天地之生物见。然而生即德。德即心。大生广生。孰非易简之至德哉。讲官暨侍班官跪聆毕。大学士鄂尔泰等奏曰。皇上精一执中。继唐虞之道统。尊崇正学。一天下之人心。造士各因其材。儒风日进于古天地以生物为德。帝王以成物为功。皇上一以贯之。天德王道。备于是矣。臣等幸侍经筵。亲聆睿训。不胜荣幸之至。奏毕。诸臣出就拜位。行二跪六叩礼。礼成。上还宫。赐讲官侍班官等宴于协和门。　　

○国子监带领博士黄施锷引见。谕曰、黄施锷、著仍留国子监博士之任。令其启迪诸生。如果勤于训课。尔监具奏请旨。加以升衔。示之鼓励朕观今之秉铎者。与肄业者。惟以成均为仕路之捷径。所为古之学者为已者。百无一二。尔祭酒等、亦应知此为世道人心之害。使博士与诸生。沉潜践履。则天爵修而人爵随之矣。如惜其材品。或致沦弃。且别无鼓舞之方。殊不知天下之大。州县之多。岂少此一二能干之县令乎。加之升衔而不离其任。则其身已荣。且成全多材。是化一二而百十也尔监其永遵之。　　

○大学士等议覆、贝勒允祎奏称、从前东陵礼工二部关防。皆系本部郎中掌管。后因设立总理衙门。将工部关防。改为钤记今总理泰陵。请照例将工部关防。作为钤记。又泰陵承办事务。请添设主事一员。笔帖式二员。又原任尚书宪德、住房空闲。请改为总理衙门。又泰陵侍卫三十九人。因领侍卫内大臣哈达休致。无人管辖。请总理事务处兼管。应如所请。得旨。侍卫等著贝勒允祎管辖。余依议。　　

○直隶提督保祝奏、豫东两省应运陵糈四万七千余石。请将八沟所买四万石。就近拨运蓟州供用。不敷、再将唐三营等处采买米。照数拨足。所有豫东两省。运蓟漕粮。毋庸复运。挽运既易。脚价可减。得旨。著照所请速行。下部知之。　　

○丙寅。谕、本月二十二日。皇后千秋节。适值清明。未便照常行礼。是日行礼之处。著停止。　　

○又谕、京师及附近府属。如天津、河间、等处。自冬徂春。雨雪稀少。今清明已届。农事方殷。朕心深为忧惕。宫中默祷。已非一日矣。此时虽未至雩祭之期。亦当敬谨祈求。以期膏泽早降。著礼部、顺天府虔诚祈祷。速议举行。并传谕直隶总督高斌知之。　　

○谕军机大臣等、蒋炳开井之奏。原可有益于田亩。但不知如何举行。方为妥协。可将原摺奏寄与高斌阅看。令其悉心商酌可否。即试行于天津、河间。俾小民佣工糊口。至崔纪既曾行于陕西。可否令其前往直隶。董率办理否。俱著高斌详细妥议具奏。再朕闻得天津、河间一带上年歉收。米粮固属艰难。柴草亦甚稀少。民间甚以为苦。若平时多种树木。便可以供炊爨之用。可令高斌转饬有司。于民力宽暇之时。劝谕为之。其他府亦应照此办理。寻奏、保定府属已开成土井、二万二千余口。一井所费。不过需银一二两。目前农事方殷。亟需浇灌。民间俱各踊跃从事。其天津、河间两府以次办理。至种树以备柴薪。最足广地利而厚民生。但收效在数年之后。小民每不肯勤手足为之。请照河工栽柳之例。官员栽柳五千株者。纪录一次。一万株者。纪录二次。一万五千株者。纪录三次。二万株者。加一级。次年查验活数。造册议叙。得旨。览奏稍慰朕怀。　　

○户部议奏、京师上年豆价昂贵已酌发京仓官豆平粜。今黑豆市价尚昂。旗民需豆甚殷。请将仓贮豆、仍按八旗内务府二十七局。每局各再拨五百石。共一万三千五百石。及时平粜。价仍照前。每石市平银一两。并交九门提督、顺天府府尹、稽察。毋致奸民囤积贩卖。得旨。依议速行。　　

○工部右侍郎德龄奏、考试满洲繙译童生。每有越号、换卷、传递代倩、等弊。请于入场前一日。顺天府行文兵部。转行左右两翼。各派满洲参领一员。各带领催二名。马甲十名。于试日入场。分拨巡视。如有越号等弊。或该领催马甲等生事不法之处。即将该参领指名题参。得旨。如所请行。　　

○丁卯。上诣皇太后宫问安。　　

○谕、朕因直隶天津、河间深州等处。上年被灾较重。今春雨泽未降。麦收未能期必。恐停赈之后。贫民不免乏食。著高斌分别妥议。于从前定议之外。再加赈月分。以接济穷民。并豫筹米谷。以备临时之用。今据高斌奏称、查现在次贫之民。前议赈至二月止。极贫之民。赈至三月止。今遵旨加赈。应将次贫再加三月一个月。极贫再加四月一个月。但次贫情形不一。各村庄被灾轻重亦不同。除次贫内现在乏食。仍需接济者。照常加赈一月外。其有加赈一月尚不能支持。无异极贫者。若祇照次贫加赈一月。仍恐不能自存。应同极贫一例加赈。至四月为止。此应赈之民。若全给本色。更于民食有益。约计需米三十万石。仰恳敕下仓场侍郎。于通仓内照数给发。即令被灾州县。自雇船只。赴通请领。其水脚照例报销等语。著即照高斌所议速行。其一切查办事宜。著饬原办之道府。亲赴各州县。督率办理。务令贫民均沾实惠。　　

○谕军机大臣等、前因直隶、山东、河南、等省。老瓜贼为害地方。屡经降旨。该督抚设法严拏。并谕令密行踩缉。不得张挂告示。以致奸徒闻风远扬。乃近闻山东、河南、通衢大路。仍有瓜贼出没。早晚劫夺行李。该州县官。仅于道旁搭棚竖旗。大书严拏瓜贼字样。又或建筑堡房。并无兵役巡了。转为瓜贼潜踪伏迹之地。似此草率办理。虚应故事。焉能诘奸禁暴。净厥根株。尔等可寄信与喀尔吉善、硕色令其督率文武员弁。密加访缉。实力查拏。务使宵小绝迹。以安行旅。再直隶河间、天津、等处。收成歉薄。或有无业贫民。勾结匪类。滋事害民者。亦传谕总督高斌。留心稽察。绥靖地方。　　

○补行乾隆七年大计。直隶省、不谨官二员。年老官十二员。有疾官六员。才力不及官五员。浮躁官二员。湖北省、不谨官二员。罢软官二员。年老官二员。有疾官二员。才力不及官四员。浮躁官一员。分别处分如例。　　

○云南鹤庆府在城驿土驿丞田生蕙故。子跃龙已故。以孙大治袭职。　　

○加赈云南沾益州南宁县、被水巡民三个月口粮。　　

○戊辰。兵部议覆、署贵州提督镇远镇总兵冷文瑞奏称、参将一缺。有题补部推之别。查有应升参将之大衔游击。既系功加人员自应推升。其有蒙特恩将该员升衔留于游击任者。并有仍留守备任者。此项人员。原有行令该省督抚等题补参将之例。乃该省督抚以为系奉旨留任之员。不便另行题补。且该员等、如遇副将缺出开列时、论其参将、尚在游击任。论其游击已升参将衔。既难列名。又难题补。终无升转之路请嗣后云、贵、川、广、陕西、五省。遇有大衔游击守备。已经推升参将。奉旨留任者应令该省督抚提镇。酌量人地相宜。不拘应升应选参将缺出。即行题补。应如所请。从之。　　

○工部议覆直隶总督高斌疏称、沧州新添满兵二百名连旧共五百一十一名。每岁截留漕米一万一千四百石。旧无仓廒。请建仓廒一十五间收贮。应如所请。从之。　　

○己巳。祭历代帝王庙。上亲诣行礼　　

○庚午清明节上诣寿皇殿行礼。　　

○诣皇太后宫问安。　　

○遣官祭永陵、福陵昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○遣官祭昭忠祠。　　

○绥远城建威将军补熙奏、绥远城马匹。向雇蒙古人等。与兵同牧。前任将军伊勒慎、奏请停止。今查牧场地狭。与众扎萨克连界。且蒙古往来贸易者甚众。所有之井。俱系本地蒙古等自行刨挖。若将马场各分地方牧放。停蒙古等盘费。恐不免偷盗马匹。争竞水草。请仍给蒙古等盘费。按月每人给价八分。五个月共银四钱。令其与兵同牧。有遗失、蒙古等照数拟偿。得旨。著照所请行。　　

○辛未。上诣皇太后宫问安。　　

○幸瀛台演耕。　　

○壬申。谕户部、山东上年济南、东昌、武定、等属三州县。被灾歉收。朕已加恩赈济。毋使小民失所。闻该省今春虽已得雨。尚未沾足。将来丰歉难以豫定。应及时筹画。以备临时之用。目今东省闸内。现有运京漕粮四万余石。著就近截留。以济借粜不敷之州县。再将北上粮船内。截留漕米二十万石。分贮沿河临清、德州、二仓。倘遇需用之时。即动拨接济。户部即速行文仓场侍郎。及山东巡抚。遵逾速行妥办。寻仓场总督户部侍郎觉罗吴拜等奏、东省应运蓟粮。四万七千余石。再山东、河南。尚有五帮粮船。计米一万余石。可以截留。令其挽运应赈州县水次。得旨。依议速行。　　

○又谕、山东齐东等十九州县卫。被旱歉收。朕已降旨。将应徵钱粮照例分别办理。但被灾县。尚有勘不成灾之地亩。例不在缓免之列。朕念此等地方。既属薄收。自冬徂春。民食未免拮据。今当青黄不接之际。糊口维艰。若令其输纳国课。实为竭蹷。著将济南府属之齐东陵县、德州、德平、平原临邑、德州卫、武定府属之惠民海丰、乐陵、商河、滨州、沾化、阳信、利津、东昌府属之武城、恩县、夏津、沂州俯属之日照县南乡、并安东卫等、十九州县卫。应徵乾隆八年地丁。及带徵钱粮。宽至本年秋成后再行徵输。以纾民力。该部即遵谕速行。　　

○大学士鄂尔泰等议奏、总理青海副都统莽古赉咨称、青海。扎萨克王、贝勒、贝子、公、台吉等、二十九旗所属蒙古住牧。有居处孔道者。有地虽稍僻。而与夷使经过之路相近。亦应搬移者。前因准噶尔夷使。于乾隆六年八年。两次往东科尔贸易。经过青海地方。业经委员前往。督率搬移。应议分别赏赉。其扎萨克郡王二员。拟各赏大缎二、官缎四。贝勒、贝子各一员。各大缎一、官缎四。镇国公一员。辅国公三员。各大缎一、官缎三。台吉八员。各官缎三。各旗属蒙古人等、四千四百七十八户。每户赏银四两。从之。　　

○户部议覆、甘肃巡抚黄廷桂奏称甘省向缘版籍脱讹。户口混淆。州县卫所。多无实徵底册。化户并无易知由单。以致里甲包收代纳。随意作奸。今将渭源、金县二处。查造实徵花名红簿。挨里甲核对。于徵收前。照底簿开单发给花户。按额催徵。各属俱循照查造。以便徵收。应如所请。从之。　　

○礼部议覆、山东学政李治运奏称、新定武生捐监。不准入文场之例。原因旧例武生准入文场一次。监生准入武场一次。经臣工条奏。互试弊多。永行停止。是凡为监生。即应归并文场。乃部议以武生捐监生者一概不准入文场。但武生既经捐监。自应归入文途应试。不得更入武闱滋弊。应如所请从之。　　

○以原任兵部尚书陈德华、为兵部左侍郎。　　

○癸酉。遣官祭贤良祠。　　

○复各省捐监以实仓谷。谕积贮为备荒之要务。不可不为豫筹。从前因采买过多。市价昂贵。是以降旨停止。今停止已及一年。各处米价。总未能平减如常。揆厥所由。米价之贵。原非一岁骤长。自不能一时骤平。盖奸商狡狯之故智犹存。而百姓图获厚利之积习未改也。夫采买既有妨于市价。而仓储又不可以虚悬。虽令各督抚按地方情形。应买则买。应停则停。相机筹画。不得胶执定见。但年岁丰歉不齐。即随时零买。恐所入不抵所出。终非经久之计。朕思欲停采买。而使廪积仍不至有亏。惟有复开外省本色捐监之例。盖米价之贵。贵于官买。不贵于捐监。官买则商民闻风增长。或吏胥作奸舞弊。往往至于累民。若捐监则各出其有余以输之官。于市价原无关碍。是外省多收监谷。采买即可以久停。于仓储民食。两有裨益。若在户部收捐。发银各省籴谷。仍是未停采买也。著将户部捐银之例停止。其各省捐监生俊。俱令于本地交纳本色。至捐监谷数。从前所定。不无过多之处。今照各省时值。酌定其谷数。如江南每监生一名。捐谷二百二十石。今江南米价时值一两七八钱不等。若照例收谷二百二十石。则值银一百六七十两。捐者仍必观望不前。今应照数减二。每谷一名。酌以六钱计算。每名收谷一百八十石。如将来谷价平减。该督抚具奏到日。仍照旧例收捐。其各省如何照此酌减。并官吏需索勒掯等弊。如何严行查禁之处。著该部即速妥议具奏。　　

○大学士徐本、因病奏请解任。得旨。览卿奏俱悉。汉大学士事务。现在张廷玉、史贻直办理。刘于义、协办。卿可安心静摄。不必管理阁部诸务。亦不必恳请解任。　　

○礼部议覆、陕西学政嵩寿奏称、州县录取童生。以送府州考试。府州拔取。方送学臣。今府州考试童生。多无考棚号舍。无从编定坐号。或在衙署。或在学宫。听自备桌凳进考。师弟父子。共坐一处。父师作稿。子弟誊钞。或一人几卷。更易姓名。侥幸俱取。另与他人进院考试。诸弊丛生。请嗣后府州考试童生。即在学政衙门考棚内编号扃试。如学政衙门。不在府州治内。令该府州选择就近紧密公所。照院试例。编立坐号。仍按名取具廪生保结。临时认识。倘有不按本号者。即行逐出。应如所请。从之。　　

○兵部议覆、原署两广总督广州将军策楞疏称、广西南宁一郡。为苗疆要地。并无城守专员。而左江镇向设四营。请将前营游击。改为南宁城守营游击。并铸给南宁营游击关防。应如所请。从之。　　

○甲戌。孝昭仁皇后忌辰。遣官祭景陵。户部议覆、云南总督兼管巡抚张允随疏称、昭通、东川、二府。新辟夷疆。产谷无多。上年雨水稍多。收成歉薄。兼因地产银铜。商民辐辏。民食殊艰。请于铜息项下。动银二万两。至川东采买米谷。转运平粜。应如所请。得旨。依议速行。　　

○兵部议覆、署江南总督尹继善疏称、太湖营向设马兵七十名。今已裁减四十八名。该营界连江浙。地方辽阔。止额设步战守兵九百三十名。不敷巡防。请将所裁马兵四十八名。改设步战。俟所裁马兵。缺出照数募补。饷数照原额不增。而水乡益收巡防查缉之效。应如所请。从之。　　

○调河南南阳镇总兵韩。应魁、为四川重庆镇总兵。调直隶宣化镇总兵萧良金为河南南阳镇总兵。以直隶蓟州协副将高琦、为直隶宣化镇总兵。　　

○乙亥上耕耤诣先农坛行礼。更服至耤田所。躬耕三推。复加一推。御观耕台。命庄亲王允禄、裕亲王广禄、恒亲王弘晊、各五推。吏部侍郎阿克敦、户部尚书海望、礼部侍郎邓钟岳、兵部侍郎雅尔图、刑部侍郎托时、工部侍郎索柱、都察院左都御史刘统勋、通政使塔尔岱、大理寺卿定柱各九推毕。顺天府府尹。率农夫终亩。赏赉农夫耆老如例。　　

○丙子。上侍皇太后幸悦心殿进膳。澄怀堂进茶果。奉皇太后还宫。　　

○谕军机大臣等、江南太仓州知州赵锡礼。海州知州卫哲治。此二员为人何如。居官办事何如。系何等才器。可于尹继善奏事之便。寄信询问。令其据实具奏。　　

○大学士张廷玉等奏、部曹保题者多。归选者少。致挨俸应升。及候补候选之员。多至壅滞。今请酌分吏部文选司、满郎中二员。员外郎一员。主事一员。考功司满郎中一员。员外郎二员。主事一员。该二司内汉郎中各一员。员外郎共三员。主事各一员。定为题缺。其余员缺。统归铨选。刑部十八司满汉官员。如有三缺。咨二留一。应题之缺。若拣选无人。仍归铨选。从之。　　

○湖北巡抚晏斯盛疏报、鹤峰州乾隆六年分劝垦水田三亩。旱地六顷。六亩。　　

○免广东吴川县、旱灾额赋有差。　　

○丁丑。上诣皇太后宫问安。　　

○谕、山海关喜峰口冷口、罗文峪、张家口、等处。增设驻防兵丁内。有在京时借过库银。及指钱粮制造盔甲器械者。此皆应行坐扣之项。但伊等初到。服习未定。若于每月所得钱粮内。再行坐扣。伊等未免拮据。此项坐扣未完银两。俱著加恩豁免。停其坐扣。该部知道。　　

○礼部议覆、四川学政蒋蔚奏称、川省文武各生。多有居住该州县、而入庠他邑者。与本学教官。素不谋面。及滋事败露又以现在州县非本管。往返移查。闻风远扬。辗转拖延。弊窦繁多。请通谕、限两月内。自行呈明。系何学生员。居住某里某甲。邻佑某某。有无田粮庐墓。逐一详细开载。如逾限不行呈明。查出即行黜革。又乡试士子。场前蜚语流言。临场紊乱坐号互相纠约。希图作弊。请令该督抚、将科场条例。先期晓谕。倘有仍蹈前辙者。照例治罪。又学政录遗。恐一人耳目难周。请檄调教官。在旁认识。均应如所请。从之。　　

○兵部议覆、闽浙总督那苏图奏称、衢镇中营、多设把总一员。城守营多设守备一员。把总一员。俱请裁汰。至金华所属之兰溪汛。界处严、衢、大路之间。请于兰溪地方。另设兵十名。安一塘。改隶金协管辖。所需马守兵十名。即于所裁之守备、把总、名粮内拨补。应如所请。从之。
  </div>
  <div class="pagination">
   <a href="清实录乾隆朝实录_page294.html">
    上一页
   </a>
   <span>
    ...
   </span>
   <a href="清实录乾隆朝实录_page290.html">
    290
   </a>
   <a href="清实录乾隆朝实录_page291.html">
    291
   </a>
   <a href="清实录乾隆朝实录_page292.html">
    292
   </a>
   <a href="清实录乾隆朝实录_page293.html">
    293
   </a>
   <a href="清实录乾隆朝实录_page294.html">
    294
   </a>
   <span class="current-page">
    295
   </span>
   <a href="清实录乾隆朝实录_page296.html">
    296
   </a>
   <a href="清实录乾隆朝实录_page297.html">
    297
   </a>
   <a href="清实录乾隆朝实录_page298.html">
    298
   </a>
   <a href="清实录乾隆朝实录_page299.html">
    299
   </a>
   <a href="清实录乾隆朝实录_page300.html">
    300
   </a>
   <span>
    ...
   </span>
   <a href="清实录乾隆朝实录_page296.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
