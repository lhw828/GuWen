<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 713 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 713 页/共 848 页</h1>
    <div class="content">○赏已革叶尔羌帮办大臣奕经、二等侍卫。为叶尔羌参赞大臣。已革正红旗汉军都统奕山、二等侍卫。为和阗办事大臣。　　

○己酉。皇太后圣寿节。遣官祭太庙后殿。奉先殿。　　

○上率皇子及王公大臣文武官员诣绮春园行庆贺礼。礼成。率皇子侍皇太后膳。　　

○谕军机大臣等、耆英奏、通商事竣。朕思鸦片烟虽来自外夷。总由内地民人逞欲玩法。甘心自戕。以致流毒日深。如果令行禁止。不任阳奉阴违。吸食之风既绝。兴贩者即无利可图。该大臣现已起程。著于回任后统饬所属。申明禁令。此后内地官民。如再有开设烟馆。及贩卖烟土。并仍前吸食者。务当按律惩办。毋稍姑息。特不可任听关吏人等过事诛求。致滋扰累。总之有犯必惩。积习自可渐除。而兴贩之徒。亦可不禁而自止矣。所奏定海地方紧要。请将舒恭受带罪当差一节。舒恭受罪干斩候。此次免勾。已属法外之仁。所奏难行。该处善后需人。著即咨商刘韵珂。管遹群。遴选贤员。妥为办理。耆英现已回任。所有粤省未尽事宜。著即移交祁＜?土贡＞、督同文丰。相机妥办。两江总督任重事繁。现在善后未结各件。及上海通商事宜。均须该督妥办。所请陛见。著俟一二年后再行奏请。其钦差大臣关防。俟回任后遇便赍缴。将此由四百里谕令知之。　　

○又谕、成刚等奏、续勘江境培堤挑河等工。连前次勘估各工。一并分别缓急。缮单呈览。所奏均已览悉。各厅大堤。日形卑矮。自应随时增估。以资抵御。其徐州长河。既据查明实有停垫。亦应酌加挑浚。以畅河流。现经该侍郎等分别轻重情形。核实减估。择至要段落。先办六成。并将前次勘估各工内堵筑临清堰御黄二坝银两。剔归常年缓办。均著照所议办理。所需筹拨银六十万两。已明降谕旨。饬部议奏矣。该河督仍须督饬工员。于估办各工。认真经理。务使帑归实用。毋令稍有虚糜。方为不负委任。成刚、李僡、即著回京覆命。将此谕令知之。　　

○赏粤海关监督文丰四品顶带花翎。　　

○庚戌。以内阁学士周祖培、为顺天武乡试正考官。翰林院侍读学士黄琮、为副考官。　　

○命驻藏大臣孟保、回京。赏已革热河都统琦善、二等侍卫。为驻藏大臣。　　

○以绮春园行礼前引大臣福恩、吉祥保、安成、旷误。革散秩大臣。罚俸一年。　　

○辛亥。谕内阁、前据管遹群奏、请以赖晋调署镇海县知县。当经降旨允准。兹据吏部以该员题署桐卢县知县。尚未咨报到任。并无俸次可计。不在例准声明之列。奏明请旨。因思镇海县知县员缺紧要。前据该抚奏称、该员年力壮盛。能耐劳苦。赖晋著准其调署镇海县知县。所有该抚等应得处分。著加恩宽免。仍著刘韵珂。管遹群。随时察看。如不胜任。即行参奏。傥因保举在前。稍存回护。经朕别有访闻。惟该督抚是问。　　

○癸丑。谕内阁、前因冬令天寒。外来匪徒。易致溷迹。降旨令顺天府直隶总督明定章程。实力稽察。兹据该府尹等会议章程具奏。均著照所议办理。惟畿辅幅员甚广。南苑地方辽阔。必须地方文武各员。加倍紧严。认真缉捕。方资得力。著顺天府直隶总督与步军统领衙门、随时严饬所属。实力整顿。毋得稍形疏懈。南苑一带。并著该管王大臣督饬苑丞等、及各章京、轮班稽查。互为防范。用副朕肃清畿甸至意。　　

○又谕、讷尔经额奏、请饬禁流民出境一摺。据奏直隶所属各州县禀报。本年截回江苏湖北二省流民。共有四十二起之多。地方偶遇歉收。无业贫民。出外谋生。固所不免。但至数十为群。到处需索。其中良莠不齐。难保不扰民滋事。若本境妥为安插。自不致转徙远方。即经过各省分。随处截回。亦不致尽行阑入直省。著江苏湖北河南山东山西各督抚。一体饬属严密稽查。如有流民出境过境。即行截回。妥为安置。庶免仳离而省滋扰。　　

○以翰林院侍讲常禄、司经局洗马和色本、充日讲起居注官。　　

○甲寅。钦差工部尚书瘳鸿荃、六十生辰。赏御书福寿字。并珍玩文绮。　　

○展缓湖北汉川、沔阳、钟祥、京山、潜江、天门、江陵、公安、石首、监利、枝江、荆门、黄陂、汉阳、孝感、松滋、蕲水、武昌、咸宁、嘉鱼、云梦、应城、江夏、蒲圻、二十四州县并黄州卫被水被旱村庄新旧额赋。　　

○乙卯。月食。　　

○上诣绮春园问皇太后安。　　

○谕内阁、载铨等奏、移居宗室苏春之妻白佳氏。呈请移居盛京。并声明伊夫在配生子。并请核办等语。白佳氏、著准其与因事发往盛京之伊子昇寅、丰演、携带眷属。移居盛京。该已故宗室苏春、前在配所违例纳妾所生之子海秀、著撤出黄档。照例办理。吉林盛京失察各官。著该将军查取职名。交部分别议处。未能随时察出之该族长等、著一并交部察议。　　

○以修防湖北江陵县堤工出力。予知县昇太等加衔议叙有差。　　

○赈安徽太和、五河、二县及凤阳卫被水军民。给房屋修费。贷太和、五河、阜阳、颍上、四县灾民一月口粮。蠲缓太和、五河凤台、阜阳、颍上、泗、凤阳、怀达、灵壁、霍邱、亳、寿、宿、定远、盱眙、天长、当涂、合肥、怀宁、潜山、宿松、桐城、太湖、望江、宣城、南陵、贵池、青阳、铜陵、东流、芜湖、繁昌、无为、巢、和、含山、建平、三十七州县及屯坐各卫被水被旱村庄新旧额赋有差。　　

○丙辰。以捐修湖南湘潭县城垣。知县俞昌会等、下部议叙。　　

○蠲缓湖南华容、安乡、澧、武陵、沅江、五州县及岳州卫被水庄屯新旧额赋有差。　　

○丁巳。谕内阁、本日阅看山西省情实招册。内范守仔、因向李氏语言调戏。致该氏羞忿自尽一起。详阅情节。疑窦甚多。案情未确。著梁萼涵、督同臬司罗绕典、亲提人证卷宗。再行细心研鞫。务得确情。据实具奏。本年勾到。著刑部将范守仔一起暂行扣除。　　

○蠲缓山西岢岚、应、大同、太原、文水、汾阳、阳曲、萨拉齐、八厅州县被雹被水村庄正杂额赋有差。赈岢岚州灾民。　　

○戊午。展缓河南荣泽、商邱、夏邑、永城、虞城、柘城、安阳、汤阴、临漳、内黄、汲、新乡、获嘉、淇、辉、延津、浚、封邱、考城、济源、原武、武陟、阳武、息、兰仪、孟津、孟、二十七县被水被雹村庄新旧额赋。　　

○己未。谕军机大臣等、廖鸿荃等奏、坝工进占丈尺。及引河挑成分数一摺。据奏东西两坝做成丈尺。及引河己挑三分有余等语。览奏已悉。计麟魁此时当已到工。著即会同廖鸿荃、钟祥、鄂顺安、督率承办各员。将引河认真趱挑。固须赶符定限。尤须宣洩深通。至大坝进占。总须于迅速之中。倍加慎重。以副委任。将此各谕令知之。　　

○以山东兖沂曹济道陈功、为江苏按察使。　　

○庚申。上御洞明堂。勾到山东山西直隶热河情实罪犯。停决山东斩犯十五人。绞犯四人。山西斩犯十二人。绞犯四人。直隶斩犯九人。绞犯四人。热河斩犯二人。余四十七人予勾。　　

○谕内阁、理藩院奏、迈玛特巴什之二等台吉。或留于本身。或应削去。请旨一摺。嘉庆年间。迈玛特爱玛特袭爵时。因其尚无子嗣。是以将其胞弟迈玛特巴什、作为二等台吉。今迈玛特爱玛特既有子嗣。所遗贝子衔辅国公爵。已著伊长子迈玛特爱萨承袭。加恩迈玛特巴什、仍著作为二等台吉。　　

○予福建巡洋漂没兵丁陈汝成等二名赏恤如例。　　

○辛酉。上诣绮春园问皇太后安。　　

○谕内阁、本年各直省办理秋审人犯。经刑部由缓改实者。四川七起。该督及臬司等、于秋谳大典。未能慎重详核。致有失出多案。著交部查明。分别议处。嗣后各省督抚。督率臬司。务当虚衷定谳。断不可惑于救生不救死之说。意存宽厚。故从轻减。亦不可有心刻核。过于严峻。总期无枉无纵。各得其平。用副朕报法用中至意。　　

○又谕、此案哈萨克博尔得等、在乌梁海游牧内偷窃马匹等物。辄敢将追捕之人捆缚。拒捕致毙。凶恶已极。兹据国勒铭阿等、将已获各犯。审拟具奏。查太一犯。著即先行正法。现在脱逃尚有三犯。著塔尔巴哈台参赞大臣、遴派干员。督饬哈萨克公阿济、赶紧将在逃各犯全数拏获送案。按律惩办。　　

○又谕、国勒铭阿等奏、据伊拉固克森呼图克图罗布桑萨木都布、恳请前往喀尔喀库伦学习经卷。转奏一摺。呼图克图等学习经卷。为喇嘛要务。即著照该呼图克图所请、予以假期。准其前往喀尔喀库伦学习经卷。所派何项呼图克图住宿普安寺。管理喇嘛之处。著国勒铭阿指定具奏。　　

○谕军机大臣等、前据耆英等奏、请改设巡检。移驻附近香港之九龙地方。稽查出入牌照等语。朕以香港为售货总匪。若仅责成巡检稽查。恐立法尚未周密。令该大臣等再行妥议。兹据耆英奏称、体察情形。不在验照官之大小。全在行之以实。所有前赴香港之船。既由给照口岸。按月报明粤海关。业已互有稽考。九龙巡检。不过查其已到未到。并无税银可收。似可无虞偷漏等语。著照所议办理。所有祁＜?土贡＞等前奏广东新安县属之官富司巡检。请移驻九龙地方。改为九龙巡检。作为海疆要缺。即照所请、准以试用从九品许文深试署。俟试署期满。如果称职。另请实授。并定为在任三年。如经理得宜。即予保举升擢。毋庸扣至六年俸满。其现准试署之许文深、能否经理得宜。仍著祁＜?土贡＞等随时察看。如不胜任。即行撤回。另为酌调。毋得稍事因循。至该巡检虽无徵收税课之责。而稽查出入。务令华夷相安。断不可任吏胥勒索。别生事端。是为至要。再据耆英另片奏、钦遵谕旨。札饬黄恩彤晓谕咪唎口□坚夷目口□褔吐等语。现在耆英业已回任。傥该国果有使臣到粤。即著祁＜?土贡＞等督饬藩司黄恩彤。婉为开导。谕以天朝抚驭外夷。悉遵定制。该夷向来未通朝贡。不但广东督抚不能代为奏恳。即或驶往直隶海口。亦断不准该夷上岸。是该夷徒劳往返。转孤负大皇帝曲加体恤之意。不如安分通商。得沾实惠。如此明白晓谕。庶可绝其觊觎之心。并杜各国效尤之念。万勿稍有含混。以致别生枝节。将此谕知祁＜?土贡＞、程矞采、并传谕黄恩彤知之。　　

○又谕、据耆英奏、通商善后案内实在情形一摺。其香港通市一节。责成九龙巡检稽查。已谕知祁＜?土贡＞等拣派妥员经理矣。因思五口通市。事属创行。必应于立法之初。详明周帀。方可期经久无弊。各海关税课之盈绌。全在严查偷漏。著各该督抚等、责成各海口文武员弁。督饬卡房巡船人等。实力稽查。断不准日久又成具文。至夷人在各口租屋赁地。自应于议定界址时。再与切实要约。以杜藉口。务当因地制宜。不准稍留罅隙。其出海船只。并著严申禁令。毋得任意出入。总之有治始有治法。各该省督抚等。尤当随时体察情形。核实办理。认真整顿。俾商船不至偷越。而国课益臻充裕。是为至要。将此各谕令知之。　　

○以缉捕匪徒出力。赏四川知府宣瑛、花翎。知州吕伟崃等、蓝翎。余加衔升叙有差。　　

○礼部议准、江苏巡抚孙善宝疏报、采访赣榆县节孝妇女张房氏等九十四口。湖南巡抚吴其浚疏报、善化县易素贞等五百七十八口。各请建总坊旌表。从之。　　

○命陕甘总督富呢扬阿。拨银六十七万五千两。解赴伊犁。备道光二十五年经费。　　

○壬戌。谕军机大臣等、据保昌、刘鸿翱奏、厦门一口。已择于九月十一日开市。遵照广东议定条款。华夷均属相安等语。览奏均悉。现在厦门通商。事属创始。全在经理之员。示以大方。持以公平。庶使民夷悦服。期于久远无弊。除福州一口。暂停开市。应由该督抚晓谕商民。不准私相贸易外。所有厦门一口。著仍遵前旨。交刘韵珂。刘鸿翱。督同藩司徐继畬。妥为筹办。该督等接奉前次谕旨。自应饬令该藩司驰往厦门。会同该道等办理。俟有头绪。再行回省。傥办理尚需时日。即委员暂护藩篆。俾徐继畬得以专心经理通商事务。刘韵珂等务当酌量情形。妥为调度。并谆饬该藩司督饬厅县。尽心经理。无滋流弊。至福州一口。如该酋前来贸易。亦当详饬该藩司查照厦门一切章程。妥筹办理。是为至要。将此谕令知之。　　

○福建台湾镇总兵官伊昌阿、奏报接印任事。得旨、海疆重地。固当处以镇静。然镇静非因循也。断不可稍有废弛贻误。勉之慎之。　　

○癸亥。上御洞明堂。勾到朝审情实罪犯。停决斩犯二人。绞犯一人。余十一人予勾。　　

○谕内阁、祁＜?土贡＞等奏、知县查拏匪徒。被匪拒毙。并委员驰赴查办一摺。广东署潮阳县知县张深。因县属上园乡郑姓。掳捉和平乡人马阿瑞等关禁。即带领丁役壮勇。前往查拏。乃该匪徒郑端吉等、胆敢纠众抗拒。将该署县张深戕毙。并杀毙门役萧升。又另伤家丁差勇多人。实属目无法纪。该督等现在饬令臬司及该兼护道等、驰往该县。密速查拏。务将首要各犯郑端吉等、按名戈获。严讯惩治。不准一名漏网。并著查明起衅根由。及夥党究有若干人。悉数严拏惩办。以儆凶顽。寻奏、拏获起意戕官之郑端吉。依律问拟凌迟。下手戕官。及拒伤丁役之郑端功等二十一名。问拟斩决。均枭首示众。在场助势之郑大奴等三名。亦拟斩决。余分别定拟流徒有差。下部议。从之。　　

○又谕、潘锡恩奏、萧工缺口堵合稳固。并兴办挑河等工情形一摺。南河桃北厅属萧家庄大堤缺口。经该河督等督率在工员弁。镶筑合龙。办理尚属妥协。惟现在河南中河漫口尚未堵合。下游易于施工。转瞬中河漫口合龙。黄流下注。傥现办新工未能稳固。致有他虞。惟该河督是问。其应挑长河。著即严饬所委员弁。赶紧兴挑。勒限四十日完工。仍责成该管道员往来巡查。该河督于工竣后亲往验收。如敢偷减草率。不能一律深通。即著从严参办。毋稍姑容。　　

○旌表守正被戕山西临汾县民范学端女桂花子。　　

○甲子。谕内阁、前据奕兴覆奏、土默特蒙古游牧地方。请交理藩院查明办理。当交该部议奏。兹复据成凯奏称、派员查勘土默特蒙古游牧草地。系在马厂界外。不能与满洲营公共游牧。并查明乾隆二十八年。土默特于马厂界外。另有奉断游牧。所有乾隆三年厂界之案。不得援以为据等语。土默特蒙古游牧草地。既有奏案可凭。著仍照旧赏给土默特以资养赡。其八旗马厂。著仍循旧界以杜争端。至民人私种牧地一案。有无妨碍之处。仍著绥远城将军。归化城副都统。会同山西巡抚。体察情形。妥筹定拟具奏。　　

○命吐鲁番领队大臣额勒金泰。哈密办事大臣德全、伊犁领队大臣珠勒格善、巴里坤领队大臣富成、来京。赏户部郎中海牧、头等侍卫。为吐鲁番领队大臣。已革福建台湾镇总兵官达洪阿、三等侍卫。为哈密办事大臣。以正黄旗蒙古副都统丰绅、为伊犁领队大臣。镶白旗蒙古副都统白文治、为巴里坤领队大臣。　　

○乙丑。谕军机大臣等、本日据都察院奏、河南民人李德学京控一案。已明降谕旨。交部顺安严审矣。此案据该民人控称、张守备以私钱抵放兵饷。因众兵不服。令李外委将伊子李占魁捆打毙命。县役张绍安、将伊房屋霸占。因伊上控。复寻拏威吓。希图清弭。案关营员违例放饷。逞忿毙命。虚实均应彻底根究。著鄂顺安提集人证。查明张守备李外委究系何名。严行讯究。务得确情。定拟具奏。毋稍瞻笋。将此谕令知之。　　

○以制造火器出力。开复火器营翼长乌兰泰等革职留任处分。余升叙有差。　　

○予出征病故三姓协领伊克唐阿。祭葬恤荫。　　

</div>
    <div class="pagination">
<a href="清实录道光朝实录_page712.html">上一页</a><span>...</span><a href="清实录道光朝实录_page708.html">708</a><a href="清实录道光朝实录_page709.html">709</a><a href="清实录道光朝实录_page710.html">710</a><a href="清实录道光朝实录_page711.html">711</a><a href="清实录道光朝实录_page712.html">712</a><span class="current-page">713</span><a href="清实录道光朝实录_page714.html">714</a><a href="清实录道光朝实录_page715.html">715</a><a href="清实录道光朝实录_page716.html">716</a><a href="清实录道光朝实录_page717.html">717</a><a href="清实录道光朝实录_page718.html">718</a><span>...</span><a href="清实录道光朝实录_page714.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
