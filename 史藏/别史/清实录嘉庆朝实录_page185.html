<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 185 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 185 页/共 523 页</h1>
    <div class="content">
○云南广南土同知侬世昌、因病告替。以其弟世熙、袭职。　　

○丙子。上幸瀛台。喀尔喀扎萨克头等台吉旺沁扎布等十人、土尔扈特郡王策伯克扎布等六人、杜尔伯特汗玛克苏尔扎布等十六人、额鲁特总管博本等十二人、暹罗国正使呸雅梭挖理巡段呵排拉车突等四人、于西苑门外瞻觐。　　

○以天暖冰薄、停止冰技。仍给半赏。　　

○丁丑。谕内阁、太常寺奏、大祀阅视祝版及恭请祝版执事官员、应否加等穿用朝服、恭请训示一摺。所奏是。向来恭值祈谷常雩南郊典礼。前期阅视祝版。因宿坛斋戒。并须恭诣皇穹宇皇乾殿拈香。是以执事官员、俱穿蟒袍补褂。此外如社稷坛、四孟时享太庙、阅视祝版日期。应穿补褂。至岁暮祫祭、前期阅视祝版。并元旦、万寿、告祭太庙等处、前期恭请祝版。本系在应穿蟒袍补褂日期之内。所有执事官员、自应照例穿用。乃太常寺相沿加等穿用朝服。并以阅视祝版、如遇朝期应穿补褂之日、执事官亦加穿朝服。皆非体制。从前太常寺堂官过于小心。出自臆见。而会典内并无明文。殊未允协。嗣后祫祭太庙、前期阅视祝版。及元旦、万寿、告祭太庙等处、前期恭请祝版。所有执事官员、俱照常穿蟒袍补褂。毋庸加等穿用朝服。至阅视祝版。如遇朝期。亦毋庸加穿朝服。以昭画一。并著纂入会典则例。永远遵行。　　

○又谕、本日据军机大臣会同刑部奏、审明赞礼郎清安泰所控盛住款迹、分别定拟、将盛住照例问拟斩决、请旨定夺一摺。盛住系孝淑皇后之兄。朕断不肯稍存姑息。亦不肯有意从严。以示无私。惟斟酌情理。权衡定罪。以期折衷至当。陵寝重地。界限綦严。如有犯者。原当以禁桩之远近。定罪名之轻重。盛住如果在红桩以内开采山石。则法无可贷。即奏请定夺。朕必立予刑诛。今盛住开采山石。系在青桩以内白桩以外。其闲本有行宫庙宇营房及居民田舍。与切近禁地者不同。阅嘉庆五年刑部修改例文。牵引旧例。将青桩内取土取石、与设窰烧炭一律科罪。本未明晰。盛住为人。朕所素知。伊糊涂狂妄。屡获愆尤。是以不加倚任。兹在工次种种怠玩。于该监督等禀请开采时。并不详查旧例新例。辄予准行。罪由自取。惟检查乾隆四十二年马兰镇总兵满斗、于五花岭峰口拆开石墙、乘马往来意图自便一案。经军机大臣会同刑部问拟斩决。犹蒙皇考高宗纯皇帝鉴其法重情轻。特降谕旨、引唐书权善才等误斧昭陵柏一事。将满斗改为斩候。今盛住所采山石。系办理营房工程所用。较之满斗又有公私之别。远近之分。自当量予原减。盛住著加恩免死。发往乌噜木齐。自备资斧效力赎罪。限于二十四日起程。毋许逗遛。监督洪廷裕、福奎、明椿、福成额、听从石商之言。辄行禀知开采。七十三、系属总管。均当科以为从之罪。现在盛住业已施恩。所有洪廷裕等五人。前已革职。著加恩免其军罪。福宁、德音、既不知采石情事。尚无不合。著准其开复原官。照旧供职。毋庸再交议处。余依议。所有此条例文。著大学士会同刑部悉心商酌。分别禁限之远近。以定罪名之轻重。另行妥议具奏。寻议、请嗣后凡在红桩以内、盗砍树株。取土取石。开窰烧造。放火烧山者。仍照旧例办理。其在红桩以外。白桩以内。所有民闲取土取石、不及一丈、自种私树、概不禁止外。其开山采石。掘地成濠。开窰烧造。放火烧山者。即照红桩以内减一等。为首发近边充军。从犯杖一百徒三年。白桩以外。青桩以内。再减一等办理。从之。　　

○调密云副都统孟住、为正黄旗满洲副都统。袭封承恩公。正白旗满洲副都统多善、为密云副都统。正黄旗满洲副都统明兴、为正白旗满洲副都统。　　

○戊寅。上御抚辰殿大幄次。赐蒙古王、贝勒、贝子、公、额驸、台吉、及外藩使臣等宴。并赏赉有差。　　

○己卯。上幸瀛台。　　

○谕内阁、户部奏、核议颜检查奏。应徵八项旗地租银、及各年缓带租银、追存未解各款一摺。又清厘直隶节年积欠钱粮一摺。又查明初二两次清查亏欠银两、并分晰开单呈览一摺。朕详加披阅。多系踰限不交、及款项牵混轇轕不清。总由该督等平素不能督率清厘。催徵怠玩。又复回护属员。以致各款纠缠。藉词延宕。其节欠钱粮。业经该督奏明于本年统行清理。何以又请分限带徵。为属员开脱处分。殊非慎重帑储之道。现已降旨将裘行＜闲＞调任直隶布政使。著颜检督同该藩司、按照部议各摺。详细查核。彻底清厘。将如何立限完交之处。酌量妥筹。分晰列款。开单据实具奏。至该省初次二次清查。原系该员等亏缺之款。经朕格外施恩。不即治以重罪。谕令立限完交。自应严行催追。分别办理。如查明续有亏挪。即当严参惩办。何得以州县贤愚不一、恐有续亏为词。希图再作清查地步。著该督等即行核实查办。此后毋得再请清查。徒以纸上空谈。久延帑项。致干咎戾。其所请追存各款案内银二十六万九千余两。亦不准其留用。　　

○调福建布政使裘行＜闲＞、为直隶布政使。直隶布政使瞻桂、为福建布政使。山西按察使景安、为直隶按察使。直隶按察使傅修、为山西按察使。　　

○庚辰。孝庄文皇后忌辰。遣官祭昭西陵。　　

○上诣慈宁宫寿康宫行礼。　　

○体仁阁大学士刘墉卒。晋赠太子太保。入祀贤良祠。遣庆郡王永璘、带领侍卫十员。往奠茶酒。赏银一千两。并命其侄江苏学政镮之、来京治丧。予祭葬。谥文清。　　

○命太常寺卿莫晋、提督江苏学政。　　

○免四川野夷滋扰之雷波厅本年额赋。　　

○辛巳。质郡王绵庆薨。命荣郡王绵亿往奠茶酒。赏银五千两治丧。予祭葬。谥曰恪。　　

○上以岁暮祫祭太庙。自是日始。斋戒三日。　　

○壬午。谕军机大臣等、那彦成奏粤省情形一摺。李崇玉一犯、上年那彦成自粤回京。曾经奏及。朕犹记忆及之。此次＜闲＞调两广。亦正以那彦成熟悉情形。一切足资整饬。以期绥靖地方。然此等事宜。总须不露声色。慎密办理。吴俊素称能事。朕亦深知。但如那彦成所奏、请旨速饬吴俊布置访拏。则伊现在任道员。忽降特旨传谕。固非体制。且倭什布、孙玉庭、此时均已调任。新任督抚尚未到粤。吴俊接奉谕旨。如何办理。转致不得主见。若谕行倭什布、令其转饬该道遵办。该督不过于接奉后。札饬严拏。兼恐办理不密。外闲传播或致声张。凶渠得以闻风先窜。陆丰县系惠潮嘉道所辖地方。乃吴俊本任应办之事。前据孙玉庭奏到、潮州潮阳县械斗各案要犯。经吴俊捕获四百余名。可见该道尚属认真缉捕。如李崇玉者。伊自必更为注意。那彦成现已就道。不妨先发密札。令该道随时严察。访询确实。设法翦除。切不可存欲速之见、致涉张皇、稍有漏洩为要。至所请各员、内候补通判易万里、本无实缺之员。著即照那彦成所请、改发广东候补。其巩秦阶道朱尔汉、青州府知府李戴春、二员、若即于广东现任道府内对调。安知所调之员、又非粤省得力之人。朕何从悬揣。总俟那彦成到粤后。察看该省道府内有人地不甚相宜者。密行奏明。再将朱尔汉李戴春二员特旨对调可也。此系特恩。不可屡次奏调。试思有才干之贤员。何省不需用乎。若京中部员、有所素知可信者。不妨密请发往试用。现在百龄在京。将次起程。那彦成到任后、惟当与该抚督同吴俊、将一切事宜。详细妥筹。设法办理。固不可稍事因循。亦不可求治太急。务期文武同心合力。次第整顿。以靖海疆而副委任。将此传谕知之。　　

○又谕、本日那彦成奏、阿拉善贩盐情形、据实密筹一摺。阿拉善贩盐之事。朕久有所闻。今据那彦成所奏。又有偷贩私茶木植之事。实属牟利无厌。不可不设法查禁。但查禁之法。惟在严设卡隘。实力稽查。使贩鬻不能来往自如。再严禁内地奸民勾引。无人代为营运。则彼之利源自绝。此皆内地应办之事。尽可严密布置。不露形迹。即阿拉善闻之。亦不虑其猜疑。若如那彦成所奏、遽将玛哈巴拉、及其子弟、赏给御前乾清门差使。留彼在都。恩出无名。岂不动其疑惧。且其事与前代质子相似。国家诚信待人。不应出此。况将伊等赏给京中差使。该部落中岂无代为管事之人。仍可勾结牟利。又将何以处之。至那彦成又请查明阿拉善地方宽广若干。令其弟兄伯叔分管。以弱其势。现在玛哈巴拉袭职之后。并无不是。忽将其境内地土派分。不特从来无此办法。设该蒙古因此生心。将来倍难抚驭。所奏皆不可行。前据那彦成奏定章程。在于宁夏各边口及皋兰河桥设卡。以禁私盐来路。于秦州各要路设卡。以禁去路。此时立法伊始。方维甸等、正可饬派公正妥员、实力奉行。此外分歧僻路。亦应一体杜绝。毋许因循疏懈。稍有透漏。设阿拉善不遵天朝法度。尚敢招集奸商。偷越贩盐。并贩卖私茶木植等事。一经拏获。原可照例惩创。彼既私犯厉禁。亦必理屈词穷。不敢过问也。至汉奸惟利是图。实为内地之蠹。那彦成此次所奏回民马姓。既系阿拉善专管贩盐之人。现在该犯被控有案。即当借此严办。将该犯问拟远戍。去其羽翼。其余似此奸民。再有私出冒禁情敝□大。或随案惩办。或设法翦除。该蒙古无指道之人。一切不禁自绝矣。那彦成此时业已起程赴粤。著方维甸督同蔡廷衡详慎妥办。并将那彦成原摺抄寄阅看。再那彦成摺内。又称尚有未尽之言、已密向督粮道素纳告知、令于明春赴京引见、召对时详细面奏等语。那彦成尚有何不尽之言。必须令素纳面奏。蔡廷衡在甘肃年久。深悉该处情形。那彦成在甘肃时。必曾向伊告知。如果关系重大。著即据实由驿密奏。候朕酌办。将此谕令知之。　　

○癸未。以岁暮祫祭。遣官祭太庙中殿。后殿。　　

○甲申。祫祭太庙。上亲诣行礼。　　

○遣官祭永陵。福陵。昭陵昭西陵。孝陵。孝东陵。景陵。泰陵。泰东陵。裕陵。　　

○遣官祭孝淑皇后陵寝。　　

○遣官祭端慧皇太子园寝。　　

○遣官祭太岁之神。　　

○乙酉。上御保和殿。筵宴朝正外藩。科尔沁、巴林、奈曼、敖汉、喀尔喀、土默特、喀喇沁、翁牛特、阿巴噶、苏尼特、浩齐特、乌珠穆沁、土尔扈特、阿巴哈纳尔、阿拉善、乌喇特、伊克明安、额鲁特、青海、和硕特、王、贝勒、贝子、公、额驸、台吉、及朝鲜暹罗国使臣等、随文武大臣依次就坐。诸乐并作。上进酒。召左翼科尔沁扎萨克达尔汉亲王丹曾旺布、科尔沁卓哩克图亲王噶勒桑栋罗布、喀喇沁扎萨克亲王衔郡王满珠巴咱尔、科尔沁扎萨克郡王敏珠尔多尔济、巴林扎萨克郡王索特纳木多尔济、奈曼扎萨克郡王巴勒楚克、敖汉扎萨克郡王德亲、喀喇沁贝勒丹巴多尔济、土默特扎萨克贝子固伦额驸玛呢巴达喇、科尔沁贝子鄂勒哲依图、右翼喀尔喀扎萨克亲王固伦额驸拉旺多尔济、喀尔喀车臣汗玛哈锡哩、喀尔喀扎萨克亲王朋楚克达什、科尔沁郡王和硕额驸索特纳木多布斋、阿巴噶扎萨克郡王玛尼巴达喇、苏尼特扎萨克郡王喇特纳锡第、浩齐特扎萨克郡王贡楚克栋罗布、喀尔喀扎萨克郡王巴图鄂齐尔、回部郡王衔贝勒哈迪尔、旧土尔扈特扎萨克贝勒旺扎勒车凌、至御座前赐酒成礼。　　

○是月。直隶总督颜检奏陈各属文武年终考语。得旨、知人则哲。惟帝其难。今之人慎终如始者鲜。见利忘义者多。朕实愧知人之明。愿卿常留意。勿被人欺。勉之。。　　

○两江总督陈大文覆奏、饬查江南和州民陈明玉控案。得旨、汝向称明敏果断。近日颇不如前。恐老态渐增矣。兴词涉讼。非人所乐为之事。若先有成见。则覆盆莫雪。怨气难伸矣。宜加改省。慎终如始。逸之。　　

○又奏请加高高堰石堤。得旨、任尔等办理。若加高无益。仍有淤垫。自有尔等身家性命。朕惟知执法耳。　　

○是年。旌表孝子、山西等省杨应龙等三名。孝女、江苏等省夏筠心等二口。顺孙、安徽监生沈曰俊。守节合例、宗室玉林妻吴佳氏等七口。满洲丰绅保妻吴佳氏等一百十七口。蒙古赛尚阿妻吴氏等二十八口。汉军高云亮妻王氏等三十口。内务府德福妻董氏等七口。各省驻防九成额妻郭氏等一百六十六口。直隶等省白腾贵妻韩氏等六百五十九口。夫亡殉节、江苏等省蓝翎侍卫孙燮妻马氏等二十七口。未婚守志、满洲常福聘妻布雅木奇氏、内务府喜儿聘妻傅氏、江苏等省程家麒聘妻唐氏等十七口。百岁寿民、妇、山东等省赵象观等十九名口。五世同堂、安徽等省陶承廷等三十家。各给银建坊如例。　　

○一产三男、奉天等省冯海等四家。　　

○会计天下民数谷数。直隶各省通共大小男妇、三万四百四十六万一千二百八十四名口。存仓米谷、二千九百七十万六千二百四十七石八斗七升七勺。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百三十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。春。正月。丙戌朔上诣奉先殿行礼。　　

○诣堂子行礼。　　

○遣官祭太庙后殿。　　

○御太和殿受朝。作乐宣表如仪。　　

○诣大高殿寿皇殿行礼。　　

○御乾清宫。赐皇子亲藩等宴。　　

○丁亥。上御重华宫。茶宴廷臣、及内廷翰林。以职贡图联句。　　

○命嗣后各省及新疆等处庆贺元旦摺。统限于十二月初十日以后二十五日以前半月内。一律递到。　　

○戊子。高宗纯皇帝忌辰。遣官祭裕陵。　　

○移陕西定远厅属＜闲＞池坝巡检驻黎坝新建城内。仍兼管＜闲＞池坝地方。姚家坝巡检驻渔渡坝新建城内。仍兼管姚家坝地方。并予捐赀修建城堡同知严如煜、议叙。巡检王霖等、升擢有差。从巡抚方维甸请也。　　

○上以上辛祈谷于上帝。自是日始。斋戒三日。　　

○庚寅。上诣南郊斋宫斋宿。　　

○是日立春。顺天府进士牛春山宝座。　　

○辛卯。祈谷于上帝上亲诣行礼。　　

○展缓直隶邢台、内邱、磁三州县、被旱各村粮谷。　　
</div>
    <div class="pagination">
<a href="清实录嘉庆朝实录_page184.html">上一页</a><span>...</span><a href="清实录嘉庆朝实录_page180.html">180</a><a href="清实录嘉庆朝实录_page181.html">181</a><a href="清实录嘉庆朝实录_page182.html">182</a><a href="清实录嘉庆朝实录_page183.html">183</a><a href="清实录嘉庆朝实录_page184.html">184</a><span class="current-page">185</span><a href="清实录嘉庆朝实录_page186.html">186</a><a href="清实录嘉庆朝实录_page187.html">187</a><a href="清实录嘉庆朝实录_page188.html">188</a><a href="清实录嘉庆朝实录_page189.html">189</a><a href="清实录嘉庆朝实录_page190.html">190</a><span>...</span><a href="清实录嘉庆朝实录_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
