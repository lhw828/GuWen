<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 314 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 314 页/共 1860 页</h1>
    <div class="content">○户部议覆、贵州总督兼管巡抚事务张广泗疏称、黔省威宁各厂、办运京局铅觔。所需脚价。每百斤向给八分五厘。缘驮运艰难。前请量增一钱二分有奇。经部驳、令核实具题。今委员前勘威宁、至永宁、共程五百余里。中分十三站。顿子坎、至普市六站。间有坦坡。一日可行五六十里为一站。其由威宁历顿子坎、至大湾七站。鸟道崎岖。尽一日之力。止行四十里、即为一站。而人马劳瘁尤甚。所给脚价。于食物草料。实有不敷。议增每百斤、一钱二分有奇。万难核减。应如所请。增给报销。并饬承办之员。毋得虚捏侵渔。运解迟误。从之。　　

○癸巳。上诣畅春园、问皇太后安。　　

○谕、奉天地方。原赏生息银二十万两。嗣因所得利息。不敷赏赉之用。复加赏银二十万两。奉天为商贾辐凑之区。果能以本银四十万两、妥为调剂。足敷使用。何至仍有不敷。皆由从前办理不善所致。著传谕将军达勒当阿、另行详悉筹酌。妥协办理奏闻。　　

○礼部议准、御史徐以升奏称、嗣后各学政录科时、酌量变通。其文风盛者。将一二等名数从多。文风未盛者。将一二等名数从少。三等前列者。仍照例酌送。其丁忧事故游学告病。未与科考。及科考未取、志切观光者。原有录遗入场之例。各省学臣、应视该处文风之高下。向来中数之多寡。通盘计算。慎选录送。从之。　　

○兵部议覆、江西巡抚塞楞额疏称、安福、永新、二县之垄西、上西、二乡。一切刑名钱谷。改归莲花桥同知管理。文移往来。较前已多。旧设铺兵六名。不敷差遣。请于莲花桥至安福县。一百五十里中。添设三铺。各添铺兵二名。连原设共九名。所需工食、照两处所辖地方。各于地丁项下支给。从之。　　

○甲午。谕、凉州、西宁等处。远在边陲。民贫土瘠。朕所轸念。彼地旧欠钱粮。在乾隆二年以前。民力不能输纳者。朕已陆续降旨蠲免。查西宁县、尚有未完元年、二年、马粮五百四十二石七斗七升。实欠在民。均系散户零星。力量微薄。若照例催徵。仍不免于追呼之扰。著即行豁免。以示优恤。该部即遵谕行。　　

○工部议覆、浙江巡抚常安疏称、浙省仁、宁、一带。观音堂、老盐仓、等处险工。前经督臣那苏图、及尚书公讷亲等议、沙土虚松。毋庸建筑石塘。请于柴塘外临水处。间段用竹篓、盛贮块石。层层排筑。俟根脚坚实。水去沙停。渐长淤滩。然后再议建筑石塘。应如所请。筑竹篓石坝四段。饬该抚委员赶办。从之。　　

○乙未。户部议覆、绥远城建威将军补熙疏报、清水河所属村庄。于六月二十八日、被雹伤禾。所有本年额赋。请分别蠲缓。其旧欠银米。并请于来岁带徵。再该处无力之民。来春量借耔种。以资耕作。应如所请。得旨。依议速行。　　

○礼部议覆、工科给事中吴炜奏称、科场搜检。请详审真伪。以定科条。又覆御史徐以升奏称、士子怀挟。其有心作奸者。原不可贷。至于临场仓猝。误带入场。情法尚有可原。请量为区别。或行斥革。或止驱逐等语。查科场条例。最严怀挟。惟立法详审。庶几诸弊剔除。一、请先期修葺贡院。匠役人等搜明放入。以杜士子贿嘱、将文字埋藏号舍之弊。一、闱中器用食物。先期运进者。在京派巡察御史二员。外省监临、委佐贰二员。逐件查阅。并内外帘官随役人等、亦应一例搜查。如有夹带。立即究治。一、士子衣服用单。考篮考具。制用玲珑。便于检点。所用官蜡。令士子于纳卷时、并交烛价。至散卷时分给。如烛不坚好。承办官严惩铺户。即饬另换一、搜检之法。京闱于砖门外。外省于贡院头门外。各派官员。令士子听搜点入。不得搀越。其头门二门内。令搜役两行排立。以两人搜检一人。如二门搜出。即将头门未经搜出之官役惩治。士子怀挟者。其父师一并究治。一、主司命题。务仰体皇上命题之意。避熟就冷。无使士子豫先拟议。至搜出怀挟。如各场应用之经书文字、表判策问等。固应照例处治。即或头场夹带二场。二场夹带三场。焉知不豫为埋藏之地。不应如该御史所奏。或止斥革。或止驱逐。惟二场搜出头场文字。三场搜出二场表判。谅系一时失误。非出有心。请照今科北闱之例。从宽仍准入场。得旨。依议。至本内议称搜检时、若二场误带头场文字。三场误带二场表判。此系无心之失。应照今科北闱督搜大臣所办。仍点入内场考试之例。准其入闱等语。科场条例片纸只字。原不准夹带。并未有误带者、仍准入场考试之例。今年督搜大臣之仍准入场者。因二场有番役栽害一事。是以如此从宽办理。究竟只应严惩番役之栽害。不应迁就从宽。以启将来之弊窦也。若复著为功令。既与定例不符。且恐弊端转由此而起矣。嗣后误带者、免其黜革治罪。仍逐出、不准入场考试。　　

○山西巡抚。阿里衮疏报、代州属崞县、开垦地亩一十四顷三十亩有奇。　　

○丙申。大学士鄂尔泰等议覆、湖南巡抚蒋溥条奏苗疆事宜。一、定例。苗地不许汉人往来。第永顺、永绥、等处。俱就苗地设立府厅县治。人民搬住日久与苗人买产借债。势所不免。因设有禁例。私相授受。奸民每以愚苗可欺。侵占负赖。致生事端。请俯从民便。听当官交易。若有欺占。许苗人诉官追究。查苗性愚顽。易致蠢动。是以例禁汉人往来。若许当官交易。买产借债。恐奸民毫无顾忌。转得藉端欺占。应仍照例遵行。一、定例。苗人户婚田土细事。令具报府厅县官。饬寨头甲长。照苗例办理。第苗峝散处窎远。赴报甚难。惟要隘各处。设有将弁分防。应许苗人就近具诉。移交文职存案。查该处既设丞倅。管理苗事。又令将弁兼理。恐统率不专转生扰累。无俟更张。一、请饬文武各员。严禁兵役、毋许私与苗人往来。致滋虐诈等弊。每月取具兵役不敢扰苗结状。该管官加具印结。送督抚查考。再、苗地设有义学。令内地生员。前往训诲。请饬地方官、会同教官、慎选方正之人。查兵役擅入苗地。借端骚扰。屡经严禁。该抚请饬文武各官每月取具结状。送督抚查考。并慎选方正之人。前往苗峝化导。原属加意整饬。应如所请。饬属实力奉行从之。　　

○户部议覆、署两江总督尹继善署安徽巡抚准泰奏称、上江捐监各事宜。一安省旧额、贮米九十一万六千石。加以乾隆三年、庐州府并临淮等州县。溢收捐米二万六千二百二十石零。计再增五万七千七百七十石零。共足一百万石。派贮徽、宁池、太、颍、五府仓以为常平定额。应如所请。其现缺额俟收捐补足。一、所捐谷石。前奉谕旨减二收纳第徽、宁、二府属之歙、休、等六县。地处山僻。米价较昂。须照减定之数。再行减二。应如所请。俟谷价平减。仍照旧例。一、各属生俊。止许在本邑报捐。俟本邑额谷捐足。方许外赴邻邑。查上江米价不一。倘随地报捐。则价昂之邑。势必无人。应如所请。以杜避贵趋贱之弊。一、收贮仓储。惟粟谷二项。可以经久。前因凤、颍、泗、不产稻谷。曾准兼收米麦。迩来遍植秋禾。若再捐米麦。朽变堪虞。应如所请。除凤、颍、泗、外。概收谷石。一、部定每谷一石。收耗米三升。又公费银一分五厘。作官吏办公之资。亦应如所请。倘有不肖官吏。侵那折价、勒掯浮收等弊。即行参究得旨。依议行。　　

○兵部议覆、闽浙总督调任两广那苏图疏称、闽省沿海各营。俱系题缺。漳浦外通大海。内连海澄云霄等处。实为边海要区。部选人员。未能熟悉情形。请将游守各员、改归题缺。应如所请。从之。　　

○准噶尔部人达尔扎卜、巴朗等来降。命赏给安插如例。　　

○丁酉。上御勤政殿听政。　　

○谕、吏部礼部诸事怠忽。今日送本。又复错误。著交部察议具奏。　　

○刑部议覆、直隶总督高斌奏称、龙门旗人穆延太、图财害命。应依律斩决。查穆延太祖父。系出兵阵亡。可否照例减等发落。得旨。例内凡祖父出兵阵亡。其子孙准免死一次者。原系国家酬功之意。其有因公事获罪致死者。自应照例宽免。今穆延太、图财害命。非因公事获罪。其祖父军功。与被杀之人何干。若仅以枷责完结既不足以蔽其辜。且将使不肖之子孙有所恃以肆恶矣。穆延太、著改为应斩监候秋后处决。余依议。　　

○命户部尚书阿尔赛、在尚书房行走。　　

○以镶白旗蒙古印务参领瑚必图、为正白旗蒙古副都统。　　

○以多罗顺承郡王熙良子、泰斐英阿、袭爵。　　

○以故翰林院五经博士卜尊贤子、卜科、承袭。　　

○戊戌。谕军机大臣等、前据准泰奏称、江南科场点名时。搜获怀挟之徐斌、王曾培、比即分别枷革等语。据朕传闻。江南搜获怀挟之人。悉行释放。不知准泰所奏二人之外。果有释放之人否。至于枷号、例应一月为满。不知准泰照例办理否。可寄信尹继善、令其查明具奏。　　

○又谕军机大臣等、湖北六月粮价。晏斯盛于今日始行奏到。甚属迟缓晏斯盛向来尚有要做正人。努力尽职之意。在山东巡抚任内、办事差可但不免好名耳。及调任湖北以来。又不如在山东时。居官一味因循。只图了事。讨好沽名。其实心任事之处甚少。可传旨申饬之。嗣后急须悛改。　　

○又谕曰、德勒毕身居京城。尚念伊祖母坟墓。现在盛京。奏请前往修理。殊属可嘉。著加恩赏银二百两遣往。　　

○以镶白旗满洲都统旺扎尔、兼管满洲火器营事务。　　

○己亥。上诣畅春园、问皇太后安。　　

○诣雍和宫行礼。　　

○还宫。　　

○谕军机大臣等、广东提督林君升到京。朕召见询问地方营伍情形。伊言语不清。人亦欠爽利。广东地方、甚关紧要。看来林君升、总兵犹可称职。似不胜提督之任。可寄信与那苏图、策楞、令其查明据实具奏。　　

○庚子。谕、十月十二日。朕恭奉皇太后前往汤山。所有应行豫备事宜。各衙门照例办理。　　

○又谕、甲子再周。国家承平百年矣。今年朝审秋审各省情实人犯。著照康熙二十三年甲子之例。停其勾决。　　

○又谕、上年直隶天津、河间等属。被旱歉收。朕临幸奉天。目睹收成丰稔。米价平贱。即降旨高斌、令其前往贩运。至次年秋收为止。本年三月内、又经御史李清芳、奏请宽限。朕已降旨。宽至今冬在案。今据高斌奏称、直属米价。虽现在平减。而津属庆云等县。现被偏灾。庆邑本属少米之乡。天津又为商贾丛集之地。可否仰恳圣恩。准再将奉天海禁。宽展一年。俾民食得有接济等语。著照所请。奉天海运。准再展限一年。该部即遵谕行。　　

○补行议叙雍正元二年。进剿桌子山番。受伤土官土兵等、并赏给银两有差。　　

○辛丑。孝慈高皇后忌辰。遣官祭福陵。　　

○谕、今年浙江被水之州县颇多。且有受灾甚重之处。朕心深为轸念。已屡颁谕旨。令该抚加意抚绥。毋使闾阎一夫失所。顷据署浙闽总督印务周学健奏称、各郡被灾地方。除抚臣现在题报之三十一州县、二卫、二所、八场外。尚有先后具报被灾之嘉兴府属、海盐、平湖、桐乡、三县。宁波府属鄞县、慈溪、镇海、象山、定海、五县。金华府属、金华、东阳、义乌、浦江、四县。严州府属、遂昌一县。共一十三县。先据呈报、同时被灾。续有勘报被灾无多。请销案者。亦有未据勘报。果否成灾者。臣思此等各县。同时被灾。如果被灾无多。或秋成尚有可望。其蠲免赈济。自应无庸滥及。但被灾虽属稍轻。而民力难免拮据。可否仰恳天恩。将本年被水未成灾之州县。其被灾村庄。本年地丁钱粮。宽至次年麦熟后开徵。有田亩被水减收者。饬令地方官、酌借常社各仓谷石。以为补种春花工本。俟明年秋成后、免息还仓。其现经题报被灾之三十一县内。如有陆续勘明不成灾者。亦照此办理等语。今年浙省州县。水灾情形。非寻常被水可比。小民颠连。深可悯恻。朕屡经访问具悉。非加意赈恤。不足以苏民困。著照周学健所请行。常安奏报灾伤。显有粉饰。而办理赈务。亦竟草率。不能仰体朕意。著严饬行。谕旨到日、可竭力殚心多方救济。务登斯民于衽席。督臣马尔泰到任。亦应不时查察经理。以慰朕念。该部遵谕速行。　　

○巡视西城监察御史舒敏奏、五城凡有事件。必令满汉二员。公同审理。毋许私设刑具。独行审断。得旨。交都察院照所请行。　　

○补行乾隆七年分、甘肃省大计。卓异官四员。不谨官一员。年老官六员。有疾官四员。才力不及官二员。分别升赏处分如例。　　

○是日起、上以孟冬享太庙。斋戒三日。　　

○壬寅。兵部议覆、川陕总督公庆复疏称、前准部咨议覆户部侍郎梁诗正等条奏、请将川省督抚提镇协营。详查雍正元年后、续添兵丁。量行裁减。倘实有不敷巡防。不便裁减者。或将马兵改为步战。步战改为守兵。以省糜费粮饷。并分晰可否情形。声明具奏。查川省督抚提镇协各营。雍正八年。召募新兵一万名。嗣于十二三年内、尽数裁完。其拨归督标马步兵二百五十名。嗣又拨补提标五十五名。尚存一百九十五名。于乾隆二年。拨归新设之威茂协右营。其余各标营、并未续添。无庸议外。惟重庆镇三营。及黔彭、永宁、叙马、兼武、大坝、龙场、等营。原系马二步八。雍正六年。业改为马一步九至绥宁、威茂、青云、沱龙、安南坪小河营、宁越、越巂、宁远、冕山、泸宁、嘉顺、怀远、会盐、会川、永定、等营。自雍正十二年以来。业经节次裁改添拨在案。但各营、或界连滇省。或地属冲途。或控制凉山总口。或堵御阿都后路。或控扼三渡。屏蔽一方。均属要地要汛。不便裁减。再、巫山、泰宁、黎雅、营汛辽阔。阜和、孤悬边口。普安、安阜苗疆新辟。分汛防范。最宜周密。就现在情形而论。实无可裁。并以马改战。以战改守之处。应如该督所请。无庸裁减。又疏称、冕山一营。额兵三百名内、马兵六十五名。战兵仅六十名。较各营马粮独多。战粮独少。请将该营马兵、裁减三十五名。改为战兵。又越巂东南一带。逼近凉山。道路歧杂。通连普雄、哈合、阿羊、六务等枝夷人。现五里箐滥田坝、一路。有葛香汛捍御。红岸子、一路。有河东汛防守。惟马蝗沟一路。并未设汛。而各枝贼夷。俱由此出入。此处旧有营基高阜。可以瞭望。现有户口土田。甚属紧要。请安设一汛。即于越巂存城兵内、拨十名。柏香汛拨二十名。并派外委一员驻守。一切官署兵房。即将柏香汛、从前裁减兵丁空房。拆移建筑。又、梁万一营。交接滇黔荆楚。为川省下游要汛。该营额兵二百名。不敷防御。请于夔州协拨兵三十名。巫山营拨兵二十名。归弁管辖。均应如所请添拨。至称龙场一营。原设赤水河南。今河南一带归滇。河北一带归川。业将该营兵、彻回赤水驻劄。请统入川省、会勘疆界案内具题。俟题到再议。从之。　　

○癸卯。孝敬宪皇后忌辰。遣官祭泰陵。　　

○赐徽州紫阳书院。御书扁曰道脉薪传。　　

○谕大学士等、浙江今年被水之州县甚广。其中有受灾甚重之处。业经那苏图、周学健、先后具奏。从前常安有讳灾粉饰之意。朕心深为轸念。已屡次降旨申饬。谕令尽心抚恤。毋使小民失所。今思该省被灾既重。民人损伤。田庐坟墓。多有漂没。当此急迫之时。若仍照例办理。则民困仍恐未苏。非朕救济灾黎之本意。所当格外施恩。多方筹画。务使早登衽席。可即传谕该督抚等、令其毋拘成例。即速赈济。一面办理。一面奏闻。至该省既被灾歉收。恐将来有需米接济之处。著将明年解京漕粮内、截留十万石。以为备用。该部遵谕速行。　　

○又谕、一品大臣。告休回籍者。有赏赐本俸之例。大学士徐本、虽解任调理。著格外加恩。准其食俸。以资颐养。　　

○户部议覆、山东巡抚喀尔吉善疏报、青州府属。博兴、乐安、二县。秋禾被旱。业确勘情形。散给一月口粮。仍俟查明成灾分数。题请加赈。其缺乏耔种贫民。动支采买麦石。俾得及时播种二麦。以资接济。应如所请办理。并令该抚将被灾地亩、新旧钱粮。暂停徵纳。得旨。依议速行。　　

○云南总督、兼管巡抚事务张允随疏报、开垦大姚、邓川、二州县。久荒民屯田地共三十三亩。又宣威、宁州、景东、丽江、等府州。额外民田一十一顷六十亩有奇。　　

○是月。拉林阿勒楚喀副都统巴尔品奏、统率屯田旗兵。前赴驻防处所。中途盘费不敷。当即会同盛京将军达勒当阿筹办。伏念兵丁到彼时。每名例得安家银五十两。是以一面奏闻。一面由盛京户部。每名借给银五两。并行咨吉林乌拉将军。即于安家银内扣还。臣身任统率。乃以兵丁盘费不敷之故。半途延搁。洵属罪无可逭。得旨。途中不能撙节。以致用度不敷。诚汝之罪。若如此办理。殊属可嘉。何罪之有。虽然。至该处若不严禁浮费。众满洲必至失所。则汝罪诚无可逭也。　　

○吏部尚书、协办大学士刘于义、直隶总督高斌奏、遵旨查勘水利。伏以东西二淀。诸水汇聚。非遍行履勘。不能洞悉源委。拟从东淀阅至西淀。自新安、安州、以至保定、清苑、方可得二淀全局。所有应行开浚各事宜。容勘毕详筹奏闻。得旨。是。悉心详酌。成此永久有益之举。惟卿等是赖也。　　

○直隶总督高斌奏、估修直属各城。以工代赈。查冀州、城垣颓缺。武强、朕岁被灾。均请列为要工。其深州、任邱、肃宁、三处。请列为缓工。又、天津府属之庆云县。现以偏灾查赈。亦请列为要工。得旨。好。知道了。虽云以工代赈。亦不可听不肖属员。冒销侵蚀。则工不固而民亦鲜得实惠。将两无功矣。　　

○署两江总督尹继善、江苏巡抚陈大受、署安徽巡抚准泰等奏、前奉谕旨。以江南昭阳湖水涸。鱼子化蝻成蝗。飞至山东、河南。令将捕蝗不力之地方官。查明参奏。伏查州县官绩习。一见蝗蝻生发。即图卸已责。诿之邻封。上下江、与山东、河南、接壤。或因彼此驱除。以致避入邻境。现各属禀报、飞蝗自北而南者亦多。臣等俱严加申饬。毋许互相推诿。作速扑灭为要。得旨。此即汝等所云图卸已责。诿之邻封之习也。岂可信之。岂河东省之属员。有此积习。而汝江南省之属员。独无此积习乎。不谓汝等徇庇至此。有旨谕部。　　

○江南河道总督白钟山奏报、秋汛安澜、黄运江湖、一切堤埽土石工程。均属平稳。皆赖皇上至诚昭格。河神默佑之效。得旨。以手加额。欣慰览之。亦非朕之至诚。亦非汝之干济。盖以前年方有大水。消息盈虚之理。天地好生之德。是以此数年幸保无事耳。若不知此而以为已之功。兼遂信人之浮誉。而侈然自足。则盛满必覆之戒。汝其慎之。　　

</div>
    <div class="pagination">
<a href="清实录乾隆朝实录_page313.html">上一页</a><span>...</span><a href="清实录乾隆朝实录_page309.html">309</a><a href="清实录乾隆朝实录_page310.html">310</a><a href="清实录乾隆朝实录_page311.html">311</a><a href="清实录乾隆朝实录_page312.html">312</a><a href="清实录乾隆朝实录_page313.html">313</a><span class="current-page">314</span><a href="清实录乾隆朝实录_page315.html">315</a><a href="清实录乾隆朝实录_page316.html">316</a><a href="清实录乾隆朝实录_page317.html">317</a><a href="清实录乾隆朝实录_page318.html">318</a><a href="清实录乾隆朝实录_page319.html">319</a><span>...</span><a href="清实录乾隆朝实录_page315.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
