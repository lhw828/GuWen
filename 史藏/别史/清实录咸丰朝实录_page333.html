<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 333 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 333 页/共 502 页</h1>
    <div class="content">○调江甯布政使文煜为江苏布政使办理江南军营粮台江苏布政使杨能格为江甯布政使办理江北军营粮台。　　

○戊辰。谕内阁、端华等奏、联顺呈递亲供并亲讯各情一摺联顺供词与众供不符之处。仍著端华等、详细研鞫以成信谳至八旗步甲查出空缺有一千五百余名之多。自应急筹挑补以重地方著步军统领衙门、再行确查按名挑补足额并妥议章程以杜虚报冒销之弊。　　

○山西巡抚恒福奏、辽州有河南匪徒句结饥民擅进黄泽关黎城县属偏城镇地方亦有河南匪徒阑入现派官兵前往相机办理兼资弹压得旨饬令迅速弹压驱逐勿令到处滋扰。　　

○以剿办广东洋匪出力赏水师提督吴元猷游击李銮彪、都司李懋元、花翎千总黄绍晋等蓝翎余升叙有差。　　

○己巳。谕内阁、前据御史那清阿奏署两淮盐运使郭沛霖徵收淮南税课日形短绌并信任泰州运判洪国柱冒领库银侵蚀税钱代为弥缝等语当交何桂清、赵德辙、查明具奏。兹据奏称泰州运判洪国柱声名本属平常咸丰三年、因办理防堵领过淮南总局垫发商人捐输银二万两事阅四年之久。既未将用项随时呈报又延不造册请销难保无侵蚀入已情弊洪国柱著即革职交署盐运使联英责令将所用银两赶紧逐款报销并确查分拨仪徵县银有无实在凭据傥有侵那等弊著即严审治罪郭沛霖因洪国柱那用税钱当将撤任勒追尚无代为弥缝情事著俟案结时另行具奏　　

○又谕、前据英桂等奏军营保举各员请准其开单请简、并在营候补等语。当经降旨令该部议奏兹据吏部遵议具奏。各路军营打仗出力人员原准保奏记名以道府用、遇缺请旨简放其办理粮台文案各员业经奏定章程不准保奏记名简放其从前记名各员著仍遵前旨、俟军务告竣送部引见再降谕旨英桂等援在营候选之例仍请开单简放之处。著毋庸议。其军营候补人员。本准按班序补惟投效军营旋即保奏另指他省各项文员例应赴部分发验看引见方准赴所指之省按班序补若于未经到省之先。即令其在营候补。不但员缺虚悬且开取巧之弊嗣后军营投效人员无论何项劳绩保奏另指他省者均著俟军务告竣给咨送部引见到省后再行按班序补该抚等所请在营候补之处。亦无庸议。　　

○谕军机大臣等、御史来仪奏、知县贪污不职请饬查办一摺据称奉天海城县知县鲍师钊贪名素著于县属没沟营地方设立私卡派家人私收商税每岁不下万金又因生辰两次演戏敛钱十万余千盛京办理陵工俱系官项该县私派地方按亩出钱不下二十万千因绅士恳求宽减辄将武生程殿扬等、锁拏刑责几至激变又擅移佛寺、万寿牌并私收船规强买民房挟仇刑虐得钱藉拏赌索赃买倡为妾。种种不法等语。似此贪婪卑鄙劣迹多端实为地方之害著庆祺富呢雅杭阿景霖按照所奏各款确切查访严参惩办毋稍徇隐。原摺著钞给阅看将此谕令知之。　　

○又谕奕山、等奏俄夷复于江右盖房及越卡驶行一摺前曾谕令奕山会同俄夷、使臣普提雅廷。勘定地界并先行晓谕海兰泡等处夷人该国现有大臣前来应即撤回人船静候查勘现在该夷复有在黑龙江在精奇哩、开垦种菜松花江右图勒密添盖房屋并有船只越卡西上之事其为图占地方欲谋久住已属显然。著奕山等仍遵前谕告以中国与该国和好有年。不应擅自盖房占地。现既派有大臣与尔国使臣分勘界址。不得任意违例。致启争端一面妥为驾驭。毋令开衅一面密禁沿海奸民。私通贸易断其接济。使彼粮食匮绝。当必废然思返。该将军等、勿因海滨地广难于稽查致令奸民句结。自贻后患将此谕令知之。　　

○又谕、本日据法福礼奏、后路官兵行抵叶尔羌即统带进剿一摺。喀什噶尔英吉沙尔两城被围已经三月亟应督兵救援现在所调官兵到叶尔羌者已足五千之数。谅已足敷剿办所有备调之乌噜木齐官兵一千五百名。著毋庸再调。以节糜费此次回匪滋事多系乌合之众。一经官兵剿击。即纷纷逃窜若能乘此声威。奋力迎击。当可克期殄灭、据称叶尔羌复有贼匪滋扰经官兵击败之后尚未远扬著法福礼等督饬官兵前进仍沿途□□穴□又□剿余匪并确探喀英两城情形迅速剿办毋误事机至该匪等一经剿败逃窜出卡难保不去而复来。如能设计抄袭。使其大受惩创方足以褫贼胆而固边疆著该大臣等妥筹办理。此次法福礼所保各员均属从优念其初次接仗。即获大胜是以悉照所请奖励嗣后保举出力人员不可失之过优以杜冒滥。将此由五百里各谕令知之。　　

○陕西巡抚曾望颜奏、陕省续有飞蝗至境。现经派员督捕幸蝗虫被雨沾濡□□穴□又□捕更易得旨虽被雨泽勿信为已绝。仍著督饬扑捕不致扰累为要。　　

○伊犁参赞大臣法福礼奏。叶尔羌境内复有贼匪滋扰。督兵截击毙贼无数余匪败退西窜得旨。此次不过小胜杀贼并无确数阵亡兵勇咨部照例办理出力人员。俟再获大胜方准酌保。　　

○以江苏山阳县捐输军饷永广文学额四名。　　

○以伊犁官兵剿贼出力赏协领伊勒哈布富珠哩防御德克吉春锡拉苏德格都巴图鲁名号副总管博勒果素副都统衔佐领塔拉奇讷莫库防御霍伽布富克吉善、都司杨成等、花翎。前锋校伊吉斯浑等蓝翎。余升叙有差　　

○庚午上御勤政殿听政。　　

○谕内阁前闻江苏在籍中允冯桂芬有徇庇捐户等情事当经谕令何桂清查明参奏兹据奏称访查冯桂芬、乡评毁誉参半其劝捐吴江县太湖厅两处均会同众绅公议尚无包庇情事惟绅士办理地方公事必须舆情推服该员既因劝捐致招物议、著勿庸办理省城局务。　　

○以詹事府詹事宜崇、为大理寺卿少詹事沈桂芬为内阁学士兼礼部侍郎衔辛未世宗宪皇帝忌辰遣官祭泰陵。　　

○谕内阁、何桂清晏端书奏提镇大员在营丁忧、请留办军务一摺浙江提督邓绍良、陕安镇总兵秦如虎先后俱丁母忧现当剿办吃紧之际未便遽令离营邓绍良、秦如虎、均著毋庸开缺即作为署任仍留皖南办理防剿事务邓绍良俟军务稍平再行奏请给假回籍治丧秦如虎届时著该督等酌量奏明办理。　　

○又谕晏端书奏海塘埽石各工、猝被风潮冲坍一摺本年七月间浙省风雨交作。金衢严处等属。同时起蛟致将西塘埽工、冲坍数处均已过水浙省海塘为本省杭嘉湖及苏省之苏松常镇七郡田庐保障攸关紧要著该抚严饬道厅各员将已坍者赶紧抢筑未坍者设法保护毋得再有疏虞至全塘各工此次泼损甚多并饬承办各员分别赔修该抚仍随时亲往巡勘以期及早蒇功其被水处所并上游被蛟最重之区淹没人口田庐著即饬属查勘具奏所有防护不力之署西防同知邢吉甫海防营守备周金标均著革职留任署杭嘉湖道叶堃著交部议处。晏端书著一并议处。　　

○谕军机大臣等、前因奉天省额运米豆并采买捐输米石日久未报开行降旨令盛京将军等严催趱运。本日有人奏本年承运船只六月中旬、已齐抵奉天。因船户例有应得脚价该处委员欲将此项侵吞勒令船户认出各船户以例所本无不能应允该委员遂藉端留难延不开兑。请旨饬查等语京仓米粮短绌自应及早赶运该委员等如敢需索抑勒致有误装运之期殊属可恶著庆祺等确切查明严参惩办并一面将船户应得脚价饬令照例发给。严饬赶紧开兑免致稽延另片奏直隶省向派运空委员催趱船只虽官为给费每多需索留难情弊请酌量裁撤以节糜费著谭廷襄体察情形奏明办理原摺片著钞给阅看。将此各谕令知之　　

○又谕、御史陈浚奏闽省铜铁制钱。低昂过甚物价腾贵现惟省垣行用铁钱其各外府州县仍用铜钱请于距省较近及有水路可通各州县批解钱粮时搭解铜制钱二成即由藩司发交官钱局另立铜制钱官票散给民用等语福建省城铜制钱。悉为商旅。携带外出城中祗有铁制钱以致物价日昂。官民交困。自应亟筹调剂该御史所请于各州县批解钱粮时各按本地银价搭解铜制钱二成由藩司酌核钱数多寡。另立铜制钱官票散放之处。是否可行著王懿德、庆端悉心酌核妥为办理原片著钞给阅看将此谕令知之　　

○壬申。谕军机大臣等、德兴阿、翁同书奏连日防剿瓜州情形水陆获胜一摺。前因和春等移督重兵围攻镇江叠经谕令德兴阿等水陆大举与和春合力图功先拔瓜州俾镇城可以得手乃本日览德兴阿等奏报自七月二十八日至八月十一等日所称叠次水陆环攻获胜情形不过小有斩捦即行收队贼匪既未大受惩创克复仍属毫无把握若必待贼匪窜出始行剿击则彼必藏匿坚守以老我师何时始能捣其巢穴著该大臣等严饬将士奋力进攻志在必克毋再迁延时日致生他变至传闻石逆遣党分路下窜。系声东击西之计亦未可知惟贼情诡诈自当于浦口六合等处严密设防。所呈水炮台图水落时恐不利于运用。必当趁此江潮尚旺之时轰击方能得力。现在南岸大兵云集惟江路未绝接济该大臣等即一面督饬水师。断其江中援应一面激励将士约会南岸诸军。同时并举使逆匪不能兼顾不但瓜州可克并可遥作镇江声援明知饷需短绌军士疲劳岂可坐失机宜有负委任将此由六百里谕令知之。　　

○以兵部右侍郎春佑署京营左翼总兵　　

○命盛京户部侍郎兼管奉天府府尹富呢雅杭阿来京陛见。以盛京礼部侍郎倭仁署兼管奉天府府尹。　　

○赏委散秩大臣穆辂、副都统衔为哈密帮办大臣。　　

○癸酉。谕内阁、英桂奏请核实清厘州县交代一摺。河南连年办理军务兼以更调频仍各州县交代。多逾例限尚属有因著照所请准将从前交代逾限各员处分。加恩宽免惟仓库攸关。岂容任意延宕著该抚饬将各属未结交代在咸丰七年七月以前者即以奉文之日起限六个月一律算清结报傥再迁延或查有亏那情弊即行据实严参惩办。　　

○谕军机大臣等、李孟群奏饷需告匮请饬四川按月拨银三万两并请由楚省盐课先行垫解等语。李孟群一军。由楚入皖。已抵六安该处粤捻各匪麕聚剿办正在吃紧饷需未容匮缺惟四川省奉拨款项较多。著有凤斟酌情形即不能如该藩司所请、每月三万两之数务即速为筹拨银两接济。并著按月解至荆州。即由官文等饬令荆宜施道庄受祺妥为转解其川饷未到以前即著官文、胡林翼于该省盐课内先行筹垫解往。俾得将欠发兵饷。早为散放至楚省协济。李孟群军饷。前曾谕令该大臣等于先解二万两外仍源源接济。此时该藩司需饷孔殷。并著官文、胡林翼遵照前旨速筹协济。将此由六百里各谕令知之。　　

○伊犁参赞大臣法福礼奏、叶尔羌境内贼匪。经官兵击败后。复行啸聚滋扰。督兵迎剿接仗获胜。得旨、逆回胁惑愚回。不过志在抢掠。一闻兵至。饱扬而归。观此情形。恐真贼已潜出卡只剩被胁良回。聚而难散。欲归不能欲降不敢若不随剿随抚势必愈杀愈多现在兵力不为不厚。务须另分奇兵由间道袭其归路正兵多张旗帜。以壮声威。庶几成功较速。不致饷虚糜。兵徒劳也。　　

○以剿办安徽捻匪叠次出力。予御前侍卫穆腾阿、以副都统用。　　

○以随营剿办安徽捻匪出力。赏翰林院编修袁保恒侍讲衔。花翎。　　

○以剿办安徽河南捻匪出力赏道员贾臻、按察使衔直隶州知州俞榕等花翎。通判方荫唐等、蓝翎。余升叙有差。　　

○以攻破安徽六安州贼巢。赏都司卢又熊巴图鲁名号守备李先元吴天成。花翎余升赏有差　　

○以剿办四川越嶲夷匪出力予总兵官占泰议叙赏知州李钰都司何庆元守备刘兴荣等、花翎余升叙有差。　　

○甲戌。以四川官绅防剿黔匪出力赏同知郑尊仁等蓝翎在籍员外郎伍浚祥等升赏有差。　　

○乙亥。谕内阁、户部奏参河南省应解京饷藉词搪塞军需用款、并不报销一摺河南省三次部拨银共三百五十万两除解过连镇等处银三十万两外余俱未解部库。经该部屡次奏催置若罔闻。至军需动用。并不照部定章程按期造报任意延宕。显系借军需为名目以掩各属亏那情弊该省额徵正杂钱粮甲于北省似此因循疲玩。该大吏等天良安在若不加以惩创。何以重国帑而儆效尤河南巡抚英桂、布政使瑛棨均著先行交部议处所有应解京饷银每月十万两著按期解部毋许迟延其历年军需动用各款。著勒限三个月造册报部核销傥敢仍前延玩定将该抚等严惩不贷。　　

○又谕户部奏内仓粮石掣欠发变请饬查惩办等语。内仓所收粮石。向系头进自应一律乾洁此次进仓米豆掣欠及发变为数太多。实属不成事体。著仓场侍郎查明前项米豆何以搀杂亏短如此之多。即将舞弊之经纪车户。拏交刑部严行审办。其不堪兑收、及收不足数米豆应如何勒限赔补之处并著迅速奏明办理。　　

○又谕崇恩奏参人地不宜、才难胜任之知县分别撤任改教降补一摺。山东蓬莱县知县刘扬廷、人尚明晰惟被参回任后。民情未能翕服范县知县李钟泰、公事无误惟未能折服刁健均属人地不宜著即撤任留省。遇有相当缺出酌量补用邹平县知县刘天禄、邱县知县杨荣硕才具平庸。办事迟钝。金乡县知县李庚钜野县知县郭睿不洽舆情、难期振作均属不胜民社之任。刘天禄、杨荣硕、李庚、均著以教职改补郭睿、著以府经历县丞降补归部铨选。　　

○以克复广东四会县城赏千总衔练安邦蓝翎在籍主事黄翰华等升叙有差。　　

○以剿办广东潮州匪徒出力赏都司郑心广等花翎府经历胡泽恩等蓝翎余升叙有差。　　

○以采办硝磺监造军器出力赏陕西知县张廷奎蓝翎。　　

○丙子。谕内阁载容等奏请饬催直隶拨解银两一摺、本年直隶省应补解广恩库银两前经降旨令谭廷襄即饬该藩司赶紧筹拨。迄今三月有余。仅据易州解交一款为数无多。其藩司暨安州安肃河间高阳任邱等州县、应解各款经载容等移咨该督饬催仍未解交疲玩已极著谭廷襄即饬该藩司将本年应行补解银五千六百九十三两零迅速拨解并严饬各该州县赶紧将旧欠租银一并解交。以资支放此系守护陵寝兵饷要需该员等如再迟延即著该督严参惩处。　　

○谕军机大臣等、前因恒福升任巡抚。奏请陛见。当即批谕、俟十月间再行奏请。惟山西拨解京饷。最关紧要。十月间、正当赶紧饬催筹款之时。藩司常绩、甫经到任。地方情形。究尚生疏。恒福著暂缓来京。俟催解京饷完竣。或于封印后启程。或至明年春初。再行进京陛见。将此谕令知之。　　

○守护西陵贝子载容等奏、昌陵隆恩殿工程完竣。谨遵吉期。恭请仁宗睿皇帝、孝淑睿皇后、神牌还御敬谨安奉正殿。礼成。得旨。敬悉。　　

○河南巡抚英桂奏、奉命移师回豫。督剿西路窜匪。现已驰抵许州。催提后起兵勇。妥筹进剿。得旨。匪踪飘忽靡常。追剿万不能得力。著严饬各府县、合力堵截。毋任其分窜。以驱出本境为了事也。　　

○改铸江苏武进县知县印信。从巡抚赵德辙请也。　　

○抚恤琉球国遭风难夷如例。　　

○丁丑。谕内阁、法福礼奏、克复英吉沙尔回城、并汉城解围、大获胜仗一摺。贼匪占踞英吉沙尔回城。前经法福礼、督兵在大桥获胜后。复在柳树泉地方遇匪数千。官军枪炮齐施。并用马队击退贼众。奎英带同乌噜木齐官兵、两翼马队、轰溃前后伏贼。乘胜追袭。毙匪不计其数。夺获马匹军械甚多。当将回城克复。其围攻汉城之贼。亦皆闻风逃窜。此次法福礼等、剿办踞城贼匪。尚属迅速。著即□□穴□又□捕逸匪。督率得胜官兵。进剿喀什噶尔。歼除丑类。肃清地方。所有打仗出力人员、及阵亡兵勇。著该大臣等、查明具奏。　　

○谕军机大臣等、据署安徽藩司恩锡奏、皖省军需短绌。请于原拨协饷之外。另拨整饷十万两等语。已批令户部迅速筹拨矣。据奏皖省各路兵勇。共计一万八千余名。现在患病者、有五六千人之多。当此军饷支绌之时。留此疲病之兵。攻剿不能得力。徒糜粮饷。于事无益。况福济等、近日打仗。止在庐州附近。安用一万八千之众。著即督饬带兵各员、认真查核。将老弱及患病兵丁。酌量裁撤归伍。以节饷需而收实用。至该抚前次撤遣兵丁。已谕令各原营、照数补足。此项兵丁。谅亦陆续到营。如查有疲弱者。亦应一并裁汰。毋令滥竽充数。本日所奏水陆胜仗。该匪并未大受惩创。著即激励弁兵。迅速攻剿。毋得以待饷为名。仅知保守庐州。不思渐次肃清。致干重咎。将此由六百里谕令福济、郑魁士知之。　　

○盛京将军庆祺等奏、福陵隆恩殿工程完竣。谨遵吉期。恭请太祖高皇帝、孝慈高皇后、神牌还御。敬谨安奉正殿。礼成。得旨。敬悉。　　

○以克复安徽英山、霍山、二县城。赏在籍员外郎李家骅、主事骆敏修、知县吴铭谦、都司李嵩龄、守备刘玉奇、郑昌林、张起凤、陈忠等、花翎。知县王自筠等、蓝翎。余升赏有差。　　

○以击退巴尔楚克贼匪出力。赏粮饷章京国燤等、花翎。千总梁一龙等、蓝翎。余升赏有差。　　

</div>
    <div class="pagination">
<a href="清实录咸丰朝实录_page332.html">上一页</a><span>...</span><a href="清实录咸丰朝实录_page328.html">328</a><a href="清实录咸丰朝实录_page329.html">329</a><a href="清实录咸丰朝实录_page330.html">330</a><a href="清实录咸丰朝实录_page331.html">331</a><a href="清实录咸丰朝实录_page332.html">332</a><span class="current-page">333</span><a href="清实录咸丰朝实录_page334.html">334</a><a href="清实录咸丰朝实录_page335.html">335</a><a href="清实录咸丰朝实录_page336.html">336</a><a href="清实录咸丰朝实录_page337.html">337</a><a href="清实录咸丰朝实录_page338.html">338</a><span>...</span><a href="清实录咸丰朝实录_page334.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
