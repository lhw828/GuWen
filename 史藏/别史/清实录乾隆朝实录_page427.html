<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 427 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 427 页/共 1860 页</h1>
    <div class="content">○又遵旨查奏、庆复等奏里塘土司安本、不能约束番众。原属实情。但因其无能。所以不敢纵肆。至于夹坝频仍。因里塘为进藏大道。山径纷错。瞻对瓦述等处贼番。时出劫掳。安本不能防御。非纵其本属番民。肆行夹坝也。若责以流官疏防溺职之例。安本降革奚辞。但口外土司。不法者甚多。且用兵瞻对。将大为夹坝之四郎俄木丁、杀兄拟罪之监犯革松结、皆赦罪授为土官。而独将懦弱无能之安本、由正降副。以明正司头目汪结、遽授为正土司。反踞安本之上。以此里塘番众不服。有赴藏具呈之事。继经庆复咨移抚提。严切晓谕。并遣游击罗于朝、保怀智等。以办理善后为名。带兵弹压。又经巴塘土司扎什明楚曲为劝导。方始宁怗。而汪结颇有小才。兼饶于赀。不惜倾囊给赏番民。喇嘛多有赠给。暂获相安。嗣带领土兵出师金川。留妻子居里塘。派番民修盖衙门。人心颇不悦。尚无别项滋事。统俟大金川事竣。请旨定夺。至臣愚昧。屡经料敌不中。何敢复陈告捷之期。但以理势揆度。夏秋之间。定期竣事。得旨。览奏俱悉。用兵之道。岂可计期成功。若能速奏捷音固佳。否则持以永久。以国家全胜之势。小丑何能久逃斧钺哉。　　

○又奏覆、奉旨密查班滚果否烧毙。于上年八月内。询瓦寺土兵昔什绰等。略得踪迹。继遣喇嘛雍中班吉前往瞻对。亲见班滚而回。方知实未烧毙。彼时臣尚未敢宣露。迨经土司康朱、控班滚夥同四朗攻夺伊地。赴文武各衙门请救。其事彰著。委员往查。始知班滚安踞如郎。并不畏人知觉。且日与附近土司如叠尔格、霍尔甘孜、章谷、孔撒、麻书、朱窝等。往来赠遗不绝。查此一带土司。皆上年从征瞻对者。今复与班滚往来。非尽反而从寇也。盖番夷邻近。天朝徵兵。则奉调从军。事竣兵退。有私讎者仍为讎敌。无讎怨者仍归于好。夷俗如此。汪结与班滚向无讎怨。其与班滚往来。彼自以为无罪。未尝隐讳。今班滚经人告发。若臣见汪结而并不问及。必反生疑惧。是以乘其因事来营。阳为诘责。正所以安其心。至汪结供词。渗漏处甚多。因现无可质证。是以未加穷诘。而阳许以将功赎罪。其所供哄班滚离了巢穴。容易擒拏等语。今已数月。班滚尚在如郎。诚属诳语。但数月来。班滚亦不复出外滋事。则又汪结潜通消息。暂为安顿之力也。至臣前奏谓汪结似非大奸宄者。缘询以办理瞻对始末。始知庆复委汪结、令其化谕俄木丁彻守如郎桥。并擒献班滚二事。班滚虽纵逃。而如郎实已彻守。官兵得以渡河。班滚之巢穴已失。不难跟踪追捕。不意兵既渡河。仅焚泥日一寨。捏称班滚烧毙。遽行彻兵告捷。此非汪结之所能主。且烧毙班滚亦非出自汪结之口。惟是先纵班滚而后献如郎。若俄木丁不与班滚及众头人说明。令其暂避。俄木丁一人之力。必不能彻守如郎。令官兵渡河。此事可瞒庆复、李质粹。必不能瞒汪结。然必获俄木丁。方足定汪结之罪。至于汪结说降绰斯甲与大金川。因见川省向来用兵。皆系招抚了事。意欲立功请赏。又可结好同类。若立意收罗众土司。以为将来羽翼。力尚未能。亦毫无形迹。故臣谓汪结尚非大奸宄也。至其以臣不允大金川逆酋投诚为是。以绰斯甲土司为不可深信。又言当诱擒班滚以赎前愆。倘不能擒。应俟大金川事竣。再候发兵擒剿。现川省员弁内。无一人肯作此想者。故谓汪结乃土司中之杰出。但其果否出自诚心。当留意体察。至瞻对一案。其罪在于兵过如郎。围攻泥日之后。明知班滚烧毙无据。而捏称火光中遥见悬缢三人。班滚、俄木劳丁、姜错太、皆已烧毙。遽行彻兵告捷。以致班滚等兔脱。又奉旨允行善后事宜。全未办理。以致班滚、姜错太等得复归故巢。益加守御。此皆总统大员庆复、李质粹、及各路统领袁土弼、宋宗璋、马良柱、数人之罪。以下将备人等。事非专主。情罪原轻。是以自康朱控告班滚之后。各官闻知。但虑将来复令进剿。并无心怀疑惧之人。惟游击王世泰、罗于朝、二人。系庆复委令带兵、协同汪结、俄木丁、办理暗渡如郎、擒献班滚之事。稍怀疑虑。而皆有词推诿。宋宗璋既商同李质粹捏报。委办善后事宜。又全属粉饰。情罪较重。自进剿大金川以来。驻营党坝。虽未能实力奋往。而在事日久。熟悉情形。若续调大兵到日。佐以勇猛之将。可望成功。至汪结所供班滚实未烧死、曾屡禀宋宗璋之处。因宋宗璋所驻党坝。去臣营甚远。若以文札询问。彼必不敢承认。容俟大兵前进日面询。马良柱进攻瞻对。颇有勤劳。而捏报罪亦匪轻。此次征剿大金川。初进兵时。救援沃日。克复徐克宗。劳绩颇著。迨顿兵丹噶。一筹莫展。今彻驻纳贝山。多有疏虞。且年老不堪倚任。应俟大兵到齐。遵旨以任举代之。仍请暂留军前。效力赎罪。得旨。所奏详明。亦公当。知道了。　　

○又奏覆、行军首重赏罚。川省镇将。怯玩成风。皆素日赏罚未明之故。今见张兴失事。而臣罪未加。恐愈玩法。圣恩不欲速为传播。致滋议论。若现在军前将士。似不妨宣示。使知偏裨失律。主将罪不能宽。伊等职任领兵。自更难逭。庶有儆惕。臣已将朱批谕旨一段。晓谕诸将士。仍俟大兵到齐。将自进兵半载以来。各将弁功过。详核宣示。至奉旨令于各省司道镇协内。调取可任者委用。因思向年在楚粤军营。曾识现任广西布政使李锡秦。强干实心。夷情军务。俱能谙习。但粤西苗猺错处。不便将谙练大员更调。此外惟有原任贵州按察使宋厚。才识明通。老成谙练。于苗疆军务。经办最久。又任举、忠诚勇敢。现在镇将。无出其右。至贵州抚臣孙绍武。志笃公忠。才优经济。与臣共事苗疆。军务夷情。俱甚识练。但黔省古州等处。虽属宁怗。全资抚驭得宜。孙绍武久任黔省。为苗猓所信。若易新手。恐难妥协。至川省难治之区。总在外夷诸土司。并西藏一带番情。抚臣纪山尚属谙悉。若遽与黔抚对调。则孙绍武既未能一时熟谙番情。而纪山又全不解苗疆情事。纪山才猷素裕。如能诸事靠实。尚属巡抚中之优者。祗缘瞻对一案。既已和同。不免猜疑瞻顾。且军前情形。未能确悉。以致办粮多欠妥协。俟班第查办粮运抵营。臣即札嘱纪山至营。同班第三面熟商。臣更当开诚劝导。再川省地居边要。巡抚宜用满员。倘必须更易。惟有现署江苏布政使爱必达。于苗疆情形。亦略谙悉。存心醇正诚恪。倘用之川省。固可整顿风气。如以现在军事为重。或仍以孙绍武调任川省。而以爱必达代伊黔抚之任。则边省苗疆。均得其人矣。得旨所奏俱悉。另有旨谕。　　

○又奏川省捐米情形。查现在军需米、由内地雇夫运营。每石约计费仅八九两及十余两而止。并无二三十两之事。至民间贩货赴售。及军前官员、自赴成都买备食物米面。极贵之价。每石费不过八九两。从未有至十两者。今纪山请开捐运米。每石作银三十两。犹云酌中定价。经部议亦以为数浮多。改定二十五两。臣查部定捐款。照现在川省民间运米脚价计算。京官由贡生捐至不论双单月即用之中行评博。该正项银三千六百两。今运米一百四十四石。所费不过一千四五百两。外官由监生捐至不论双单月即用之同知。该正项银六千三百两。今运米二百五十二石。所费不过二千五六百两。且军前办粮之员。自闻运米捐例。数月来应支口粮。有愿领折色者。皆以每石四五两及五六两折发。所存米俟奉文开捐之日。即可每石作二十五两交纳。如此计算。则由贡监捐一即用同知。所费不过千余两。捐一即用小京官。所费不过数百金。所得羡余。数倍正项。纵云军粮紧急。欲令官生踊跃。国家官职。亦不宜糜滥至此。况川省地处极边。富民极少。外省擕资远来。购米募夫。非经年累月。不能到营。何能有济。此例一开。不过为现任川省不肖官吏子弟亲友。辗转滋弊。饱其私橐而已。且尚大有可虞者。现在运粮番汉人夫。雇募已艰。此例一开。人人皆知中有厚利。势必争先加价。而官运之脚价。现仍未增。则民夫势必避轻趋重。恐现设台站之夫。反致逃散。且分路进攻。军营无定。捐者亦难适从。将来愈远愈难。必至贻误。臣既深知未便。何敢缄默不言。惟是当此军用浩繁。亟思补救。惟有照依廷议。准在司库每米一石作价二十五两。令官生按数交银。可杜一切弊端。即此捐项。将官运脚价。宽裕加给。俾番汉人夫。勇于应募。庶军粮不致迟误。而帑项亦有储备。得旨。此奏甚属公正。知道了。　　

○云贵总督张允随、云南巡抚图尔炳阿奏。滇省新开之大雪山铜厂。自路径开通之后。厂民云集。嶆洞多获大矿。月可办铜六七八万斤不等。较上年春夏。已加倍有余。岁可出铜百万斤。日见旺盛。又多那一厂。矿苗深厚。月出铜五六七万斤。得旨。欣悦览之。此皆卿调剂有方也。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九


大清高宗法天隆运至诚先觉体元立极敷文奋武孝慈神圣纯皇帝实录卷之三百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。三月。乙酉朔。上诣皇太后行幄问安。　　

○赐扈从及各省迎觐大臣等宴。　　

○谕、朕时巡方岳。所过地方。既蠲租赐复。叠沛恩膏。而薄敛省刑。事宜并举。其山东直隶二省、监候斩绞人犯、五次缓决者。著该督抚查明。分别情罪。奏请减等。其军流以下罪犯。亦著查明减等发落。咸予自新。用昭肆赦。该部即遵谕行。　　

○谕军机大臣等、据喀尔吉善等奏建安、瓯宁、二县奸民谋逆根由。朕览前后所奏。情节甚属重大。而起事之时。即能乘势扑灭。皆由护镇刘启宗等办理妥协。是以平定如此迅速。但事后根究。未免存大事化小。欲为地方员弁回护之意。不知地方官不能弭患于事先。尚能补救于事后。以功抵过。未为不可。若稍存回护之心。将此事从轻谳讯。以盖前非。则纵奸长恶。何以示惩。且此等奸恶之徒。得从宽减。而不从贼之良民。徒遭焚劫。既无以洩其忿。即奋勇搜捕之兵壮。亦无以表其奉公之心。姑息养奸。贻患更甚。断宜遵朕前旨。从严办理。以儆凶顽。至称老官贼邪教起于浙江。其蛊惑乡愚。以潜谋不轨。已非一日。及至流传闽省。斋坛数处。岂无形迹可稽。何以听其奸谋聚众。至于如此。从前办理邪教。屡次严谕查拏。今待其窃发。不可掩盖。始行办理。其平日之因循纵忽可知。且群丑倡逆之始。即谋纵火劫狱。今拏获二百数十人。现在监禁。若余党不能净尽。焉保其不复滋事。据奏浙省教首姚普益等三人。既经拏获。则闽浙钩连之处。正可彻底严究。凡各坛会首、及纠夥受札、拒捕焚劫之犯。俱应明正典刑。断不可使一人漏网。其吃斋男妇、并未豫谋者。准其首明。予以自新。固应如此办理。但地方官尚应不时查察。其有暂时悔过。不久复蹈前辙者。应即行惩治。不可使之蔓延。可传谕喀尔吉善等。令其实力缉拏。严行究讯。毋得稍有宽纵。仍不时留心督率属员查察。俾恶党尽殄。不致复萌。庶足以安良善而靖海疆。　　

○又谕、据新柱奏称、吕宋夷商来闽。询及天主教内被诛之白多禄。欲将骨殖讨回。当经派管该弁谕以只宜安分经营。不必多事。彼亦点首唯唯。现在尚称安静等语。夷商私向该弁探问。其晓谕不过如此。既经晓谕之后。不再问及则已。如或另有陈禀。应令喀尔吉善等、照前谕以白多禄谋为不法。在国宪所不容。尔等原为贸易而来。不应询问及此。明白晓示。使其不敢妄生浮论。至天主邪教。传自外番。煽惑愚民。所在多有。今虽少加惩创。不可不留心防范。即如案内白多禄被诛一节。乃系内地情事。吕宋远隔重洋。何以得知。看此情形。显有内地民人。为之传递信息。可传谕喀尔吉善等。闽省为海疆要地。嗣后一切外番来往之处。俱应加意查察。毋得任其透漏。　　

○署定边副将军参赞大臣塔尔玛善奏。本年正月二十九日。在格济格台站地方。拏获准噶尔扎卜等五人。讯系入卡探亲。经侍卫达永阿晓谕发回。并未申报管台大臣。除将该侍卫严饬外。臣随传谕各卡。嗣后有似此探亲者。著即解乌里雅苏台参赞大臣。令将缘由报知将军。应如何办理之处。遵照办理。得旨。准噶尔虽现在和好。然从前并无准其人众入卡探亲之议。今次被获之人。从宽发回。须令伊等知系格外恩典。嗣后务将部众严加约束。毋得视为故常。违议滋事。俟夷使来时。将此晓谕知之。　　

○丙戌。上诣皇太后行幄问安。　　

○谕军机大臣等、据玉保奏称、准噶尔夷使知藏内有出痘之人。甚属畏惧。乞将护送官兵。俱行离远居住。又往大小寺内时。令伊等自行守门。不使官兵同入等语。准噶尔人素行狡诈。其欲令我官兵远离。未必无言语离间这事。由此观之。其诡谲伎俩。尚未尽革。自应以理晓谕。使之折服。且我兵既已出痘。岂有复出之理。玉保等不即以此言驳诘。乃遽令护送官兵。移令远住。办理甚属姑息。著将此传谕玉保得知之。　　

○又谕、大金川善后一案。今张广泗将前后妥酌奏闻。亦因虑及金川平定之后。一切布置。应早为筹画。但今军务尚未告竣。自宜专意征剿。其善后一切。可以从容经画。不必急遽。反致顾此失彼也。且金川平定之后。又有瞻对进剿之事。不若统俟大局已定。审势而徐为之。以成一劳永逸之举。摺内所奏安设喇嘛一事。朕之初意。因番性信服喇嘛。令归西藏统辖。西藏是我所属。则金川亦在所属之内。可以无庸添兵设戍。乃以番治番之法。今据张广泗奏称、仍应酌派道员、与副参一同留驻护卫。则是金川情形。终不免于驻兵防守矣。既已驻兵防守。则又何必安设喇嘛。且建立庙宇。所费亦不赀也。惟是金川向系土司。祗事羁縻。今若添设兵弁。便成我之疆圉。日后如邻近土司若莎罗奔其人者。一旦争夺此地。又将兴动师旅矣。此处亦应筹及。至于碉楼拆毁。张广泗谓欲永行禁革。势有所难。惟在振我军威。使其碉不足恃。此语实中肯綮。从前庆复于瞻对善后案内。议令止许建造平顶碉楼。固属纸上粉饰之辞。但张广泗现知建碉之难以禁革。则当别筹一防范控制之策。使虽有碉而不足为害则得矣。若如前议。使金川一带宜归西藏。则藏中一切事宜。班第甚为熟悉。前令其往四川。虽为办理粮饷。亦有旨令其与张广泗商酌一切。可传谕张广泗。令其将此摺所奏情节。与班第徐行妥商。以期行之久而无弊。再行具摺奏闻。　　

○又谕、上年陕省耀州等处。雨泽未敷。虽成灾不及分数。收成究属歉薄。照例借粜仓粮。恐不足以资接济。著加恩将耀州、渭南、临潼、泾阳、三原、高陵、富平、咸阳、醴泉、大荔、蒲城、韩城、白水、郃阳、朝邑、澄城等十六州县、实在乏食贫民。令该抚查明。赏给一月口粮银两。仍令借粜兼行。以资日食。各该州县应徵地丁尾欠一半。著一并缓至秋熟徵收。俾民力不致拮据。该部即遵谕行。　　

○又谕、据巡抚陈宏谋奏称、按察使马金门、器小易盈。任意乖张。办理案件。苛求错误。不一而足等语。马金门既不胜臬司之任。著以道员用。其西安按察使员缺。著吴士端补授。　　

○总理事务和硕履亲王允祹等具摺请安。得旨。朕躬安。王大臣等佳否。朕恭奉皇太后谒曲阜。登泰山。凡皇祖昔日往临之地。次第瞻仰。礼仪庆成。途次虽间有微风。凡届行礼之辰。俱晴明和煦。今于三月初二日。起銮前往济南。将此旨传谕在京王大臣等知之。再该省去岁被灾固重。然与京中传闻之语较轻。今屡加恩泽。看来似属妥怗。若本月得沛甘霖。则于麦苗有益。而大田可及时耕种。此处民人。方为得所。故于此时朕心望雨甚殷也。　　

○兵部议奏、盛京将军达勒当阿奏、盛京武职。不似各省但管兵丁。如锦州、广宁、辽阳、牛庄、盖州等五城。边界辽阔。内有盛京户部包衣屯庄、王公庄头、部院屯丁、旗民人等杂处。时有争讼案件。牛庄、盖州。地临海口。船务尤繁。凤凰城与朝鲜接壤。亦关重要。中后所、巨流河、二路。及法库、张武台、松领子、九关台、等处边门各官。均职任防守。承办地方事件。非谙练勤干之员。不克胜任。请酌定调补之例。应如所请。将前项作为繁缺。如不堪胜任。即于通省旗员内。毋论是否本翼本旗。拣选才具品级相当者。题请调补。仍将应得之缺。抵还本旗。其佐领以下。毋庸引见。至城守尉、协领、四品防守尉、调繁调简。均令引见。从之。　　

○遣官祭昭忠祠。　　

○是日、驻跸湾德。　　

○丁亥。上诣皇太后行幄问安。　　

○谕曰。四川松潘镇总兵宋宗璋。自进剿金川以来。未见实心效力。现于李质粹案内、有应行质讯之处。著解任。令张广泗解送来京。其松潘镇总兵员缺。著哈攀龙署理。　　

○又谕曰。张广泗奏报大金川军营现在驻守情形。内称总兵马良柱。不思努力克敌。怯懦无能。将五千余众。一日彻回。以致军装炮位。多有遗失。其临阵退缩之状。罪已显著。实无可逭。张广泗又一摺中。亦奏伊老不任用。若留军中以功赎罪。亦属无益。自当严参以肃军纪。且伊原有应行质讯之处。可令张广泗即行据实纠参。解京问拟。　　

○谕军机大臣等、据班第奏称、先由省起程。往川西一路。查看粮台。前至军营。再由军营前往川南一带勘视等语。办理粮饷。固属紧要。应及时筹办。但军营弁兵。多半更易。现在正值军兴。恐张广泗一人。有不能兼顾之处。班第若至军营。暂且不必查勘粮路。在彼留驻多时。既可察看情形。又可与张广泗协商一切军务。佐其不逮。其粮饷一事。即于军营指示调度。一面办理。至金川逆酋进剿。前据张广泗奏称、各路兵到。一举攻克。夏秋之间。可以告捷等语。此处应令班第留心察看。果如张广泗所奏。夏秋之间可以告捷则已。万一揆度形势。夏秋之间。又不能竣事。迁延至于明岁。则应另为筹画。为先事图维之计。朕思金川小丑。本非难以殄灭。祗缘绿营兵弁。素多怯弱。川兵又于随征瞻对。渐染委靡习气。以致不能振兴。若改用旗兵前往。或者可以克期制胜。应令班第与张广泗详酌。张广泗本系旗人。即管辖旗兵。亦无不可。但此时且不可露此意。恐众志益懈也。又前金川善后议定安设喇嘛一事。朕之初意。原为以番治番。可省添兵设戍之费。昨据张广泗所奏情形。大约平定之后。仍不免于分兵驻守。既需分兵驻守。何必又安设喇嘛。已将此意传谕张广泗。班第于西藏事务。素所谙悉。今既亲至军营。其应否安设喇嘛。抑或必须驻兵之处。亦令与张广泗熟筹妥酌。入于善后案内奏闻。　　

○又谕、据张广泗奏报大金川军营现在驻守情形。内称副将高宗瑾、诱莎罗奔头人生噶尔结至营。一面擒拏。一面枪炮齐发。打死头目一名。贼番数十人等语。高宗瑾能以计诱贼。亦属可嘉。但生噶尔结、为莎罗奔信用头人。或已就擒。或经打死。俱未奏明。可询问张广泗。令其再行详悉具奏。至孙克宗土兵。踞守小碉。与贼结连渡河而去。此乃土兵之常技。盖其素性反覆。不过随风转移。即使投顺效力。仍怀首鼠两端。原不可信用。现在调集陕甘两处兵丁万余。尽足以供攻剿之用。引项土兵。应令酌量情形。既于军营无益。即行彻回。值此农作之时。正可使之耕种。又奏总兵马良柱。不思努力克敌。怯懦无能。将五千余众。一日彻回。以致军装炮位。多有遗失。其临阵退缩之状。罪已显著。实无可逭。张广泗又一摺中。亦奏伊老不任用。若留军中以功赎罪。亦属无益。自当严劾以肃军纪。且伊有应行质讯之处。可令张广泗即行据实纠参。解京问拟。总兵宋宗璋。前在瞻对。不能奋勇克敌。惟事粉饰。扶同欺隐。及进剿大金川以来。虽据报小有攻克。仍不能鼓勇前进。而欺饰之故智犹昔。今统一军。徒长惰而捐威。朕已降旨。令伊解任来京。其员缺用哈攀龙署理。著张广泗将宋宗璋一并解京。以便质审瞻对之案。其总兵许应虎。前在京召见。朕看其人尚有勇敢之气。是以令于军营效用。今观其从事戎行。虽无大过。亦绝少功绩。如许应虎无可任用。即著回原任办事。至于金川军营诸将。大抵多系办理瞻对之人。不特庸懦欺蒙。已成夙习。且多瞻顾。今另用任举、哈攀龙、及高宗瑾、唐开中等。皆未经从征瞻对。无所掣肘。自能鼓励勇往。可令张广泗等酌量情形。如现在哈攀龙等、力能平定金川则已。若尚须统领之人。朕思岳钟琪久官西蜀。素为川省所服。且夙娴军旅。熟谙番情。伊虽获罪西陲。亦缘准噶尔夷情。非所深悉。若任以金川之事。自属人地相宜。伊三世受国厚恩。自必竭力报称。以盖前愆。著张广泗会同班第商确。如有应用岳钟琪之处。即著伊二人传朕旨、行文调至军营。以总兵衔委用。又摺内所奏大金川贼番精壮者不过七八千人。兵伤疫死。已去其半等语。今所存四千余人。现在所资以为食者何物。并询问张广泗。令其留心查察奏闻。再张兴陷贼以后。据奏人怀怯惧。近又有游击孟臣阵亡。不无失利之处。此时军旅方兴。偶一胜败。固不足凭。惟以剿灭之日为定。况以国家军威。灭此釜底。如摧枯拉朽耳。张广泗不可因此愤懑疑虑。正宜不动声色。镇静安详。以奏折冲之绩。以副朕望。　　

○是日驻跸开山。　　

○戊子。驾至济南府。幸趵突泉。　　

○谕、朕诣阙里。释奠礼毕。因以祀少皞。谒元圣。素怀良慰。今至历下。闻有虞氏之庙。近在城中。缅想重华之盛。实惟元德之区。景仰匪遥。仪型甚迩。其令有司洁其祠宇。以俟拜瞻。　　

○是日、驻跸济南府。至辛卯皆如之。　　

○上诣皇太后行宫问安。　　

○己丑。上诣皇太后行宫问安。　　

○奉皇太后阅济南、青州、兖州、三营兵。上亲御弓矢。连发皆中的。　　

○诣帝舜庙行礼。　　

○赐山东巡抚及各省迎觐大臣等宴。　　

○谕、朕临幸东省。凡所过地方。俱经行庆施惠。所有分驻旗人。亦应酌量加恩。著将山东之德州、青州等处、及直隶天津、沧州、驻防官兵。年七十八十以上者。查明分别赏赉。　　

○又谕、阅兵派出青州将军所辖驻防德州兵丁。各赏一月钱粮。　　

○谕军机大臣等、大金川近日情事。大学士讷亲奉差在外。可将朕所降谕旨朱批。及张广泗班第所奏摺内紧要略节。抄录寄与阅看。　　

○遣官祭贤良祠。　　

○庚寅。上阅济南府城。幸历下亭。　　

○赐扈从王大臣侍卫等宴。　　

○谕军机大臣等、据准泰奏、山西定襄县民人韩德荣。倡立邪教。其党兰开基等。将刘宏智之子刘瑛、勾引入教。现在拏获韩德荣。供称雍正十年。命其徒张印、田大元、往山东。同刘起凤之子刘二长儿、引至河南虞城县同教之王之卿家面商。已密咨河南巡抚。将王之卿查拏追究等语。此犯既系同教之人。其邪术之由来。及分置之党羽。俱应缉获严讯。可传谕硕色。令其将王之卿即行密拏务获。并将匪党一一根究。此系邪教重情。应悉心作速办理。毋致稍有疎脱。　　

○又谕、刑部题覆、浙江巡抚顾琮将殴死小功服兄之周贤千、用手遮格。致桩木随势格转。中伤周尔三耳轮耳根。至于殒命。以为情有可原。不知弟杀小功服兄。伦纪攸关。若非实有可原之情。断难末减。本内所称用手遮格随势中伤。岂有适中耳轮耳根。而不中伤他处之理。看此情节。明系外省有司。欲为周贤千开脱。缘饰其辞。以冀轻减。刑部职司执法。遇有此等案情。理应详慎推勘。如果并非实情。纵例得声明。亦应驳诘更正。乃竟以两请上陈。朕若直下斩决一签。则又似朕巡行在外。未曾留心本章。将援例末减之犯。亦置典刑。此本著发回另拟。近来刑部。似此游移之案颇多。总之伊等办理本意。不过以被殴之人既死。且为生者留此一线之路。殊不思凶恶之徒。得邀幸免。不但国家无以立法。且亦不能服死者之心。平允之谓何。此种习气。积渐已久。从前盛安在刑部时。尚能执持己见。不肯因依。近见阿克敦、汪由敦、办理案件。未免仍蹈故辙。殊属非体。著传旨训谕之。　　

○又谕盛京户部侍郎富德。由部属司员。蒙朕格外施恩。补授副都统。伊在副都统任内。并未办理一事。于侪辈中。不过随同附和。后因伊原系部属。施恩补授盛京户部侍郎。乃自补授侍郎以来。并不实心办事。所办诸事。俱不明白。且多畏缩。殊不称侍郎之任。著来京候旨。其员缺、著内阁学士德尔格补授。　　

○云贵总督张允随、云南巡抚图尔炳阿、提督番绍周等奏。滇省云龙、腾越、两州境外。犭□栗犭□粟野夷。肆行不法。贼首弄更扒、住秤戛寨。与排把幸党等寨野贼密老五欧犭□栗犭□粟等、纠结为匪。兵练往拏。被伏弩射伤。经土巡捕等将弄更扒诱离伊寨擒缚。舁至波定。贼竟于两旁岩上。施放擂石。擡夫被伤奔避。弄更扒亦即跌毙。而党恶众多。未便养痈贻患。又该州境外凶夷早可、系阿猖种类。我朝平滇。各土酋皆纳土输诚。惟该逆酋恃系野夷。自弃化外。于乾隆十一年。竟敢攻围渔洞片马等寨。杀掳多人。贼巢距秤戛等处六站。若不一并清理。日后另费筹画。臣等酌调出征防堵官兵、共五百七十四员名。及兰州、浪沧江、鲁掌、六库、漕涧、登弄、大塘、明光等处、土目土练。共千三百三十九名。委署腾越协副将谢光宗为总统。楚姚镇标中军游击岳从美为之副。于十月间。进抵幸党贼巢。先遣土目招降。讵贼抗违如故。督令攻寨。密老五、欧犭□栗犭□粟、并其子欧福等。畏威就擒。进围秤戛寨。该寨夷贼。恃险施放滚木擂石标弩。打伤兵练。我兵奋勇直入。擒获多名。余贼奔后山固守。复追入擒杀。江外散处犭□栗犭□粟四十余寨。男妇二千余名。闻风畏惧。各缴械归化。所有秤戛猛哦幸党等处、不法野贼。业已擒斩。遂移兵办理早可。因其地广势众。恐闻信豫防。于初抵蛮冈喧之日。即借擒剿弄更扒余党这名。檄调早可带练赴营听遣。乃早可祗遣子侄早姜、早登等。带领土人二十五名。前来投见窥探。暗结浪速蒲蛮等处野夷为党翼。又经檄示祸福。终负固不出。因即将早姜等羁禁。调兵征进。先遣土目刘尔立。往浪速蒲蛮地方。晓谕解散。俱各听从。我兵分作三路。一由片马渔洞、一由大塘明光、一进驻马面关、于十一月二十六日。直抵贼巢。斩早可。并生擒贼属。又潞江安抚司属之赛林老泉二寨野贼、老乌睹业欺各一扒等。纠众抗拒。即派兵往剿。于界头地方。斩四贼。并擒贼属。官兵土练。俱经凯旋。查滇省南接交挝。西通缅莽。虽俱系外域。而夷民均受该管夷目约束。惟云龙、腾越、二州境外。沿边千余里野夷。种类繁多。无所隶属。内犭□栗犭□粟阿猖二种。最为凶悍。前代特置三宣六慰土司。近因土司微弱不振。以致弄更扒、早可等滋事。今赖天威。师不淹时。凶渠授首。边境肃清。此次在事官弁。及染瘴病故之游击岳从美等。可否仰邀议叙赏恤。得旨。此次擒剿野贼在事官弁。俱照例议叙。游击岳从美等。亦著分别赏恤。　　

○命内阁学士刘纶、为会试知贡举。兵部尚书陈大受、为正考官。吏部右侍郎兼理户部侍郎事蒋溥、兵部左侍郎鄂容安、礼部右侍郎沉德潜、为副考官。　　
</div>
    <div class="pagination">
<a href="清实录乾隆朝实录_page426.html">上一页</a><span>...</span><a href="清实录乾隆朝实录_page422.html">422</a><a href="清实录乾隆朝实录_page423.html">423</a><a href="清实录乾隆朝实录_page424.html">424</a><a href="清实录乾隆朝实录_page425.html">425</a><a href="清实录乾隆朝实录_page426.html">426</a><span class="current-page">427</span><a href="清实录乾隆朝实录_page428.html">428</a><a href="清实录乾隆朝实录_page429.html">429</a><a href="清实录乾隆朝实录_page430.html">430</a><a href="清实录乾隆朝实录_page431.html">431</a><a href="清实录乾隆朝实录_page432.html">432</a><span>...</span><a href="清实录乾隆朝实录_page428.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
