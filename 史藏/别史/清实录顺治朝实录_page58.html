<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 58 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 58 页/共 242 页</h1>
    <div class="content">二月。壬申朔。　　

○癸酉。升直隶霸州道副使张儒秀、为都察院右佥都御史、巡抚山东　　

○升内翰林国史院检讨胡统虞、为国子监祭酒。内翰林弘文院检讨刘肇国、为国子监司业。吏科左给事中韩源、为本科都给事中。　　

○遣福建道监察御史王昌允、提督顺天学政　　

○甲戌。赐习满书庶吉士刘泽芳、张文明、韦成贤、王紫绶、夏敷九、沙澄、胡兆龙、陆嵩李霨、艾元徵等、貂帽凉帽各一顶。皮镶朝衣缎朝衣各一袭。靴各一双。　　

○乙亥。署两广总督事佟养甲奏报、官兵平梧州。　　

○命大学士范文程、刚林、祁充格、冯铨、甯完我、宋权、为会试主考官。　　

○丙子。喀尔喀部落扎萨克图汗遣迈达礼等进贡方物。宴赉如例。　　

○丁丑。遣大学士祁充格、祭先师孔子。　　

○户工二部十九处关差、汉官外增设满洲官十九员。汉军官十九员　　

○陕西总督孟乔芳奏报、贺珍等残孽、出没汉中。孙守法盘踞兴安胡向宸负固不服副将王平等、巢□刀贺珍刘二虎、夥贼于兴安。斩向宸于板桥南山困守法秦四子于椒沟。下部察叙。　　

○戊寅祭大社大稷。遣礼部尚书觉罗郎球行礼。　　

○壬午夜、月掩犯木星。　　

○遣山东道监察御史董成学、巡按江西　　

○赐大计卓异官布政使刘弘遇等、二十三员蟒缎朝衣各一袭　　

○广西梧州总兵官徐国栋卒　　

○癸未上御太和殿赐国舅科尔沁国桑噶尔寨及其从人宴。　　

○以浙东福建平定、颁诏天下诏曰自平定中原以后、浙东全闽尚为唐藩朱聿钊所阻声教未达。税亩增科。频年横敛。尔百姓辛苦垫隘无所控诉朕甚悯焉爰命征南大将军贝勒博洛、振旅而前拯兹黎庶仰赖天地眷绥祖宗垂祐。既定浙东。遂取闽越。先声所至、穷寇潜逋。大军掩追、及于汀水。朱聿钊就灭。列郡悉平。顾惟僭号阻兵、其民何罪。眚灾肆赦。倍切朕怀。方出之水火之中。宜跻之平康之域昭兹大赉。咸与维新。所有地方合行恩例。具列于后一自顺治三年十月初三日昧爽以前、浙东福建新定地方官吏兵民人等犯罪。无论轻重大小、已发觉未发觉已结、正未结正、咸赦除之。有以赦前事相讦告者、以其罪罪之。一浙江、福建人丁地亩、本折钱粮、并卫所屯粮、除浙江杭嘉湖、三府业经该总督题准、照平南恩诏开徵。今浙东八府、并福建全省、俱自顺治四年正月初一日起、俱照前朝万历四十八年则例徵收。天启崇祯时加派、尽行蠲免。其唐鲁二藩僭号窃、据叠派横征、地方尤称苦累。一切悉行停止、以苏民困。有司借名私派、加耗虐民者、事发治以重罪。一、新定地方、徵收各项钱粮。自顺治四年正月初一日以前、已徵在官者、起解充饷。拖欠在民者、悉行蠲免。一、满汉有功文武各官、并行间兵士、俱著该部通行察叙、以凭升赏。一、新定地方、礼部速颁时宪历。使官民遵行正朔。一、浙闽等处文武各官、果于大兵未到之前、倡先慕义、薙发归顺者该抚按通行察奏。官吏军民人等、前因兵燹、流徙他乡、望恩来归者、地方官加意招抚。一、该地方山林隐逸、有文武才略、堪为时用者、抚按据实奏荐。一、新定地方、各儒学廪增附生员、食廪肄业、优免、及每学准恩贡一名、正贡一名、俱照登极恩诏例行。各学贫生、听该地方官核实申文该提学官、于所在学田内动支钱米、酌量赈给。一、该地方历代帝王陵寝、有司照例以时致祭。及名臣贤士坟墓、俱严禁奸民掘毁。一、新定地方、兵民年七十以上者、许一丁侍养、免其杂派差役八十以上者、加给绢一疋绵一斤米一石。肉十斤。九十以上者倍之。有德行著闻、为乡里所敬服者、给与顶带荣身。一、浙江起解户、礼、兵、工、四部金花、果品、菉笋黄白蜡、富户派剩米、绵、绢、盐钞、草朿、协济昌平黄蜡扣价、颜料余银、轻赍、药材牲口折价。会试银两、料价、雕填漆匠、罗匠、斑竹、白猪鬃、绝炉铁课、槐花、栀子、乌梅、渔课麻铁、鱼胶等料、课铁、马站、并新改折盔、甲、腰刀、胖袄、箭、弦等项、福建起解户、礼、工、三部金花、料价、厨料、果品、牲口、军办、盐钞、农桑夏税绢价、翎、鳔、并新旧改折胖袄军器箭弦、江南盐钞、狐皮、麻铁、协济昌平马价等项、各折色钱粮、浙江漕白粮米、绵、绢、黄蜡、叶茶、颜料黄麻、栗果药材、金银箔、荐新芽茶、弓折牛角、笔管、兔皮、香狸皮、山羊毛、粗细铜丝、铁丝、铁条、针条、镀白铜丝、青绵花、碌子、猫竹、紫竹、筀竹、白硝麂皮、狐皮、槐花、栀子、乌梅、松香、广胶、书籍纸桐木、黄白榜纸、□山戊不□造缎、罩漆、严漆、桐油等项、福建京库、颜料、黄白蜡、芽茶、香料、樟脑药味、缎疋、课铁、建铁、螺壳、翠毛、白硝麂皮、鹿皮、斑竹、弓折牛角等项、各本色钱粮、以上并铺垫水脚。俱照前朝万历年间、赋役全书徵收。自顺治四年正月初一日以前、已徵在官者、起解充饷。拖欠在民者、悉行蠲免。一、浙江起解江南各衙门折色、永福仓米、折绢、折绵、折历日、直部把门皂隶、狱卒、草折、漕折、山羊、折桐油、折余丝易银、并本色漕白粮米、绢疋、合罗丝荒丝药材、金银箔、芽茶、甘蔗等项、俱照前朝万历年间赋役全书徵收解赴户部交纳。自顺治四年正月初一日以前、已徵在官者、起解充饷。拖欠在民者、悉行蠲免。一、浙闽运司盐课、前代天启崇祯年间、加派名色甚多。深为商厉。今尽行蠲免。止照万历年间旧额、按引徵课。一、关津抽税、原寓讥察。非欲困商明末叠增数倍。原额已经户部题定。照万历年间原额。及天启崇祯、递增额数一半徵收。杭州南北二关、先已差官。其余自顺治四年正月初一日以后、俱照此例、一体抽徵。其州县零星抽取落地税银名色。及闽省势宦、土豪、不肖有司、向来津头牙店、擅科私税、概行严禁。违者重治。一、丁银虽有定额、但生齿凋耗之后年老残疾、尽苦追徵。甚至包纳逃亡、贻累户族。殊堪悯恻自今以后、各抚按官严行有司、细加编审。凡年老残疾、并逃亡故绝者、悉与豁免。一、穷民鳏寡孤独、笃废残疾、不能自存者、听该府州县申文抚按。动支预备仓粮给养。一、各地方势豪人等、受人投献产业人口、及骗诈财物者、许自首免罪。各还原主。如被人告发、不在赦例。仍追还原主。一、民间贸易资本、应还应取者、虽在赦前、照旧还取。一、浙闽自明季以来、山场环区之地、多被豪强私霸自肥、密结有司隐匿钱课。听抚按清察归官。前罪免论。一、营、路、洋、岛将领等官带兵来归及官吏军民人等、具表投降者、概赦前罪。如果有功绩。仍行升赏。一、归顺地方、城市村堡、兵马经过、不许骚扰。一、新顺兵丁、原系各营者、仍入经制。有愿归农安业者听。一、将领等官、有乘机扰攘、私带在官兵丁、马匹、船只回家者、如果全照原数交官前事免论。一、土寇有胁从共擒贼首赴官、连名自首者、俱准赦罪。一、卫军已改屯丁、永不勾补。春秋班军。一概蠲免。永不赴班著役。其滨海各卫、前朝挂籍军丁、有逃窜洋岛、避匿海＜舟宗＞、及散亡诸澳、通番干禁者、概从赦宥。听其归里安业。官吏人等谪戍到卫者悉放回原籍一、东南海外琉球、安南暹逻日本诸国、附近浙闽、有慕义投诚、纳款来朝者。地方官即为奏达。与朝鲜等国一体优待。用普怀柔。一、越诉诬告、败俗伤财。已经严禁。该地方户婚田土小事、俱就有司归结。傥奸棍讼师、诱陷愚民入京越诉、定加等反坐。一、新附地方、以恤民为第一义。有司滥准词状、纵役扰民者、该抚按参提究处。巡按官委理刑察盘州县、访恶、科索纸赎、搜取赃罚、害民尤甚。及抚按等官交际馈遗、实长贪黩。并照平南诏例、一体严禁。有故违者、事发重治。于戏。胜残去杀。用弘济夫艰难。布泽流膏。务与之为休息。大业克成于一统。新恩诞沛于遐方。偕兹率土之民。永底太平之治。布告中外。咸使闻知。　　

○甲申。厄鲁特部落吴霸锡台吉等、朝贡。宴赉如例。　　

○乙酉谕天下朝觐官员曰。天下人民、困苦极矣。朕既出之水火、而随与监司守令、共图治平、盖四载于兹。奈明季之积弊难除。頺风犹煽。有司则贪婪成习。小民之疾痛谁怜。司道则贿赂薰心。属吏之贞邪莫辨。疮痍未起。朘削弥工。流离颠连。未见何方招抚。廿□佳苻啸聚。不闻何道消弥。朝廷之德意时勤。郡邑之废格如故。优游日月。夤觊升迁。虽婪墨间有纠弹。而奸猾每多贿脱。朕甚愤之。兹当大计、已严饬所司、贪酷重惩。阘葺罔贳。尔等姑准留任。仍服旧官。尚思祓濯前愆。勉图后效。涤□禾山戊不□浊以清廉。易烦苛为宽大。于以助流恺泽。永保治安。庶称朕奉天子民至意。当不靳显擢、以旌尔劳。如或藉法行私、剥下媚上。巧文欺谩、庇罪保奸。仍踵向来积习、国宪凛存。必不尔贷。尔其钦哉。　　

○丙戌。初达赖喇嘛、班禅胡土克图、巴哈胡土克图、鲁克巴胡土克图、伊尔札尔萨布胡土克图、萨思夏喇嘛、额尔济东胡土克图、伊思达格隆胡土克图、诺门汗、各上书请安。并献方物。至是遣喇嘛侍卫格隆等存问。各赐金玉器皿、缎疋、雕鞍、甲、胄、等物。　　

○丁亥。复山西额站银十五万八千六百九十三两。并禁私派。从巡抚申朝纪请也　　

○己丑。招抚江南大学士洪承畴奏报、故明宗姓朱议贵、自称瑞昌王。与湖贼赵正、聚寇洿池。我兵进巢□刀。议贵与正俱就擒。命斩之。　　

○庚寅。革安庆总兵黄鼎职。以轻信贼首赵正诈降、略不为备以致失利故也。　　

○辛卯。升河南卫辉府知府王来觐、为本省按察使司副使、兼参议、分守河南道。湖广汉阳府知府王崇儒、为本省按察使司副使、兼参议、分守岳州道。江西广信府知府张凤仪、为本省按察使司副使、分巡岭北道江南扬州府知府刘奇遇、为本省按察使司副使、凤泗兵备道。淮安府知府谢道、为本省按察使司副使、滁和兵备道。苏州府知府陈服远、为本省按察使司副使、常镇兵备道。山西太原府知府王昌龄、为本省按察使司副使、分巡冀宁道。山东东昌府知府李三元、为本省按察使司副使青州兵备道。江西南昌府知府史应选、为本省按察使司副使、屯田水利道。山西驿传道参议汪光绪、为陕西按察使司副使、分巡关西道陕西提学道佥事杨璥、为山西布政使司参议、分巡冀北道。直隶涿州知州刘有道、为山东按察使司佥事、霸州兵备道。　　

○壬辰。甲喇章京陈鹏起、坐盗人牛马革职。　　

○乙未。遣官祭历代帝王。　　

○命房山县知县祭金帝陵。　　

○征南大将军多罗贝勒博落疏报、广州府为唐王朱聿钊弟聿鐭、僭号绍武。署两广总督事佟养甲、署提督李成栋、帅师进巢

□刀。斩聿鐭。并伪周王肃＜罒水＞、益王思＜厶火＞、辽王术雅、邓王器＜土鼎＞、钜野王寿□金且勾□、通山王蕴钺、高密王弘椅、仁化王慈魶、鄢陵王肃汭、南安王企垄周王世子恭棎、辽王世子俨镣、宗姓由梧、慈黑□□获伪王及文武官员印记、共三百九十颗。广郡悉平命叙有功将士其祭告诏赦事宜、令所司择吉以闻。　　

○丁酉。降吏科给事中林起龙二级、调外用。以徇情荐举大理寺卿王永吉、为山东巡抚故也。　　

○升江南兵备道参议赵福星、为本省布政使司左布政使。山东东兖道参政董宗圣、为本省布政使司左布政使。直隶蓟州道佥事孙茂兰、为山西布政使司左布政使江南徽宁道副使张文衡、为本省按察使司按察使。陕西关南道副使董天机、为山西按察使司按察使。　　

○郧阳抚治潘士良以不称职、解任。　　

○降江宁巡抚土国宝一级、调外用。以擒获奸细王伯时、不请上□日擅杀故也。　　

○戊戌。以贡生孙枝秀、为浙江按察使司副使、宁绍兵备道。　　

○以原任巡盐御史佟国鼏、为都察院右佥都御史、巡抚福建。　　

○实授福建委署各官。以内院中书朱鼎新、为布政使司左布政使。进士赵林翘、为布政使司右布政使。总兵杨御蕃、为按察使司按察使。进士史起明、为按察使司佥事、管分守福宁道参议事。彭遇风□岂、为按察使司佥事、管分守漳南道参议事。王三俊、为按察使司佥事、巡海道。张夬、为按察使司佥事、分巡建南道。闵肃、为按察使司佥事、分巡兴泉道。闵度、为按察使司佥事、提调学政。贡生张有道、为按察使司佥事、督粮道曾延孔、为按察使司佥事、管分守建南道参议事。董振秀、为按察使司佥事、驿传道。陈日新、为按察使司佥事、屯盐水利道。周之翰、为按察使司佥事、分巡漳南道。潘映娄、为按察使司佥事、分巡福宁道。　　

大清世祖体天隆运定统建极英睿钦文显武大德弘功至仁纯孝章皇帝实录卷之三十


大清世祖体天隆运定统建极英睿钦文显武大德弘功至仁纯孝章皇帝实录卷之三十一　　

顺治四年。丁亥。三月。壬寅朔。清明节。祭太庙。遣刑部尚书吴达海行礼。　　

○遣官祭福陵、昭陵。　　

○癸卯。辅国公翁古卒。谥怀愍。　　

○甲辰。日晕。赤黄白色。良久方散。　　

○戊申。革庶吉士袁襜如职。以会试分考、擅改朱卷故也。　　

○降补保定巡抚郝晋、为山西按察使司副使、怀来道。升江南凤阳府知府金一凤、为本省按察使司副使、苏松兵备道。松江府知府傅世烈、为本省按察使司副使、徽宁兵备道。直隶广平府知府武以宁、为山东按察使司副使、通州道。永平府知府李中梧、为山西按察使司副使、蓟州兵备道。陕西西安府知府白龙昇、为本省按察使司副使、关西道临洮府知府朱受祜、为本省按察使司副使、关南道。直隶永平道佥事石镇国、为江南布政使司参议、安庆道。调陕西榆林道佥事李赞明、为山西按察使司佥事、驿传道。　　

○庚戌。保定巡抚于清廉疏报、土贼寇河间府。兵备道王维新自缢。知府王德教、河间县典史邵鲲、俱被害。章下所司。　　

○辛亥。山东巡抚丁文盛疏报、官兵追击陷河间土贼于邹平。巢□刀灭之。章下兵部。　　

○壬子。以委署湖广武汉兵备道李藻、为本省按察使司佥事。管分守湖北道参议事。提学道佥事彭而述、为本省按察使司佥事。管分守上湖南道参议事。江西驿传道戴国士、为湖广按察使司佥事、靖州兵备道。升深州知州陈一理、为山东按察使司佥事、管分守东兖道参议事。保安州知州陈弘业、为山东按察使司佥事、永平兵备道。　　

○癸丑。候缺参将李大生、讦奏李建泰、受故明殊恩。投贼于保定。及我朝宥罪录用。乃怙恶不悛。受赃罢职。今复鸱伏曲沃。招纳亡命。谋为不轨逆迹多端。请逮系来京正法。下兵部鞫讯。　　

○甲寅。初兵部侍郎李元鼎荐其门下人倪先任。于顺天巡抚柳寅东。寅东收用。给以牌劄。寻马贼刘杰等被获。称先任亦其同党。事闻。下刑部议。拟元鼎弃市。寅东革职杖责。得上□日。免元鼎死、及寅东杖责。俱革职。　　
</div>
    <div class="pagination">
<a href="清实录顺治朝实录_page57.html">上一页</a><span>...</span><a href="清实录顺治朝实录_page53.html">53</a><a href="清实录顺治朝实录_page54.html">54</a><a href="清实录顺治朝实录_page55.html">55</a><a href="清实录顺治朝实录_page56.html">56</a><a href="清实录顺治朝实录_page57.html">57</a><span class="current-page">58</span><a href="清实录顺治朝实录_page59.html">59</a><a href="清实录顺治朝实录_page60.html">60</a><a href="清实录顺治朝实录_page61.html">61</a><a href="清实录顺治朝实录_page62.html">62</a><a href="清实录顺治朝实录_page63.html">63</a><span>...</span><a href="清实录顺治朝实录_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
