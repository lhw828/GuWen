<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 35 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 35 页/共 1860 页
  </h1>
  <div class="content">
   ○申严科场舞弊之禁。谕曰、国家三载宾兴。择经明学优之士。登之贤书。以储任用。典綦重也。而京师首善之区。南北贡监。辐辏观光。更当树厥风声。以立四方之准。从前北闱滋弊。相习成风。及我皇考御极。厘剔廓清。每当大比之年。于司衡分校各官。慎重遴选。杜绝弊端。训饬士子。提撕防范。使皆循守规矩。无敢生事。以故十余年来。科场肃清。士气安静。实为向时所未有。但恐积久法弛。人情生玩。虽苞苴贿赂。未敢即行。而或采虚声以收人望。假援引以市私恩。以为荐拔之人。既系寒士。又有文名。推挽游扬。并非受赂者可比。不知糊名易书。乃朝廷取士之律令。设防维不谨。暗通关节。则考官得以营私。举子得以幸进。不畏刑法。不安义命。岂惟获罪于君。抑亦获罪于天矣。亦思科举大典。乃为国以树人。始进不正。人品早已不端。国家亦安所用之乎。考官奉命抡材。不能登选公明。乃罔上舞弊。以奸国法。无论自困噬脐。即令彼清夜扪心。又何以自容乎。朕临御方始。特开恩科。深期士风醇茂。人才日兴。亦望尔臣工、恪恭厥职。各知自爱。以襄盛典。自今以后。凡与校文之任者。务各痛洗旧习。杜绝请托之私。矢慎矢公。无负朕之简用。倘有丝毫未改。不能谢绝亲友情面。勾通关节者。国法具在。朕不能为若辈宽也。至于士子、读书稽古。将以应嘉宾之选。尤宜立品端醇。居心恬淡。岂可奔竞钻营。妄生愤懑。与不肖无赖之徒相等耶。倘有场前钻剌。豫报元魁。及榜后生事。捏造歌谣。为人心风俗之害者。著步军统领衙门、及五城御史、密访严拏。按法治罪。以昭尚贤简不肖之典。　　

○定山东曹、泰安、二州改府学额。曹州府学。取进文武童生、各二十名。廪、增、各额设四十名。选拔二名。新设附府之菏泽县。取进文童。二十名。武童、十五名。廪、增、各额设二十名。选拔一名。泰安府学。及新设附府之泰安县。皆如之。余所属各州县、从前所增之额、仍拨归原额取进。　　

○追恤进藏、于喀拉乌苏阵亡之二等侍卫诺里尔达等。及坐台阵亡员弁。袭荫祭葬各有差。　　

○辛丑。永除新疆苗赋。谕曰、贵州古州等处苗众。从古以来。未归王化。我皇考世宗宪皇帝如天之仁。特允督臣所请。不忍弃置帡幪之外。遂因伊等俯首倾心。输诚归顺之切。收入版图。使得沾濡德泽。共享昇平之福。原非利其土地民人。为开拓疆圉之举也。即如从前所定粮额。本属至轻至微。不过略表其向化输租之意。俟数年之后。原欲并此加恩宽免。此皇考抚恤苗民之圣心。向朕与诸王大臣、曾经再三宣谕者。讵苗众生性。反覆靡常。于上年三四月间。骚扰内地。并勾引熟苗。攻掠城池。烧毁村落。百姓被其荼毒。凶恶顽梗。法所必诛。是以遣发大兵。分路进讨。剿抚兼施。其中肆逆抗拒者。或就诛夷。或被擒获。而胁从附和之苗寨。又各擒缚为首之犯。相率投赴军前。呈缴器械。悔罪归诚。军务渐次告竣。朕思此等逆苗。孽由自作。固王法所当重惩者。而在皇考与朕视之。则普天率土。皆吾赤子。此特赤子中之不肖者耳。今身罹刑辟。家口分离。朕心仍觉不忍。且现在就抚苗众。多属胁从附和。其中尚有并未从逆。始终守法之各寨。均当加意抚恤。俾得生养安全。因思苗人纳粮一事。正额虽少。而徵之于官。收之于吏。其间经手重垒。恐繁杂之费。或转多于正额。亦未可知。惟有将正赋悉行豁除。使苗民与胥吏。终岁无交涉之处。则彼此各安本分。虽欲生事滋扰。其衅无由。况蠲免新疆苗赋。原属皇考圣意。朕此时当敬谨遵奉。见之施行者也。用是特颁谕旨。著总督张广泗、出示通行晓谕。将古州等处新设钱粮。尽行豁免。永不徵收。伊等既无官吏需索之扰。并无输粮纳税之烦。耕田凿井。俯仰优游。永为天朝良顺之民。以乐其妻孥。长其子孙。苗众亦具有人心。岂有舍衽席而蹈汤火之理。至于建立营汛。分布官兵。乃国家定制。原以诘奸禁暴。安戢善良。各省内地且然。况苗疆险要。防范尤不可不严。且设兵之意。所以禁约汉奸。播弄构衅。又以查察熟苗。私入勾引。朋比为奸。非特以新附之苗为不可信。而以重兵弹压之也。其设兵事宜。仍著总督张广泗、遵照前旨。悉心妥议办理。至驻守弁兵。均当谨守法度。不得借端滋事。如有丝毫扰累。该管官即行详报题参。从重治罪。若或隐匿不报。经朕访闻。定将该管文武各官。一并重处。苗民风俗。与内地百姓迥别。嗣后苗众一切自相争讼之事。俱照苗例完结。不必绳以官法。至有与兵民及熟苗关涉之案件。隶文官者、仍听文员办理。隶武官者、仍听武弁办理。必秉公酌理。毋得生事扰累。贵州总督张广泗、可一并晓谕知之。　　

○又谕、直省秋审内、有自康熙五十二年、至雍正三年以前、皆系缓决者。此等案犯。遇赦不准援免。论法本无可宽。而已经拟以缓决。阅有年所。不复再拟情实。徒使长系囹圄。瘐毙狱底。于情亦属可悯。此次秋审。著九卿科道等、将康熙五十二年以后、至雍正三年以前、秋审各犯。逐一详加查核。如有屡经情实未勾。今应仍拟情实者。无庸开入外。其积年俱拟缓决之犯。悉心简阅。将伊等情罪、应否减等之处。酌议请旨。寻议、臣等核其情罪。酌量分别。拟似应减等者、一百九十九名口。拟似不应减等者、七十七名口。会题请旨。从之。　　

○命大学士鄂尔泰、张廷玉、朱轼、兵部尚书甘汝来、为三礼馆总裁。礼部尚书杨名时、礼部左侍郎徐元梦、内阁学士方苞、王兰生、为副总裁。　　

○壬寅。孝懿仁皇后忌辰。遣官祭景陵。　　

○谕总理事务王大臣、北路彻回之厄鲁特二等侍卫阿南达、三等侍卫巴当、前在军营。颇知奋勉。数次临阵。斩获贼众。著有劳绩。曾经保送。著加恩各升一级。阿南达、授头等侍卫。巴当、授二等侍卫。其侍卫济木巴等、亦颇著劳绩。著一体加恩。二等侍卫济木巴、阿喇卜珠尔、阿喇卜坦、俱授头等侍卫。三等侍卫巴颜、授二等侍卫。蓝翎侍卫沙礼、授三等侍卫。鄂勒锥、原系头等侍卫。著赏银三百。以示朕轸念军营、鼓舞效力人员之至意。　　

○总理事务王大臣议覆、总管五十四奏称、商都达布逊诺尔牧场马匹。孳生蕃多。牧养之人不敷。请于彻回牧场官兵内、将护军等分拨各场、牧养马匹。仍著查缉盗贼。护军校、兼管牧长事务。防御骁骑校等、专办查缉盗贼等事。防御缺出、即于骁骑校内拣补。骁骑校缺出、亦即于目兵内拣补等语。应如所请。其散秩大臣巴杂尔所领之牧兵。及太仆寺牛羊牧场。应亦照此办理。从之。　　

○以原任河南副都统博清额、为正蓝旗蒙古副都统。　　

○命礼部侍郎邓钟岳、提督浙江学政。　　

○癸卯。吏部议覆、云南巡抚张允随奏、请停老农总吏之例。查岁举老农。给以八品顶带。所以劝民稼穑。乃各州县中、往往有似农非农之辈。觊觎钻谋。恃职不法。雍正七年、改为三年一举。较前更难。贿嘱益甚。请停止。如果有务本力农者。仍不时奖赏。又定例、州县到任。拣选殷实老成书吏二人。充钱粮总吏。五年毫无亏空。咨部以九品杂职即用。虽为慎重仓库。其中纵容徇隐、挟制夤缘之弊甚多。请将总吏停止。仍责成该管上司盘查。均应如所请。再直省州县。向设有提牢典吏。与总吏事同一例。亦应停止。从之。　　

○户部议准、署湖广总督史贻直奏、亏空仓储。向例计赃科罪。请查照一米二谷之成例。每侵那米一石、比照侵那银一两。谷一石、比照侵那银五钱。计算治罪。麦豆高粱青稞等各色杂粮。照谷石一例科断。从之。　　

○礼部议准、河南巡抚富德疏奏、向例河南省房考官十二员。近科应试士子日增。请诗、易、二房。各增房考一员。从之。　　

○以兵部左侍郎德沛、为古北口提督。调吏部左侍郎普泰、为兵部左侍郎。　　

○甲辰。谕总理事务王大臣、军前彻回官兵、所给马匹。定数之外。有倒毙者。例应赔偿。念其军营效力。劳苦多年。此项马匹。沿途倒毙。著加恩免其赔补。　　

○刑部审奏、革职副将署永州总兵官崔起潜、捏词妄参大学士鄂尔泰一案。臣等按伊原疏、逐加详鞫。该犯已将私心揣度。狂妄诬捏。希图侥幸各情由。供吐不讳。崔起潜应照律杖责。佥妻流三千里。加徒役三年。得旨。崔起潜妄议国政。诬蔑大臣。本应加以重惩。姑念愚昧无知。误听浮言。尚与有心倾陷者有间。著从宽免其治罪。　　

○工部等衙门议准、江南总督赵宏恩奏、串场河新旧石闸十座。泰州属小海、草堰、二闸、归场大使管理。盐城县石＜?石达＞口一闸、归县丞管理。廖家港草堰口二闸、归新兴场大使管理。泰州属丁溪一闸、归场大使管理。兴化县白驹南中北三闸隔远、应令白驹场大使管理二闸、安丰司巡检管理一闸。仍令泰州兴化盐城管河佐杂、各就本汛河道海口协理。毋庸另设闸官。至小海、草堰、青龙、石＜?石达＞口、四闸、水势较急、各设闸夫六名。丁溪、廖家港。二闸、水势较缓。各设闸夫四名。草堰口白驹南中北四闸、水势平缓。各设闸夫二名。共四十名。其工食、在各该州县地丁款内支给。又王家港、新洋港、二处海口。每处设犁船二。混江龙二。每岁春秋汛、拖刷二次。每次、以十日为率。犁船一、用水手六名。混江龙一、用夫六十名。每名日给工食银五分。均于正项动支。王家港犁船混江龙。责成泰州州同管理。新洋港责成盐城县丞管理。仍令东台同知、督地方官实力拖刷。又东台场添设水利同知、应专管河道闸座。督率疏浚。察匪缉私。未便干豫地方词讼。查扬河通判、所管兴泰西境沟渠水利。似非紧要。应将扬江防同知所辖之甘泉一汛。上自高甘交界三十里铺起、下至湾头芒稻河等闸止、两岸各工、长五十五里。归扬河通判管理。仍兼管兴泰西境沟渠水利。其东台新设同知、添建衙署官役、铸给关防、照例办理。又瓜洲巡检一员、改归河工。所有三岔河至瓜洲江工、应令专管。从之。　　

○建奉天府属新设复州、永吉、宁海、义州、四州县文庙。　　

○乙巳。上诣皇太后宫问安。　　

○兵部议覆、山东巡抚岳浚奏、登州新设成山汛养鱼池。请添设水师守备一员。属登州镇水师前营游击兼辖。登州总兵会同巡抚、于熟谙水师千总内、拣选题补。应如所请。从之。　　

○停止庶吉士开列顺天乡试外帘官。从御史王文璇请也。　　

○旌表守志捐躯之直隶民刘桐从孙女、刘氏。　　

○丙午。兵部议准、山东巡抚岳浚奏裁归胶州管辖之灵山卫。裁归即墨之鳌山卫。雄崖所。浮山所。各应建造衙署营房马棚。从之。　　

○刑部议覆原任江西巡抚常安、回京时。纵容家人喝逼闸夫。辱骂闸官。及降旨询问。又不据实陈奏。常安应枷号鞭责。不准纳赎。家人三喜等、均应鞭责。得旨、常安从宽。免其枷责。余依议。　　

○以翰林院侍读吴应枚、为河南乡试正考官。编修沈昌宇、为副考官。四译馆少卿汪由敦、为山东乡试正考官。左中允彭启丰、为副考官。侍讲邹升恒、为山西乡试正考官。侍读嵩寿、为副考官。　　

○赈江西安福县、水灾饥民。　　

○旌表守正捐躯之山东沂水县民李大孝妻、刘氏。　　

○丁未。中元节。遣官祭永陵、福陵、昭陵、昭西陵、孝陵孝东陵景陵。　　

○遣官祭孝敬宪皇后。　　

○上诣奉先殿、寿皇殿行礼。　　

○诣雍和宫梓宫前供奠。　　

○诣皇太后宫问安。　　

○江南河道总督高斌奏河标三营新兵、与别营额外添募者有间。未便全裁。臣详加斟酌。中营新兵六百名议裁一百名。合旧兵共六百九十八名。左营新兵二百名议裁一百名。合旧兵共八百四十九名。右营新兵二百名、议裁一百名。合旧兵共七百九十一名。所裁新兵。除老病辞退外。其余暂留原饷差操。额兵缺出、先尽本兵子弟顶补如无子弟则用新兵。其从前添设之把总。应俟新兵开除将完酌调得旨著该部行文各直省。凡有新设之兵、应行裁汰者。俱照如此详议具奏候旨此奏著照所请行。大清高宗法天隆运至诚先觉体元立极敷文奋武孝慈神圣纯皇帝实录卷之二十二



大清高宗法天隆运至诚先觉体元立极敷文奋武孝慈神圣纯皇帝实录卷之二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。七月。戊申。上诣皇太后宫问安。　　

○总理事务王大臣遵旨议奏、封爵之制。自成周以来。公、侯、伯、子、男、列爵惟五。秦汉时、爵二十级。并非世职。其世袭者、惟有侯爵。分县侯、乡侯、亭侯、三等。唐宋并依周制。爵分五等。本朝定制、公侯伯之下。未立子男子爵。别立五等世职。但未定汉文之称。今敬拟精奇尼哈番、汉文称子。阿思哈尼哈番、汉文称男。阿达哈哈番、汉文称轻车都尉。仍各分一等、二等、三等。拜他喇布勒哈番、汉文称骑都尉。拖沙喇哈番、汉文称云骑尉。从之。　　

○工部议准、原任四川巡抚杨馝疏奏、布政使署。逼居市心。周围民房。多茅屋竹篱。近库火警可虑。请将梓潼街岳钟琪入官房屋。改为布政使署。从之。　　

○奉天府府尹宋筠疏报、雍正十二年、承德等十二州县开垦地亩、一万八千八百亩有奇。　　

○己酉。谕总理事务王大臣、从前部议给发僧道度牒一事。每岁给发数目、作何题奏、未经议及。恐有司视为具文。无从稽考。著各省将给过实数、及事故开除者。每年详晰造册报部。该部于岁底汇题。今年初次奉行、其题奏之处、著于乾隆二年为始。至喇嘛给发度牒、亦照此例行。　　

○总理事务王大臣奏、家选兵二千名、调遣军营已五六年。今俱彻回归化城。应遵原降谕旨、归入旗分。除本人于调遣时、每名赏银一百两、又赏给其家主身价一百两。无庸议外。其父母妻子、应交该旗查明。每名赏给家主身价银十两。俟归化城筑竣时移驻。暂令各佐领兼辖。另行注册。按月减半给与粮米、以资养赡。起程后、仍照原议办理。再雍正十三年、额驸策凌前往科布多时、因各营兵多官少、曾奏请于家选兵内拣选五十名、委署本营骁骑校。并非实额。亦应照家选兵一体赏给粮米。其由军前赏给虚衔、仍准兼充。从之。　　

○刑部奏、宁古塔黑龙江等处、发遣当差人犯、可否援奉恩诏一摺。得旨、尔部将宁古塔黑龙江等处、发遣当差人犯。可否援奉恩诏、分别情罪轻重、令其回京之处请旨。朕思此等人犯、皆系从前获罪。发遣日久、在京未必、仍有产业。若令回京、恐伊等别无生计。反滋事端。尔部详查各犯情罪。如所犯尚轻、可以回京者。仍行文各将军询明该犯、有情愿回京者、令其回京。其不愿者、该将军另行报部。　　

○调办理归化城事务兵部尚书通智、回京。命副都统瞻岱、前往归化城。与丹津商办垦地建城事务。　　

○旌表守正捐躯之河南南阳县民周正海妻、季氏。陕西淳化县民张汉兴妻、陈氏。　　

○庚戌。宗人府进呈玉牒。上于中和殿恭览。　　

○诣皇太后宫问安。　　

○辛亥。追谥明建文皇帝、为恭闵惠皇帝。
  </div>
  <div class="pagination">
   <a href="清实录乾隆朝实录_page34.html">
    上一页
   </a>
   <span>
    ...
   </span>
   <a href="清实录乾隆朝实录_page30.html">
    30
   </a>
   <a href="清实录乾隆朝实录_page31.html">
    31
   </a>
   <a href="清实录乾隆朝实录_page32.html">
    32
   </a>
   <a href="清实录乾隆朝实录_page33.html">
    33
   </a>
   <a href="清实录乾隆朝实录_page34.html">
    34
   </a>
   <span class="current-page">
    35
   </span>
   <a href="清实录乾隆朝实录_page36.html">
    36
   </a>
   <a href="清实录乾隆朝实录_page37.html">
    37
   </a>
   <a href="清实录乾隆朝实录_page38.html">
    38
   </a>
   <a href="清实录乾隆朝实录_page39.html">
    39
   </a>
   <a href="清实录乾隆朝实录_page40.html">
    40
   </a>
   <span>
    ...
   </span>
   <a href="清实录乾隆朝实录_page36.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
