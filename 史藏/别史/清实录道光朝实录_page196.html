<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 196 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 196 页/共 848 页
  </h1>
  <div class="content">
   ○遣官祭显佑宫。东岳庙。城隍庙。　　

○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王公等行庆贺礼。　　

○幸同乐园。赐皇子内廷王公大臣及蒙古王贝勒等食。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光六年。丙戌。八月。庚申。太祖高皇帝忌辰。遣官祭福陵。　　

○谕军机大臣等、据长龄奏、七月二十一日。接到和阗咨报。叶尔羌文报不通。贼势日炽。又据阿克苏咨报。库车派往之阿奇木伯克伊萨克。探得喀什噶尔、叶尔羌、往阿克苏总路巴尔楚克地方。有贼匪数千。在彼伏匿。乌什卡外亦有贼匪多人。等候官兵往援叶尔羌和阗。即来抢占。并闻叶尔羌城池。已于六月二十八日失守等语。前据印登额等奏、阿奇木伯克玉素普、拏获阿布都拉差人纠约献城助逆之摺。系六月二十八日丑刻拜发。又恭祝万寿摺。系六月二十九日未刻拜发。所云该城二十八日失守之信。恐系逆回传播讹言。不可凭信。至称贼匪伏匿各处。等候官兵往援叶尔羌和阗。即来抢占之语。亦恐系逆料我兵援剿。构造蜚语。缓我师期。然贼匪奸狡异常。不可不随时加意防范。阿克苏为回。疆适中之地。关系最要。亟须重兵防守。长清已将派往和阗一路赴援之郭继昌、王鸿仪、额尔古伦、所带官兵。及伊萨克回兵。留防本城。伊犁官兵。据长龄奏、七月二十二三日必到阿克苏。乌噜木齐官兵。及齐慎所带甘肃兵。刻下亦将次可到。合此兵力。尽可分派防堵。著杨遇春迅速驰往阿克苏。相机筹办。并飞催达淩阿、齐慎、星驰前往协守。如齐慎业已折回。仍著赶赴阿克苏。会同防堵。并确探前路情形。其乌什和阗二处。亦关紧要。该署督即酌量分派官兵。前往固守。毋得稍有疏虞。总以得保一处守一处为要。断不可贪功速战。致有挫失损威也。顷据富俊等奏、吉林官兵一千。已于八月初三初八等日起程。黑龙江官兵一千。于八月初十日起程。现复续派吉林、黑龙江、官兵各五百名。亦饬催跟接前进。必须陕甘兵力厚集。方可审势进攻。此时一切防剿机宜。全在该署督随时筹度。迅速饬办。加倍慎重。是为至要。其土尔扈特、和硕特、蒙古兵。已降旨令巴哈布仍行折回喀喇沙尔防守矣。将此由六百里加紧谕令知之。　　

○又谕、长龄奏、探闻叶尔羌城。已于六月二十八日失守等语。叶尔羌失守之信。并不的确。至贼匪候官兵往援叶尔羌和阗。即来抢占之语。亦恐系逆回畏惧官兵往救。造言虚吓。缓我师期。必须查探明确。严密防范。不可堕贼奸计。前谕长清确探叶尔羌如尚在固守。即揣度兵力。会商达淩阿等。由大路前进。若探明叶尔羌失守。即在阿克苏防堵。此时既有叶尔羌失守之信。阿克苏。为回疆适中之地。自应竭力防守。毋稍有意外之虞。现已谕知杨遇春迅速前赴该城。相机筹办。此时各路援军。除巴哈布所带土尔扈特和硕特兵。已降旨谕知巴哈布、仍令其折回喀喇沙尔自行防守外。伊犁官兵二千。七月二十二三日可到。乌噜木齐官兵四千。齐慎所带甘肃兵三千。计亦将此可到。统计兵已及九千。合之王鸿仪等所带三项兵丁。计一万一千余名。长龄即飞饬长清。先将伊犁官兵。酌量分派要隘。并飞催达淩阿、齐慎、星速前赴阿克苏。协同防守。至乌什与阿克苏辅车相依。和阗草地。可通阿克苏。并可探听叶尔羌等处信息。均关紧要。亦应分派官兵防守。皆已驰谕杨遇春迅速筹办。前所调吉林兵一千名。已于八月初三初八等日起程。黑龙江兵一千名。已于八月初十日起程。现又续调吉林、黑龙江兵各五百名。令其跟踪前进。一俟陕甘兵力厚集。方可审度攻剿。此时总以严密堵守为要。长龄仍遵前旨。俟德英阿到伊犁。即星速前往。与杨遇春会齐。相机妥办。至张格尔家属。除伊弟巴布顶外。此外兄弟尚有几人。有无子侄亲属。现在何处居住。是否随同进卡滋事。著长龄到彼。一一查询明确。据实奏闻。至阿克苏地方安静。回众出力。皆由阿布都尔满等帮同伊什罕伯克色提巴尔第、安抚探信。自应量予鼓励。色提巴尔第、著加恩赏给三品顶带。候补五品伯克巴彦岱、著加恩赏还原衔。仍以三品阿奇木伯克补用。已革二等侍卫阿布都尔满、著加恩赏还二等侍卫。原任五品伯克现补七品伯克托克托尼杂尔、著加恩赏给五品伯克。遇缺即补。沙雅尔三品阿奇木伯克伊萨克、首先呈请出力。尤为急公向义。著加恩赏二品顶带。以示嘉奖。其伊犁现在协领等官。不敷差遣。各营额缺兵丁。为数甚多。著照所请、先将各营前次出征兵丁。概行挑补足额。俾资操防。其协领以下等官。亦按缺拣选。暂行递署。俟探得确信。再行奏请补放。将此由六百里加紧谕令知之。　　

○又谕、前经降旨令富俊、禄成、于吉林黑龙江官兵。各调一千名外。再各挑壮兵五百名。选派带兵员弁。听候谕旨前往。兹据富俊奏、先派官兵一千名。分为二起。每起分二日起程。计此时均已陆续就道。其续挑吉林。各城兵五百名。业经富俊派定员弁。分起带领。先期豫备军装器械。著即饬令该员弁带同官兵。乘骑本处马匹。分起前进。至黑龙江官兵。除前调一千名。业经禄成奏明分起行走外。其续挑壮兵五百名。亦著禄成即行拣派带兵员弁。饬令陆续起程。将此由五百里各谕令知之。　　

○调盛京副都统安福、为镶蓝旗汉军副都统。镶蓝旗汉军副都统苏冲阿、为盛京副都统。　　

○辛酉。上奉皇太后幸同乐园。赐皇子、内廷王公大臣、及蒙古王贝勒等食。　　

○遣官祭昭忠祠。　　

○谕军机大臣等、阿克苏为回城适中之地。朕前节经降旨。令长清严密防堵。俟大兵云集。一同进剿。本日据长清奏、河子湖木地方。有贼匪窜入。杀伤兵丁。并捆去空金顶伯克。又都齐特台民报称、七月二十一日。该处官兵与贼交仗。未知胜负。惟闻枪炮不绝。营盘外贼匪约有千余。二十二日亥刻。又闻贼匪窜入浑巴什军台等语。阿克苏存兵无多。据奏现留喀喇沙尔官兵三百员名。又祥云保先带到兵二百名。其余想不日可到。浑巴什河。最关紧要。水深处所。将船只尽行撤去。毋令偷渡。水浅处所。亦须用枪炮排列轰击。勿任踹浅过河。而尤以保守城垣为至要。现已飞饬杨遇春星驰赴援。并飞催齐慎、达淩阿等、星夜赴阿克苏防堵。齐慎于七月十二日起程。达淩阿等于六月二十九及七月初三日分起行走。计七月内达淩阿总可到彼。惟以纠合兵力。设法堵御。断不可多为分拨。挫失损威。再昨据长龄奏、阿克苏回众出力。皆由阿布都尔满等帮同色提巴尔第、安抚探信。业经降旨分别嘉奖。著长清传谕阿布都尔满等。如能竭力防守。克保城池。必当再沛殊恩。用酬忠荩。长清惟当督率兵丁。鼓励回众。加倍防范。以待大兵之至。不可不慎之又慎也。将此由六百里加紧谕令知之。　　

○又谕、前此节经降旨。以阿克苏为回疆适中扼要之地。必须重兵防守。万不可稍有疏虞。并谕令杨遇春迅速驰往。相机筹办。飞催达淩阿、齐慎等、驰往协守。本日据长清奏、贼匪已入阿克苏境。距城仅八十里。该城存兵无多。亟应添兵防守。伊犁官兵。七月二十二日已先到二百员名。计三四日内必可到齐。惟达淩阿等及齐慎所带官兵。未知此时曾否到彼。杨遇春务即飞催该官兵等迅速前进。竭力堵御。断不可零星分拨。致有损伤。徒张贼势。至乌什距阿克苏甚近。久未奏报情形。亦应探明。分派官兵防守。该署督亦即迅速驰往。遵照节次谕旨。随时相机筹度。先保守东四城为要。将此由六百里加紧谕令知之。　　

○又谕、格布舍奏、遵旨拣选宁夏满营兵五百名。携带将军印信起程赴哈密一摺。格布舍起程时。既遵旨将将军事务交国祥署理。该署将军咨行各处公文。应钤用将军印信。格布舍前赴哈密。暂为防堵。尽可借用印信。率将将军印信带往。甚属非是。格布舍接奉此旨。即派员将宁夏将军印信送交国祥。该将军带领官兵在彼防范。遇有应行事件。就近借用哈密办事大臣、及该处地方文武官员印信。将此谕令知之。　　

○以正蓝旗蒙古副都统阿勒罕保、为领队大臣。统领黑龙江续调官兵。驰赴军营。　　

○壬戌。上诣安佑宫行礼。　　

○谕军机大臣等、杨遇春奏、统计现调大兵一万八千五百名。用剿即不敷防。留防又不敷剿。请添调西安满兵一千名。固原、堪州提属。延绥、宁夏、西安、肃州、凉州镇属。各兵共六千一百名。及四川附近陕甘标营添调三千名。统共续添兵一万一百名。以资进剿等语。现在贼势猖獗。必须厚集兵力。用敷调遣。杨遇春酌量情形。豫为添调官兵。飞行各处。期于迅速调集。所见极是。本日据果良额、达淩阿奏、达淩阿已于二十三日赶抵库车。适接沙雅尔阿奇木伯克伊萨克禀称、前带回兵赴和阗一带救援。因逆裔现经扰及阿克苏所属之柯尔坪卡伦。伊闻信未敢前往和阗。随令锡伯兵三百名前赴柯尔坪会同防堵。并闻英吉沙尔业已失守。又长清咨称所属之都齐特军台被焚。回户变乱。参将王鸿仪被围。该逆已到浑巴什军台。距城八十里。库车城内。祇有兵二百名。与回子杂处。更觉可虞。请将达淩阿所带官兵内。留一千名防守库车。现已降旨准其截留。以资堵御。看来此时不但喀什噶尔英吉沙尔。救援不及。即叶尔羌之失守与否。尚在未定。刻下紧要机宜。总以严守东西城为要。阿克苏尤为适中扼要地方。更应加意固守。该署督当一面饬知达淩阿、催齐乌噜木齐续到官兵。速赴阿克苏。一面檄知齐慎、将前带官兵三千名。亦即径赴阿克苏。协同前到各路官兵。等候该署督到彼相机调遣。固原地方紧要。必须杨芳在彼坐镇。务即饬令速回本任。又据另片奏、饬行副将胡超、李士林等。将齐慎所带官兵。分起带领。赴克里雅沙里雅可通库车地方。择其扼要驻劄。并令游击武光琳、将所带西宁兵六百名。驰赴吐鲁番。暂归多隆武管带驻守之处。此时情形。总以大兵会集阿克苏。再行相机调度。杨遇春即当迅速驰往。务于过哈密后。侦探前路情形。应于何处驻劄。何处应添防。何处可援剿。总须相度军情。随宜办理。长龄俟德英阿到任后。方能前赴军营。此时杨遇春即便宜行事。不必专候长龄会商酌办。致误事机。现畀该署督以参赞军务重任。自能仰体朕意。勉副委任也。将此由六百里加紧谕令知之。　　

○又谕、据果良额等奏、达淩阿行抵库车。适接阿奇木伯克伊萨克来禀。有英吉沙尔失守之语。并据阿克苏咨报所属之都齐特军台被焚。参将王鸿仪被围。库车城内存兵无多。请于达淩阿所带官兵四千名内。酌留一千名。防守库车等语。阿克苏为回疆适中扼要之地。必须重兵防守。库车与阿克苏军台大路。虽有七百余里。其西南正南有通叶尔羌、和阗、及都齐特台戈壁捷径。自应酌留重兵。以资防守。著照所请、将巴里坤古城满兵四百名。汉兵六百名。留驻库车。其未到以前。将玛纳斯等营汉兵一千名。暂驻库车弹压。俟巴里坤古城官兵到日。再行赶赴阿克苏。所留库车之兵。著交果良额督率防守。达淩阿仍带乌噜木齐官兵三千名。随时探明前途情形。分起前进。会同伊犁官兵二千名。驻劄阿克苏。尽力防堵。总当首尾联络。前后照应。不可堕贼奸计。仍俟大兵云集。再图援剿。再阿奇木贝子迈哈默特鄂对。在喀什噶尔备历艰险。今间道奔回阿克苏城。不愧忠荩后裔。殊堪嘉悯。著达淩阿、会同长清传旨。令其益加奋勉。竭力守城。朕自必渥沛恩施。其伊萨克所禀赛拉里克卡伦。宜严密防范之处。并著果良额加意堵守。将此由六百里加紧谕知果良额、并谕达淩阿知之。　　

○以海运蒇事。赏协办大学士户部尚书英和、紫缰。仍下部议叙。赏天津镇总兵官克什德、花翎。余加衔升叙有差。　　

○癸亥。上奉皇太后幸同乐园。赐皇子及王以下文武大臣蒙古王公等食。　　

○谕军机大臣等、张井等奏、湖水停涨日久。急筹减洩。黄水旋长旋消。随时镶筑各情形一摺。本年河湖大局。总以迅开御坝。为目前第一要务。现在洪湖水势。长至一丈七尺五寸。诚使御坝可开。不但清水畅出。刷涤河身。即下河被淹田亩。亦可渐就涸复。而欲开御坝。必先使黄水减落。方能辟展清口。是开放减坝。尤为当务之急。琦善等务饬道将厅营、将抽河筑坝圈堰捞淤等工。克期如式完竣。即可乘此机会。将启放减坝事宜。妥为经理。此时湖水涨盛。为从来所未有。堰盱石工。在在吃紧。若得清水畅出。将减坝以下河身。疏刷深通。未必非河湖一大转关机会。该督等务将一切布置周妥。详慎办理。以期永保安恬。无使稍有疏虞所有黄河应筑土坝抛护碎石等工。著即严饬认真赶办。俱准其报部核销。将此谕令知之。　　

○甲子。谕内阁、新疆逆回滋事。调派大兵剿办。军需粮饷驮载等项事宜。必须分段筹办。前经谕令鄂山驻劄省城。卢坤驻劄肃州。至哈密为新疆咽喉要地关外粮饷。向有哈密办事大臣经理。恒敬前在四川军营。曾经办理粮饷。著在哈密督办一切。转饬派出之道员等、及地方官迅速转运。源源接济。毋得短绌迟误。　　

○又谕、那彦成奏、兵行日需口粮等项。请旨办理一摺。喀什噶尔逆回滋事。前经降旨派调东三省官兵。驰往剿办。所有兵丁日需口粮。按例每名每日给银五分。不敷食用。据该督奏、若照嘉庆十八年剿办滑县匪徒成案。每兵一名。加银一钱。又未免过多。本年直隶秋收丰稔。物价较为平减。著照所请、每兵准加银五分。每日共给予口粮银一钱。以示体恤。　　

○谕军机大臣等、齐慎奏、带兵已抵哈密。得悉阿克苏告急情形。即饬派将弁分起管带兵三千名。先行驰往。留续调西宁兵六百名。驻守哈密。并自请准令随同杨遇春前往堵剿等语。前因杨遇春奏、请带同杨芳前往军营。陕甘二省提督。未便同时带兵远出。是以降旨令齐慎仍回本任。嗣因阿克苏一带急须重兵防堵。齐慎已经奏报起程。节经降旨。仍饬该提督速赴阿克苏驻守。令杨芳回任。齐慎尚未接到续降谕旨行知。吁请随赴军营。足见急公悃忱。现在贼势鸱张。已阑入阿克苏地方。距城甚近。必须加意防堵。该提督接奉此旨。著即星速驰往。其续调西宁兵六百名。无庸留驻哈密。仍带赴阿克苏。与前兵会合。探明贼踪。以堵为剿。不可轻进远追。堕贼奸计。总以严守城池为要。俟杨遇春督率大兵云集。再行相机进剿。将此由六百里加紧谕令知之。　　

○又谕、恒敬等奏、齐慎所带官兵三千六百名。已到哈密。请留六百名驻守等语。现已降旨令齐慎速赴阿克苏。相机堵剿。其所带官兵。除已派将弁先行管带兵三千名外。续调之西宁兵六百名。亦令其管带前往。至哈密应行留兵驻守。已另谕杨遇春于过哈密时。酌留兵力以资防范。又现降谕旨派恒敬督办关外粮饷。所有一切军需驮载马匹等项事宜。及沿途应设台站。源源滚运之处。务期布置周妥。应手无误。将此由六百里加紧谕令知之。　　

○又谕、前节经降旨令齐慎将所带官兵。星赴阿克苏。该署督接奉后。自已飞速行知。现复降旨饬令速行驰往。其请留哈密兵六百名。亦令管带前进。哈密为新疆扼要地方。现又安设粮台。亦须留兵驻守以资防范。本日亦据恒敬等奏请留兵在彼。著该署督于到哈密时。酌量情形办理。前因所调宁夏及凉州庄浪满洲兵。不甚得力。曾经降旨令杨遇春酌办。或即以此项官兵留于哈密。或另行调派。其喀喇沙尔、库车、应留何项官兵驻守之处。一并筹酌办理可也。将此由六百里加紧谕令知之。　　

○乙丑。上诣绮春园问皇太后安。　　

○谕军机大臣等、行军之道。出奇乃可制胜。前经降旨令长龄等于进兵时筹画奇策。要截兜剿。以期聚而歼旃。近日朕披览舆图。有由乌什之巴什雅哈玛山。至喀什噶尔之巴尔昌山草地。一路甚属偏僻。非若巴尔楚克由树窝至喀城。为民回往来熟径可比。且更近捷。若彼时一面统领大兵。由台站进发。一面酌分参赞一人。潜率奇兵。由草地抄出前路。兜转与大兵会合。两面夹击。出其不意。掩其不备。将该逆裔等就地歼捦。不使临阵窜逸。漏网稽诛。惟由草地进兵。一切军火粮饷。更应裹带充足。必须豫为设法筹办。且经由布噜特游牧地界。尤须加意详慎。勿使惊惶。并不致为贼所觉。方为妥善。长龄、杨遇春、武隆阿、素谙韬略。长龄、武隆阿、于该处道里山川。尤为熟习。著于会集阿克苏时。详筹熟计。如能由此地分兵抄截。先断其逃窜之路。无难捣穴捦渠。即行商办。或此外另有捷径。可以分翼进兵。或彼时张格尔已离喀什噶尔。又复占据他处。亦不妨另行相机行事。朕祇就舆图形势。指示机宜。究竟可行与否。该将军等自能审察决择。以期应手成功。不必拘执此谕也。将此附本日报便谕令知之。　　

○又谕、长龄奏、迈哈默特鄂对、自喀什噶尔受张逆主使。潜回阿克苏。意图勾结。私遣回子递寄书信。现讯递信回子供认属实。与长清札商办理一摺。迈哈默特鄂对、世受国恩。承袭贝子。既被张格尔捦获。派人看守。何以遽能逃回。前据果良额、达淩阿奏、接据伊萨克禀称、系逆裔遣人执赴阿克苏。要结取城。经押送之惰兰回子。念其祖父旧恩。放令潜逃。情节本属可疑。乃竟私差回子与逆裔潜通消息。现据拏获之回子迈玛得里等供认属实。自应即正刑诛。长清等接到该将军覆札。当已照办。现复降旨令长清等即将伊萨克传至。宣示迈哈默特鄂对罪状。嘉奖伊萨克自请出征忠诚。一面将该逆正法。一面即令伊萨克承袭贝子。先换顶带。接管阿奇木事务。并谕知长清等当善为驾驭。至其居心亦难深信。总宜外示优容。密加防范。即令其将色提巴尔第、巴彦岱二人。曾否接收逆信。有无逆迹。看其如何禀覆。详加察访。以证其言之信否。现在伊犁乌噜木齐官兵。将次到齐。除留防库车兵一千名外。阿克苏已有五千名。齐慎所带甘州兵三千名。已饬令赶赴阿克苏。合之前有官兵。尽可藉资防守。以堵为剿。德英阿已奏报八月初四日起程。即可克日驰赴伊犁。长龄一经交卸。即速赴阿克苏。彼时杨遇春自巳赶到。大兵云集。即当相机剿办。此时喀什噶尔、英吉沙尔、叶尔羌情形。总未得确实信息。即使城已失守。亦断无汉兵及商民无一人逃出之理。该将军务当侦探实情。迅速奏闻。以慰廑注。将此由六百里加紧谕令知之。　　

○又谕、长龄奏、接据长清信称、该城阿奇木伯克迈哈默特鄂对、自喀什噶尔逃回。讯其情节。仓惶失措。旋据千总程谦、拏获回子三名。讯系迈哈默特鄂对差往与张格尔递送书信。所递之信。已交鱼子巴什送去。并据迈哈默特鄂对供称、阿克苏伊什罕伯克色提巴尔第之子阿布都尔满、并巴彦岱之壻鲁吐普拉、都领了张格尔书信。给伊父伊岳丈约在阿克苏造反等语。迈哈默特鄂对、既被逆裔捦获。何能逃脱。其潜回情节。本属可疑。现又拏获为逆夷送信回子。供系该阿奇木差往属实。是其包藏祸心。叛迹显著。若不亟正刑诛。何以申国宪而杜乱萌。此时长清等接到长龄函覆机宜。如已照办则已。傥尚未办理。即将伊萨克传至。告以迈哈默特鄂对罪状。并谕以尔族系忠荩后裔。与张格尔世为仇敌。今迈哈默特鄂对不绳先志。叛迹显然。应按国法。尚念尔诚悃可嘉。自愿随征效力。应即奏明。以尔承袭贝子。尔益当感奋图报。即令其先换顶带。接管阿奇木事务。安抚回众。伊萨克接印后。该大臣等会同各领兵大员。密集在城官兵。排列队伍。一面将迈哈默特鄂对传至当场。宣示罪状。即行正法。其拏获回子三名内迈玛得里库吐鲁克二犯。已据供认差送逆信属实。其尼牙斯素皮一犯。据供系跟随爱仔巴依迎伊阿奇木前去。于途次遇见与张格尔送信各犯。正盘问间。即同被拏获。是否狡供。亦须究讯明确。应否将该三犯与该逆一同正法。著长清等酌量办理。至色提巴尔第之子、巴彦岱之壻。俱经张格尔差送书信。其子阿布都尔满、其壻鲁吐普拉、是否俱在阿克苏。其书信曾否呈出。长清等细心查察。有无逆迹。伊萨克既令承袭贝子。亦当善为驾驭。至其居心之顺逆。亦难深信。总宜外示优容。密加防范。其随时禀报军情。一面再加侦察。是否属实。并令其密访色提巴尔第、巴彦岱、二人逆迹之处。看该阿奇木若何禀覆。即可判其真伪。现在伊犁乌噜木齐官兵。将次到齐。兵威稍振。长清等当督率将弁。加意防守。以堵为剿。无稍疏虞。一俟将军参赞到彼。大兵云集。再行相机剿办。其千总程谦、拏获递送书信回子三名。得以究出迈哈默特鄂对叛迹。明正其罪。甚属可嘉。程谦著以都司即行升用。先换顶带。并赏戴花翎。以示鼓励。此外官弁兵丁。如能盘获紧要奸细。亦必优加奖擢。至伊犁带兵之领队大臣祥云保、硕隆武、于六月二十七八等日。分起管带起程。由冰岭行走十五台站。何以迟至七月二十二日始到兵二百名。其余官兵。尚未到齐。殊属延缓。著传旨严行申饬。即饬令带领官兵。小心防守。勉赎前愆。将此由六百里加紧谕令知之。　　

○又谕、前据巴哈布奏、带领土尔扈特、和硕特、蒙古兵一千名。于七月二十日起程。因此项兵丁。应留本境防守。当即谕知巴哈布、于何处接奉谕旨。即由该处带同该蒙古兵折回喀喇沙尔。令其各守游牧。兹据长龄奏、巴哈布于八月初间。可抵阿克苏等语。前降谕旨。该大臣此时计已接到。著仍遵前旨。带兵迅速折回。晓谕该蒙古各归游牧。保护本境。并督饬弁兵等加意防守城池。毋稍疏懈。再据长龄奏、阿克苏拏获送信回子。审系由喀城逃回伯克迈哈默特鄂对差往张格尔处递送书信。可见回众中有与逆回暗通消息之事。尤须密加防范。如遇有南路传来之信。难保非此等通贼回子播散谣言。意图摇惑。该大臣当详加体察。随时访查。是为至要。将此由六百里加紧谕令知之。　　

○又谕、前据果良额奏到伯克伊萨克原禀内。请将沙雅尔之赛拉里克卡伦。严密防范。当经谕令果良额、加意防守。本日据长龄奏、阿克苏拏获回子。讯系由喀城逃回伯克迈哈默特鄂对差往张格尔处递送书信。该伯克与逆裔潜通信息。难保无从中勾结情事。沙雅尔系库车所属地方。该伯克伊萨克虽赴阿克苏。其眷属尚在库车。但系迈哈默特鄂对之胞叔。果良额须不露声色。密加防范。固不可致生疑惑。尤不可稍涉大意。傥有贼营投出之人。其言尤难凭信。更当详细审察。毋堕贼回奸计。该城前已酌留巴里坤古城满兵四百名。汉兵六百名。足敷防堵。该大臣督率前项官兵并本城兵弁。尽力固守。毋得稍有疏虞。至伊萨克所请防范赛拉里克卡伦之处。安知非藉词防守。为分我兵力之计。该大臣当体察情形。相机酌办。是为至要。将此由六百里加紧谕令知之。　　

○又谕、前于七月十三日。据庆廉奏报张格尔进卡滋事。喀城回子。全行变乱。分股猖獗。当经谕令严密查察。妥为防守。迄今一月有余。未据该大臣续行奏报。是否该大臣查探军情。不得确信。抑该处军台。亦有文报不通之处。是以迟延未奏。现据长龄并叶尔羌阿克苏办事大臣奏报、叶尔羌所属十四军台、及阿克苏迤西军台。俱被贼匪焚毁。杀害官兵。本日复据长龄奏、接准长清信称、阿奇木伯克迈哈默特鄂对、由喀什噶尔逃回。据称六月十八日。派阿克苏六品伯克玉素普等。由巴尔昌一带前往乌什。又据长清信称、拏获回子三名。讯系迈哈默特鄂对差至张格尔处递送书信。所供虽未尽确实。然该伯克与逆裔潜通信息。即难保无从中勾结情事。乌什回户系由各城移驻。庆廉须不露声色。加意防范。固不可致生惶惑。尤不可稍涉大意。傥有贼营投出之人。其言尤难凭信。更当详细审察。毋堕贼回奸计。玉素普潜往乌什。是否实有其事。并著密行查访。至乌什军台有无滋扰。该处存城官兵。能否足敷防堵。现在伊犁兵二千。乌噜木齐兵三千。已抵阿克苏。齐慎甘州兵三千。亦不日可到。如须酌添兵力。即行咨商达淩阿等。就近分兵防守。该大臣务当安抚回众。激励官兵。固守城池。并侦探各路军情。随时驰奏。将此由六百里加紧谕令知之。　　

○又谕、据松筠奏、伊犁卡伦外各部落哈萨克。向无布匹。每年三月起至九月。陆续前来伊犁。以羊易布。每年喀什噶尔、叶尔羌、和阗、三处回子贡布。约共九万余匹。运赴伊犁应用。至塔尔巴哈台与哈萨克贸易所需布匹。半由伊犁转运回布。半由乌噜木齐采买布匹应用。来年该三城贡赋维艰。请于乌噜木齐所属州县商贾百姓。准其以布捐监。并准捐都司以下职衔。所捐布匹。运赴伊犁塔尔巴哈台。以备与哈萨克贸易。如有不敷。由甘省官为运办。再喀喇沙尔所属之布古尔、及库尔勒两小回城。附近大路商民并吐鲁番商民。各租回子地亩。播种棉花甚夥。并请饬下乌噜木齐都统。商同吐鲁番喀喇沙尔办事大臣。晓谕该三处商民人等。准其即以棉花捐监。并捐都司以下职衔。将棉花运赴伊犁搭放官兵正饷等语。布匹为哈萨克所必需。现在逆回滋事。喀什噶尔等城。被贼骚扰。回子贡赋。一时难复常制。松筠所奏乌噜木齐、并吐鲁番、喀喇沙尔等处商民。准以布匹棉花报捐监生职衔。其事窒碍难行。从前回子未经贡布之先。所需哈萨克贸易布匹。系由甘省官为运办。著长龄详查伊犁塔尔巴哈台两处。每年共需布匹若干。如何豫为筹备。届期运往该处。务期无误贸易。以示体恤之处。核议奏办。松筠摺著钞寄阅看。将此附本日报便谕令知之。　　

○丙寅。上幸静明园。诣龙神庙拈香。　　

○谕内阁、此次派调吉林黑龙江劲旅。前赴回疆军营协剿。所需车马。照历届成案。逐站更替行走。现已将次抵京。经由直隶河南陕西甘肃等处。道路绵长。著各督抚派委藩臬大员。会督该管镇将道府。妥为照料。催趱遄行。克期前进。无得稍有迟缓。该领队大员沿途弹压官兵。务须纪律严明。秋毫无犯。傥有骚扰不法等事。著该督抚据实参奏。将犯事官兵按军法治罪。并将约束不严之领队官员等。分别严惩。决不宽贷。　　

○又谕、庆山奏、接准杨遇春调兵檄文。即派兵丁一千名。分作四起。令协领佐领等官率领。并伊自行统领第四起官兵。前往军营一摺。西安将军。职任綦重。昨已派出卓尔珲保、令其率领黑龙江官兵前往军营。而巡抚鄂山、亦经遣往甘肃署理总督事务。其西安大员。祇有庆山、署巡抚徐炘、副都统富桑阿三人。庆山自应将此项兵丁一千名。交付派出协领等官。率领前赴军营。俟到彼处。领队大臣多员。足敷委用。乃庆山并未具奏请旨。率将将军印信。交令富桑阿护理。伊自行统领官兵。前往军营。不晓事体轻重。殊属非是。庆山著严行申饬。伊行抵何处。接奉此旨。即由何处回任。将此项兵丁一千名。即交原派协领等妥为照料。赶赴哈密一带地方。听候杨遇春调遣。　　

○丁卯。谕内阁、曹振镛、汪廷珍、王引之、杜堮、不谙清文。英和、文孚、管理事务较繁。所有校勘清字圣训。著改派托律、松筠、奕经。　　

○又谕、每年动支帑项。散给兵饷。原期遇有兵戎。为国报效。捍卫地方。近因逆裔张格尔在喀什噶尔滋事。业经调取吉林黑龙江兵三千名。前往征剿。此项劲旅到日。逆回自可剿灭。惟兵丁等经行四省。其中恐有愚鲁之辈。因车马食物。扰累勒索。前已降旨饬令各该省督抚、遇有兵丁滋事者。即行参奏。按照军法办理。仍将该管官严参。著郑亲王乌尔恭阿、定亲王奕绍、于各起官兵齐集教场犒赏时。将此旨逐名晓谕。尔官兵等务须谨守法度。速赴军营。奋勉从事。为国宣勤。以期仰报皇恩。如有沿途因车马食物细故。扰累驿站地方居民者。即按军法惩办。仍将该管官指名劾参。一并严惩。决不姑贷。　　

○谕军机大臣等、据禄成等奏、筹备官兵五百名。选派带兵总管佐领防御骁骑校等十三员。并调副都统德海带往等语。黑龙江续挑官兵。业经降旨令禄成拣派带兵员弁。陆续起程。并派阿勒罕保、作为领队大臣。俟黑龙江兵到京时。督同原派官员。带兵前赴军营。其由黑龙江至京沿途总管佐领等。足资弹压。德海著无庸前来。如业经起程。该将军即行知副都统折回本任可也。将此由四百里谕令知之。　　

○给山西萨拉齐厅属被水灾民一月口粮。并房屋修费。　　

○予喀什噶尔阵亡领队大臣乌淩阿、谥武壮。穆克登布、谥壮节。祭葬世职均如都统例。　　

○戊辰。谕内阁、乌尔卿额奏、请前赴军营一摺。乌尔卿额因喀什噶尔逆回变乱。经杨遇春咨调凉州庄浪满营官兵五百名。该副都统自请前往。帮同剿办。具见悃忱。惟凉州副都统本任事件。亦关紧要现在宁夏将军格布舍、业已带兵出口。所有凉州庄浪满营官兵五百名。应即拣派官员带领。跟接前进。该副都统著无庸前往。　　

○工部右侍郎顾德庆因病赏假。以署礼部右侍郎汤金钊、署工部右侍郎。兼管钱法堂事务。　　

○己巳。谕内阁、道光五年。曾经降旨。督抚藩臬之内。如系旗员。于请安谢恩摺内。著缮写奴才字样。凡遇一切公事奏摺。著写臣字。此特专指文职而言。并未指出武职如此缮写。原降谕旨甚属明晰。穆兰岱前此会同陕甘总督奏事一摺。自应缮写臣字。今伊自行陈奏青海蒙古事件。亦写臣字。竟染汉人习气。殊属不合。况此际各省将军都统等奏摺。并无一缮写臣字者。穆兰岱身任副都统。兼西宁办事大臣。而仿效文职。殊属非是。穆兰岱。著传旨申饬。
  </div>
  <div class="pagination">
   <a href="清实录道光朝实录_page195.html">
    上一页
   </a>
   <span>
    ...
   </span>
   <a href="清实录道光朝实录_page191.html">
    191
   </a>
   <a href="清实录道光朝实录_page192.html">
    192
   </a>
   <a href="清实录道光朝实录_page193.html">
    193
   </a>
   <a href="清实录道光朝实录_page194.html">
    194
   </a>
   <a href="清实录道光朝实录_page195.html">
    195
   </a>
   <span class="current-page">
    196
   </span>
   <a href="清实录道光朝实录_page197.html">
    197
   </a>
   <a href="清实录道光朝实录_page198.html">
    198
   </a>
   <a href="清实录道光朝实录_page199.html">
    199
   </a>
   <a href="清实录道光朝实录_page200.html">
    200
   </a>
   <a href="清实录道光朝实录_page201.html">
    201
   </a>
   <span>
    ...
   </span>
   <a href="清实录道光朝实录_page197.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
