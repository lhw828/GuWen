<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 190 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 190 页/共 263 页</h1>
    <div class="content">　　○给天城阳和等四卫官军马一千匹
　　○乙巳赐韩王徵钊庶长子名曰偕淓镇国将军公矿次子曰诚灏
　　○命故弗提卫指挥佥事常不于住儿出兀列河卫指挥佥事打必纳子法麻哈忽失木子答出撒力卫指挥佥事果郎哈子阿松哈资河卫指挥佥事察班子苦丁格也里石子白令哥阿里帖木子木化连甫门河卫指挥佥事桑果奴子阿哈忽儿海卫指挥佥事哈纳子几察哈俱袭职
　　○南京刑部左侍郎郑泰自陈历任年久幸无过举乞迁调一职以图报称事下吏部言凡堂上官迁调俱出特恩岂可干求泰所言难允  帝是之
　　○贵州副总兵都指挥佥事李贵等奏平越等处黎从等寨贼首阿拏王阿榜苖金虎等为称苖王造妖言惑众收劫诸处寨堡实与湖广铜彭等处贼势相倚乞调云南四川原征汉达官军会合剿除兵部请敕总兵官南和伯方瑛等亟往相度二处贼情缓急先后进兵从之
　　○丁未升狭西按察司佥事韩士琦为副使监察御史沈义为浙江按察司副使罗澄为云南按察司佥事张绅为狭西按察司佥事
　　○给大同备边旗军马五百匹
　　○日生左右珥色赤鲜明
　　○己酉腊节赐文武百官宴
　　○擢监生张铭为南京户部广东司主事铭参赞机务南京兵部尚书纯子也铭将选纯陈情乞恩除南京相应官庶父子朝夕相亲共图补报吏部具以言故有是命
　　○  命故辽东都指挥同知费曰□拆子英袭为沈阳中卫指挥使
　　○  命停徵四川乌撒等卫今年子粒二千六百七石俟下年成熟陆续徵纳以屯田被灾故也
　　○昏刻月生晕苍白色
　　○庚戌擢进士刘溥为刑部广东司主事
　　○  命故羽林前卫指挥使安敬子勇金吾右卫指挥使宋旺弟友俱袭职金吾左卫指挥同知刘荣子镇居旺子能指挥佥事冯敬子让武骧右卫指挥佥事李兴子钦俱代职以荣等老疾故也
　　○巡抚湖广工部尚书王永寿奏贼首蒙能率众攻众龙里城官军击却之寻分遣贼众攻破亮寨司橘等屯寨遂破铜鼓所及罗围堡又为攻城梯声言欲破龙里城据为巢穴都指挥汪迪率兵策应官军六百余俱为所毙况湖广军旅数兴水旱相仍军民极为疲困乞简命文职大臣一员来与臣协同济理事下兵部少保兼尚书于谦右侍郎王伟各请行诏待总兵官方瑛到日奏来区处
　　○辛亥建州等卫女直指挥项哈兀者等卫野人女直赛不克等广东崖州滕桥土官巡检黄芳云南石甸土官巡检李俊等贡马及方物赐彩币等物
　　○遣广宁伯刘安襄城伯李瑾修武伯沈煜为正使给事中樊冕王铉何升为副使各持节册封楚府崇惕庄僖王庶长子镇国将军均镦为崇阳王百户尹徽女为秦府永兴王公铭妃兵马副指挥牛青女为代府博野王成鐭妃
　　○壬子户部奏贵州黎平府龙里蛮夷长官司因苖贼攻破城寨烧劫仓粮人民流散今招抚渐回人力罢弊所负景泰四年至今年秋粮二百六十九石有余宜移文巡抚左副都御史蒋琳覆实停免流移者亦令招抚复业若虽被贼围不曾抢劫者令如数纳从之
　　○提督辽东军务右副都御史寇琛遵敕旨令广宁等卫千百户曹瓒等凡三十员俱袭职代职
　　○癸丑南京  太庙内失珠冠诸物诏盗者自首免罪不首者籍没有能告所盗者升赏之
　　○守备天城奉御胡顺奏都指挥王金结所部之号九龙十虎者欲谋反全亦奏顺多役军士酷刑下巡按直隶监察御史贾恪覆之顺所奏俱无状所奏亦无诬都察院谓顺全俱挟私相讦宜正以罪更择官代其守备诏曰兹正备冬之际姑宥之
　　○夜有流星大如杯色赤有光出天纪西北行至太遵星尾迹炸散二少星随之
　　○甲寅以是冬无雪令百官致斋三日分遣大臣以香帛祷于  天地  社稷  山川及诸观宫寺庙
　　○命故袭封衍圣公孔颜缙孙弘绪袭封敕之曰朕惟自古圣帝明王之道覆冒天下然但行之于当时若夫明之使为法于天下后世如布帛菽粟不可一日而无者则惟先师孔子肆历代帝王至于我  祖宗尊崇之典靡不至焉尔祖彦缙以先师嫡嗣蚤承封爵朕方优于礼待讵意溘先朝露肆特命尔袭爵以奉先师祀事尔尚钦承祖德修身谨行以孝弟为先力学亲贤以诗礼为本和敬以睦族姻仁厚以处乡党毋骄毋傲惟俭惟良庶无忝以宗亲且有光于朕命
　　○擢进士江彤张璇为给事中
　　○复  命左佥都御史徐有贞巡视沙湾
　　○乙卯巡按山西监察御史王鉴奏都指挥王信诱取故长沙知府赵勉妾尽没其赀且淫勉养女命执问之
　　○丙辰给博野王成鐭岁禄二千石米钞中半兼支
　　○丁巳  命故阿速江卫指挥使奚木黑子弗亦马撒儿忽卫指挥同知必笼哈子额升格朵儿必河卫指挥同知宛者不花子额赤不花嘉河卫指挥佥事者令加子你察兀俱袭职
　　○戊午免徵沿河济宁等十三州县修河民所负官马并杂科役以左佥都御史徐有贞奏力役方勤不宜并取故也
　　○巡按直隶监察御史贾恪奏提督宣府军务右佥都御史李秉与总兵官过兴不协秉亦奏恪纵傲不率宪度下兵部集文武廷臣议以为秉所为多其职分不为过而秉言恪诸不法事亦未验诚为宜选给事中一员往廉其实从之
　　○辛酉都察院左佥都御史徐有贞奏臣比以公务往山东兖州府邹县盖颜孟二氏子孙世居之地闻前元时尝拨赡庙祭田六十顷二氏分种以供粢盛兼以养赡族人国初以来因之不革其后子孙微弱不能守被人侵占虽尝讼于官而未能追理退还以致无田供祭即今蒙恩赐官者日用粗给其举族之众未免饥寒切惟颜氏之德孟子之功宗传先圣垂裕后来万世人君所共尊礼故虽胡元之君亦知崇尚而拨田赡庙矧  圣朝惇典庸礼之盛  皇上崇儒重道之至而忍使其祭田不供子孙失所乎臣又伏见  皇上亲行视学特召孔颜孟三氏子孙陪从仍授颜孟二氏孙以近侍儒官其优待之恩有隆无替诚超轶前代之君矣兹其祭田之缺子孙之苦有司不为分理使者不以  上闻非惟有负先圣之教抑且有负  皇上之恩意岂不兴圣世缺典儒道无人之叹哉乞敕该部移文山东督令有有司将原给田履亩覆视免其徵租退还二氏并从嗣授官掌其岁入赡庙供祭之外赈给族氏此外或供赡不敷或乏力垦种更乞以附近废弃之地量益数顷仍如孔庙例拨佃户助种尤见特恩  帝悉从其言命追给赡庙田外各益田二十顷佃户十家
　　○壬戌立春顺天府官进春  帝御奉天门受贺赐文武百官宴
　　○癸亥赐隰川王长子名曰仕＜土遂＞
　　○巡按直隶监察御史杨贡奉十一月十一日苏州府地震因其效今年苏州地两震皆己不能激扬抚恤所致诏曰灾异岂(专)[责]在一人其督所部官吏抚恤军民无令失所
　　○甲子  命故辽东都指挥使宋真子璟袭为定辽中卫指挥使故双城卫指挥同知脱省哥子舍勒渚冬河卫指挥同知长家子伴哥俱袭职
　　○赐袭封衍圣公孔弘绪玉轴诰命并赠其父承庆为衍圣公封母王氏为夫人
　　○给宁府新涂县主并仪宾张晋萍乡县主并仪宾张傚岁禄各六百石内米四百石钞折二百石
　　○乙丑  命故海西友帖卫指挥佥事苦女子阿里户纳袭职来归毛怜等卫女直金把奴等三人为头目隶南京锦衣卫木答忽等三人充湖广军以尝犯边故也
　　○革广东乐昌县河泊所以事简课少故也
　　○免蓟州永平山海等处军士偿官马二千九百六百十余匹以岁歉人艰也
　　○丙寅湖广施南宣抚司遣把事黑甲兀者等卫遣指挥歹羊加等忽石门等卫指挥亦冲哥喜等乐温河等卫遣女直失勒迷等贡马貂鼠皮等物赐彩币有差
　　○河南按察使何永芳卒永芳浙江常山县人由进士任郡阳知县治政有方选擢监察御史处事详慎历升河南按察使至是卒于官
　　○丁卯  命掌建州卫事都督同知李满住子古纳哈代职故兀指者卫指挥佥事兀笼哈子劄住考郎兀卫指挥佥事木答哈子阿都赤法因河卫指挥佥事台不花子速木哈乃塔子兀的格益实卫指挥佥事一僧哥子答鲁速塔儿河卫指挥佥事失剌哈子阿古沙阿路秃子帖木俱袭职
　　○挑通济河曲岸沙滩及筑东岸缺堤
　　○顺天府宛平县知县王纪言岁歉民饥宜为重拯恤请裁减天财库检钞人夫九门收钞铺户酒醋面局酒户停中帽局坐贾皮张并岁办杂皮翎毛蠲抽分煤炸长生牛羊等物减土民代种田地粮刍  帝悉从其言命所司行之
　　○戊辰  命锦衣卫指挥同知毕旺子永代职
　　○升屠宗顺为副千户屠芝为百户仍于御用监办事二人专献宝石以规利者也
　　○朵颜等卫都指挥朵罗千等遣指挥哈剌把秃儿奏事至赐彩币等物
　　○己巳免应天府七天州县留守左卫并直隶宁州兴州中屯等三十五卫今年秋粮子粒共二万三千九百九十三石草九万三九千一百六十九束直隶庐州府和州滁州庐州邳州六安滁州仪真寿州等卫今年秋粮子粒七万一千九百一十八石草一十一万一千八百四十八包直隶苏州诸府太仓诸卫今年秋粮子粒一百四十五万三千五百五十八石有奇草五十七万三千三百九十包山东济南兖州青州东昌等府武定信阳等三十八州县今年夏税麦二十四万二千五百八石有奇俱以被灾故也
　　○庚午岁暮  帝享  太庙
　　○以明日正旦遣官祭  长陵  献陵  景陵遣太常寺官祭五祀之神遣旗手卫官祭旗纛之神
　　○贵州左布政使易卒节卒节江西万载县人以进士任行人升礼部祠祭员外郎宣德乙卯擢四川成都知府有善政寻升今官颇著声绩九载卒于官蛮夷思之独在礼部时尝使安南国与同使者争金于道贻哂外国云
　　○是岁天下户口九百四十万五千三百九十口五千三百八十万七千四百七十丁田地四百二十六万七千三百三十九顷田赋米麦二千六百八十五万三千九百三十一石绢一十九万二千八百四十七疋丝六万四千一百四十八斤绵一十八万六千一百八十万六千一百八十九斤布四十万六千九百二十四疋绵花一十九万一千一百七十五斤折色钞七万九千四百三十四锭有奇杂课钞九百九十万五千三百二十四锭有奇米麦五万八千五百一石铁七万四千五百八十三斤有奇布一千八十七疋盐课盐二百七十六万六千六百五十一引折色钞一千八百一十一万三千五十九锭有奇米四十八万二千七百石布七百八十六疋茶课茶五十五万三千七百五十一斤折色钞一十八万九千四百七十四贯屯田子粒二百七十七万九千三百四十一石有奇采纳银七千九百八十二两有奇水银九百四十四斤朱砂一百六十二斤石绿二百五十五斤雄黄三十斤有奇漕运北京儹运过粮四百三十八万四千石各处运纳粮二百二十二万四百四十六石减免天下官田等项税粮计米麦一百七十六万一千八百六十五石有奇
　　大明英宗睿皇帝实录卷二百六十一
　大明英宗睿皇帝实录卷二百六十二
　　废帝郕戾王附录第八十
　　景泰七年春正月辛未朔  太上皇帝居南宫  帝诣  奉先殿  上圣皇太后宫皇太后宫行礼毕出御奉天殿文武群臣及四夷朝使行庆贺礼  上圣皇太后  皇太后  皇后免命妇朝贺
　　○癸酉  宣宗章皇帝忌辰遣官祭  景陵
　　○甲戌移至山东塘头寨并高家港巡检事于寨西以巡抚山东刑部尚书薛希琏奏旧治被水冲塌军兵难以居守故也
　　○乙亥朝鲜国王李弘暐遣陪臣申叔舟等奉表来朝贡马及方物赐宴及彩币表里袭衣纱绢等物有差  湖广阮州卫指挥使周勇奏苗贼三千余徒攻劫州境杀掳人财烧毁房屋臣同镇守太监梁达等督汉达官军民壮于杨溪等处对敌杀伤甚众各苗遁散山箐命兵部即移文总兵官南和伯方瑛会兵搜剿  顺天府宛平县知县王纪奏在京民缺食艰窘其递年长生牛羊羊羊毛乞令见在人户办纳其逃绝人户乞赐蠲免从之  泰宁卫都指挥脱里干等建州左等卫都督等官董山等毛怜卫女直指挥火儿火孙等泰宁等卫都督佥事革于帖木儿等来朝贡马驼方物赐宴及彩币表里袭衣等物有差
　　○丁丑孟春  帝享  太庙  遣中官祭司户之神  吏部听选官谢荣奏比年江南米贵漕运军士将允运粮米就彼出籴却以银货赴京易米上仓以此京城米价亦贵乞加禁约务令各运原公□儿粮米赴京从之  应天府市民奏自正统十三年至景泰五年坐派臣等买过诸色物料未蒙赐给价钞  帝谓户部臣曰今后买物价钞随时给偿毋令民怨  郑世子祁锳妃韩氏薨妃兵马指挥俊之女正统十二年册封至是薨讣闻遣中官赐祭命有司营葬  户部奏去岁南北直隶并山东河南俱有蝗蝻恐今春遗种复生宜移文有司设法扑捕从之
　　○戊寅以大祀  天地  帝御奉天殿誓戒文武百官致斋三日  赐大谷王钟鋐四季衮龙织金袍服从王奏请也  设山东莒州葛沟店巡检司以巡抚尚书薛希琏奏请也  礼部尚书胡濙被盗诏巡捕御史督锦衣卫官五城兵马严捕之即不获各偿所盗  南京守备平江侯陈豫以南京指挥千百户多无赖有盗请获即不俟奏闻送法司从之  夜月犯毕宿右股北第一星
　　○己卯巡抚湖广监察御史包瑛先请湖广诸府因苗贼作孽调军剿捕起倩丁壮挽运粮饷城守空虚加以旱潦民心惶惶而襄阳府地方流民蚁集诚恐一旦乘机窃发为患非细乞早预防庶无后忧  帝嘉纳其言命太子太保兼兵部尚书石璞往抚安军民禁御盗贼听以便宜从事俟苗贼平回京
　　○壬午大祀  天地于南郊  帝还谒  上圣皇太后  皇太后毕出御奉天殿文武百官行庆成礼
　　○癸未以  大祀礼成  帝御奉天殿大宴文武群臣及四夷朝使  命故建州左卫都指挥佥事马哈嗒吉子昆安朵子帖夫指挥佥事兀鲁速子速笼格建州右卫指挥佥事阿黑子只儿哈管秃子你笼哈阿贞同贞卫指挥同知探塔哈子劄里纳俱袭职  召商中纳盐粮独石马营云川堡仓中淮盐者每引米八斗浙盐五斗赤城仓中淮盐八斗五升雕鹗堡仓中淮盐九斗浙盐六斗俱不次支给
　　○甲甲提督宣府军务右佥都御史李秉巡按御史贾恪互讦奏命兵部给事中刘彝往勘之彝还言秉等所奏俱是虚词  帝曰秉恪罪当究问但今边境未宁用人惟急姑置之都察院移文与秉今后行事务从实恪待回时处置  夜月犯轩辕右角星
　　○乙酉上元节宴文武百官赐假十日  敕南京守备太监陈公周礼保安平江侯陈豫参赞机务兵部尚书张纯曰向因南京  太庙室内失神御物今遣造完金龙珠翠燕居冠及挑结龙凤俱盛褁如法特遣内官领匠作赍去尔等即选日付南京神宫监官逐一进御仍推南京无过名大臣一员行昭告礼不可怠忽庙室旧有冠坏者就令匠作如法修整毋或稽迟
　　○丙戌宣府总兵官右都督过兴奏朵颜宁泰等卫达子远年进贡俱从喜峰口验入近年始从独石今年又从万全右卫其实窥瞰虚实宜禁止之  诏今后进贡只从旧路仍命各边总兵官谨守关隘勿令往道  先是京城九门每季各役铺户五六人收钞每人费银至十余两宛平县知县王纪以为言命每门止役三人
　　○丁亥  命故河南都司署都指挥佥事陈纪子辅袭为指挥使云南署都指挥使刘玉子镛代为指挥使  命故喜乐温河卫指挥同知土成哈孙乞都革河贞同贞卫指挥同知术良苦子住丁革毛怜卫指挥使也克子住鲁哈指挥同知卜儿哈子木哈兀指挥佥事阿因帖木子宁舍亦赤哈子温秃得州子兀六宋哈奴子皂花奴凡察子干都速平江卫指挥使绰必孙刘梵指挥同知失奔哥子帖木指挥佥事剌必哥子列者格建州卫指挥同知阿失帖木子木哈连指挥佥事释家奴孙亦丁哈撒木哥子兀鲁哈木长哈子薛列监卜子木哈俱袭职毛怜卫指挥同知哈塔子埽哈代职  召商于湖广军前中纳盐粮淮盐每引米二斗浙盐减五升长芦盐又减五升俱循次支给  福建都指挥佥事桂福率兵入海捕贼因渔猎于潮州之南澳猝遇暴风士卒溺死者百七十余人为巡抚御史倪敬所劾坐斩诏宥死降为事官发沿海立功  大隆福寺修佛会有回回速来蛮法狂持斧入寺砍众僧头一僧死遂上佛殿放火烧毁佛经并坏门窗等物捕获斩之
　　○戊子守备独石右参将都指挥佥事周贤奏独石马营等处系宣府怀来屏障今原守备官军多有投托本卫差占不肯前去守备及先前惊散官军又不拨补万一有警必致误事  帝命协赞军务右参政叶盛清理禁约不许官军投托其惊散者即令照数拨补  太子太保兼刑部尚书俞士悦乞致仕不允
　　○己丑给永和王府兴县县主并仪宾黄庆安化王府肤施县主并仪宾宫濂岁禄各六百石米钞兼支
　　○庚寅  封庆王秩煃庶长子邃邕□且为平源王赐冠服仪仗等物  日生背气色青赤
　　○辛卯  敕谕朵颜等卫大小头目人等曰朝廷建置尔等卫分管束人民使各安生业惟时节进贡及报紧急声息许差人从永平地界入境近者尔等差人每次有至一二百人不由旧路四散进入况今时节已过犹络绎不绝非但有违旧例实妨尔等耕种生业今后凡遇时节量差数十人朝贡过节即止若遇有紧急声息止许差三五人奏报俱从永平地界入境已敕将军通知违者擒来处治特谕尔等知之  监察御史张蓥奏临清新设卫所调来官军逃匿数多宜通行查勘除屯田者不动外其余京掺运粮并调来未到者严立禁例发遣前来及将在临清隐住舍人余丁查册拣选丁多精壮者给与口粮俾充守城之数庶得城池充实战守有备从之  巡按直隶监察御史贾恪劾奏守备万全参将都指挥佥事张林擅责掺军守了都指挥佥事孟玺徐纲饮于部卒家请俱候春暖收问从之
　　○癸巳造  太庙祭服  设狭西西安府镇安县儒学阴阳学医学僧会司道会司各置官如例  太子少保右都御史罗通大理寺左少卿古镛言张家湾诸处强贼伏诛者已百七十余充军者尤众方今春阳布和宜暂停其诛有获者送法司审之其捕贼左副都御史刘广衡宜徵还京巡捕之事但以责御史及诸官枝从之  日生左右珥色黄赤鲜明
　　○甲午巡抚湖广太子太保兼兵部尚书石璞言襄阳等府州县连年水旱民艰加以远运军储尤为狼狈乞行三事一开中盐粮每引米三斗送军前交纳一令湖广军民有能纳米一百石者给官带五百石者授百户八百石者授千户俱终其身一湖广文职官三年六年考满者免赴京布政司按察司府州县官出米四十石各司首领官驲丞开霸等官出米二十石俱送赴军前即与文凭回任俱从之  广西有妇人因奸夫杀其夫遂与为妻按察司论以虽不知情绞审刑署郎中黄宗谓奸夫已瘦死妇人犹受刑可悯诏杖一百释之
　　○乙未  命湖广辰州卫带俸都指挥佥事王英守备清浪等处荆州左卫带俸都指挥佥事李景守备武冈等处从巡抚湖广工部尚书王永寿等奏请也  礼部奏真宁王薨之日其妾辛氏悲痛几绝自缢以从葬真烈可嘉命追封为真宁王夫人遣官赐葬祭  蠲直隶广平府去年被灾地亩夏税麦四千七百七十余石桑丝一千四百九十一两有奇
　　○丙申赤斤蒙古卫都督阿速指挥可儿加等来朝贡马驼及方物赐宴及彩币表里袭衣钞绢等物有差  升刑部狭西司主事倪通为狭西按察司佥事江西司主事刘羽翔河南道监察御史陈敬俱为江西按察司佥事湖广道监察御史张昊为广东按察司佥事  命故毛怜卫指挥使纳刺秃子兀里哈指挥同知速都子塞笼格莽哈子謟护木答忽子锁古奴答鲁哈子卜郎把连子阿鲁指挥佥事孙昌答子扯亦客答哈子塞列失保赤子帖黑车阿哈子兀察黄脱因子那那哈建州卫指挥使赛因不花子撒哈答指挥同知冬锁鲁阿子暖塔塔失子撒哈刺忽失哈子你鲁儿因子塔养重山子双古奴指挥佥事丹保奴子把答哈安赤子捏失格小厮子也迭乞失里木卫指挥佥事赛示塔子板里塔咬纳子亦失哈哥吉河卫指挥佥事准里亭哥子阿纳哈八令哈子速失辽东自在州住坐指挥同知神干保子宫保指挥佥事七十子五十俱袭职
　　○丁酉四川威州旧州里王官巡检董敏侄董伯山等来朝贡马赐钞锭有差  命以荆州府税课钞岁赐辽王五万贯  命狭西右参议张云翰复职云翰坐受渭源县知县唐诚赂黜为民连陈冤下镇守右副都御史耿九畴覆之言云翰无受赂状故有是命  山东莒州判官孙颙衘于知州余真守御千户王宝遂首真杖死反狱强贼数十人且云真宝相结谋反致仕知府刘茂谙天文称真子学古有一人之福宝自称统兵不亚霸主俱密期来年正二月起事事闻下巡抚尚书薛希琏等覆之俱无验但得真杖死强贼状都察院论颙造谣言斩真擅杀已获贼绞狱上诏俱宥死谪戌口外  河南布政司奏所辖各府比因岁歉多缺牛具谷种已发廪及劝谕殷实之家借贷耕种山西解州亦奏岁歉民饥已发廪赈济俱俟秋成偿官从之
　　○戊戌金星昼见于己位
　　大明英宗睿皇帝实录卷二百六十二
　大明英宗睿皇帝实录卷二百六十三
　　废帝郕戾王附录第八十一
　　景泰七年二月庚子朔  太上皇帝居南宫  敕谕赤斤蒙古卫都督阿速曰得甘肃镇守总兵官奏尔将逃判指挥可儿加等送出到边令带驼马赴京进贡询知可儿加等曩随达贼也先人马往迤北居往近因也先被杀仍复走回其罪固难容恕尔受朝廷重任不能铃束部落亲属致其逃出外境论法亦当究治今皆置之不问己将可儿加等优待遣回尔当自今以后用心抚官下人固守境土保障边外其余逃判人口有在哈密潜住未曾回者尔即差人招抚回还俾之安生毋怀二心  上命掺备官军二月间每人增给口粮二斗不为例仍严督各头目用心抚恤不许科害  唐府仪宾张铉奏河南郡主已故其岁禄多给半岁例应偿官然臣用度不给乞免偿官从之  蠲应天并直隶宁国太平池州安庆徽州保定河间广平诸府卫及广德州山东济南兖州东昌山西平阳河南开封怀庆卫挥诸府卫去年被灾田地税粮子粒二十四万五千六百九十石有奇马草七十九万一千五百余东
　　○辛丑提督永平等处军务右副都御史李宾奏密云地方潮河川等处乃要冲隘口乞于附近卫所量调军士协同脩理庶得工程易完边境有备从之  掌太常寺事礼部尚书蒋守约乞致仕不允
　　○壬寅  上圣皇太后圣节免命妇朝贺  封永寿王第五子公鉌第六子公链为镇国将军赐诰命冠服等物  左副都御史刘广衡奏臣见顺天河间二府民饥已甚虽蒙赈济尚有不给请于被灾之处预支官军令秋七月俸粮以足其食从之  征进湖广贵州总兵官南和伯方瑛奏欲将致事副使邢端为事佥事沈庆等戴罪分往永顺保靖等处起调土官土兵领逃军前杀贼事完之日奏请定夺从之  四川按察使黄溥等奏松潘虽地邻边境洪武永乐间止是本卫官军自守近差都指挥使周贵都指挥佥事李文等往彼掺捕又有参议管运粮储官民多扰乞将镇守刑部侍郎罗绮徵还诏兵部计议以开少保兼尚书于谦言松潘诸种番夷骈居杂处即今董卜韩胡克罗俄监粲虽已病故而番簇尚多及赞善王班丹监锉等私造军器交通虏寇阴谋未测正在用人提督防范绮难以徵还从之  给宣府掺备官军马一千五百匹  巡按山东监察御史王鉴奏都指挥佥事王信犯诓骗财物奸淫诸罪状坐赎徒宜勒令替职从之
　　○癸卯朝鲜国王李弘暐奏臣久婴重疾难理国事叔父瑈今权署国事措置得宜伏望早正名号以惬人心奏下礼部议之尚书胡濙等言合允其请  帝从之遣内臣册封瑈为朝鲜国王妻尹氏为朝鲜国王妃赐诰命冕服冠服等物降敕谕之曰近得王弘暐奏称其质本孱弱国用艰虞惟尔瑈贤良宜逊乃位俾询于国谓皆属心兹特从其所逊遣内官尹凤金兴赍敕封尔瑈为朝鲜国王代主国事尔宜恪守臣节益坚事大之成永固藩邦毋忝嗣王之让其令弘暐仍以爵闲住尔湏常加优待毋忽仍诏谕其国人  赐晋王第三子名曰奇容河东王长子名曰奇淮  命国子监祭酒刘铉经筵讲书  升户部福建司员外郎冯諲为四川布政司右参议  南京守备平江侯陈豫等奏永乐年间例一家被盗劫四邻各十家助擒之即获人赏银五十两文绮四表里钞二千贯各给以盗者赀产如坐视四邻各十家均偿所劫且枷示之必得盗乃释今两京强贼横甚请举其例都察院谓  太宗靖难初立法当尔今天下久治平遵之恐太重遂奏寝之
　　○甲辰云南楚雄卫千户所土官舍人刘忠来朝贡马赐钞  真宁王秩荧妃张氏奏王卒府中艰难无力治葬乞量给财物助买丧具以全送终之礼  帝命给银百两纻丝十疋绢二十疋既而又乞今岁禄米一千石给赐养赡命以其半给之  户部奏内帑贮钞不多在京文武群臣该支景泰六年折俸钞请暂给与白金每两折钞七百贯从之
　　○乙巳巡按直隶监察御史张鹏奏总兵官南和伯方瑛率领官军往湖广征剿苗贼遣臣体察直抵南京见得纪律严明并无骚扰  帝命兵部职之待瑛回时奖谕  夜月犯毕宿右股北第二星
　　○丙午  命内官监造各样玉带五百条以备赏赍  给庆成王府曲阳郡君并仪宾王易藁城郡君并仪宾王泽岁禄各四百石米钞兼支  监察御史张鹏奏臣经过淮安扬州二府见其岁凶民饥东作将兴无由具谷种老稚相携沿河乞食并拾草子以食今又追徵官租恐益流徙致生他变  帝曰二府官租即停徵民缺牛具谷种今巡抚并牧民官设法措置给之务令得所
　　○丁未释奠  先师孔子遣兵部侍郎兼翰林院学士左春坊大学商辂行礼
　　○戊申  帝祭  太社  太稷  遣顺天府官祭先农之神  赐镇国将军钟镒钟钢钟鏄钟錂钟＜釒贯＞钟钥钟鉴钟锵仪从人各二十名从其父庆成王美埥奏请也  狭西布政司旧无贡奏请创造从之  山西平阳府隰州奏去岁薄收民运边饷多有逋负乞折收绵布赴边给军从之
　　○己酉  赐镇国将军幼堮幼堮仪从人各二十名从其兄沁水王幼塐奏请也  未时暴风从东北方起拔木飞沙至次日卯时息
　　○庚戌遣顺天府官祭宋丞相文天祥  命停徵保定府所辖州县民户口食盐钞以其岁凶民饥故也  南京工部右侍郎李浩奏两京内府收受民间粮米除正耗米之外余剩者理当退出还民然仓官人等故称禁城严禁不容退出请加禁约今后余剩米务令监收官纳与纳户公文令持赴各门照出从之  征进湖广贵州总兵官南和伯方瑛奏湖广辰沅靖州偏桥镇远铜鼓清浪平溪等处俱缺粮饷今起清人夫输运欲于各卫守城内摘军一万令都指挥佥事杨茂统领防护从之
　　○辛亥悉召捕盗御史诸官校还京以时正耕作恐扰民也  湖广按察司佥事胡贯坐索所部路费论罢为民贯陈冤凡三十余疏都察院谓贯罪已有验乃数自办图复职宜谪徙口外从之  巡按山西监察御史费广案按察司佥事王豪酷暴杖死无辜命执鞫之  赐晋府镇国将军仕土□胁仕＜壉-豕乎＞诰命冠服  命右参将都督佥事颜彪为左参将守备大同东路
　　○癸丑先是福建各司官俸五品以上者月给米十之  二六品以上者月给米十之三后因用兵粮储不足官员不分大小月止给米一石至是以事平粮多命如旧例给之  先是守备武冈等处都指挥李震清浪等处都指挥安顺等俱犯罪徵还至是总兵官南和伯方瑛奏震等智谋骑勇乞令复守各该地方为便  帝曰且令震等军前杀贼以赎前罪若再奸懒仍旧执问
　　○甲寅户部左侍郎孟鉴奏靖州清浪诸边用兵粮储不足请以长沙永州衡州荆州四府未运南京米二十万六千石有奇改运各边备用仍行总兵官南和伯方瑛拨军防护及将江西折粮银三万两运赴军前给用从之
　　○丙辰  赐褒城王子镇国将军徵鍑徵鈱诰命冠服  吏部言湖广按察司等衙门按察使等官冯诚等以苖寇弗靖奏免大小衙门朝觐缘朝觐乃  祖宗旧典不可以小有警輙尽废之乞令湖广布按二司各府州县原该当上官并首领官二员来朝者止令一员带吏一名来朝其裁减州县原该一员吏一名将须知文册送部以凭考究  帝曰朝觐是  祖宗旧制不可轻免有苗寇地方如议非苗寇出没府州县仍循例来朝  四川罗江县奏本县儒学僻临汶江地势卑下县之南北俱有出地高爽可令移徙从之  夜月犯亢宿南第一星
　　○戊午提督紫荆等关右佥都御史彭谊奏紫荆关内栱京师外控虏境然城垣低薄山坡平漫乞将原拨协守各口官军如在要害若浮图峈黄土岭者不动其余约量归并本关掺守修筑从之
</div>
    <div class="pagination">
<a href="明实录英宗实录_page189.html">上一页</a><span>...</span><a href="明实录英宗实录_page185.html">185</a><a href="明实录英宗实录_page186.html">186</a><a href="明实录英宗实录_page187.html">187</a><a href="明实录英宗实录_page188.html">188</a><a href="明实录英宗实录_page189.html">189</a><span class="current-page">190</span><a href="明实录英宗实录_page191.html">191</a><a href="明实录英宗实录_page192.html">192</a><a href="明实录英宗实录_page193.html">193</a><a href="明实录英宗实录_page194.html">194</a><a href="明实录英宗实录_page195.html">195</a><span>...</span><a href="明实录英宗实录_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
