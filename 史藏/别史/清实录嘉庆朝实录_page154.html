<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 154 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 154 页/共 523 页
  </h1>
  <div class="content">
   ○乙酉。刑部议覆、山西巡抚伯麟疏称、平定州民王曰增、殴伤期亲服兄王曰俞身死。查该犯自幼双瞽。惟殴死期亲服兄伦纪攸关。毋庸援例声请。将该犯拟斩立决。得旨、此案王曰增因伊兄王曰俞借欠宋裕昆钱文。屡索未还。迨至上年十月十九日宋裕昆又来索欠。王曰俞并不好言恳缓。转向争吵。本非理直。王曰增用言劝走。因向伊兄理说。并无干犯情事。乃王曰俞不服。辄行村骂。将该犯揪倒。用甎殴伤顖门。该犯本属双瞽。又因一时挣不脱身遂摸拾甎块回殴。原系冀其松放。王曰俞揪扭益紧。该犯复连殴致伤。王曰俞始行松放。该犯亦即歇手且王曰俞并无骨损重伤。其身死已在二十日之后。况该犯究系瞽目之人。不能辨视。假使伊兄亦系双瞽。自仍当按律斩决。今王曰俞先行殴伤双瞽之弟。该犯情急图脱。摸甎回殴。致伤身死究与寻常殴死期亲尊长者稍有不同朕办理庶狱。固未尝稍事从严。亦不肯过为宽宥惟在核其情罪。期于生死两无冤抑。以昭平允。王曰增著改为应斩监候秋后处决。照例入于服制情实余依议。　　

○光禄寺卿鹤林、老病休致。以奉宸苑卿永来、为光禄寺卿。　　

○丙戌。遣官祭火神庙。　　

○刑部议驳、四川总督勒保奏审、富顺县民何秉成、殴伤余廷璠身死一案拟罪未当。得旨、此案何秉成先因雇主刘仁现、欲开穵煤硐。李世耀恐碍祖坟。邀约余廷璠等往阻。适刘仁现他出。李世耀即向何秉成告知。致相争闹。余廷璠在旁拢护。何秉成躲避而散。余廷璠回时见有鸡只。顺捉三只而归。此不过顺便攫取。与实在窃盗不同。且亦未必确知是何秉成鸡只。有心行窃。迨数日后。何秉成赶场。路遇余廷璠向索鸡只。彼此詈骂。何秉成即拔身带铁尺叠殴致伤。余廷璠仆跌倒地辱骂。何秉成一时气忿。起意致死。又用铁尺连戳。见其尚未绝气。复殴伤其左脚内踝。当时殒命。是何秉成明系挟余廷璠拢护阻开煤硐之嫌心怀忿恨因藉索鸡细故。凶殴多伤。起意致死。自应将该犯照故杀问拟。该督等辄依擅杀罪人律科断。殊失轻纵部驳甚是著该督再行研审确情另拟具题朕慎理庶狱一秉至公即如昨日刑部具题山西省瞽目民人王曰增殴伤胞兄一案。以其情节稍有可原。特降旨将该犯改为斩候。今何秉成实系挟嫌致死自当问以故杀。惟核其情罪之平。权衡至当。务使生死两无冤抑。从不畸重畸轻。稍有容心也。　　

○丁亥。军机大臣会同吏户等部议覆。陕甘总督惠龄条奏善后事宜。一、南山内西乡、平利、商州、镇安、各州县。均准改为繁缺。一南山内各州县。准就地方大小各添壮丁数十名于随征乡勇内挑选其口食先以查出绝产叛产变价生息支放再行筹款一陕省各属。因军需动拨常平仓谷。应买补其山内各州县、原贮仓谷少者。酌量加增并令妥议章程办理。一、留坝、宁陕、石泉等厅县应行建筑城垣。栈道内东河桥、草凉驿废邱关、南星马道大安驿、黄坝驿等处。应行添建土堡。令其照例估办。从之。　　

○戊子谕内阁彭元瑞奏太学石经现在所刊碑文与圣祖仁皇帝御纂四经、康熙字典、及高宗纯皇帝钦定三礼、校定武英殿十三经、闲有异同请详加察核等语石经为同文盛举。刊布黉宫垂世行远今碑内文字既尚须检校。著派董诰朱圭、纪昀、戴衢亨、那彦成、将石经碑文。与御纂钦定各书。悉心查对有无异同。黏签呈览。　　

○又谕、工部尚书彭元瑞、学问素优供奉内廷三十余年。行走勤慎。前以腿疾艰于动履。特两次恩准展假。令伊在家调理。兹据奏宿痼已久、时收时溃、现在难望即痊沥情恳请解任等语。彭元瑞赏假疗治。已及半年。现既未能痊愈。著照所请、准其开缺。俾安心调养。至伊现充实录馆总裁。一切事例素为熟谙伊在馆总司编辑之任未便遽易他手著加恩留充实录馆总裁俾得一手恭纂。并著赏给尚书应领正俸银米其总裁应得公费照常支领。以示眷念。即令其进城调养。如果腿疾就痊步履如旧。仍当以原官起用。　　

○谕军机大臣等、额勒登保等督率将领、分路搜剿。多有斩获。共计歼擒贼匪百十人。并将伪元帅赵金友拏获。额勒登保、勒保、于拜摺后即分东西两路进发。分投督办。俟川匪排搜净尽。额勒登保亲至湖北周历巡查。所见亦是。本日吴熊光奏留东三省马队官兵。额勒登保俟回京时。即可带领由襄阳至河南一路凯旋。俾所过地方。知经略亲带大兵回京声势更壮。其川省应彻弁兵应行进京者。亦可一并顺带前来。至另摺奏、筹商裁彻客兵、及酌拟留防搜捕章程。所议悉合机宜。乡勇一项、随征日久。半系无业可归之人。朕节次降旨总以安顿乡勇为亟。额勒登保现咨商德楞泰、请将现无家业、情愿归营之人。准照川省所设新兵之例。各给守粮一分。俟有制兵缺出。随时拨补。所见甚是。入营充伍。既有钱粮可资养赡。该营员等更可随时钤束如有桀骜滋事者。即可惩之以法额勒登保等筹议及此。既称万全无敝□大。此即伊等专责。设安置稍有不妥。惟伊等是问。此外如先彻外省及东三省马队之兵。请留本省官兵分路防剿。每月所费饷银、不过十四五万。并于川陕楚三省分驻大员。以资统率各款。均照所议。再据称拜发六百里喜摺之后、拟将经略印信、先行申缴一节。此可不必。现在三省邪匪、虽已荡平。尚有一切应办善后事宜。即日德楞泰进京后。额勒登保由川赴楚。顺道排搜。一切文檄往来。均须钤用印信。非如参赞德楞泰现系成都将军、尚有本任印信可用者比额勒登保若将经略印信先行缴回转恐呼应不灵且三省蒇功完善。中外欣庆。额勒登保始终其事。其印信自应俟入都时亲自赍回方符体制。将此谕令知之。　　

○以协办大学士户部尚书朱圭、兼翰林院掌院学士。吏部尚书刘权之、为国史馆副总裁官。礼部尚书纪昀、教习庶吉士。　　

○调兵部尚书戴衢亨、为工部尚书。充会典馆副总裁官。以两江总督费淳、为兵部尚书。署工部尚书陈大文、为两江总督。。　　

○调刑部左侍郎初彭龄、为工部右侍郎。转刑部右侍郎姜晟、为左侍郎。以工部右侍郎戴均元、为刑部右侍郎。　　

○己丑。改安南国为越南国。封阮福映为国王。谕内阁、前此农耐国长阮福映、表陈与安南构兵颠末。系为先世复讐。恭遣陪价赍缴阮光缵遗弃旧颁敕印。并缚献海洋逋盗。恪恭请命。朕鉴其航海输诚。特予嘉纳。曾经明降谕旨。将安南阮光缵获罪覆灭、及阮福映恭顺出力缘由。先行宣示中外。嗣节据该国长请锡新封。陈明该国系先有越裳之地。今并有安南。不愿忘其世守。吁恳仍以南越名国经疆吏据情入告。部臣议驳、以南越命名与徼外封域未协。特念其叩关内附敬抒悃忱。命用越南二字。以越字冠于上仍其先世疆域。以南字列于下。表其新锡藩封。并令广西抚臣孙玉庭、一面檄知阮福映。一面委员伴送赍进表贡使臣赴京。谕其缓程行走。以示天朝柔远之意。兹复据孙玉庭奏称、阮福映接奉钦定越南恩命、倍深感激。情词欢忭、出于至诚、该使臣业已起程北上计七月下旬即可到京等语。应即加之宠命封为越南国王。所有应行颁给该国王印信敕书等件。著各该衙门查照定例。先期豫备。并著钦天监衙门、于颁行时宪书内。将安南二字改为越南。永遵正朔。至将来册封时。著派广西臬司齐布森、将新颁敕印。带同来使赍捧出关。前往宣示诏旨。俾该国王长承恩眷世守勿替。将此通谕知之。　　

○又谕、铁保奏请、将平度州知州邱鼐、调补胶州知州、滋阳县知县孙良炳、升署濮州一摺。已批交吏部议奏矣。及阅夹片内称、明知与例不符、实无办法、即奉部驳、亦再无人可换等语。殊不成话。向来督抚保题不合例人员。经部照例议驳。朕念其人地实在相需。每加恩准。并将该督抚等处分宽免。节降谕旨甚明。该抚岂不知之。即使因该省现无合例人员。不得已将该二员升调。亦应婉词声请。以期恩出自上。方合敷奏之体。乃竟以为即奉部驳。亦再无人可换。并将不合例人员、全行开列。是欲朕必如所请。非有心要挟而何。若各省督抚保题不合例人员。俱不待交部议。国家又安用设此吏部为耶。铁保著传旨严行申饬。并著交部议处。　　

○谕军机大臣等、贡楚克扎布等奏、筹办丹噶尔蒙古内徙情形一摺。丹噶尔蒙古陆续内徙。积至九千余人之多。流离播迁自应妥为抚恤。无致失所。但亦须明白宣示。著贡楚克扎布等、即传谕该蒙古、以尔等各有游牧。今因畏惧番众。不能自卫。纷纷内移。蒙大皇帝俯赐矜怜。不特未加谴责。且格外施恩。给予赈恤。从前历任办事大臣经理未能周备。圣明早经洞鉴。是以钦派大员前来查办。但尔等数千人移居内地。岂能久恃官为给养。现在熟筹妥办。务使番众慑服。不敢再行抢劫。边疆永臻绥靖。俾尔等得以迅回故土。各安生业。务须力加振作。奋勉自强。不可委靡。以期无负大皇帝逾格矜全至意。所有抚恤丹噶尔蒙古、于十日散面时。每日加给官茶一两。事属可行。将此谕令知之。　　

○又谕、英善等奏、拉布丹纳木扎勒患病身故、并驳回达赖喇嘛来咨、不准承袭公爵等语。拉布丹纳木扎勒所袭公爵。原系高宗纯皇帝逾格殊恩。前经理藩院奏准、俟伊出缺后。将公爵削去。不得再请承袭。今拉布丹纳木扎勒业已病故。并无兄弟子嗣。达赖喇嘛率以伊姨表弟索诺布达尔结恳请承袭。尤属不合。英善等接到来咨。即备文将所出公爵例不准袭之处咨覆。所驳甚是。至从前伊父索诺木达西、在库伦病故。曾经赏给银五百两。今拉布丹纳木扎勒、在藏身故。著赏银二百两。交与达赖喇嘛、俾作好事。以示恩赉。本日据贡楚克扎布等奏、丹噶尔散赈蒙古内、即达赖喇嘛、班禅额尔德尼属下、原在青海沙拉图约和累地方住牧二百余名口、因避番族内徙、口食无资、现已一同给赈等语。英善等应传知达赖喇嘛、班禅额尔德尼、告以伊属下二百余人共沐恩施。俾益知感激。将此谕令知之。　　

○庚寅。上诣大高殿行礼。　　

○还宫。　　

○以孟秋时享太庙。自是日始。斋戒三日。　　

○辛卯。谕内阁、前因山海关地方多有内地民人携眷出口。经兵部议定章程具奏。当即降旨饬令直隶山东各督抚、出示晓谕居民。明定限期禁止出口。近闻内地民人前往山海关、守候出关者。尚复不少。盖缘前旨经督抚接奉后。刊刻宣布。一时闾阎未及周知。贫民亟思移家谋食。相率赴关。系尚在未经定限以前。若令仍回原籍领票。该民人等力有不能。如任其拥挤关口。概不放行。则日聚日多。成何事体。著策拔克即驰驿前赴山海关。会同来仪查点欲行出口之户现有若干。逐一放行。仍著直隶山东各督抚、再行定限。出示晓谕该民人等。自此次定限之后。断不得携眷出口。致干例禁。仍各将如何出示定限缘由先行具奏。　　

○谕军机大臣等、前因盛京地方、闲有蝻子发生。曾派德文、成林、驰赴该处查办。嗣据德文等覆奏、已将蝗蝻扑灭净尽。近复闻锦州至山海关一带。沿途皆有飞蝗。该副都统富疆阿、业已带同知府佛喜保等、分投扑捕。地方文武各员。非不赶紧查办。但既有飞蝗。因何并不迅速驰奏。著传谕晋昌、如此旨到时尚未捕净。即仍派德文成林、往彼。会同富疆阿等协力妥办。并当严饬地方官、劝谕居民及早扑灭。或酌量换给钱米。总期孽种早除。可以不至成灾。断不必分派胥役人等纷纷扑打。致多扰累。该将军一面传知德文、成林、亦迅即前往。转饬承办各员上紧扑除。并一面将如何办理情形、有无妨害禾稼之处。据实具奏。不可稍有隐饰。　　

○又谕、近闻直隶地方。自三河至山海关一带。均有蝗蝻滋生。地方官现在分路扑捕。何以旬日以来、总未据该督奏到。本年夏秋之交。雨泽沾足。农田可望有收。若被蝗蝻残食。岂不可惜。若不速行扑打。恐为害甚烈。今自三河至山海关、俱有蝗蝻萌蘖。亟应捕除净尽。该督务严饬各地方官、劝谕居民上紧扑捕。或用钱米换给。以期速就扫除。并严禁胥役藉端滋扰。仍将现在如何办理情形、并禾稼有无伤损之处。迅速奏闻。以慰廑注。将此谕令知之。　　

○又谕、前因铁保奏沂州府属之郯城兰山等县地方。有蝗自东南飞过县境。当即降旨询问。嗣据铁保覆奏、查明飞蝗起于江南海州苇地、并经降旨询问费淳。至今尚未覆奏。本日又据吉纶奏、江南邳州、闲有零星飞蝗、询系山东郯城县飞过等语。是东省则以为起于江境。江南又以为起于东境。外省地方官。总因向来飞蝗起处、处分较重。往往互相推诿。希图规避。实为恶习。殊不知地方遇有蝗蝻。无论本境萌生、及从外县飞来。总当立时扑净。何必究其所自来。若彼此推卸。转不以扑捕为事。势必日渐蔓延。于禾稼大有妨碍。费淳昨已＜闲＞用兵部尚书。尚未交替。著传谕费淳、铁保、查明海州郯城等处、现在飞蝗有无存留伤稼之事。并著铁保、将郯城一带飞蝗曾否扑灭净尽。各行据实覆奏。毋得稍存隐饰。　　

○又谕、永保奏、驰抵普洱查办各事件三摺。览奏俱悉。据称刀永和因系旧宣慰之子、不得承袭、现又不能干与宣慰事务、心怀不平、设计诱令刀太昌等过江戕害、复焚烧车里宣慰司房屋、肆行抢劫等语。是曲在刀永和。自应严拏惩办。今永保等以刀永和现已远逃江外藏匿。若派官兵捕拏。转恐闻风遁窜。经酌派道府各员、前赴思茅。向土目召斋翁等面为开导鼓励。令其设法购擒。所见是。该抚即饬令谕知召斋翁、如果能设法将刀永和擒献。所有猛笼土弁一缺。即当奏请将召斋翁顶补。自必踊跃从事。易于弋获也。又据称孟连土司刀派功、素性贪酷。因僧人铜金引诱三猛五圈之人、向其布施。心怀嫉妒。即以铜金争夺占踞具禀。至僧人铜金、据称伊自归顺以后。尚属安静。并无不法劣迹。其占踞孟连地界之处。并无实在确据。即伊前曾以俗家本名张辅国、呈报官长一节。亦尚无不合。该抚现饬文武各员、前赴威远查办。如铜金果有争夺霸占情事即应严拏究办。若果无其事。自可不必查拏。但铜金究系僧人。总当调至内地安置。不得听其在江外逗遛。况天朝管辖猓夷。岂有仅令一僧人前往弹压之理。该抚惟当酌量妥办、勿滋边衅为要。又据奏、威远猓黑、在近边地方滋扰。想祇系穷夷希图抢掠粮食。尚非别有他意。但究属何项夷匪。人数若干。有无为首之人。亦须查明酌办。或应量加安抚。或竟应驱逐。著该抚等相机妥为经理。以期永靖边隅。将此谕令知之。　　

○命释获罪圈禁之宗室景熠、赏给粘竿处拜唐阿。　　

○壬辰。谕军机大臣等、马慧裕奏、考城东北一带、有飞蝗入境、向虞城、商邱、宁陵、睢州、兰阳、陈留、祥符、等处地方、回翔停歇、现在赶紧扑捕、伊不能先事豫防、甚为悚惕等语。蝗蝻最为地方之害。在司土者止能实力搜除。不能保其绝无萌蘖。况由邻境飞入。焉能先事豫防。有何可悚惕之处。惟飞蝗一经停歇。为害甚烈。本年豫省雨泽沾足农田可望丰收。若被蝗蝻残食。岂不可惜。马慧裕务当督饬属员、尽力扑捕。无论系本境所出、及邻境飞入。皆当一律捕除。不可稍留余孽。该抚摺内称考城等八州县、具报飞蝗向东南西南飞去。恐所过地方。未必止考城等数处。该抚仍当详细确查东南西南一带、系何州县。究竟飞蝗停落何处。曾否害稼。现在曾否捕净、有无遗留蝻子之处。迅速具奏。以慰廑注。将此谕令知之。　　

○吏部议准、直隶总督颜检疏请、将元城、大名、南乐、清丰、四县捕务。责成大名府同知管理。改为兼河捕盗同知。长垣、开州、东明、三州县捕务。仍归大名府通判管理。兼管通属盐务。从之。　　

○是月。贵州巡抚福庆奏、黔省昭忠祠。现在择地修建。以祀阵亡官弁兵勇。其从前苗匪滋事时。绅士齐民不肯从贼。或全家被害。或守义捐躯。可否准其一体祔祀。出自圣恩。得旨、甚是。准其祔祀。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十六　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。秋。七月。癸巳朔。享太庙。上亲诣行礼。　　

○幸圆明园。　　

○谕内阁、前因倭什布奏、据革职惠州府知府伊秉绶之父原任光禄寺卿伊朝栋呈称、伊子秉绶、因失察会匪、参戍军台、曾于事先叠禀有案、屡求总督提督发兵、皆不见信、致酿巨案等情。经倭什布查阅原词。有提督之兵无不通贼之语。殊不成话。当经降旨将伊朝栋革职。交倭什布亲提审讯。将伊呈内所称提督之兵无不通贼之语。令其切实指出凭据。并令查明是否系伊秉绶怂恿具控。兹据倭什布覆奏、讯据伊朝栋供称、伊子伊秉绶任惠州府时。于七年八月闲。访闻博罗县匪徒有结会聚众之事。曾面禀吉总督孙提督请发兵往捕。吉总督恐激成事端。谕令再加确查。后来陈烂屐四果然闹事。吉总督调兵剿捕。伊子率同守城。彼时曾向询问贼情。据说现获贼目朱得贵、系提标皂白田泛兵。又窝留贼目之犯卓亚五、亦系提标兵丁。均经吉总督讯明正法。我闻了此事。心中骇异。后来儿子奉旨发往军台效力赎罪。我因朱得贵、卓亚五、都是提标兵丁。而提督并未议罪。心里不甘。是以具呈投递。至无不通贼之语。实是我老悖糊涂、措词过当等语。质之伊秉绶、供亦相同。并据询之前在惠州总理军需之臬司邱庭漋、知获解贼目朱得贵、及窝留贼匪之卓亚五、均系提标兵丁属实等语。粤省提标兵数繁多。此内查有一二与匪徒潜通为逆者。原属法所不贷。彼时吉庆拏获朱得贵卓亚五二犯、既经讯明系属提标兵丁。即应一面办理。一面据实陈奏。将该管营员并提督、并请治以失察之咎。总督统辖行伍。吉庆亦当自请议处。方为得体。乃于获解后。虽经当明正法。并未具奏。以致伊朝栋因未见提督被议。心怀不平。递呈控诉。此皆因吉庆办理不善之故。设其身尚在。必当惩以应得之罪。今已自戕。毋庸再议。伊朝栋呈控有因。本可加恩开复。但伊既具呈申诉。即应将所闻二犯指明呈出。乃率称提督之兵无不通贼。是执一二为匪之迹。遽行污蔑阖营良善兵丁。设此语传播。被众共知。岂不大有关系。伊朝栋张大其词。希图耸听。殊属不合。今业已革职。亦毋庸再行治罪。至伊秉绶在任时。访闻博罗县属匪徒有拜会聚众之事。即经面禀总督提督发兵往捕。总因吉庆未肯发兵。酿成巨案。据倭什布奏称、惠州绅士、均有总督不听知府之言、未早扑灭之语。此与刘清豫料教匪必抢太和镇、禀知魁伦而魁伦不听、情事相同。是伊秉绶于匪徒滋事之案。尚非隐匿不报。此次伊朝栋呈控。亦非出伊怂恿。其罪转属可宽。伊秉绶业经另案革职。著加恩免其发往军台效力。即行释放回籍。提督孙全谋、于所属兵丁为贼窝匪。漫无觉察。实难辞咎。孙全谋、著交部议处。其朱得贵卓亚五二犯之该管各营员、并著该督查明奏请严加议处。　　

○谕军机大臣等、楚境山丛箐密。最易藏奸。归、巴、兴、房、二竹、一带地方。保无未尽余匪。庆成不可稍为松劲。致镇将相率懈弛。惟当饬令按照段落。周历穷搜。至搜擒余匪。若仍如军行时概予骈诛。不特弁兵等有意邀功。或致戕及良善。并恐兵丁寨民等有仇杀情事。殃累无辜。庆成当传知各镇将等、嗣后如遇零星余匪、尚敢临时抗拒、打仗成擒者。自当仍行斩馘。其余拏获匪党。著各解交该提督处亲提审办。如果实系从逆日久者。亦当恭请王命正法。一面具奏。其或系曾充贼目。得受伪封、情罪较重之犯。当解交总督处讯明办理。毋许弁兵擅自杀害。以重生命。将此传谕知之。　　

○又谕、琅玕奏侦探逆匪踪迹一摺。恒乍绷一犯、遁入＜犭怒＞地。刻下固不便带兵穷追。若遽行彻兵。则夷众益无所畏惧。即江外不宜久驻。亦应将兵练彻至江内驻劄。慑以声威。各顺夷自必帮同搜捕。仍一面设法传谕＜犭怒＞子等、如能将恒乍绷缚献。必当从重加赏。首逆一获。即可彻兵蒇事。琅玕当妥速办理。不可再有迟误。将此传谕知之。　　

○予广东铁笼嶂攻贼被戕绅士杜仁溥、张景仰、祭葬世职。如外委例。四川阵亡都司袁洪、外委张廷贵、陕西阵亡千总向开武、外委刘绍先、韩国英、京口巡江淹毙防御哲克东额、祭葬世职。兵勇高尚志等一百二十六名、赏恤如例。　　

○甲午。谕军机大臣等、据颜检覆奏、查明三河、昌黎、乐亭、三县、并无蝗蝻、其余如遵化、丰润、玉田、滦州、卢龙、迁安、抚宁、临榆等各州县境内、闲有飞蝗过境、俱在空际飞扬、并未伤及禾稼等语。飞蝗经过之处。道里绵长。岂有久飞不停之理。既经停歇。断不能忍饥待毙。又焉有不伤禾稼之理。总由地方官规避处分。非以有报无。即以不伤禾稼之语讳匿具详。视为故套。在颜检自不肯饰词陈奏。而地方官诳报积习。实不可信。本年直隶省雨旸时若。田禾丰茂。此实仰赖上苍恩赐。现届收成已近。偶有蝗孽。尤当认真扑除。勉尽人事。以迓天庥。岂可隐匿不办。朕闻三河一带蝗蝻。不但飞集田畴。即大路旁亦纷纷停落。而丰润竟有填积车辙者。此皆系过往官员目击之语。颜检不可听属员禀报。遽以为实。仍当详细访查。或选派妥实之员。或亲信家人密往确查。如州县等果有讳匿情事。即一面据实严参。一面上紧设法扑除净尽。期于秋收无碍。傥该督不认真查办。经朕查出。恐不能当此重咎也。将此传谕知之。　　

○又谕、费淳奏、徐州府属、闲有飞蝗停落、旋即扑灭一摺。飞蝗停落。岂有成群来往。尽皆枵腹而过之理。摺内所称并未损伤禾稼之语。殊难凭信。且江省海滩一带沮洳之区。有鱼鰕遗子。易滋蝻孽。该督等早应督饬地方官刨挖净尽。今已报有飞蝗。无论系本境所生、及从邻境飞来、总当遴委实心任事之员。严密查勘。迅速扑净。费淳即确实查明。如有未净之处。劝谕居民人等上紧自行扑打。或易以钱米。并严禁胥役藉端滋扰。致有践踏禾稼之事。其有讳匿及办理不善者。即行参奏。勿得讳饰。将此传谕知之。　　

○乙未。谕内阁、吏部职司铨政。若不遵照定例。核拟准驳。则直省升调各官。皆得上下其手。而督抚身任封圻。遇有繁剧要缺。所保之员。若尽限以年格。又无以收得人之效。是以向来各省保题人员。发交部议。其中不合例者。吏部照例议驳。议上时。朕念人地实在相需。每时加恩准。并将该督抚等违例保题处分宽免。各督抚等接奉后尚具摺谢恩。人臣敬恭事君之道。原应如是。今铁保题调不合例人员。竟敢以即奉部驳再无人换之语。形之奏牍。实属专擅要挟。全失数奏之体。若各督抚相率效尤。其流敝□大尚可问耶。铁保本应照部议降三级调用。念系初任。且平日办事尚属认真。著从宽改为革职留任。邱鼐、孙良炳、二员。本可邀恩允准。但铁保既有此奏。俱著照部议不准升调。其胶州濮州二缺。著该抚另行拣员具奏。　　

○谕军机大臣等、惠龄奏、驰赴西宁会筹商办番案一摺。据称各族番众、自尖木赞前往晓谕、甚为畏惧。又称办理此案。总以妥设卡伦、筹备善后、为第一要务等语。所见甚是。该处番族此次抢劫蒙古。祇当将本案起意为从、及赃证确凿之犯。严行惩治。此外各番族众。纵平素曾或为匪。而此次并未随同行劫。亦不便遽加之罪。若不分皂白。概绳以法。朕亦不忍。若使番众心疑。以为并非办理此次抢案。直似诛锄番种。势必人人自危。于事殊有关系。如该番众等能将正犯及赃物如数献出。即分别罪名。办理完案。可以不烦兵力。傥仍敢恃强。自当调集兵力。慑以声威。总在惠龄等相机酌办。但事定之后。该蒙古等积孱已久。恐番众挟嫌报复。仍出肆扰。成何事体。此次善后事宜。总在安设卡伦。严密防范。朕闻该处有大河一道。蒙古与番族、以河为界。春夏闲系扎筏过渡。冬令则由冰桥行走。若于河边安设卡伦数处。饬将木筏提集近蒙古之岸。毋许私渡。冬闲即于冰桥处所设卡侦缉。一面谕知蒙古、各将其属下人等严行管束。则番贼不能偷渡。日久自可渐臻宁谧。著惠龄会同贡楚克扎布、都尔嘉、妥酌章程。期于一劳永逸。以靖边圉。　　

○裁叶尔羌卡伦侍卫。从办事大臣多善请也。　　

○丙申。旌表逼嫁捐躯镶红旗满洲马甲阿哈布聘妻伊尔根觉罗氏。　　

○丁酉。谕内阁、马慧裕奏请将河南驻防满营增设领催一摺。豫省驻防满营领催每一名管兵二十二名。所管兵数。本较他省为多。率领差操训练。未免照料难周。著加恩于原定领催之外。每旗翼各增设领催四名。即在马甲内择其弓马娴习者抽补。不必再行挑补马甲之缺。总以领催一名、管兵十名为率。该领催拔擢有阶。惟当认真督率操演。俾各兵丁技艺均臻娴熟。所有应行月支饷银。并著加恩照数赏给毋庸在各领催应领月饷内匀出增添。以示体恤。　　

○又谕、前据铁保奏、昌邑县知县郭文元、请暂宽接徵不力处分、勒限清完一摺。语多含混。当即降旨令其明白回奏。兹据奏称、郭文元到任后、经徵钱粮、并无挪掩、惟接徵不力、正届复参例限、铁保愚昧、恳恩代为展限、办理错误、自请交部议处等语。所奏仍未明晰。郭文元接徵钱粮。如果实欠在民。该县既经接收。即系伊任内之事。若不上紧徵催。自有应得之咎。岂能因其于本任钱粮年清年款。即为宽免。至所称该县并无挪掩。试思挪新掩旧乃各州县等仓库亏缺、将新徵钱粮弥补旧缺。与经徵未完何涉该抚以并无挪掩之语。为属员开脱处分。殊不可解。此摺著交该部详核、郭文元是否有接徵前任未完元二四等年钱粮四万八千余两。解过若干两。其本任钱粮。是否年清年款。查明具奏。再降谕旨。寻户部将郭文元接徵及本任经徵己未完数目开单覆奏。得旨、照例察议。　　

○谕军机大臣等、日前朕闻东省飞蝗。起自江省境内。当即谕令费淳查奏。昨据覆奏徐州府属曾有飞蝗停落。旋即扑净。未损禾稼。朕又恐蝗不食稼之言。未尽确实。仍令严密查勘。朕所以不惮再三询问者。原以地方遇有蝗灾。自应量其轻重。分别加恩。傥稍有讳饰。闾阎即不能均沾实惠。于民生殊有关系。若实无蝗孽。岂有转令地方官捏报成灾之理。兹复据费淳奏到。徐属各州县飞蝗停落之处、俱已扑净、禾稼实未被伤、海州境内、于蝗孽萌动时、业经挖坑深埋、现在庄稼均属完好等语。该处蝗孽如果实无妨害。固所深愿。惟飞蝗经过之处。既经停歇。断不能忍饥待毙。即云蝗不食稼。亦应将因何不致伤稼实在缘由。详悉查明不得仅据属员禀报。竟成外省通套恶习。著传谕陈大文于接印后。仍当查明徐海各属境内有无飞蝗。是否业经扑捕净尽。何以未伤禾稼。如实无讳匿、则已傥稍有不实。即将原报之文武各员据实参奏。以示惩儆。　　

○戊戌。上御勤政殿听政。　　

○命署户部右侍郎那彦成、太仆寺卿周廷栋、驰往直隶永平府审案。　　

○己亥。谕内阁、绵志奏值火班之步甲阎良即阎来福、用刀扎伤太监下处厨役民人乔三身死、请将值火班之协尉等、交步军统领衙门查办、绵志昨日值班、自请交部察议等语。阎良即阎来福、胆敢私借腰牌进紫禁城。因与乔三、挟有微嫌。用刀扎毙。殊属目无法纪。阎良、著交刑部严审定拟。速行具奏。值火班之协尉等系属专管。著照所请交步军统领衙门查办绵志是日值班。亦有失察之咎。著照所请交宗人府察议。并著前锋统领护军统领等、嗣后于紫禁城各门出入人等。不时留心严查。傥仍有似此借用腰牌等事。一经查出。立即严拏。照例办理。断不可因循从事。将此通谕知之。　　

○又谕、前因惠龄等保奏陕省出力各员。请将革职通判阿龄阿开复原官。并未将原参之案、及续经奋勉出力之处。详悉声叙。当经降旨饬令详查具奏。兹据惠龄等覆奏、阿龄阿前在白河县任内、将难民内无归妇女、在本城择人婚配、办理祇属冒昧、尚无通同鬻卖情事。请将该员革职。留营效力、嗣经派委边界防堵、冲寒冒暑、不辞劳瘁、节次率勇御贼、均能愧悔奋勉、惟未将原案及现在出力缘由具奏、实属疏漏等语。该督抚保奏军营出力各员。本应将劳绩注明。候朕披阅。况阿龄阿系参革留营。与别项人员不同。尤宜声叙明晰。现据该督查明、阿龄阿自革职效力之后。尚知愧悔奋勉。但亦未便遽准开复原官。著加恩留于陕省以知县补用。　　

○谕军机大臣等、额勒登保由七里坪向大宁山内进发。派令将弁分道排搜。斩获一百数十名。并招出零匪多名现在大宁开太等处。达斯呼尔岱追剿之匪。尚有三四十人。田朝贵罗斯举所剿之匪。各有数十人。此外零匪。或数名或十余名。统计不过一百余人。惟应督饬镇将、克日悉数殄除据摺内称、俟与德楞泰勒保等会晤。察看情形。当会同驰奏六百里喜摺。当此全局将蒇之际。额勒登保自不得不持以慎重。但驰递喜摺后。亦难保无一二残孽。在深山老林潜藏。乘闲逸出。不可信地方文武官禀报。不加严察。总之剿办教匪。业已延至八年。务须实在剿除净尽。方不至遗孽复萌。傥稍有草率。或致别生事端。则欲速转迟。成何事体。如此次发递六百里奏摺之后。设有一二余匪。不妨据实声明。上紧办净。若以驰报蒇绩在前。稍有粉饰。一经发觉。额勒登保等转不能辞咎矣。至太白山内既有窜出零匪。虽经扬芳等紧蹑搜剿。究恐不足深恃。杨遇春在陕带兵多年。素称奋勇。且系该省提督。著额勒登保、即饬令杨遇春迅速前往。督同杨芳、吴廷刚等、将南山内排搜数次。勿惮勤苦。以期早就廓清为要。将此谕令知之。
  </div>
  <div class="pagination">
   <a href="清实录嘉庆朝实录_page153.html">
    上一页
   </a>
   <span>
    ...
   </span>
   <a href="清实录嘉庆朝实录_page149.html">
    149
   </a>
   <a href="清实录嘉庆朝实录_page150.html">
    150
   </a>
   <a href="清实录嘉庆朝实录_page151.html">
    151
   </a>
   <a href="清实录嘉庆朝实录_page152.html">
    152
   </a>
   <a href="清实录嘉庆朝实录_page153.html">
    153
   </a>
   <span class="current-page">
    154
   </span>
   <a href="清实录嘉庆朝实录_page155.html">
    155
   </a>
   <a href="清实录嘉庆朝实录_page156.html">
    156
   </a>
   <a href="清实录嘉庆朝实录_page157.html">
    157
   </a>
   <a href="清实录嘉庆朝实录_page158.html">
    158
   </a>
   <a href="清实录嘉庆朝实录_page159.html">
    159
   </a>
   <span>
    ...
   </span>
   <a href="清实录嘉庆朝实录_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
