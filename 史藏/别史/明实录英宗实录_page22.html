<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 22 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 22 页/共 263 页</h1>
    <div class="content">　　○行在兵部尚书王骥奏臣奉敕往甘肃集边将图上平虏方略今会总兵等官郑铭等议兵贵合而能分若合兵于一处则贼来或东或西我军疲于奔命宜分兵四处各命将臣分领守御自庄浪西抵古浪城南抵黄河东北抵宁夏界以属都督李安自凉州北抵镇番南抵古浪东北至板井以属都督赵安自甘州东过山丹直抵永昌北至胭脂堡西至深沟垒以属都督任礼自肃州东接深沟东北抵镇夷西抵嘉峪北抵天仓以属都督蒋贵俾其各守地方训练士卒贼至则各自拒御去勿穷追如贼大举入寇则互相应援并力截杀如此则内外有备将士齐心军无奔走之劳民省转输之苦  上是其议悉从之
　　○己丑哥吉河等卫女直歹羊加等云南腾冲守御千户所土官副千户冯杰南甸州土官同知刘拜不花并镇康州遣头目刀控掠俱来朝贡马及银器赐彩币绢布等物有差
　　○直隶凤阳扬州淮安广平府湖广汉阳府所属州县各奏五月以来淫雨连绵洪水泛滥二麦渰没人民流移当徵粮草无由办纳  上命行在户部遣官覆实蠲之
　　○庚寅升吏部主事刘宾为江西右参议宾督粮江西以秩满还京江西左布政使吴润举宾廉勤有为事下行在吏部覆奏故有是命
　　○谪行在户科给事中吴绘戍辽东绘坐受举明经者赂比考试輙入午门代为文字罪当赎绞诏枷示于长安门一月谪戍边
　　○壬辰命行在左军都督同知方政右军都督佥事罗文理府事先是政充总兵官镇守大同文副之言者谓其皆老而多疾特召还故有是命
　　○命故木束河卫指挥同知阿怜哥子奴答答罕山卫指挥佥事阿鲁孙子色冷哥阿伦卫指挥佥事塞勒子答剌哈俱袭职
　　○镇守居庸关都指挥佥事高迪坐监守自盗罪当斩命赎毕调卫
　　○癸巳升狭西西安卫指挥使费铭为狭西都司都指挥佥事西安前卫指挥同知陈斌署都指挥佥事
　　○行在户部主事刘善言比闻山东山西河南狭西并直隶诸郡县民贫者无牛具种子耕种佣丐衣食以度日父母妻子啼饥号寒者十室八九有司既不能存恤而又重征远役以故举家逃窜乞令各处司府堂上官分诣所在招抚复业验其贫难蠲其徭役督令树桑枣畜鸡豚劝富室助以耕种之需令毋后时有不尽心行之者巡按御史究治之  上是其言即命行在户部议行
　　○顺天府武清县奏七月二十二日大雨雹禾稼损伤民无所仰  上命行在户部覆实以闻
　　○甲午升金吾左卫带俸都指挥佥事康能为都指挥同知骁骑右卫指挥佥事陈友为指挥同知各赐白金二十两并金织衣各一袭以出使迤北瓦剌有劳也
　　○升狭西甘州后卫指挥使汪清左卫指挥使李贵为行都司都指挥佥事右卫指挥同知蒋祯中卫指挥佥事朱全前卫指挥佥事刘英山丹卫指挥佥事杨斌俱署都指挥佥事先是  上敕缘边总兵等官俾求堪为将领兵者至是都督任礼等以清等应命故升之
　　○敕行在兵部及三千神机五军等营曰比循岁例放马于草场命尔等督军士牧养尔乃略不究心以致饥损及至校阅之际一闻金鼓之声輙惊骇失次脱有警急何以应用兵部又不举奏厥罪惟均姑从宽贷今后草场放马之时务要适其水草节其饥饱每三日一演习之必闲其进止习其驰逐使人马相得不至辟易敢有仍前牧养不如法操习不以时者必罪不宥
　　○命剌麻札巴坚参为坚修禅师给赐敕命
　　○广西总兵官右都督山云奏兵部移文将两广云南贵州勾补新军发于广西南丹奉议等卫所补伍其地瘴疠特甚军士至者多有死亡乞暂留在城卫所支粮操练待其渐习水土然后发遣从之
　　○乙未升狭西甘州右卫指挥使吴钊为行都司都指挥佥事先是佥都御史曹翼荐钊廉介有为不事苛刻堪任都指挥兵部执奏以军职无举荐例至是尚书王骥覆实故有是命
　　○中都留守司署都指挥佥事陈鉴先坐罪谪调广西总兵官山云委鉴备贼郁林州贼四出抄掠鉴复安坐不捕惟大肆贪暴州商贩甚众輙以采访为名迫取货物不与即诬以罪百户白旺蒋斌调至无所贽以他事痛杖之置酷日中暴之相继死卒有索酒食民家不嗛至拔刃杀其女民来诉鉴不听复杖之知州林长懋＜锍-釒＞鉴罪以闻  上诏云覆之果实斩以徇
　　○丙申重阳节赐文武百官宴
　　○给赐鲁府东阿王泰野邹平王泰塍并福山郡主仪仗岁禄如例
　　○升鸿胪寺右寺丞焦循为本寺右少卿以九年任满故也
　　○给辽东等处边军及居庸关等驿马五千四百余匹
　　○丁酉以东安门外官房为顺德长公主府命内官监工修葺之
　　○戊戌擢都察院检校葛崇大理寺评事俞本推官梁辑判官向侃知县方册为监察御史以理刑考称也
　　○命故湖广都指挥佥事耿英子诚袭为指挥佥事燕山左卫指挥佥事臧斌侄广斡兰河卫指挥同知亦称哥子弗羊古指挥佥事吉桑哥子吉速俱袭职
　　○给山西镇虏等卫官军狐帽五千
　　○右佥都御史罗亨信言洮岷等八卫官军分守凉州永昌镇番三卫凉州尤为冲要城门当裹以铁请给熟铁二万五千斤应用从之
　　○庚子命河南按察司副使荣华复职仍督理漕运以丁忧起复也
　　○命五城兵马指挥司及都税司等衙门同坊市度量衡从顺天府奏请也
　　○辛丑设云南曲靖军民府沾益州松韶巡检司从知府晏毅奏请也
　　○升辽东金州卫指挥使李弼为本都司都指挥佥事定辽前卫指挥佥事毕恭署都指挥佥事事
　　○壬寅升瓦剌朝贡正使都指挥佥事阿都赤为都督同知副使察占为都指挥同知
　　○改通济废仓为通州四卫草场从提督京仓通政使李暹奏请也
　　○辽王贵烚遣内使阮奇等拥骑卒鸣金鼓往沣州华阳王墓伐取竹果一岁再至有奏之者  上诏巡按御史覆实贻王书令自治奇等罪且谕都察院曰荆去沣踰三百里辽府岁差内使再至其处惊扰如是湖广三司及巡按御史何得不以闻其移文责问之
　　○镇守狭西右副都御史陈镒有疾  上命医往视之
　　○癸卯遣少保工部尚书吴中祭司工之神以营建京城楼堞也
　　○敕监察御史李俊点视居庸关等处城堡军马
　　○直隶丹徒县民徐义等数人不理生产惟持人短长告讦以取钱帛共剌血誓死生无相背又立为开山龙猛烈虎利言鹦鹉诸名号扬言以惧其邑人事觉械至京法司论赎死宁家  上曰此乱民也不可复齿之齐民悉编戍边卫
　　○行在兵部奏御史轩輗等十七人分理天下军政今回京议事五件一逃军有自首及挨获者果年老废疾乞别选户内丁壮解补一正军逃逸以户丁暂发旁近卫所寄操者正军既获乞即将户丁放免一各处布政司按察司并直隶府州乞专委官一员清理军政毋预他事一旧例军籍丁尽户绝有司三次回申即与除豁乞禁约卫所不许发册再勾一清出军丁往往畏避远戍临行輙兴讼告讦以图迁延岁月今后当解者非干人命重事止令子弟代理  上俱从之敕輗等自兹以往事有益于军政者更询访以闻
　　○甲辰升直隶苏州府通判邵谌为本府同知谌九载任满考称当迁耆民保留巡按监察御史曹习古以闻事下巡抚侍郎覆实故有是命
　　○夜月犯毕宿
　　○丙午封汝阳王有煽庶长子子坣为镇国将军妻欧氏为夫人第二女为光山县主配周澄镇平王有爌长女为新蔡县主配梁和第二女为孟津县主配刘琮第四女为济源县主配欧俊第五女为临颍县主配巩和永宁王有火□光第三女为登封县主配刘祥第四女为获嘉县主配王纪命澄等俱为宗人府仪宾给赐诰命冠服鞍马
　　○书复秦王志＜土絜＞曰所喻取回宁夏征操军校一千人侍从但鞑贼犯边宁夏正其要冲调去军校协同守备俟殄灭此贼之日即令放回
　　○行在户部言狭西边卫军马数多王府及军卫有司周粮浩大乞于京库关阔绵布十万疋生绢十万疋差人运赴狭西布政司官库收贮助给从之
　　○巡按广东监察御史张忠奏暹罗国近遣使臣柰霭纳孛剌等航海来朝贡方物其通事麻沙等已登岸舟被风涛漂去不知所在  上以方物不足恤命厚抚麻沙等遣还
　　○丁未敕谕朵颜卫指挥完者帖木儿朵罗干头目伯台等曰往者尔等犯边边臣数请出师问罪朕皆遏之今复奏尔部属入境剽掠为我军擒获朵栾帖木儿械送来京讯之始知往岁延安绥德扰边者亦皆尔众因之得计复将入寇西陲今此来朝名曰尊奉朝廷实欲觇我虚实前福余等卫使回已令赍敕谕尔尚虑尔等昏昧复以敕付指挥帖木儿等赍回尔其知悔庶免后愆
　　○置辽东都司医学及属卫药局从左副都御史李浚奏请也
　　○戊申瓦剌等处使臣皮儿马黑麻等并木兰河卫野人女直阿失秃等朵颜卫指挥帖木儿等撒剌儿等卫女直指挥都鲁不花等俱来朝贡马赐宴及彩币绢布等物有差
　　○四川按察使龚鐩奏四川强贼系三司者不下三百而番异者半之而未获者倍之他如人命及各府卫诸重犯其数尤多夫所谓强贼或因岁凶歉食或因徭役频繁或因所司不能存恤情实可悯况获之多非盗所有构于虚词有牵于仇怨而其所徵赃仗又率民家常有器械不足据信往往情伪莫白又所犯大抵在永乐宣德时有正犯已死而后获者无自质理所司嫌于出罪不敢为辩长年淹禁恐伤和气盗狱且然况他狱乎一方且然况天下乎乞敕廷臣会议或分遣重臣四出审录于凡可疑者即如诏释之或编为卒伍戍于边方其贼未获与为已获所连者俱如诏勿捕  上是其言即命法司议行之
　　○直隶大河卫奏旧置军器局以军余造器械供用近因淮水泛涨决堤漂屋请停造从之
　　○己酉建沈王护卫官军衙门从王奏请也
　　○云南车里军民宣慰司湖广施南宣抚司俱遣人贡象马及金银器等物赐宴及绢布彩叚衣钞有差
　　○升狭西延安卫指挥佥事陶敏署本都司都指挥佥事
　　○河南开封府阳武原武荥泽三县秋雨涨漫决堤岸三十余处有司请发民夫二万军余一千协力修筑从之
　　○庚戌给赐韩府开城西乡平利褒城通渭五王并淳化郡主岁禄如例从韩王奏请也
　　○召提督守备独石等处署都督佥事李谦赴京命游击将军都指挥佥事杨洪代谦提督谦在边所行多不法边备废弛为监察御史张鹏劾奏故召之
　　○命巡库监察御史给事中等官于放支布疋用关防印记以革官旗抵换之毙
　　○江西左布政使吴润自陈臣历任中外累蒙迁擢第缘不经考绩未及推封父母今臣父母年俱七十恐恩不逮身乞赐先任知府诰命事下行在吏部覆奏从之
　　○辛亥赐迤西来降鞑子虎秃秃等并阿木郎衣服等物安插居住
　　○守备独石都指挥佥事杨洪奏臣比奉敕同都督方政率兵护送都指挥康能指挥陈友及瓦剌使臣阿都赤等出野鹊关得边报知黄河迤西有警臣等犹前行数程至官山议事台与能等议别是日风雨晦冥瓦剌从人有不由营门行者门者难之其众纷争自误击一人伤其首臣等方诘责管队官军而阿都赤已知其曲在彼来谢过遂宴会别去今能等妄称臣等护送不前及纵卒徒击伤其从人至死蒙赐敕问臣臣敢不以实对  上以洪言有理其令能等谕阿都赤使知朝廷清明边将守法彼亦宜以理法禁戢部属毋仍纵肆以蹈祸机
　　○壬子宥镇守肃州都督王贵罪初都指挥胡麒隶贵麾下一旦拔副之贵甚不平每与之抵牾尝出城迎敕闻但敕麒遂勒骑回竟不赴拜有所部镇抚以事如京贵附百金于京官谋所以倾麒麒因边报急命城门不得蚤启贵憾令非己出杖守门者曰城中产畜如许欲馁死邪悉纵民出牧虏卒至尽为掩取去贵尝匿降胡四人及虏犯边令降者为乡道追之降者跳身入虏反道虏大肆杀掠士卒死者不可数镇守佥都御史曹翼行在六科十三道劾贵逮诣京狱具当斩  上念其效力边圉日久特宥之
　　○顺天府固安县奏八月八日雨雹伤稼
　　○癸丑书复郑王瞻埈免其来朝其府第朽敝者许加修葺
　　○命镇守延安绥德都指挥佥事王永回狭西都司署事敕都指挥同知王祯代永镇守
　　○迤西鞑靼那孩罕等六人来归愿居京自效命那孩罕为指挥同知余授官有差俱赐冠带
　　○乙卯哈密忠顺王卜答失里等遣使臣把失虎力等秃都河卫女直舍人答里等纳怜河卫头目若列得等考郎兀卫女直忽申八等俱来朝贡马驼及方物赐宴并赐彩币等物有差
　　○四川重庆府知府孙曰良为广西右布政使行在刑部郎中谢泽为广西左参政行在户部主事侯复为狭西左参议行在礼部员外郎鲍时为山西右参议监察御史张鹏为广西按察使行在刑部员外郎钟禄为山东按察副使监察御史崔碧为山东按察佥事以行在吏部会官举之也
　　○给赐沈府介休郡主仪宾周镐岁禄如例
　　○析广东雷州卫后千户所置石城千户所于高州府石城县南海卫后千户所置灵山千户所于廉州府灵山县从按察司副使贺敬奏请也
　　○山东宁海州寿张东阿汶上阳榖郓城范等县各奏六月以来淫雨河涨冲决堤防渰漂田庐牲畜等物  上命行在户部遣官覆视赈恤其民
　　○丙辰宥镇守淮安都督佥事王瑜罪初  上谕瑜曰比闻尔贪图贿赂听信亲识小人恣肆非为言动失措使群小得志良善受害甚乖大体论法本不可容今不即尔罪尔其具实自陈有当改正者正之当举行者举之毋怙终不悛庶盖尔前愆以副朕委任之意至是瑜输罪特宥之
　大明英宗睿皇帝实录卷之三十五
　　正统二年冬十月丁巳朔享  太庙
　　○下元节遣卫王瞻埏祭长陵  献陵  景陵
　　○遣中官祭司井之神
　　○命户部委官于龙江盐仓检校批验所循例煎盐工部支柴薪盖厂房办什物应天府拨人夫从行在户部奏请也
　　○广东布政司言广州府新会县鸾台山至瓦塘涌颓塌圩岸一千一百余丈请起夫役修筑以便民从之
　　○戊午兀者卫故都指挥锁升哈孙男斡朵苦福余卫指挥同知脱火欢兀的河等卫女直头目哈丁加等各来朝贡马及方物赐宴并彩币等物有差
　　○命故考郎兀卫指挥佥事阿塞子忽申八袭职
　　○广西总兵官都督山云奏浔州府平南等县耆民赴臣处言浔州切近大藤峡等山猺寇不时出没劫掠居民阻截行旅近山多荒田为贼占耕而左右两江土官地方人多田少其狼兵素勇为贼所惮若选委头目起领前来屯种一带近山荒田断贼出没之路不过数年贼徒坐困地方宁靖矣臣已会巡按御史三司等官计议诚为长便乞如所言量拨田州等府族目土兵分界耕守就委土官都指挥黄＜王厷＞部领遇贼出没协同官军并力剿杀从之
　　○己未都察院右副都御史周铨奏泗州等州县广储五仓中都留守司长淮卫仓被水渰漂米麦豆一千六百余石
　　○濮州范县奏八月黄河溢决民居牲畜禾稼皆被漂没  上命该部勘实从宜修筑优恤
　　○湖广江陵松滋公安石首潜江监利六县各奏近江堤岸俱为水决渰没禾苗甚多事下行在工部覆奏请移文勘实修治从之
　　○庚申命行在户科给事中王锡复职仍掌科事锡以九年任满自请复职故有是命
　　○瓦剌脱脱不花王所遣使臣倘灰等奏愿授朝廷官命倘灰等为都指挥同知余授官有差俱赐冠带
　　○行在吏部言礼部左侍郎陈琏以九载任满年踰七十乞赐致仕山西右布政使樊镇以巡抚侍郎言其老疾取至  上以琏精力未衰仍令复职镇既衰病令致仕
　　○日生左右珥色黄赤随生背气色青赤鲜明
　　○辛酉泰宁等卫指挥猛哥帖木儿等兀者等卫女直头目锁令加等乌思藏大慈法王释迦也夫徒弟禅师领占等各来朝贡驼马及方物赐彩币等物有差
　　○巡抚两淮山东等处行在刑部右侍郎曹弘闻母丧例应守制  上以巡抚事重令起复视事
　　○调西宁卫都指挥陈斌于肃州哨备初镇守西宁著都指挥佥事金玉言斌党附会宁伯李英数构陷前镇守官英坐罪斌谋招番簇寇掠觊朝廷释英又以危言迫取诸簇马牛恐败边事请迁斌远方或调他卫章下行在兵部复奏以斌奸宄不忠宜从玉言故有是命
　　○壬戌书复庆王＜木旃＞曰承喻拨辏乐户应用礼部奏近为撙节减省事已将两京教坊司乐户量留祗应其余悉发原籍当差今甘肃宁夏达贼出没供运粮饷艰难此事从缓可也尚冀体国爱民匡予不逮专此奉复惟曾叔祖亮之
　　○书复梁王瞻垍曰所喻郢靖王守坟内使王顺轻慢事备悉既而王顺至京言叔府中承奉阮刘令人于坟园内掘去牡丹花一株又擡去兽头飞仙海马等物又伐木植朕惟祖宗律令伐他人坟内树木者皆有罪况郢靖王为国至亲坟园之物岂可毁伤阮刘等皆不可恕叔可自行究治庶警其余惟叔亮之
　　○命迤北来降达子那哈孩为指挥同知阿木郎兀南那孩帖木儿为副千户虎秃秃古伦卜满哥卜花为百户鬼力赤为所镇抚赐银币米钞衣服等物给房屋器皿安插居住
　　○左春坊左庶子兼翰林院侍读周述卒述字崇述江西吉水县人永乐初曾棨榜进士述第二从弟孟简第三  御批云兄弟齐名古今罕比士林荣之除翰林院编修与修永乐大典四书五经性理大全秩满升侍读寻升左春坊左谕德仍兼侍读  宣帝在青宫时奉命往谒  祖陵于南京以述随侍  仁宗召述至榻前问其所以匡弼储君者必须尽言无隐庶称付托述所对称旨  宣宗登极述预修  两朝实录书成进左春坊左庶子仍兼侍读卒于官述为人厚重简静有雅量性孝友尝隆冬迎父丧于辽东以归复迎养其母于宦邸其文章雅赡字体苍劲为时所重
　　○癸亥擢进士陈韶为行在户科给事中周瑄行在吏部主事黄音□也王矩行在户部主事高冈彭贯李毅王得成行在刑部主事
　　○以山西所属今年起运京草七十五万束每束折米豆五升共计三万七千五百石输纳大同仓以备边用
　　○太子太保成国公朱勇言三千大营及五军营马队官军原领战马骑操有人健而马弱者亦有马健而人不称者臣与兵部侍郎邝野议乞将各营马队官军一一拣选务使人马相副分为等第操练以俟调遣从之
　　○甲子以修京城门楼角楼并各门桥毕工遣官告谢司工之神及都城隍之神
　　○命左军都督佥事王瑜佩漕运之印充左副总兵后军都督佥事武兴充右副总兵率领舟师儧运粮储所领运粮官军悉听节制赐敕谕之曰今命尔等专管漕运不必镇守淮安应有军民人等词讼悉发军卫有司自理庶几杜绝小人是非尔等其钦承朕命无忽
　　○命中军左都督任礼佩平羗将军印充总兵官左军右都督蒋贵充左副总兵左军都督同知赵安充右副总兵兵部左侍郎柴车右佥都御史曹翼罗亨信俱参赞军务率领军马剿捕虏寇阿台朵儿只伯等仍命行在兵部尚书王骥太监王贵监督之而以都督李安侍郎徐晞等居守甘肃并敕宁夏总兵官都督史昭监察御史郭智选军付参将丁信统领以俟调遣且敕骥曰命卿监督诸军剪除残寇凡百机务悉听便宜处置有功者赏不用命者诛事得专制然后奏闻又曰凡狭西卫所官军老疾亡故者许其子孙于军前袭代应比试者亦如之
</div>
    <div class="pagination">
<a href="明实录英宗实录_page21.html">上一页</a><span>...</span><a href="明实录英宗实录_page17.html">17</a><a href="明实录英宗实录_page18.html">18</a><a href="明实录英宗实录_page19.html">19</a><a href="明实录英宗实录_page20.html">20</a><a href="明实录英宗实录_page21.html">21</a><span class="current-page">22</span><a href="明实录英宗实录_page23.html">23</a><a href="明实录英宗实录_page24.html">24</a><a href="明实录英宗实录_page25.html">25</a><a href="明实录英宗实录_page26.html">26</a><a href="明实录英宗实录_page27.html">27</a><span>...</span><a href="明实录英宗实录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
