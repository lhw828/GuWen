<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 767 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 767 页/共 1860 页</h1>
    <div class="content">○上诣寿皇殿行礼。　　

○谕曰、御史杨方立奏、请乡会试、加增周礼、仪礼、二经、命题取士等语。周礼、仪礼、二书。古礼之条系节目。藉以考见。承学之士。原可兼治。若考试专用五经。则行之已久。况二礼所载。其义蕴大半已具于小戴记。如周官郊庙祭飨诸大典。散见于礼器、郊特牲等篇。而仪礼中士冠、士昏之类。即有冠义、昏义、等篇为之诠发。是戴记、原与二礼相通。不虞挂漏。现在立之学官。以一经命题。而末学肤浅。已有与春秋、并目为孤经者。若再添设二礼。将来考官出题。或仍系戴记所有。是又徒成文具耳。盖论穷经。则二礼自当兼习。而论作文。则仍不如戴记之有文义。可以发挥。昔人以为礼经义疏。正谓此也。所奏不必行。摺发还。　　

○谕军机大臣等、顺德讷等、自哈萨克边界彻兵。途中搜查逸贼。尽行剿杀。复将哈萨克锡喇之党摩罗、达什扎布等生擒。实属可嘉。著加恩将顺德讷、交部议叙。赏给世职。努三、授护军统领。额尔克沙喇、封为贝子。其奋勉效力之侍卫等、案本身等级。以次升授。防御、授为佐领。佐领、授为副总管。遇缺即补。委署防御、骁骑校、护军校、俱令实授。虚衔孔雀翎、授三等侍卫。虚衔蓝翎、准其实授蓝翎侍卫。余著造册送部议叙。其阵亡人等、系虚衔孔雀翎。蓝翎、俱照三等侍卫、蓝翎侍卫职衔。委署防御、骁骑校、护军校、俱照所署职衔。送部议恤。永著为例。再厄鲁特察罕库本、班第、二人。著顺德讷查明。若未经授职。俱授为三等侍卫。已经授职。亦以次递升。顺德讷仍遵前旨。到巴里坤后。稍为休息。再随雅尔哈善、奋勉前进。　　

○又谕、从前兆惠等、彻兵过冬。并未奏及沿途剿杀玛哈沁等、似伊等所行之路。全无一人。今顺德讷、既将摩罗、达什扎布、擒获。复剿杀贼人如许。富德回兵时亦然。看来逃匿贼人。正自不少。兆惠特未留心搜捕耳。事属既往。朕不复追究。著传谕兆惠、此次进剿沙喇伯勒贼众。断不可仍似从前疎略。务宜尽绝根株。即有藏匿贼人。闻信远移者。必随其所向。纵横追袭。勿谓已经解散。遂生玩忽。　　

○又谕曰、顺德讷等、审讯擒获厄鲁特宰桑摩罗等。据供、三次至巴里坤。盗马三百余匹等语。驻劄办事大臣。竟未见一次具奏。即所属未经呈报。伊等漫无觉察。所司何事。且安知非被盗隐匿。入于倒毙数内。混行报销。著传谕吴达善等、将此二年内。巴里坤马匹。共被盗几次。实数若干。系何日月。何人牧放。或属人未报。或伊等未奏之处。务查明据实奏闻。亦谕黄廷桂、一并查奏。其摩罗、达什扎布等。解至巴里坤时。吴达善等、即遴委官兵、速解来京。　　

○又谕、据桑寨多尔济奏称、亲王齐巴克雅喇木丕勒、公蒙固、贡楚克、齐旺多尔济、扎萨克固噜扎布、贡楚克车琳等、六旗蒙古人等。被灾较重。生计艰窘。朕心深为悯恻。著派都统多尔济、带银一万两。前赴土谢图汗部落散赈。以示体恤。　　

○又谕曰、桑寨多尔济奏、亲王齐巴克雅喇木丕勒六旗人等被灾。已降旨赈恤。至所奏停止派差之处。从前喀尔喀内一应差役。朕已加恩改为官办。不知此外有何派累。著传谕成衮扎布查明。若尚有差役。将此六旗、暂行停止。至所奏、请将查拏贼盗之协理台吉达玛琳扎布、宰桑达什扎勒、赏给孔雀翎。伊等查拏本地贼盗。系其职掌。非军前效力可比。姑照所请赏给。若因已经赏翎。不加奋勉。著即行具奏。又据奏、请令三都布多尔济、协办事务。近经将军成衮扎布奏、令公三都布多尔济、协助桑寨多尔济办事。朕已准行。未知即此人否。若非其人。则仍用成衮扎布所奏。但向西路军营调取。尚需时日。亲王齐巴克雅喇木丕勒、谙练事务。即著派伊协办。　　

○命驻劄西宁办事副都统德尔素来京。以副都统集福、办青海事。　　

○喀尔喀右翼固山贝子巴特玛旺扎勒故。遣官赐祭如例。　　

○乙酉。御书浙江海神庙扁、曰保障东南。　　

○谕、前据桑寨多尔济奏、俄罗斯毕尔噶底尔等、报知逆贼阿睦尔撒纳身死。须作速遣人往验。当谕速派认识逆贼之人前往。今据覆奏。与亲王齐巴克雅喇木丕勒、会同哈毕坦等。详验阿逆身尸。肌肉尚完。并未朽坏。且面貌宛然。但据伊等告称、萨纳特衙门。尚未有交付带回之信。是以不敢轻与等语。据此、则阿睦尔撒纳之死。益属确实无疑。朕前经降旨。令将阿睦尔撒纳尸骸。解送京师。特以逆贼情罪重大。虽已自毙。亦应悬之藁街。以昭显戮耳。但其罪恶贯盈。已伏天诛。现今遣往之人。会同详验确实。毫无可疑。则俄罗斯、将阿睦尔撒纳之尸、解送与否。均可不必深论。著将所奏、识认阿睦尔撒纳尸骸确实缘由。传谕中外知之。　　

○又谕、据值年旗奏、应为民之汉军人等。所耕地亩。可否仍令耕种纳租等语。此项人等。向倚地亩为生。一旦裁去。恐不无失所。著加恩仍赏给耕种。其年老残废、不能当差者。念系当差年久之人。毋庸革差为民。仍留在本差行走。　　

○又谕曰、舒明系理藩院侍郎。著不必兼护军统领。其护军统领员缺。著塔勒玛善补授。　　

○谕军机大臣等、前因军营台站。关系紧要。已有旨令永贵等、加意安设。今兆惠等、现在起程进兵。台站马匹。务宜肥壮。方不误驰送事件。著传谕永贵、定长自巴里坤至军营。台站马匹如有疲瘦者。酌量更换。或自巴里坤、派发马匹前往。俱妥议办理。并谕黄廷桂、吴达善等、四川解来马匹。此时料已牧养足用。即拣送巴里坤。以备接济。俟永贵等咨调时。速为应付。　　

○又谕曰、副都统职衔阿兰泰、效力军前有年。办事虽未妥协。尚无贻误军机之处。著授为镶黄旗汉军副都统。来京供职。副都统福禄、著授为参赞大臣。前往乌里雅苏台、协同成衮扎布办事。　　

○又谕、从前将策楞、永常、舒赫德、玉保等家属治罪。特以用兵伊始。而伊等贻误军机。因缘坐示惩。今逆贼阿睦尔撒纳已死。军务将次告竣。著将策楞、永常、舒赫德、玉保等子嗣。俱加恩免罪。充发者召回。监禁者释放。玉保妻女。前入辛者库。亦一并宽免。令归本旗。　　

○又谕曰、兆惠等奏、都司富勒浑、苏勒达、三等侍卫讷克布、蓝翎侍卫爱普萨、自巴里坤、运送军器口粮无误。且爱惜驼只、不甚伤损等语。著将富勒浑等、及效力兵丁。造册送部。照例议叙。　　

○以镶红旗满洲副都统公如松、正黄旗满洲副都统舒山、对调。　　

○蠲免山西介休县水灾村庄额赋。　　

○旌表守正捐躯之直隶无极县民卢养全妻苏氏。　　

○丙戌。谕曰、大学士陈世倌。老成端谨。学行兼优。简任纶扉。勤劳夙著。昨以年老恳请致仕。朕已允其所请。令于今岁春融、从容就道。并加太子太傅。以示褒嘉。兹当陛辞。倍深眷念。既赋诗一章。以宠其行。著颁赏筵宴于赐第。令部院堂官往饯。赐帑金五千两、为路费。驰驿回籍。仍按原品在家食俸。俾资颐养。起程时、著在京官员祖送。归途所过地方。其有司在二十里以内者。俱著送迎。旋里之后。巡抚两司。时加存问。俟家居一二年。自行酌量。精力尚健。仍可来京供职。用昭优眷老臣至意。　　

○以镶蓝旗护军统领公恒禄、署理正黄旗蒙古都统。头等侍卫努三、为镶蓝旗护军统领。　　

○旌表守正被戕之直隶广昌县民谭啕气子童养妻沈氏。　　

○是月。钦差侍郎裘曰修、奏报亲赴各河查勘工程。得旨、知道了。工既多、尔等可分查。将某处是谁所查。具摺奏闻存案。若欲遍查。必不能周到。且不免互相推诿。可告之同事者。　　

○钦差给事中海明等奏、前陈伊家河头。过水三尺。较原减半。实系湖水减落。又因上年河身微冻。中段河底。有停泥数寸、至一尺不等。筹于口门圈坝迎挑。并将中段停泥捞浚。至微湖形如釜底。外浅中深。祗须口门加深三尺。使湖水高伊河。伊河高运河。即可畅流。得旨、知道了。又批、此必有偷减尺寸冒销之弊耳。当再行严察。　　

○直隶总督方观承奏、永定河淤滩地亩。例准附近贫民、认种输租。每户不过三十亩。近多影射借占。且有旗庄人等。冒认老圈地业争控。现饬员普大清理。查永定河伏汛时。附近村庄。应派民夫守堤。贫无业者居多。淤地清理后。莫若即分给。给照领种输租。又两岸越堤内。亦有淤地可种。除旗民地亩、未经拨补者。仍听本人领种。余令各厅汛。督河兵栽苇柳。得旨、越堤非正堤尚可。若正堤、则断不可也。有如此者乎。查明奏来。　　

○又奏、易州供应陵糈。并天津水师营、沧州驻防兵米。例应截拨南漕。上年因天津北仓、贮米多。改拨支放。今查该仓米石。除拨过外。尚敷本年各项供支有余。请仍改拨一年。得旨、好。　　

○又奏、宣镇派往鄂尔坤军营官兵。换防届期。需用驼只价昂。请照乾隆二十一年、采买军需例。每驼给价十八两。得旨、今次竟且不必换。多住一二岁何妨。或明岁。或后岁。驼价平时再奏。则一切皆不致周章矣。　　

○又奏、冀州属之垒头、张各、二村民地。共五十六顷三十五亩有奇。因滏河漫溢。浸成鹻荒。贫民刮土熬盐私卖。即令豁赋弃地。恐赋豁而私煎不绝。查该地原属膏腴。请借给工本。令地方官、督率垦复。有收后、分三年徵还。得旨、如所议行。　　

○奉天府府尹恩丕奏、锦州府属之锦、宁、义、三州县。乾隆二十一二两年。徵收退地黑豆。现停运通。恐难久贮。且上年豆收歉薄。市价现昂。请令各该州县。每石减市价五分。酌数出粜。得旨、如所请行。　　

○升任江南副总河嵇璜奏、邵伯运河、并黄子、朱家、董家、等湖水。自开放归江要路各闸。俱消二尺有余。惟高邮、宝应、二湖。仅消三寸余。查由引河上下、水草丛塞。已饬各该州县、设法芟除。俾四月前水小时。源源下注。腾空湖面。五月后水长。先由引河分洩。从邵伯诸湖。入运归江。得旨、此事卿料理甚合机宜。可嘉之至。又批、此最要之务。而向来因循。从未议及。若非朕去岁亲临看出。谁肯为此。当交河臣、永守此规也。　　

○署江西巡抚阿思哈奏、上年重运赴北。阻水加剥。经仓场、直督、奏于直隶藩库、并通州坐粮厅库、借运丁剥价一半。于本省应领新运行月银内、扣还。现查丁力拮据。应照常支给。北库借款。暂动粮道库存漕屯轻赍银解还。于各丁应帮旗费项下催补。得旨、如所议行。　　

○署湖北巡抚庄有恭奏、湖北上年代湖南办运豫米、动碾仓谷。巳据该省、将截漕米石。陆续运抵。请及时照市价每石减五分平粜。秋后买谷归款。农民愿借者。令以一米二谷。秋成时、免息还仓。四川运到楚米五万石。亦照此例办理。得旨、如所议行。　　

○河东河道总督张师载等奏、伊河放水后。济宁等州县。已涸村庄、四百九十二。未涸、八百六十八。已涸地、四千六百八十四顷有奇。未涸、九千九百八十五顷有奇。现修南旺坝口。导汶北流。孙家集一带沟槽。堆筑乱石。黄水若不漫溢。则微湖来水少。去水多。自渐次消落。得旨、如此论、则所涸尚未及半。何能慰朕怀耶。尔等尚应设法速办。　　

○河东盐政西宁奏、河东盐池被水。畦地冲没。前盐政那俊、会同巡抚塔永宁。奏请借帑、筑堰开畦。覆准在案。查此时池水尚大。畦地半难施工。筑堰徒费。康熙十九年。因大池水淹。开六小池。嗣经封闭。现据各商认开。应令修复。畦地已涸者。一并饬修。原议筑堰暂缓。借帑、除应修各工。余给商添作资本。分年扣还。报闻。　　

○四川总督开泰奏、金川与革布什咱结亲构衅。革布什咱丹多番众。通金川、夺取丹多。土司四朗多博登、并赴援革布什咱之小金川土司子色刚桑、均被围吉地官寨。小金川孙克宗地方。亦有金川蛮兵。除译谕金川彻兵。有不平允事、禀明候断外。分拨弁兵。往打箭炉、并近革布什咱之章谷、泰宁、等处驻劄。复令沃日、杂谷、各土司。派土兵赴孙克宗。助小金川防范。令绰斯甲布、乘金川围攻吉地官寨时。相机捣虚邀击。仍令川西文武员弁。查看小金川兵力。不足、即禀拨土练往驻。得旨、览奏俱悉。只可如此办理而已。　　

○两广总督陈宏谋奏、总督新任。例先调考所属武职。再往巡各属。考验官兵。两广武职。多驻要地。拟暂停调考。俟秋、亲赴各属。官兵一并考验。得旨、好。似此有虚名而无实迹者。省一分、人受一分之益。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十七


大清高宗法天隆运至诚先觉体元立极敷文奋武孝慈神圣纯皇帝实录卷之五百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。三月。丁亥朔。上耕耤。诣先农坛行礼。更服。至耤田所。躬耕三推。复加一推。御观耕台。命裕亲王广禄、諴亲王允秘、和亲王弘昼、各五推。吏部左侍郎董邦达。协办大学士户部尚书蒋溥、礼部左侍郎彭树葵、兵部尚书李元亮、刑部尚书秦蕙田、工部左侍郎钱维城、副都御史广成、通政司副使皂保、大理寺卿七达色、各九推毕。顺天府府尹、率农夫终亩。赏赉耆老农夫如例。　　

○顺、据鄂宝奏、朱廷扬之兄容县知县朱廷抡。曾借朱廷扬银五百两捐复。实属不法。请革职等语。前以朱廷扬亏空帑项。至二万余两。本籍寄籍。本当严察。朱廷抡系其胞兄。自必知悉。是以行令该抚、悉心查询。该抚但当详究其有无隐匿。至称给银捐复。乃兄弟常情。无论所借仅五百两。即朱廷抡之官。全系朱廷扬借银捐复。亦并非干犯法纪。该抚遽以此奏请革职。且即已查其任所赀财。办理殊属过当。但朱廷抡于查询之时。应将伊弟有无藏匿情节。据实供出。本无可罪之处。乃供内妄称伊弟承办金川差务。以致赔垫之语。此则有心藉词支饰。巧为伊弟开脱矣。前此金川用兵。凡供应差务。丝毫俱动官帑。何尝令有司赔累。且办差者。亦非独朱廷扬一人也。若谓伊弟亏帑。实由于此。则蒋洲、杨龙文等之侵亏累累。岂亦皆因金川赔累耶。该抚不将此情节参奏。而反含糊请将朱廷抡革职查封。可谓不知轻重。所奏不必行。其捏词欺供处。著交部议处可耳。　　

○谕军机大臣等、据兆惠奏称、巴图济尔噶勒等、送到马匹。派给官兵。计现兵三千六百余名。富德领兵五百、为前队哨探。余兵分半、令车布登扎布、哈宁阿、带领续进。伊与巴禄、在后进发等语。所办尚属妥协。但巴图济尔噶勒、所奏果木尼勒图、将伊队内马匹隐匿情节。已命兆惠秉公审讯。即未奉到谕旨。此时巴图济尔噶勒、岂竟无一语。兆惠等亦岂未风闻。巴图济尔噶勒、系一不识字之厄鲁特。若非情事近迫切。且因伊队内送马官员等、虑赔累处分。又岂肯代为缮摺。兆惠等、乃总未奏及。显系颟顸息事。何以服人之心。从前数次进兵。虽厄鲁特等、顽梗难化。反覆难信。亦由此等徇私曲庇、不能感服之所致。朕每为追叹。行军之道。当以感服人心为要。兆惠等知此。务将此事始末。毫无偏袒。详悉审拟具奏巴图济尔噶勒、看来人颇质实。兆惠等若能服其心。尚可以得其力。著传谕知之。　　

○又谕、昨谕哈宁阿、在雅尔哈善队内行走。今既同车布登扎布进兵。著传谕雅尔哈善、即派兵数百名。委顺德讷为前队。无庸更调哈宁阿前往。　　

○命原任布政使署内阁侍读学士温福、遇缺即补。随定边将军营办事。　　

○戊子。上诣畅春园、问皇太后安。　　

○幸圆明园。　　

○兵部议准、直隶总督方观承奏、天津镇属之文安营都司。前经裁移多伦诺尔。请改铸多伦诺尔都司关防颁给。从之。　　
</div>
    <div class="pagination">
<a href="清实录乾隆朝实录_page766.html">上一页</a><span>...</span><a href="清实录乾隆朝实录_page762.html">762</a><a href="清实录乾隆朝实录_page763.html">763</a><a href="清实录乾隆朝实录_page764.html">764</a><a href="清实录乾隆朝实录_page765.html">765</a><a href="清实录乾隆朝实录_page766.html">766</a><span class="current-page">767</span><a href="清实录乾隆朝实录_page768.html">768</a><a href="清实录乾隆朝实录_page769.html">769</a><a href="清实录乾隆朝实录_page770.html">770</a><a href="清实录乾隆朝实录_page771.html">771</a><a href="清实录乾隆朝实录_page772.html">772</a><span>...</span><a href="清实录乾隆朝实录_page768.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
