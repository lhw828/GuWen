<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 191 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 191 页/共 1860 页</h1>
    <div class="content">○兵部议准署福州将军策楞奏称、闽地潮湿。马匹易毙。无牧厂牧放。兼料草昂贵。倒毙。赴口购买。路远费重。以故福州驻防旗员、马匹拴养。俱未足额。请减定实拴额数。协领四。参领三。防御二。骁骑校、笔帖式、各一。倘再空拴。即行举劾。从之。　　

○命兵部左侍郎舒赫德、管理步军统领事务。以原任湖广总督班第、为兵部尚书。因奉差在外。命工部尚书公哈达哈兼署。　　

○署广西巡抚杨锡绂疏报桂林、南宁、思恩、郁林、等府州。乾隆四年、垦水旱民田。共十四顷有奇。兴安县、垦水屯田六亩。　　

○辛卯。上诣畅春园、问皇太后安。　　

○还宫。　　

○谕前据御史仲永檀参奏鄂善得受贿赂一案。朕初心疑为必无此事。特令王大臣等秉公察审。务得实情。今据王大臣等。悉心根究。逐日将情形奏闻。鄂善显有纳贿情弊。昨朕召伊进见。面加询问。伊亦自行承认。及朕遣讷亲来保传旨宣谕。伊忽支饰改供。小人之情状毕路。其为纳贿。确实无疑矣。仲永檀身为言官。能发奸摘伏。直陈无隐。甚属可嘉。应加超擢。以风台谏。著将佥都御史郑其储、调补顺天府府丞。其佥都御史员缺。即将仲永檀补授。至仲永檀摺内所奏大学士等到俞姓送帖吊奠一事。令查询明白。全属子虚。然伊得之于枋之口。则非伊捏造可知。又奏留中密摺宣洩于外一事。伊既举出吴士功参奏史贻直一件。查上年吴士功果有此奏、现在交王大臣等查询。是伊亦并无妄言之咎。俱不必向伊置问。朕始疑仲永檀妄言诬陷大臣。故欲加罪。令查询有据。旋即加恩擢用。朕大公至正之心。可以对天地。亦可以对臣民。自今以后。诸居言官之职者。皆当以仲永檀为法。而不必畏首畏尾矣。　　

○户部遵旨议奏、捐监既内外悉听民便。则赴甘肃投捐者必少。其例自应停止。至该省仓储缺少之数。应派各州县动项采买。但甘肃自开捐以来。报部粮石。尚足接济目前。又嗣后本地仍听投捐。自有续收本色。则买补固不得稽迟。亦不必刻期蜂拥。致腾粮价。应令该督抚查明现在及应买粮石。如何动项分买。不致勒派。妥议具题。从之。　　

○以镶黄旗汉军印房参领顾春、为正蓝旗汉军副都统。　　

○壬辰。谕、朕谕旨一道。御史吴士功参奏尚书史贻直一摺。目今姑且不究。著与二人阅看后。封贮内阁。若伊等将来不知悛改。再有过犯。将此取出。一并从重处分。　　

○又谕、据署湖广总督那苏图奏称、臣于上年十二月到任后。有山东江南等省流民。禀请赈恤。查乾隆四年。山东沂州等处被灾。江南亦有歉收之处。所有流移到楚之穷民。俱已赈恤安顿。至于乾隆五年。山东江南等省。并未被灾。何致有饥民流至楚省者。随谕布政使确查具报。旋据查覆、外省饥民到楚者。共计五十余户。内中实系贫苦者。不过数户。其余或有先经到楚、资送回籍。复行潜来者。或有年力少壮、尽可自谋生计者。或有出外多年、积有余资、堪自经营者。或本有栖止手艺、可自食其力者。均与赈恤资送之例不符。祗因楚省曾有留养饥民之例。伊等妄希赈恤。未例任其冒滥。使各省游惰之民。闻风效尤而至。应各听其自便。但武昌汉阳二府。乃五方杂处之地。若漫无稽查。则此等之民。行踪莫定。或生事端。已饬各该县查明、如有情愿在楚营生者。即于烟户册尾、附编畸。零户后。俾该地保甲就近稽查。以防滋事。有自愿回籍者。即谕令各回本籍等语。养赡饥民。乃国家恤灾济困之恩泽。若使游荡之人。得以借名冒滥。则无知愚氓。将以媮惰为得计。而荒其本业者不少矣。那苏图所办是。著通行各省督抚知之。如有与此相类者。著照依办理。　　

○河南广东补行乾隆四年大计。河南卓异官二员。广东卓异官五员。　　

○吏部奏、满洲蒙古进士。繙译进士。既准与汉进士一体选知县。则向例选通政司汉字知事、翰林院典簿、詹事府主簿、光禄寺署丞、国子监监丞、博士、典簿等缺。不应兼补。请归满洲蒙古举人选用。其由举人笔帖式中进士。愿留本衙门行走者听。若俸次未满、遇应选知县准以知县用。如未选知县前、俸次已深。仍准以汉字堂主事升补。从之。　　

○又议准署广西巡抚杨锡绂奏称、太、思庆、泗、镇、五府。烟瘴佐杂缺出。借调无员。请于来粤试用之广东、福建、湖南、云贵、等省人内。择其曾经委署内地一二年。品及相当者署理一年后、酌请实授。从之。　　

○调湖南芷江县知县袁守定赴部引见。　　

○是日起。上以孟夏享太庙、斋戒三日。　　

○癸巳。饬禁科场怀挟。谕、科场怀挟之弊。例禁甚严。今乡试在迩。闻得外间不肖士子。故智复萌。豫先赁倩善写细字之人抄录文艺。为入场夹带之具。若不严行禁止。则侥幸获旧者必多。而真才转至黜落。于抡才大典。甚有关系。著步军统领、五城御史、出示晓谕。并密行查拏。至入场之时。监试御史等、必须严加搜检。不可虚应故事。临期、朕或另遣人看视。倘有宽纵疎漏之弊。必将该管官员从重议处。　　

○户部议准吏部尚书署两江总督杨超曾奏称、官买米谷。过关纳税。取之司库。输之关库。无益国课。且买价昂、粜价必贵。输于官而取偿于民。更失赈恤意。请止纳船料。从之。　　

○甲午。谕曰。太祖太宗世祖圣祖皇考实录宝训。朕已敬谨捧阅一周。著再按次进呈。朕循环览诵。用展景慕绍述之悃忱。　　

○调原任云南迤东道王延琬赴部引见。　　

○是月。直隶河道总督顾琮奏、前请挑河河筑堤工程。既经阁臣等入告准行。乃奏请赶办。复议从中阻。伏秋汛涨。设有疎虞。咎将谁归。此事已与督臣意见相左。在任无益。请简贤员接办。得旨。此所谓中心疑者其辞支也。此案汝向来迁循反迁卑鄙无耻之状。亦不必尽提。即堵金门闸以后。汝所题者。工则新生。项则新拨。汝旧年胡乃不如是之尽心料理耶。此其故、一则欲多费钱粮。以形孙嘉淦之冒昧开河。以为不如是。则无此番之多费。一则汝等河工大小官员。以为将来无河可修。无利可渔趁此一举。可以多吞。汝试思光天化日之下。可容汝等如此作为乎。且未改河以前。胡乃无一语及此。而改河以后。议论纷纷。即以汝庸材。亦岂能办此钜工。今汝之奸。朕皆烛破。乃故为此愤激之言。思欲重伤阁臣。夫阁臣有何亲于孙嘉淦而疎于汝乎。且朕明知汝二人。皆不可办此。欲过秋汛以后。使高斌来专办。一切皆赖彼。彼虽请项浮于汝。朕亦不惜。以为得实济耳。汝若能保汝之所请皆归实用。或将来高斌到此。不致另有疏通、而汝之所请之项、为虚费于无用之地。则亦可照汝所奏行之。汝其明白回奏、朕恐汝身家、未必足二十万之数也。　　

○江苏巡抚徐士林奏、属员中有守身正。办事实。不流为诡随虚浮之习。因格于例。不入卓异。若复隐不言。是没人善。而不为国家留意人材。备内外用也矧在江南繁剧。前件参罚未清。后件踵至。非必其才平政惰。实处于势无可知何。日积月累。署任者救实授合例时、尚不可得。何况升调。谨就所知、密奏以闻。得旨。为国求贤。乃人臣要务。此奏知道了。　　

○江南河道总督高斌奏、宿迁迤上运河南岸临黄处。旧设竹络坝一。与北岸骆马湖口对。名十字河原以减洩黄湖异涨。雍正年间。因黄强淮弱。骆马湖十字河。每有黄水入湖之病。遂将通湖口门堵闭。但黄虽免入湖。入运之势盛涨、则冲啮睼岸。流缓又淤淀河身。而下游之盐河。亦并虞浅涩。至淮水虽遇充盛。亦不能畅流入黄。淮黄相持之际。每将竹络坝支河淤塞。此通黄口门。关键甚要。应将竹络坝支河临黄入运处。各筑一坝。于淮黄水势相平时。相机堵闭。使黄势不分。既可并力刷沙。而运河并可专受淮水以利运道。则黄运河湖之界画可分。惟黄常患过盛。淮常患不足。嗣后若淮水过弱。应暂开此堤。引黄以济运道。又或黄水过盛。宿迁以下工程危险。亦应暂开此坝以洩黄涨。常时即相机堵闭。再徐州长淮两卫粮船。留口门以来。空重俱由此出入。一旦令其改由清河县杨家庄出入。多行黄河二百余里。履险为难。若届期竟行开通。又恐强弱攸分。一时难以堵闭。议俟重运到齐。先开临黄之坝。令其屯聚支河内。仍将临黄坝紧闭。再将临运之坝开放。今其衔尾入运后。亦即随时堵闭。回空到齐。亦照此启闭。则粮船既不多涉黄河。而运河仍不受黄水之患。报闻。　　

○两淮盐政准泰奏、临洪、兴庄、板浦、徐渎、中正、莞渎、等场。积欠乾隆元二三四等年。折价银共一万三千七百两零。灾余灶力难纾。请宽年限。得旨。著以明年为始。三年带徵。　　

○安徽巡抚陈大受奏、仓谷平粜。州县多厌繁琐。不顾市价低昂。但以照例粜三为事。克期出售。致米价顿减。客商闻风裹足。转无接济。又有畏惧买补。捏以价平毋庸出粜为词者。现饬令开粜后价平即止。价昂复粜。并令道府密查。严禁囤户书役劣衿地棍把持影射之弊。得旨。所奏俱悉。如此因时制宜。悉心办理。甚佳。　　

○总办江南水利工程汪漋、德尔敏、遵旨回奏各项工程情形。得旨。知道了。即前经题定之数。亦岂可漫无稽察。听众人之分肥冒销乎。近布政使萨哈谅。学政喀尔钦、皆以贪赃之故。朕将置之重典以警其余。汝二人亦宜慎之即己无所染指。而毫无觉察。将来水落石出。恐汝二人之身家。不能抵众人之欠项也。速行整理察办为是。　　

○署江西巡抚包括奏属员贤否。得旨。观汝所奏、率皆两可圆融。此甚非实心任事之道也。若诸凡如此居心如此办事。比之岳浚。不过五十步百步之分朕甚忧之汝莫以此为得计也。　　

○浙江处州镇总兵丁士杰奏、处州山深地僻闾阎穷苦。各兵技艺未臻纯熟者。亦以谋食故。分其手足。未便骤加督责。应渐次振饬以期有成。得旨。是酌量因时为之以实可也。　　

○闽浙总督宵室德沛等奏、汀州府属之永定县。旧存仓谷。因上年散赈。余贮无多。汀府有实存监谷。可酌拨协济。惟是永定处万山中。不通舟楫。陆运脚费繁重。碾米运往则费省、而到县即可平粜。第弹丸之地。全数拨运。一时不能粜完余米转致徽浥。议自本年始。分三年碾运。每二三月间。运往接济。每石定价银一两二钱二分。以一两作买谷二石价值。于秋收时、采买贮仓。余作为脚费。扣还汀库。得旨。所奏甚妥。知道了。　　

○署福建布政使乔学尹奏办理仓谷钱粮。得旨。知道了。全在汝实心办事。不然纵小心出纳。亦不过一有司之事耳。　　

○又奏、州县无社仓之处。现将社谷移贮官仓殊失民捐之意。况离乡窎远。捐谷上仓。挑运维艰。守候需时胥役勒掯。且赈借不便。故捐户逡巡。请在城所捐谷石。即设仓城中。春余于四乡布镇适中之区。建仓一间。约费二三十两。可贮谷五六百石。视谷数多寡。定仓间大小。其费即于捐谷内、抽十分之一易银。资其工料。俟将来续捐。或借粜余息。补还原谷。得旨。所办甚妥。　　

○刑部尚书署湖广总督那苏图奏、湖北布政使严瑞龙奏请停止劝民捐谷。奉旨交臣议奏、查当日楚北每岁民捐谷麦。原因未有社仓而设。今社谷既充。常平又在采买。所有劝捐。应如所奏停止。民间好义乐捐者。统于社仓案内、听其自行捐输。再向例有官捐一项。在督抚司道州县。撙节廉俸以资储蓄。亦为民之一端。有愿捐者、听。佐杂教职等官。所输有限。亦属烦琐。一概停捐。湖南一体办理。得旨。著照所议行。　　

○署湖南巡抚许容奏、贵州黎平府属黑洞凶苗滋事。现巡逻隘口、晓谕居民。团练乡勇。密饬各营。加意防堵、尤静镇密防楚粤一带苗猺、各情形。得旨。所奏俱悉。楚粤逆苗。甫经事定。又有黔省之事。朕甚为廑念。览奏布置颇密。稍慰朕心也。　　

○河南巡抚雅尔图奏进麦穗。得旨。欣慰览之。但汝恐朕廑念。故未俟麦熟而艾以上进。朕则惜此数茎之麦。因一览而反至不得成熟也。夫一丝一粟。当为民惜之。而不可暴殄。况数茎乎。此后不可。　　

○又奏请各省联界山场。有地处深邃。径路错杂。易藏奸者。每年秋冬之交。文武大员。订期巡查一次。务至交界地方。彼此会合。将缘由申报督抚具奏、得旨。著照所请行。　　

○又奏、豫省奸商。买麦出省躧麴。既难阻其买运。又难隔省查拏。令各属、凡外省运麦出境。在五十石以上者。令牙行报明。知会运往之地方官稽查。犹恐其将五十石以下之麦。陆续贩往。积趸躧麴。现咨各省饬属、凡有从豫买麦运回者。留心查察。但躧麴全在五六两月。立秋后、应听其贩运。得旨。如此办理甚妥。　　

○山东巡抚朱定元奏、地方陋规。自应尽革。中有盐当商规礼。系各商愿送。相沿日久。请将此项存半、为各属添补公用。余解司充公。为赏捕缉盗之需。得旨。此等事、亦在汝等酌剂而行之耳。　　

○巡视南漕监察御史宗室都隆额奏、东平州安山湖。地势卑于运河并无泉源。沙土疏漏不能蓄水灌河。不若听民认垦。于漕运无碍于穷黎有益。且升科钱粮。即可徵解河库。为堤工闸座岁修之用。于河工不无裨补。得旨。是。汝即同白钟山、朱定元、详悉查明。如若可行。令彼二人具题可也。　　

○绥远城建威将军补熙等奏、绥远城西界黄河。北通扎萨克。东接察哈尔大青山前后。系满洲蒙古八旗牧厂、喇嘛游牧地方良莠杂处。请于春秋冬三季行围外。每年夏季。酌量一人、带兵一二百名、前往巡查。周视地方险易情形。庶土默特奸宄之徒。闻风歛迹。得旨。好不必每年往查。隔一二年巡查一次可也。　　

○川陕总督尹继善奏、此次驻防哈密兵。止须将甘、凉、肃州、安西、四处。共派二千前往。西宁镇路远。且熬茶回夷。不日可到。不徒兵丁往返劳顿。抑恐夷人见派兵纷扰。致启惊疑。应停派拨。得旨。所办甚妥。知道了。　　

○又会同陕西巡抚张楷、奏请添建陕西粮道仓七座。得旨。著照所请行。　　

○四川巡抚硕色、提督郑文焕、奏、清溪县大田土司、马浚故。无嗣。其堂弟曰纱、应袭。松坪土司。马泽父子。并吞袭署。致夷众不服。构衅讎杀。现拨兵防缉。得旨。此等事。若稍处置不公。或被人欺。则未有不酿成大患者。汝等其慎之戒之。　　

○左都御史管广东巡抚事王安国、两广总督马尔泰、奏、粤东开采铜山。实属无益。矿砂出产甚微。砂汁甚薄。得铜无几。所得不偿所费。应急停止。得旨。该部知道。　　

○署广西巡抚杨锡绂奏、安南本年两贡。时届三月。未据咨报。查自禄平州土官内乱以来。附近黎京。有王儒蓬兄弟。相继占踞船头地方。该国王遣督镇官阮超后、领兵剿除。阮超后一出黎京。即拥兵背叛。占踞处东地方。皆贡道所经。其修贡愆期。不必照例檄询。得旨据马尔泰奏过。已有旨了。　　

○广西总兵谭行义奏、柳州府城内、兵民多住草房。易遭火患。请借营运生息银四千两。兵丁有愿改造瓦房者给与每间九两。限三年还库。陆续给办。得旨。著照所请行。该部知道。　　

○署贵州总督云南巡抚张允随奏、滇省临安府所属外五司之猛梭地方。有交兵沙兵七八百人。夺取掌寨刀美玉所管十三猛地方。又迫胁附和二千余人。督臣庆复。已调兵前往堵擒。报闻。　　

○又会同贵州提督王无党奏、粤西逆猺。潜入黔省黎平府属地方。勾结顽苗滋事。现行剿擒得旨。知道了。汝等虽有在黔在粤之分。以朕视之。则同一逆苗之变乱也。根株不尽。补苴无能。伊谁之咎耶。将此与张广泗同观之。　　

○署贵州布政使陈德荣奏、黔省入春以来。雨泽调匀。二麦畅茂。省城士庶相习饲蚕。省之上游旧无杉木。臣捐募楚匠。包栽杉树六万株于城外各山。又附郭贵筑县之乾堰塘。麦穰寨宋家坝三处。俱可引水开渠。约垦田二三千亩。现在捐赀委员办理。得旨。欣悦览之。至蚕桑树艺。尤为政之本。所当时时留心而教民务本足用之道。均不外此也。　　

○署贵州按察使宋厚奏、黔省命案。为田土伤毙者十七八。皆有司玩视所致。请于府司解审时。将州县曾否速审。如何定案查明。如有玩不审理。及剖断不公。酿成人命者。随招附参。得旨。此属更定。尚应细酌。朕意汝等先示州县以意。若仍然玩纵。再奏请以此例行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十九　　


大清高宗法天隆运至诚先觉体元立极敷文奋武孝慈神圣纯皇帝实录卷之一百四十　　
</div>
    <div class="pagination">
<a href="清实录乾隆朝实录_page190.html">上一页</a><span>...</span><a href="清实录乾隆朝实录_page186.html">186</a><a href="清实录乾隆朝实录_page187.html">187</a><a href="清实录乾隆朝实录_page188.html">188</a><a href="清实录乾隆朝实录_page189.html">189</a><a href="清实录乾隆朝实录_page190.html">190</a><span class="current-page">191</span><a href="清实录乾隆朝实录_page192.html">192</a><a href="清实录乾隆朝实录_page193.html">193</a><a href="清实录乾隆朝实录_page194.html">194</a><a href="清实录乾隆朝实录_page195.html">195</a><a href="清实录乾隆朝实录_page196.html">196</a><span>...</span><a href="清实录乾隆朝实录_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
