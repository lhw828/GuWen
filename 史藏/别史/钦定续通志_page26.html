<!DOCTYPE html>
<html>
<head>
    <meta charset="UTF-8">
    <title>钦定续通志 - 第 26 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 26 页/共 284 页</h1>
    <div class="content">　　则天武皇后　　　　中宗和思赵皇后
　　庶人韦氏　　　　　上官昭容
　　高祖太穆顺圣窦皇后京兆始平人【按新书作平陵人考隋京兆郡无平陵县有始平县今从旧书作始平】父毅在周爲上柱国尚武帝姊襄阳公主入隋爲定州总管神武公【按后周纪保定间毅称神武公建徳间加上柱国隋纪开皇元年以上柱国神武郡公爲定州总管则神武公本周爵也史以其仍袭旧封故系之定州总管之下】后防读女诫列女等传一过不忘武帝爱之养于宫中异他甥时突厥女爲后无宠后宻谏曰吾国未靖突厥尚强愿抑情抚接以取合从则江南关东不吾梗矣帝嘉纳及崩哀毁同所生闻隋高祖受禅自投牀下曰恨吾非男子不能救舅家祸毅遽掩其口曰毋妄言赤吾族常谓主曰此女不凡毋妄许人因画二孔雀屏间请昏者使射二矢隂约中目则许之射者阅数十皆不合高祖后至射中各一目遂归于帝始元贞太后羸老有疾而性素严诸娣姒皆畏莫敢侍后事之独怡谨尽孝淹月不释衣履工爲篇章好存规诫又善书与高祖书相杂人莫辨也崩于涿郡年四十五帝在炀帝时多畜善马后见曰上性乐此盍以献徒留之速罪无益也不听顷果坐谴帝后见隋政乱多妄诛殛乃爲自安之计数进鹰犬异驹炀帝果喜擢位将军因泣谓诸子曰早用而母言得此久矣帝有天下诏即所葬园爲寿安陵諡曰穆及祔献陵尊爲太穆皇后上元中益諡太穆神皇后
　　太宗文德顺圣长孙皇后河南洛阳人父晟仕隋爲右【新书作左今考隋书晟传改从旧书】骁卫将军后喜图传视古善恶以自鉴矜尚礼法晟兄炽爲周通道馆学士尝闻太穆劝抚突厥女心志之每语晟曰此明睿人必有奇子不可不图昏故晟以归太宗后归宁舅高士亷妾见大马高二丈立后舍外惧而占之遇坤之防卜者曰坤顺承天载物无疆马地类也之泰是天地交而万物通也女处尊位履中而居顺后妃象也时隐太子衅阅已构后孝事髙祖谨承诸妃消释嫌猜及帝授甲宫中后亲慰勉士皆感奋寻为皇太子妃太宗即位立为皇后性约素服
　　御取给则止益观书虽容栉不少废与帝言或及天下事辞曰牝鸡司晨家之穷也可乎帝固要之讫不对【谨按通鉴辑览】
　　【御批长孙后读书循理恭顺节俭固足为贤而辞议政一节识见卓越视汉明徳尤逺过之然以大宗英明岂不知牝鸡之意何必与后议赏罚哉】兄无忌于帝本布衣交以佐命元功出入卧内帝将引以辅政后固不可乗间曰妾托体紫宫尊贵已极不愿私亲更据权于朝汉之吕霍可以为诫帝不听竟用无忌为尚书仆射后宻谕令牢让帝不获己改授无忌开府仪同三司后意乃怿异母兄安业无行当父丧时后及无忌并幼逐还外家后贵未尝以介意擢位将军后与李孝常【旧书作刘徳裕】等谋反将诛后叩头曰安业罪死无赦然向遇妾不以慈外间知之今论如法人必谓妾释憾于兄无乃为帝累乎遂得减流越巂后所生长乐公主帝特钟爱及将出降敕所司资送倍于长公主【谨按通鉴辑览】
　　【御批汉明封诸皇子皆令半楚淮阳向曾著论若太宗资送公主乃欲倍长公主较汉明之矫枉过正实为不及逺矣】魏征引汉明帝封皇子事切谏帝以告后后叹曰尝闻陛下重魏徴未知其故今闻其谏能以义制人主之情可谓正直社稷之臣矣忠言逆耳利于行有国家者纳之则俗宁杜之则政乱愿陛下详之因请遣中使赍帛五百匹诣徴宅赐之【按后劝帝纳魏徴谏事新书不载今从旧书增辑】太子承干乳媪请增东宫什器后曰太子患无德与名器何请为从幸九成宫【按新书柴绍急变一事旧书不载考吴缜纠缪云帝纪及柴绍传并未尝有急变事疑其无之今据删】染疾危惙太子欲请大赦并度人入道冀防福助后曰死生有命非人力所支若修福可延吾不为恶使善无效我尚何求且赦令国大事佛老异方敎耳皆帝所不为岂宜以我乱天下法太子不敢奏以告房龄龄以闻帝嗟叹而羣臣请遂赦帝既许因后固争止及大渐与帝诀时龄小谴就第后曰龄久事陛下预奇计秘
　　谋非大故愿勿置也妾家以恩泽进无德而禄易以取祸无属枢柄以外戚奉朝请足矣妾死不可以厚葬愿因山爲垅无起坟无用棺椁器以瓦木约费送终是妾不见忘也又请帝纳忠容谏勿受防省游畋作役死无恨崩年三十六后尝采古妇人事着女则十篇又爲论斥汉之马后不能检抑外家使与政事乃戒其车马之侈此谓开本源恤末事且诫守者曰此吾以自检故书无条理勿令至尊见之及崩宫司以闻帝爲之恸示近臣曰后此书可用垂后我岂不达天命而割情乎顾内失吾良佐哀不可巳諡曰文德葬昭陵因九嵕山以成后志帝自着表序始末掲陵左上元中益谥文德圣皇后
　　徐贤妃名惠湖州长城人生五月能言四歳通论语毛诗八歳自晓属文父孝德尝试使拟离骚爲小山篇曰仰幽岩而流盼抚桂枝以凝想将干龄兮此遇荃何爲兮独往孝德大惊知不可掩于是所论著盛传太宗闻之召爲才人手未尝释卷而辞致赡蔚又无淹思帝益礼顾擢孝德水部员外郎惠再迁充容贞观末数调兵讨定四夷稍稍治宫室百姓劳怨惠上疏极谏且言东戍辽海西讨昆邱士马罢耗漕饟漂没捐有尽之农趋无穷之壑又言翠防玉华等宫虽因山借水无筑构之苦而工力和僦不谓无烦又言伎巧爲丧国斧斤珠玉爲荡心酖毒侈丽纎美不可不遏志骄于业泰体逸于时安词意剀切反覆数百言帝善而优赐之帝崩哀慕成疾不肯进药曰帝遇我厚得先狗马侍园寝吾志也复爲诗连珠以见意永徽元年卒年二十四赠贤妃陪葬昭陵石室惠之弟齐齐子坚皆以学闻女弟爲高宗媫妤亦有文藻世以拟汉班氏
　　高宗废后王氏并州祁人魏尚书左仆射思政之孙从祖母同安长公主以后婉淑白太宗以爲晋王妃王居东宫妃亦进册擢父仁祐陈州刺史帝即位立爲皇后仁祐以特进封魏国公母柳本国夫人仁祐卒赠司空初萧良娣有宠而武才人于贞观末以先帝宫人召爲昭仪俄与后良娣争宠更相毁短而昭仪诡险即诬后与母挟媚道蛊上帝信之解魏国夫人门籍罢后舅柳奭中书令李义府等隂佐昭仪以偏言怒帝遂下诏废后良娣皆爲庶人囚宫中后母兄良娣宗族悉流岭南许敬宗又讦奏仁祐无他功以宫掖故超列三事今庶人谋乱宗社罪宜夷宗仁祐应斵棺陛下不穷其诛家止流窜仁祐不宜引庇廕宥逆子孙有诏尽夺仁祐官爵帝忽念后闲行至囚所见门禁锢严进饮食窦中恻然伤之呼曰皇后良娣无恙乎今安在二人同辞曰妾等以罪弃爲婢安得尊称耶流涙呜咽又曰陛下幸念畴日使妾死更生复见日月乞署此爲囘心院帝曰朕即有处置武后知之促诏杖二人百剔其手足反接投酿瓮中曰令二妪骨醉数日死殊其尸初诏旨到后再拜曰陛下万年昭仪承恩死吾分也至良娣骂曰武氏狐媚飜覆至此我后爲猫使武氏爲防吾当扼其喉以报后闻诏六宫毋畜猫武氏频见二人被髪沥血爲厉恶之以巫祝解谢即徙蓬莱宫厉复见故多驻东都则天顺圣皇后武氏并州文水人父士彠见外戚传文德皇后崩久之太宗闻士彠女美召爲才人方十四母杨恸泣与诀后独自如曰见天子庸知非福何儿女悲乎母韪其意止泣既见帝赐号武媚及帝崩与嫔御皆爲比丘尼高宗爲太子时入侍悦之王皇后久无子萧淑妃方幸后隂不悦它日帝过佛庐才人见且泣帝感动后亷知状引内后宫以挠妃宠才人有权数诡变不穷始下辞降体事后后喜数誉于帝故进爲昭仪一旦顾幸在萧右与后不协后性简重不曲事上下而母柳见内人尚宫无浮礼故昭仪伺后所薄必欵结之得赐予尽以分遗由是后及妃所爲必得得辄以闻然未有以中也昭仪生女后就弄之而去昭仪潜毙儿衾下伺帝至阳爲欢言发衾视儿死矣惊问左右皆曰后适来昭仪即悲涕帝不能察怒曰后杀吾女往与妃相谗媢今又尔邪由是昭仪得入其訾后无以自解帝始有废后意久之昭仪乃诬后与母厌胜帝挟前憾实其言将遂废之长孙无忌褚遂良韩瑗来济濒死固争帝犹豫而中书舍人李义府卫尉卿许敬宗素险侧狙势即表请昭仪爲后帝意决下诏废后诏李勣于志宁奉玺绶进昭仪爲皇后命羣臣及四夷酋长朝后肃义门内外命妇入谒朝皇后自此始后见宗庙再赠士彠至司徒爵周国公諡忠孝配食高祖庙母杨再封代国夫人家食魏千户后乃制外戚诫献诸朝解释讥噪于是逐无忌遂良踵死徙所宠煽赫然后城防深痛柔屈不耻以就大事帝谓能奉已故扳公议立之已得志即盗威福施施无惮避帝亦懦昏举动钳勒使不得专久稍不平麟德初后召方士郭行真人禁中爲蛊祝宦人王伏胜发之帝怒西台侍郎上官仪指言后专恣失海内望不可承宗庙与帝意合乃趣使草诏废之左右驰告后遽从帝自诉帝羞缩待之如初犹意其恚且曰是皆上官仪教我后讽许敬宗搆仪杀之【谨按通鉴辑览】
　　【御批密防废后此何等事岂有左右之奔告尚不能禁而可与图成者高宗羞缩受制庸懦不夫至此又岂特失臣之讥所能罄】【其恶哉】初元舅大臣怫旨不阅嵗屠覆道路目语及仪见诛则政归房帷天子拱手矣羣臣朝四方奏章皆曰二圣每视朝殿中垂帝与后偶坐生杀赏罚惟所命当其忍断虽甚爱不少隐也帝晩益病风不支天下事一付后后乃更为太平文治事大集诸儒内禁殿譔定列女臣轨百寮新诫乐书等大抵千余篇因令学士密裁可奏议分宰相权始士彠娶相里氏生子元庆元爽又娶杨氏生三女伯嫁贺兰越石早寡封韩国夫人仲即后季嫁郭孝慎前死杨以后故宠日盛徙封荣国始兄子惟良懐运与元庆等遇杨及后礼薄后衔不置及是元庆为宗正少卿元爽少府少监惟良司卫少卿懐运淄州刺史它日夫人置酒酣谓惟良曰若等记畴日事乎今谓何对曰幸以功臣子位朝廷晩縁戚属进忧而不荣也夫人怒讽后伪为退让请惟良等外迁无示天
　　下私繇是惟良爲始州刺史元庆龙州元爽濠州俄坐事死振州元庆至州忧死韩国出入禁中一女国姝帝皆宠之韩国卒女封魏国夫人欲以备嫔职难于后未决后内忌甚会封防山惟良懐运以岳牧来集从还京师后毒杀魏国归罪惟良等尽杀之以韩国子敏之奉士彠祀初魏国卒敏之入吊帝爲恸敏之哭不对后曰儿疑我恶之俄贬死杨氏徙酂衞二国咸亨元年卒追封鲁国諡忠烈诏文武九品以上及五等亲与外命妇赴吊以王礼葬咸阳给班劒葆仗鼓吹时天下旱后僞表求避位不许俄又赠士彠太尉兼太子太师太原郡王鲁国忠烈夫人爲妃上元元年进号天后建言十二事一劝农桑薄赋徭二给复三辅地三息兵以道德化天下四南北中尚禁浮巧五省费力役六广言路七杜防口八王公以降皆习老子九父在爲母服齐衰三年十上元前勲官已给告身者无追覈十一京官八品以上益禀入十二百官任事久材高位下者得进阶申滞帝皆下诏畧施行之萧妃女义阳宣城公主幽掖廷防四十不嫁太子言于帝后怒酖杀帝将下诏逊位于后宰相郝处俊固谏乃止后欲外示寛裕刼人心使归巳即奏言今羣臣纳半俸百姓计口钱以赡边兵恐四方妄啇虚实请罢之诏可仪凤三年羣臣蕃夷长朝后于光顺门即并州建太原郡王庙帝头不能视侍医张文仲秦鸣鹤曰风上逆砭头血可愈后内幸帝殆得自专怒曰是可斩帝体宁刺血处邪医顿首请命帝曰医议疾乌可罪且吾不可堪听爲之医一再刺帝曰吾目明矣言未毕后中再拜谢曰天赐我师身负缯寳以赐帝崩中宗即位天后称皇太后嗣圣元年太后废帝爲庐陵王自临朝以睿宗即帝位后坐武成殿帝率羣臣上号册越三日太后临轩命礼部尚书摄太尉武承嗣太常卿摄司空王德真册嗣皇帝自是太后常御紫宸殿施惨紫帐临朝追赠五世以下祖考妣置园邑守户时睿宗虽立实囚之而诸武擅命于是柳州司马李敬业等疾太后胁逐天子乃募兵谷欲迎庐陵王起兵三月而败传首东都始武承嗣请太后立七庙中书令裴炎沮止及敬业之兴下炎狱杀之并杀左威卫大将军程务挺太后方怫恚一日召羣臣廷让曰朕于天下无负若等知之乎羣臣唯唯太后曰朕辅先帝逾三十年忧劳天下爵位富贵朕所与也天下安佚朕所养也先帝弃羣臣以社稷爲托朕不敢爱身而知爱人今爲戎首者皆将相何见负之遽且受遗老臣伉扈难制有若裴炎乎世将种能合亡命若徐敬业乎宿将善战若程务挺乎彼皆人豪不利于朕朕能戮之公等才有过彼蚤爲之不然谨以事朕无贻天下笑羣臣顿首不敢仰视曰惟陛下命久之诏阳若复辟者睿宗揣非情固请临朝制可乃冶铜匦爲一室署东曰延恩受干赏自言南曰招谏受时政得失西曰申寃受抑枉所欲言北曰通受防歩秘防诏中书门下一官典领太后不惜爵位以笼四方豪杰自爲助虽妄男子言有所合辄不次官之至不称职寻亦废诛不少纵务取实材真贤又畏天下有谋反逆者诏许上变在所给轻传供五品食送京师即日召见厚饵爵赏歆动之凡言变吏不得呵结虽耘夫荛子必亲延见禀之客馆敢稽若不送者以所告罪之故上变者徧天下人人屏息无敢议新丰有山因震突出太后以爲美祥赦其县更名庆山荆人俞文俊上言人不和疣赘生地不和堆阜出今陛下以女主处阳位山变爲灾非庆也太后怒投岭外诏毁乾元殿爲明堂以浮屠薛懐义爲使督作懐义鄠人本冯氏名小寳佯狂洛阳市千金公主嬖之主上言小寳可入侍后召与私悦之欲掩迹得通籍出入使祝发爲浮屠拜白马寺主诏与太平公主壻薛绍通昭穆绍父事之给□马中官爲驺侍虽承嗣三思皆尊事惟谨至是防作士数万巨木率一章千人乃能引又度明堂后爲天堂鸿丽严奥次之堂成拜左威卫大将军梁国公始作崇先庙于西京享武氏祖考承嗣伪欵洛水石导使为帝遣雍人唐同防献之后号爲寳图擢同防游击将军于是汜人又上瑞石太后乃郊上帝谢贶自号圣母神皇作神皇玺时柄去王室大臣重将皆挠不得逞宗室孤外无寄足地于是韩王元嘉等谋举兵唱天下迎还中宗琅琊王冲越王贞先发诸王仓卒无应者遂败元嘉与鲁王灵防等皆自杀余悉坐诛诸王牵连死灭殆尽子孙虽婴褓亦投岭南太后身拜洛受图天子率太子羣臣蛮夷以次列大陈珍禽竒兽贡物卤簿坛下礼成以永昌元年享万象神宫改服衮冕搢大圭执镇圭睿宗亚献太子终献合祭天地五方帝百神从以高祖太宗高宗配引魏王士彠从配号父士彠周忠孝太皇母杨忠孝太后以文水墓爲章德陵咸阳墓为明义陵载初中又享万象神宫以太穆文德二皇后配皇地祗引周忠孝太后从配作曌□埊□囝○□□□□□□十有二文【按吴缜纠谬云考集韵有□□□□圀□□七字亦后所作然则不止十有二文也】太后自名曌改诏书为制书拜薛懐义辅国大将军封鄂国公令与羣浮屠作大云经言神皇受命事春官尚书李思文诡言周书武成爲篇辞有垂拱天下治为受命之符后喜皆班示天下稍图革命然畏人心不肯附乃隂忍鸷害肆斩杀怖天下内纵酷吏周兴来俊臣等数十人为爪吻有不慊若素疑惮者必危法中之宗姓侯王及他骨鲠臣将相骈颈就鐡血丹狴户家不能自保太后操奁具坐重帏而国命移矣御史傅游艺率关内父老请革命改帝氏爲武又胁羣臣固请妄言凤集上阳宫赤雀见朝堂天子不自安亦请氏武示一尊太后知威柄在已因大赦天下改国号周自称圣皇帝以皇帝爲皇嗣立武氏七庙于神都尊周文王爲始祖武王【后纪作四十代祖平王少子武】爲睿祖五世以下祖并称皇帝妣曰皇后加諡号罢唐庙爲享德庙四时祠高祖以下三室余废不享至日祀上帝万象神宫以始祖及考妣配以百神从祀尽王诸武诏并州文水县为武兴比汉丰沛百姓世给复改建祖宗陵寝以章德陵为昊陵明义陵为顺陵太后虽春秋高善自涂泽虽左右不悟其衰俄而二齿生下诏改元爲长寿明年享神宫自制大乐舞工用九百人以武承嗣为亚献三思为终献帝之为皇嗣公卿往往见之会尚方监裴匪躬左卫大将军阿史那元庆白涧府果毅薛大信监门卫大将军【后纪作内常侍】范云仙潜谒帝皆腰斩都市自是公卿不复上谒有上封事言岭南流人谋反者太后遣摄右台监察御史万国俊就按得实即论决国俊至广州尽召流人矫诏赐自尽皆号哭不服国俊驱之水曲使不得逃一日戮三百余人乃诬奏流人怨望请悉除之于是太后遣右卫翊府兵曹参军刘光业司刑评事王德寿苑南面监丞鲍思恭尚辇直长王太贞右武卫兵曹参军屈贞筠皆摄监察御史分往剑南黔中安南等六道讯鞫而擢国俊左台侍御史光业等亦希功于上惟恐杀人之少光业杀者九百人德寿杀七百人其余亦不减五百人太后久乃知其寃诏六道使所杀者还其家国俊亦相踵而死皆见有物为厉云太后又自加号金轮圣神皇帝置七寳于廷曰金轮寳曰白象寳曰女寳曰白马寳曰珠寳曰主兵臣寳曰主藏臣寳率大朝会则陈之延载二年武三思率蕃夷诸酋及耆老请作天枢纪太后功德以黜唐兴周制可使纳言姚璹防作乃大裒铜鐡合冶之署曰大周万国颂德天枢置端门外悉镂羣臣蕃酋名氏其上薛懐义宠稍衰而御医沈南璆进懐义失望因火明堂太后羞之掩不发懐义愈狠恣怏怏乃宻诏太平公主择健妇缚之殿中命建昌王武攸宁将作大匠宗晋卿率壮士撃杀之以畚车载尸还白马寺懐义负幸昵气葢一时出百官上其徒多犯法御史冯思朂劾其奸懐义怒遇诸道命左右殴之防死弗敢言黙啜犯塞拜新平伐逆朔方道大总管提十八将军兵击胡宰相李昭德苏味道至爲之长史司马后厌入禁中隂募力少年千人为浮屠有逆谋侍御史周矩劾状请治騐太后曰第出朕将使诣狱矩坐台少选懐义怒马造廷直往坐大榻上矩召吏受辞懐义即乘马去矩以闻太后曰是道人素狂不足治力少年听穷劾矩悉投放丑裔懐义俄构矩免官太后祀天南郊以文王武王士彠与唐高祖并配太后加号天册金轮圣神皇帝遂封嵩山禅少室册山之神爲帝配爲后封坛之南有大槲赦曰置鸡其杪赐号金鸡树自制升中述志刻石示后改明堂为通天宫铸九州鼎各位其方列廷中久之以崇先庙为崇尊庙礼视太庙旋复崇尊庙为太庙自懐义死张易之昌宗得幸乃置控鹤府有监有丞及主簿録事等官监三品以易之为之太后自见诸武王非天下意前此中宗自房州还复爲皇太子恐百歳后为唐宗室躏借无死所即引诸武及相王太平公主誓明堂告天地为鐡劵使藏史馆久视初以控鹤监为天骥府又改奉宸府罢监为令以左右控鹤为奉宸大夫易之复为令神龙元年太后有疾久不平居迎仙院宰相张柬之与崔暐等建防请中宗以兵入诛易之昌宗于是羽林将军李多祚等帅兵自武门入斩二张于院左太后闻变而起桓彦范进请传位太后返卧不复语中宗于是复即位徙太后上阳宫帝率百官诣观风殿问起居后率十日一诣宫俄朝朔望废奉宸府官迁东都武氏庙复唐宗庙诸武王者咸降爵是歳后死遗制称则天大圣皇太后去帝号諡曰则天大圣后祔干陵及韦武党诛诏则天大圣皇后复号天后景云元年号大圣天后太平公主奸政复请尊后曰天后圣帝俄号圣后太平诛诏罢昊顺等陵开元四年追号则天皇后太常卿姜晈建言则天皇后配高宗庙主题天后圣帝非是请易题为则天皇后武氏制可
　　中宗和思顺圣赵皇后京兆长安人祖绰武德中战有功终右领军卫将军父懐尚高祖常乐公主帝为英王聘后为妃高宗于公主恩尤隆武后不喜乃幽妃内侍省瓌自定州刺史驸马都尉贬括州絶主朝谒随瓌之官妃旣囚扄键牢谨日给饲料卫者候其突烟数日不出披户视之死腐矣瓌以寿州刺史与主预越王事死神龙元年追諡妃曰恭皇后赠瓌左卫大将军中宗崩蒇陵事韦庶人不臣不得祔有司加上尊号以后祔定陵
　　庶人韦氏京兆万年人祖宏表贞观中曹王府典军帝在东宫后被选为妃嗣圣初立为皇后俄与帝处房陵每使至帝辄恐欲自杀后止曰祸福何常早晚等死耳无遽及帝复即位后居中宫是时上官昭容与正事方敬晖等将尽诛诸武武三思惧乃因昭容入请得幸于后卒谋晖等诛之初帝幽废与后约一朝见天日不相制至是与三思升御牀博戏帝从旁防筹不为忤三思讽羣臣上后号为顺天皇后乃亲谒宗庙赠父元贞上洛郡王左拾遗贾虚已谏不听神龙三年宗楚客率群臣臣请加号翊圣诏可禁中谬有五色云起后衣笥帝图以示诸朝因大赦天下赐百官母妻封号太史迦叶志忠表上桑条歌十二篇言后当受命曰昔高祖时天下歌桃李太宗时歌秦王破阵高宗歌堂堂天后世歌武媚娘皇帝受命歌英王石州后今受命歌桑条韦葢后妃之德专蚕桑共宗庙事也乃赐志忠第一区防七百段太常少卿郑愔因之被乐府楚客又讽补阙赵延禧离释桑条为九十八代【旧书作十八代之符】擢延禧谏议大夫于是昭容以武氏事动后即表増出母服民以三十三为丁五十九免五品而上母妻不由夫子封者丧得用鼔吹数改制度隂储人望稍宠树亲属封拜之昭容与母及尚宫贺娄等多受金钱由是墨敕斜封出矣三年帝亲郊引后亚献明年正月望夜帝与后防服过市彷徉观览纵宫女出游皆滛奔不还国子祭酒叶静能善禁架常侍马秦客高医光禄少卿杨均善烹调皆引入后庭均秦客烝于后尝丧免不歴旬辄起帝遇弑议者讙旧秦客及安乐公主后大惧引所亲议计乃以刑部尚书裴谈工部尚书张锡辅政留守东都诏将军赵承福【旧书作赵承恩】薛简【旧书作薛崇简】以兵五百卫谯王重福与兄温定防立温王重茂为皇太子列府兵五万分二营屯京师然后发丧太子即位是为殇帝皇太后临朝温总内外兵检防宫省族弟濯播宗子捷璿璿甥高崇及武延秀分领左右屯营羽林飞骑万骑京师大恐传言且革命俄而临淄王引兵夜披武门入羽林杀璿播崇于寝斧关叩太极殿后遁入飞骑营为乱兵所杀斩延秀安乐公主分捕诸韦诸武与其支党悉诛之枭后及安乐首东市翌日追贬为庶人
　　上官昭容名婉儿西台侍郎仪之孙父廷芝与仪同被诛【新书作死于武后时按纠谬云仪死在麟徳元年不得谓之武后时也今改从旧书】婉儿始生与母郑配掖庭天性韶警善文章年十四武后召见有所制作若素构自通天以来内掌诏命掞丽可观尝忤旨当诛后惜其才止黥而不杀也然羣臣奏议及天下事皆与之帝即位大被信任进拜昭容封母郑沛国夫人婉儿通武三思故诏书推右武氏抑唐家节愍太子不平及举兵叩肃章门索婉儿婉儿曰吾死当次索皇后大家矣以激怒帝帝与后挟婉儿登武门避之会太子败乃免婉儿劝帝侈大书馆増学士员引大臣名儒充选数赐宴赋诗君臣赓和婉儿常代帝及后长宁安乐二主众篇竝作而采丽益新又差第羣臣所赋赐金爵故朝廷靡然成风当时属辞者大抵虽浮靡然所得皆有可观婉儿力也郑卒諡节义夫人婉儿请降秩行服诏起为媫妤俄为昭容帝即婉儿居穿沼筑岩即引侍臣宴其所与崔湜乱遂引知政事韦后之败斩阙下初郑方姙梦巨人舁大称曰持此称量天下婉儿生逾月母戱曰称量者岂尔耶辄哑然应后内秉机政符其梦云景云中追复昭容諡惠文始从母子王昱为拾遗戒郑曰帝往囚房陵武氏得志矣卒而中兴天命所在不可幸也三思虽乘衅天下知必败今昭容帝所信而附之且灭族郑以责婉儿不从节愍诛三思果索之始忧惧及草遗制即引相王辅政临淄王兵起被收婉儿以诏草示刘幽求幽求言之王王不许遂诛死















　　钦定续通志卷七十一
　　钦定四库全书
　　钦定续通志卷七十二
　　后妃传【二】
　　唐【二】
　　睿宗肃明刘皇后　　　昭成窦皇后
　　宗废后王氏　　　　贞顺武皇后
　　元献杨皇后　　　　　杨贵妃
　　肃宗废后庶人张氏　　章敬吴皇后
　　韦妃　　　　　　　　代宗贞懿独孤皇后
　　睿贞沈皇后　　　　　崔妃
　　徳宗昭徳王皇后　　　韦贤妃
　　顺宗庄宪王皇后　　　宪宗懿安郭皇后
　　孝明郑皇后　　　　　穆宗恭僖王皇后
　　贞献萧皇后　　　　　宣懿韦皇后
　　尚宫宋若昭　　　　　敬宗郭贵妃
　　武宗王贤妃
　　睿宗肃明顺圣刘皇后祖徳威自有传仪鳯中帝在藩纳为孺人俄为妃生宁王夀昌代国二公主帝即位为皇后会帝降号皇嗣复为妃长夀二年为户婢诬与窦徳妃挟蛊道祝诅武后并杀之景云元年追諡肃明皇后
　　睿宗昭成顺圣窦皇后曽祖抗父孝谌自有传后婉淑尤循礼则帝为相王纳为孺人即位进徳妃生宗及金仙玉真二公主与肃明同追諡肃明曰惠陵后曰靖陵立别庙曰仪坤以享之帝崩追称皇太后与肃桥陵后以子贵故先祔睿宗室肃明以开元二十年乃得祔庙天寳八载制诏自太穆而下六皇后并増上顺圣二諡云
　　宗废后王氏同州下邽人梁冀州刺史神念之裔孙帝为临淄王聘为妃将清内难预大计先天元年立为皇后乆无子而武妃稍有宠后不平显诋之帝密欲废后以语姜晈晈漏言即死后兄守一惧为求厌胜浮屠明悟教祭北斗取霹雳木刻天地及帝讳合佩之曰后有子与则天比开元十二年事觉帝自临劾有状乃废为庶人赐守一死始后以爱弛不自安承间泣曰陛下独不念阿忠脱紫半臂易斗面为生日汤饼耶帝悯然动容阿忠后呼其父仁晈云由是乆乃废当时王諲作翠羽帐赋讽帝未几卒以一品礼葬后宫思慕之帝亦悔寳应元年追复后号
　　贞顺武皇后恒安王攸止女防入宫帝即位寝得幸时王皇后废故进册惠妃其礼秩比皇后初帝在潞赵丽妃以倡幸有容止善歌舞开元初父兄皆美官及妃进丽妃恩亦弛以十四年卒諡曰和生太子瑛而皇甫徳仪生鄂王刘才人生光王皆藩邸之旧后爱薄而妃乃专宠封所生母杨郑国夫人弟忠国子祭酒信秘书监将遂立为皇后御史潘好礼上疏言礼父母讐不共戴天春秋子不复讐不子也陛下欲以武氏为后何以见天下士妃再从叔三思从父延秀皆干纪乱常天下共疾匹夫匹妇尚相择况天子乎今人间咸言右丞相张说欲取立后功图复相今太子非惠妃所生而妃有子若一俪宸极则储位将不安遂不果立妃生二王一主皆不育及生夀王帝命宁王养之外邸又生盛王咸宜太华二公主后李林甫以夀王母爱希妃意防太子鄂光二王皆废死会妃薨年四十余赠皇后及諡葬敬陵元献杨皇后华州华隂人曽祖士逹为隋纳言天授中以武后母党追封士逹为郑王父知庆太尉帝在东宫后以景云初入宫为良媛时太平公主忌帝而宫中左右持两端纎悉必闻媛方娠帝不自安密语侍讲张说曰用事者不欲吾多子奈何命说挟剂以入帝于曲室自煮之梦若有介而戈者环鼎三而三煮尽覆以告说说曰天命也乃止生男是为肃宗帝即位为贵嫔初肃宗生卜云不宜养乃命王皇后举之后抚肃宗如所生后又生宁亲公主乃薨肃宗即位至徳二载太上皇自蜀诏有司其议尊称遂上册諡寳应未祔泰陵
　　杨贵妃隋梁郡通守汪四世孙徙籍蒲州遂为永乐人防养叔父家始为夀王妃开元二十五年武惠妃薨【按呉缜紏缪载武惠妃薨于二十五年而杨贵妃传误作二十四年考新旧书纪及资治通鉴皆作二十五年今据改】后宫无当帝意者或言妃姿质天挺宜充掖廷遂召纳禁中异之即为自出妃意者丐籍女官号太真更为夀王聘韦昭训女而太真得幸善歌舞邃晓音律且知算警頴迎意辄悟帝太悦遂专房宴宫中号娘子仪体与皇后等天寳初进册贵妃追赠父琰太尉齐国公擢叔珪光禄卿宗兄铦鸿胪卿锜侍御史尚太华公主主惠妃所生最见宠遇而钊亦寖顕钊国忠也三姊皆美劭封韩虢秦三国为夫人出入宫掖声焰震天下台省州县奉请托奔走期会过诏敕四方献饷结纳门若市然建平信成二公主以与妃家忤至追内封物驸马都尉独孤明失官他日妃以谴还铦第比中仄帝尚不御食笞怒左右髙力士欲验帝意乃白以殿中供帐司农酒饩百余车送妃所帝即以御膳分赐力士知帝防是夕请召妃还下钥安兴坊门驰入妃见帝伏地谢帝释然抚慰良渥明日诸姨上食乐作骤赐左右不可赀由是愈见宠赐诸姨钱歳百万为脂粉费铦以上柱国门列防与锜国忠诸姨五家第舍聨亘拟宪宫禁率一堂费缗千万见他第有胜者辄壤复造务以瓌侈相夸诩帝所得竒珍及贡献分赐之使者相衔于道五家如一妃每从游幸乘马则力士授辔防凡充锦绣官及冶瑑金玉者大抵千人奉须索竒服秘玩变化若神四方争为怪珍入贡动骇耳目于是岭南节度使张九章广陵长史王翼以所献最进九章银青阶擢翼户部侍郎妃嗜茘枝乃置骑传送味未变已至京师天寳九载妃复得谴还外第国忠谋于吉温温因见帝曰妇人过忤当死然何惜宫中一席广为鈇锧地更使外辱乎帝感动辍食诏中人张韬光赐之妃因韬光谢帝曰妾有罪当万诛然肤髪外皆帝所赐今且死无以报引刀防一缭髪奏之曰以此留诀帝见骇惋遽召入礼遇如初因又幸秦国及国忠第赐两家钜万国忠遥领剑南十载正月望夜妃家与广宁主僮骑争阛门鞭挺讙竞主堕马仅得去主见帝泣乃诏杀杨氏奴贬驸马都尉程昌裔【公主传作程昌】官国忠辅政其息聉尚万春公主暄尚延和郡主弟鉴尚承荣郡主又诏为琰立家庙帝自书其碑铦秦国早死故韩虢与国忠贵最乆而虢国素与国忠乱颇为人知不耻也每入谒并辔道中从监侍姆百余骑炬密如昼初安禄山有边功帝宠之诏与诸姨约为兄弟而禄山母事妃来朝必宴饯结欢禄山反以诛国忠为名且指言妃及诸姨罪帝欲以皇太子抚军因禅位诸杨大惧哭于庭国忠入白妃妃衔块请死帝意沮乃止及西幸至马嵬陈礼等以天下计诛国忠已死军不解帝遣力士问故曰祸本尚在帝不得已与妃诀引而去缢路祠下裹尸以紫茵瘗道侧年三十八帝至自蜀道过其所使祭且诏改葬礼部侍郎李揆曰龙武将士以国忠负上速乱为天下杀之今葬妃恐反仄自疑帝乃止密遣中使具棺椁他葬焉启瘗故香囊犹在中人以献帝视之凄惑流涕命工貎妃于别殿朝夕往必为哽欷马嵬之难虢国与国忠妻裴柔等奔陈仓县令率吏追之意以为贼弃马走林虢国先杀其二子柔曰娘子为我尽命即并其女刺杀之乃自刭不殊吏载置于狱问曰国家乎贼乎吏曰互有之乃死瘗陈仓东郭外
　　肃宗废后庶人张氏【旧书作肃宗张皇后今从新书】邓州向城人家徙新丰【旧书作南阳西鄂人后徙昭应按唐地理志邓州南阳郡其属有向城汉西鄂县地是旧书误沿汉名也至省新丰入昭应在天寳七载新旧书不嫌互异】祖母窦昭成皇后女弟也宗防失昭成母视姨鞠爱笃备帝即位封邓国夫人亲宠无比五息子曰去惑去疑去奢去逸去盈皆显官去盈【公主传作去奢】尚常芬公主去逸生后肃宗为太子时纳韦元珪女为妃后为良娣既以事絶韦妃良娣得专侍良娣慧中而辩能迎意传合宗西幸娣与太子从度渭民鄣道乞留复长安太子不聼中人李辅国密启娣又赞其谋遂定计北趋灵武时军卫单寡夕次娣必寝前太子曰暮夜可虞且捍贼非妇人事对曰事若仓卒妾自当之殿下可徐为计驻灵武产子三日起缝战士衣太子敕止对曰今岂自养时耶【谨按通鉴辑览】
　　【御批良姊新产为战士缝衣犹妇人固宠取怜常态至欲居前御冦自托于冯婕妤之当熊肃宗为巧言所惑不明甚矣先为小忠小信以成其大不忠不信妇寺然他日窃柄宫闱几蹈武韦前辙皆此一念阶之祸也】乾元初册拜淑妃赠其父尚书左仆射弟清濳皆尚郡主遂立为皇后稍预政事与李辅国相助多以私谒挠权亲蚕苑中羣命妇相礼仪物甚盛二年羣臣上帝尊号后亦讽羣臣尊已号翊圣帝问李揆揆争不可会月蚀帝以咎在后宫乃止又与辅国谋徙上皇西内端午日帝召见山人李唐帝方拥防女顾唐曰我念之无怪也唐曰太上皇今日亦当念陛下帝然涕下而内制于后卒不敢谒西宫帝不豫后自鍼血写佛书以示诚初建宁王倓数短后于帝上皇在蜀以七寳鞍赐后而李泌请分以赏战士倓助泌请故后怨卒被谮死由是太子深畏
　　事后谨甚后犹欲危之然以子佋早世而侗幼故太子得无患寳应元年帝大渐后与内官朱辉光等谋立越王系而李辅国程元振以兵衞太子幽后别殿代宗巳立羣臣白帝请废为庶人清潜与舅窦履信皆流放支党伏诛
　　章敬呉皇后濮州濮阳人父令珪以郫丞坐事死故后幼入掖庭开元中宗幸忠王邸顾王服御萧然左右无嫔侍帝愀然谓髙力士曰儿居处乃尔诏选京兆良家子五人娯侍太子力士曰京兆料择人得以籍口不如取掖庭衣冠子可乎诏可得三人而后在中因防幸明年生代宗为嫡皇孙后性谦柔太子礼之甚渥二十八年薨代宗即位羣臣请以后祔肃宗庙乃追尊为皇后上諡合葬建陵【按新书原载肃宗在东宫宰相李林甫阴谋不测太子内忧鬓髪班秃宗见不悦因幸其宫顾廷宇不泛扫乐器尘蠧左右无嫔侍帝愀然诏选掖廷衣冠子入侍后在选中因防幸生代宗又载代宗生三日帝临澡之负姆更取他宫儿以进呉缜纠谬云代宗之生以帝纪推之当在开元十五年时大子瑛尚在东宫李林甫未为相至二十六年肃宗为大子则代宗已年十二矣且肃宗既为大子泛扫廷宇整饰乐器冝各有典司岂有乗舆方至而恬然不加整治者至负姆易儿虽人臣之家不宜有是况至尊之前则原固诞谩不足信也今依旧书重加订正事涉荒诞者悉删之】
　　韦妃父元珪兖州都督肃宗为忠王时纳为孺人及升储位为太子妃生兖王僴绛王佺永和公主永穆公主天寳中宰相李林甫不利于太子妃兄坚为刑部尚书林甫罗织起栁勣之狱坚连坐得罪兄弟并赐死太子惧上表自理言与妃情义不睦请离婚宗慰抚之聴离妃遂削髪被尼服居禁中佛舎西京失守妃亦陷贼至徳二载薨于京城【按新书不为韦妃立传附载张后中旧书则列于呉后之前考郑志废妃亦为立今依旧书补入次于呉后之后】
　　代宗贞懿独孤皇后父頴左威衞録事参军后以姝艶居常専夜帝即位册贵妃生韩王逈华阳公主大厯十年薨追号为皇后上諡帝悼思不已故殡内殿累年不外葬后三年始诏于都左治陵欲朝夕望见之补阙姚南仲谏而止乃葬庄陵诏宰相常衮为哀册帝于后厚故送终华广务称其情诏羣臣为挽词帝择其尤悲者令歌之初后爱遇第一官其宗叔卓少府监兄良佐太子中允
　　睿贞沈皇后呉兴人开元末以良家子入东宫太子以赐广平王实生德宗天寳乱贼囚后东都掖庭王入洛复留宫中时方北讨未及归长安而河南为史思明所没遂失后所在代宗立以德宗为皇太子诏访后所在不能得德宗即位乃先下诏赠后曽祖士衡太保祖介福太傅父易直太师从父易良司空易直子震太尉一日封拜百二十七人建中元年乃具册前上皇太后尊号帝供帐舍元殿具衮冕出自左序立东方羣臣在位帝再拜奉册欷歔感咽左右皆泣于是中书舎人高叅上议汉文帝即位遣薄昭迎太后于代今宜用汉故事令有司择日分遣诸沈行州县物色咨访以述宣皇帝孝思意冀上天降休灵命允荅须审知皇太后行在然后遣大臣备法驾奉迎帝乃以睦王述为奉迎使工部尚书乔琳副之升平公主侍起居使者分行天下故中官高力士女颇能言禁中事与女官李真一尝从后游李见高疑问之含糊不坚而年状差似于是迎还上阳宫驰以闻帝喜羣臣皆贺力士子知非是具言其情诏贷之帝谓左右吾宁受百罔冀一得真于是自谓太后者数矣及索验左皆辞穷终帝世无闻焉贞元七年诏赠外高祖琳为司徒封徐国公为立五庙以琳为始祖诏族子房为金吾将军奉其祀宪宗即位有司建言皇太后沈氏厌代二十有七年大行皇帝至孝哀思罔极建中时发明诏遣使者奉迎凡舟车所至罔不逮岁推月迁参访理絶请因大行皇帝启殡诏羣臣为皇太后发哀肃章内殿中人奉廞衣置幄坐宫中朝夕上食告天地宗庙上太皇太后諡册作神主祔代宗庙备法驾奉袆衣纳于元陵祠室诏曰可
　　崔妃博陵安平人父峋秘书少监母杨氏韩国夫人当代宗为广平王时宗选韩国之女嫔于广平邸礼仪甚盛生召王偲初妃掖母氏之势性颇妬悍及西京陷贼母党皆诛妃从王至灵武恩顾渐薄达京而薨【按新书附载崔妃事于独孤后中今依旧书别为立以昭画一】
　　德宗昭德王皇后帝为鲁王时纳为嫔生顺宗尤见宠礼既即位册号淑妃赠其父遇扬州大都督子姓姻出悉得官贞元三年妃久疾帝念之遂立为皇后册礼方讫而后崩羣臣大临三日帝七日释服将葬后母郕国夫人请设奠有诏祭物无用寓欲祭聴之于是宗室王大臣李晟浑瑊等皆祭自发涂日日奠终发引乃止葬靖陵置令丞如他灵台立庙奏坤元之舞敕宰相张延赏桞浑等制乐曲帝嫌文不工李纾上諡册曰大行皇后帝又谓不典并诏翰林学士呉通改譔册曰咨后王氏然议者谓岑文本所上文徳皇后册言皇后长孙氏为得礼永贞元年改祔崇陵
　　韦贤妃戚里旧族祖濯尚定安公主贞元四年册拜贤妃宫壸事无不聴而性敏淑言动皆有绳矩帝宠重之后宫莫不师其行帝崩自表留奉崇陵园元和四年薨顺宗庄宪王皇后琅琊人祖难得有功名于世代宗时后以良家选入宫为才人顺宗在藩帝以才人幼故赐之为王孺人是生宪宗王在东宫册为良娣后性仁顺宫中化其徳莫不柔雍顺宗即位疾已绵顿后侍医药不稍怠将立后会病棘而止宪宗内禅尊为太上皇后元和元年乃上尊号曰皇太后后谨畏深抑外家无丝毫假贷训厉内职有古后妃风十一年崩【按新书作十年崩帝纪载十一年三月庚午皇太后崩与旧书纪相符则十年误也今从帝纪改】年五十四遗令皇帝宜三日听政二十七日释服天下吏民令到临三日止宫中非朝暮临无輙哭无禁昏嫁祠祀饮酒食肉已释服听举乐侍医无加罪陪祔如旧制有司上諡葬丰陵
　　宪宗懿安郭皇后汾阳王子仪之孙父暧尚升平公主实生后宪宗为广陵王聘以为妃顺宗以其家有大功烈而母素贵优礼之异诸妇是生穆宗元和元年进册贵妃八年十二月羣臣三请立为后帝以歳暮来年有子午忌且止【新书云八年羣臣三请立为后帝以嵗子午忌按资治通鉴元和八年嵗在癸巳其来年则甲午也旧书较明晰从之】是时后庭多嬖艳恐后得尊位钳掣不得肆故章报闻罢穆宗嗣位上尊号皇太后赠暧太尉母齐国大长公主擢兄钊刑部尚书鏦金吾大将军后移御兴庆宫凡朔望三朝帝率百官诣宫门为夀或嵗时庆问宴飨后宫戚里内外妇车骈骈壅环佩之声满宫帝亦豪矜朝夕供御务华衍侈大称后意后尝幸骊山登覧徘徊诏景王督禁甲从帝至昭应奉迎留帐饮数日还帝崩中人有为后谋称制者后怒曰吾效武氏耶今太子虽防尚可选重徳为辅吾何与外事哉敬宗立号太皇太后寳歴之变后召江王嗣皇帝位是为文宗文宗性谨孝事后有礼凡羞果鲜珍及四方竒奉必先献宗庙三宫而后御之武宗喜畋游角武抃择五方小儿得出入禁中他日问后起居从容请曰如何可为盛天子后曰谏臣章疏宜审览可用用之有不可以询宰相母拒直言勿纳偏言以忠良为腹心此盛天子也帝再拜还索谏章阅之往往道游猎事自是畋幸稀小儿武抃等不复横赐矣宣宗立于后诸子也而母郑故侍儿有襄怨帝奉养礼稍簿后郁郁不聊与一二侍人登勤政楼将自陨左右共持之帝闻不喜是夕后崩【按旧书云宣宗继统恩礼愈异于前朝资治通鉴所载则与新书相合今从新书】有司上尊諡葬景陵外园太常官王皥请后合葬景陵以主祔宪宗室帝不悦令宰相白敏中让之皥曰后乃宪宗东宫元妃事顺宗为妇歴五朝母天下不容有异论俄贬皥句容令懿宗咸通中皥还为礼官申抗前论乃诏后主祔于庙
　　孝明郑皇后丹阳人或言本尒朱氏元和初李锜反有相者言后当生天子锜闻纳为侍人锜诛没入掖庭侍懿安后宪宗幸之生宣宗宣宗为光王后为王太妃及即位尊为皇太后太后不肯别处故帝奉养太明宫朝夕躬省候焉懿宗立尊后为太皇太后咸通三年帝奉后宴三殿命翰林学士侍立结绮楼下六年【旧书作大中末】崩移伏西内上諡册葬景陵旁园
　　穆宗恭僖王皇后越州人本仕家子防得侍帝东宫生敬宗长庆时册为妃敬宗立上尊号为皇太后赠后父绍卿司空母张追封赵国夫人文宗时称寳歴太后太和五年【旧书作太和八年】宰相建白以太皇太后与寳歴太后称号未辨前代诏令不敢斥言皆以宫为称今寳歴太后居义安殿宜曰义安太后诏可会昌五年崩有司上諡葬光陵东园
　　贞献萧皇后闽人也穆宗为建安王后得侍生文宗文宗立上尊号曰皇太后初后去家入长安不复知家存亡惟记有弟帝为访之俄有男子萧因后姊壻吕璋白之太后谓得真弟悲不自胜帝拜金吾将军出为河阳三城节度使稍徙鄜坊会闽有男子萧本又称太后弟仇士良以闻召下狱按治乃代人诏流驩州不半道赐死擢本赞善大夫宠赠三世帝以为真不淹旬赐累钜万然太后真弟庸輭莫能自逹本绐得其家系仇士良主之遂聼不疑歴卫尉卿金吾将军会福建观察使唐扶上言泉州男子萧自言太后弟御史台参治非是昭义刘从諌又为言请与本辨有诏三司马元裕孙简崔郇杂问乃皆妄本流爱州儋州而太后终不获弟初太和中懿安太后居庆兴官寳歴太后居义安殿后居大内号三宫太后帝每五日问安及嵗时庆谒率由复道至南内开成中正月望夜帝御咸防殿大然灯作乐迎三宫太后奉觞进夀如家人诸王公主皆得侍武宗时徙积庆殿又号积庆太后大中元年【旧书作会昌中】崩上今諡
　　宣懿韦皇后失其先世穆宗为太子后得侍生武宗长庆时册为妃武宗立妃已亡追册为皇太后上尊諡又封后二女弟为夫人有司奏太后陵宜别制号帝乃名所葬园曰福陵既又问宰相葬从光陵与但祔庙孰安奏言神道安于静光陵因山为固且二十年不可更穿福陵崇筑已备当遂就之臣等请奉主祔穆宗庙便帝乃下诏朕因诞日展礼于太皇太后谓朕曰天子之孝莫大于承续今穆宗皇帝虚合享之位而宣懿太后实生嗣君当以祔庙由是奉后合食穆宗室
　　尚宫宋若昭具州清阳人世以儒闻父廷芬能辞章生五女皆警慧善属文长若莘【旧书作若华】次若昭若伦若宪若荀莘昭文尤高性皆素洁鄙薰泽靓妆不愿归人欲以学名家家亦不欲与寒乡凡裔为姻对聴其学若莘诲诸妹如严师着女论语十篇大抵凖论语以韦宣文君代孔子【宣文君即韦逞母】曹大家等为顔冉推明妇道所宜若昭又为传申释之贞元中昭义节度使李抱真表其才徳宗召入禁中试文章并问经史大义帝咨美悉留宫中帝能诗每与侍臣赓和五人者皆预凡进御未尝不防赏又高其风操不以妾侍命之呼学士擢其父饶州司马元和末若莘卒赠河内郡君自贞元七年凡秘禁图籍诏若莘总领穆宗以若昭尤通练拜尚宫嗣若莘所职歴宪穆敬三朝皆呼先生后妃与诸公主率以师礼见寳歴初卒赠梁国夫人以卤簿葬若宪代司秘书文宗尚学以若宪善属辞尤礼之大和中李训郑注用事恶宰相李宗闵谮言因驸马都尉沈厚赂若宪求执政帝怒幽若宪外第赐死家属徙岭南训注败帝悟其防追恨之若论若荀早卒廷芬男蜀愚不可教为民终身
　　敬宗贵妃郭氏右威衞将军义之子长庆时以容选入太子宫太子即位为才人生晋王普帝以早得子又母淑丽冠后庭故宠异之逾年为贵妃赠义礼部尚书兄环少府少监赐大第文宗立爱晋王若已子待妃礼不衰
　　武宗贤妃王氏邯郸人年十三善歌舞得入宫中穆宗以赐頴王性机悟开成末王嗣帝位妃阴为助画故进号才人遂有宠帝欲立为后宰相李徳裕曰才人无子且家不素显恐贻天下议乃止帝稍惑方士说欲饵药长年后寖不豫方人每谓亲近曰陛下日燎丹言我取不死肤泽消稿吾独忧之俄而疾亟才人侍左右帝熟视曰吾气息奄奄情虑耗尽愿与汝辞答曰陛下大福未艾安语不祥帝曰脱如我言奈何对曰陛下万歳后妾得以殉帝不复言及大渐才人悉取所常贮散遗宫中审帝已崩即自经幄下当时嫔媛虽常妬才人专上者返皆义才人为之感恸宣宗即位嘉其节赠贤妃葬端陵之柏城








　　钦定续通志卷七十二
　　钦定四库全书
　　钦定续通志卷七十三
　　后妃传【三】
　　唐【三】
　　宣宗元昭鼂皇后　　懿宗惠安王皇后
　　恭宪王皇后　　　　郭淑妃
　　昭宗何皇后
　　宣宗元昭鼂皇后不详其世少入邸最见宠答及即位以为美人大中中薨赠昭容诏翰林学士萧寘铭其窆具载生郓王万寿公主后防昭等五王居内院而郓独出阁及即位是为懿宗外颇疑帝非长寘出铭辞以示外庭乃解帝追册昭容为皇太后上尊諡诏后二等以上亲悉官之配主宣宗庙自建陵曰庆陵置宫寝懿宗惠安王皇后亦失所来咸通中册号贵妃生普王七年薨十四年王即位是为僖宗追尊皇太后册上諡号祔主懿宗庙即其园为寿陵后属缌以上帝悉官之恭宪王皇后其出至微咸通中列后庭得幸生寿王而卒王立是为昭宗追号皇太后上諡祔主懿宗室即故号安陵召后帝瓌官之景福初瓌位任寖重帝亦以外家倚之为中尉杨复恭所媢表为黔南节度使瓌之镇道吉柏江复恭宻谕杨守亮覆其家
　　郭淑妃幼入郓王邸宣宗在位春秋高恶人言立太子事王以嫡长居外宫心常忧惴妃防侍左右慰安起居终得无恙生女未能言忽曰得活王惊异之及即位以妃为美人进拜淑妃女为同昌公主下嫁韦保衡保衡处内宅妃以主故出入娯饮不禁是时哗言与保衡乱莫得其端僖宗立保衡縁他罪为人所发且污旧谤卒贬死妃犹处禁中黄巢之难天子出蜀仓卒妃不及从遂流落闾里不知所终
　　昭宗何皇后梓州人系族不显帝为寿王后得侍婉丽多智恩答厚甚既即位号淑妃从狩华州诏册为皇后生哀帝德王裕平原公主【按呉缜纠谬云凡后妃传必书所生独何后传不书然缜亦只引哀帝德王为证而未及平原公主也今考公主传并为补入】光化三年帝猎夜归后遣徳王还邸遇刘季述留王紫庭院明日季述等挟王陈兵召百官胁帝内禅后恐贼加害天子即取玺授季述与帝同幽东宫贼平反正天复中从帝幸凤翔李茂贞请帝劳军不得已后从御南楼会朱全忠逼帝东迁后谓帝曰此后大家夫妇委身贼手矣涕数行下帝奔播既屡威柄尽丧左右皆捍逆庸奴【按呉缜纠谬捍当作悍】后侍膳服无须叟去侧至洛帝忧忽忽与后相视无死所已而遇弑哀帝即位尊为皇太后宫中不敢哭徙居积善宫号积善太后帝将禅天下后亦遇害初蒋晖为全忠邀九锡入喻后度不免见晖垂泣祈哀以母子托命宣徽使赵殷衡谮于全忠曰晖等铭石像瘗积善宫将复唐全忠怒遂遣人缢后以丑名加之废为庶人
　　公主附
　　世祖一女
　　同安公主髙祖同母妹也下嫁隋州刺史王裕贞观时以属尊进大长公主永徽初赐实户三百薨裕隋司徒柬之子终开府仪同三司
　　髙祖十九女
　　长沙公主下嫁冯少师
　　襄阳公主下嫁窦诞
　　平阳昭公主太穆皇后所生下嫁柴绍初髙祖兵兴主居长安绍曰尊公将以兵清京师我欲往恐不能偕奈何主曰公行矣我自为计绍诡道走并州主奔鄠发家赀招南山亡命得数百人以应帝于是名贼何潘仁壁司竹园杀行人称总管主遣家奴马三寳喻降之共攻鄠别部贼李仲文向善志丘师利等各持所领会戏下因略地盩厔武功始平下之乃申法誓众禁剽夺逺近咸附勒兵七万威振闗中帝度河绍以数百骑并南山来迎主引精兵万人与秦王会渭北绍及主对置幕府分定京师号娘子军帝即位以功给赉不涯武徳六年薨葬加前后部羽葆鼔吹大路麾幢虎贲甲卒班剑太常议妇人古无鼓吹帝不从曰鼔吹军乐也徃者主身执金鼓参佐命于古有邪宜用之
　　髙密公主下嫁长孙孝政又嫁段纶纶隋兵部尚书文振子为工部尚书杞国公永徽六年主薨遗命吾葬必令墓东向以望献陵冀不忘孝也
　　长广公主始封桂阳下嫁赵慈景慈景陇西人帝美其姿制故妻之帝起兵或劝亡去答曰毋以我为命且安往吏捕系于狱帝平京师引拜开化郡公为华州刺史讨尧君素战死赠秦州刺史諡曰忠公主更嫁杨师道聪悟有思工为诗豪侈自肆晚稍折节以寿薨
　　长沙公主始封万春下嫁豆卢寛子怀让
　　房陵公主始封永嘉下嫁窦奉节又嫁贺兰僧伽九江公主下嫁执失思力
</div>
    <div class="pagination">
<a href="钦定续通志_page25.html">上一页</a><span>...</span><a href="钦定续通志_page21.html">21</a><a href="钦定续通志_page22.html">22</a><a href="钦定续通志_page23.html">23</a><a href="钦定续通志_page24.html">24</a><a href="钦定续通志_page25.html">25</a><span class="current-page">26</span><a href="钦定续通志_page27.html">27</a><a href="钦定续通志_page28.html">28</a><a href="钦定续通志_page29.html">29</a><a href="钦定续通志_page30.html">30</a><a href="钦定续通志_page31.html">31</a><span>...</span><a href="钦定续通志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
