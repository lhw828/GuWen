<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1725 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1725 页/共 1860 页
  </h1>
  <div class="content">
   ○予故喀尔喀赛因诺颜部落扎萨克多罗贝勒德木楚克扎布、致祭如例。　　

○丙戌。上幸静宜园驻跸。至壬辰如之。　　

○谕、前经降旨。将漕粮三十万石。截贮北仓。派拨直隶各州县赈济之用。兹据梁肯堂奏、被水各州县。实需赈恤者。计有四十余处。各处存仓米谷。自应尽数动支。除冬间散赈外。尚应豫备来年出借耔种口粮。减价平粜。现需之大赈加赈米粮。恐不敷用。恳于通仓内赏拨米三十五万石等语。直隶被水地方。普加赈恤。需用米石较多自当宽为豫备。俾小民均沾渥泽。著加恩竟于通仓存米内。拨给四十万石。该督即分饬应拨州县。赴通领运。务期实用实销。不得任听吏胥虚糜盗卖滋弊。并著督率所属。确核户口。按数散给毋致一夫失所。以副朕轸念灾黎。有加无已至意。　　

○又谕曰、书麟奏交城县耆民武鱼河、现年八十二岁。寿阳县耆民任常庆、现年八十八岁。俱五世同堂。请锡予恩赉等语。武鱼河等、年逾八旬。庆衍曾元。洵属熙朝盛事。所有应行赏赉之处。著该部察例具奏。　　

○丁亥。谕、据明亮等奏、拏获喀什噶尔监禁应行发回之布噜特玉默特、珠德弥什、托礼弥什等人犯内、夤夜私卸杻械潜逃之珠德弥什。解送勒保。拟以发遣充当苦差。并将看守人役治罪等语。明亮等所办殊属错谬珠德弥什等、虽系审明未经盗窃。应行发回之人。究属杻械监禁。候旨发落之人。理宜守法静候。今乃胆敢私卸杻械。潜行脱逃情殊。可恶。明亮既经拏获。理宜即行正法。俾新疆各部落人等、共知法令严肃。即看守人役。亦应严行办理。以示惩儆。明亮等独未计及于此耶。乃将珠德弥什、拟以发遣。既已错谬。至审拟看守人役。摺内声叙。殊未明晰。尤属无谓。昨甫降旨、将明亮补授刑部尚书。乃伊办理此案。如此错谬。殊为福薄。著将明亮等严行申饬外。仍将明亮、博兴、交部严加议处。伊斯堪达尔究属回人。著从宽免其议处。著明亮将珠德弥什。即行正法。并著通行晓谕布噜特等。以珠德弥什等。皆系审明并未行窃。应行发回之人。但分等杻械监禁之际。理应守法静候。乃珠德弥什竟敢私卸杻械潜行逃脱。殊属目无法纪。情实可恶。是以将珠德弥什正法。嗣后尔等务须凛遵法宪毋蹈覆辙。若珠德弥什。业经解赴勒保处。勒保即将珠德弥什速解喀什噶尔。交与明亮等遵旨办理。其督领看守之弥喇布伯克呼达雅尔之子额布塞依特、向原看守之回人爱什木等六人。索取钱文。令爱什木等回家过年。致令珠德尔什乘间脱逃。若仅枷号。不足蔽辜著将额布塞依特发遣内地。余俱照明亮所请行。　　

○戊子。遣官祭历代帝王庙。　　

○遣官祭都城隍之神。　　

○谕、科道三年内升外转之例。原属具文。昨已降旨停止今思京察之期。都察院堂官、原有保送记名道府之例。但外转只此一途。热中之辈。未免以壅滞窃议。嗣后汉科道、当照六部汉郎中之例。都察院堂官。核其才具。分别繁简。送部截取。御史以知府用。科员以道用照例截取。则选用道府者。人数较多。所有汉郎中科道论俸截取。俱定以四年之俸。准其截取。如该员等历俸未满。吏部月选。遇有繁简知府缺出。不敷选用。届期该堂官另行奏闻。候朕简放。如一时简放无人。再令该堂官分别拣选。庶于甄录之中。仍杜躁进之渐。　　

○又谕曰、永保等奏、拏获偷窃马匹之回犯伊斯拉木、聂提沙尔、审明办理等语。伊斯拉木、聂提沙尔等。身系逃犯。胆敢纠同从前脱逃之回犯岳和布多里雅特。偷窃马匹。又拒捕放枪。情殊可恶。计其所窃马匹。已逾十匹以上。理应即行正法。乃永保摺内奏称应按例将伊斯拉木拟绞监候。入于秋审情实。是何言也。继而始称将伊斯拉木立绞讫如此办理方为允当。但既将聂提沙尔拟绞。入于秋审亦应予勾著将聂提沙尔即予勾决永保接奉此旨。将聂提沙尔即行处绞至此等脱逃人犯。一经报逃不过在伊犁境内、即或出境。亦不过逃往回部地方。如果实力缉拏。断无不获之理。乃该将军大臣等竟不实力督缉任其藏匿山内以致纠众肆行偷窃马匹。未经拏获之岳和布、多里雅特著永保等严缉务获。照例治罪商伯克托克托跟踪追捕所乘之马。为鸟枪所伤。竟将伊斯拉木、聂提沙尔拏获。甚属奋勉。著由该处库内赏给大缎一匹以示鼓励。至办理新疆事务须信赏必罚始足以昭劝惩。著饬谕永保如有似此应行治罪者。即行办理。其应行赏赉者。亦著即行奖赏慎勿仍此拘泥犹豫也。　　

○谕军机大臣曰、秦承恩奏、安徽民人吕凤翔在山东行在叩阍。控告安康县私徵私铸。及余小一抢夺等款。逐一研鞫。实系挟嫌捏告。加以驳诘。该犯瞪目直视。其为疯颠妄控。毫无疑义。拟发边远充军等语。此案系三月内、在山东行在控告。当令东省派员解交秦承恩审办。何以延至五月之久。始行审拟具奏。所办实属迟滞。姑念该抚平日办事。尚能认真妥协。加恩免其议处。嗣后遇有地方一切公事。务须益加黾勉。毋得似此迟延。致干咎戾。至吕凤翔、因挟余小一殴逐微嫌。捏告抢夺。该县审系虚诬。该犯复捏砌私铸私徵等款。叩阍呈递。甚属狡诈。未便因其言语荒唐。遽以为疯颠妄控。从轻完结。该抚所拨发往边远充军之处。不足蔽辜著将该犯发往伊犁。给予兵丁为奴。以示惩儆。　　

○己丑。上御演武厅阅健锐营兵。　　

○谕兵部核议、绥远城将军兴兆、副都统七十五、承审失入一本。向例各省秋审人犯。有原拟情实。经刑部改为缓决者。即照承问失入例。实降一级调用。不准抵销。是兴兆、七十五、俱应降调。因兴兆系宗室公。祇折罚将军俸二年。抵降一级。免其降调。将七十五实降一级调用。兵部虽属照例办理。但同罪异罚。定例未为允协。嗣后宗室王公等、兼将军都统职任者。遇有同副都统一律降留处分。仍照例罚俸。若处分较重。副都统应行降调者。其王公每一级。著加倍罚职任俸四年。以昭平允。兴兆、即照此例办理。七十五、著照部议。降一级调用。仍送部引见。著为令。　　

○又谕、本年轮应年班蒙古王公内。有来京祝厘者。伊等已住月余。若年班又令前来。不免劳顿。除御前行走者。仍令前来外。其余俱不必来。如自愿来者听。以示朕惠爱蒙古臣仆之意。　　

○谕军机大臣等、前据勒保奏、甘省本年旸雨应时。田禾畅茂。通省收成约计八分有余。览奏深为欣慰。本日又据该督奏到粮价清单。朕详加披阅。兰州巩昌等各府属。俱有较上月稍增字样。该省收成既通计八分有余。当此新粮入市。价值应日就平减。何以此次粮价单内。转比上月稍增。殊不可解。著传谕勒保、即将粮价因何较增之处。查明据实覆奏。毋稍回护。　　

○辛卯。谕朕阅工部议驳、陕甘总督勒保题销、乾隆四十九年剿洗盐茶厅逆回军需一本内。火绳一项。甘省系用纸张制造。殊属非是。鸟枪最为军营利器。而临时施放。尤藉火绳点引。朕尝火枪中鹿。从不知用纸为火绳。即向来京师健锐火器各营。亦无用纸火绳放枪者。盖缘纸张质地脆薄。易于破损。若用以为绳。药多则过火迅速。药少则又难于点引。且不耐雨水潮湿。是以总用麻绳捻造。从无以纸为火绳之法。不知甘肃何所仿而为之。竟成笑话。即此以推。可见外省绿营器用。全无实际。且一省如此。恐各省亦皆意图省便。多有似此者。于军制殊有关系。即云药煮麻觔火绳。贮库日久。恐致霉黑□贞。不妨将火药麻绳物料。照例豫备足数。临用时再将药水薰煮。亦无难立时制办夫兵可百年不用不可一日不备况鸟枪尤为临阵锐器。岂可因火绳不堪适用反致临时误事耶。嗣后各省营伍所用火绳俱著照定制。以麻觔妥制毋许偷换纸张以利军行而昭实用。所有各省营伍。是否俱用纸火绳点放鸟枪之处。著督抚据实覆奏并令不时查看。入于年底汇奏。　　

○又谕曰、梁肯堂奏原任河南仪封县勒休知县葛其英未完银两。除宽免一半外。尚有未完分赔祥仪青龙冈、二案漫工银、四万五千四百四十余两除查封衣物。及坐扣过伊孙葛泰生、闸官廉俸。共银一百八十五两外。实在未完银四万五千二百五十九两零。现在查明家产尽绝。将葛其英问拟杖徒。葛泰生一并革职等语。此案葛其英应赔银两。已宽免一半外尚应追银四万五千余两。为数较多。该员既经家产尽绝。势难按款追完。即伊孙葛泰生系闸官微员廉俸无几。每年扣抵亦不及百分之一。所有葛其英名下未完银。四万五千二百五十九两零。著穆和蔺查明该员任内。祥仪青龙冈等处漫工时。历任抚藩。及本管道府。照数分别摊赔。以清款项。葛其英、即照梁肯堂所奏。定拟杖徒完结。伊孙葛泰生、亦著照所奏革职。已足示惩。该部知道。　　

○谕军机大臣曰、孙士毅奏、川省安插交夷高春旺等禀称、知阮光平既受封爵。到京祝嘏。此等行事。好过黎家。想来必定怜爱百姓。我们都情愿跟他。况父母妻子。都在安南。恳求准令回去。骨月团聚。又黎＜亻冋＞之子黎允全。带有下人六名。亦求进京。与黎＜亻冋＞同在一处等语。所奏似属可行。安南夷人等、因黎维祁失国内投。不肯留住安南。纷纷进关。求入内地。彼时朕念该夷人志切从亡。不忍背黎向阮。若令仍返安南。转致失所罹难。是以发往四川江浙等省安插。复谕各督抚妥为安顿。分别入伍归农。以资生计。今高春旺等、以阮光平宠膺藩服。向化输诚。必能爱养百姓。不致有挟嫌残虐之虞。且伊等父母妻子。俱在安南。系念室家。情殊可悯。自应准令归国。以遂其故土之思。但该夷人或于初到川时。在孙士毅前再三吁请。而此时安之若素。不复思归。亦未可定。著保宁向高春旺等。及其余安插之人。确切询问。是否情愿回国。即行奏闻。再降谕旨。其黎＜亻冋＞之子。黎允全、及伊属下人六名。著保宁即派员送京。归入黎维祁佐领下安置。至川省安插夷人。既有情愿返国者。恐分置江浙夷人内。亦有同情。并著孙士毅、海宁一体面加询问。如有系思故国。惓念妻孥者。亦著据实奏闻。俟各该省奏到后。候朕降旨。令其回国。但现在安插各夷人。已经该督抚等妥为照料。其壮健者既入伍食粮。而老幼羸弱。亦经筹给地亩。各有恒产。夷人等若已安居乐业。并不复念故乡。该督亦不必因有此旨。稍有勉强也。总之愿归安南者。奏闻候旨。其不愿者听。将此各谕令知之。仍各据实覆奏。　　

○又谕、据苏凌阿等奏、所有拨给直省备赈米四十万石。现将仓内稄米七万二千余石。粟米五千余石。尽数放给。并于旧存粳米内酌拨三十二万余石。凑足四十万之数。应令督臣梁肯堂、转饬各州县雇备船只。迅速领回应用等语。直隶因被水地方较多。现需普加赈恤。是以宽为豫备。自应速行领运。以资接济。著传谕梁肯堂乘此天气和暖之时。速饬各该州县、照例雇备拨船。上紧赶运。毋任稍有迟延。以致河水冻阻。　　

○又谕、据工部议驳勒保题销乾隆四十九年剿洗盐茶逆回军需一本。朕详加披阅。该督请销银六万四千九百余两。经工部核去银二万五千余两。驳减不啻十分之四。多寡悬殊。因令军机大臣查核原案。工部俱系按照成例核减。其中如火绳一项。该省既册开河州镇每丈用纸十二张半制造。何以各镇协营火绳。又每丈用纸二十五张。多至一倍。即该督原奏所称。用纸十三张制成火绳。则绳甚微细。迎风易灭。是以各营俱用纸二十五张成造等语。岂河州镇所造火绳。独不嫌微细易灭乎。至药铅军器。以及树皮麻觔火绳等项。该督亦并未按照准销成例开报。以致数目浮多。屡经部驳。是否系承办军需各员。希图浮冒。任意开销。而该督亦不详查。率行题覆。殊非核实办公之道。朕思所驳既多。非营员等所能赔缴。况此项火绳。本不应用纸张。该省既经错误于先。及报销时。又复浮冒多开。屡经驳饬。而勒保又并不查实删减。以致军需要案久悬。殊属非是。所有部驳核减银两。著落勒保、及四十九年以后之历任督藩、照数分赔。以清款项并著传谕勒保。即将前项指驳各条。逐一详晰查明。据实明白回奏。所有工部议驳原册著发交阅看。　　

○以刑部左侍郎姜晟知武举内阁学士翁方纲、为武会试正考官。詹事平恕、为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十二



大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。九月。癸巳。上还圆明园。　　

○甲午。谕、据长麟奏、查明被水各州县成灾分数摺内称、济南、东昌、曹州、武定等、所属二十七州县。被淹较重。分别给予两月一月口粮。又武定府属之惠民县。亦经被水。恳请将本年钱粮。一体蠲免等语。东省本年被水各州县。情形较重。闾阎生计。未免拮据。所有济南府之平原、禹城齐河、德州、长清、德平、济阳、临邑、陵县、东昌府之聊城、茌平高唐、堂邑、馆陶、清平、莘县、冠县、恩县、博平。曹州府之范县。临清州、及所属之邱县、夏津、武城。武定府之商河、滨州、乐陵等、二十七州县。除业经分别给予口粮外。并加恩于十月内各按成灾分数。照例给予赈济。其惠民一县。春收歉薄。且与灾地毗连。亦著加恩将该县本年钱粮。于恩诏普免案内。与各灾地一体先行蠲免。至被灾地方。所有应徵漕粮。其成灾自五分以上者。著加恩缓至乾隆五十六年起。分作二年带徵。以纾民力。该抚等务须督饬所属。悉心妥办。俾得均沾实惠。以副朕轸念灾黎。有加无已之至意。该部遵谕速行。　　

○又谕、文溯阁全书讹谬甚多。且有脱写全卷者。皆原办各员。校办草率所致。自应将四库全书荟要二分。及各馆应纂应缮各书。罚令校勘纂缮。以赎前愆。但各书卷帙浩繁。若无总办之人。仍恐未能画一。著派八阿哥、彭元瑞、金简、总司其事。俟朕进宫后。于冬三月。将摛藻堂荟要。先行校勘完竣。明春驻跸圆明园时。再将味腴书屋荟要校勘以便就近稽核。俾臻完善。至全卷脱写。未经校出各员。竟未寓目非校书错误者可比。总校王燕绪、吴绍澯分校等斯咏、除罚令校书外。著交部从重议处。以示惩儆。　　

○又谕曰、毓奇奏称、阿克苏游击阿玉锡、搜出回民马天龙等。车辕内玉石四块。将马天龙等分别治罪等语。马天龙等、于车辕钩心上挖孔。偷藏玉石。实属违法谋利。著即照毓奇所奏。将马天龙等解交勒保治罪。游击阿玉锡、搜出马天龙等车辕钩心内夹藏玉石。甚属留心急公。如不稍加赏赉。无以示劝。著交毓奇、由该处库内赏缎一匹。以示鼓励。嗣后有如此者。俱著照此奖劝办理。余照所请行。　　

○又谕、据恒瑞等奏、将偷窃牛只。杀害人命之乌梁海瑚图克、审明办理等语。乌梁海瑚图克、因偷窃牛只。适遇库库里克瞥见。恐其首告。胆敢用鸟枪将库库里克打死。情殊可恶。恒瑞等将瑚图克审明。即行正法。甚属允当。至佐领硕克硕赉。一见库库里克尸身。即行访究。将正贼瑚图克、盘诘缉获。尚属留心。稍加赏赉。始足以示奖励。著交恒瑞、由该处库内赏缎一匹。以示鼓励。嗣后凡有似此者。俱著照此赏赉。余照所请行。　　

○谕军机大臣等、上年阮光平恳请颁示正朔。即经降旨允准。并谕该部即将本年时宪书二十本发往。交该督等委员赍至镇南关。令该国镇目、转交国王祗领。嗣后俱照例届期颁给。此次五十六年时宪书。俟十月初一日颁发后。即遇便照数寄交该督抚、转给阮光平祇领。俾得奉时遵朔。以昭优眷。再每年新正之吉。御书福字。赏赐王公大臣。及各省督抚。须俟十二月朔日。始行试笔。阮光平宠列藩封。情殷爱戴。自应一体赏给。但届期始行颁发。该国王奉到后。已逾元旦令节。兹特先期亲书以赐。俾得岁内祇领。于新正敬谨悬挂。使该国臣民。其迓春禧。以示歛时锡福。中外同沾之意。又每年岁底蒙古藩王。俱特当荷包一分。今阮光平即照蒙古亲王新年分例。赏给大荷包一对。贮各色玉石八宝一分。小荷包四对。贮金八宝一分。银八宝一分。又小荷包一个。贮金银钱四枚。金银锞四枚。一并先期发往。阮光平早佩恩荣。想膺优眷。自必倍深欣感也。著福康安、将以上所赐福字荷包。即转交阮光平祇领。并将此旨详悉告知。俾该国王知朕格外体恤。恩加无已至意。　　

○乙未。兵部以武会试中额请。得旨、这考试、汉军取中二名。直隶取中七名。陕西取中六名。广东取中五名。河南取中一名。山东取中四名。江南取中二名。山西取中三名。湖北取中一名。湖南取中一名。四川取中一名。广西取中一名。福建取中一名。浙江取中二名。江西取中一名。云南取中一名。贵州取中一名。　　

○叶尔羌参赞大臣明兴、爱星阿等奏、叶尔羌底台。至都齐特十四台。每台马五十匹。车三辆。牛十只。惟喀尔布扎十一台。设马二十匹。并无牛只。且将二十六年所增设车二辆。于二十八年奏请裁汰。今由喀什噶尔前往伊犁。挽运绵布铜觔。俱由喀尔布扎什经过。络绎不绝。请将所裁车二辆。仍旧增设。从之。　　

○丙申。谕、据彭元瑞等奏、考试各省拔贡。直隶省东秋六号一卷。诗句平仄讹错甚多。又脱写二字。难以句读。应请将该生斥革等语。因令军机大臣拆阅弥封。系宣化府延庆乡学、选拔增生杨廷抡。即将该生考取拔贡原卷。并总督学政会考试卷。详加核对。文理亦属平常。诗句兼有拗字拔贡定例。如本学实无可拔之人。原应宁缺无滥。今似此滥膺选录。何以杜幸进而拔真才。杨廷抡、著全行斥革。仍准其原名应试。所有原考之顺天学政金士松、及覆考之总督刘峨、俱著交部照例议处。　　

○又谕曰、伍拉纳奏贼犯陈笞、因被差役赵荣、侦见擒捕。即拔身带小刀戳伤赵荣身死一案。福建漳泉一带。民情刁悍。若照本例拟斩监候。不足示惩。请旨即行正法。因该犯现在患病。审明后即行处决等语。所办甚是。差役赵荣。经本官委令访拏匪犯。适在沙保地方。侦见贼犯陈笞。上前擒捕。该犯即拔刀连戳赵荣倒地殒命。实属藐法逞凶。自应立寘重辟。若照例问拟斩候。实不足以示惩。嗣后内外问刑衙门。遇有贼犯行凶。用刀立时杀毙差役。情节似此可恶者。俱应请旨即行正法。不得拘例办理。使凶犯稍稽显戮。余仍著该部核议具奏。　　

○谕军机大臣等、据嵩春等奏、盛京清宁宫等处朽坏曹

□少旧处所。请交部估修等语。伊龄阿现往大凌河查勘田地工程。不必交部。即交伊龄阿将大凌河田地等事查毕。由彼前赴盛京。会同嵩椿详细查勘。是否应修。所估合例与否。据实奏闻。　　

○兵部议准、湖广总督毕沅疏称、鹤峰州、有城池仓库监狱之责。仅设兵丁一百九十一名。操马四十二匹。不足以助军威。请将湾潭马兵十名。操马十匹。长乐马兵五名。操马五匹。彻归鹤峰州城。得资合操演阵。又请调拨湾潭步守兵三十名。将二十五名归州城差操。以五名补还长乐汛。仍敷四十名之数。其湾潭一汛。尚存防兵三十名。足资弹压。从之。　　

○以大理寺少卿江兰、为山东布政使。　　

○以扎萨克图汗部扎萨克镇国公副盟长索诺木多尔济、为盟长。扎萨克镇国公贡楚克多尔济、为副盟长。　　

○予故乌珠木沁扎萨克车臣亲王玛哈索哈子巴勒珠尔喇卜斋、袭爵。　　

○丁酉。谕、据吉庆等奏、查审湖南湘乡县民童高门、呈控该县粮书勒折重徵一摺。内称亲往常平仓。抽盘应贮谷石。尚属相符其粜谷银两。解长沙府库。查对亦无短缺。五十二年间。该州因办台湾兵米。在仓碾谷一万二千余石。有案可稽。并非兑漕之用。惟所控勒折多收之处。因该县地方辽阔。零星小户。挑运需时。每托附近亲族。及粮书等代为完缴。以致吴青桂等、计图渔利。遂将窎远各户内相识者。俱先为垫完银米。持票向索钱文。每银一钱。加至三四分。粮一斗。折收钱三四百文不等。至重徵串票。并无月日可凭。供词亦复互异。现在调取实徵底簿。按款清查。并摘传花户。详悉根究。请将前行桐乡县知县李玳馨、革职归案审讯。长沙府知府陈嘉谟、一并解任候质等语。此案蠹书吴青桂等、于钱粮重务。辄敢豫为代垫。从中牟利。实属大干法纪。前任知县李玳馨、毫无觉察。或竟有通同容隐情事。自不可不从严究办。李玳馨、著即革职交与吉庆等提同案犯。严切审讯。知府陈嘉谟、亦著解任候质。至该县吏书等、既有垫完银米。多索钱文之事。则假票重徵。种种滋弊。自所不免。吉庆等务当提集卷证。逐一严究。以期水落石出不可稍存徇隐。　　

○谕军机大臣曰、富纲奏、据永慧等禀称、恭捧敕谕诗章珠串。于七月初十日。行抵蛮得列新城。该国王孟陨叩接后。引至城内。率领子弟头目。俯伏罗拜。一一祇领。谨备驯象土产。遣头目三人。敬赍表文。随同进关。转求代奏谢恩。计九月下旬。可以到省等语。并将译出表文进呈。所办俱好。披阅该国王表文。措词亦极肫切。其欢忭感激。具出至诚。深堪嘉尚。所备驯象土物。自应准其呈进。该头目等、既约于九月下旬。可以前抵云南省城。即在省照例宴赏。略停、数日。于十月初起程。距年底、为期尚有三月。尽可从容赶到。该督即派委赍赏赴缅之粮道永慧。参将百福。伴送进京。亦属妥协。务饬该委员等、沿途妥为照料。于腊月二十边到京。以便与各外藩同与朝正盛典。并入宴赉。均沐宠荣以遂其瞻就之忱。　　

○旌表守正被戕湖北兴山县民胡庆亨妻张氏。　　

○戊戌。谕曰、朱圭奏、旌德县寿妇江吴氏现年一百岁。五世同堂。请予锡赉等语。江吴氏年届期颐。曾元绕膝。洵为盛世休徵。所有应行赏赉。及建坊旌表之处。著该部察例具奏。　　

○又谕曰、额勒春奏、瓮安县寿妇陈王氏、现年一百一岁。精神矍铄。请予旌赏等语。陈王氏年越期颐。孙曾繁衍。洵为昇平人瑞。所有应行赏赉。及建坊旌表之处。著该部察例具奏。　　

○己亥。谕曰、毕沅奏、湖北江夏武昌等州县卫。所有应徵节年缓带钱粮八十二万六千二百余两。请于本年徵收十分之四。其余六分。于乾隆五十六七八三年。轮免正赋之期。按数完足等语。楚省本年雨旸时若。闾阎幸获丰收。但于一岁之内。新旧并徵。民情不无拮据。著照该督所请。湖北江夏、武昌、咸宁、嘉鱼、蒲圻、兴国、大冶、汉阳、汉川、黄陂、孝感、沔阳、黄冈、蕲州、蕲水、黄梅、广济、潜江、天门、荆门、云梦、江陵、公安、石首、监利、松滋等二十六州县。并武昌、武左、沔阳、蕲州、黄州、荆州、荆左、荆右等八卫。所有应徵节年缓带钱粮八十二万六千二百五十两零。著于本年先徵十分之四。其余均于五十六七八轮免钱粮之年。照数输纳。俾小民生计。倍觉宽舒。以示朕嘉惠黎元至意。该部知道。　　

○又谕、据郭世勋奏、广东雷琼一带洋面。俱系总兵陆廷柱管辖。该镇不能先事豫防。以致参将钱邦彦、于巡洋时遇盗被害。事后又不上紧追捕。迄今三月之久。并未报获一盗。请将该总兵革职协缉等语。陆廷柱前于台湾获咎。经朕弃瑕录用。自应倍加奋勉于缉捕洋匪等事。实力整饬。乃于雷琼一带。平日既毫无防范。事后又漫无调度。致凶盗久稽弋获。非寻常玩误可比。陆廷柱、著革职。仍留该处协缉。俟获犯后。再行定拟。至该省沿海各口岸。为盗匪出没之所。著郭世勋严催各该提镇。督饬员弁。分路堵截务将此案首夥各盗。全行擒获毋使一名漏网。　　

○又谕、前据伍拉纳奏、贼犯陈笞。因被差役赵荣、侦见擒捕。即拔刀戳伤赵荣身死一案。因该犯藐法逞凶。杀死捕役。若照例问拟斩候。不足蔽辜。降旨令内外问刑衙门。遇有贼犯行凶。用刀立毙差役者。俱应请旨即行正法。今阅刑部核题王金玉行窃。致死赵康求子一案。依例将王金玉问拟斩决。夫窃盗之于事主。系属平人。尚以临时拒捕杀毙。罪应斩决。乃以奉公缉犯官人。贼犯竟敢抗拒戕害。向例仅止问拟斩候。其罪反轻于拒杀平人之条。定例未为允协。何以昭法纪而儆凶顽。嗣后如有贼犯拒捕逞凶。立时用刀杀毙捕役者。竟当问拟斩决。著为令。
  </div>
  <div class="pagination">
   <a href="清实录乾隆朝实录_page1724.html">
    上一页
   </a>
   <span>
    ...
   </span>
   <a href="清实录乾隆朝实录_page1720.html">
    1720
   </a>
   <a href="清实录乾隆朝实录_page1721.html">
    1721
   </a>
   <a href="清实录乾隆朝实录_page1722.html">
    1722
   </a>
   <a href="清实录乾隆朝实录_page1723.html">
    1723
   </a>
   <a href="清实录乾隆朝实录_page1724.html">
    1724
   </a>
   <span class="current-page">
    1725
   </span>
   <a href="清实录乾隆朝实录_page1726.html">
    1726
   </a>
   <a href="清实录乾隆朝实录_page1727.html">
    1727
   </a>
   <a href="清实录乾隆朝实录_page1728.html">
    1728
   </a>
   <a href="清实录乾隆朝实录_page1729.html">
    1729
   </a>
   <a href="清实录乾隆朝实录_page1730.html">
    1730
   </a>
   <span>
    ...
   </span>
   <a href="清实录乾隆朝实录_page1726.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
