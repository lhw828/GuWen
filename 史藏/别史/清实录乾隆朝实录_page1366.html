<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1366 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1366 页/共 1860 页</h1>
    <div class="content">
○又谕、国史、三通、两馆应进之书。著随时陆续呈进。不必入于现在各书轮进卯期。其所修通志、通典、仍上紧赶办。不得逾原定乾隆四十六年告竣之限。　　

○以刑部侍郎钱汝诚、充三通馆副总裁。　　

○辛巳。夏至。祭地于方泽。上亲诣行礼。　　

○诣恩慕寺行礼。　　

○幸圆明园。　　

○壬午。谕、此次京察一等记名、以同知用人员。著照外省知县记名之例。于补缺后扣满两年。归入应放知府单内。一体进呈。　　

○又谕、上次京察一等记名。本年仍列入一等之笔帖式克兴额、万柱、舒宁、苏尔芳阿、待诏盛禄、助教吴省兰、著该部带领引见。　　

○以内阁侍读许祖京、为四川乡试正考官。检讨李台、为副考官。翰林院侍读童凤三、为广东乡试正考官。侍讲刘亨地、为副考官。检讨龚大万、为广西乡试正考官。宗人府主事姚梁、为副考官。编修祝德麟、为福建乡试正考官。御史戈岱、为副考官。侍读王大鹤、为湖南乡试正考官。中书李楘、为副考官。　　

○予故大学士舒赫德、祭葬如例。谥文襄。　　

○旌表守正捐躯江苏无锡县民周胜瑞妻张氏。　　

○癸未。谕军机大臣等、本日杨魁奏、审拟河标千总李振纲、袒庇兵丁。将知县扭跌一案。照光棍例。拟斩立决。已批交三法司核拟速奏矣。李振纲以河标千总。因兵丁等藉端索诈。经该县掌责。辄敢径赴县堂。混称会审。复将该县揪扭跌地。实属目无法纪。为从来罕有之事。萨载既经该府县禀详。何以不据实参奏。仅尔咨部斥革。殊属不合。伊平日办事尚属认真。不应率意若此。且即据实直陈。该管上司处分。亦属有限。何惮于入告。仅以一咨了事耶。萨载著传旨申饬。　　

○旌表守正捐躯湖北光化县民余志万妻王氏。　　

○甲申。谕曰、满斗被徐成杰讦控一案。其受赃各款。俱经审虚。即芟树割草二款。亦属轻罪。惟于五花岭峰口。拆墙通路。乘马往来。业经军机大臣、会同刑部审讯得实。按律拟斩。本属正条。即奏请正法。亦满斗所自取。第念该处原系旧有小路。虽用石墙砌断。兵民人等。仍由坡上绕走。满斗之拆石通路。亦不过意图近便。非有心干碍风水者可比。所谓法重情轻。尚不至罪无可逭。昨因三通馆进续通志。朕偶披阅新唐书。见狄仁杰传。载有左威卫大将军权善才、右监门中郎将范怀义、误斧昭陵柏。高宗诏诛之。仁杰力争其不应死。高宗意解。遂免其死。可见治狱务在持平。朕办理庶狱。从不稍存畸重畸轻之见。固无事拘泥史册。然亦不妨援古以例今。满斗律当论斩。原不能曲为之贷。而平情度理。尚不至于决不待时。满斗、著从宽改为应斩监候。秋后处决。余依议。并将此通谕知之。　　

○谕军机大臣等、据徐绩奏、河南省城。于五月十四日。密雨连宵。十五日雨势尤大。入土深透等语。又据姚立德奏、十四日大雨如注。十分优渥。入土八寸。并据附近各属。均报得雨四、五、六寸不等。两省雨势。大约相等。况十四夜至十五。京城得雨。极为深透。周元理所奏、保定得雨情形亦同。而是日云气甚浓。雨势必广。今河南、济宁、均得优沾。且在山东省城之南。不应济南一带独缺。何以未见国泰奏到。著传谕国泰、速将十四日山东省城。并各属曾否得雨。是否深透。及因何奏报迟延之处。迅即覆奏。寻奏、济南、东昌、兖州、泰安、沂州、五府属。均于五月十四、五、六、等日得雨。省城及未得雨各属。现在阴云时合。沛雨后即驰奏。报闻。　　

○又谕、昨据伊勒图奏、奎林、复兴、明白晓事。堪胜塔尔巴哈台参赞之任等语。奎林、复兴、不过在军营阅历。技艺出众而已。至于办事。究未经练。塔尔巴哈台。与哈萨克接壤。寻常事务。可与将军商酌。仓猝有事。若无主见。必至张皇。副都统衔惠龄、自遣往西宁以来。办事精详。且系尚书那延泰之子。著以副都统衔、补授领队大臣。前往伊犁。更换复兴、随同伊勒图办事。数月后、即可知其才具。将此传谕伊勒图知之。　　

○礼部议覆、署刑部尚书兼管顺天府府尹袁守侗奏称、八旗及各省驻防。贡、监、生员、愿应乡试者。即由各旗。咨顺天学政、国子监考取。径送顺天府入场。其礼部查取旗册之例。请停止。至八旗童生。岁科两试。亦毋庸由部取册转发。即由该府丞、查取旗册办理。均应如所请。再考试繙译举人、生员、与文场同。亦照此例。由各旗径送顺天府核办。从之。　　

○补行乾隆三十七年、及本年、湖广军政。罢软官一员。年老官一员。有疾官一员。才力不及官一员。分别处分如例。　　

○以署协办大学士刑部尚书英廉、充四库全书馆总裁。　　

○乙酉。刑部奏、回民结夥三人以上。执持凶器殴人。除致毙拟抵一犯外。其余共殴各犯。应照回民结夥三人行窃例。拟军。三人以上。徒手未执凶器者。减等拟徒。十人以上。虽无凶器而殴伤人者。仍拟军。从之。　　

○丙戌。谕军机大臣曰、刑部议覆、山东定陶县回民张四、听从沙振方、纠众谋殴赵君用、至途中扎死葛有先、将张四问拟斩候。沙振方发遣乌噜木齐等因一摺。已依议行矣。此案回民沙振方等。因与赵君用口角微嫌。辄敢纠约至十五人。执持枪械。谋殴洩忿。行至途中。遇葛有先一言肇衅。该犯先用枪扎。以致张四用刀。将葛有先立毙其命。不法已极。自应将首从各犯全获。按律重惩。方足以儆凶顽而安良善。现在逸犯未获者。尚有米贵臣等十三人。著传谕国泰、即派委干员。勒限严缉务获。无使一人漏网。不得以海捕具文塞责。将此由四百里谕令知之。仍将现在曾否就获之处覆奏。寻奏、现饬定陶、菏泽、两县会缉。再添委干员。克日务获。得旨、览。今续获几名否。　　

○直隶总督周元理覆奏、据大兴、宛平、涿州、宝坻、香河等州县。查出彭理田地房产。共十八处。又家人何晏、庄地一处。缘奉密查。尚未报究。报闻。　　

○丁亥。孝恭仁皇后忌辰。遣官祭景陵。　　

○谕曰、阿桂、著补授大学士。管理吏部英廉、著协办大学士事务。　　

○又谕曰、尚书丰昇额、昨在金川。奋勇著绩。克绍祖风。且能勉承伊父阿里衮忠诚素志。曾降旨于果毅公爵、加继勇二字。以示奖励。所有阿里衮原袭公号。亦著加此二字。用昭世臣济美。　　

○谕、前以大学士忠勇公傅恒、体国公忠。鞠躬尽瘁。尚书果毅公阿里衮、宣力殚忱。克彰劳勚。俱令其入祀宗祠。所有春秋二次祭文。自应将谕旨叙及。以昭酬奖忠勋至意。著交翰林院添叙撰拟。　　

○又谕、此次京察一等记名、及上次京察一等记名之中书笔帖式、交军机处存记。遇有简放知府所遗同知员缺。一并呈进名单。候朕简用。　　

○谕军机大臣等、前据阿桂等奏、缅目送回苏尔相等现在接收办理。俟苏尔相到彼后。讯取供词。并将缅禀详细译出。看其词意如何。乘机勒献表贡、及杨重英、看其许约日期远近。再定行止等语。所办甚好。已详悉传谕矣。阿桂等前摺。于五月十四日奏到。距今已经十日。何以尚未见其续奏。张凤街距永昌不远。苏尔相等行走。需日无多。因何尚未将讯供缘由具奏。或系阿桂等、即欲乘此机会。向缅匪勒献表贡。并索取杨重英、俟檄谕后再行奏闻。然亦当迅速具摺。何故稽迟若此。著传谕阿桂等、速将现在办理情形。迅即覆奏。至缅匪等、虽已将苏尔相、多朝相送回。若不奉表悔罪纳贡、及送还杨重英、尚不得谓之诚心款服。未可许其开关通市。傥因其已经送还苏尔相等。遽弛关禁。又似中国迁就完事。未免为贼人所轻。阿桂、李侍尧、俱系历练有识之人。必能相机妥办也。今日已降旨、令阿桂补授大学士。管理吏部事务。著阿桂自行酌量。如缅匪许约奉表伏罪。纳贡还人之期较近。阿桂在永昌办毕此事。再行起程。若所约之期尚远。自不值在彼久待。一切事务。交李侍尧妥办。阿桂即可起程回京。入阁办事。将此由六百里加紧谕令知之。仍即迅速覆奏。寻阿桂奏、据孟美等供、送还杨重英及贡象。须五十余日。方有回信。其事妥否。尚在未定。现在边务无可办理。俟宣慰司等事办竣。即回京。得旨、是。知道了。　　

○调礼部尚书永贵、为吏部尚书。以湖广总督富勒浑、为礼部尚书。浙江巡抚三宝、为湖广总督。甘肃布政使王亶望、为浙江巡抚。甘肃宁夏道王廷赞、为甘肃布政使。　　

○戊子。上御勤政殿听政。　　

○谕、前经降旨、因乾隆四十三年、四十四年元旦。尚在二十七月内。非元年可比。所有升殿受贺之处不必行。至今年明年万寿冬至。亦应停止行礼。其各省应进三大节庆贺表文。俟过二十七月后。再行奏进。　　

○谕军机大臣曰、富勒浑、已降旨补授礼部尚书。所有礼部事务。现有丰昇额管理。富勒浑、应俟军需报销事竣。再行来京供职。现新授布政使王廷赞、著即赴省接篆。王亶望于交代后。即来京请训。前往浙江任事。三宝俟王亶望到浙后。再赴湖广总督之任。将此由四百里传谕富勒浑、三宝、王亶望、并谕令勒尔谨知之。　　

○又谕、昨因阿桂等。于缅匪送还苏尔相等一事。尚未续奏。业传谕询问。今据阿桂等奏、讯取苏尔相等供词。并译出缅禀。代拟檄稿。及办理情形。已于摺内批示。缅匪既将苏尔相等送出。所有差来孟美等四人。原可毋庸扣留。至前此拘存之孟干、孟团、碎冻、自当仍行羁禁、所办俱为得理。看来缅匪此时稍知畏惧。且向因绽拉机、与得鲁蕴各存意见。故多反覆。今两人既已相合。此后自可不致参差。现在勒献杨重英等。并令进表纳贡。谅贼匪未必复似从前之违抗。但所云前因万涛中阻。以致迁延。其人系何职分。在缅酋处。与得鲁蕴等远近若何。不虑其阻挠成事否。阿桂等如知其详细。即行奏闻。至得鲁蕴急欲完事之意。自系希冀开关通市。以图利益。未必真畏中国加兵。总之缅地水土恶劣。我军前在彼处。多有病亡者。此非法令所能绳治。且不值以我劲旅、置之毒疠之地。是以决计不欲用兵。至于严禁关隘。不容一人出入。在内地尚可专主。如果严查沿边一带。不许贸易奸民出口。贼匪自无从觅利。即或不能制其死命。亦足少折其冀幸之心。李侍尧惟当实力妥办。以待相机集事。又另摺所奏、素克津泰、王呈瑞、马子建、俱已自尽。此三人殊可嘉悯。现在交部查明。再降谕旨。其刘应凤一名。本系贩私之尹小生案内逸犯。自应解交刑部治罪。至阿桂奏称、办理诸务完毕。即于十五日起程。此时缅匪。若另有确信。阿桂自能酌量。留彼筹办。如尚无消息。原不必在彼久待。阿桂既已起身。自当遵照前旨回京。将此由六百里加紧传谕知之。寻奏、万涛职分。与得鲁蕴相近。得鲁蕴资分较陈。且有谢万几相助。不致偾事。报闻。　　

○蠲免直隶大兴、宛平、通州、三河、蓟州、良乡、房山、涞水、易州、东安、武清、天津、静海、青县、沧州、南皮、交河、东光、吴桥、景州、故城、清河、津军厅二十三厅、州、县、额赋有差。　　

○命礼部右侍郎阿肃、充经筵讲官。　　

○以大学士阿桂、兼管正红旗满洲都统事务。　　

○己丑。两广总督杨景素覆奏、从前李侍尧、檄谕暹罗。或交彼处来人。或给贸易船带往。今彼处无人在广。俟有商船至暹罗。即将檄谕发往。俟禀到由驿驰奏。报闻。　　

○庚寅。定协领不兼本旗佐领例。谕、据福州将军永德等奏、协领兼管佐领。请照京城于补放参领后。调管别甲喇例。按翼更调管理等语。所奏是。协领兼管本旗佐领。若一切事件。即自行完结。虽有不妥之处。无人查察。若令调旗调翼。隔别兼管。稍有不妥。自可驳正。于公务殊有裨益。著照所请行。仍通行各省驻防地方。嗣后协领等兼摄佐领。务令调旗调翼。隔别管理。不准兼管本旗佐领。再京城八旗参领内。如有兼管本甲喇之佐领。亦应更调办理。著交八旗。将现在如此兼理者。即向别甲喇更调。著为令。　　

○辛卯。谕、四库全书馆缮写之书虽多。而各总裁校勘者少。不能供进呈披阅。即再添总裁数人。仍恐无益。著派皇八子、皇十一子、及书房行走之侍郎周煌、内阁学士汪廷屿、卿吴绶诏、侍读学士朱圭、侍讲姚颐、编修倪承宽、分与应校之书。同该馆总裁。一体校勘。陆续呈进。　　

○谕军机大臣等、今日国泰奏覆、查禁海口棉花一摺。已于摺内批示矣。前因李侍尧奏称、缅地产棉花最多。应于粤东海口。严行查禁。随传谕杨景素、李质頴等。实力稽查妥办。并因外洋海面。处处皆通恐缅地棉花。因粤省查禁。不能进口。复从他省混入。亦未可定。曾降旨传谕、凡有海口之将军督抚等。令其设法办理。现据各督抚陆续奏覆、缅地从前将内地官民、扣留不还。情罪可恶。而其地水土恶劣。从前官军在彼。多有染病及死亡者。断不可以用兵。惟当严查边隘。不许货物偷漏出入。以绝其求利之路。因并及各省海口。一体查禁。勿令缅地物产。混行入口交易。今缅匪已将所留之苏尔相等。遣人送还。其心颇知畏惧。如果悔罪纳款。奉表输诚。自可仍许开关通市。滇省尚可弛禁。则濒海各省棉花入口。更可无事禁防。并恐地方官办理不善。或滋纷扰。即粤省海口棉花之禁。亦可不办。将此遇将军、督、抚、奏事之便。一体传谕、并令李侍尧知之。　　

○又谕、据徐绩奏、开封、归德、河南、南阳、汝宁、陈州等六府。及许、汝、陕、光、四州所属。俱于十四、五、两日。得雨三四寸、及五六七寸不等。省城迤南州县。大田已获优沾。河北彰、卫、怀、三府属。同日得雨四五寸。惟查有九处未遍等语。此九处系何州县。及该处田禾有无妨碍。摺内均未声明。现在曾否得有透雨。深为廑念。著传谕徐绩、即行查明详悉覆奏。寻奏、前奏未得雨州县。系安阳、汤阴、临漳、武安、内黄、汲县、获嘉、淇县、修武、九处。今安阳、汤阴、武安、内黄、修武、五县。已得透雨。余四县现在望泽。高梁等类。尚无妨碍。报闻。　　

○刑部议覆、伊犁将军伊勒图等咨称、年老人犯。不能种地。应如何办理等语。查此项人犯。年虽衰老。究系有罪。即力难耕种。应责令当看守差使。给与口粮半分。从之。　　

○命协办大学士刑部尚书英廉、教习庶吉士。　　

○壬辰。谕军机大臣等、前此河南、山东、两省。似俱有望雨情形。屡经传谕询问。嗣据徐绩奏、开封、归德、等处。于十四、五日。得雨三四寸、及五六寸不等。本日国泰亦奏报、济南省城。于二十四日。已沛甘霖。入土深透。惟晋省前据巴延三、于本月十八日奏到。五月初二日。太源省城、及保德等州。各得雨三四寸不等。似该省雨泽。尚欠沾足。曾于摺内批询。迄今已及旬余。何以尚未见覆奏。该省自初二日得雨之后。曾否续得透雨。现在田禾。有无望泽情形。著传谕巴延三、即行查明据实覆奏。寻奏、五月二十四日。省城续得透雨。今据各属报。五月内、共获甘霖三次。田畴沾足。报闻。　　

○癸巳。谕曰、刑部题覆、直隶省毛成因图奸杀死张兴、问拟斩决一本。已依议行矣。阅本内。毛成于乾隆三十九年犯案。旋即脱逃。至四十年十月。始行缉获。业已稽诛一载有余。而承审之知州。又以邻境会审检验办差等事公出。以致更易三任。辗转稽延。直至本年三月。始行结案题达。殊属非是。此等淫恶之徒。一经就获。自应速行审办。早正刑诛。俾凶顽知所惩儆。死者得以伸冤。方合辟以止辟之义。乃迟至两年。始行审结。设该犯有监毙自戕等事。转得幸逃显戮。即此可见外省吏治废弛。积习相沿。于地方紧要案件。全不依限速办。为上司者。又不实力督催。至扣限时。辄以会审办差。纷纷藉口。尚复成何政体。况州县既有本任应审要件。即不应复差委会审别县之案。以致反迟其应审之案也。督抚等、何漫不经心若此。周元理、著严行申饬。达尔吉善、著交部议处。嗣后各省审办重犯案件。尤需上紧审转。依限题结。不得托故稽迟。傥有仍似此等迟滞者。定将该管上司。交部从重议处。将此通谕知之。　　

○军机大臣议奏、吏部员外郎李调元、于典史刘培章、遇缺先补稿内。始而议驳。继欲议准。拟办两议稿呈堂。与同司官议论纷纭。因填浮躁。得旨、李调元于议驳刘培章一案。意欲两议。尚无情毙。且询据该堂官、称其平日办事。亦属勇往。尚不至于废弃。著加恩仍以吏部员外郎用。得缺后。带所降三级留任。　　

○以故多罗履郡王永珹子绵惠、袭封多罗贝勒。　　

○旌表守正捐躯直隶涿州民李汉妻王氏。　　

○甲午。谕曰、舒妃薨逝。著派六阿哥、十一阿哥、绵亿、绵聪、扎兰泰、丰伸济伦、成服。绵亿办理陵寝事务。不必来京。并派六阿哥、庄亲王永瑺、金简、办理丧仪。　　

○谕军机大臣等、礼部议驳裴宗锡奏、请动项改办黔省号舍之处。应毋庸议一摺。已依议行矣。该自号舍。虽系编竹为垣。砌土为凳。然士子相安。业经百数十年。并未闻其临时倾圯、及因墙壁不固、有乘隙滋毙之事。何以裴宗锡、辄思动项改建。如果系应办之事。则该抚在任数年。早应具奏。若因本年系乡试之年。理须修葺号舍。则图思德现已到任。自当听其酌办。乃裴宗锡、于接奉调任谕旨后。急为此奏。明系该抚欲办此一事。以邀声誉。为黔省留去后之思耳。裴宗锡平日办事。尚属认真。何以有此沽名之举。殊不可解。该抚既欲改建号舍。以图取悦士林。且有动支赶办之语。此时自己兴工。所有估需工料银四千余两。即应令裴宗锡、自行认修。以遂其沽名之愿。伊历任巡抚有年。此项工价。亦力所优为。若因有此旨、将估修之项。分派属员代出。甚至派累民间。则是裴宗锡自取罪戾。将来一经败露。恐该抚不能当其咎也。将此由四百里传谕裴宗锡、并谕图思德知之。　　

○又谕曰、徐绩奏、拏获邻省凶盗王二、即金第老等九犯审拟一摺。已据刑部核覆。分别斩决发遣矣。至该犯供称、在山东曹县。夺犯殴差。并于山东单县、濮州、直隶开州、安徽亳州、叠次强劫各案。现据刑部详查。东省曾经获盗李八等。审拟题结。直隶亦将行劫马连芳一案。题参疎防。惟安徽亳州史大任家被盗一案。尚未咨报到部等语。亳州盗案。系乾隆四十一年十二月之事。何以至今尚未咨报办理。殊不可解。著闵鹗元、即行查明。据实覆奏。此等凶徒。夥合多人。随处窃劫。情殊可恶。自应将首从各犯全获。从重治罪。方足以示惩儆。现在豫省。虽已将首夥各盗。拏获九人。并案审拟正法。其逸犯未获者。尚有马雨、李秉信、皮六、随六、陈得、冯三、侯二、谢大汉、八人。著传谕周元理、国泰、闵鹗元、严饬各属。派委妥干兵役。一体查拏。勒限访缉务获。毋使漏网。不得以海捕具文塞责。　　
</div>
    <div class="pagination">
<a href="清实录乾隆朝实录_page1365.html">上一页</a><span>...</span><a href="清实录乾隆朝实录_page1361.html">1361</a><a href="清实录乾隆朝实录_page1362.html">1362</a><a href="清实录乾隆朝实录_page1363.html">1363</a><a href="清实录乾隆朝实录_page1364.html">1364</a><a href="清实录乾隆朝实录_page1365.html">1365</a><span class="current-page">1366</span><a href="清实录乾隆朝实录_page1367.html">1367</a><a href="清实录乾隆朝实录_page1368.html">1368</a><a href="清实录乾隆朝实录_page1369.html">1369</a><a href="清实录乾隆朝实录_page1370.html">1370</a><a href="清实录乾隆朝实录_page1371.html">1371</a><span>...</span><a href="清实录乾隆朝实录_page1367.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
