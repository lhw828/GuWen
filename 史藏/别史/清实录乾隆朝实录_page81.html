<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 81 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 81 页/共 1860 页</h1>
    <div class="content">
○江南河道总督高斌等奏请挑浚扬州府湾头闸、至泰州一带河道。得旨、如此办理甚善。　　

○江苏巡抚杨永斌奏、酌拨米谷。煮赈山阳等五州县、失业船户。得旨、如此办理甚是。为督抚者。苟不以百姓为心。虽有善政。亦何足云。　　

○安庆巡抚赵国麟奏、安省缉盗事宜。得旨、盗贼之风。甚不可长。汝其竭力捕获。以安地方。切不可因循怠缓。则将来贻误地方。汝不胜其咎矣。　　

○大学士管浙江总督嵇曾筠奏、钦奉朱谕。近日闻卿署中。卿子与家奴辈。颇不安分。物议纷纷。在卿分地。自然无庸朕谕。然愚子痴奴。若不严加约束。将来恐于卿名望有损。此并非出于妒卿者之口。虽甚爱卿者。亦云莫若令其还阁。以全晚节云去。卿其知之。即旧岁惰民一事。尤招物议。钦此。臣跪读之下。无地自容。仰蒙圣恩。委曲矜全。谆切训诲。俾得稽查约束。遵将儿子家奴。细加察讯。俱各茫然。并密询司道各员。据云实无其事。再容臣悉心访查。如各有不安分之处。臣即尽法重处。断不稍为姑息。至办理会稽县、惰民一案。经两司审拟招解。臣逐一研讯无异。加看具题。所有上年奏摺。及本年题参题结各本。圣明赐览。自蒙昭雪。得旨览。朕之待人。从来开诚布公。有所闻、必欲置之其人。总之卿之忠诚。朕所素信。既有此物议。朕若隐而不以告卿。则朕之待卿。反不诚矣。卿所奏办、知道了。有则改之。无则加勉耳。　　

○又奏、筹备米石。运济闽省。得旨、如此通盘计算。不分此疆彼界。方为大臣之度也。　　

○又奏、管理南新北新二关税务苏赫纳。委用人役。不谙大体。得旨、知道了。朕即颁旨饬谕。卿为大臣。即教训规戒。使彼知道。亦无不可者也。　　

○湖广总督宗室德沛奏、由兰州赴任。途次见闻。陕西凿井灌田情形。于民无益。又河南叶县等处。汝水泛溢。应将河身挑挖使深等因。得旨、如此不分此疆彼界。惟以地方为念。而不避嫌疑。始为封疆大臣之度。朕甚嘉悦览之。待分别情形办理。　　

○湖北巡抚张楷奏、楚省现办事宜。得旨。知道了。一切政事。须还朕一实字。　　

○又奏。楚省积贮事宜。得旨。好。俟德沛到任后。再行细酌。应具题时具题。　　

○湖南巡抚高其倬奏报、收成分数。得旨。语云。湖南熟。天下足。朕惟有额手称庆耳。　　

○河东河道总督白钟山奏运河应修闸坝各工。酌议分别缓急。次第办理缘由。得旨。知道了。照卿所奏。办理。　　

○山西布政使许容奏、刊定册结式样。以杜奸胥积弊。请通饬各省。一体仿行。得旨。汝试行于汝省。至于各省。朕自酌量。　　

○陕西巡抚崔纪奏报、开凿井口数目。得旨。知道了。此等事、若因一时高兴。冒昧行之。则不过徒启以开销之涂。而究无益于民。若要之以久。而行之以实。则实有益之举也。在汝行之日后难逃洞鉴。　　

○署陕西布政使帅念祖奏、通省积贮事宜。得旨。俟大学士查郎阿、巡查回任时。汝即将此奏。交与督抚二臣。听其和衷共议。　　

○两广总督鄂弥达奏报、东省收成分数。得旨、览通省收成虽有七分。而被灾之处。自然不同。所当加意抚恤。以豫筹明岁之计。　　

○又奏、豫备潮、琼、二属谷石。以裕民食。得旨。此件料理甚为妥当。　　

○署广东巡抚王謩奏、动支藩库存公银两。周恤台湾失风兵船。得旨。如此料理甚妥。　　

○又奏、请勘垦归善县草地。以资民食得旨。知道了。若果能如是。实是有益之举也　　

○署云南总督张允随奏报、土练追拏思茅猓黑凶犯。射死扎可等。将首级悬示晓谕。得旨。知道了。若果射杀枭示之凶犯系实。则甚佳。但恐有了事之思。则贻患不小也。再与新督臣、详审妥办可也。　　

○贵州总督张广泗奏、全彻楚粤两省、贴防苗疆官兵。得旨。知道了。远戍官兵。俱得回家。免征戍之苦。有室家之乐。亦可喜之事也。但当益谨防范。使永无兵戎之事。则善矣。　　

○贵州布政使冯光裕奏、除南笼、安南。二处。零星盐税等事。得旨。著督臣张广泗、详议具奏。　　

○内务府员外郎、管淮安关务唐英奏请、期满回京当差。得旨。此奏不准行。仍时刻约束家人衙役可也。　　

○广东海关副监督郑伍赛奏报、广东省米价。及收成分数。得旨。知道了。至督抚散赈。若有讳灾掩饰。及属员冒销。泽不下逮者。应据实奏闻。　　

○直隶正定镇总兵官徐成贞、奏报到任。得旨。览。今派汝管辖兵丁口外屯田。汝其勉之。　　

○浙江温州镇总兵官施世泽奏请、购运米石。以济兵丁家口。得旨。知道了。照所请料理可也。　　

○福州将军隆昇奏请、成造火药。移交旗营官员领办。得旨。交与总督郝玉麟、听其议奏。　　

○福建汀州镇总兵官林君升奏、巡防事宜。得旨。览。勉力整饬营伍。和辑兵民。以副任用之意。　　

○福建漳州镇总兵官谭行义奏、查拏长泰、同安、二县。结拜铁鞭会要犯全获。得旨。拏获要犯。甚为迅速。可嘉之至。　　

○署广东提督、南澳镇总兵官张天骏奏报、收成分数。及米粮时价。得旨。知道了。地方水旱之事。虽非汝武臣之责。而据实奏报。则汝分内之事也。至于文员散赈不力。或有讳灾之弊。尤不可为之掩饰。所当据实入告者也。　　

○又奏、巡缉事宜。得旨。知道了。与督抚和衷共济。以期有益封疆。毋存文武两途。而有歧视之心。大清高宗法天隆运至诚先觉体元立极敷文奋武孝慈神圣纯皇帝实录卷之五十七


大清高宗法天隆运至诚先觉体元立极敷文奋武孝慈神圣纯皇帝实录卷之五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。十二月。甲申朔。上诣大高殿行礼。　　

○漕运总督补熙丁忧解职。以工部尚书查克丹、为漕运总督。实授来保、为工部尚书。　　

○蠲免直隶大兴、宛平、良乡、涿州、房山、易州、涞水等、七州县。八旗余绝地亩。乾隆元年分。应徵钱粮十分之三。　　

○蠲免江南阜宁县。乾隆元年分。水灾额赋。　　

○乙酉。上御乾清门听政。　　

○以少詹事王承尧、为詹事府詹事。　　

○以翰林院侍讲学士喀尔钦、陈浩、俱充日讲起居注官　　

○旌表守正捐躯之云南武定州民姜世华妻刘氏。　　

○丙戌。以册立皇后。遣官告祭天、地、太庙、社、稷、　　

○上诣奉先殿。行告祭礼。　　

○诣皇太后宫问安。　　

○改定内阁典籍、为正七品官。从大学士鄂尔泰等请也。　　

○丁亥。上礼服。御太和殿。宣制。命保和殿大学士鄂尔泰为正使。户部尚书海望为副使。持节。赍册宝。册立嫡妃富察氏为皇后。册文曰。朕闻乾坤定位。爰成覆载之能。日月得天。聿衍升恒之象。惟内治乃人伦之本。而徽音实王化所基。茂典式循。彝章斯举。咨尔嫡妃富察氏、钟祥勋族。秉教名宗。当亲迎之初年。礼成渭涘。膺嫡妃之正选。誉蔼河洲。温恭娴图史之规。敬顺协珩璜之度。承欢致孝。问安交儆于鸡鸣。逮下流恩。毓庆茂昭于麟趾。允赖宜家之助。当隆正位之仪。兹奉崇庆皇太后慈命。以金册金宝。立尔为皇后。尔其祗承懿训。表正壸仪。奉长乐之春晖。勖夏凊冬温之节。布坤宁之雅化。赞宵衣旰食之勤。恭俭以率六宫。仁惠以膺多福。螽斯樛木。和风溥被于闺闱。茧馆鞠衣。德教覃敷于海宇。永绥天禄。懋迓鸿禧。钦哉。命保和殿大学士张廷玉为正使。内阁学士索柱为副使。持节。册封庶妃高氏为贵妃。册文曰。朕惟政先内治。赞雅化于坤元。秩晋崇班。沛渥恩于巽命。彝章式考。典礼攸加。尔庶妃高氏、笃生名族。克备令仪。持敬慎以褆躬。秉柔嘉而成性。椒掖之芳声早著。度协珩璜。璇闱之淑德丕昭。荣膺纶綍。兹仰承皇太后慈谕。以册宝封尔为贵妃。尔其祗勤日懋。迓景福以凝祥。恭顺弥彰。荷洪庥而衍庆。钦哉。命协办大学士礼部尚书三泰为正使。内阁学士岱奇为副使。持节。册封庶妃那拉氏为娴妃。册文曰。朕惟教始宫闱。式重柔嘉之范。德昭珩佩。聿资翊赞之功。锡以纶言。光兹懿典。尔庶妃那拉氏、持躬淑慎。赋性安和。早著令仪。每恪恭而奉职勤修内则。恒谦顺以居心。兹仰承皇太后慈谕。以册印封尔为娴妃。尔其祗膺巽命。荷庆泽于方来。懋赞坤仪。衍鸿休于有永。钦哉。命东阁大学士徐本为正使。内阁学士春山为副使。持节。册封纯嫔苏氏为纯妃。册文曰。朕惟协赞坤仪。端赖柔嘉之范。翊宣内则。聿加位号之荣。贲以徽章。昭兹茂典。尔纯嫔苏氏、克裕温恭。夙彰淑慎。凛芳规于图史。式佐椒庭。叶令望于珐璜。懋膺纶诰。兹仰承皇太后慈谕。以册印封尔为纯妃。尔其祗承象服。昭勤俭以流徽。笃迓鸿禧。履谦和而裕庆。钦哉。命礼部尚书任兰枝为正使。内阁学士吴家骐为副使。持节。册封贵人金氏为嘉嫔。册文曰。朕惟赞宫庭而敷化。淑德丕昭。班位号以分荣。恩光式焕。珩璜克叶。纶綍攸加。尔贵人金氏、早毓名门。夙禀温恭之度。久勤内职。备娴敬慎之仪。兹仰承皇太后慈谕。册封尔为嘉嫔。尔其象服钦承。履谦和而迓福。鸿禧永荷。懋敦顺以凝祥。钦哉。正使跪受节起。于各册前、依次行。副使随行。至景运门外。捧节授内监。册宝印入官。册立册封礼成。内监持节出景运门。授各正副使。至后左门复命。　　

○戊子。皇太后礼服。御慈宁宫。升座。仪驾全设。中和韶乐作。上礼服。率诸王大臣行庆贺礼。众官俱于午门外。随班行礼毕。皇太后还宫。上御太和殿。王公大臣文武官员。进表。行庆贺礼。是日、以册立皇后礼成。颁诏天下。诏曰。朕惟位昭天地。乾行与坤顺同功。治洽家邦。壸政与朝章并肃。诗纪睢麟之盛。礼隆褕翟之荣。所以秩彝伦而承禋祀也。灿乎钜典。炳有成规。朕缵绍丕图。统绥群服。御极之初。恭奉圣母崇庆皇太后懿旨。以嫡妃富察氏、秀毓华门。礼娴内则。柔慎秉于粹性。温恭著乎令仪。殚诚敬以事庭闱。孝同孺慕。抒恪勤而持禁掖。德懋纯修。和平敷芣苢之仁。浣濯比葛覃之俭。淑仪咸备。景福维新。允宜册立为皇后。时值永怀方切。大礼有稽。兹当即吉之辰。用定中宫之位。祗遵慈谕。载考鸿章。谨告天、地、宗庙、社、稷。于乾隆二年十二月初四日。册立嫡妃富察氏为皇后。俾得敬承玺绂。并佐清宁。璇宫之庆典斯彰。寰宇之恩施宜沛。所有事宜。开列于后。一、岳镇四渎庙宇。该地方官。查有栋椽倾损、藻饰未完者。奏明完葺。以致敬诚。一、王公以下。至奉恩将军。及闲散宗室等。俱加恩赐。一、民公侯伯以下。二品大臣以上命妇。著加恩赐。一、八旗满洲、蒙古、汉军、四十以上从小夫妇者。该部议加恩典。一、从前恩诏后官员。有升职解任。及加级改衔者。准照其职衔。给与封典。一、除十恶及谋杀故杀不赦外。犯法妇人。查与赦免。于戏。日明月俪。祥徵泰祉之符。巷舞衢歌。喜协敉宁之瑞。布告天下。咸使闻知。　　

○己丑。孝惠章皇后忌辰遣官祭孝东陵。　　

○刑部议准、河南道监察御史周绍儒疏称。直省盗案。下手捆缚事主人等。虽未伤人。其强横之状。实无可贷。请仍照定例。拟以法所难宥。不在可原之列。从之。　　

</div>
    <div class="pagination">
<a href="清实录乾隆朝实录_page80.html">上一页</a><span>...</span><a href="清实录乾隆朝实录_page76.html">76</a><a href="清实录乾隆朝实录_page77.html">77</a><a href="清实录乾隆朝实录_page78.html">78</a><a href="清实录乾隆朝实录_page79.html">79</a><a href="清实录乾隆朝实录_page80.html">80</a><span class="current-page">81</span><a href="清实录乾隆朝实录_page82.html">82</a><a href="清实录乾隆朝实录_page83.html">83</a><a href="清实录乾隆朝实录_page84.html">84</a><a href="清实录乾隆朝实录_page85.html">85</a><a href="清实录乾隆朝实录_page86.html">86</a><span>...</span><a href="清实录乾隆朝实录_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
