<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 453 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 453 页/共 1860 页</h1>
    <div class="content">○庚辰。孝敬宪皇后忌辰遣官祭泰陵。　　

○谕曰、张广泗自受任金川以来。措置乖方。陈奏闪烁。赏罚不当。喜怒任性。诿过偏裨。致人人解体。又复观望推诿。老师坐困。糜饷不赀。且信用贼党良尔吉、王秋、洩露机密。曲法庇护。玩兵养寇。贻误军机。法所不宥。著革职拏交刑部治罪。令侍卫富成、押解来京。讷亲为大学士。付以经略重任。前驻军营。漫无胜算。且身图安适。并不亲临督阵。鼓励众心。转以建碉株守为长策。及传谕欲召取回京。伊并不计军情紧要。非克捷无以报命。而以面奏情形为词。亟思回京自逸。朕以国体攸关。宽期以待。伊复无敌忾之志。惟是迁延时日。以俟归期。至陈奏之事。矛盾舛错。不可枚举。与伊寻常之办事精详。急公黾勉。竟似出于两人。夫大臣谊均休戚。平时之眷待优殊。正欲其缓急足恃。能胜艰钜之任。为国分忧耳。若仅以任职勤敏为能。则朕假之事权。凭藉威柄。苟非庸劣。皆可优为。即以操守而论。伊系勋封世禄。且数年以来。朕时加赏赉。非他人可比。纵贿赂馈遗。岂足动其心。是苞苴不入。亦不得谓之洁清。惟于重大紧要之关键。方足以见报称之实心。今讷亲乃至于此。在伊即不自顾惜。独不为朕用人颜面计乎。从前年羹尧、隆科多等、在皇考时。恣肆妄行。事发之时。皆即按法治罪。朕临御以来。以恩礼驭下。然即大学士鄂尔泰、张廷玉、亦未尝不时加戒饬。使不敢纵。正所以保全大臣。至讷亲之受朕殊恩。廷臣无出其右乃中外所共知者。十三年以来。所以教训保全幸免陨越者。以其尚能承受朕恩耳。今伊福薄灾生。于此等紧要关键处。而乖张舛谬。一至于此。朕反覆思之。实无以自解。论其负恩之罪。理应拏交刑部问罪。但观其退缩偷安之意。即就狱亦非所深耻。然在朕十余年加恩眷旧。始终不忍令其拘系囹圄。讷亲著革职。赴北路军营。自备鞍马。效力赎罪。著派侍卫鄂实、德山、赍朕此旨。于途次传谕。奉到谕旨之处。德山押讷亲即行前往军营。所有前奏尚有面陈情形。即著伊缮摺、交与富成、赍奏呈览。其经略印信。交鄂实驰驿赍赴金川军营。候协办大学士暂管川陕总督傅恒到日接受。即授为经略。统领一切军务。　　

○谕军机大臣等、大金川一案。张广泗办理错谬。糜费帑金。且伊在川支动公费银。例应追还归款。及查伊在京家产。一无所有。伊历任封疆。居官日久。不应囊橐空虚。近来外任。官员。颇有似此巧于藏寄之事。张广泗任所。必有寄顿隐匿。可传谕班第、令其详悉访察。严行查办。勿致稍有遗漏。　　

○又谕护川陕总督傅尔丹、署四川巡抚班第、四川提督岳钟琪、朕前谕军营事务。令傅尔丹、班第、岳钟琪、会商妥办。日来不知该处情形若何。虽天寒多雪。开霁之时。尚可用力。曾否有奋勇前进攻克之处。今朕已降旨命傅恒前往。所有现在应办攻剿事宜。尔等务须乘机度势。可进则进。毋致后时。从前张广泗闻有讷亲经略之命。辄心怀观望。诸事推诿。军营大臣等。皆不免此习。今当以此为戒。不得仍前因循怠玩。坐待傅恒之至。转致稽迟。有误机会。现在各路进攻。如有可以克获情形著即具奏。至营中堪用之兵实数若干。伤病回营者。缺额曾否募补。京中所运冲天炮位于何时送到。用之可能应手一并详悉奏闻。寻傅尔丹、班第奏。现在卡撒一路。虽得色底双碉、左右山梁等处而前抵刮耳崖贼巢。尚隔山梁三道。两旁碉寨层密。贼备甚严。目下天气严寒。士无斗志。且今岁力战数次。伤亡及遣回者数千。调遣不敷。兵气积馁。党坝一路。前虽攻克跟杂等寨。据岳钟琪札称、欲抵勒乌围贼巢。尚有得什溪、恶尔溪、喇嘛寺、间阻。目下未能进取。惟有严加守护。俟来岁大兵会齐。同时并进。自能一举成功。再贼番日在卡外乞降。虽诡谲难信。如果情急求生。或可相机筹办。以省兵力。至实在各路军营。及分防附近卡汛。可更番攻战者。共计汉土兵二万五千一百余名。至于缺额之兵。俟明年添兵到日。一并檄调补足。庶不徒费粮饷。冲天炮位。约此时可到成都。到时试用。再行奏闻。得旨、看此、汝等明有推诿观望之心矣。朕亦不加督责。大学士傅恒不日即到。看汝等何颜对朕耳。　　

○户部议、盛京户部侍郎德尔格等题覆、乾隆四年、郎中徐万卷条奏、查丈盛京各城界内马厂等处长宽四至。并荒地令查明招垦一案。一。镶黄旗汉军佐领李国宰等三佐领、以三尖泡处马厂窄小。移往黄蜡坨子地方牧放。并金州八旗、增城东澄沙河等四处小马厂。向系空闲。不堪开垦。应如所请。准其移增。并将马厂坐落四至丈明。造册送部。至三尖泡处旧厂内、私垦地二十余处。应令照例入官变价。其余闲荒。悉招旗人认垦输租。一、长兴岛内旗民地亩。现据该侍郎等查明。已入红册者。三万八百九十八亩零。但每年徵粮若干。何年起科。应令再查报部。其车世烈等陆续私开地亩。照例入官。分别等则。估价招旗人认买。所遗荒甸招垦。一、山厂委员查丈。立定四至。造册送部。至私开地亩内。镶黄等旗四厂。既属废弃。应令估变招垦。其英额林子等处。丈出私垦地亩。有碍地方。应即平毁。仍饬该管地方官。不时查察。毋许私垦。从之。　　

○辛巳。谕、协办大学士傅恒、奉命经略大金川军务。所有吏部尚书事务。著大学士来保暂行管理。工部事务尚简。来保不必兼管。其兵部尚书事俟哈达哈回京之日。仍著伊兼管。陈大受著暂行兼管户部事务。銮仪卫事著汪札尔暂行兼管。内务府总管事。著德保、那木札尔、暂行署理。　　

○又谕、大学士来保、著在军机处行走。　　

○是月。大学士管理江南河道总督事务高斌奏、臣衰残病废。本应罢斥。蒙恩录用。今复鉴臣查审无能。将命策楞前来。会同办理。周学健赃私各款。闻命之下。感激无地。得旨、汝终身为好名误尽矣。　　

○闽浙总督喀尔吉善奏、降调提督陈伦炯、原系例应送部引见之员。因母老独子。难以远离。呈请照例终养。查闽省水师。现乏谙练之员。本省人员。例得一体补用。可否将陈伦炯给咨送部引见。恭候皇上酌量委用。得旨、既云亲老。著俟之。　　

○巡视台湾陕西道监察御史伊灵阿、白瀛奏报台湾凤山、彰化等县。秋旱偏灾情形。得旨、一切赈恤事宜。督率地方官善为之。台湾不比内地。更宜加之意也。　　

○署湖广总督新柱奏报、汉川、潜江、沔阳、天门、江陵、监利等六县。沔阳荆州二卫。被水情形。得旨、览奏俱悉。一切督率属员。极力妥为之。　　

○河南巡抚硕色奏、彰、卫、怀、河、四府属州县。今岁收成。虽有七八分。但连年粮价昂贵。未能骤减。若官为采买。恐市价益增。所有运赴东省备赈之常漕谷石。请暂停买补。得旨、可谓酌中办理。知道了。　　

○山东巡抚准泰奏、东省历年出借常平截漕等项米麦谷、准谷计算。共九十七万三千一百余石。当兹禾黍告登之候。若不劝谕徵收。小民不知长计。恐滋糜费。惟东省今岁布种高粱。多于往岁。请照现在东省收捐本色款内。高粱与谷兼收。梁数不得过谷之半。得旨、此亦因时制宜之一策。但积欠之后。顿事追呼。更应酌量妥办耳。　　

○山西巡抚阿里衮奏报、晋省夏灾。及通属雨水麦苗粮价情形。得旨、览奏俱悉。原以晋省事简调汝不料又值灾伤米贵。汝应诸事留心。勉之。　　

○云南巡抚图尔炳阿奏、开凿金沙江、罗星渡、二处工费。臣前所奏、约需十一年。方可抵款。今因金沙江水运铜额加增。除已抵补开修工费外。再加六年节省运脚。即可清款。报闻。　　

○贵州巡抚爱必达、以加节制通省兵马衔奏谢。得旨览。不可因汝兄获罪而志气沮丧徘徊观望。若是则将及汝矣。慎之勉之　　

大清高宗法天隆运至诚先觉体元立极敷文奋武孝慈神圣纯皇帝实录卷之三百二十五


大清高宗法天隆运至诚先觉体元立极敷文奋武孝慈神圣纯皇帝实录卷之三百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。冬十月。壬午朔。享太庙。上亲诣行礼。　　

○诣皇太后宫问安。　　

○至观德殿孝贤皇后梓宫前奠酒。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○颁乾隆十四年时宪书。　　

○顺天府行乡饮酒礼。　　

○谕大金川所调满洲兵五千名。自京起程前赴军营。经王大臣等定议。请于所过省分。豫备车辆马匹。按照分定程站。逐程料理前进。但沿途须有大员督办。始为妥协。直隶著派总督那苏图。河南著派巡抚硕色。西安著派布政使武柱。但武柱一人恐料理不能周到。著将军博第协同妥办。各于分站之处驻劄。往来照料弹压。既可无误军行亦得就近办理地方事务。俟末起兵丁经过后。各行回任。该部即速传谕知之。　　

○又谕、朕自御极以来。大臣中第一受恩者。莫如讷亲金川虽云小丑。而老师糜饷。克捷无期凡在臣子。皆有同仇敌忾之念。讷亲身为大学士。从前在京时。不过于军机奏到、随常办理。从未向朕奏及、逆酋猖獗如此、将来作何了局、欲请身往视师。彼时傅恒即曾陈奏、愿效前驱。朕以封疆大吏自能办理。不必特遣大臣。即应派往。傅恒亦不可居讷亲之先。未经俞允。及经略需人。因以付之讷亲。朕意以伊平日受朕如许厚恩。自知奋勉。乃起程之时。全不踊跃。彼其意以为、军前调集大兵。指期克捷。胜则引为己功。即不胜、亦可奉身而退。至朕用人颜面所关。国家军旅之重。皆所不计。其隐衷已不可问。及至军营。张广泗、方观望不前。而伊复茫无成算。措置乖方。朕待之两月之久。而所奏到、乃请建碉与贼共险。不思以士卒攻讨之力。转使建碉资寇。是其第一谋画。既已贻笑众人矣。自是始有申饬之旨。然犹日夜望其成功。而乃身图安逸。并未亲履戎行竟敢奏称、军士夤夜向碉放枪。伊在营中望见火光等语。经朕督饬。始行前进而近所奏阿利山之役。我兵屡次退回因伊等在彼未至大奔及伊等回营。我兵数十人即各鸟兽散。将领不复相顾。观此情形。是众未奔而伊等辄已先退。又何怪士卒之望风溃散。以受恩之满洲大臣。经略重务。偾事至此。尚何地可以自容乎。至前后摺奏。于所奉谕旨紧要情节。概不切实明白回奏。惟以浮词架空了事。竟有全未覆奏者。即同事之军前大臣等。经朕再三传谕。终不令其陈奏一字。朕因其久无就绪。不得已传谕询问。示以欲召回京。本欲激之使知愧奋。或有奏功之日。正以召之者促之。乃伊一得此旨。如获更生。即置军务于度外。托言有面奏情形、亟欲回京。试思有何不能言之情形。而必待面奏乎。此不过思家耳。以讷亲平日之心思智虑。且事朕十有三年。若谓任其经略无方。辄行退避。竟不重治其罪。将视朕为何如主。伊非不虑及此。而敢于遽请回京者。众人能知其故乎。伊之意中。明知不称任使。朕必重治其罪。然治罪亦不过如庆复之革职家居。转得优游自逸。为嗣续计。向来赏赉丰厚。尽足自娱。而金川之役。傅恒必自请督师。朕亦必以此任相属。而彼地险碉林立。攻取维艰。即傅恒亦未必遽能奏绩。不过与伊相等。即能成功。亦博恒之福命所有。与伊无所加损。如其不成。朕又必重治傅恒之罪。而眷念旧臣。伊必且复用。是治罪之条。乃伊所豫料。即奉到前旨。亦无所悔惧。惟此旨洞鉴其肺腑。伊当俯首无辞。始悔其蓄谋之大谬耳。此正朕向所谓小聪明是大糊涂也。不如此、不足成其为讷亲。而众人之不能见及。即其逊于讷亲之处。是朕从前任用讷亲。原未为误也。何言之。今若不能烛照其隐微。治彼以罪而心犹不服。则是终为所误耳。朕临御群臣。尝有能肆其欺蔽而不察者乎。至所称回京面奏情形。不知以经略亲信之大臣。摺奏中何事不可备陈。如汉文不能尽者。则用满文。满文不能尽者。则用汉文。何虑朕之不能详阅耶。前已传旨、令缮摺交与富成赍回。著再行传谕。令伊一一据实明白具奏。不得因见朕此旨。但以认罪负恩奉职无状浮词塞责。朕向因人才难得。欲栽培成就。得一二社稷之臣。为国家任事。此朕本意。即用讷亲为经略。无非欲满洲大臣历练戎旅。缓急足恃。朕已屡经宣示。岂有军旅重事。敢于尝试耶。以朕平时之推心任用。讷亲即办事详慎。操守洁清。举不足言。使伊果于此等军机重务。能调度得宜。殚忠竭力。俾斯役早竣。纾朕西顾之忧。即令纳贿行私。此亦小过。何妨曲成。今讷亲负国负恩。一至于此。实非朕意所及料。亦岂国宪所可容。若以向日加恩之故。骩法曲宥。将来何以用人。是以降旨将伊革职、发往北路军营效力赎罪。此伊自作之孽。而非朕以喜怒为赏罚。即皇祖皇考在天之灵。皆所默鉴。今诸王文武大臣、合词奏请将讷亲交部治罪。于法本无可逭。但须俟伊回奏到日。再行酌夺降旨。至傅恒念切休戚。力图获丑。蓄志有素。甚可嘉尚。观其锐往直前、破釜沉舟之志。即可克期奏凯。然军旅之事。原难遥度。倘傅恒亦仍蹈故辙。纵使粉饰入告。自不能掩众人耳目。又何能逃朕洞鉴。即或进攻稍稽时日。及实有难于克捷情形。众人自有公论。朕亦自有筹酌。但过犹不及。讷亲之失于不及。而观傅恒勇往之气。朕实虑其太过。朕非教傅恒以退怯也。若傅恒如讷亲之怯弱。前鉴具在也。今尚书达勒当阿、以伊弟讷亲获罪。请赴军营效力。著照所请、命随傅恒前往。如攻剿之时。矢石所及。令其持重防护。但不得因有此旨。于应行亲历之处。概为劝阻。即傅恒亦必不从。而达勒当阿亦不得错会朕意。若因讷亲之故。忌其成功。有意阻挠。朕必将伊以军法从事。且其地即命往讷亲之处。从前讷亲之畏葸若何。此番傅恒之锐气若何。军士必能备言。达勒当阿亦可为明证。讷亲尚有何后言乎。朕本信任讷亲。畀以经略重务。其错谬自出朕意外。若因此而于傅恒有所顾惜不令前往。是并不能信及傅恒矣。岂朕推诚待下大公至正之道。傅恒惟当服膺朕旨。实力实心。仔肩重寄。迅奏肤功。以副委任。著将此旨宣谕诸王满汉文武大臣知之。　　

○又谕、朕前因山东今岁系普免钱粮之年。耗羡亦已缓徵。欲使闾阎无扰。特将例不缓徵之漕仓项下钱粮十七万五千余两。缓至己巳年开徵输纳。乃漕仓项内。尚有临、德、二仓项下本色米麦、及卫地屯粮等款。共银七万八千四百余两。从前该抚查造册籍之时。遗漏未及。又本年带徵十一十二两年漕项银、三万七千余两。年分虽殊。款项则一。亦未入于缓徵之内。朕思东省积歉之后。亟应与民休息。漕仓既已缓徵。前项遗漏银雨。岂可因其未经造查。仍复徵输。以滋扰累。著将遗漏未报二项漕仓项下银、十一万五千余两。概行缓至己巳年一律开徵。俾无互异。该部即遵谕行。　　

○谕军机大臣等、大金川所调满洲兵五千名。朕已经降旨、令总督那苏图、巡抚硕色、将军博第、布政使武柱、豫备车马。按照程站。逐起料理前进。伊等既不获亲赴行间效力。而于官兵经过、料理应付之处。犹复经理不善。于心何安。宁不有愧耶。可传谕各督抚将军等。将来兵丁经过该省地方。务须躬亲料理。前往分站处所。督率属员。详慎筹办。俾其迅速遄行。始为妥协。如伊等业已尽心经理。事事合宜。而兵丁少有滋事。则以满洲大臣、弹压满洲兵丁。亦属分谊所当然。其各实力遵办。毋得忽视。　　

○军机大臣等议覆、大兵进剿金川、办理起程事宜。查从前遣往北路军营。满洲官兵皆给马。今大金川路远险狭。牧放不便。臣等酌量。由京至西安。二千六百余里。请设台站八处。每台备马八百匹。车三百辆。由西安至军营。多系山路。应交该督抚、酌量平险远近。应设几站。如遇不能行车处。核照车三百辆之数。豫备马骡。如驿马不敷。即将绿营马拨用。如尚不敷。则雇骡应用。马有倒毙。即动项买补。车辆皆令雇用。现在云梯兵三百名、业已起程。其余京兵、及东三省兵、共计四千七百名。应分十六起。每起三百名。隔五日一次起程。沿途宿处。或屋不敷。应豫备帐房、或凉棚。俱交该督抚备办。京兵于十一月初五日始。先行起程。盛京兵于十一月内。船厂兵于十二月十五日。黑龙江兵于十二月内。尽数抵京。即备行装。自十二月初五日始。随京兵后、次第起程。派往大臣、每人赏银四百两。章京官员、一百五十两。什长等、八十两。前＜釒夅＞护军等、五十两。东三省官弁、亦照此赏给。再查操演云梯兵。一千名已属敷用。所添派一千名。仍令操演枪箭步伐。从之。　　

○又奏、棉甲于军中有益。初次起程之云梯兵三百名。已各给一件。库存尚五千余件。应将次第进发之满兵四千七百名。各给一件。又续派云梯兵一千名。已操演鸟枪。应每人各给鸟枪一。报闻。　　

○和硕庄亲王允禄、暨满汉文武大臣等奏。革职大学士讷亲。以勋旧世臣。叠荷殊恩。位冠百僚。备极荣宠。即令捐糜顶踵。犹难仰酬高厚。乃金酋肆虐诸番。逼近内地。讷亲始则不出一言。坐视罔顾。及命以经略重任。全无踊跃效命之意。身图暇逸。安坐帐中。从不亲临战阵。屡奉训饬。措辞舛错。掩饰支吾。不令傅尔丹等陈奏一事。希图蒙蔽。且进攻阿利山。身先退缩。兵众从而奔溃。一闻召还之旨。如获更生。即思退息。种种乖谬。罪无可逭。虽蒙皇上如天好生。但令革职效力军营。实不足以蔽辜。请明正刑章。以为负恩误国者戒。得旨。这所奏知道了。仍遵前旨行。　　

○癸未。谕、广储司备银十万两。派员运至军营。以为协办大学士傅恒抵营奖赏官兵之用。协办大学士傅恒奏、威远炮、甚属适用。康熙年间征西藏。曾以此得胜。制胜炮、名号既佳。观瞻亦威严。请各带二位。并令造办处员外郎西宁、于城外试放。交工部委员送金川军营。得旨。即派西宁护送。　　

○礼部奏、十一月初二日冬至。应行庆贺礼。得旨。奉皇太后懿旨。今年冬至、著停止行礼。　　

○直隶总督那苏图奏、协办大学士傅恒。参赞纶扉。实属紧要。臣年力未衰。鞍马素习。请赴军营。协同班第等办理军务。得旨。所奏忻悦览之。但此任非傅恒不能胜。此功非傅恒不能成。故特命伊往。朕志已定。不必再言。　　

○甲申。上至观德殿、孝贤皇后梓宫前奠酒。　　

○谕军机大臣等、岳浚所奏、办理澳门夷人哑吗嚧等、致死李廷富、简亚二、两命、问拟杖流、请照夷法安插地满一摺。李廷富、简亚二、既死无可证。所据仅夷犯一面之词。观其始初狡赖情形。必另有致死根由。且夷人来至内地。理宜小心恭顺。益知守法。乃连毙内地民人。已属强横。又复弃尸入海。希图灭迹。尤为凶狡。自应一命一抵。若仅照内地律例、拟以杖流。则夷人鸷戾之性。将来益无忌惮。办理殊属错误。况发回夷地。照彼国之法安插。其是否如此办理。何由得知。设彼国竟置之不问。则李廷富、简亚二、两命。不几视同草菅乎。此案已传谕该部饬驳、另行究拟。如该犯尚未发回。著遵驳办理。倘已趁船起解。著一面声明缘由报部。一面晓谕夷人。以示警戒。嗣后如遇民夷重案。务按律定拟。庶使夷人共知畏罪奉法。不致恣横滋事。地方得以宁谧。岳浚著传旨申饬。　　

○以福陵镶红旗防御德音泰、为福陵右翼副总管。　　

○予故銮仪使散秩大臣一等侯张谦、祭葬如例。　　

○旌表守正被戕之河南虞城县民黄寅妻刘氏。　　

○乙酉。谕、据直隶总督那苏图、参奏励宗万、纵令弟仆霸占官地、未交价银、强收租息、将励宗万、励宗奕、分别问拟徒流一摺。励宗万、在朝无杨震之节。归乡有杨恽之行。营私垄断。按律奚辞。但据那苏图另摺奏请、派修固安县城工。罪不重科。尚念曾居卿贰。免其城旦。励宗万宜痛自改悔。安静家居。如仍复怙终不悛。定行从重治罪。余著该部核议具奏。　　

○又谕曰。总督尹继善、著来京。其两广总督员缺。著硕色补授。河南巡抚员缺。著鄂容安署理。俱著即赴新任。兵部侍郎员缺。著马灵阿署理。　　

○又谕、銮仪卫事务。著哈达哈管理。哈达哈未到以前。著旺扎勒暂行管理。　　

○谕军机大臣等、协办大学士傅恒、奉命经略金川军务。内阁现在需人。朕意欲用尹继善协办阁务。已降旨令其来京。著即传谕知之。　　

○又谕、朕从前将班第、乌尔登、萨音图、法酬等。派往金川军营。原以伊等皆系满洲大臣。曾经行阵。一至军营。必有奋勇先登。督兵破贼。不意伊等既到军营。并未奋勉。而临战时、反觅可以藏身之处。在彼监视。夫战阵之时。有觅地藏身之理乎。伊等既觅可以藏避之处以保身。则并不能目睹兵士之战斗。而又何以督率鼓励。使之皆舍身奋勇乎。本应治罪。但念伊等皆系听从讷亲指使。是以加恩宽免。著传旨严行申饬。今朕已命傅恒经略军务。傅恒断不似讷亲之畏怯退缩。伊等亦宜痛改前非。竭力奋勉。以图赎罪。若仍不悛改。亦断不能逃朕洞鉴。至时虽悔无及矣。　　

○又谕曰。新任严州府知府吴士进。于请训时、观其人。才具甚属平常。严州虽系简缺。而知府有表率之责。职任非轻。著传谕方观承。令其留心试看。如不能胜任。即具摺奏闻。　　

○兵部议准、绥远城建威将军补熙奏称。绥远城左右两翼蒙古协领。已经裁并。其左右两翼关防。请改铸蒙古八旗协领关防。从之。署四川巡抚班第奏。酌筹粮运事宜。一、川省碾运军米。向系照粮摊派里民。先行办米。至起运时、将仓谷拨给乡保乘机侵渔抑且多动贮谷。仓储匮乏如遽议采买。又恐米价腾贵。请每米一石酌定价银九钱。听粮户零星办运。按石给价。一、向来商运。悉系碾给仓谷。不无暗行折价。更有派远县碾谷运省、转给各商者。脚费口粮。诸多糜费。莫若照臣前奏商运每石六钱之数。全行折价。一、内地背夫口粮。向多给仓谷。查口外站夫艰于觅食。尚可给一半折色。今内地自成都至灌县等处。在在可买。不若每夫一名。照日给口粮一升。折价一分。听沿途买食。一、从前附近省城各州县。既经运米。又令雇台站长夫。劳逸不均。请嗣后运米、则令附近出口之州县办理。派夫、则令离省遥远之州县办理。其运送军装炮位等项长夫。专责成、华、二县雇募。下部知之。　　
</div>
    <div class="pagination">
<a href="清实录乾隆朝实录_page452.html">上一页</a><span>...</span><a href="清实录乾隆朝实录_page448.html">448</a><a href="清实录乾隆朝实录_page449.html">449</a><a href="清实录乾隆朝实录_page450.html">450</a><a href="清实录乾隆朝实录_page451.html">451</a><a href="清实录乾隆朝实录_page452.html">452</a><span class="current-page">453</span><a href="清实录乾隆朝实录_page454.html">454</a><a href="清实录乾隆朝实录_page455.html">455</a><a href="清实录乾隆朝实录_page456.html">456</a><a href="清实录乾隆朝实录_page457.html">457</a><a href="清实录乾隆朝实录_page458.html">458</a><span>...</span><a href="清实录乾隆朝实录_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
