<!DOCTYPE html>
<html>
 <head>
  <meta charset="utf-8"/>
  <title>
   清实录雍正朝实录 - 第 83 页/共 216 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录雍正朝实录 - 第 83 页/共 216 页
  </h1>
  <div class="content">
   ○吏部题、三等精奇尼哈番三泰故。销去三次恩诏所得拖沙喇哈番。余三等阿思哈尼哈番、以其亲伯之孙关保承袭。从之　　

○改陕西潼关卫、为潼关县。设知县一员。典史一员。复设教谕、训导各一员。从川陕总督岳钟琪请也　　

○改湖南靖州天柱营参将、隶贵州提督管辖。从云贵总督鄂尔泰、署湖广总督福敏等请也　　

○庚寅。谕内阁。自古帝王致治諴民。莫不以重农为先务。书陈无逸。先知稼穑之艰难。诗载豳风。备叙田家之力作。论语云、百姓足。君孰与不足。孟子云、民事不可缓也。盖国以民为本。民以食为天。农事者、帝王所以承天养人、久安长治之本也。我国家抚绥寰宇。圣祖仁皇帝临御六十余年。深仁厚泽。休养生息。户口日增。生齿益繁。而直省之内。地不加广。近年以来。各处皆有收成。其被水歉收者。不过州县数处耳。而米价遂觉渐贵。闽广之间。颇有不敷之虑。望济于邻省。良由地土之所产如旧。而民间之食指愈多。所入不足以供所出。是以米少而价昂。此亦理势之必然者也。夫米谷为养命之宝。人既赖之以生。则当加意爱惜。而不可萌轻弃之心。且资之者众。尤当随时撙节。而不可纵口腹之欲。每人能省一勺。在我不觉其少。而积少成多。便可多养数人。若人人如此。则所积岂不更多。所养岂不更众乎。养生家、以食少为要诀。固所以颐神养和。亦所以节用惜福也。况脾主于信。习惯便成自然。每见食少之人。其精神气体、未尝不壮。此显而可见者。至于各省地土。其不可以种植五谷之处。则不妨种他物以取利。其可以种植五谷之处。则当视之如宝。勤加垦治。树艺菽粟。安可舍本而逐末。弃膏腴之沃壤而变为果木之场。废饔飱之恒产、以幸图赢余之利乎。至于烟叶一种。于生人日用、毫无裨益。而种植必择肥饶善地。尤为妨农之甚者也。小民较量锱铢。但顾目前。而不为久远之计。故当图利之时。若令其舍多取寡。弃重就轻。必非其情之所愿。而地方官、遽绳之以法。则势有所难行。转滋纷扰。惟在良有司、勤勤恳恳、谆切劝谕。俾小民豁然醒悟。知稼穑为身命之所关。非此不能生活。而其他皆不足恃。则群情踊跃。不待督课而皆尽力于南亩矣。朕闻江南、江西、湖广、粤东数省、有一岁再熟之稻。风土如此。而仍至于乏食者。是地土之力有余。而播植之功不足。岂非小民习于怠惰。而有司之化导者有未至邪。或者曰。米谷太多。则价贱而难于粜卖。昔人有谷贱伤农之说。谚语所谓熟荒者。此则不必过虑。假若小民勤于耕作。收获丰盈。至于价贱而难于出粜。朕必多发官价以籴买之。使重农务本之良民、获利而有余赀也。朕生平爱惜米谷。每食之时。虽颗粒不肯抛弃。以朕玉食万方。岂虑天庾之不给。而所以如此撙节爱惜者。实出于天性自然之敬慎。并不由于勉强。且以米谷乃上天所赐、以生养万民者。朕为天下生民主。惟有敬谨宝重。仰冀天心默佑。雨旸时若。岁获有秋。俾小民家有盖藏。人歌乐土。朕既为亿万生民计。不敢轻忽天贶。尔等绅衿百姓、独不自为一身一家之计乎。朝夕生养之需。既受上天之赐。若果加意爱惜。随时撙节。则天必频加锡赉。长享盈宁之福。若恣情纵欲。暴殄天物。则必上干天怒。不蒙眷赉。而水旱灾祲之事。皆所不免。其理岂或爽哉。又闻江西、广西地方、竟有以米谷饲养豚豕者。试思谷食之与肉食、孰重孰轻。孰缓孰急。而乃以上天之所赐、小民终岁勤苦之所获者。为豢养物类之用。岂不干天和而轻民命乎。朕所以惓惓训谕者。惟期天下之人、专务本业。以杜浮靡。爱惜物力。以图久远。共体朕敬迓天庥、勤恤民隐之意。则尔等家室、必益至于丰饶。尔等子孙、必永绵其福泽。思之思之。毋忽朕言。著将此晓谕内外官民人等、并通行远乡僻壤。咸使闻知　　

○又谕。朕以今年闰月。节气稍迟。二月天寒。故将会试日期、改至三月。但目今天气尚觉寒冷。若再改期。又恐举子盘费无多。难以久于旅食。今照旧于初八日入场。著晓谕各举子俱许携带手炉。以温笔砚。皮衣及厚绵衣服、俱许穿进。但不得乘机怀挟。以滋弊端。场内茶饭、著供给官加意预备。朕另派大臣照看料理。令早晚给与姜汤。并按名给发木炭。以资其用　　

○谕宗人府。广宁有罪。已革退王爵。其弟广禄、人忠厚。著袭封和硕裕亲王　　

○先是、贵州安笼总兵官蔡成贵摺奏、广西西隆州古障地方、土目王尚义等、与贵州普安州捧鲊地方苗目阿九等、历年互争歪染、乌舍、坝犁、鲁磉等寨一案。因土目自相讎杀。俱系外结。例无考成。是以迟延未结。请敕下黔粤抚臣、另委大员审断。并请嗣后审理两省交界土苗案件。敕部议定限期。于边方实有裨益。奉上□日发与云贵总督鄂尔泰议奏。至是、云贵总督鄂尔泰覆奏。苗民劫夺不已。地方官姑息因循。酿成此习。其故多由外结。臣经将分别流土考成、使各有专责。不致案件迟延不结之处。具题在案。至于黔粤之交、原有大江为界。祗因犬牙相错。以致彼此相争。今若划江而理。江以南属之粤。江以北属之黔。则界限井然。防守稽察、皆易为力。庶两省之纷争永绝矣。得上□日、鄂尔泰既称黔粤两省、当以大江分界。令韩良辅、李绂、前往云南。与鄂尔泰面商苗地事宜。著将此事、一并会同定议。其土苗争讼案件、例由外结者。应如何定限之处。亦著议奏　　

○壬辰。上御太和殿。视朝。诸王及文武升转各官谢恩　　

○谕兵部。浙江绿旗兵丁懦弱。骑射生疎。营伍不整。山陕兵丁、人材壮健。弓马娴熟者颇多。将陕西各标营兵丁内、拣选一百名。移驻浙江。分拨各标、教习训练。俾浙省兵丁、亦知鼓励。于行伍大有裨益。其拨往兵丁内、有人材可用。骑射娴熟。能约束教习者。即行拔补千把总。总督岳钟琪、现在四川。尔部行文陕西提镇、将伊等标下、及各营兵丁内、汉仗弓马俱好。情愿携带家眷、移驻浙江者。甘肃、固原二提标、各选二十名。肃州、凉州、宁夏、西宁、延绥、兴汉镇标、各选十名。共一百名。如无家眷、只身愿往者。亦准其前往。倘兵丁内不能得愿往之人。即行召募人材壮健、弓马娴熟、愿往浙江者。以足其数。再、兵丁自陕至浙。路途迢远。搬移家口。费用繁多。兵丁难于措办。系西安地方兵丁、交与西安巡抚。系甘肃地方兵丁、交与甘肃巡抚。酌量家口多少、给与足用盘费。务令兵丁得沾实惠。但人多路远。照管需人。文职、著于同知通判内选派一员。武职、著于游击守备内选派一员。沿途督送。或一齐起程。或分数起前后起程。俟七八月间前往。各兵抵浙之后。一切养赡安置之处。自有浙江巡抚提督、会同料理　　

○左副都御史王之麟、缘事降调。升詹事府少詹事钱以垲、为都察院左副都御史　　

○吏部议覆。广西巡抚韩良辅疏言、广西泗城土府同知、并无职掌。请改为思恩府泗城理苗同知。专管泗城西隆西林等处、苗民讎杀抢劫之事。又太平府新改上龙下龙二土司、所属镇南大关。系安南贡道。且水路可通内地。最为紧要。须设流官弹压。请将太平府通判、移驻上下龙地方、兼管凭祥土州等处。经理镇南大关水陆隘口。绥辑土民。均应如所请。从之　　

○癸巳。谕八旗都统等。兵丁等喜丧之事。俱已加恩赏给银两。朕思大臣官员内、有家资饶裕者。亦有家计艰窘者。其于喜事尚可。若遇丧事。仓卒之间。必致窘迫无措。嗣后大臣官员内、若遇丧事。有情愿借银者。著户部借给四个月俸禄。至下季扣除。若于未及扣除之前。有缘事革职者。除世袭官员外、仍令其赔补。如病故者。著即赏给。免令赔补。其行取户部库银。恐一时不能即得。先将旗下恩赏兵丁银两给与。再行取户部库银垫补　　

○以刑部尚书励廷仪、为会试正考官。都察院左都御史沈近思、吏部左侍郎史贻直、为副考官　　

○宗人府议奏、宗室海长、打死家人六十八。拟枷责折赎。六十八之父母、应请撤出、给与海长近族之兄伊克他哈。得上□日、此本内、议将六十八之父母、给与伊克他哈。原恐伊在本主家成讎。故撤出另给。今若给与近族之人。仍然成讎。或致苦累。著交部问六十八之父母、伊情愿随往海长族中谁家。即著撤出给与。嗣后永为定例　　

○户部议覆。云贵总督鄂尔泰疏奏、云南黑盐井正额盐。每百斤、请增薪价银四分二厘八毫。又拨给不敷课款。每盐百斤、增薪价银二钱。应如所请。其迤东盐价。每觔再减二厘之岁。无庸议。得上□日、此事曾经李卫奏闻。朕令鄂尔泰复行查奏。今据鄂尔泰奏请、于定额三分内、每觔再减二厘。以便商民。鄂尔泰、李卫、均从地方起见。其出产有旧无而可以新增者。亦有旧有而应当裁减者。若有彼此抵算之项。准其据实奏闻。则事皆核实。而督抚等、亦易于办理。倘止令其增添。而不许其裁减。则殊非公平之道。而隐瞒那移之弊、且由此而生。即如贵州矿厂、各处开闭不常。所收赋税、多有隐此补彼者。曾经毛文铨奏明改正。云南自近年以来。督抚等清查盐税等项。约计增银甚多。著鄂尔泰查明盐觔内所增银两。核算明白。抵补减价增薪之数。定议奏闻　　

○甲午。旌表浙江德清县烈妇、蔡新楘妻韩氏。因姑逼嫁。自缢完节。给银建坊、入祠致祭如例　　

○乙未。谕吏部。汉司官屡经侍班。朕得认识。满司官中、有不甚认识者。嗣后凡遇御门理事之日。著满司官四员、汉司官四员、一体轮流侍班引见。若有条奏之事。即于侍班时密封具奏。止许条陈一事。不得以数事并奏。如此、则司官之贤否优劣可知矣　　

○又谕。士子读书应试。须专心讲习。方可望其成就。八旗举人生员内、在护军执事人行走者。朕念其用度艰难。恐致分心。是以于雍正元年、特加殊恩。令其退回。仍赏给钱粮养赡。俾得专心读书。勉励上进。庶国家可收得人之益。今已三年有余。其中或有年力衰迈、及不肖之人。徒领钱粮。无志上进。虗糜国帑者。亦未可知。若不加考课。分别勤惰。无以鼓励人才。著于会试后、将八旗满洲蒙古举人生员。汉军举人。查明人数。请题考试。分别等第。并验其人品优劣具奏　　

○调奉天府府尹蔡珽来京。以盛京户部侍郎王朝恩、兼理奉天府府尹事　　

○丙申。谕吏部。盛京五部司官。多系本处居住之人。互相交结。瞻徇情面。欺蓛上司。朕屡降谕上□日。不能悛改。若不尽行调换。难于整顿。尔部将盛京本处之人。现任郎中以下、主事以上人员。查明人数。悉行调来以京员用。其员缺、著在京各部堂官拣。选办事中等司官。尔部带领引见补用。所遗员缺、即将盛京撤回之员补授。如此、则盛京堂官、易于办理。而盛京部院积习。可以悛改矣　　

○刑部议覆。广东巡抚年希尧疏言、原任崖州营游击刘升、贪纵不职。已经参革。其应追赃银。悉于限内全完。应照例免罪。得上□日、原参刘升疏内、有差遣兵丁、勒令黎人供应、派出工役等语。朕思内地居民。受地方官苛索。便于申诉。故易至于败露。若苗蛮黎獞等、僻处外地。知识庸愚。倘加陵虐。更可悯恻。应严定处分、以示惩戒。不当照内地之例。嗣后此等外地之人、并改土归流地方、如该管官员、有差遣兵役骚扰逼勒等情。其治罪之处。当加于内地一等。著九卿详议定例具奏　　

○丁酉。祭历代帝王。上亲诣行礼　　

○戊戌。谕大学士九卿等。朕办理天下事务。惟有物来顺应。初无成见成心。盖天下庶务殷繁。人情诈伪。变幻百出。朦蓛欺罔之处。往往有之。而一时听从。或不能不有错误。惟知其错误、而即为改易。不存回护之见。则误者可以不误。而是非了然。人亦知所警惧。古之圣贤、不曰无过、而曰改过不吝。朕常以此自勉也。如蔡珽、程如丝一案。今日特宣谕尔等知之。当日年羹尧奏请四川开设鼓铸。蔡珽执奏、以为四川不产铅觔。及那亲到彼。则奏称川省本有铅觔。而蔡珽勒令各属诳称无铅。以挠公事。因将铅觔炼就进呈。似此、显系蔡珽欺罔。此时蔡珽又有威逼知府蒋兴仁自尽之事。年羹尧又奏其任内劣迹种种。是以朕将蔡珽革职治罪。及蔡珽到京。而年羹尧诸事败露。朕召蔡珽入见。伊历陈已之枉屈。及平日抗拒年羹尧、以致被谤之处。并年羹尧贪酷。残暴各款。朕观其为人。听其言论。似乎尚属和平。不应有逼死属员之事。是以宥其罪而用之。伊在朕前奏称、程如丝为四川第一好官。因得罪年羹尧。是以诬参。必欲致之死地。今令年羹尧审讯。必加以重刑。则程如丝身命莫保等语。朕以年羹尧素性残虐。蔡珽之言。似乎确实。因降上□日令石文焯秉公审理。及石文焯审奏年羹尧所参程如丝兴贩私盐放枪杀人之处。实系冤抑。朕因蔡珽力言程如丝居官甚优。是以用为四川按察使。以观其后效。然其中虚实真伪、朕究未释然于中。数年以来。未尝不时时留心访察也。前者检阅汪景祺记载程如丝贪横一条云。程如丝重贿蔡珽、调补夔州知府。程如丝至夔。凡商家所有之盐。尽以半价强买之。私盐船自夔至楚者。官素不甚禁。以活穷民。程如丝悉夺之。私盐船过夔。程如丝遣人籍其盐。私商不服。程如丝集吏人乡勇猎户汛兵几千人、往捕治之。鸟枪弓矢竞发。私商与捕人、死者枕籍。商人过客、毙者无算。蔡珽庇之。不以上闻。湖督杨宗仁、受客商呈词欲入告。程如丝指称是年大将军意。杨督竟寝其事。年公闻之。遂具题参劾。奉上□日革职拏问。蔡珽入觐。力言程如丝为天下第一清官。上将大用之。今此案令西安巡抚石文焯秉公确审。石欲脱程罪。且议复其官。以合圣意。呜呼。浙抚黄叔琳、以置土豪贺茂芳于死。遂革职问罪。乃知府杀人不计其数。而反无过乎。汪景祺记载之言如此。伊乃年羹尧门下走狗。其言何足为据。且谓石文焯出脱程如丝之罪。乃迎合朕意。此语更属悖谬。朕本无意。石文焯何从迎合。若云朕有所庇护。则年羹尧乃朕当时藩邸旧人。多年效力。朕不庇护年羹尧。而乃庇护素不识认之程如丝乎。即如黄叔琳深受朕恩。由太常卿历升巡抚。极蒙委任优眷。朕不庇护黄叔琳。而乃庇护一海宁无赖之光棍乎。朕之赏罚。悉本至公。无一毫偏向之处。而石文焯之开脱程如丝。或别有因。今观蔡珽草率放纵。徇私妄为。则偏向程如丝、颠倒是非。乃伊之实情。而其所行背理之事。较甚于此者。更难悉数。孔子曰。君子不以人废言。汪景祺虽犯重罪。身正典刑。然其言未必字字皆虚。今伊既有程如丝。枉杀多人之语。则外间为此语者。必不止于汪景祺一人。此处甚有关于国家之政事。必须究问明白。得其实情。始足以清吏治而肃官方。剖是非而除壅蓛。程如丝兴贩私盐、放枪杀人一案。著侍郎黄炳、前往四川。会同岳钟琪、马会伯、及湖北巡抚宪德、逐一明白审理。从前被程如丝之害者。多系湖广之人。著宪德一一查出。带往四川质审。再、此案内有应行质审之人。俱听黄炳等行文调取质审。目今岳钟琪现在四川。著行文令伊暂留川省。办理此事。蔡珽候刑部案件质问后。即发往四川。石文焯亦著前往四川。于黄炳等会审时。令蔡珽石文焯二人、在傍观看　　

○升三等侍卫戴豪、为镶白旗汉军副都统　　

○己亥。上亲耕耤田。诣先农坛致祭毕。更服。至耕所。仍行四推礼毕。上御观耕台。命庄亲王允禄、怡亲王允祥、信郡王德昭、行五推礼。吏部尚书查弼纳、户部左侍郎常寿、礼部左侍郎三泰、兵部右侍郎黄国材、刑部左侍郎海寿、工部右侍郎哲先、都察院左佥都御史王廷扬、通政使司通政使孙卓、大理寺少卿萨齐库、行九推礼。各以次耕如仪。上御斋宫。顺天府官员、率耆老农夫行礼毕。至耕耤所。农夫终亩。上谕诸王大臣曰。昨日天阴。今日乃如此晴明。四年以来。耕耤之日皆如此。礼部原拟二月二十九日、行耕耤礼。朕改于今日。不谓二十九日天气风寒。而今日则甚和霁也。诸王大臣等奏曰。皇上凡举行大礼之日。天气定然晴霁。臣等以为可预必之事矣。王以下各官、行庆贺礼。赐茶。停止筵宴　　

○庚子。定鸿胪寺衙门、仍属礼部统辖　　

○辛丑。清明节。遣官祭永陵、福陵、昭陵、昭西陵、孝陵、孝东陵　　

○上命皇四子弘历祭景陵　　

○理藩院遵上□日议覆。朝正外藩四十八旗王台吉等。嗣后应分为三班。每隔二年、来朝一次。从之　　

○兵部议覆。福建总督高其倬疏言、闽省福兴漳泉汀五府、地狭人稠。自平定台湾以来。生齿日增。本地所产、不敷食用。惟开洋一途。藉贸易之嬴余。佐耕耘之不足。贫富均有裨益。从前暂议禁止。或虑盗米出洋。查外国皆产米之地。不藉资于中国。且洋盗多在沿海直洋。而商船皆在横洋。道路并不相同。又虑有逗漏消息之处。现今外国之船、许至中国。广东之船、许至外国。彼来此往。历年守法安静。又虑有私贩船料之事。外国船大。中国船小。所有板片桅柁。不足资彼处之用。应请复开洋禁。以惠商民。并令出洋之船。酌量带米回闽。实为便益。应如所请。令该督详立规条、严加防范。从之　　

○壬寅。上诣恩佑寺行礼毕。幸圆明园　　

○兵部议覆。贵州巡抚何世璂疏言、安顺府镇宁州属康佐司土官薛世乾、以罪革职。伊子幼穉无知。不能承袭。请将康佐司地方、改归镇宁州管辖。应如所请。从之　　

○旌表河南烈妇、杞县刘世祥妻高氏。夫亡守义。即日投缳。夏邑县张方夔妻王氏。夫故绝粒。踰旬殒命。各给银建坊、入祠致祭如例　　

○癸卯。署湖广总督福敏摺奏、臣奉命至楚。任事之后。即查衙门从前陋规。尽已革除。惟武昌厂税一项。每年约计嬴余六七千、或七八千不等。又盐商未裁礼银四千两。前任督臣杨宗仁、留此为总督养廉之用。臣非敢矫廉干誉。缘受恩深重。自奉过厚。踧踖难安。除一切用度外。计余银四千两。今因饥民停赈。恐青黄不接、易致乏食。即以存银买米散赈。用广皇仁。至两省刑名钱谷、事务殷繁。必须幕宾相助办理。所需修金等项。臣俱于岁底将支用存贮细数。另行奏闻。奉上谕。此事汝不必矫廉。汝系暂时署理。若令后任难乎为继。亦非情理之平。督抚衙门养廉。自当酌定数目。朕岂有令汝等枵腹从事之理。况一切赏犒兵弁、延纳幕宾之需。有断不可省者。山西、陕西、河南、督抚养廉。朕皆许以三万金。因楚省何项可作督抚养廉。朕未周知。难以批谕耳。汝膺署理之任。正可一秉公恕、斟酌允当之数。随便附奏　　

○甲辰。刑部等衙门议覆。川陕总督岳钟琪疏言、赵智因被胞兄赵宗痛殴。情急回击。中赵宗要害殒命。赵智应改为拟斩监候。得上□日、弟殴兄死。乃人伦风化所关。法无可贷。但因其中略有可原之情。故交与九卿、令其再三酌议。众论佥同。然后改为监候。以姑缓其诛。此不过数十案件之中、间一从宽之事也。昨李绂审拟杨四殴死马顺一案。竟以杨四护父。强引郑雄护母之例。欲宽其罪。夫杀人者死。律有明条。大臣惟有按律定拟。以待朕之酌量。若似李绂之枉法市恩。徇私要誉。则是朕之法外施仁。偶然原情宽宥之处。臣工皆强为比照题请。以济其私。而用法多不得其平。内外臣工、当以为戒　　

○命八旗每佐领、添设副佐领一员。协同办事　　

○吏部右侍郎王沛憻、以老病乞休。命加都察院左都御史衔致仕　　

○旌表山东高唐州烈女、姚仔聘妻张氏。遇暴不污。被刃殒命。给银建坊、入祠致祭如例　　

○乙巳。上诣恩佑寺行礼　　

○丙午。鄂罗斯察罕汗、遣使臣萨瓦表贺登极。进贡方物。赏赉如例　　

○丁未。谕内阁。向来督抚提镇陈奏本章。例有副本。投递通政司衙门。又有揭帖、知会关涉之各部院。往往紧要之事。未达朕前。而先已传播于众口。又如内外咨呈文书往来。该衙门尤易疎忽。以致匪类探听。多生弊端。间有缉拏之犯。闻风远扬。遂致漏网。此皆不慎之故。贻误匪轻。嗣后一切本章、以及咨呈文书。除平常通行事件外。其有关涉紧要之案。与缉拏人犯之处。内外各衙门、应密封投递。各该管官、应谨慎办理。以防漏洩。倘有疎忽。将来事发之日。究问根由。必将漏洩之人、及该管官员。从重治罪　　

○谕吏部会试举人、著尔部拣选引见。并问九卿、将所知者举出。再举人内、有伊等同乡素日推服之人亦著举人公举。或数人共举一人。或十数人共举一人。俱将姓名注明。务须有猷有为有守之人。方可推荐。不得冒滥　　

○授故奉恩将军安图子阿尔宁为奉恩将军　　

○戊申。吏部议覆。云贵总督鄂尔泰疏言、自湖广改归贵州之五开、铜鼓二卫。先经督臣高其倬奏请、将五开卫改为一县。兼管铜鼓卫地方。令黎平府统辖。奉上□日允行。臣细加访察。必须五开、铜鼓、分设二县。始于地方有益。请添设知县各一员。典史各一员。五开卫向无学校。今请添设教谕、训导各一员。铜鼓卫、向设教授一员。训导一员。今请将教授一员。即改为教谕。其岁科二试取进文武童生。各如旧额。均应如所请。从之　　

○旌表福建烈女、永福县方氏。晋江县徐氏。俱未婚夫故。自缢完贞。各给银建坊、入祠致祭如例　　

○己酉。吏部议覆。云贵总督鄂尔泰疏言、贵州铜仁府属平头司、省溪司、思南府属沿河司、朗溪司、黎平府属潭溪司、八舟司、龙里司、欧阳司、新化司、洪州司原设吏目各一员。稽察土司。今请并加州同职衔。重其职守。以便就近弹压。应如所请。从之　　

○予故领侍卫内大臣马武祭葬。谥勤恪　　

○旌表直隶成安县烈妇、苑成维妻池氏。拒奸不污。投井殒命。给银建坊、入祠致祭如例　　

○庚戌。以康亲王崇安、兼理正红旗汉军都统事务　　

○调兵部左侍郎嵇曾筠、为吏部右侍郎。仍留河东副总河任。转兵部侍郎杨汝谷、为左侍郎。升内阁学士胡煦、为兵部右侍郎
  </div>
  <div class="pagination">
   <a href="清实录雍正朝实录_page82.html">
    上一页
   </a>
   <span>
    ...
   </span>
   <a href="清实录雍正朝实录_page78.html">
    78
   </a>
   <a href="清实录雍正朝实录_page79.html">
    79
   </a>
   <a href="清实录雍正朝实录_page80.html">
    80
   </a>
   <a href="清实录雍正朝实录_page81.html">
    81
   </a>
   <a href="清实录雍正朝实录_page82.html">
    82
   </a>
   <span class="current-page">
    83
   </span>
   <a href="清实录雍正朝实录_page84.html">
    84
   </a>
   <a href="清实录雍正朝实录_page85.html">
    85
   </a>
   <a href="清实录雍正朝实录_page86.html">
    86
   </a>
   <a href="清实录雍正朝实录_page87.html">
    87
   </a>
   <a href="清实录雍正朝实录_page88.html">
    88
   </a>
   <span>
    ...
   </span>
   <a href="清实录雍正朝实录_page84.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
