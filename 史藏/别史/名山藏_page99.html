<!DOCTYPE html>
<html>
<head>
    <meta charset="UTF-8">
    <title>名山藏 - 第 99 页/共 112 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名山藏 - 第 99 页/共 112 页</h1>
    <div class="content">
　　杜蕙任丘人第进士仕同知因忤权贵弃官归孝让睦族四世同居父卒庐墓三人拇年九十九得疾蕙八十二矣尚侍疾惟谨母卒复哀毁庐墓者三载至九十七岁而亡 

　　○史载德 

　　史载德新郑人第进士历御史父没哀恸殊常既葬庐墓朝夕哭奠小大之事先启后行人称事死如生弘治中旌表 

　　○卫宣 

　　卫宣阳城人母卒庐墓蔬水自扶县失库金有诬及宣者令拘宣未按先桎梏之而下之狱忽阴仝昼晦江中迅雷掣电风雨交作令疑而释之其夕云月禸霁人谓孝子动天弘治中旌表 

　　○熊玻 

　　熊玻泾阳县增广生年十九母病寝食俱废汤药身尝母没披跣恸哭不忍遽葬浮匶于庭坐卧草土三月祭葬构庐墓傍朝夕哭奠服阕归极力养父父病至没并如前孝负土增茔倍高畴曩朝夕溢米形容槁败有数刼贼入庐欲生焚之玻出迎不惧贼因问玻闻尔产殊厚何悴乃尔玻曰日夕思慕不觉其它庐无长物仅有麻衣僭解送君贼惊叹辞谢去弘治中旌表 

　　○马宗范 

　　马宗范开州人事父母至孝父殁庐墓昏夜有盗二人入庐求宿告曰饥甚宗范命僮作羹饭食之听其哭泣之声私相语曰可别图生勿盗孝子弘治中旌表 

　　○徐澄 

　　徐澄崇仁人家贫不能具甘旨借贷为之曰债可还也亲不可易也可缺延宾不可缺奉亲居处致慎滋味致丰卧起盥栉便溺之事皆身致之亲没庐墓有白鹊白鸟来集乡人素薄其亲者皆感化归厚弘治中旌表 

　　○易直 

　　易直宜春人父被诬系狱直请身代不得绳项散发日跪府门专乃出父父病痰直取吞之告天而愈父卒庐墓既满归家母病流贼行刼举家奔溃直抱母哀告贼亦不忍加害母卒庐墓如前岁旱乡民请直祷直斋沐途拜三日获澍旌表 

　　○何垕 

　　何垕新城人第进士仕程蕃知府少孤力学闻罗伦学有省日夜奋淬母丧哭毁几不能生一日病且剧所亲谓之曰君毋灭性食之肉羹半盂哽咽不能下竟却去子疾甚引医诊视第不敢离苫次抚膺曰子死矣出殡时霜重胶徒跣行十余里足破血流不自知也庐墓三年抚识不识皆嘘唏叹悼曰孝子孝子垕居官介甚为郎时刘瑾闻垕有一古琴讽欲得之垕不与曰琴非所惜惜毁吾行耳入仕三十年萧然四壁居家无赎质之金 

　　○王济 

　　王济黄冈人第进士官郎中母没庐墓寝砖哀泣吐血服阕就官一闻父疾减飡废寝三疏乞归父久病吁天乞代罄赀求医盛寒酷暑不解衣冠不入内舍者凡四载父病秘结手探取之父忠痢手自捧掬尝其甜苦及卒抱尸达旦哀毁几灭正德中旌表 

　　○谢广 

　　谢广字志浩祁门人父忠母汪父出贾梁宋间忽有方外求僊之意遂久去不返广十六读颖考叔事废书泣也既而曰宋有朱寿昌丈岂异繄人将出求父未娶妇亦无他兄弟既长纳妇七日即别母求父誓必得之次大梁遂得父于小窑旅邸号泣抱持父摩广顶曰身远来良苦吾今归矣相依旬月父绐广曰汴北尚有浮赀吾往取之与尔同归会广伯若兄自鲁山来会因托二人代侍缘父深惑彼道得闲即脱去灭迹伯若兄还广躃踊几绝莫知所趣忽传父在鲁山即匍匐往寻弗得有郭氏儒生苦留之学曰君若居此兼可得父曰学非求仕乎仕非求忠乎不孝何忠儒生不能强也去之陈蔡郑卫达于荆襄返于河上舟涉陆跋酒肉弗御夜则稽颡北辰以控精恳人为感动每每导送穷幽索险渺无彷佛家书至闻其母病彷徨走归长路号哭归侍疾母愈闻武当有道人影响其父复辞母往求步拜以往至则非是又闻终南山中多学僊侣冲暑蹑氷雪历风涛崖蹬深入穷探足痹且跛竟不得遇匍匐汴河又十余年形羸发秃怅怅待毙而巳家又报母大病仓皇吁天兼程至家跪泣床下奉母复安又数月逡廵进曰儿初意父游想方外今穷矣尝闻河埠馆人云有徽客每二三年驾巨船一至货尽即去述其容貌行事殆类于父儿傥求之复舆痹往候踰年又不至累累归而母老且病矣日率妻子竭力为养结楼望父绘像事之母以天年终具父冠招魂穴之焉 

　　○何竞 

　　何竞萧山人父舜宾为御史坐事谪戍广西庆远卫被赦为民家居数持吏短长贪横其县中县前后令皆惮之令当涂人邹鲁者亦尝为御史座罪贬稍迁萧山其为萧山暴刻其恶舜宾数裁抑之舜宾时时对人发其阴恶鲁未有以中会舜宾怨家奏舜宾非遇赦实逃归舜宾故隶尺籍乃家居其衣冠如缙绅朝廷下所司验状以闻鲁故隐舜宾赦牒曰舜宾被赦无验当送故戍所审之彼戍所官乃知舜宾果赦不也训导童显章者舜宾门人知鲁阴事鲁陷以他狱论绞狱上宪司疑之下府覆治显章送狱时道经舜宾家人与谋鲁闻辄大诟曰舜宾乃敢篡取重囚发卒围之毁门入并捕舜宾送狱不更白上司令卒十余人送舜宾之故戍惎卒置舜宾死卒道窘辱之至余千宿昌国寺夜以湿衣闭壅舜宾口舜宾呼曰呜呼枉生七十二岁遂死鲁还欲捕舜宾妻子竞与母逃匿久之鲁升山西佥事竞乃募死士数十人舣舟潜归匼其行扼之涂出铁椎袖中系鲁伤其两目尽拔鲁发反接鲁曳登舟更溺之乃与鲁连绁赴讼按察使镇廵诸司惊愕不知所为竟不能决鲁逃归当涂竞走阙下讼冤并告鲁不法事命刑部郎中刑科给事中会浙江廵按御史按验鲁竞俱坐死罪竞母击登闻皷诉冤复遣大理寺正覆按下三法司详议罪鲁死以竞为父报仇编戍之福宁州竟赦还闽浙间称竞曰孝子 

　　○陈大韶 

　　陈大韶嵩明州人随父监生忠听选京师父没大韶不忍焚化鬻装称贷万里孤身扶柩归葬既葬庐墓墓在旷山之中独居三人■〈豸寸〉狼盗贼不相惊扰母没如之正德中旌表 

　　○刘静 

　　刘静万安人诸生也正德间流贼破县静年二十三负母奔窜贼欲害母静翼蔽求代贼怒攒槊杀之犹抱母不解既死尸七日不变旌表 

　　○傅檝 

　　傅檝字廷齐泉州南安人年十六举于乡二十登进士授官行人祖凯父浚并以进士为郎檝授官方归娶时其祖尚在郡守诸公来贺凯治席延款檝奉酒肴朿身傍侍浚郎工部时檝以行人有事于湘府事未竣闻母病在京师请入京师视母方再湘往竣事礼部尚书刘春曰无害于公而可教孝覆奏许之母没居丧遵礼其后浚娶后妻从官邸私其二苍头奴浚稍稍闻之欲行处分遂暴卒檝闻奔邸且恸且疑密得二苍头状心藏之及扶榇归二苍头惊觉遽亡去密求者久之知其一亡之德化县庸深山巨姓家檝微行至巨姓家告之曰闻有一人力作君所欲得见之君幸无匿巨姓出奴檝告巨姓曰是仆奴也有罪而不可面数君幸入内巨姓入檝出袖中锤破苍头顖立杀之谢巨姓去而其一不可从矣丧葬毕恸而誓曰父雠尚一可为人乎裂衣冠屏妻子出宿郊墟间蓬垢憔悴饥寒风雨不知就避时时撰诗若文走帖市头坊门大率庾词隐语然读而翫之知其深于道德而出于仁孝也此时亲戚朋友亦不能知檝目檝狂易而乃檝每遇迅雷烁电中夜必兴正衣冠拱立武宗皇帝哀诏至具衰杖朝夕临终期然后释服至其子焘卒不哭也或诘之曰古有丧明公何忍耶檝涕下曰不能为子而敢为父传之诸父不忍檝瘁数请归舍卒不肯久之其继母卒乃归盖自废自弃自罪自罚者三十九年又十有五年而檝卒 

　　○刘宪 

　　刘宪灵石县诸生也母八十余年双目俱瞽宪奉事惟谨忽强贼入城刼掠宪负母避之城外贼追至欲杀母宪哀告曰宁杀我贼释之行至岭后村宪竟为贼所杀贼大火城中宪宅舍随火随灭人谓贼虽杀孝天实佑善正德中旌表 

　　○罗璋 

　　罗璋遂宁县诸生母被贼捉手提长鎗拒戮三贼贼舍母去后贼追至璋力捍贼使母行远战三合竟被执贼剜心剖肺碎裂其尸闻者哀之正德中旌表 

　　○苏纯 

　　苏纯湘阴人弘治中举人幼事父母继祖母至孝父病衣不解带唾壶秽器手自浣濯父没绝盐饮水形容惫顿母命食粥咽绝复苏未几母没泣曰父亡而存者为母也母氏又亡何用吾存伤痛之形如割肺腑继祖母父母三丧相继不面妻室者七年其葬母时值隆冬积雪百凡躬亲竟中寒疾卒于丧次正德中旌表 

　　○李豫 

　　李豫浙川县监生父卒庐墓有白兔之祥正德中有贼百骑过其家豫衣冠告之曰小人有母年高且病且勿惊动财物任取贼知其孝愕然相戒并其乡村亦不掠之后母没亦庐墓三年豫拾金还人推地以葬无主者 

　　○向化 

　　向化静海卫指挥向上之男也上以事得罪愤而投海死化沿海号哭求尸不见亦投海中忽上尸浮出潮中衣服脱落时天方霁乍尔震雷大雨既过化头顶父衣徐徐浮至一处家人出而葬之旌表 

　　○苏奎章 

　　苏奎章筠连人博览群书潜心理学事父至孝一日与父入山遇虎莫所避章仓皇泣告愿舍父食巳虎并舍之去人咸称异后仕岷藩教授 

　　○王表 

　　王表嘉定人正德中举人年十五父没日夜号也母携抱慰解之曰独不念我自后奋志读书遂领乡荐念养母不赴会试有司强为治装初至乌尤返次至滤州返三至京师试毕即兼程归一日母病肺喘医药无効表夜分焚香吁天割左股煎汤以进顷之母呼表曰气平痰静胡乃然也表不敢泄戏笑如常它年母又病表刲右股如前母病又愈母喜醇酒表以醇酒进母喜奉佛表朝夕礼佛母喜脍间日一进脍执砧刀焉母欲诵三官经表跪诵移日提携前后或如婴儿或为山歌野调以悦母母年九十无病而逝表仆绝三日不水浆嘉靖中旌表 

　　○宋显章 

　　宋显章濮人诸生也事父至孝正德间庐父墓刘六刘七贼至曰此孝子里也遗之矢为后贼信约百里内勿残伤郡人依显章者皆活显章卒无子妻自经殉之 

　　○归钺 

　　归钺吴人早丧母父更娶后妻生子后妻辄谮钺以怒父父手击钺后母谓父徒手费力提大杖杖之家贫食不足炊将熟母即諓諓数钺父怒逐出之钺不得食而后母子得以饱钺数困匍匐道中以归父母相与詈曰有子不归家在外作贼耳又复痛杖之钺时时依依户外欲入不敢俛首泪下邻里莫不怜之父卒后母独与其子居钺摈不得见因贩盐市中时时从其弟起居数致甘鲜正德中岁大饥后母不能活钺涕泣迎养后母后母内惭顾感钺诚即就养钺得食先弟后巳巳恒饥弟寻死钺事后母无间钺少饥饿而黄体瘠人呼为菜大人钺有族子绣亦贩盐养母二弟不肖数犯法钺悉为周旋绣每制衣绣妻请曰必三袭以予君二弟 

　　○张钧 

　　张钧石州人正德中举人亲老不仕孝行着闻父赦太学生也赦亲早亡亦痛誓不仕隐居城北村嘉靖二十一年虏大入边至石州城下钧号哭驰一骑贼中求赦至则赦死矣钧哀恸殒绝尽令父向哀痛而毙是年虏害最惨石州为亲死者同时十一人而张承相于博张永安尤着也承相者州学生少孤奉母三十余年负母避虏虏得之抱母叩头号泣虏怒俱杀之既死尚抱母首不解博二岁而孤所居村舍从城中学虏至博号哭下城求母母巳被执奋取道傍石击虏虏就剖博心杀之母得遁时年十八永安椽吏也父为虏逐永安持挺击伤二贼趣父逸去身从后护之虏创永安数十而永安死 

　　○唐俨 

　　唐俨全州人诸生也父荫柳州知州老得危病俨年十二刲右臂愈之其师窥知以语其家人合家惊叹未几父没哀毁如成人见者伤焉其后游学从兄于亳嫡母蒙寝疾在家俨妻邓年十八亦刲右胁进俨闻蒙疾驰归而疾巳愈拜邓谢之邓曰子母我母有二哉俨所生母没号泣庐墓寝苫枕块樵牧见其薪水艰疲率来相助俨谢之曰吾为母氏敢烦诸君知州顾璘访俨山中书其壁曰望母俨嘉靖初贡至京师有司奏旌门 

　　○杨成章 
</div>
    <div class="pagination">
<a href="名山藏_page98.html">上一页</a><span>...</span><a href="名山藏_page94.html">94</a><a href="名山藏_page95.html">95</a><a href="名山藏_page96.html">96</a><a href="名山藏_page97.html">97</a><a href="名山藏_page98.html">98</a><span class="current-page">99</span><a href="名山藏_page100.html">100</a><a href="名山藏_page101.html">101</a><a href="名山藏_page102.html">102</a><a href="名山藏_page103.html">103</a><a href="名山藏_page104.html">104</a><span>...</span><a href="名山藏_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
