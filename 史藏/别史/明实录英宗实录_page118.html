<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 118 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 118 页/共 263 页</h1>
    <div class="content">　　○敕左都督刘聚俟灭福建贼邓茂七毕移师浙江灭叶宗留仍命右少卿张骥及浙江三司御史榜示各府州县凡贼盗生发之处其该管官司及里老亲邻俱宥其罪或曾为盗今已改过者不许妄拿激变止擒剿贼首及重犯者械京有功者不拘官军民壮悉加官赏胁从为盗及逃军逃囚有能生擒贼首重犯及斩首来献者悉宥前罪仍加官赏
　　○晓刻木星犯房宿北第一星
　　○丁酉命故喜乐温河卫指挥佥事主郎哈子咬哈猛黑秃子撒哈答打鲁花哈子失列密俱袭职以指挥佥事者里奔哥余笼哥为指挥同知
　　○夜月犯灵台中星
　　○戊戌户部奏近日金盏儿甸马房草场火烧略尽盖由堆垛太高是以难于救护请自今堆草每垛毋过十万又旧制每草一束计十五斤近者奸民所纳每束二三斤者有之乞令提督侍郎并巡仓御史等禁革从之
　　○户部员外郎郑原受奏臣随军至福建切见粮储不多恐误事机已擅行浙江江西令于附近之地运米万石赴军供亿又福建自三司官而下请月给米一石旗军减米二斗每驿使客日给三升庶省粮储以供军需事平之日如旧关支从之
　　○河决山东聊城县堤  上命工部右侍郎王永和往筑之
　　○己亥以截杀达贼功实授总督独石永宁等处守备署都指挥佥事杨俊为都指挥佥事
　　○户部奏畿内山东河南去岁蝗恐今春遗种复生乞分遣廷臣捕之  上命移文所司扑灭
　　○庚子赐迤北瓦剌脱脱不花王使臣完者帖木儿等一千七百九十九员名宴于礼部
　　○福建布政司奏以沙尤二县强贼未靖欲将琉球国进贡方物马匹候贼平日起运从之
　　○巡按贵州监察御史陈鉴奏麓川叛贼思机发逃遁遐荒苟延残喘宜专责镇守总兵官黔国公沐斌擒剿勿劳朝廷遣军事下兵部尚书邝野等议鉴所奏虽若有理缘已命总兵官都督宫聚及靖远伯王骥统领大军前往征剿思机发量已就擒若聚等无成宜如鉴言  上命鉴为云南布政司右参议往腾冲招抚叛贼
　　○四川南充县奏本县山川坛地污下请徙于高洁之所从之
　　○夜二鼓东方有星大如椀青白色光明照地起自郎将至大角旁
　　○辛丑赐庆王秩煃庶子名邃塀临潼王公铭庶子名诚润
　　○停徵直隶淮安府海州逋负税粮盐钞马草诸物
　　○下监察御史汪澄狱以巡按福建失误军机也
　　○巡按福建监察御史丁瑄奏沙县贼林宗政等万余人来攻后坪欲立营寨臣令延平府通判倪冕南平县丞李茂先领民快于紧要路口安置大石棍木又督同都指挥雍野等率官军邀其归路贼恃众上山木石交下死者甚众贼败退走官军邀击斩首二百余级生擒贼陈阿岩械京  上命有功官军查审升赏仍令瑄同刘聚往浙江杀贼
　　○壬寅赐瓦剌买卖回回阿里锁鲁坛等六百六十六员名宴于礼部
　　○命毛怜卫都指挥佥事王朵罗子答鲁哈代职故指挥同知剌塔子阿剌秃根帖木子伯里忒指挥佥事可因帖木子李马忽不颜古里子忽必忽得州子管秃麻忽子奴黑赤失保赤子住张哈斡乞男子伯勤建州卫指挥同知早花子卜赤指挥佥事木答兀子阿哈答童答兰孙脉儿干速克子阿卜哈皂花子得鲁干秃不花子管失答虎神扒子右失答俱袭职
　　○定西侯蒋贵卒贵直隶江都县人躯干修伟膂力过人尤善骑射洪武间从戎  太宗靖内难贵累立战功历官至指挥同知永乐中往征交阯继征沙漠擒斩虏寇洪熙初升都指挥佥事宣德二年命充参将征四川松潘有功升都指挥同知寻命镇守密云七年仍充参将镇守松潘累平叛羗升都督佥事充副总兵复克三十九寨升都督同知佩平蛮将军印正统初升右都督拜平虏将军往甘肃剿杀虏寇朵儿只伯等有功进封奉天翊卫推诚宣力武臣特进荣禄大夫柱国定西伯食禄一千二百石子孙世袭七年命充总兵官复佩平蛮将军印往征云南麓川蛮寇思任发攻破巢寨进封定西侯食禄一千五百石子孙世袭至是卒  上辍视朝一日追封泾国公遣官谕祭营葬命孙琬嗣贵为将与士卒同甘苦临阵必奋勇当先所向克捷故能自行伍以至封侯但谋不及勇甘肃麓川所以成功者以靖远伯王骥济之耳
　　○癸卯宁夏总兵官都督佥事张泰奏河东甜水井苦水河墩空达贼潜入委署都指挥佥事仇廉调军剿杀廉逗遛不进失机误事上命参赞军务右副都御史卢睿执问记罪还令操备
　　○乙巳监察御史罗澄奏臣奉命监督银坑去年秋冬二季银课未办盖因福建浙江二处盗贼猖獗人民惊散其见存者又复挽运军需昼夜不息若再追徵银课诚恐激变乞暂且停止从之
　　○丁未宜伦郡主奏老疾乞敕有司预造葬地  上以非旧制不允
　　○戊申起复应天府上元县知县姜德政德政以母丧还家县民三千五百余人保留南京都察院右副都御史张纯巡抚侍郎周忱应天府尹李敏交章保之故有是命
　　○福建上杭县奏延平盗起乞筑本县城垣之颓败者以为保障从之
　　○己酉升户部郎中苏肄为两淮都转运盐使司运使刑部郎中吴方大为两浙都转运盐使司运使监察御史欧阳澄为河间长芦都转运盐使司运使
　　○迤北瓦剌使臣陛辞  上致书达达可汗曰朕惟  天地运至诚之德故能生成乎万物帝王存至诚之心故能抚育乎万民天理人心一诚无间朕即位以来祗体  天地之德推至诚以御华夷可汗深体朕心竭至诚以通和好是以家国乐清宁之福人民享太平之治皆一诚相与之明验也去年冬使回备称可汗敬礼朝使亲领人马护送而还知顺  天循礼之意复遣正副使太尉完者帖木儿等奉书并致良马尤见恭顺朝廷之心载览来书首举尧舜贤明帝王为言又云说过的言语要坚固谨守中间或有小人奸诈非言不可听信所行的事务要诚实和好的道理不可怠慢益知可汗明达古今灼见顺逆用图和好久远之意朕甚嘉之然朕恭膺  天命统御万方体尧舜之大德为心法  祖宗之仁政为治安餋中国怀柔远夷诚欲使远迩大小臣民之众皆安分循礼共享福泽于无穷况可汗自遣使通好诚敬无怠朕岂肯不以诚意相待于永久乎可汗自今以所说之言谨于行事坚守和好之道屏绝奸诈之言不惟全至诚之德成贤明之誉益以获为善之报延身家部属之福矣又书曰所喻和好之情已具正书载览来书有云去岁书内写我作达达可汗缘故不知如何可汗自我先朝通好朝廷其所称名号亦有定体自朕即位重念可汗和好至诚以其管治迤北人民特以达达可汗称之亦尔俗至美之号且朕与可汗和好在有诚意不必论此虚文也前岁因迤北差人到兀者等卫跟寻讎人已致书可汗并谕太师也先各安礼分去岁秋女直野人卫分都督都指挥等官来奏尔瓦剌遣头目把秃不花等同兀良哈达子赍文书到各卫其书言前元成吉思及薛禅可汗授彼父祖职事要令彼想念旧恩及要彼整备脚力粮饭彼各头目将尔瓦剌文书来奏朕览其词皆诱胁之意非正大之言未知果系可汗之意否且自古国家兴衰皆出天命非人力之所能为由尧舜禹汤文武以来相传为治皆有明效若天命在汉在唐则汉唐诸君主之汉唐运去则宋元诸君相继主之今元运久去天命在我大明则凡普天率土大小臣民皆我大明主之况彼女直野人地方附近辽东境皆我  祖宗开国之初设立卫分给印授官管治人民今可汗欲诱其往来交通可乎且尔处亦有部属人民朕遣人招之而来可汗之心安乎况彼女直野人头目其初多有心怀不忿者欲执赍书之人来献朕虑或可汗以下贪利生事者妄为姑令止之若此事果出可汗之意以后宜切戒毋启衅端倘出下人即严切禁止穷治其罪庶彼此相安毋伤和好如可汗不体朕言轻听下人妄为彼女直野人因启祸端朕亦难固止也又自古和好之道利于君长不利于小人盖和好长久人民安乐君长永享富贵其小人欲为恶无隙可乘故妄启事端以沮坏和好虽天鉴在上终必不容而祸及生灵虽悔亦晚可汗尤须洞察奸情毋听欺诳用保和好于长久又朕优待尔使臣其恩甚厚朝廷遣去使臣不必再求礼物庶人情相安凡尔处使臣亦须选择的当之人节减差来庶朝廷可以加恩馆待兹因完者帖木儿等回特遣正使都指挥佥事马政副使指挥同知贺玉等赍书往答厚意赐可汗织金蟒龙文绮彩绢一百八十四疋金银各五锭塔纳珠五千六百颗金银厢木椀各二织金九龙蟒龙浑金文绮三十八疋纻丝衣一袭绣金衣五件靴袜乐器帐房药材等物赐可汗妃二人织金文绮彩绢三十二疋各锦袍一袭织金衣三件靴袜针线脂粉丝绒具全又赐也先及其妃大略如之其大小头目在彼未来者数十人各赐礼物有差遂敕锦衣卫指挥同知王山等自京师至居庸宣府大同沿途缉捕禁约军民与使臣交通私卖与兵器者又敕宣府大同宁夏凉州甘肃等处总兵官及兀良哈等护送使臣不许阻当侵犯违者以军法处治
　　○户部奏两淮运司递年商旅多有通同官吏将伪印仓钞重冒关支盐钞本部已经奏准设法辨验切恐两浙运司亦有此弊请通行辨验禁革从之
　　○福建都指挥佥事闵忠数避贼不敢捕为按察司所案都察院请俟贼平逮问从之
　　○庚戌命浙江江西运存留兑军米四十一万石于福建饷军从户部奏请也
　　○辛亥免直隶大名河间河南开封等府直隶苏州等卫被灾地亩税粮子粒二十二万七千二百余石
　　○造京城崇文宣武朝阳东直德胜安定六门更鼓
　　○直隶扬州府高邮州保定府庆都县各奏岁歉人民缺食已发廪赈济俟秋成抵斗偿官从之
　　○贵州所辖各长官司奏夷民性狠难驯少有斗争輙相讎杀近得左参议顾理或依土俗和解或以公法惩治民始知惧地方稍宁乞令本官专一巡视民瘼催办粮马为便从之
　　○太白昼见于己位
　　大明英宗法天立道仁明诚敬昭文宪武至德广孝睿皇帝实录卷之一百七十四
　明英宗睿皇帝实录卷之一百七十五
　　正统十四年二月壬子朔书复安化王秩炵曰承喻内使孙信嗜酒游荡不安分守法径往太监来福处告称报效解京恐捏词诬罔欲躬来陈情曾叔祖母亦言此事词皆恳切此盖彼愚戆妄为已令法司依法惩治朝廷必不听此虚诈之言矧宗室至亲乎叔祖其无怀疑更宜达曾叔祖母均知此意安心乐处古人云礼义不愆何恤人之言专此奉报
　　○癸丑夜有星大如杯色青白光明烛地出东北行西南云中
　　○甲寅  皇太后圣节  上率亲王上寿免命妇朝贺赐文武百官宴
　　○敕谕赤斤蒙古卫都督佥事阿速都指挥可儿即亦鲁伯薛令等曰比者甘肃官军护送哈密使臣脱脱不花等出境至苦峪城驻劄尔卫都指挥总儿加陆指挥写帖儿锁南卜等紏同罕东都指挥阿黑巴等率众千余围城声言欲报脱脱不花旧讎及欲与官军拒敌后官军缉捕总儿加陆监收营内又窃逃回总儿加陆等世受朝廷官赏宜谨守法度以图补报今乃若此皆尔等平日不严切约束所致论法当追捕今悉姑宽容敕至尔即挨捕总儿加陆等押送甘肃总兵官处解来仍戒饬人民毋或非为斯可长久享福复谕罕东卫都指挥同知赏卜儿加指挥佥事观禄等曰曩者尔卫都指挥阿黑巴等私带部属移来沙州居牧尔父绰儿加等请赶回本卫已省谕阿黑巴等至今未回近者阿黑巴邀截哈密使臣敕至尔等即调领人马将阿黑巴等尽起回本地方居牧若彼敢恣肆不回必调官军剿捕正以大法
　　○免顺天府并山东青州等府所属去年被灾地亩粮一十八万五千七百余石草二十八万七千余束
　　○敕太监阮安陈鼎行视自通州抵南京漕运水路
　　○夜三鼓东方有星大如盏青白色光明烛地起东北行至西南云中
　　○乙卯遣工部右侍郎王永寿祭司土之神以造榆河等处永福永宁等桥工毕也
　　○丙辰改贵州平越都匀二卫仓隶布政使司
　　○夜月犯昴宿
　　○丁巳释奠先师孔子遣工部右侍郎兼翰林院学士高榖行礼
　　○湖广都指挥佥事陈震奏妖贼蔡妙光紏合贼徒攻破江西龙南县治烧毁房屋劫掠财物缘湖广与江西接境乞将屯田官军量选精壮分拨缺军卫所相兼操守遇有贼寇相机剿杀从之
　　○是日官军诛福建反寇邓茂七于延平茂七沙县人充巡警总甲时郡邑长吏受富民贿纵其多取田租倍徵债息小民赴愬无所茂七因扇怵之为盗劫其富民尽杀之复拒捕杀巡检及其县官遂大肆劫掠伪称刬平王设官属胁从数万众延蔓八府破二十余县东南诸郡皆骚动至是沙县民罗汝先诡为从贼诱之复攻延平御史丁瑄督官军分路冲击贼大败茂七为指挥刘福追及斩之擒杀无筭于是招抚沙尤南平民为所胁从者凡五百一十户二千五百口
　　○戊午祭  大社  大稷
　　○遣顺天府官祭先农之神
　　○命友帖卫故指挥佥事彻里帖木子捏克帖木袭职
　　○镇守洮州都指挥佥事李信为人发其贪污诸罪命巡按御史覆验治之
　　○广东都指挥佥事孙旺案所部指挥范缙避贼不击遂为缙告其索赂罪命巡按御史究之
　　○浙江署都指挥佥事王谦为所部告其为指挥时冒支军粮诸罪命按察司覆验治之
　　○夜昏刻南方有星大如盏青白色有光起屏星西南行至近浊
　　○己未命工部造卤簿大驾遣本部尚书石璞祭司工之神
　　○以擒杀浙江龙游县反贼功升民壮刘善宁等四人为巡检金善芳等五人为副巡检赏刘添进等七人各银四两谢实等八人各银二两
　　○给通州左等卫余丁充斗级者口粮从监察御史甘泽奏请也
　　○福建延平府将乐县民奏邻邑强寇作孽杀虏人财烧毁房屋千里一空良民逃避田地抛荒租税无徵兼恐王师至日将良民一概诛夷乞敕总兵等官设法招安其该徵税粮暂且停免从之
　　○庚申晋府和顺郡主周府登封县主卒遣官赐祭命有司营葬
　　○命狭西肃州卫指挥佥事靳忠百户王宗凉州左卫正千户胡镛百户陈旺复职各于原卫所视事狭西行都司署都指挥佥事周全西宁卫指挥同知甄海指挥佥事袁通为为事官仍在甘肃总兵官宁远伯任礼处立功先是忠等坐罪于极边立功全等坐罪充军至是俱以捕虏功故有是命
　　○狭西河州卫剌麻锁南班丹癿藏簇头目先吉奔班藏等簇番僧领占藏卜四川思囊儿安抚司安抚阿思贡遣子陆儿者等安定王领占斡些儿罕东卫故指挥绰班儿加子他儿巴等来朝贡马及方物赐宴并钞彩币表里有差
　　○福建建宁府奏浙江处州府强贼甚众从松溪县来戴明镜衣皮甲执枪刀等器攻烧浦城等县掳掠妇女财物转至浙江  上命刘聚等会合浙江江西福建等处官军民壮设法追剿务要尽绝若推避畏缩俱重罪不宥
　　○辛酉书复秦王志＜土絜＞曰承喻欲制兖冕及皮弁冠服今选新材皆足所用之数令人赍回从府中自制庶几适宜其玉珩旒珠玉佩事件宜仍用旧者不必改为惟叔亮之
　　○通政使司右通政王锡以老疾乞致仕从之
　　○命徵鲁府护卫军七百人协筑沙湾堤以有司工役不足也
　　○给代府新补校尉月粮并冬衣布花
　　○朵颜卫头目擦兰伯等泰宁卫头目秃劳儿等来朝贡马赐宴并彩币表里有差
　　○夜月犯鬼宿东北星
　　○壬戌福建总兵官左都督刘聚右佥都御史张楷等奏叶宗留贼徒攻烧庆元丽水等县奉敕命臣等领军往征缘建宁延平邵武等处贼盗未息难便起程已委浙江巡按御史及三司等官先多起民快设法抚捕俟宁阳侯陈懋领大军至日同进  上曰刘聚张楷进兵月久全无实效只虗文支吾再不用心必杀不宥
　　○宁夏左参将都指挥使丁信奏宁夏中卫孤县河外密迩虏境虽称一卫实无三所乞添拨官军协助守备事下兵部尚书邝野等言宁夏中路总兵官张泰处马步官军见有一万四千有余如信处有警就于泰处量调应援不许自分彼此  上曰善
　　○癸亥给陵川王府榆次县主并仪宾张瓘临晋县主并仪宾王康岁禄各六百石米钞兼支
　　○给宁夏中卫官军马四百匹
　　○直隶兴州左屯卫指挥佥事唐武奏见操军有系各关营退回软弱及纪录出幼之人亦有逃故不及原数宜敕巡按监察御史等官公同于屯田杂差内简选精壮者操练退出软弱者屯差从之
　　○户部奏比者奏准出官库布帛令京师军民专业者染成五色上纳备用其该用颜料俱于官库支给今官库蓝靛不敷请给价钞市之民间  上曰市之则扰民其侍官靛上纳给之
　　○赏锦衣卫千户王勉等野人都督剌塔都指挥木当加等各绢二匹彩叚四表里纻丝衣一袭先是勉等赍敕往海西考郎兀等卫同剌塔等抚谕野人既而剌塔等同来朝贡马故赏之
　　○监察御史丁瑄陈员韬等奏沙县贼徒千余人列阵于水东水南两路臣等同守备都指挥雍野按察司副使邵宏誉等率兵生擒贼人林子得等一十名斩首一十二级获其枪鼓哨角等物余贼溃散  上命就彼磔子得等枭其首示众
　　○户部奏彭城卫带俸都指挥佥事陈德卒于广东军中其家已多关两月俸合追偿官  上以德死于王事多关俸米勿追
　　○甲子遣顺天府官祭宋丞相文天祥
　　○调京卫都指挥同知杨真于江西都司命提督官军守备广信府地方
　　○镇远侯顾兴祖奏神机营操练枪铳俱系火器恐或遇风雨或敌人卒至必致误事宜每队添设长牌五面长刀五把摆列于前斫敌马脚遮敌弓矢庶枪铳得以装放乞于东教场见操幼军并府军前卫清解幼军拨六千名操习听调从之
　　○赏赤斤蒙古卫都督佥事阿速指挥巴萨合结等千户果果加等镇抚克罗俄思加等四十八人各银一两绢二匹布二匹以护送哈密使臣出境功也
　　○乙丑户部奏光禄寺预计来年该用厨料已行各处办纳惟白砂糖龙眼荔枝系福建产有之物令彼盗贼猖獗道路阻绝良民散亡请暂停止又福建屡岁厨料多未完结请悉蠲除中官言  宗庙朝廷用不可缺  上命徵之
　　○裁省山西大同府通判一员应州同知一员蔚州朔州判官各一员大同县县丞一员以巡抚都御史罗亨信奏人稀事简故也
　　○把总守备广东都指挥佥事王清奏肇庆府阳春泷水等县猺贼劫掠乡村杀死人民  上敕安远侯柳溥安乡伯张安等会同都布按三司相机剿灭
　　○朵颜等卫鞑靼兀黑卜花等朝贡至京奏请将赏赐彩叚等物收买牛驴回还孳牧从之
　　○忠义前卫仓火
　　○丙寅以徐世英为中书舍人世英故兵部尚书晞之孙其父讷为后军都督府经历司都事乞令世英于中书科写诰至是满三年又乞除官故有是命
　　○添设直隶真定府晋州判官一员专理柴炭从工部右侍郎陈恭奏请也
　　○升塔鲁木卫指挥使捏令哥为都指挥佥事命故辽东自在州指挥佥事乃马哈子长十八东宁卫指挥佥事撒因加子阿里哈安乐州指挥佥事莽哥侄喃娘加袭职
　　○巡抚大同宣府右副都御史罗亨信言官员军民人等服色俱有定式近年各处边卫指挥千百户有僣服麒麟狮子花样者舍人有服虎豹犀牛海马花样者军余有服秃袖衣外夷尖顶狐帽者僣礼违法请敕礼部都察院申明禁约庶上下之分明华夷之类别从之
　　○赏指挥韩鹏等人银一两绢布二匹千百户等官人绢二匹布二匹旗军人等人绢二匹以红山儿等处杀贼功也
　　○狭西洮州剌麻领占坚咎等贵州水德江长官司长官张源遣子张福等来朝贡马及方物赐钞彩币有差
　　○丁卯赐方山王美垣庶长子名钟铤次子名钟鏕
　　○辽东总兵官右都督曹义等奏开原镇北山墩了见达贼臣同太监杨宣督领官军追至鹁鸽觜杀败贼众擒获男妇六十名并牛马弓箭等物  上命达贼解京马给军骑操牛羊器物悉赏有功官军
　　○赏安子山杀贼有功官军一千八十九人银绢彩叚表里有差
　　○升南京吏部左侍郎魏骥为本部尚书
</div>
    <div class="pagination">
<a href="明实录英宗实录_page117.html">上一页</a><span>...</span><a href="明实录英宗实录_page113.html">113</a><a href="明实录英宗实录_page114.html">114</a><a href="明实录英宗实录_page115.html">115</a><a href="明实录英宗实录_page116.html">116</a><a href="明实录英宗实录_page117.html">117</a><span class="current-page">118</span><a href="明实录英宗实录_page119.html">119</a><a href="明实录英宗实录_page120.html">120</a><a href="明实录英宗实录_page121.html">121</a><a href="明实录英宗实录_page122.html">122</a><a href="明实录英宗实录_page123.html">123</a><span>...</span><a href="明实录英宗实录_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
