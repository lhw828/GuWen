<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 359 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 359 页/共 505 页</h1>
    <div class="content">○又谕、御史宋邦僡奏、京控案件牵连人证。请饬加意矜恤。并审办各案亟宜申理等语。各直省京控案件。自应及早清厘。庶不至拖累无辜。久淹囹圄。近来各省。往往将案内人证任意羁禁。瘐毙甚多。情殊可悯。著各直省督抚严饬所属。于此项人等给与衣食。妥为照料。毋任吏胥克扣陵虐。傥该管官不能实力奉行。以致瘐毙较多。即著分别参处。至办理京控案件。不宜积压稽延。尤不得弥缝回护。并著各该督抚饬属认真申理。如案内牵涉原问官丁胥蒙蔽等情。概不准巧为开脱。以期曲直分明。无枉无纵。将此通谕知之。　　

○又谕、御史徐景轼奏、请饬用兵省分。安集流民。务农兴利一摺。军兴以来。人民流徙。田地荒芜。其现经克复地方。小民亟宜复业。乃田畴或占于豪强。猝难认领。旧赋或亏于官长。恐迫追呼。种种困苦情形。殊堪矜悯。著各直省督抚于从前被兵现经收复地方。慎选贤良牧令。责令加意拊循。流亡有归业者。为之清还田产。缓其逋租。假以籽种之资。俾有归农之乐。务使兵燹余生。各安旧业。以恤民艰而固根本。　　

○又谕、昨因英翰百日服满。降旨令仍回安徽巡抚署任。兹据英翰奏称、沥陈下情。以伊父葬事尚未完竣。吁恳留京当差等语。英翰著赏假两个月。经理葬事。假满后仍即迅赴安徽巡抚署任。以重职守。　　

○谕军机大臣等、寄谕直隶总督曾国藩。据御史宋邦僡奏、陕省营勇变乱。请饬左宗棠详察情形等语。营勇因闹饷滋事。已属乱萌。而此番刘松山所部。留防绥德州之四营。踞城以叛。高连升所部。竟至戕其主将。实为各营所未闻。虽据左宗棠奏称、因查拏哥老会启衅。而勇丁之好乱乐祸。难以有功。亦可概见。该御史所称勇丁因地瘠觖望起见。谅亦有之。而召募土勇。能否奏效。亦难确有把握。削平粤匪以来。楚勇暮气已乘。此时应如何变通以弭后患。著即悉心筹度。据实以闻。用副畴咨之意。原片著钞给阅看。将此谕令知之。　　

○又谕、前因刘松山、高连升所部楚勇。相继变乱。曾谕令左宗棠整顿营规。抚驭将士。以弭后患。兹据御史宋邦僡奏称、楚勇因秦地瘠苦。易于觖望。一军叛乱。恐各军效尤。如不可用。或分起遣散。另行就地召募。请饬该大臣详察办理等语。楚勇在秦。两次变乱。实为用兵以来所未闻。左宗棠从前曾有南人用之西北本非所宜。拟将陕甘各营兵勇分别汰留之语。现在各营楚勇仍多。傥各营效尤。俱有离叛之心。则变生肘腋。其患何可胜言。该御史所陈。亦或变通之策。著该大臣虚心体察。斟酌办理。以杜后患。原片著钞给阅看。将此由五百里谕令知之。　　

○丙戌。谕军机大臣等、前因御史郭从矩奏、山西平定州所属之乐平乡。有匪徒聚众抢劫。曾谕郑敦谨饬属严拏。并谕直豫各督抚协同摉捕。嗣因郑敦谨等久未覆奏。复经降旨严催。兹又有人奏称、乐平县界二字匪党。以直隶赞皇县之黄沙岭一带为巢穴。出没无常。愈聚愈多。蓄有乌枪军械。孟县又有黑骽匪。在滹沱河一带滋事。近复句结二字匪党等语。地方匪类日多。势必酿成巨患。著曾国藩、郑敦谨、督饬所属。认真查拏。尽绝根株。毋留后患。傥任听属员讳匿不办。致酿事端。恐该督抚不能当此重咎也。匪党遁迹赞皇。而乐平地界。又偪近河南。并著李鹤年仍遵前旨。迅饬所属一体严密摉拏。毋任逃逸。原摺著钞给曾国藩、郑敦谨阅看。将此由四百里各谕令知之。　　

○又谕、有人奏、山西省盐务。自咸丰年闲。改为官运官销。每盐一斤。于定价二十八文之外。暂增五文。近闻长治县有奸商秦鹏、句连土棍丁瑞符、把持盐务。买通县官出示晓谕。每盐一斤。顿长价十五文之多。民闲被累。纷纷聚讼。请饬查办等语。盐斤价值。向有定章。若如所奏。该县听信奸商。加增盐价。图利害民。实属不成事体。著郑敦谨督饬河东道。详细查明因何私增盐价之处。据实参办。毋稍讳饰。将此谕令知之。寻奏、遵查长治县官盐。因上年运销赔累过重。禀明暂行加价十五文。本年三月。已递减至三十七文。有案可稽。秦鹏、丁瑞符、并无把持等情。应俟池盐脚价渐次平落。再行核减。报闻。　　

○贵州巡抚曾璧光奏、军务未平。请将上年大计展缓办理。从之。　　

○予贵州各属阵亡殉难生员吴传心等绅民妇女一百九十名口分别旌恤如例。　　

○丁亥。谕军机大臣等、传谕署安徽巡抚吴坤修。吴坤修奏、皖省捐厘利弊。饷项支绌。办理竭蹶情形。裁军济饷。请饬询英翰各摺片。据称每月入款。约计全皖贷厘不及三万两。长淮四成盐厘一万余两。两淮协饷五千两。盐课一万二千两。拨解军饷。所短甚钜。即动用丁漕。亦难挹注等语。吴坤修署理巡抚。皖省筹饷事宜。是其专责。乃仅以所收各款入不敷出为词。而于饷需如何筹画。各军如何拨济。未据声叙。若遇事并不实心筹办。仅将为难情形。一奏塞责。朝廷又安用此封疆大吏为耶。又据称拟将防兵裁撤数营。匀出月饷。增补郭宝昌军饷。惟留防之军。英翰又面属不宜轻撤。请饬询英翰等语。居心尤为巧滑。皖中情形。英翰固已洞悉。吴坤修岂应诿为不知。且吴坤修现在署任。并不因时制宜。妥筹奏闻。转请饬令久经交卸之英翰详审覆奏。尤出情理之外。著吴坤修将皖省饷项通盘筹画。并留防之军应否裁撤。酌定办法。迅速具奏。毋再意存取朽。致干咎戾。寻奏、西征协饷并郭宝昌月饷。尽力筹解。至留防之勇。此次续裁后。尚存一万五千余名。现在伏莽仍多。未便全撤。再客相机办理。以期妥善。报闻。　　

○又谕、金顺奏、收复绥德州城大略情形。派队剿办边外窜匪。请饬拨兵扼扎靖边各摺片。绥德叛勇。南窜清涧。刘厚基一军。由米脂前进。收复州城。跟踪追剿。捦获逃匪多名。其大股逆匪。已经刘松山剿办。被胁各勇。分别收抚。所有详细情形。仍著左宗棠据实具奏。其收抚各勇。著责成刘松山妥为钤束。毋致再生事端。榆郡迤西边外海流图河暨波罗堡西南一带。约有窜匪六七千人。并有达拉旗窜来回逆数千。金顺已派常福等会同刘厚基所派之兵。出边截剿。著即确探贼踪。如有大股东窜之信。即行亲督各营。前往截击。毋任滋蔓。此股贼匪。系从何处窜至。并著查明具奏。归绥防务。未可稍松。前调神机营等兵。业经准其暂停遣撤。仍著定安严密布置。豫筹防范。其宋庆、张曜等军。应如何调度之处。著左宗棠妥为筹画。前据穆图善、丰绅、谦禧、先后奏请。饬令金顺前赴花定防剿。现在东路既有贼踪。该副都统自应速筹剿办。一俟军情稍松。即行回扎花定。以资控扼。靖边一带。亟应派兵堵剿。并著左宗棠酌度办理。甯夏一带防务。仍著丰绅。谦禧、就现有兵力认真筹办。并著穆图善妥筹兼顾。将此由六百里谕知左宗棠、穆图善、定安、金顺、丰绅、并传谕谦禧知之。　　

○又谕、前据穆图善奏、已革副将敖天印、于杀害孙之友一案。经善山保等联衔具禀。力辨其诬。请免解豫审讯。当经谕令李鹤年、将此案详细情由查明具奏。兹据奏称、前讯敖明恺供。该革员以统带之员。亲身在场。并不拦阻。反以将来报复为词。供证明确。此案凶犯虽经正法。而狱仍未结。连年以来。叠据孙之友亲属将惨杀情形呈控。请饬仍将敖天印解豫审办等语。甘肃军务。现尚未平。该革员随营剿贼。一时未能解案。著穆图善于军务稍松时。仍懔遵前旨。将敖天印解赴河南。交李鹤年归案讯办。以成信谳。将此各谕令知之。　　

○又谕、崇实、吴棠奏、援黔各军获胜一摺。川省陈希祥一军。援剿贵州上游。克复定南城后。招抚七十余堡。收降贼党三千余人。乘胜荡平郎岱所属各贼巢。斩馘甚众。下游唐炯悬军深入。叠破苦竹等苗寨。提督刘鹤龄复分军跟踪掩击。连下重拜等数十寨。收复重安要隘。各军同出。清平县城。不难即下。惟下游环境皆苗。彼众我寡。前本令陈希祥移师下游。会同唐炯进剿。现在陈希祥办理上游军务。正在得手。黔省兵单。若将该军移赴下游。转致松劲。著曾璧光饬令陈希祥。即由安顺埽荡直前。务将首恶岩黄各逆悉数歼除。肃清上游各境。以专责成。至下游诸苗。必须痛加剿洗。陈希祥既不能移师合剿。唐大有所部。又调赴滇中。唐炯兵力过单。不敷分布。著崇实、吴棠、檄饬该道增募五营。以资厚集。仍饬令迅速图功。毋得虚糜饷项。刘昆亦当严饬楚军。会同川军早戡黔乱。毋稍观望。其上游下游两路军情。并著曾璧光随时妥筹兼顾。将此由五百里各谕令知之。　　

○予甘肃磴口阵亡副都统乌勒西布祭葬世职加等。谥武毅。入祀京师暨齐齐哈尔原籍昭忠祠。并于甯夏府城建立专祠。　　

○拨吉林黑龙江官兵各二百五十员名。察哈尔牧群马五百匹。赴署甯夏将军金顺军营。听候调遣。　　

大清穆宗继天开运受中居正保大定功圣智诚孝信敏恭宽毅皇帝实录卷之二百五十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治八年。己巳。三月。戊子。直隶总督曾国藩等奏、代造两湖剥船。已成一百六十只。请钦派大臣验收。得旨、著派毛昶熙、衍秀、就近验收。　　

○己丑。谕军机大臣等、前因伊勒屯奏、由部库拨给满营军饷二十万两。官员养廉银二万两。修理器械银一二万两。安设军台银一二万两。采买纸札银五百两。采买粮石银四万两。先后降旨令户部议奏。兹据该部奏称、巴里坤满营经费各项。叠经山西四川等省及李云麟等筹解。而伊勒屯以前项拨款。或不能如数解到。或解到仍不敷用。辄派员来京请领部款。上月部拨乌里雅苏台将军银二十万两。本系分拨巴里坤等处应用。现在库饷短绌。焉能再行支应等语。所奏自系实情。即著麟兴等于收到前项部拨银两时。除给哈密布彦乌勒哲依图共银四万两外。将巴里坤满营军饷。官员养廉。修补器械。设立军台。采买粮石。核计应需数目。在所存十六万两内。先行酌量匀拨。迅咨伊勒屯派员迎提。以资应用。其余银两。并著该将军等留备哈密等处提拨。伊勒屯领到此次所拨银两。务须撙节动用。毋得稍有虚糜。并嗣后该城一切用款。仍应听候麟兴等从新疆月饷内分给。不得率请部项。徒事哓哓。至所请纸札奏摺银五百两。准其于该城委员到京日。由户部如数发给。其新疆月饷。曾经户部奏定。由山西山东河南直隶每月解交乌里雅苏台银七万两。并上年闰四月提拨山西山东河南银三十万两。迄今报解寥寥。屡催罔应。实属玩延。著曾国藩、郑敦仅、丁宝桢、李鹤年、遵奉叠次谕旨。查照欠款数目。分别筹解。傥再迟逾。即著户部将各该督抚指名参奏。以重要需。将此由五百里各谕令知之。　　

○调镶白旗满洲副都统荣禄为镶黄旗满洲副都统。正红旗蒙古副都统奕贵为镶白旗满洲副都统。以右翼前锋统领载岱为正红旗蒙古副都统。　　

○庚寅。谕军机大臣等、定安等奏、察哈尔马队。击贼获胜。拨队迎剿另股贼匪。暨查询磴口失守情形各摺片。杭锦旗内盘踞回逆。虽经剿灭两股。惟尚有一股逃窜。逆首蓝倍漳亦未就捦。难保不纠党复来。再图肆扰。著定安饬令达尔济等探踪截击。务将此股败匪尽数歼除。毋留余孽。杭锦旗界连磴口。尤恐外来匪党。乘间窜入。并著饬令达尔济严密防范。以顾西路。磴口迤东后套缠金一带。既有股匪七八百名。该处由后套陆路。可以直达归绥。则包头地方防务。实为吃紧。张曜已派王连三等管带四营。移扎包头迤西黄河对岸。乌尔图那逊亦赴后套缠金一带进剿。即著定安檄令该员等认真防剿。以遏贼氛。并知照杜嘎尔严防后套。联络声势。毋得稍有疏虞。磴口失守。粮台饷银被劫。该处系穆图善储粮之所。关系甚重。现在贼势如何。究竟失去粮饷若干。著穆图善、金顺、查明具奏。甯灵兵力过单。势虽拨兵进剿。磴口踞贼。穆图善自应迅派队伍前往剿办。毋任贼势鸱张。至董志原虽经收复。贼众均退踞金积堡老巢。左宗棠如何筹画进兵。及近日各路剿贼情形。著即详细具奏。包头一带。防务紧要。张曜现在古城。能否亲督所部相机援应之处。著该大臣酌度办理。将此由六百里各谕令知之。　　

○以广东合浦县绅民力保危城。永广学额二名。　　

○以甘肃磴口迎剿窜匪获胜。赏营总辙德恩副都统衔。贡果尔巴图鲁名号。　　

○辛卯。谕内阁、前因山西按察使史念祖于召对时。见其年岁甚轻。恐于地方事务。未能谙练。当降旨与直隶按察使张树声对调。并谕令曾国藩察看。兹据曾国藩奏称、直隶刑案积压极多。现与臬司力筹清厘。甫有端绪。若张树声能留畿辅。计一年之内。可将积案全清等语。曾国藩到任后办事认真。于吏治民风。实心整顿。力挽敝习。自应俯如所请。俾收指臂之助。张树声著准其暂留直隶按察使本任。以资熟手。臬司为刑名总汇。该督奏称史念祖初入仕途。纵有过人才智。而欲究谙刑律。熟悉地方。非数月期年不能。所筹亦系实情。史念祖年力正强。人亦明白。若随同曾国藩讲求公事。正可藉资历练。史念祖著仍赴直隶。将刑名案件。悉心学习。暂缓接印任事。俟张树声清理积案完竣后。再由曾国藩奏明。请旨办理。　　

○又谕、曾国藩奏、查明属员优劣。分别开单呈览一摺。直隶大名府知府李朝仪、顺德府知府任道镕、正定府知府王启曾、天津府知府李文敏、深州知州刘秉琳、易州知州夏子龄、蔚州知州李秉衡、磁州知州玉简、保定府同知陈崇砥、东光县知县陈锡麒、据曾国藩胪列该员等才具政绩。均有可观。实为直隶出色人员。深堪嘉奖。著曾国藩饬令该员等益加策励。勉为循良。毋得始勤终怠。玉田县知县许春田、性情卑鄙。操守不洁。前署迁安县知县胡如川、貌似有才。心实贪酷。均著革职永不叙用。滦州知州严祖全、擅作威福。物议沸腾。署广平府知府德成、品行卑污。舆情不惬。元氏县知县陈凤藻、举动轻浮。操守平常。前任吴桥县知县王恩照、办公废弛。事多荒谬。代理安平县知县孙作霖、专事夤缘。贪而多诈。静海县知县胡桂芬、浮徵勒派。民怨尤甚。代理吴桥县知县王谔、品行卑鄙。嗜好甚重。曲阳县知县万方泰、性情乖僻。才亦平庸。均著即行革职。武强县知县刘振中、身体软弱。嗜好太重。著革职永不叙用。以肃吏治。　　

○谕军机大臣等、金顺奏、会剿边外窜匪获胜。并击退花马池回匪各摺片。贼匪窜至边外海流图河马家梁等处。经常福等会合刘厚基所派之兵。分路兜击。毙贼三千余人。余匪向西远遁。惟边外地势辽阔。匪踪来去无定。且据获贼供称、另有马贼数百名。绕道向东北窜去。究竟窜往何处。著定安、金顺、确探贼踪。派兵截剿。毋任扰及东路。昨据定安奏称、杭锦旗踞匪逃窜一股。后套缠金一带。又有股匪七八百人。是否即系此股匪徒。著定安查明具奏。该逆纷窜边外。恐有窥伺包头之意。著定安饬令达尔济、乌尔图那逊等、认真防剿。力遏贼氛。张曜一军。现在古城。于边外地势贼情。自应熟悉。著左宗棠饬令相机援应。合力截剿。毋误戎机。本月初间。回匪突袭花马池城。经富勒珲等击退。难保不再图扑犯。金顺已调洋枪队及冲勇一营前往助守。著即饬令富勒珲等加意防范。不可稍涉大意。将此由五百里各谕令知之。　　

○又谕、前据郑敦谨奏、晋省应解京饷。奔旨借拨金顺饷银十万两。须于四五月方有成数。请饬改拨。当经降旨交部议奏。兹据金顺奏称、现在剿贼吃紧。军中粮无越宿。饷无丝毫。情形窘迫。请仍饬令山西解拨等语。陕甘军情万紧。兵丁待饷孔亟。亟应迅筹接济。著郑敦谨严饬藩司。仍将借拨京饷十万两。赶紧如数筹措。解赴金顺军营。傥因饷需不继。致该副都统贻误戎机。恐该抚藩不能当此重咎也。将此由五百里谕令知之。　　

○以山西河东道李庆翱署按察使。　　

○壬辰。兵部等部、议覆调任两江总督曾国藩酌改江苏水师营制事宜。一、江苏水师。应改为内洋外海里河三支。以资控驭。一、内洋外海营数。应以苏松镇川沙吴淞二营。改归福山镇管辖。并提督所辖南汇营、苏松镇中营、左营、狼山镇掘港营、为外海六营。苏松镇右营、福山镇左营、狼山镇右营、并新设通州海门二营、为内洋五营。一、里河水师。应以原设提标右营、太湖左营、右营、并添设淞北淞南二营为五营。专归提督管辖。一、狼山镇新设通州海门二营。应归江南提督专管。并由长江水师提督兼辖。一、外海每营拨广艇二号。内洋每营拨三板十二号。太湖等营酌拨三板十三号至二十号不等。应即兴修。一、续造轮船四号。分拨提督及苏松各镇。专巡外海内洋。一、江甯设立船厂。按年轮修战船。轮船应由上海船坞整理。一、水师专以管船为主。每船设一官。大者设两官。其无船之弁兵。一律裁撤。一、里河内洋兵粮。照长江章程给发。外海较为辛苦。应递加以示区别。一、前议设立淮扬水师。应行缓办。一、太湖七营。改为里河五营。应裁员弁。遇有里河缺出。即行酌补。一、所裁内河外海及通州海门两营守备等员。分归两提督先行序补。一、苏松镇中军。应仍其旧。狼山福山裁去中营。应以通州营游击为狼山镇中军。福山营游击为本镇中军。各留陆兵百名。以备差遣。一、统计水师俸饷。岁需十五万余两。兵米杂费四万余两。核算历年司库实发银两。足敷支放。无庸另议款项。以上十四条。均应如所请办理。从之。　　

○以清理词讼奋勉。予江苏知府涂宗瀛等加级开复有差。　　

○癸巳。谕内阁、瑞云奏、请将抗不解粮之知县严议等语。甘肃署镇番县知县黄昶、于藩司每岁估拨镇番县满洲营兵粮。历年欠解至一万四千石之多。又于指拨未运防城口粮。二年之久。尚欠三千二百石。叠次严催。抗不遵解。实属玩延。黄昶著先行交部严加议处。并著穆图善勒限四个月。严饬该员协同新委镇番县知县詹芝祺、迅将防城粮石。及历年估拨兵粮。埽数清解。毋任延宕。　　

○谕军机大臣等、郑敦谨奏、绥德叛勇安辑。河防解严。并贼匪图窜包头。张曜等拨兵前进。刘典奏、叛勇戡定。拟回省会勘秋审各摺片。绥德叛勇。经左宗棠派兵围剿。歼除殆尽。晋省永甯沿河一带。防务解严。郑敦谨拟将前调之晋右春左中军三营归防。著即饬令各回原派防所。以期分布周密。陕甘回氛尚炽。晋防究未可松。所有沿河防务。该署抚即令署臬司李庆翱接办。以专责成。并择要驻扎。联络各军声势。毋稍疏虞。刘典所奏湘军果军变勇。剿抚均已就绪。与郑敦谨奏报情形。大略相同。陕边各隘。现均安静。刘典著暂行回省。将秋审事宜妥为会勘。惟果营逃出叛勇数十人。向逆回老剿遁去。湘军构叛。首逆在逃。余孽亦未净尽。仍著左宗棠等严饬刘松山各军。随时摉捕。以绝根株。陕省各营营规。现在如何整顿。嗣后有无变通办法。及湘军果营启衅详细情形。左宗棠当懔遵叠次谕旨。据实具奏。董志原踞回。既归并金积堡老巢。现在陕之邠长及中部宜君鄜州延安一带。是否肃清。甘肃灵州。本系逆回麕聚之区。东与花马池及定靖各邑相近。出边即河套鄂尔多斯旗境。沿套迤西而北。又可直趋包萨。刻下花马池杭锦及后套缠金。均有贼匪窜及。磴口又有匪踞。蔓延一片。甚属可虞。应如何布置之处。著左宗棠相机妥筹。该大臣现驻乾州。是否扼要。能否顾及北路。均著酌度随时奏闻。包头偪近归绥。贼图窜扰。张曜已派两营赴包头西岸驻守。宋庆亦由神木前进。定安务当饬令马升及在防文武、会同张曜等相机夹击。并书夜实力严防。毋任逆踪近扰。将此由五百里各谕令知之。　　

○甲午。上奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸、暨越南使臣等食。　　

○谕内阁、文麟奏、已故郡王之福晋捐粮助剿。恳恩奖励等语。已故郡王追封亲王伯锡尔之福晋迈里巴钮。自哈密军兴以来。筹捐兵勇口粮。并借回地以备屯田。藉资军食。此次摉剿西山窜逆。复自备资斧。遣台吉等随同官兵征剿。约束回部。以卫地方。洵属深明大义。伯锡尔之福晋迈里巴钮、著加恩封为亲王福晋。其应得敕封。该衙门即行颁给。　　

○谕军机大臣等、文麟奏、摉剿贼匪情形。请将出力各员奖励各摺片。七道沟逆首胡尔板胡里。句结吐鲁番贼匪。图犯哈密。文麟督兵于沙窝子鸭子泉等处。摉剿叠胜。捦获胡尔板胡里等正法。余匪现已远遁。办理尚为得手。惟吐鲁番逆首苏布尔盖、既有窥伺哈密之意。自应严加防范。著文麟督饬官兵。扼守要隘。勤加侦探。遇有贼踪窜近。即行痛加截击。其本地良回。并著妥为安抚。以靖内患。现在哈密防务紧要。景廉当懔遵前旨。即行赴任。会商办理。毋再迁延。前因肃州收复。谕令成禄即行出关。此时计已部署起程。著即迅速前进。相机剿办。不得藉词逗遛。文麟另片奏、逆首索焕漳遣人面称。意欲投诚。现已派员会同成禄委员前往招抚等语。该逆狡诈性成。是否真心归顺。殊难凭信。文麟等务当酌度情形。妥慎办理。不可轻率从事。即该逆果能就抚。其党与众多。亦止可于吐鲁番等处设法安插。断不可使其移近哈密。致滋事端。将此由四百里各谕令知之。　　

○以哈密摉剿西山逆匪。地方肃清。擢军功孔才以守备用。与都司魏忠义、均赏巴图鲁名号。守备高林等花翎。侍卫诚庆等加衔升叙有差。　　

○乙未。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭显佑宫。东岳庙。城隍庙。　　

○上诣大高殿寿皇殿行礼。　　

○诣绥履殿慈安皇太后前行礼。平安室慈禧皇太后前行礼。　　

○御乾清宫。王以下文武大臣、蒙古王、贝勒、贝子、额驸等行庆贺礼。众官暨越南使臣于午门外行礼。　　

○上奉慈安皇太后慈禧皇太后幸宁寿宫。侍午膳。　　

○赐王以下文武大臣、蒙古王、贝勒、贝子、额驸、暨越南使臣等食。　　

○谕军机大臣等、李鹤年奏、遵旨筹防一摺。据称神木一路。尚无边警。宋庆所部。除留防陕北数营外。拟令该提督将全队亲自督带。顺河迤南。直趋潼关。会同马德昭防剿等语。绥德变勇。现经戡定。潼关情形较松。陕北一带。为回土各匪出没之所。并与晋境毗连。不可无重兵扼扎。以资守御。著李鹤年檄饬宋庆一军。仍扎陕北。会合张曜等军。相机进剿。迅埽逆氛。毋庸调赴潼关。致陕省北路布置。转涉松劲。其潼关一带。即著饬令马德昭就现有兵力。妥为布置。毋稍疏虞。将此由四百里谕令知之。　　

○又谕、苏凤文、冯子材奏、克复凭祥土州情形。苏凤文奏、添勇赴黔会剿各一摺。逆匪吴亚终由越南分股回窜。阑入凭祥土州。蔓延龙州下冻等处。经冯子材督军进攻。连破贼垒。克复凭祥土州。余贼远遁。太镇境内。已无贼踪。惟该逆去来无定。不特太镇等属时虞滋扰。即越南境内。亦屡受其害。自应迅拔根株。以清边圉。冯子材已派谢继贵等四营。越境进攻那涯等处逆巢。恐兵力尚单。著即添拨劲旅。由龙州凭祥继进。力图埽荡。大兵所至。务须约束严明。不得丝毫扰累。是为至要。贵州九阡苗巢。久为粤边之患。孔宪隆四营。现扎荔波。苏凤文已添派潘其□□□三营。驰往会剿。著即饬令各军实力进剿。迅埽逆氛。其古州一带贼匪。并著确探情形。次第剿办。将此由四百里各谕令知之。　　

○以广西太平等处剿平逆匪出力。赏同知谭寿祥、守备谭得禄等花翎。千总黄依然等蓝翎。余加衔升叙有差。　　

○以广西剿办贵州窜匪出力。赏提督刁经明一品封典。道员朱文江、都司李德全等花翎。府经历葛之盛等蓝翎。余加衔升叙有差。　　

</div>
    <div class="pagination">
<a href="清实录同治朝实录_page358.html">上一页</a><span>...</span><a href="清实录同治朝实录_page354.html">354</a><a href="清实录同治朝实录_page355.html">355</a><a href="清实录同治朝实录_page356.html">356</a><a href="清实录同治朝实录_page357.html">357</a><a href="清实录同治朝实录_page358.html">358</a><span class="current-page">359</span><a href="清实录同治朝实录_page360.html">360</a><a href="清实录同治朝实录_page361.html">361</a><a href="清实录同治朝实录_page362.html">362</a><a href="清实录同治朝实录_page363.html">363</a><a href="清实录同治朝实录_page364.html">364</a><span>...</span><a href="清实录同治朝实录_page360.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
