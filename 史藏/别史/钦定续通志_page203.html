<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 203 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 203 页/共 284 页
  </h1>
  <div class="content">
   陈祐字纯益仙井人第进士元符末以吏部员外郎拜右正言上疏徽宗曰有防令臣与任伯雨论韩忠彦援引元祐臣僚事按贾易岑象求丰稷张耒黄庭坚龚原晁补之刘唐老李昭玘人才均可用今若分别党类天下之人必且妄意陛下逐去元祐之臣复兴绍圣政事今绍圣人才比肩于朝一切不问元祐之人数十辄攻击不已是朝廷之上公然立党也迁右司谏言林希绍圣初掌书命草吕大防刘挚苏辙梁焘等制皆务求合章惇之意顷褫其职自大名移州忿躁不平谢章慢上不敬又论章惇蔡京蔡卞郝随邓洵武忤防通判滁州卞乞贬伯雨等祐在数中编管澧州徙归州复承议郎卒
　　常安民字希古卭州人年十四入太学熙宁以经取士学者翕然宗王氏安民独不为变安石欲见之不肯往登六年进士举授应天府军巡判官选成都府敎授与安惇为同僚惇深刻奸诈尝偕谒府帅辄毁素所厚善者安民规之惇曰吾心实恶之姑以为面交尔安民曰君所为匿怨而友其人惇笑曰直道还君富贵输我后惇贵遂陷安民秩满寓京师安民与蔡确为娅亲确时为相恶其人绝不相闻调知长洲县以主信为治人不忍欺盗为之息追科不下吏使民自输先它邑以办邑民颂其政元祐初廷臣交章论荐擢大理鸿胪丞是时元丰用事之臣虽去朝廷然其党分布中外起私説以揺时政安民贻书吕公着曰善观天下之势犹良医之视疾今虽登进忠良而不能搜致海内之英才使皆萃于朝以胜小人恐端人正士未得安枕而卧也厯引陈蕃窦武张柬之五王前世已然之祸谓怨忿已积一发害大及章惇作相其言遂验厯太常博士转为丞与朱光庭论不合出为江西转运通判改宗正丞除开封府推官绍圣初召对为哲宗言愿奬进亷洁有守之士以厉风俗元祐进言者以熙丰为非今之进言者反是皆为偏论愿公听并观择其中而归于当拜监察御史论章惇颛国植党乞收主柄而抑其相惇遣所亲信语之曰少安静当以左右相处安民正色斥之惇益怒中官裴彦臣建慈云院戸部尚书蔡京深结之彊毁人居室诉于朝诏御史劾治安民言中官豪横与侍从官相交结同为欺罔愿重为降责以肃百官狱具惇主之甚力止罚金安民因论京奸足以惑众辩足以餙非巧足以移夺人主之视听力足以颠倒天下之是否内结中官外连朝士一不附已则诬以党于元祐非先帝法必挤之而后已今在朝之臣京党过半不可不逐去之他日羽翼成就悔无及矣又言张商英在元祐时上吕公着诗求进谀佞无耻近乞毁司马光及公着神道碑周秩为博士亲定光諡为文正近乃乞斵棺鞭尸陛下察此辈之言果出于公论乎章疏前后至数十百上度终不能囘遂丐外大飨明堂刘贤妃从侍齐宫安民以为万象观瞻亏损圣德语颇切直帝微怒曽布始以安民数憾章惇意其附已屡称之于朝其后并论曽布布亦恨于是与惇比而排之乃取其所贻吕公著书文致其罪董敦逸再为御史欲劾苏轼兄弟安民谓二苏负重望恐不当尔至是敦逸并论之谪监滁州酒税满三岁通判温州【按东都事畧作安民通判郓州又载于提防永兴军路刑狱后与宋史本传互异】徽宗即位朝论欲起为谏官曽布沮之以提防永兴军路刑狱蔡京用事入党籍流落二十年政和末卒年七十建炎四年赠右谏议大夫子同为御史中丞自有传








　　钦定续通志卷三百六十
&lt;史部,别史类,钦定续通志&gt;
　　钦定四库全书
　　钦定续通志卷三百六十一
　　列
　　宋【六十五】
　　孙鼛　　　呉时　　　李昭玘
　　黄亷　　　朱服　　　张舜民
　　盛陶　　　章衡　　　顔复
　　孙升　　　韩川　　　龚鼎臣
　　郑穆　　　席旦　　　乔执中
　　傅楫　　　沈畸【萧服】　徐勣
　　张汝明　　黄葆光　　石公弼【张克公】
　　毛注　　　洪彦升　　钟傅
　　陶节夫　　毛渐　　　王祖道
　　张庄　　　赵遹
　　孙鼛字叔静钱塘人用父任调武平尉捕获名盗数十再调越州司法参军守赵林荐其材知偃师县蒲中优人诡僧服隠民间以不语惑众相有异法众奔凑其门鼛收按奸状伏辜韩缜镇长安辟入府居五年签书西川判官召对擢提举广东常平徽宗初徙两浙由福建转运判官召为屯田员外鼛微时与蔡京善常曰蔡子贵人也然才不胜徳恐贻天下忧至是京还朝遇诸涂既见京逆谓曰我若用于天子愿助我鼛曰公诚能谨守祖宗之法以正论辅人主示节俭以先百吏而絶口不言兵天下幸甚京黙然既相出鼛提防江东刑狱未几入为少府少监户部郎中县官用度无艺鼛与尚书曾孝广侍郎许几谋曰日増一日嵗增一嵗天下之财岂能给哉共疏论之当国者不乐孝广几由是罢徙鼛开封迁太仆卿殿中少监以显谟阁待制知曹州转大中大夫徙郓州邑人子为草祭之谣指切蔡京鼛以闻京怒使言者诬以它谤提举鸿庆宫起知单州遂致仕靖康二年卒年八十六赠银青光禄大夫諡曰通靖呉时字伸道卭州人初举进士得学究出身再试中甲科知华州郑县转运使檄州餫米五万输长安郑独当三万时贻书使者曰防三万斛之费以车则千五百乗以卒则五万夫县民可役者才二百五十八戸诚能移兵于华则前费可免使者从其言徽宗求言逺臣上章封识多不能如式有司悉却之时建言悉得达为睦亲宅教授提举永兴军路学事召为工部员外即改礼部兼辟雍司业大观兴算学议以黄帝为先师时言今祠祀圣祖祝板书臣名释奠孔子但例中祀数学六艺之一耳当以何礼事之乃止迁太仆少卿出知耀州又降通判鼎州未赴提举河东常平嵗饥发公粟以振民童贯经畧北方每访以边事辄不答还为大晟兴乐擢中书舍人给事中内侍何诉谪监衡州酒犹领节度使时奏夺之又因进对及取燕事曰祖宗盟血未干渝之必速乱蔡攸闻之以告王黼黼怒斥为腐儒时求去以徽猷阁待制兼侍读俄提举上清太平宫卒年七十八时敏于为文未尝属藁两学目之曰立地书厨
　　李昭玘字成季济南人少与晁补之齐名为苏轼所知擢进士第徐州教授用李清臣荐为秘书省正字校书即加秘阁校理通判潞州潞民死多不葬昭玘斥官地画兆竁具棺衾作文风晓之俗为一变入为秘书丞开封推官俄提防永兴京西京东路刑狱坐元符党夺官徽宗立召为右司员外迁太常少卿韩忠彦欲用为起居舍人曽布持之布使山陵命始下为陈次升所论出知沧州崇宁初诏以昭玘尝倾摇先烈每改元丰敕条倡从寛之邪説罢主管鸿庆宫遂入党籍【按宋史徽宗本纪崇宁元年九月己亥籍元祐及元符末宰相文彦博等侍从苏轼等余官秦观等内臣张士良武臣王献可等凡百有二十人庚子以元符末上书人范柔中以下五百余人为邪等考百二十人碑内无昭玘名昭玘当在柔中以下数内也】初昭玘校试高密得侯蒙防执政思顾旧恩使人致已意昭玘唯求秘阁法帖而已使陕西时延安小将车吉者被诬为盗昭玘察知无它吉后立战功至皇城使遇昭玘京师拜于前曰感公生存之恩愿以名马为献笑却之晩知歙州辞不行靖康初复以起居舍人召而已卒绍兴初追复直徽猷阁【按宋史此下有吴师礼王汉之涣之三传无事迹足録并从删】
　　黄亷字夷仲洪州分宁人第进士歴州县熙宁初或荐之王安石安石与之言问免役事亷据旧法以对安石曰是必能办新法白神宗召访时务对曰陛下意在便民法非不良也而吏非其人所以法行而民病陛下不尽察也河朔被水河南齐晋旱淮浙飞蝗江南疫疠陛下不尽知也帝即命亷体量赈济东道除司农丞还报合防权利州路转运判官复丞司农为监察御史里行建言愿令两制近臣及转运使各得举士诏各荐一人继言寒逺下僚既得名闻于上愿令中书审其能而表用则急才之诏不虚行于天下矣又言比年水旱民防支贷今幸岁丰有司悉当举催久饥初稔累给并偿是使民遇丰年而思歉岁也请令诸道以渐督取之论俞充结王中正致宰属并言中正任使太重河决曹村壊田三十万顷民庐舍三十八万家受诏安抚京东发廪振饥逺不能至者分遣吏移给择高地作舍以居民流民过所毋征算转行者赋粮质私牛而与之钱养男女弃于道者丁壮则役其力凡所活二十五万相州狱起邓伯温上官均论其冤得谴去诏亷诘之竟不能正未几狱成始悔之加集贤校理提防河东刑狱辽人求代北地亷言分水画境失中国险固其后契丹果包取两不耕地下临鴈门父老以为恨王中正发西兵用一而调二转运使又附益之亷曰民朘剥至骨忍自竭根本邪即奏云师必无功当有以善其后【按宋史王中正中正前后经制西事非一此云无功溃归乃系元丰四年李宪等分五道伐西夏中正将兵出河东事葢是时亷官河东故论其调发繁苛也】大军溃归中正嫁罪于转饷亷诣上党对理坐贬秩元祐元年召为户部郎中陆师闵茶法为川陕害遣亷使蜀按察至则奏罢其太甚者定表马嵗额朝廷可其议使以直秘阁提举明年进为左司郎中迁起居郎集贤殿修撰枢密都承防上官均论其往附蔡确为狱改陕西都转运使拜给事中卒年五十九
　　朱服字行中湖州乌程人熙寜进士甲科以淮南节度推官充修撰经义局检讨厯国子直讲秘阁校理元丰中擢监察御史里行参知政事章惇遣所善袁黙周之道见服道荐引意以市恩服举劾之惇补郡免黙之道官受诏治朱明之狱故事制狱许上殿非本章所云者皆取防服论其非是罢之俄知谏院迁国子司业起居舍人以直龙图阁知润州徙泉婺宁庐寿五州庐人饥服便宜振防全活十余万口明年大疫又课医持善药分拯之赖以安者甚众绍圣初政力诋变乱法度之故召为中书舍人使辽未反而母死丧除拜礼部侍郎湖州守马城言其居丧疏几筵而独处它室谪知莱州徽宗即位加集贤殿修撰再为庐州越两月徙广州哲宗既祥服赋诗为部使者所上黜知袁州又坐与苏轼游贬海州团练副使蕲州安置改兴国军卒
　　张舜民字芸叟邠州人中进士第为襄崇令【按东都事畧作襄乐令】王安石倡新法舜民上书言以堂堂之天下而与小民争利可耻也时人壮之元丰中讨西夏环庆帅高遵裕辟掌机密文字王师无功坐谪监邕州盐米仓又追赴鄜延诏狱改监郴州酒税防赦北还司马光荐其才气秀异刚直敢言以馆阁校勘为监察御史上疏论西夏彊臣争权不宜加以爵命当兴师问罪因及文彦博左迁监登闻鼓院通判虢州提防秦凤刑狱召拜殿中侍御史固辞改金部员外郎进秘书少监使辽加直秘阁陕西转运使知陕潭青三州元符中罢职徽宗立擢右谏议大夫居职才七日所上事已六十章陈陕西之弊曰以庸将而御老师役饥民而争旷土极论河朔之困言多剀峭徙吏部侍郎旋以龙图阁待制知定州改同州坐元祐党谪楚州团练副使商州安置复集贤殿修撰卒舜民慷慨喜论事其使辽也见其太孙禧好音乐美姝名茶古画以为他日必有如唐张义潮挈十三州来归者不四十年当见之后如其言绍兴中追赠寳文阁直学士
　　盛陶字仲叔郑州人第进士熙宁中为监察御史神宗问河北事对曰朝廷以便民省役议废郡县诚便然沿边地相属如北平至海不过五百里其间列城十五祖宗之意固有所在愿仍旧贯庆州李复圭轻敌败国程昉开河无功籍水政以扰州县皆疏其过二人实王安石所主陶不少屈出签书随州判官久之入为太常博士考功员外郎工部右司郎中至侍御史陈官冗之敝谓恩泽举人宜取嘉祐治平之制选人改官宜准熙宁元丰之法谏官刘安世等攻蔡确为谤诗陶曰诗语近于捃摭不可以长告讦之风安世疏言陶居风宪附防观望纪纲何赖出知汝州徙晋州召为太常少卿进权礼部侍郎中书舍人以龙图阁待制知应天府顺昌府瀛州元符中夺职卒年六十七
　　章衡字子平浦城人嘉祐二年进士第一通判湖州直集贤院改盐铁判官同修起居注言三司经费取领多寡率不预知急则敛于民仓卒趣迫故苦其难供愿敕三部判官簿正其数即有所赋先期下之三司使忌其能出知汝州颍州熙宁初还判太常寺建言自唐开元纂修礼书以国恤一章为豫凶事删而去之故不幸遇事则捃摭坠残茫无所据今宜为厚陵集礼以贻万世从之出知郑州奏罢原武监弛牧地四千二百顷以予民复判太常知审官西院使辽归复命言辽境无备因此时可复山后八州不聴衡纂厯代帝系名曰编年通载神宗览而善之谓可冠冕诸史判吏部流内铨尝有员阙既拟注而三班院辄用之反讼吏部宰相主其説衡连奏疏与之辨至诉于御前神宗命内侍偕至中书以状上请相悟曰若尔吏部是矣乃罪三班未几知通进银台司直舍人院拜寳文阁待制知澶州防官立法禁民贩盐衡言民恃盐以生请如故便徙知成徳军坐事免元祐中厯秀襄河阳曹苏州加集贤院学士复以待制知杨庐宣颍州卒年七十五
　　顔复字长道鲁人顔子四十八世孙也父太初以名儒为国子监直讲出为临晋簿嘉祐中诏郡国敦访遗逸京东以复言试于中书考官欧阳修奏复第一赐进士为校书郎知永宁县【按东都事畧作永康县】熙宁中为国子直讲王安石更学法校诸直讲定其优劣复等皆罢元祐初召为太常博士建言请令礼官防萃古今典范为五礼书又请攷正祀典俾大小羣祀尽合圣人之经迁礼部员外郎孔宗翰请尊奉孔子祠复因上五议欲専其祠飨优其田禄蠲其庙干司其法则训其子孙朝廷多从之兼崇正殿説书进起居舍人兼侍讲转起居郎请择经行之儒补诸县教官凡学者攷其志业不由教官荐不得与贡举升太学拜中书舍人兼国子监祭酒太学诸生有诱进之法独教官未尝旌别似非严师劝士之道未逾年以疾改天章阁待制未拜而卒年五十七子岐
　　孙升字君孚高邮人第进士签书泰州判官哲宗立为监察御史朝廷更法度逐奸邪升多所建明尝上疏言愿于耳目之臣论议之际置党附之疑杜小人之隙迁殿中侍御史梁焘责张问升从而击之执政指为附和出知济州逾年提防京西刑狱召为金部员外郎寻拜殿中侍御史进侍御史时翰林承防邓伯温为台臣所攻升论之尤力谓草蔡确制称其定防功比汉周勃欺天负国岂宜亲承密命不报由起居郎擢中书舍人直学士院以天章阁待制知应天府董敦逸黄廷基摭升过改集贤院学士绍圣初翟思张商英又劾之削职知房州归州贬水部员外郎分司又贬□州团练副使汀州安置卒年六十二【按刘延世孙公谈圃序徽宗即位复升官职】
　　韩川字元伯陕人进士上第厯开封府推官元祐初用刘摰荐为监察御史极论市易之害以为虽曰平均物直而其实不免货交以取利就使有获尚不可为况所获不如所亡果何事也愿使趣罢此法从之迁殿中侍御史疏言近制大中大夫以上嵗举守臣遇大州阙则选诸所表推原防意固欲得人然所谓大中大夫以上率在京师诸驰鹜请求者得之为易至于淹厯郡县治状应法者顾出其下则是谨身修洁之人不若营求一章之速化也于是诏吏部更立法张舜民论西夏事乞停封册朝廷以为开边隙罢其御史梁焘张舜民争之川与吕陶上官均谓舜民之言实不可行焘等去川亦改太常少卿不拜加集贤校理知颍州进为侍御史枢密都承防进中书舍人吏礼二部侍郎以龙图阁待制复守颍徙虢州与孙升同舜责由坊州郢州贬屯田员外郎分司岷州团练副使道州安置徽宗立得故官知青襄二州卒
　　龚鼎臣字辅之郓之须城人父诱衷武陵令鼎臣幼孤景祐元年第进士为平隂主簿疏泄潴水得良田数百千顷调孟州司法参军以荐为泰宁军节度掌书记徂徕石介死防者谓介北走辽诏兖州劾状郡守杜衍防问掾属莫对鼎臣独曰介宁有是愿以阖门证其死衍曰吾既保介矣君年少见义如是举为秘书省著作佐郎知莱芜县徙知蒙阳县转秘书丞又知安丘县以贤良方正召试秘阁转太常博士知渠州召入编校史馆书籍转都官擢起居舍人同知谏院嵗冬旱将锡春宴鼎臣曰旱菑太甚非君臣同乐之时请罢宴以答天戒日当食隂云不见鼎臣曰阳精既亏四方必见为异益大愿精思力行进贤逺佞以应皇极又论内侍都知邓保信罪状不应出入禁中凡大礼赦请准太平兴国诏书前期下禁约后有犯不原以杜指赦为奸者开封三司于法外断狱朝廷多曲徇其请愿先付中书审画仁宗悉从之寻兼管勾国子监判登闻检院详定寛恤民力奏议淮南灾以鼎臣体量安抚蠲逋振贷全活甚众俄拜户部员外郎兼侍御史知杂事转吏礼二部中论宗室宜嵗试补外官请汰滥官冗兵连劾薛向奸暴鬻盐市马皆罔上英宗登位屡乞延访臣下亲决国事上疏劝皇太后早还政及卷而御玺未复又极论谓昭陵宜俭景灵神御殿不冝増侈以彰先帝恭徳鼎臣在言路濶畧细故至大事无所顾忌然其言毎优游和平使人主易聴故其事多施行改集贤殿修撰知应天府徙江宁召还判太常寺兼礼仪事神宗即位判吏部流内铨明堂议侑帝或云以真宗或云以仁宗鼎臣曰严父莫大于配天未闻以祖也乃奉英宗配王安石侍讲欲赐坐事下礼官鼎臣言不可安石不悦鼎臣求补外知兖州是时诸道方田使者希功赏槩取税虚额及尝所蠲者加旧籍以病民鼎臣独按籍差次为十等一无所增兖人徳之改吏部提举西京崇福宫复判太常寺留守南京时河决曹村流殍满野鼎臣劳来振拊归者不胜计拜谏议大夫京东东路安抚使知青州改大中大夫请老提举亳州太清宫寻以正议大夫致仕年七十七元祐元年卒
　　郑穆字闳中福州侯官人性醇谨好学举进士第为夀安主簿召为国子监直讲除编校集贤院书籍嵗满为馆阁校勘积官太常博士改集贤校理求外补通判汾州熙宁三年召为岐王侍讲改诸王侍讲岐嘉二王咸敬礼焉元丰三年出知越州加朝散大夫先是鉴湖旱干民因田其中延袤百里官籍而税之既而连年水溢民逋官租积万缗穆奏免之未满告老管勾杭州洞霄宫元祐初召拜国子祭酒三年扬王荆王请为侍讲除直集贤院为扬王徐王翊善拜给事中五年除寳文阁待制俱兼祭酒旋请老提举洞霄宫太学之士数千人诣宰相请留不从明年卒年七十五子璆军事推官席旦字晋仲河南人元丰中举进士礼部不奏名时方求边功旦诣阙上书神宗嘉纳令廷试赐第厯齐州司法参军郑州河阳教授敕令所删定官徽宗召对擢右正言迁右司谏御史中丞钱遹率同列请废元祐皇后而册刘氏为太后旦面质为不可遹劾旦隂佐元祐之政左转吏部员外郎改太常少卿迁中书舍人给事中俄拜御史中丞兼侍讲内侍郝随骄横旦劾罢之帝以其章有媚惑先帝之语嫌为指斥旋改吏部侍郎以显谟阁待制知宣州召为户部侍郎还吏部以显谟阁直学士知成都府议者言蜀土习乱或导旦治以峻猛旦政和平徙郑州入见言蜀人性善柔自古称兵背叛皆非其土俗遂言蜀用铁钱因艰于转移故权以楮劵而有司冀赢羡为之益多使民不敢信帝为损虚券别给缗钱与本业自是钱引稍仍故坐进对淹留黜知滁州久之帝思其治蜀功复知成都朝廷开西南夷黎州守诣幕府白事言云南大理国求入朝献旦引唐南诏为蜀患拒却之已而威州守焦才叔言欲诱保霸二州内附旦上章劾才叔为奸利敛困诸蕃之状宰相不悦徙旦永兴寻加述古殿直学士复知成都卒于长安年六十二赠大中大夫子益绍兴初参知政事
　　乔执中字希圣髙邮人入太学补五经讲书王安石器之擢进士调须城主簿时河役大兴部役者不得人一夕噪而溃因致大狱执中往遂帖然王安石为政引执中编修熙宁条例选提举湖南常平章惇讨五溪檄执中取大田离子二峒峒路险絶期迫执中但走一校谕其酋即相率归命録功徙转运判官召为司农丞提防开封县镇诸县牧地民耕嵗久议者将取之当夷丘墓伐桑柘万家相聚而泣执中请于朝神宗诏复予民改提防京西北路刑狱时河决广武埽危甚相聚莫敢登执中立其上众随之不日埽成元祐初为吏部中兼徐王府侍讲翊善迁起居舍人起居郎权给事中有司以天下谳狱失出入者同坐执中駮之曰先王重入而轻出恤刑之至也今一旦圴之恐自是法吏不复肯与生比非好生洽民之意也进中书舍人邢恕遇赦甄复执中言恕深结蔡确鼓唱扇摇今复其官惧疑中外迁给事中刑部侍郎绍圣初上官均摭执中为吕大防所用以寳文阁待制知郓州执中寛厚有仁心屡典刑狱雪活以百数卒年六十三
　　傅楫字元通兴化军仙游人少自刻厉从孙觉陈襄学第进士调扬州司户参军摄天长令发擿隠仗奸猾屏迹转福清丞知龙泉县孙觉为御史中丞语之曰朝廷欲用君盍少留楫曰仕宦所乐居中者免外台督责耳今俯首权门与外台奚择且外官已所当得也遂去不顾道除太学博士居四年未尝一迹大臣门楫丞福清时受知郡守曾巩巩弟布方执政荐为太常博士徽宗以端王就资善堂学择师傅为説书升楫记室参军进侍讲翊善中人涖事于府者多与宫僚狎楫独漠然不可亲一府严惮之邹浩得罪贬揖以赆行免官徽宗即位召为司封员外郎厯监察御史国子监司业起居郎拜中书舍人时曾布当国自以于楫有汲引恩冀为之用楫略无所倾下悉极论之虽屡却不为夺布大失望帝以旧学故多所延访楫每以遵祖宗法度安静自然为言在朝嵗余上疏丐去以龙图待制知博州卒年六十一
　　沈畸字徳侔湖州徳清人第进士厯官州县崇宁中为尚书议礼编修官召对擢监察御史诣匦上十事言花石扰民土木国冗费多恩泽滥议论异同下情暌隔其论当十夹锡钱最为剀当畧曰小钱之便于民久矣古者军兴用之或以一当百至于当十此权时之术非可行于无事之世今当十之议固足纾目前然使游手鼓铸无故有倍称之息何惮而不为虽日加断斩势不可止东南小钱轻钱轻则物重物重则民愈困此盗贼所由起也陕西旧无铜钱故以夹锡为贵一切改铸则由前日铁钱耳今东南方铸又将使西北效之是导民犯法也进殿中侍御史尝经国子监门有小内侍从数骑絶道突过驺卒追问不为止台檄诸司捕之不获畸曰风宪之地可但已乎入言之徽宗下内省迹治竟抵罪蔡京兴苏州钱狱欲陷中书侍郎刘逵妇兄章綖兄弟遣开封尹李孝夀御史张茂直鞫之株逮至千百强抑使承盗铸罪死者甚众帝意其非辜遣畸及御史萧服往代京将啖以显仕畸至苏即日决释无佐证者七百人叹曰为天子耳目司而可傅防权要杀人以苟富贵乎遂阅实平反以闻京大怒削畸三秩贬监信州酒税未几卒建炎初赠龙图阁直学士子濬官至右正言萧服字昭甫庐陵人第进士调望江令治以教化为本知高安县尉获盗狱具矣服审其辞疑之视其刀室不与刃合顷之而杀人者得囚葢平民也徙知康州未行改亲贤宅教授提举淮西常平召为将作少监以使事得入对论人主聼言之要以为唐虞盛世犹畏巧言而堲防説纚纚数百言徽宗谓有争臣风擢监察御史奉诏作崇宁备官记帝称善诏辅臣曰服文辞劲丽宜居翰苑朕爱其鲠谔顾台谏中何可阙此人俄偕沈畸使鞫狱坐羁管处州逾嵗得归张商英当国引为吏部员外郎送辽使得疾于道遂致仕既愈还旧职知蕲州卒年五十六
　　徐勣字元功宣州南陵人举进士调呉江尉选桂州教授王师讨交趾转运使檄勣从军饷路瘴险民当役者多避匿捕得千余人使者使勣杖之勣曰姑涅臂以戒亦可已使者怒勣力争不变使者不能夺郭逵逗留不进勣谓副使赵卨曰师出淹时而主帅无讨贼意何由成功因具蛮人情状防于朝既而逵卨果皆以无功贬求知建平县入为诸王宫教授通判通州濒海有捍隄废不治岁苦漂溺勣躬督防卒防筑之隄成民赖其利复教授广陵申王院改诸王府记室参军徽宗立擢寳文阁待制兼侍讲迁中书舍人修神宗实録时绍圣党尚在朝人懐异意以沮新政帝语勣因论择相之难云已召范纯仁韩忠彦勣顿首贺曰得人矣诏与蔡京同校五朝寳训勣不肯与京聨职固辞奏京之恶引卢杞为喻迁给事中翰林学士上疏陈六事曰时要曰任贤曰求諌曰选用曰破朋党曰明功罪国史久不成勣言神宗正史今更五闰矣未能成书葢由元祐绍圣史臣好恶不同范祖禹等専主司马光家藏记事蔡京兄弟纯用王安石日録各为之説故论议纷然当时辅相之家家藏记録臣谓宜尽取用参讨是非勒成大典帝然之命勣草诏戒史官帝之初政锐欲损革新法之害民曾布始以为然已乃密陈绍述之説帝不能决以问勣勣曰圣意姑务两存臣未见其可也又因论弃湟州请自今勿妄兴边事俄而遭忧京入辅擿勣行章惇词以为诋先烈服阕以主管灵仙观入党籍中起知江宁府言者复论为元祐奸朋罢归大观三年知太平州召入觐极论茶盐法为民病帝曰不见卿久今日乃闻嘉言加龙图阁直学士留守南京以疾除显谟阁学士致仕卒年七十九赠资政殿学士正奉大夫勣挺挺持正尤为帝所礼重而不至大用时议惜之
　　张汝明字舜文世为庐陵人徙居真州登进士第厯卫真江隂宜黄华隂四县主簿杭州司理参军亳州鹿邑丞滞州县二十年未尝出一语干进故无荐者大观中特改宣教郎擢监察御史尝摄殿中侍御史劾政府市恩招权以蔡京为首帝奬其介直京颇惮之徙司门员外郎犹虞其复用力排之出通判宁化军地界辽文移数往来汝明名触其讳辽以檄暴于朝坐责监寿州麻步遇赦签书汉阳判官田法行受牒按境内故吏不得通贿谢而税均于一路最晩知岳州卒于官年五十四汝明事亲孝学精微研象数贯穿经史百家所著书不蹈袭前人语
　　黄葆光字元晖徽州黟人以从使高丽得官试吏部铨第一赐进士出身由徐州司理参军为太学博士迁秘书省校书郎擢监察御史左司谏言三省吏猥多如迁补升转奉入赏劳之类非元丰旧制者其大弊有十愿一切革去徽宗即命厘正之蔡京怒其异已密白帝请降御笔云当丰亨豫大之时为衰乱减损之计徙葆光符寳郎省吏醵钱入寳箓宫作十道齐报上恩帝思其忠明年复拜侍御史辽人李良嗣来归上平夷书规进用擢秘书丞葆光论其不可大槩言良嗣凶黠忿鸷犯不赦之罪于邻国逃命逭死妄作平夷等书万一露泄为患不细中秘图书之府岂宜以罪人为之宜寘诸畿甸之外又言君尊如天臣卑如地君不可屈臣不可亢帝命近臣读其奏于殿中自崇宁后増朝士兼局多葆光以为言乃命蔡京裁定京阳请一切废罢以激怒士大夫葆光京如礼制局详议官至七员检讨官至十六员制造局至三十余员岂不能省去一二上副明天子之意时皆壮之政和末嵗旱帝以为念葆光上疏言陛下恭俭敦朴以先天下而太师蔡京侈大过制非所以明君臣之分陛下以绍为心而京所行乃背元丰之法彊悍自専不肯上承徳意太宰郑居中少宰余深依违畏避不能任天下之责此天气下而地不应大臣不能尚徳以应陛下之所求也疏入不报京权势震赫举朝结舌葆光独出力攻之京惧中以他事贬知昭州立山县又使言官论其附会交结泄漏密语诏以章揭示朝堂安置昭州京致仕召为职方员外郎改知处州州当方腊残乱之后尽心牧养民列上其状加直秘閤再任卒年五十八州人祠之葆光善论事不为横议所移时颇推重极论蔡京无所顾然其他不能不迎时好方作神霄万夀宫温州郭敦实泗州叶防皆坐是得罪葆光遂疏建昌军陈并秀州蔡崈岳州傅惟萧祁门令葛长卿不即奉行制书存留僧寺形胜佛象及决罚道流乞行窜防遂悉坐停废识者尤之
　　石公弼字国佐越州新昌人登进士第调卫州司法参军淇水监牧马逸食人稻为田主所伤密郡守韩宗哲欲坐以重辟公弼曰禽兽食人食主者安得不御御之岂能无伤使上林虎豹出而食人可无杀乎既而使者来卢囚如公弼议章惇求太学官或荐公弼使往见谢曰丞相素侮人见者伺意茍容所不忍也再调涟水丞知广徳县召为宗正寺主簿入见言朝廷比日所为直词罕闻颂声交至未有为陛下廷争可否者愿崇忠正以销谀佞通谏诤以除壅蔽徽宗善之擢监察御史进殿中侍御史三舍法行士子计等第颇事告讦公弼言设学校者将以仁义渐摩欲人有士君子之行顾使之相告讦非建学本意又言删定敕令官寺监丞簿等皆以执政近臣子弟为之不习政事请一切汰遣以开寒畯之路从之由右正言改左司谏言东南军政之敝以有兵之籍为无兵之收以太平之赋养无用之兵异日惧有未然之患其后睦盗起如其言太史保章正朱汝楫以入奉得罪而内侍失察者皆不坐【按东都事畧云大史局保章正朱汝楫冒请绢觉既论汝楫而有司失察者皆以中贵得不坐语较宋史本传明晰附识于此】公弼言是皆矫称诏防安得勿论请自今中防虽不当覆看亦令有司审奏迁侍御史苏杭造作局工成公弼陈扰民之害请革技巧之靡丽者稍罢进奉帝纳之蔡京始与公弼有连故因得进用至是意寖异京恚焉徙大常少卿迁起居郎兼定王嘉王记室故事初至宫例得金缯之数二百万公弼辞不受大观二年拜御史中丞水官赵霆建开直河议谓自此无水忧已而决壊钜鹿法当斩但削其官犹为太仆少卿公弼论为失刑霆坐贬京西转运使张徽言欲因方田籍増立汝襄邓三州税公弼以为掊克重敛诏罢之遂劾蔡京罪恶章数十上京始罢又言吏员猥冗戾元丰旧制于是应行裁并者多如制仕涂为清京虽上相印犹提举修实録公弼复言京盘旋京师无去志又因星变言之竟出京杭州及刘逵主国柄公弼复论其废绍述良法启用元祐邪党学术人以是知其非一意于正者进兵部尚书兼侍读上疏言崇宁以来臣下専务生事开边兴利营缮徭役蹷民根本因之饥馑汴西挽运花石农桑废业徒弊所有以事无用宜使之休息以承天意张商英入相欲引为执政何执中呉居厚交沮之以枢密直学士知扬州羣不逞为侠于闾里自号亡命社公弼取其魁杰痛治社遂破散江贼巢藏菰芦中白昼出剽公弼督捕尽除之改述古殿直学士知防州蔡京再辅政责秀州团练副使台州安置逾年遇赦归卒年五十五后三嵗复其官公弼初名公辅徽宗以与杨公辅同改今名
　　张克公字介仲颍昌阳翟人起进士大观中为监察御史迁殿中侍御史蔡京再相克公与中丞石公弼论其罪京罢克公徙起居舍人逾月进中书舍人改右谏议大夫京犹留京师防星文变克公复论之中其隠慝语在京京致仕张商英为相与郑居中不合克公由兵部侍郎拜御史中丞治堂吏讼归曲商英且疏其罪十商英罢京复召衔克公弗置徽宗知之为徙吏部尚书京欲以铨综稽违中克公既又擿其知贡举事帝以为所取得人不问也居吏部六年卒赠资政殿学士毛注字圣可衢州西安人举进士知南陵高苑富阳三县皆以治办称大观中为主客员外郎俄擢殿中侍御史蔡京免相留京师注疏其擅持威福动揺中外以叶梦得为腹心交植党与帝逐梦得而迁注侍御史遂极论京受孟翊妖奸之书与逆人张懐素逰处引凶朋林摅置政府用所亲宋乔年尹京其门人播咸谓陛下恩眷不衰行且复用于是论者相继京遂致仕四年彗再见注又言臣累论蔡京罪积恶大天人交谴虽罢相致政犹怙恩恃宠偃居赐第以致上天威怒推原其咎实在于京考京之罪陛下去党碑以开自新之路京疾其异已而别为防禁陛下颁明诏以来天下之言京恶其议已而重致于法以严刑峻罚胁持海内以美官重禄交结人心钱钞屡更而商贾不行边事数易而国力大匮声焰所震中外愤疾宜早令去国消弭灾咎奏上京始出居钱塘注复采当世之急务曰省边事足财用收士心禁技巧大槩谓近年以来边民侥幸茍得昔所入贡者今必城为郡县昔所羁縻者今尽纳其土疆如防渝新边宜在裁省运盐昔主于漕计今移于他司常平昔积于外州今输于都下经费安得不匮财货何以转移愿诏有司悉讲复元丰旧制今学校养士葢有常额嵗贡之余畧无可进之地愿留贡籍三分暂存科举以待学外之士东南造作竒玩花石纲舟与后苑工徒京城营缮并宜暂罢以抑末敦本注所论切于世务类此迁左谏议大夫张商英为相言者攻之力注亦言其无大臣体然讫以与之交通罢提举洞霄宫居家数嵗卒建炎末追复谏议大夫
　　洪彦升字仲达饶州乐平人登第调常熟尉厯彬州判官签书镇东南军节度判官辟广西经畧府擢提举常平遂为监察御史迁殿中侍御史彦升孤立任言责论蔡京再居元宰假绍述之名一切更张败壊先朝法度朋奸误国公私困弊既已上印而偃蹇都城上凭眷顾之恩中懐跋扈之志愿早赐英断遣之出京何执中缘潜邸之旧徳薄位尊当轴处中见利忘义唯货殖是图愿解其机政以全晩节他如邓洵仁蔡薿刘极李孝称许光凝许畿盛章李志任熙明之流皆条摭其过一不为回隠先是诏诸道监司具法令未备若未便于民者久而弗上彦升言吏狃于势随时俯仰不能上承徳音因缘为奸者众宜遣官编彚辨其邪正以行赏罚皆从之迁给事中尝谒告一日而张商英复官之防经门下言者以为顾避封駮出知滁州寻加右文殿修撰进徽猷阁待制知吉州久之知潭州年六十三赠大中大夫钟傅字弱翁饶州乐平人用李宪荐为兰州推官坐对狱不实羁管彬州绍圣中章惇兴边事奏还其官得入对为哲宗言兵事命干当熙河泾原秦凤三路公事夏人陷金明渭帅毛渐出兵攻其没烟砦傅合击破之又与熙州王文郁进筑西安城论功加秘阁校理章楶帅渭命傅所置将苗履统众防泾原之灵平夏人悉力来拒傅率骑二万出不意造河梁以济师遂作金城闗又献白草原捷连进集贤殿修撰知熙州傅自始仕至此仅再嵗遂擅帅熙秦骑四万出塞无功而还惇方主其议不加罪初傅请合三路兵从青诺尔沁或颠耳闗筑天都城以包浅井且罗和市工既集复言水源不壮不可兴役朝论以所奏乖异将罢傅曽布为言但禠职俄而白草原诈增首虏事觉责监永州税再贬连州别驾崇宁中复起知河中府厯郓瀛渭三州擢显谟阁待制建言河南要地灵武为根本乃条上十四事未报诏诸道进讨傅遣将折可适领鋭骑出萧闗至灵州川有功进龙图阁直学士防别将高永年没于西而可适遇雨失道为虏所乗乃班师傅以稽违逗挠黜知汝州夺学士未几复为杭州真定永兴太原延安府以故职卒赠端明殿学士傅从布衣致通显所行事大抵欺妄故屡起屡偾云
　　陶节夫字子礼饶州鄱阳人晋大司马侃之裔也第进士起家为广州録事参军知新防县崇宁初为讲议司检讨官进虞部员外郎迁陕西转运副使徙知延安府以招降羌有功加集贤殿修撰筑石堡等四城石堡以天涧为隍可趋者唯一路夏人窖粟其间以千数既为宋有其酋惊曰汉家取我金窟埚亟铁骑来争节夫分部将士御之斩获统军以下数十百人夏人度不可得敛兵退连擢显谟阁待制龙图阁直学士方议城银州谍告夏人已东节夫料必西趋泾原官属不肯从节夫曰吾计之熟矣乃遣禆将耿端彦疾驱至银州越五日城成夏人果从泾原至则城备已固遂遁去进枢密直学士节夫在延安日久蔡京张康国从中助之故唯京意是徇夏人欲款塞拒弗纳放牧者执杀之夏人怨怒大入镇戎军杀掠数万口节夫寻领经制环庆泾原河东边事言今既得石堡又城银州遂陈取兴灵之防加龙图阁学士防朝廷罢经制司且弃所城地节夫乃求内郡徙洪州改江宁府厯青秦二州太原府羣盗李勉起辽州北平之间河东河北骚动两路帅臣宪臣皆罪去至出台郎督捕之节夫请悉罢所遣兵卒以计获勉坐上疏乞留本道兵勿移戌降为待制知永兴军数月卒追复龙图阁学士
　　毛渐字正仲衢州江山人第进士知宁乡县熙宁经理五溪渐条利害以上察访使使者诿以区画遂建新化安化二县渐用是得著作佐郎知安化县召为司农丞提举京西南路常平元祐初知高邮军迁广东转运判官渠阳蛮扰边近臣言渐习知蛮事徙荆湖北路转运判官时朝廷议弃地渐曰蛮徭畔服不常非稍威以兵未易懐徳今一犯边即弃地非计也不报渠阳既弃蛮复大入抄略荆土为大扰渐歴提防江西刑狱江东两浙转运副使浙部水溢案钱氏有国时故事起长安堰至盐官彻清水浦入于海开无锡莲蓉河武进庙堂港常熟疏泾梅里入大江又开昆山七耳茜泾下张诸浦东北道呉江开大盈顾汇柘湖下金山小官浦以入海自是水不为患加集贤校理入为吏部右司郎中以秘阁校理为陕西转运使摄渭秦熙三州未几复摄帅泾原日夜治兵乗夏人犯边遣将其虚遂破没烟砦进直龙图阁知渭州命下卒优赠龙图阁待制
　　王祖道字若愚福州人第进士调韩城尉知松阳白马二县为司农丞监察御史数言事改司封员外郎知汀泉福三州入为户部吏部员外郎左司谏言陜西兵未可减徽宗谓其论事无足行出知海州拜秘书少监再为福州加直龙图阁知桂州蔡京开边祖道欲乗时儌富贵诱王江酋杨晟免等使纳土夸大其辞言向慕者百三十峒宜开建城邑控制百蛮以武臣为守置溪峒司主之诏以为懐逺军置二砦为立学又言黎人为患六十年道路不通今愿为王民得地千五百里遂以安口隘为允州中古州地为格州増提举溪峒官三员又言羁縻地文兰那四州罗文诚等皆内附请于黎母山立镇州为下都督府赐军额曰静海徙万安军于水口南丹州莫公佞独拒命兵讨擒之遂筑懐逺军为平州格州为从州南丹为观州并允地文兰那五州置黔南路擢祖道显谟阁待制进龙图阁直学士召为兵部尚书未行与融州张庄谋使庄奏言海南一千二十峒皆已团结所未得者百七十峒于是徭黎渠帅不胜忿蜂起侵剽围新万安军及观州杀官吏初祖道徙城时言黎人伐木助役及是诏问不能对京庇之犹除端明殿学士知复州复以刑部尚书召大观二年卒赠宣奉大夫祖道在桂四年厚以官爵金帛挑诸夷建城邑调兵镇戍辇输内地钱布盐粟无复齐限地瘴疠戍者岁亡什五六实无尺地一名益于县官蔡京皆自以为功至谓混中原风气之殊当天下舆图之半祖道用是超取显美张商英为相治其诞罔追贬昭信军节度副使京再辅政复还之然其所创名州县不旋踵皆罢是后厐恭孙张庄赵遹程邻皆以拓地受上赏大扺皆规模祖道廷朝受其蔽云
　　张庄应天府人也元丰三年擢进士第歴提举司讲议司检讨官出提举荆湖防州等路香盐事改提举荆湖北路常平本路提防刑狱进龙图阁直学士广南西路转运副使王祖道既请立朱崖请州县徙万安军诏庄按覆相度实与祖道相表里授集贤殿修撰知桂州融州徙福州复知桂州奏安化上三州一镇地土及思广监峒防光明等纳土共五万一千一百余户幅员九千余里寻又奏寛乐等纳土一十六州三十三县五十余峒幅员万里蔡京帅百官表贺进庄兼黔南路经畧安抚使未几安化蛮纳土庄遣黄忱往筑州城忱蛮将也知蛮情伪力言不可庄怒遣忱防筑淡州别遣胡超侬昌等筑安化城果为蛮所揜超等没者几千人中书舍人宇文粹中言祖道及庄擅兴师旅启衅邀功妄言诸蛮效顺纳当时柄臣揽为绥抚四夷之功奏贺行赏张皇其事欺君无大于此朝廷既追贬祖道庄责舒州团练副使永州安置再贬连州移和州起知荆南府徙江宁复进徽猷阁直学士厯知渭亳襄州镇江东平府宣和六年坐缮治东平城不加功辄复摧圮降两官提举嵩山崇福宫卒赠宣奉大夫
　　赵遹开封人大观初以发运司勾当公事为梓州路转运司判官泸戎诸夷纳土命遹相置以建立纯州县砦劳加直秘阁升转运副使俄授龙图阁直学士为正使政和五年晏州夷酋卜漏反陷梅岭堡知砦高公老遁防泸帅贾宗谅以敛竹木扰夷部且诬致其酋罪夷人咸怨漏遂相结因上元张灯袭破砦虏公老妻及其器物四出剽掠遹行部昌州闻之倍道趋泸州贼分攻乐共城长宁军武宁县宗谅皆遣将拒郤之已而乐共城监押潘虎诱杀罗始党族首领五十人其族蛮偾怒合漏等复攻乐共城遹并刻之诏斩虎罢宗谅代以康延鲁而聴遹节制于是诏发陕西军义军上军保甲三万人以遹为泸南招讨使遹与别将马觉张思正分道出既抵晏州觉思正以兵来防漏据轮大囤其山崛起数百仞林箐深密乃垒石为城外树木棚当道穿阬阱仆巨橨布渠答夹以守障俯瞰官军矢石所中皆靡碎遹军不能进间从巡检种友直田祐恭按视其旁山崖壁特峭絶贼恃之无守备遹命友直祐恭军其下而身当贼冲番军迭攻之友直所部多思黔土丁习山险而山多生猱遹遣土丁捕之伐去防密缘崩石挽藤葛而上得猱数十头束麻作炬灌以膏蜡缚于猱背暮夜复遣土丁负绳梯登崖巅乃缒梯引下人人衔枚挈猱蚁附而上比鸡鸣友直祐恭与其众悉登及贼栅出火然炬猱热狂跳贼庐舍皆茅竹猱窜其上火辄发贼号呼奔扑火益炽官军鼓噪破栅遹望见火麾军蹑云梯攻其前两军相应贼乱不复能抗俘斩数千人卜漏突围走至轮多囤追获之晏州平诸夷落皆来降拓地环二千里遹为建城砦画疆亩募人耕种且习战守号曰胜兵诏置防边安抚司以转运副使孙义叟为安抚使高公老妻不辱而死诏赠节义族姫加遹龙图阁直学士熙州兰湟经略安抚使遹既入对赐上舍出身拜兵部尚书遹与童贯有隙力请去以提举醴泉观出知成徳军拜延康殿学士赐其子永裔上舍出身秘书省校书郎涞水人董才聚众为贼攻败城邑辽人不能制中山帅府隂与才通诱使来归才寻为辽所破遂上书请取全燕以自効王黼童贯大喜将许之遹言不可曰今以侍从备帅臣而真定中山边接隙茍一开吾境得无事乎疏奏上然之又斥还才书才穷蹙转入河东诏问遹遹复具疏极论其害洎遹徙熙州黼等卒纳才又虑遹过阙入见有所陈趣使便道赴镇时议更陜西大鐡钱价与铜钱轻重等遹上言虽厉其禁终不可行居数月以疾乞致仕命提举嵩山崇福宫起知中山顺昌应昌府金人举兵召遹赴阙寻卒永裔厯知眉州言者论遹欺罔朝廷以军功永裔遂放罢










　　钦定续通志卷三百六十一
　　钦定四库全书
　　钦定续通志卷三百六十二
　　列
　　宋【六十六】
　　郝质　　　　　贾逵　　　　　窦舜卿
　　刘昌祚　　　　卢政　　　　　燕逹
　　姚兕【麟　雄古】　　杨燧　　　　　刘舜卿
　　宋守约【球】　　　苗授【履】　　　　王君万【赡】
　　张守约　　　　王文郁　　　　周永清
　　刘绍能　　　　王光祖　　　　李浩
　　和斌　　　　　刘仲武　　　　曲珍
　　刘閴　　　　　郭成　　　　　贾嵓
　　张整　　　　　张蕴　　　　　王恩
　　杨应询　　　　赵隆
　　郝质字景纯汾州介休人少从军挽彊为第一充殿前行门换供奉官为府州驻泊都监主管麟府军马与田朏将兵防军须餽麟州道遇西夏数千骑质先驱力战斩首获马数百又与朏行边至柏谷敌堑道以阻官军质御之于寒岭下转鬬逐北遂修复宁逺诸栅以扼贼冲以功超迁内殿承制并代路都监贾昌朝荐为本路钤辖使讨贝州文彦博至命部城西回河上有亭甚壮彦博虑为贼焚遣小校蔺千守而质使千往他营度战具亭焚彦博将斩千质曰质实使之罪乃在质彦博壮其义两释之质自此益知名贼平迁六宅使厯高阳闗定州并代钤辖驻泊副都部署龙神卫捧日天武都指挥使马军殿前都虞候加领贺州刺史英州团练眉州防御使奉诏城丰州进步军副都指挥使宿州观察使召还宿卫改马军英宗立迁武昌军节度观察留后加安徳军节度使为殿前副指挥使神立立易节度武军为都指挥使【按东都事略神宗即位迁殿前都指挥使徙镇安武】元丰元年卒帝亲临其丧赠侍中諡曰武庄质御军有纪律犯者不贷而享犒丰渥公钱不足出已奉助之平居自奉简俭笃于信义从防至贵皆以功次迁云
　　贾逵真定藁城人供圣军为卒至殿前班副使换西染院副使从狄青征侬智髙战于归仁驿既陈青誓众曰不待令而举者斩时左将孙节战死逵为右将军先锋将私念所部兵数困易衂兵法先据髙者胜茍复待命而贼乗胜先登吾事去矣即日引军趋山既定贼至逵麾众驰下仗剑大呼断贼为二贼首尾不相救遂溃逵诣青请罪青拊其背劳谢之邕州城空青使逵入括公私遗坠固辞是时将校多以搜城故匿窃金宝独逵无所犯迁西染院使嘉州刺史秦凤路钤辖以母老辞不许徙并代路专主管麟府军马熟户散处边闗苦于宼略逵差度逺近聚为二十七堡次第相望自是害乃息复徙秦凤去之十日而代者郭思败朝廷以逵为能连擢捧日天武四厢都指挥使马步军殿前都虞候厯泾原高阳闗麟延路副都总管以利州观察使入为步军副都指挥使都城西南水暴溢注安上门英宗遣逵督防亟囊土塞门水乃止议者欲穴隄以泄其势逵请观水所行谕居民徙高避水然后决之军校营城外者每常朝即未晓启门钥逵言禁城当谨启闭不宜凭报者迁马军副都指挥使复总鄜延兵延州旧有夹河两城始元昊入寇据险城几不能守逵相伏龙山九州台之间可容窥觇请于其地筑保障与城相望延人以为便转昭信军节度观察留后奏言种谔处绥州降人于东偏初云万三千户今乃千一百户耳甫逃之余所存才八百自延州运粟至懐宁率以四百钱致一石而缘边居人壮者但日给一升罔冒何至大半徒欲妄兴边事自以为功不可不察元丰初拜建武军节度使殿前都指挥使请不俟郊赦赐三世官神宗曰逵武人能有念亲之志其特许之数月而卒年六十九赠侍中諡曰武恪
　　窦舜卿字希元相州安阳人以防为三班奉职监平乡县酒税辟府州兵马监押夏人犯塞舜卿欲袭击举烽求援于大将王凯凯弗应舜卿度事急提州兵出战胜之明日经略使问状凯惧要以同出为报舜卿懽然相许不自以为功为青淄路都监海盗行劫执博昌镇官吏肆剽掠舜卿募士三百悉擒之使契丹主客马祐言昔先公客省善射君当家法置酒请射舜卿发辄中祐使奴持二弓示之一挽皆折湖北蛮猺彭仕义叛徙为钤辖兼知辰州建请筑州城不扰而办帅师取富州蛮将万年州据石狗崖舜卿选壮卒奋击蛮矢石交下卒防盾直前发强弩射万年州毙于崖下遂防之左右欲尽其众舜卿不许曰仕义愿内附特为此辈所脇今死矣何以多杀为引兵入北江仕义降擢康州刺史加龙神卫捧日天武四厢指挥使马军殿前都虞三迁邕州观察使厯邠寜环庆路副都总管熙寜中十上章求退且丐易文阶改刑部侍郎提举嵩山崇福宫以光禄大夫致仕再转金紫光禄大夫卒年八十八諡曰康敏刘昌祚字子京真定人父贺战殁于定州録为右班殿直主秦州威逺砦青塘聚兵盐井经年不散昌祚奉帅命往诘之诸酋曰闻汉家欲取吾井盐昌祚曰国家富有四海何至与汝争此邪与酋俱来犒赉之欢然帅众去迁西路都巡检使辽还神宗临试驰射授通事舎人夏人宼刘沟堡昌祚领骑二千出援虏伏万骑于黒山而伪遁卒遇之战不解薄暮大酋突而前昌祚抽矢一发殪之余众悉遁帅李师中上其功曰西事以来以寡抗众未有如昌祚者知阶州讨平穆济等族又平叠州转作坊使为熙河路都监从王中正入蜀破箪篥羌加皇城使荣州刺史秦凤路钤辖又加西上閤门使果州团练使知河州元丰四年为泾原副都总管王师西征诏与总管姚麟率蕃汉兵五万受环庆高遵裕节制令两路合军以出既入境而庆兵不至昌祚出胡卢川次玛伊克隘夏众十万扼险昌祚挟两盾先登夏人小却师乗之斩首千七百级进次鸣沙川取其窖粟遂薄灵州城先锋夺门几入遵裕驰遣使止之昌祚按甲勿攻是夕庆兵始距城三十里而军遇敌接战昌祚遣数千骑赴之迟明贼已退遵裕讶应援之缓有诛昌祚意怒未解欲夺其兵付姚麟麟不敢受乃已明日遣昌祚巡营凡所得马粮悉为庆兵所取泾师忿噪遵裕围城十八日不能下夏人决七级渠以灌遵裕师军遂溃即南还复命泾师为殿昌祚手劒水上待众济然后行为虏所及战退之至渭州粮尽士争入无复行伍坐贬永兴军钤辖明年复徙泾原加龙神卫四厢都指挥使知延州兼鄜延路经略安抚使【按宋史本作知延州东路事略作鄜延经略安抚使考文献通考时知太原府及延庆熙秦等州皆以措置边事兼经略安抚使以重其任昌祚盖知延州兼鄜延路经略安抚使故下文有措置义合徳靖诸砦绵亘七百里云云宋史与事略互见踈漏今补辑】时永乐方陷士气不振昌祚先修马政自义合至徳靖砦绵亘七百里堡垒疏密不齐烽燧不相应昌祚度屯戌险易地望逺近事力彊弱立为定式上诸朝夏人寇塞门安逺砦拒破之杀其统军额布勤茂密额黙二人盖始谋攻永乐者哲宗立进步军都虞候雄州团练使知渭州厯马军殿前都虞候渭地宜牧养故时弓箭手人授田二顷有马者复増给之谓之马口分地其后马死不补而据地自若昌祚按举其法不二年耗马复初又括陇山闲田得万顷募士卒五千别置将统之劲悍出诸军右朝廷归夏人四砦昌祚以为不可再迁殿前副都指挥使冀州观察使武康军节度使卒赠开府仪同三司諡曰毅肃昌祚气貌雄伟最善骑射箭出百步之外夏人得箭以为神所着射法行于世
　　卢政太原文水人以神卫都头从刘平与夏人战延州虏薄西南隅兵不得成列政引数骑挑战发伏弩二百射却之日且暮政説平曰今处山间又逼汚泽宜速退保后山须明决鬬不然彼夜出乗高蹙我何以御之平不聴遂败政脱身归黄徳和诬平降贼神宗引政问状政言平被执非降也因自陈失主将当死帝义其言赦之以为供奉官徳州兵马监押预讨贝州率勇敢数百人飞环絓堞而登守者莫能亢大军乘之以入迁内殿承制南征侬智高亦有功厯秦凤髙阳闗都钤辖治平熙宁中为捧日天武四厢都指挥使三卫都虞候副都指挥使泾原定州并代州定四路副都总管累转祁州团练昌州防御黔州观察使拜武泰军节度使政时年七十三气貌不衰能上马踊跃观者壮之暴卒赠开府仪同三司
　　燕逹字逢辰开封人以材武禁籍授内殿崇班为延州巡检戍懐宁砦夏人三万骑薄城逹所部止五百人跃马奋击所向披靡擢鄜延都监数帅兵深入敌境九战皆以胜归累迁西上閤门使领英州刺史为秦凤副总管讨破河州羌遂降玛尔戬迁东上閤门使副都总管真拜忠州刺史龙神卫四厢都指挥使郭逵招讨安南为行营马步军副都总管入辞神宗谕之曰卿名位已重不必亲矢石第激勉将士可也逹顿首谢曰臣得凭威灵灭贼虽死何惮初渡岭闻前锋遇敌苦战欲往援偏校有言当先为家计然后进者逹曰彼战已危拒忍为自全计下令敢言安营者斩乃卷甲趋之士皆自奋呼太尉来蛮惊溃即定广原师次富良江蛮舣鬬船于南岸欲战不得逹黙计曰兵法致人而不致于人吾示之以虚彼必来战已而蛮果来击之大败乃请降师还拜荣州防御使元丰中迁金州观察使加步军都虞候改马军超授副都指挥使以训阅精整除一子閤门祗候数被诏奬进殿前副都指挥使武康军节度使哲宗立迁殿前都指挥使徙节武信卒赠开府仪同三司諡曰毅敏逹起行伍喜读书神宗以其忠实可任每燕见未尝不从容尝问用兵当何先对曰莫如爱帝曰威克厥爱可乎达曰威非不用要以爱为先耳帝善之姚兕字武之五原人父寳战死定州兕补右班殿直为环庆巡检与夏人战一矢毙其酋众溃因乗之遂破兰浪敌大举寇边诸砦皆受围兕时驻荔原堡先羌未至据险张疑兵伺便辄出有悍酋临阵甚武兕前射中其目斩首还一军驩呼明日来攻益急兕手射数百人裂指流血又遣子雄引壮骑驰掩其后所向必克敌度不可破乃退攻大顺城兕复往救转鬬三日凢斩级数千卒全二城庆军叛兕以亲兵守西闗盗众不得入而奔兕追及下马与语皆感泣罗拜誓无复为乱神宗闻其名召入觐试以骑射屡中的迁环庆路都监徙鄜延泾原从攻河州飞矢贯耳战益力河州既得又为果庄所围兕曰解围之法当攻其所必救乃往击隆宗围遂解累迁皇城使进钤辖从攻交阯有功领雅州刺史破竒迪领忠州团练使进环庆路副总管迁东上閤门使徙熙河与种谊合兵讨果庄于洮州破伦布宗城夜断浮桥援兵不得度遂擒果庄【按东都事略载拜东上閤门使移熙河果庄据洮州谍言青唐欲将兵由济凖梁防于洮合寇我疆兕自河州率兵破伦布宗城夜遣骁将纵火济准梁明日青唐兵至不得遂洮州之援果庄就擒给较宋史本明晰】真拜通州团练使改鄜延总管卒赠忠州防御使兕幼失父事母孝凡图画器用皆刻仇雠未报字力学兵法老不废书弟麟亦有威名闗中号二姚子雄古
　　麟字君瑞兄兕攻河州时俱在兵间中矢透骨镞留不去以彊弩出之笑语自若积功至皇城使为秦凤副总管从李宪讨生羌擒凌结贝再转东上閤门使英州刺史元丰西讨以泾原副总管从刘昌祚出战得胜转战向鸣沙趋灵州而高遵裕败还降为皇城使永兴军路钤辖复为泾原副总管夏人修贡且乞兰防壤土麟言夏人囚其主王师是征今秉常不废即为顺命可因以息兵矣独兰防不可与愿戒将帅饬边备示进讨之形以絶其望从之督诸将讨堪格平经略使卢秉上其功状元祐初擢威州团练使龙神卫四厢都指挥使厯步军殿前都虞候步军马军副都指挥使绍圣三年以建武军节度观察留后出知渭州安焘请留之防布曰臣尝访麟御边之防及熙河彊威俱不能知愿加敇儆使之尽力韩忠彦曰奏对语言非所以责此辈哲宗乃留麟不遣寻拜武康军节度使殿前副指挥使王赡取青唐麟以为朝廷讨伐方息肩奈何复生大患已而赡果败徽宗立进都指挥使节度建雄定武军检校司徒卒赠开府仪同三司麟为将沈毅持重不少纵舍宿卫士尝犯法诏释之麟杖之于庭而后请拒诏之罪故所至肃然
　　雄字毅夫少勇鸷有谋年十八即佐父征伐从讨金汤以百骑先登夺隘又成荔原之功安南泸川之役皆在军行厯泾原秦鳯将驻甘谷城知通逺镇戌军岷州官累佐骐骥使绍圣中渭帅章楶城平夏雄部熙河兵策援夏人倾国来与之鏖战流矢注肩战罙厉贼引却追蹑大破之斩首三千级俘获数万先五日折可适败于没烟士气方沮雄贾勇得隽诸道始得并力城成擢东上閤门使秦州刺史明年虏攻平夏势鋭甚城几不守雄与弟古合兵却之徒知防州熙河钤辖王赡略地青唐羌人攻湟鄯诏雄与苖履援之邈川方急雄适至羌望见尘起惊而溃围既解徙河州种朴战没王赡军陷敌中雄自鄯至湟四战皆捷拔出之遂筑安乡闗夹河立堡以防浮梁通湟水漕运商旅负贩入湟者始络绎于道加复州防御使建中靖国初议弃湟州诏访雄利害雄以为可弃遂以赐赵懐徳徙雄知熙州进华州观察使蔡京用王厚复河湟治弃地罪停雄官光州居住后复窜金州明年乃聴归高永年死西宁诸戍阻絶起雄权经略熙河安辑复新边使知沧州加捧日天武四厢都指挥使复为熙州迁安徳军节度观察留后步军副都指挥使拜武康节度使召诣阙为中太一宫使引疾纳节钺改左金吾卫上将军又以武康节知熙州熙河十八年间更十六帅唯雄三至未几以检校司空奉宁军节度使致仕卒赠开府仪同三司諡武宪
　　古亦以边功累官熙河经略靖康元年金兵逼京城古与秦凤经略种师中及折彦质折可求等供勒兵勤王时朝命种师道为京畿河北路制置使趣召之师道与古子平仲先已率兵入卫钦宗拜师道同知枢密院宣抚京畿河北河东平仲为都统制上方倚师道等却敌而种氏姚氏素为山西巨室两家子弟各不相下平仲恐功独归种氏忌之乃以士不得速战为言欲夜劫斡里雅布营谋泄反为所败既而议和金兵退诏古与种师中折彦质范琼等领兵十余万防送之尼雅满陷隆徳府以古为河东制置种师中副之古总兵援太原师中援中山河间诸郡尼雅满围太原内外不相通古进兵复隆徳府威胜军扼南北闗与金人战互有胜负太原围不解诏古与师中掎角师中进师平定军乗胜复夀阳榆次等县朝廷数遣使趣战师中约古及张灏两军齐进而二人失期不至师中回趣榆次兵败而死金人进兵迎古遇于盘陀古兵溃退保龙徳诏以解潜代之古之屯威胜军也帐下统制官焦安节妄寇至以动军情既又劝古遁去故两郡皆溃李纲召安节斩之中丞陈过庭奏古罪不可恕诏安置广州
　　杨燧开封人善骑射应募军籍从征贝州穴城以入贼平功第一补神卫指挥使又从征侬智高接战手杀数十人众乘之而捷擢万胜军都指挥使迁荣州团练使京城左厢巡检英宗即位以为邓州防御使步军都虞候厯环庆泾原鄜延二路副都总管至马军副都指挥使由客州观察使拜宁逺军节度殿前副都指挥使卒赠侍中谥曰庄敏燧初穴贝州城时为叛兵所伤同行卒刘顺救之得免及贵顺已死访恤其家甚至故人妻子贫不能活者一切收养之人推其义
　　刘舜卿字希元开封人父钧监镇戎兵马庆厯中与子尧卿战死于好水舜卿年十嵗録为供奉官厯昌州驻泊都监谕降泸水蛮八百人知水洛城神宗经略西边近臣荐其能召问状对曰自元昊称臣秦中不复戒严今宜先自治帝善之命训京东将兵一年入阅于内殿帝叹曰坐作有度其可用也尔无忘世雠勉思忠孝期以尽敌舜卿泣谢即日加通事舎人环庆有警诏帅长安兵赴之乃单骑驰往庆州至则难已解知原州改秦鳯钤辖袭击西市城先豋有功迁皇城副使知代州加客省副使辽边谍盗西闗锁舜卿密易旧钥而大之数日虏以锁来归舜卿曰吾未尝忘锁引视纳之不能受遂惭去诛谍者转西上閤门使知雄州契丹繋州民狱索之不聴防有使者至因捕取其一以相当必得释乃遣在雄六年恩信周浃元祐初进龙神卫四厢都指挥使髙州刺史知熙州夏人聚兵天都连西羌果庄青宜先城洮州将大举入寇舜卿欲乘其未集击之防诸将议方略使姚兕种谊领兵分两路并洮水而进至临洮城下一鼓克之俘果庄并首领九人斩馘数千计迁马军都虞候再迁徐州观察使步军副都指挥使知渭州卒赠奉国军节度使諡曰毅敏舜卿知书晓吏事谨文法善料敌著名北州
　　宋守约开封酸枣人以父任为左斑殿直至河北缘边安抚副使迁知恩州仁宗谕以乱后抚御之意对曰恩与他郡等耳而为守者犹以反侧待之故人心不自安臣愿尽力徙益州路钤辖累迁文州刺史康州团练使知雄州厯龙神卫捧日天武都指挥使马步殿前都虞入宿卫迁洋州观察使卫兵以给粟陈哗噪执政将付有司治守约遣一牙校语之众惧而聴命进步军副都指挥使威武军留后神宗以禁旅骄惰为简练之法屯营可并者并之守约率先推行约束严峻或言其持军太急帝密戒之对曰臣为陛下明纪律不忍使恩出于臣而怨归陛下帝善之欲擢寘枢府宰相难之乃止故事当郊之嵗先期籍士卒之凶悍者配下军以警众当受粮而倩人负者罚久而浸弛守约悉举行之所居肃然无人声至蝉噪于庭亦击去人以为过涖职十年卒年七十一赠安武军节度使諡曰勤毅子球以防干当礼宾院条秦川劵马四弊羣牧使用其议马商便之再使髙丽密访山川形势风俗好尚使还图纪上之进通事舎人积迁西上閤门使枢密副都承防
　　苗授字授之潞州人父京庆厯中以死守麟州抗元昊授以防至供备库副使王韶取镇洮授为先锋破香子城拔河府复简骑五百击败余羌羌惊乱斩首四千级又破之于牛精谷取阿纳城尽得河湟地知徳顺军三迁西上閤门使果庄寇河州诏授往一战克萨宗论功第一遂知州事加四方馆使荣州刺史从燕逹取银川降玛尔戬献京师加引进使果州团练使泾原都钤辖召使契丹以为秦凤副总管徙熙河复知河州副李宪讨生羌于露骨山斩首万级羌族十万七千帐内附威震洮西拜昌州团练使龙神卫四厢都指挥使徙知雄州熙州元丰西讨授出古渭取定西【按东都事略载王师讨西夏授与李宪出古渭路】荡裕勒蔵马玛哈诸族降户五万城兰州遇贼数万于诺尔结谷登山逆战败退伏垒中半夜遁去授逾天都山焚南牟屯没烟凢师行百日转鬬千里始入塞授遇事持议不茍合初在徳顺或议城籛南授曰地阻大河粮道不济非万全计也后即止师征灵武诏令援髙遵裕即条上进退利害甚切厯进步军副都指挥使威武军节度观察留后元祐三年迁武泰军节度使殿前副都指挥使逾嵗以保康节度知潞州提举上清太平宫卒赠开府仪同三司諡曰庄敏子履以防送玛尔戬至京得閤门祗候厯西上閤门副使熙河都监责右清道率府率监峡州酒税元符初悉以熙河兰防都钤辖知兰州诏同王赡取青唐録功擢龙神卫四厢都指挥使厯进捧日天武都指挥使子傅在叛臣
　　王君万秦州宁逺人以殿侍为秦凤指挥使王韶开边青唐大酋俞龙珂归国独别羌喇勒济不从经略使韩缜期诸将一月取之君万诈为猎者逐禽至其居稍相亲狎与同猎乘间挝之坠马斩首驰归以献甫及一月积功得閤门祗候王师定武胜首领药萨布邀劫于阗贡物帅师讨焉君万出南山履险略地羌潜伏山谷间忽一骑跃出横矛将及君万亟侧身避之回首奋击斩以徇其众惊号相率聴命所斩乃药萨布也复破北闗南市功最多擢熙河路钤辖进领英州刺史逹州团练使洮西羌叛围河州君万请于王韶以纳木萨宗城小而坚彊勇所聚若并兵破之围当自解韶用其计围果解累官客省使为副总管坐贷结籴钱数万缗为转运使孙回所纠贬秩一等讨西山铁城有功复故官职君万怨孙回使畨官木舟讼之鞫于秦陇又贬为凤翔钤辖籍家赀偿逋遂以愤卒子赡
　　赡始因李宪以进立战功积官至皇城使领开州团练使元符中知河州熙帅钟傅以冒白草原赏狱治于秦诏转运使张询谕诸将得自首赡具伏诈増首级因説询云青唐人有叛辖戬意可取也询信之即具奏言已令赡结约起兵哲宗罪其狂妄亟罢询而命孙回究实狱上夺赡十一官犹令领州赡欲以功赎过乃密画取青唐之防遣客诣章惇言状惇下其事于孙路路以为可取瞻遂引兵趣邈川路知赡狡狯难制使总管王愍统军而以赡副赡为前锋度河先下陇朱黑城忌愍分其功绐之曰晨食毕乃愍信之夜半赡忽发平明入邈川据府库径上捷书不以白军府愍过午始至以事诉于路路亦怒颛以兵柄付愍而留赡屯邈川赡与愍交讼又诉路指画相违惇主赡而不直路曰首谋者赡也路欲掩其功故抑赡乃徙路河南罢愍统制以胡宗回为帅时辖戬已来降青唐大酋森摩沁展迎玛尔戬之子隆赞入守【按宋史本云迎溪巴乌之子隆賛入守考宋史外国隆賛系玛尔戬之子非溪巴乌之子也今据改】宗回日夜督赡出师遣使威以军法且声言欲使王愍代将赡惧急进攻隆赞及森摩父子等皆出降赡入据其城诏建为鄯州进赡四方馆使荣州防御使寻拜维州团练使为本路钤辖赡纵所部剽敚羌众擕贰森摩等结诸族帐谋复青唐在山南者先发赡遣将李賔领二千骑掩袭森摩羌败奔北四山皆空赡戮森摩等九人悉捕斩城中羌积级如山初赡讽诸酋籍胜兵者涅其臂无应者绰尔结请归帅本路为唱赡聴之去遂啸集外叛以数千人围邈川夏众十万助之城中危甚苗履姚雄来援围始解已而王吉魏钊种朴相继败没将士夺气书闻帝震骇于是转运使李譓秦希甫劾赡盗取二城财物因此致变又杀森摩沁展以灭口曽布言赡创造事端以生边害万死不塞责诏贬右千牛将军房州安置言者论之不已熙河又奏青唐诸族怨赡入骨髓日图报复枢密院乞斩赡以谢一方诏配昌化军行至穰县而缢崇宁初钱遹讼赡功于是追赠保平军节度观察留后除其子珏通事舎人张守约字希参濮州人以防主原州截原砦招羌酋水凌布等十七族万一千帐为广南走马承受公事当侬寇之后二年四诣阙陈南方利害皆见纳用欧阳修荐其有智略知边事擢知融州峒将呉侬恃险为边患捕诛之修复荐守约可任将帅为定州路驻泊都监徙秦凤居职六年括生羌隠土千顷以募射手筑硖石堡甘谷城第功最多夏人万骑来寇守约适巡边与之遇不解鞍简兵五百逆战挺身立阵前自节金鼓发彊弩殪其酋敌遂退神宗开拓熙河召问曰王韶能办事否对曰以天威临之当无不济但董氊忠勤效顺恐不宜侵逼因请名古渭为军以根本陇右帝从之建为通逺军加通事舎人熙河钤辖仍统秦凤羌兵驻通逺河州羌率众三万屯于敦波欲复旧地守约度洮水击破之取窖粟食军羌老弱畜产走南山左右欲邀之守约曰彼非敢迎战逃死耳辄出者斩果庄围岷州守约提敢死士鸣鼓张帜高山上贼惊顾而遁遂知岷州降其首领千七百人迁西上閤门使知镇戎军徙环州慕家族结格难制揺动种落勒兵讨擒之余遁入夏国守约驻师境上檄取不置居数日械以来斩于市从征灵武至清逺军言于高遵裕曰此去灵州不三百里城中惟僧道数百若裹十日粮疾驰三日可至军无事矣又劝高遵裕令士众防粮饷以防抄掠不听果以败还守约有捍海南咸平之功亦不録进为环庆都钤辖知邠州徙泾原鄜延秦凤副总管领康州刺史夏人十万屯南牟畏其名引去知泾州泾水善暴城每春必増治隄堰费不赀适嵗饥罢其役或曰如水害何守约曰歉嵗劳民甚于河患吾且徐图之河神祠故在南壖祷而迁诸北以杀河怒一夕雷雨明日河徙而南其北遂为沙碛以龙神卫四厢都指挥使召还道卒年七十五守约典七州皆有惠爱可纪神宗尝问武臣可任者以燕逹刘昌祚姚麟王崇极刘舜卿等对其后皆为名将时称知人王文郁字周卿麟州新秦人以供奉官为府州巡检韩荐其材加閤门祗候麟府驻泊都监熙宁西讨文郁败之托欢河其将香叶夜遣使以劒为信欲举众降许之旦而至众情忽变噪以出文郁击之追奔二十里据险大战矢下如雨文郁徐引渡河谓吏士曰前追彊敌后背天险韩信驱市人且破赵况尔曹皆百战骁勇邪士感奋进击夏人大溃降其众二千迁通事舎人夏人逾济雅河掠塞上文郁追至长城坂尽夺所掠而还神宗召见问以招纳香叶之议对曰此乃致敌上防恨未能多尔并边生羌善驰突识乡导傥能抚柔之所谓以外夷而攻外夷也帝于是决意招纳多获其用知文郁善左射并招其子弟阅肄殿庭文郁九发八中诏官其二子知镇戎徳顺军预定洮河迁左骐骥副使知麟州夏众践稼袭败之部使者劾为生事夺郡印未几为熙河将从李宪讨灵武得羌户万余迁本路钤辖夏人围兰州已夺两闗门文郁募死士夜缒而下持短兵突贼即扫营去擢东上阁门使知兰州谍知夏人将大入清野以俟果举国趋臯兰文郁乘城御之杀伤如积围九日而解收其尸为京观加荣州团练使以捧日天武都指挥使为副都总管以殿前都虞候知河州筑安西城金城闗进秦州防御冀州观察使卒年六十六
　　周永清字肃之世家灵州州陷祖美归京师永清以防从仕宰相厐籍言其忠勇加阁门祗候押时服赐夏国至宥州夏人受赐不跪诘之恐而跪迁通事舍人渭州钤辖渭兵劲而陈伍不讲永清训以李靖法帅蔡挺嘉其整图上之诏推于诸道知徳顺军夏众入寇击擒其酋又募勇士夜驰百里贼巢穴斩首三百级俘数千人获槖駞甲马万计城中无知者并砦禁地三百里盗耕不可禁永清拓籍数千顷置射士二千声闻敌廷降者引入帐下待之不疑多得其死力徙秦凤钤辖河北沿边安抚副使知代州契丹无名求地朝廷命韩缜分画永清贰焉入对言疆境不可轻与人臣职守土不愿行固遣之复上章陈利害竟以母病辞厯高阳闗定州泾原路钤辖知泾州保州又为定州路副总管终东上阁门使
　　刘绍能字及之保安军人世为诸族巡检父懐忠官内殿崇班阁门祗候元昊叛力战以死録绍能右班殿直赐以名为军北巡检击破夏右枢密院所领羌族数万众于顺宁夏人围大顺城绍能为军锋毁其栅至纳旺川邀击于长城岭熙宁中又败夏人于博啰川皆防功最累迁洛苑使英州刺史鄜延兵马都监旧制内属者不与汉官齿至是悉如之仍以其子袭故职元丰西讨召诣阙言师旅逺征储偫不继为大患若俟西成后因粮深入乃可帝以为然命统两军进讨绍能世世边将为敌所忌每设疑以间之帝独明其不然手诏云绍能战功最多忠勇第一此必夏人畏忌为间害之计耳绍能捧诏感泣尝坐防逮对按验卒无实守边圉四十七年大小五十战以皇城使简州团练使卒
　　王光祖字君俞开封人父珪为泾原勇将号王铁鞭战死好水川録光祖为供奉官阁门祗候熙宁中同提防河北刑狱改沿边安抚都监进副使界河巡检赵用扰北边契丹以兵数万压境造浮桥如欲渡者光祖在舟中对其众尽彻户牖或谓契丹方阵而以单舟临之如不测何光祖曰彼欲得赵用耳避之则势张吾死不足塞责已而契丹欲相与言光祖即命子襄往兵刃四合然语唯在用襄随机折塞之其将萧禧遽挥兵去且邀襄食付所戴青罗泥金笠以为信即上之除真定钤辖徙梓防渝獠叛诏熊本安抚而命内藏库使杨万成都钤辖贾昌言梓防都监王宣与光祖同致讨皆受本节度本疑光祖不为用分三道进师使光祖将后军出黄沙坎北发日已暮士以杖索涂相挽而前夜半抵絶顶质明獠望见大骇一鼓而溃万等困于松溪又亟往援敓险先登袭贼贼舍去旦始遇万等与俱还本愧谢上其功第一吐蕃围茂州光祖领兵三千防王中正破鸡宗闗贼据石鼓村扼其半道中正召诸将问计光祖独请行既抵石鼓择鋭兵分袭吐蕃背皆惊遁遂防中正于茂泸夷竒迪杀王宣诏从韩存寳讨之军于梅岭夷数万众驻落个栈欲老我师霖雨不止光祖劝存寳早决战不聴林广至复从征荡其巢窟积功至四方馆使知泸州置泸南安抚使俾兼领边事迁客省使嘉州刺史厯泾原河东定州路副总管卒
　　李浩字直夫家本绥州徙西河浩务学通兵法以父定防从军破侬智高韩绛城娄领兵战赏堡岭川杀大首领阿克多叶斩首千三百余级积官供备库副使广西都监裒西北疆事着安边防谒王安石安石言之神宗召对改管干麟府兵马未行又从章惇于江南引兵由三路屯镇江入遂州讨舒光贵破盈口栅下天府防于洽州入懿州蛮酋田元猛元喆合狤狑拒官军浩分兵击之杀狤狑降元猛元喆遂城懿州进讨黔江蛮复城黔江惇上其功擢引进副使熙河钤辖李宪讨山后羌浩将右军至合龙岭防战遣降羌且扬轻骑突敌帐俘其酋凌结贝李密桑馘三千迁东上阁门使为副总管知河州安抚洮西五路大举浩将前军复兰州迁引进使陇州防御使知兰州兼熙河泾原安抚副使坐西闗失守及报上不实再贬秩旋以战吃齐老井连立功复之哲宗即位拜忠州防御使捧日天武都指挥使马军都虞候进黔州观察使厯鄜延太原永兴环庆路副都总管再知兰州卒赠安化军留后
　　和斌字胜之濮州鄄城人选散直为徳顺军指挥使数扞敌被重创十余知军事刘兼济以兄平败没执送京师并逮其家斌慰安调防平寃既伸兼济获免家赖以全定川之役将曹偀丧所乘马斌辍骑与之且战且行与俱免狄青南征使部骑兵为前锋青驻賔州十日以怠寇既乃倍道兼行斌以兵疲于险利在速战即日度闗鏖贼归仁驿孙节死斌引骑血战绕出贼后遂败之擢文思副使权广西軡辖累嵗徙泾原召对议者谓交州可取斌盛言有害无益愿戒边臣无妄动神宗叹美之进带御器械渭部饥帅王广渊命吏赈给斌择地营居养视有法所活以万数安南入寇复徙广西累迁皇城使昭州刺史燕水蛮罗世念犯宜州守将战死斌提步骑三千进讨方暑昼夜趣兵至怀逺寨或曰奈何背龙江邪笑曰是所以生也因示弱骄之蛮果大至斌选将迎敌戒以遇之则走诱至平坂列八阵以待之张疑兵左右山上蛮登岭望见始大惊斌分骑翼其旁自被甲步出为众士先殊死战蛮大败世念率酋党四千八百内附遂以荣州团练使知宜州迁西上阁门使知邕州以老请还除高阳闗副总管歴永兴军路召拜龙神卫四厢都指挥至步军都虞候卒赠宁州防御使斌老于为将以恩信得边人心岭南珍货一无所蓄边吏欲希功造事皆惮不敢发士大夫称之【按宋史此下有斌子诜附传无事迹足録今从删】
　　刘仲武字子文秦州成纪人熙宁中试射殿庭异等补官数从军累转礼賔使为泾原将夏人谋犯天圣砦力战却之迁皇城使熙河都监复湟川进东上阁门使知河州吐蕃赵懐徳朗阿克章众数万叛仲武相持数日潜遣二将领千骑扣其营戒曰彼出勿与战亟还伏兵道左二将还羌果追之遇伏大败斩首三千级复西宁州未几懐徳等众皆降累进客省使荣州防御使副高永年西征仲武欲持重固垒永年易贼轻战遂大败仲武引咎自劾坐流岭南命未下与夏人战伤足朝廷闵之贷其罚以为西宁都防童贯招桥羌王子臧征普格收积石军邀仲武计事许以便宜普格果约降而索一子为质仲武即遣子锡往河桥亦成仲武帅师渡河挈与归贯掩其功仲武亦不自言徽宗遣使持钱至边访得仲武召对帝劳之曰髙永年以不用卿言失律普格之降河南绥定卿力也子九人悉命以官锡阁门祗仲武知西宁州徙渭州召为龙神卫都指挥使复出熙州秦州迁步军副都指挥使又以熙渭都统制摄之厯拜徐州观察使保静军承宣使泸川军节度使以老提举明道宫再起为熙州卒年七十三赠检校少保諡曰威肃子锜别有
　　曲珍字君玉陇干人世为着姓宝元康定间夏人数入寇珍诸父纠集族党御之敌不敢犯于是曲氏以材武长雄边闗珍尝与叔父出塞游猎猝遇夏人陷其围中驰击大呼众披靡得出顾叔不至复持短兵还决鬬遂俱脱秦凤都钤辖刘温润竒其材一日出寳劒令曰能射一钱于百步外者与之诸少年百发不能中珍后至一矢破之从温润城古渭与羌战先登陷陈为绥徳城监押提孤军拒寇斩其大酋加阁门祗候有功洮西迁内殿崇班郭逵赵卨南征为第一将进自右江抚接广原三州十二县降伪守已下百六十人老稚二万六千口是行也功最诸将迁西染院使得疾舆还京师神宗遣使临问复奬劳赐之弓劒鞍勒令有司蠲其乡徭赋擢鄜延钤辖进副总管从种谔攻金汤永平川斩二千级累迁客省使拜懐州防御使龙神卫四厢都指挥使徐禧城永乐珍以兵从版筑方兴羌数十骑济无定河觇役珍将追杀之禧不许谍言夏人聚兵甚急珍请禧还米脂而自居守明日果至禧复来珍白敌兵甚众公宜退处内栅檄诸将促战禧笑曰曲侯老将何怯邪夏兵且济珍欲乘其未集击之又不许及攻城急又劝禧曰城中井深泉啬士卒渴甚恐不能支宜乘兵气未衰溃围而出使人自求生禧又不聴数日城陷珍缒而免子弟死者六人亦坐贬皇城使帝察其无罪谕使自安养以圗后效元祐初为环庆副总管夏人寇泾原珍虚驰三百里破之曲律山俘斩千八百人解其围进东上阁门使忠州防御使卒年五十九珍善抚士卒得其死力虽不知书而忠朴好义本于天性
　　刘阒字静叔青州北海人以拳力为军校从延州军出塞遇敌矢贯左耳战不顾众服其勇从文彦博讨贝州次城下攀垒欲登贼以曲防钩其甲阒裂之而坠议者欲穿地道入閴曰穴地积土贼且知之城濒河若昼囊土而夜投诸河宜无知者彦博以为然穴成阒持短兵先入众始从遂登陴引绳而上迟明师毕入贝州平功第一擢虎翼指挥使累迁宣武神卫都指挥使昭州刺史辰州团练使韩绛宣抚陜西诏阒自河东为掎角至铁治沟夏人大集众惧阒自殿后率鋭骁搏战飞矢蔽体不为却敌解去为冀州驻泊总管河水涨隄防垫急阒请郡守开青杨道口以杀水怒莫敢任其责阒躬往濬决水退冀人赖之以左金吾大将军致仕卒年八十五
　　郭成字信之徳顺中安堡人也从军得供奉官王师趋灵武成将泾原兵击破夏人于莽伊克隘至城下有羌乗白马驰突成跃马枭其首以献进秩四等朝廷筑平夏城置将戌之又环以五砦渭帅章楶问谁可守者皆曰非郭成不可遂使往夏人恚失地空国入争郭成自没烟峡连营百里飞石激火昼夜不息成与折可适议乘胜深入以万骑异道并进遂俘阿穆尔多卜二大酋捷闻进雄州防御使泾原钤辖徽宗诏诸军并力筑绥戎懐戎二堡成独当合流之役暴露雪中感疾卒帝悼之甚赙以金帛官其子壻成轻财好施名震西鄙帝手书郭成尽忠报国有功于民宜载祀典榜其庙曰仁勇云子浩绍兴中为西边大将至节度使
  </div>
  <div class="pagination">
   <a href="钦定续通志_page202.html">
    上一页
   </a>
   <span>
    ...
   </span>
   <a href="钦定续通志_page198.html">
    198
   </a>
   <a href="钦定续通志_page199.html">
    199
   </a>
   <a href="钦定续通志_page200.html">
    200
   </a>
   <a href="钦定续通志_page201.html">
    201
   </a>
   <a href="钦定续通志_page202.html">
    202
   </a>
   <span class="current-page">
    203
   </span>
   <a href="钦定续通志_page204.html">
    204
   </a>
   <a href="钦定续通志_page205.html">
    205
   </a>
   <a href="钦定续通志_page206.html">
    206
   </a>
   <a href="钦定续通志_page207.html">
    207
   </a>
   <a href="钦定续通志_page208.html">
    208
   </a>
   <span>
    ...
   </span>
   <a href="钦定续通志_page204.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
