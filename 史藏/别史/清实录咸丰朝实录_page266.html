<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 266 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 266 页/共 502 页
  </h1>
  <div class="content">
   ○又谕、有人奏、河南汝甯府属之上蔡县知县黄行□真、向在该县署内多年。与地方生监往来渔利。报捐知县。旋署上蔡县事。调署确山。该员串通革生丁相成等、捏词禀留。又于本年二月间。假酬神名目。科敛各乡钱文八千余串。有未遂其欲者。唆人诬告惩治。民不聊生。迨该抚路经该县。恐被揭告。饰词准抵正款。以杜众口。事后仍不准抵。又借团练为名。勒捐民间制钱五万余串。均未详请奖叙。内有年近八十之王全仁、以长跪殒命。该员徵收钱粮时。勒令民间先完河工加价。以图肥己。并在上蔡地方。置有地亩房产等语。此等劣员。贪污骫法。大为地方之害。亟应惩办。以儆官邪。黄行□真、著即行革职。交英桂提同人证。按照摺内所参各款。逐层严讯确情。按律定拟具奏。毋得稍有不实不尽。致滋轻纵。原摺著钞给阅看。将此谕令知之。　　

○甲午。谕军机大臣等、载增、富森奏、中路空虚、亟须拨兵防守一摺。据称、由襄河上窜之贼。虽经王国才、李孟群等、击退。而沔阳、及监利、潜江、一带。湖港分歧。恐贼情谲诈。以大股牵掣我军。分股暗趋潜沔。各路。请饬官文、酌拨兵勇。驻劄中路防守等语。前调四川兵勇。本为防守荆州而设。既经官文调赴大营会剿。则此时中路空虚。自应拨兵援应。著官文体察情形。如大营兵勇。有可分拨。即饬赴中路。驻劄各要隘。以固荆州门户。仍知照载增等、严密防范。毋稍疏虞。将此由六百里谕令知之。　　

○又谕、黄宗汉奏、派兵堵剿黔边贼匪、并续办按粮津贴各一摺。前因蒋霨远、请调川省兵勇。谕令黄宗汉、酌量调拨。交峨边参将蒋玉龙、统带前往。业经黄宗汉、先派游击傅昆、带兵一千名。赴黔听调。嗣因桐梓、仁怀、逆匪余党。扬言入川报复。饬傅昆折回仁怀一带剿击。现在酉阳、秀山、又有桐仁匪徒窥伺。该督因蒋玉龙、熟悉川省情形。未便遽令赴黔。著即照所奏。饬令蒋玉龙、带原派兵丁。前赴秀山。会同皂升等、相机堵剿。俟得手后。再行前进。其夔巫防兵。已经德恩带往湖北。傥酉阳等处、情形吃重。川省兵力空虚。即著咨商官文、调回本省协剿。至该督以军务未竣。需饷孔亟。请于六年再办按粮津贴。原系不得已之举。川民叠次输将。慕义急公。朕所深悉。惟既藉资民力。既应严防苛派侵蚀等弊。著黄宗汉悉心妥办。毋令不肖官吏。藉端需索。致滋扰累。其边苦州县。傥实系民贫无力。即据实查明。免徵以示体恤。又乐斌、黄宗汉、另摺奏称参将塔芳阿等、剿夷阵亡等语。业经降旨。从优议恤。惟所称建昌道鄂惠、先以兵练不熟路径。曾向塔芳阿阻止。及该参将由五里箐进剿。即派兵练驰往接应。情形是否确实。抑系该道应援迟误。事后饰词。并著确查具奏。毋稍徇隐。将此由五百里谕令知之。　　

○又谕、前因廓尔喀藉端滋扰。占踞地方。谕令乐斌、黄宗汉、于川省素谙夷务之员。悉心采访。除拨兵攻剿外。有无他策。足以控制廓夷。兹据该将军等奏、遵议控制情形。并酌拟六条。开单呈览。廓夷与唐古忒构衅。经赫特贺、屡次檄谕。乃抗不遵断。肆意要求。占踞地方。此时业已用兵克复聂拉木。攻破宗喀外城。其势不能中止。惟办理外夷。总宜剿抚兼施。恩威并济。该将军等奏、责成喇嘛噶布伦一条。据称达赖喇嘛班禅额尔德尼、总理藏务。其下额设噶布伦四名。管理营官。此次廓夷因营官溢徵税银。及抢劫毙命。宜责成喇嘛、及噶布伦等、实力设法办理等语。西藏群夷向背。全藉喇嘛宣讲经典。以结亲睦。前曾谕令知照达赖喇嘛色哷本诺们罕朗结曲丕等、妥为开导。现在川兵既不能骤调。设来□山戊不□春融。该夷复出。我兵不免单弱。著即谕令该喇嘛等、自相联络。密为防备。以助兵力之不及。至所请派令已革之诺们罕阿旺札木巴勒楚勒齐木、赴藏一节。断难准行。其噶布伦中之碧喜已往策垫。萨尔琼四人。既称为众夷所称仰。著该大臣等、查明如果可用。即令协同办理夷务。其前藏至后藏中间江孜地方。后藏至定日汛马布加地方。均属中道要害。著赫特贺、与满庆、体察情形。添调番兵。以资扼守。一面严饬攻剿宗喀之噶布伦等、相机筹办。不可贪功轻进。致有贻误。至该将军等、所称将生捦夷人。择其素为该夷所重者。留于营中。羁縻为质。其余人等。遣令回国。示以不杀之恩。启其悔罪之念。即令遣回之人。往来修好。仍将前断唐古忒溢徵银两。再予秉公断给等语。实为办理此事要著。著该大臣等、遵照妥办。务使该夷知感知畏。不致久劳兵力。乐斌等所奏六条。著钞给阅看。将此谕令知之。　　

○予四川越嶲厅阵亡游击塔芳阿、把总买有福、云骑尉张锐、外委倪显新、龙凤春、祭葬世职。　　

○乙未。孝惠章皇后忌辰。遣官祭孝东陵。　　

○谕内阁、昨因太监丁得禄犯案。查出户部员外郎桂祥、与该太监书写对联。职官与太监交接。殊干例禁。桂祥著降一级调用。　　

○又谕、理藩院奏、遵议多伦诺尔已革得木齐绰克扎勒呈控洞阔尔呼图克图各款一案。洞阔尔呼图克图、于应管仓存银两。欲试探有无亏空。辄托称借贷。已属不合。并拣选喇嘛各缺。办理迟延。藉词掩饰。均有应得之咎。洞阔尔呼图克图、著即照该衙门所拟。摘去扎萨克达喇嘛印信。仍准其住京当差。以示薄惩。其预印空白文结之那旺海木楚克、著降补副达喇嘛。至该呼图克图所遗掌印扎萨克达喇嘛一缺。即著以阿嘉呼图克图补授。　　

○谕军机大臣等、向荣奏、逆贼大股内窜、歼除净尽、攻剿观音门贼巢、并获大胜一摺。此次金陵贼匪大夥。分路图犯苏常。直趋栖霞东阳。复分党牵缀我兵。经向荣派总兵德安、张国梁、与吉尔杭阿派来之虎嵩林、所带各兵。于两日间、截杀贼众五千余人。在观音门穵筑营垒之贼。亦经攻剿获胜。足以褫贼魄而振军威。惟该逆窥伺苏常。已非一日。向荣以东阳镇最为扼要。饬德安带兵二千前往劄营堵遏。固足断逆贼北面往来之路。据邓绍良探报、太平金柱关匪党。欲犯黄池。则高淳、东坝、一带。均关紧要。著向荣、与吉尔杭阿、随时确探贼踪。拨兵应援。一面饬德安、明安泰等、相机拦剿。毋令内犯。至该逆窥伺腹地。必先分布奸细。潜往句结。怡良驻劄常州。原为扼要防堵起见。今该逆既有内窜之意。著严饬地方文武员弁。于丹阳、高淳、无锡、一带。严拏奸细。以消内患。设有警信。并著怡良就近拨兵策应。毋稍疏懈。将此由六百里加紧各谕令知之。　　

○予江南阵亡千总黄绣、把总谢荣镳、祭葬世职。　　

○丙申。谕内阁、英桂奏参声名狼籍之知府、请旨革职一摺。署南阳府知府顾嘉蘅、系特简夺情。署理兹缺。乃始则刚愎自用。继则藉劝捐募勇经费。辄遣亲友前赴各属、勒派滋扰。以致地方民人。纷纷呈控。并有纵勇扰民之事。且平时于上控案内提审人证。往往抗不解省。案悬莫结。以致物议沸腾。实属任性妄为。顾嘉蘅、著即革职。交该抚查明该员支发勇粮。如何浮冒。并提集各案应讯人证。研究确情。从严惩办。以肃官方。　　

○又谕、英桂奏参办理联庄未善各员、请分别惩处一摺。河南彰德府知府戴鸾翔、于所属安阳等县。刁民聚众殴官。并夥抢官员寓所银钱等案。未能立时详报获犯。人地亦属不宜。著即撤任。留于河南。另行补用。前任辉县知县周劼、于匪首杨景幅等、句结滋事。并不及早查拏。以致酿成巨案。前署汤阴县事获嘉县知县郭树瀛、于会匪纠抢重案。延不获犯。以致匪党益肆横行。均著即行革职。前署获嘉县事沈邱县知县冯谏、于该县联庄、被邻境句结。未能及早解散。实属难膺民社。著以府经历县丞降补。归部铨选。撤任安阳县知县刘棠荫、查拏联庄会匪。致被殴伤。不胜繁剧。著以简缺知县留省补用。汤阴县知县赵献卿、济源县知县谷暄、该二县刁民。因邻境联庄抗官。乘机句煽。未能设法妥办。均著撤任留省。遇有相当缺出。酌量补用。　　

○谕军机大臣等、陆元烺奏、瑞州、临江、先后失守、请调湖南兵勇、并催浙江广东军饷一摺。已谕知骆秉章、赶紧派拨。并谕叶名琛、柏贵、何桂清、照数筹解矣。临江距省城仅二百七十里。瑞州距省城仅一百二十里。均系一水可达。此时省城防兵。仅止二千余名。缓急万不可恃。曾国藩近在九江。所带水陆兵勇。为数不少。数月以来。并未与贼接仗。九江既不能克。徒糜饷项。株守一隅。现在省城紧急万分。岂可再行坐视。著即迅拨兵勇。驰往瑞州、临江、二处。与本省兵勇。合力剿截。以遏贼锋。并著会同该抚等、分兵严扼要路。保护省垣。毋稍疏懈。前谕令将黄赞汤、所带练勇四千名。分拨布置。原恐湖南湖北逆匪。合而为一。扰及袁临。今既已合股内窜。著陆元烺、即将该侍郎所带练勇。派委文武干员。统带前进。与周玉衡、周汝筠等、合力攻剿。加以耆龄所带兵勇、与曾国藩所拨兵勇。前后夹击。庶不致扰及省垣。万不可专待湖南之兵。致滋贻误。本日复据廉兆纶奏、江西募勇。约有一万五六千。而名目繁多。竟有百余人为一队者。似此散而无纪。遇敌何能制胜。该学政所请裁去一切名号。并为三四军。每军可得四五千人。派素有威望大员。各统一军。责成剿贼。较为得力。即著陆元烺、酌量归并。派员管带。此时南昌省城偪近贼氛。一切守御事宜。甚为吃重。新任巡抚文俊、现抵何处。著即迅速赴任。与曾国藩妥筹剿办。毋再耽延。文俊自楚省赴江。已纡回绕道至陕。名为迎摺北上。实则故意耽延。勿谓朕见闻莫及也。将此由六百里加紧各谕令知之。　　

○又谕、陆元烺奏、军饷紧急。请饬邻省迅筹协济一摺。据称江西省、独力接济楚军月饷。一载有余。罗掘殆尽。现在瑞州、临江、两郡城。被两湖逆匪。分股扰陷。偪近省城。添兵必先筹饷。若非协助。实难支持等语。该省待饷情形。自系万分吃紧。浙江省、尚有未解部拨协济江西饷银十二万两。广东省、有应行解还江西垫发救援韶关饷银七万三千余两。著叶名琛、柏贵、何桂清、如数筹拨。委员迅解江西。俾资接济。毋误要需。将此由六百里加紧各谕令知之。　　

○又谕、陆元烺奏、贼扰临江、瑞州、请拨楚兵助剿。并请调刘长佑带兵各等语。湖北崇通贼匪。并湖南茶陵州之贼。窜入江西。瑞州临江两府。先后失守。贼氛偪近省垣。人情震动。该署抚所称本省兵勇。不敷剿办。自属实情。湖南壤地相接。应援较近。著骆秉章选派精劲兵勇二千名。即日前往江西助剿。至候补知府刘长佑。前因该抚奏留湖南。降旨允准。并续据奏称、派令带勇。与王葆生等、会剿酃县贼匪。此时江西情形紧急。必须勇敢之员。藉资得力。著骆秉章、即将所派兵勇。交刘长佑统带。克日前赴江西。协力攻剿。傥刘长佑不能前往。即著另派得力员弁。统带兵勇。星驰前进。其应备器械铅药口粮等项。均著妥为筹备。俾得迅速成行。不致迟延贻误。将此由六百里加紧谕令知之。　　

○以江西瑞州、临江、府城。被贼窜陷。革知府王嘉麟、知县吴攸之、都司唐应魁职。署巡抚陆元烺、按察使周玉衡、下部议处。予阵亡知县刘希洛、李锟、祭葬世职。　　

○予安徽伤亡训导秦楠、祭葬世职。　　

○蠲缓直隶开、东明、长垣、保定、吴桥、东光、宝坻、甯河、新城、雄安、高阳、天津、静海、丰润、玉田、武清、蓟、霸、文安、大城、永清、东安、安肃、蠡、束鹿、河间、献、任邱、景、青、沧、南皮、盐山、庆云、晋、南和、平乡、广宗、钜鹿、任、永年、邯郸、曲周、广平、鸡泽、磁、元城、大名、南乐、清丰、南宫、武邑、衡水、隆平、甯晋、深、武强、五十八州县。被水、被雹、村庄。新旧额赋。并各项旗租有差。　　

○丁酉。以祥霙渥沛。上诣大高殿行礼。遣惠亲王绵愉、诣宣仁庙、凝和庙、恭亲王奕诣昭显庙、醇郡王奕譞、诣时应宫、祀谢。　　

○浙江学政吴式芬、因病解任。命太常寺卿周玉麒、提督浙江学政。　　

○以鼓铸铁钱出力。赏前任奉宸苑卿德顺、上驷院卿豫堃、内务府主事定善、花翎。余升叙有差。　　

○命陕甘总督易棠、拨银三万二千四百四十三两。解赴塔尔巴哈台。备咸丰六年经费。　　

○蠲缓浙江海甯、富阳、新城、长兴、安吉、临海、黄岩、太平、龙游、建德、淳安、遂安、桐庐、分水、仁和、钱塘、临安、于潜、嘉兴、秀水、嘉善、海盐、平湖、石门、桐乡、乌程、归安、德清、武康、慈溪、奉化、萧山、上虞、新昌、甯海、天台、仙居、金华、兰溪、东阳、义乌、永康、武义、汤溪、西安、江山、常山、开化、寿昌、丽水、缙云、青田、松阳、遂昌、云和、景甯、余杭、会稽、诸暨、余姚、嵊、浦江、六十二州县。暨杭严、嘉湖、台州、三卫。鲍郎、海沙、杜渎、三场。被水、被旱、被潮、新旧漕粮额赋有差。并除太平、龙游、二县。冲压地亩额赋。　　

○戊戌。谕军机大臣等、邵灿奏、苏省今年秋成。较前丰稔。稽核各属报歉分数过多。缘署藩司杨能格、偏护属员。遇事未能得力。每致办理掣肘。现在起运新漕。约数九十余万石。若以年□山戊不□而计。尚可不止此数。总因州县办漕。利其徵少而浮收。往往捏报灾荒。希图肥己。甚至以重则注缓。轻则造徵。此等弊窦。相沿已久等语。京仓支放。专恃南漕接济。况徵多而轻纳。于民间完数。无所出入。若徵少而浮收。则官吏藉以中饱。徒损于国。而无益于民。若如该漕督所奏。该署藩司于属员捏报灾荒。不能核实剔除。意存袒庇。以致办理掣肘。此风断不可长。著怡良、吉尔杭阿、查明杨能格如有前项情弊。即行据实参奏。毋稍徇隐。自干咎戾。将此由四百里谕令知之。　　

○以海运沙船迅速抵津。加封天后为卫漕保泰之神。风神为显佑安恬之神。海神为显威济运之神。并颁天后庙御书扁额、曰恬波利运。　　

○调福建海坛镇总兵官邵联科、为台湾镇总兵官。以已革福建金门镇总兵官、钟宝三、为海坛镇总兵官。　　

○以江苏办理海运出力。予知府陈镕等、加衔升擢有差。　　

○以克复江西安福分宜万载等县。复总兵官阿隆阿、参将柏英、翎顶。革疏防知县汪正准、李吉言、庄丙熊职。仍留营效力。　　

○予江西阵亡巡检张育楠、千总胡殿魁、外委王逢亮、乐捷元、伤亡府经历张云汉、祭葬世职。　　

○予故福建台湾镇总兵官吕大升、祭葬恤荫。如军营病故例。　　

○截留江苏漕米二十万石、济江南军需。　　

○蠲缓江苏句容、长洲、元和、吴、吴江、震泽、常熟、昭文、昆山、新阳、华亭、奉贤、娄、金山、青浦、江阴、宜兴、荆溪、靖江、丹阳、金坛、溧阳、山阳、阜甯、清河、桃源、安东、盐城、高邮、泰、东台、江都、甘泉、兴化、宝应、萧、睢甯、通、泰兴、太仓、镇洋、上元、江甯、高淳、江浦、六合、仪徵、溧水、南汇、川沙、武进、阳湖、无锡、金匮、铜山、砀山、邳、宿迁、嘉定、宝山、海门、丰、沛、六十三厅州县。暨苏州、镇江、淮安、扬州、徐州、太仓、镇海、金山、八卫。被水、被旱、庄屯。新旧额赋有差。赈丰、沛、邳、三州县。并徐州卫、被灾贫民。一月口粮。　　

○己亥。谕内阁、礼部奏、琉球国使臣、呈称该国世子、此次恭进方物。恳照道光二年。咸丰元年。准予赏收。免其留抵等语。该国世子。因庆贺册立大典。专遣使臣。呈进方物。前经降旨。留抵下次正贡。原以昭体恤而示怀柔。今据该使臣等、呈称伊等、临行时。该国世子。谆嘱恳请准予赏收。免抵下次正贡。具见抒忱效悃。诚恳可嘉。著照所请。此次所进方物。准予赏收。下次正贡届期。该国遣使来京时。再当优加赏赉。用昭柔惠远藩至意。该部即传谕该使臣、令于回国时、转告该国世子知之。　　

○又谕、书元奏、盛京地方风俗、近来渐染浇薄。一切公事。未便具摺陈奏。恳请陛见面陈等语。各省将军、督抚等官。于地方公事。照例具摺陈奏。即有紧要事件。或自抒所见。未便先行宣露者。亦可专摺密陈。候旨遵办。未有必待面奏之事。书元著毋庸来京陛见。至该侍郎兼管府尹。原有整顿地方之责。所有应奏事宜。著随时据实具奏。　　

○盛京将军英隆等、奏请开复已革知县延瑞原官。得旨。延瑞在奉省、朕闻其声名甚属平常。汝等此次尚为此优保。朕亦未便降旨。著即行送部引见。再降谕旨。　　

○赏已革三等侍卫奕纪、四品顶带。　　

○以奉天洋面防剿盗艇出力。赏协领刚安、城守尉锐芬、防守尉锡龄阿、花翎。知县鲍师钊、蓝翎。余升叙有差。　　

○以克复湖北通城、崇阳、蒲圻、三县城。赏同知吴坤修、花翎。举人贺霱若等、蓝翎。余升擢有差。　　

○以湖南永明、甯远、二县城。被贼窜陷。革知县曾德麟、外委杨尚灴、陈学枝职。并逮问。予阵亡副将周云耀、参将赵永年、千总唐仁高、把总朱耀、周佑、祭葬世职。文生胡化宣、赏恤如从九品例。六品军功傅同年、赏恤如外委例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之一百八十六　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯。十二月。庚子。孝和睿皇后忌辰。遣官祭昌西陵。　　

○谕军机大臣等、官文奏、攻破汉阳城外贼垒、并武昌官军、大获胜仗一摺。汉阳城外贼卡土城。经官文、督兵进攻。悉行焚毁。胡林翼、罗泽南、亦将武昌保安门外、及洪山等处贼垒。分投剿除。南北两路官军。均极得手。武汉贼匪。不能相顾。势极穷蹙。著官文乘此声势。会同胡林翼、罗泽南、并力攻剿。节节进偪。迅图克复两城。所奏需饷情形。已谕令河南省、速拨银数万两。山西狭西两省、于前拨饷银外。再添拨银二三万两解交。合之该省捐项钱二十余万串。为数已不为少。著该大臣派员分投迎提。一面将捐项设法催缴。江西瑞州、临江、相继失守。省城危急。罗泽南军饷。已经陆元烺奏明。万难兼顾。此项银钱解到后。该大臣务与胡林翼、罗泽南军营。通融支放。以济要需。将此由六百里谕令知之。　　

○又谕、官文奏、督兵进偪汉阳获胜。攻破贼垒。并武昌各军、大获胜仗。惟各营饷需。皆有欠缺。劝捐之款。缓不济急。恳饬催各省接济等语。武昌、汉阳两路。屡获大胜。指日可期克复。若使军饷有缺。恐致功败垂成。河南与该省、唇齿相依。接济较近。且联庄会匪。现已解散。徵纳钱粮。必当踊跃。著英桂即饬藩司、酌拨银数万两。派委妥员。解往官文军营。俾得发给各路粮饷。迅图克复武汉。不得藉口于无款可筹。致误要需。将此由六百里谕令知之。　　

○又谕、官文奏、饷需缺乏、请饬催拨款一摺。山西、狭西、叠经按月拨解湖北军饷银三万两。现在该省情形。必须宽为接济。著王庆云、吴振棫、于每月应解湖北三万两之外。再添拨银二三万两。迅速解赴官文军营。俾资攻剿。毋误要需。将此由六百里各谕令知之。　　

○又谕、前因塔尔巴哈台流民。烧抢俄夷货物一案。日久未获要犯。谕令扎拉芬泰等、督饬派往委员哈布齐贤等、妥为验尸缉犯。查摉夷货。务期从公判断。勿启衅端。尚未据将办理情形覆奏。本日据德勒克多尔济等、奏呈俄夷咨行理藩院文一件。内有欲将被烧货物。作价赔偿之语。此案擅烧该夷货物。其曲固在民人。而该夷擅杀民人多命。亦不能谓非自取。总宜将烧抢要犯。上紧拏获。审明起衅确实根由。使民夷两造。均无可狡赖。方能相安无事。著扎拉芬泰、即饬派往查办之委员。速行查明两造曲直。招回该夷匡苏勒官。妥为晓谕。其烧賸货物。即应点清交付。其失去货物。应俟获犯追偿。不可轻受该夷挟制。明谊计已到任。即著督同委员、秉公查办。并责成前此办理不善之萨碧屯阿、弼善二员。将夷货夷房设法办理。以赎前愆。傥该夷藉口要求。即惟该二员是问。俄夷原文。著钞给阅看。将此各谕令知之。　　

○以办理江北粮台出力。赏把总戴奎蓝翎。通判宣维祁等、升擢有差。　　

○辛丑。孝德皇后忌辰。遣官祭殡宫。　　

○谕内阁、宗稷辰奏、平寇需才、请保举备用一摺。现在用兵省分。委用需人。如其才兼文武。胆识出众之士。自应随时采访。或令随营。或办团练。以收实效。该御史所称湖南之左宗棠、浙江湖州之姚承舆、江苏常州之周腾虎、管晏、广西桂林之唐启华、才略各有所长。著江苏、浙江、湖南、广西、各督抚、悉心访察。如其人果有经济之才。即著出具切实考语。送部引见。此外衡茅伏处。不乏英奇。并著各省督抚、广为咨访。择其素怀忠义。韬略过人者。据实保奏。一并给咨送部引见。候朕录用。总期保举得实。毋尚虚声。将此通谕知之。
  </div>
  <div class="pagination">
   <a href="清实录咸丰朝实录_page265.html">
    上一页
   </a>
   <span>
    ...
   </span>
   <a href="清实录咸丰朝实录_page261.html">
    261
   </a>
   <a href="清实录咸丰朝实录_page262.html">
    262
   </a>
   <a href="清实录咸丰朝实录_page263.html">
    263
   </a>
   <a href="清实录咸丰朝实录_page264.html">
    264
   </a>
   <a href="清实录咸丰朝实录_page265.html">
    265
   </a>
   <span class="current-page">
    266
   </span>
   <a href="清实录咸丰朝实录_page267.html">
    267
   </a>
   <a href="清实录咸丰朝实录_page268.html">
    268
   </a>
   <a href="清实录咸丰朝实录_page269.html">
    269
   </a>
   <a href="清实录咸丰朝实录_page270.html">
    270
   </a>
   <a href="清实录咸丰朝实录_page271.html">
    271
   </a>
   <span>
    ...
   </span>
   <a href="清实录咸丰朝实录_page267.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
