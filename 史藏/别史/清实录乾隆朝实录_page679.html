<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 679 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 679 页/共 1860 页</h1>
    <div class="content">
○是日、驻跸中关行宫　　

○壬午。上奉皇太后驻跸避暑山庄。至十月丁未皆如之。　　

○诣皇太后行宫问安。　　

○遣官祭历代帝王庙。　　

○遣官祭都城隍之神。　　

○谕军机大臣等。额琳沁多尔济奏。齐木库尔、于阿睦尔撒纳未逃之先。将伊欲叛情形告知。甚属可嘉。著传谕哈达哈阿兰泰、不必将伊游牧迁移。仍令安居原处。候朕降旨　　

○又谕、据额琳沁多尔济等奏报。阿睦尔撒纳逃窜。追捕无踪。看来伊必至塔尔巴哈台游牧。否则径投哈萨克。今询问噶勒藏多尔济、据称。自汗哈屯等处。取道至哈萨克甚近。彼处现有伊所属之乌梁海等。因遣伊宰桑固穆扎布。交侍卫德善带往。哈达哈等奉到谕旨。著派副管旗章京职衔莫尼扎布。同往传谕哈萨克阿布赉云。尔所遣使臣阿穆尔巴图鲁木见定北将军时。已将尔恭顺之意。奏闻大皇帝。甚为嘉悦。俟来使入觐后。正欲加恩。讵意阿睦尔撒纳潜谋叛逆。将来使遣回。且于入觐时。中途逃窜。伊去年受因于达瓦齐。穷极来归。所受大恩。不可胜数。乃心怀反覆。欲总统准部。恃我威力。残扰邻近诸部落。正与尔来使所云。厄鲁特人全不可信之语。适相符合。今已传知各路堵截追擒。自当弋获。如追捕甚急。窜入尔境内。果能即行擒送。大皇帝必重加恩赏。否则潜踪日久。为我师所觉。径入擒剿。恐尔境内人等不无惊扰。如此明白宣示。看阿布赉情形若何。哈达哈等、候固穆扎布莫尼扎布、到彼传谕。及归途信息。速行奏闻。再乌梁海赤伦。如情愿同行。亦令其随往。　　

○又谕、览额琳沁多尔济奏。齐木库尔屡将阿睦尔撒纳欲叛情形告知。伊并不办理。致阿逆脱逃。应从重治罪。但今非议罪之时。且观后效。至包沁人众。附和阿逆。戕我官兵。不可不痛加剿灭。著交额琳沁多尔济。成衮扎布等进剿。男丁俱行诛灭。其妇女牲只什物。即解往喀尔喀分赏此次出力人员。再明白晓谕扎哈沁人众。各安居乐业。永受大皇帝之恩。　　

○又谕曰、阿逆狼窜之际。奸谋未逞。伊犁谅可无虞。著传谕永常。调取扎哈沁兵丁。及噶勒藏多尔济部众。即行进发。如有不便。俟玉保到时。或噶勒藏多尔济到时进兵亦可。现在台站隔绝未得班第信息。著阿敏道带奋勇兵一百名。前往伊犁侦探。并将噶勒藏多尔济作书安慰游牧。及大兵即来安抚。沿途晓谕厄鲁特人等知悉。再台站被抢。阿敏道理应治罪。今予以自效之路。若能奋勉仍可加恩否则从重治罪。　　

○又谕曰、朕降旨命阿敏道领兵侦探班第信息。著传谕永常。派兵二百名。遣干弁续发。再传谕额琳沁、尔与阿逆有杀子之讐。尔从哈萨克来。思沐国家厚恩。岂为附和阿逆而来。今阿逆负恩悖叛。尔当尽力效诚。协助擒获。以承厚恩。即力有未逮。断不可入于其党。阿逆孤身逃窜。大兵进剿。计日被擒。伊尚不能自保。又岂能保他人乎。此时如台站已通。即照此缮写。发送班第。如尚未通。著速派兵续进。　　

○命赏绰罗斯台吉噶勒藏多尔济等银两有差。　　

○癸未。上御澹泊敬诚殿。受绰罗斯台吉噶勒藏多尔济等朝。各赐冠服。　　

○赐扈从王公大臣及蒙古王公台吉等食。至丙戌皆如之　　

○命封准噶尔部落。诏曰、准噶尔部落人等。互相残杀。群遭涂炭。不获安生。朕统一寰区。不忍坐视。特发两路大兵进讨。各台吉管理鄂拓克宰桑等。畏威怀德。率属来归。从军自效今已平定伊犁。擒获达瓦齐。是用广沛仁恩。酬庸锡爵。准噶尔旧有四卫拉特。今即仍其部落。树之君长。噶勒藏多尔济。封为绰罗斯汗。车凌、封为杜尔伯特汗。沙克都尔曼济、封为和硕特汗。巴雅尔、封为辉特汗。台吉和通额默根、达瓦、布噜勒、封为公。台吉巴泰、曼集、鄂勒椿、达克巴、授为扎萨克一等台吉。罗布藏、巴颜察罕、吹扎布、鄂诺什、本塔什、索诺木丹津、诺尔布、授为扎萨克职衔。将伊等授为扎萨克。及所属编次旗分佐领之处。该部察例具奏。宰桑鄂勒哲依。哈萨克锡喇。俱授为内大臣。办理图什墨勒事务。鄂勒哲依。仍管喀喇沁鄂拓克。哈萨克锡喇。仍管噶勒杂特鄂拓克。宰桑拉苏隆、达什车凌、鄂哲特都噶尔、鄂勒锥俱授为散秩大臣。仍管各鄂拓克。噶勒藏多尔济等。及管理鄂拓克之宰桑鄂勒哲依等。受朕深恩。其董率所属。各勤教养。共图生聚。尔等如恪遵朕训。自永受无穷之福钦哉毋怠。　　

○谕军机大臣等。喀尔喀郡王桑寨多尔济。此次军营行走。甚属奋勉。伊祖丹津多尔济原系亲王。著加恩晋封桑寨多尔济为亲王。以示优眷。　　

○又谕、据阿兰泰等询问阿睦尔撒纳宰桑阿穆尔济尔噶勒供词。萨喇勒参奏阿睦尔撒纳之处。玛木特属人曾经洩漏等语。此虽未知虚实。然亦当密加防范。至所供阿睦尔撒纳在察罕托辉。或乌兰库图勒等候。令所遣之人。由哲尔格西喇、呼鲁苏地方、带游牧前往等语。阿睦尔撒纳逃窜。自应遇我沿途声援。及屯田兵丁。若迎伊游牧。必为额琳沁多尔济追及。今俱未相值。究从何路潜逃。著哈达哈等速遣妥员。赴额琳沁多尔济处。查明具奏。再吞图布、恩克博罗特、仆役财物。前为阿睦尔撒纳所掠。著速行查出。俟伊等至乌里雅苏台时。先为告知。事定之后。即行赏给至阿穆尔济尔噶勒系阿睦尔撒纳亲信之人。今阿兰泰等讯伊供词。俱含糊不明。著即遵前旨。将阿穆尔济尔噶勒押解来京。中途务严饬押解人员。毋得令其脱逃。至阿睦尔撒纳之子。断不可留。著即解赴京师。阿睦尔撒纳之妻。系讷默库之姊。伊二女已降旨赏与讷默库。哈达哈等。并即遵旨办理。　　

○户部议准、闽浙总督喀尔吉善疏称、福建台湾府彰化县水沙连、淡防厅拳头母山地方。因近生番。不准民人居种。今查水沙连离生番三十余里。山径崇峻难越。拳头母山、离熬酒桶山生番三十里。亦非逼近。所有垦熟田园。应照例徵租。又现丈实二处埔地。共一千一百四甲零。俱土深腴厚。可垦成园应一并垦种。该二处耕种男妇编立保甲。设隘防守。不时稽察从之　　

○缓徵福建台湾诸罗、彰化、等三县。乾隆十九年、被水田园蠲剩银、五千七百七十八两有奇。粟、四万四千八百二十九石有奇。　　

○豁除甘肃灵州乾隆十八年。水冲沙压地九百八十四亩有奇。应徵银粮草束。　　

○甲申。谕曰、喀尔吉善等奏称、明岁南巡。请照旧例截留漕粮备用等语。著照所请。准将浙省本年应运漕粮。截留十万石。以备来春之用。该部即遵谕行。　　

○谕军机大臣等、永常奏、传唤扎哈沁宰桑鄂尔奇木济。托故不至。情形可疑。已密行阿敏道喀尔纳等。令其酌量兵力擒拏等语。鄂尔奇木济。系朕念伊克敦多克身故。加恩授职之人。若果怀二心。自难宽贷。今授普尔普为散秩大臣。扎哈沁宰桑。交副都统额勒登额、侍卫端济布等、带往相机擒剿。俟擒获鄂尔奇木济。即交端济布解送来京。又将宰桑鄂勒哲依、哈萨克锡喇、吞图布、恩克博罗特等、送回游牧。整兵前进。永常即传谕哈萨克锡喇之弟塔斌。令其豫为整备。俟伊兄一到。即协力前进剿捕。又奏阿睦尔撒纳现在逃叛。恐抢掠巴里坤。现候阿敏道等接续台站信到。即从穆垒退回巴里坤防守。是竟置班第等于度外。甚属错谬。巴里坤即须防守。可留三格办理。永常、策楞、应整顿兵力。作速前进。遇阿巴噶斯哈丹之众。务行剿灭。三格若亦随军前往。即著派豆斌。就近调取绿旗兵二三千名。防守巴里坤。至巴哈曼集。将游牧移于克什图。自系避贼。岂有从乱而反内移之理。永常不辨虚实。存心畏怯。办理种种未协。此旨接到。即同策楞奋勇前进。毋得仍蹈旧辙。慎之。　　

○又谕曰、阿兰泰等奏称、闻阿睦尔撒纳现拟纠合叛党。接出游牧。并抢掠喀尔喀等语。此特虚张声势。伊不但无此力量。即实有之。当乘其未集。击之甚易。观伊等奏报未免心存畏惧。朕今命雅尔哈善前赴军营。会同达勒当阿、哈达哈、阿兰泰共商议进兵。著达勒当阿、雅尔哈善前进。哈达哈、阿兰泰、续往。兆惠。舒赫德。即著在乌里雅苏台军营办事。布拉罕、察罕托辉、地方甚近。哈达哈等、接得此旨。即派扎勒杭阿、带现领兵丁一千名。同温布前往布拉罕、察罕托辉等处、追捕阿睦尔撒纳。若马力不足。即用阿睦尔撒纳游牧马匹。或暂派齐木库尔等游牧之马亦可。再青滚杂卜。察达克、图伦楚等。前往汗哈屯地方。何以不即遣伊等。从彼处追捕阿睦尔撒纳。如遇阿逆。即行擒获。否则仍同扎勒杭阿会商剿捕。　　

○又谕曰永常奏、哈萨克锡喇之弟塔斌、遣人来告、现在派兵防守游牧等语。看来塔斌并未煽动。伊游牧既有兵力。集福、乌勒登可传谕鄂勒哲依、哈萨克锡喇、恩克博罗特、吞图布等同至噶勒杂特游牧。将伊等兵丁挑选。带进伊犁。沿途剿捕。若北路现在难行。或由口内沿边速往。或自乌里雅苏台带兵、从西路前去亦可。集福、乌勒登、与伊等议定前往仍速行奏闻。　　

○又谕曰、额琳沁多尔济原同阿睦尔撒纳。及齐木库尔。德济特、普尔普、纳噶察等、前来入觐。今阿逆业已逃窜。额琳沁多尔济。虽领兵追擒。谅已无济。著即带齐木库尔等小心防范。速赴势河。　　

○乙酉。上诣皇太后行宫问安。　　

○谕军机大臣等、前经屡谕刘统勋。回至肃州办理马驼。计已奉到。今据奏现有兵丁三千四百名。拟以一千四百名防守巴里坤。二千名听候调遣等语。巴里坤无须多兵防守。已传谕策楞、约存兵四五百名。余俱令其前进。其马匹仅二千六百有余。亟应筹画。务宜悉心办理。俾马力充裕。足应疾驱。方为妥协。　　

○又谕、昨遣普尔普赴军营、协剿鄂尔奇木济。今永常奏、鄂尔奇木济、并无异谋。著传谕额勒登额等、将旨晓谕普尔普。派侍卫端济布、同伊回京。额勒登额可仍赴西路。　　

○丙戌。谕曰、张泰开、著加恩仍赏给翰林院编修。　　

○命副都统富德、送台吉噶勒藏多尔济等前赴军营。在领队大臣上行走。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十六


大清高宗法天隆运至诚先觉体元立极敷文奋武孝慈神圣纯皇帝实录卷之四百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。九月。丁亥。上诣皇太后行宫问安。　　

○谕军机大臣等、前因永常驻兵穆垒。指示办理。尚属奋勉。故仍令办将军事务。授为内大臣。昨览伊奏。闻阿逆叛逃。即带兵郤走。实属怯懦。不称将军之任。著革去内大臣。以副都统衔。参赞效力。定西将军著策楞补授。策楞身负重谴。朕加恩复用。务宜奋兴士气。扬播军威。毋稍推诿。此旨到时。扎拉丰阿。玉保、亦将至军营。策楞速整齐兵马。俟伊等到时。会商擒剿阿巴噶斯、哈丹等。领兵直抵伊犁。方为合宜。观准噶尔情形。虽易变乱。而我师以寡敌众。奋勇冲击。即惊骇奔散。可询问带往宰桑等。将背叛之鄂拓克。严行剿捕。　　

○以江西吉南赣道徐垣、为安徽按察使。　　

○戊子。谕军机大臣等、前因阿睦尔撒纳逃窜。西路仍须进兵。传谕刘统勋、速回肃州筹备马匹。约敷五六千兵乘骑。务于冬至前齐备。以供进剿之用。但刘统勋现驻巴里坤。计其奉到此旨。回肃办理。尚须旬日。著并传谕吴达善、令其就近速为筹备。或调营马。或用购买。不拘何项。惟期膘壮充裕。足敷应用如须购买。则其价值、亦不必以成例为限办得若干一面报知该协督。即于甘肃一带。分槽上紧餧养。听候军营调遣。若购得膘壮之马。即先行解送军营更善。著速行传谕知之。　　

○又谕、据哈达哈等屡次奏报。俱称豫备兵马。并未及前进擒剿通信伊犁各事宜今询问解送前来之厄鲁特尼玛、丹津、伊等言阿睦尔撒纳断未远扬。必在额密勒、铿格尔等处潜身。今年北路即由阿尔台、西路即由额林哈毕尔噶、博罗塔拉、进兵夹攻。必被擒获。看来丹津人尚明白。因令尼玛、库绷、哈什哈、随噶勒藏多尔济等、往西路军营。丹津赴北路军营。哈达哈、青滚杂卜、带领喀喇巴图鲁阿玉锡、丹津、选精兵一千名前驱。达勒当阿、阿兰泰等、选兵三千名。或二千名继进军行惟马驼最要。达勒当阿等、尽现在所有马驼。拣选应用。并酌派兵丁口粮。俟丹津到日。即行进兵。青滚杂卜前奉命堵截贼众。今奏称兵粮俱已齐集。甚为欣慰。伊世受国恩。已封为郡王。此次若能奋勉。必照亲王桑寨多尔济加恩。其扎哈沁乌梁海等、恳请接济口粮。已经赏给。仍令扎木禅、察达克等、选派所属。前行哨探。其恩赏照初次进兵。减半支给。至阿兰泰等奏、包沁部众。尚未远去。亲王成衮扎布等、已豫为堵截。若擒获阿克珠勒等。即行正法。余党严行剿捕。将家口赏给桑寨多尔济、青滚杂卜等、以示鼓励。再丹津到时。伊等会商两路进兵大势。由阿济必济通信西路。此际策楞等、自必整顿兵力。俟噶勒藏多尔济到时。添派游牧兵丁。擒剿阿巴噶斯、哈丹。追捕阿睦尔撒纳。以告成功。如伊等仍不竭力办理。则深负朕恩矣。勉之毋怠。　　

○又谕曰、喀尔喀郡王巴雅尔什第等、追剿包沁叛贼。生擒阿克珠勒。斩馘台拉克等。奋勉可嘉。巴雅尔什第、著加恩封为亲王贝子沙克都尔扎布、封为贝勒。公达尔扎诺尔布扎布、封为贝子协理台吉达玛林、封为公其余奋勉行走官员兵丁。著哈达哈等查明报部议叙。阵亡者亦查明照例恩恤。阿克珠勒、即派员严行管押来京治罪　　

○命喀喇巴图鲁阿玉锡、仍留北路军营。　　

○己丑。赐扈从王公大臣蒙古王公台吉等食。至壬辰皆如之。　　

○户部议覆、大学士管四川总督黄廷桂疏称、会理州黎溪白铜厂。出矿旺盛。应准开采。从之。　　

○抚恤浙江山阴、会稽、诸暨、余姚、嵊县、上虞、乌程、归安、长兴、德清、武康、安吉、仁和、慈溪、萧山等、十五州县。东江、曹娥、金山、鸣鹤下沙等、五场。湖州一所。本年被水贫民。给与口粮耔种。停徵新旧额赋。　　

○赈恤湖北江陵、监利潜江、荆门、沔阳、五州县。荆州、荆左、沔阳、三卫。本年被水贫民。　　

○抚恤云南剑川州本年被水贫民。　　

○豁免江苏武进、阳湖、二县乾隆元年至十五年、开抵役租银一万四千两有奇。　　

○庚寅谕曰、阿睦尔撒纳、上年率众来归朕加恩抚纳。封以王爵。伊于召见时。面陈略定准夷之策。朕以其才可用。爰授定边左副将军。为我师向导。近官军奏凯。朕召诸部台吉。齐集热河。将行饮至之典。讵阿睦尔撒纳在伊犁军营时。辄以私印调兵。并遣使与哈萨克私通。扬言非令伊总统准部不可。种种不法。节经班第等奏闻。伊心怀叵测。揣知军前大臣。必行参奏。不得已赴召前来。行至中途。遂将印信交亲王额琳沁多尔济。托故逃遁。潜遣侍卫七人。来取家属。伊兄齐木库尔、执使首告。伊妻亦以其负恩逃叛。愤激不从。愿移内地。阿睦尔撒纳已为无家之人。而窜匿之初乘厄鲁特诸部台吉现俱入觐。辄布流言。希图煽惑众听抢掠台站。乃西路各部台吉。俱坚心内向。有业克明安宰桑扎木参等。率所部数千人。赴永常处。叩请迁移附近军营居住。以为倚庇。乃永常不审虚实。疑为诡计。张皇失措。挟其宰桑置军中为质。兼程郤走。复恐或蹑其后。檄行策楞以兵接应。并将前遣安接台站之副都统阿敏道、行文彻回退驻巴里坤拒守。夫阿睦尔撒纳负恩逃叛。众部同仇。即伊兄弟妻子。亦皆愤恨离心。况附和同叛之包沁部落。北路闻信往剿酋首即已就擒。部众歼灭。是阿睦尔撒纳孑身逋逃。无难计日擒戮。若当诸台吉叩辕请告之时。永常克振军威。诸部得所依倚。厉兵迅往。追捕叛迹。其势甚易。何至为浮言惊骇。无端退避。使新附寒心。士卒沮气贻误一至于此。且伊前赴军营时。筹办诸务率多冒昧。即如军行已有定站。而错会文移。遽令刻日兼程前进兵粮业经支给。犹喋喋以口食不继为词。希冀邀誉市恩。竟不顾众心摇惑。此类难以枚举。朕是以但饬其驻乌噜木齐。联络声援。不使偕众统兵进发。盖早知其中无定见。全不察事理之轻重也。兹当伊犁久经平定。回部率属归诚。所办者仅一潜踪伏莽之逸贼耳。而永常始则未知确实。疑系穷夷自相劫掠。奏请带兵追逐。意尚近于奋勉。迨一闻阿睦尔撒纳在逃之信。忽尔畏葸乖张甘心偾事实出情理之外若不重治其罪何以任将帅而励戎行永常著革职拏解来京治罪。定西将军印务前有旨著策楞补授。今观策楞、竟不能自发一谋。自出一虑。惟听永常妄行调遣。恐不能胜将军之任。策楞、著仍在参赞大臣上行走。即日带兵前往。其定西将军。著扎拉丰阿补授。　　

○谕军机大臣等、吴达善奏、刘统勋准永常来札。檄调甘肃绿营官兵援剿。所办甚属错谬。阿睦尔撒纳、系闻军营大臣参奏。畏罪潜逃。岂能遽犯巴里坤。致为边患。试思从前噶尔丹策零时。尚不能轻犯边境。况阿睦尔撒纳、素为众恶。又复负恩逃窜。人人恨其反覆。即伊兄弟妻子。亦尽离心。以一穷蹙亡命。何能飞度巴里坤、哈密。而须尽徵内地绿旗兵于数千里外。为拒守计耶。且现据北路官兵。将附和逆贼之包沁首恶就缚。党羽歼除。军威已振。西路兵力不为不敷。与其调兵。何若勤办马驼口粮。应现兵之用。刘统勋尚为稍知事体者。何一接永常来信。竟不详加审度惶遽若此。定西将军。已著扎拉丰阿补授。著速传谕刘统勋、令其就军营现有官兵。料理马驼口粮。即日前进。如回肃办理。尚需时日。并传谕吴达善、令其就近速为筹备。或调营马。或另行购买。其价值不拘成例。一面报知该协督即于甘肃一带。分槽餧养。听候调遣。若购得膘壮之马。即先行解送军营。　　

</div>
    <div class="pagination">
<a href="清实录乾隆朝实录_page678.html">上一页</a><span>...</span><a href="清实录乾隆朝实录_page674.html">674</a><a href="清实录乾隆朝实录_page675.html">675</a><a href="清实录乾隆朝实录_page676.html">676</a><a href="清实录乾隆朝实录_page677.html">677</a><a href="清实录乾隆朝实录_page678.html">678</a><span class="current-page">679</span><a href="清实录乾隆朝实录_page680.html">680</a><a href="清实录乾隆朝实录_page681.html">681</a><a href="清实录乾隆朝实录_page682.html">682</a><a href="清实录乾隆朝实录_page683.html">683</a><a href="清实录乾隆朝实录_page684.html">684</a><span>...</span><a href="清实录乾隆朝实录_page680.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
