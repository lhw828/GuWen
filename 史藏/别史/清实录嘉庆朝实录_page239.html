<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 239 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 239 页/共 523 页</h1>
    <div class="content">


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。六月。丙戌。谕内阁、大学士会同刑部议奏、服制及盗劫案件、敕交大学士九卿会议者、酌议核实办理一摺。向来案关服制罪甘斩决之犯、情可矜悯者、俱援例双请。嗣于乾隆年闲、经刑部奏请、遇有服制情轻之犯。令该督抚按律定拟、法司核覆、亦照本条科罪。惟将所犯情节实可矜悯者、夹签声明。有奉特旨改为监候者。有敕交九卿议奏者。其劫盗重案、则自康熙雍正年闲、节经奉旨、令大学士会同法司、将法无可贷、情有可原、分别详议。仰维我圣祖世宗皇考立法之初。原以明慎用刑。凡稍有一线可原者。必周咨博采。详审折衷。诚恐该督抚等于定谳时、或有畸轻畸重。未协情法之平。是以集思广益。不厌详推。迄今遵循已久。自应仍照旧章。若谓会议时视为具文。竟致有名无实。辄改归刑部径行核覆。不复敕令酌商。恐外议又将以刑部之权为过重矣。嗣后服制劫盗案件、发交大学士九卿会议者。仍著循照旧例、务须虚衷商搉。斟酌至当。如有意见不同者。不妨彼此签商。定议具奏。若于会议时既随同画稿。旋又退有后言。则是依违迁就。一经参奏。必当加以惩处。至上班时将奏稿宣读一遍。转似虚文。殊可不必。此后著即停止余依议。　　

○又谕、百行以孝为先。有司教之责者。即家谕户晓。祇能讲明伦常大义。使知爱亲本乎天性。至若逆伦极恶。理所必无之事。亦何忍出之于口。今勇顺以正黄旗满洲马甲。乃刃伤伊母、并及伊婶。似此枭獍之徒。实出教化生成之外。不但该管各旗员当引咎自责。即朕亦引以为愧。勇顺、著即照三法司所拟凌迟处死。派刑部侍郎瑚素通阿、会同该旗副都统前往监视行刑。　　

○又谕、金光悌等奏、查明万载土棚两籍实在情形、请将该县童生照例停其考试一摺。据称、学政汪廷珍按试届期、该府县禀称该县童生、尚未赴县投考细加查访、仍系孙馨祖等从中阻止、以至该处童生观望不前等语。万载县土棚两籍童生考试。屡经涉讼。前任学政曹振镛、于上年岁试之时。曾以该生童等情愿。合考具奏。当经降旨令其仍旧合试。按额取进。不必再行查办。俟将孙馨祖等拘解到日。照例办理。兹该抚等访闻该邑童生自合考取进之后。该处土民仍不输服。而孙馨祖一犯、日久未获。该署县周吉士、并不实力缉拏。以致孙馨祖仍复倡率滋事。于学政按试之日。胆敢阻挠该县童生。竟不赴县投考。是孙馨祖尚在近处藏匿。并未远扬。殊属目无法纪。不可不严加惩办以儆刁风。所有孙馨祖一犯、著该抚遴委干员上紧缉获。究明阻考确情。按律定拟。再将该县土棚两籍考试章程。会同该学政妥议具奏。前署万载县事试用知县周吉士、并著革职。　　

○旌表守正被戕广西融县民韦扶平妾劳氏。　　

○丁亥。上幸静明园。诣龙神庙拈香。　　

○戊子。缓徵安徽宿、南平、灵璧、凤阳、怀远、定远、亳、蒙城、泗、盱眙、五河、十一厅州县、歉收地方新旧额赋漕粮。　　

○己丑。吏部议处、钦差左都御史周廷栋等参奏山东泰安府知府鸣清、承审命案迟延一疏。得旨、此案知府鸣清、于人命重案。经尸亲具控到府两次。并不提犯亲审。迨叠赴上司衙门呈控。俱批府查讯。该府仍不速为讯办。直迟至九月之久。始行亲审。复藉词悬宕。经年不结。以致尸亲心怀不服。来京控诉。发交钦差提集人卷审明定拟结案。试思钦差审讯。不过一两旬之闲。即将案情质对明确原告输服无辞。并非难办重狱。设该府早为亲讯。将案内情节。向原告细为剖析。折服其心。何至屡控不休。是该地方人民来京控案之多。皆官司不为申理所致。刁风之长。实由于此。知府为方面大员。似此因循怠惰。非严示谪惩。不足以儆玩习。吏部将鸣清议以降三级调用。伊有加一级抵销。仍降二级。内阁照例票拟双签请旨。殊属轻纵。此等不以民命为重、惟知尸位偷安之劣员。尚何足惜。鸣清著实降三级。以京员用。其本有加一级不准议抵。嗣后凡人命重情。有经呈控到案、复由上司批委提讯者。若不亲为审理、迟延至半年以上。即著实降三级调用。无庸查级议抵。内阁进本时、亦无庸票拟双签。著为令。　　

○庚寅。谕内阁、和宁奏、审拟奇臣家人陈大擅留城门一款、请发往伊犁给驻防官兵为奴等语。所办过重。陈大前在乌噜木齐。于那灵阿向伊主详借库银一事。并未干与。至其擅留城门一款。如果该犯出外游荡。任意留城。直至夜深始归。以致下钥稽缓。甚或于业经下钥之后。又复擅叫城门。诚为横行无忌。然按律亦不过问拟杖徒。今陈大祇系于出城之时。虑及归晚。向管门兵丁等声称暂留锁钥。而是日回城尚早。并未届闭门之时。是该犯初非诈传本官之语、实犯门禁。今加等予以杖徒。已足严示惩创。又何至改发伊犁给驻防官兵为奴。设如所奏办理。将来若有诈传一二品衙门官言语、或夜深留城擅自叫门者。又将如何从重拟罪耶。陈大一犯、著即按杖徒本律定拟完结。　　

○辛卯。谕内阁、庆杰奏酌拟采取官用木植章程一摺。据称各禁地青桩以外。树株丛茂之处居多。然亦有全无树株处所。或闲有杂小树木不足采用者。现经分别查明。酌定于青桩内外、及邻近分属地界采取。至昌瑞山以后内火道、并陵寝围墙内外各处拨汛。距青桩地界较远。其应需木植。不能远赴搬运。请在于附近地面选觅回乾坚实之件。伐除备用。并将查验根件、及核对应修工作、造具册档各事宜。条晰议奏。俱极妥协。应即照所请办理。著庆杰先将各禁地青桩内外、分别有无树株之处。逐细勘验。绘具图说进呈。交军机处备查。庶将来按照界址采取。不至再有牵混。至红白桩界内、每年回乾风折树株。原可备存该处、为修理拨汛桥座、及鹿圈木猫等项之用。但恐日久易滋敝□大端。该总兵应先饬本管营弁随时查报。亲往验明后。即造具清册咨部存案。嗣后遇有应用之时。即于此项木植中酌量取用。仍归入年终一并题销。以杜敝□大混。所有盛京三陵、及西陵、事同一体。均著该将军等仿照办理。并绘图呈览。此系永远奉行之事。该将军总兵等、惟当随时随地实心经理。不可久而生懈。用副委任。　　

○又谕、昨据庆桂戴衢亨面奏、现在司业缺出。应将修撰编检等员、带领引见、内有曾经告假之编修汤金钊一员、向来开列俸次、恐有错误、此次请暂行扣除、俟查明俸次另行具奏等语。而本日据瑚图礼等具奏、则称病痊销假官员、例应扣满一年、方准补缺、至翰林则另有专条、其销假起俸、与各项人员迥殊、汤金钊应升之处、共开列过十一次、引见一次、从前并无舛错、仍请统行带领引见等语。翰林开列俸次。自应详悉稽核。如果从前办理舛错。断无不行更正之理。但既据瑚图礼等奏、翰林开列另有专条。其病痊销假起俸。是否与各衙门有别。不在京员常例之内。必当彻底清查。以免歧误。此次司业一缺。汤金钊俸次既未查明。著暂行附入末后一名。于明日带领引见。至该员应如何计俸序列之处。著吏部会同翰林院、秉公详核例文。分晰具奏。毋得稍有回护。致涉含混。　　

○户部议准、江西巡抚金光悌疏报、新建、宜春、铅山、三县、开垦田二顷八十九亩有奇。照例升科。从之。　　

○壬辰。谕军机大臣等、张师诚奏查明未结词讼、赶紧清厘一摺。闽省巡抚衙门未结词讼。至有二千九百七十七案之多。可见该省吏治废弛。已成积习。历任各巡抚、均有应得之咎。自应加以惩处。但其在任年月久暂不同。而其任内积案亦多少互异。且有在任久而积案少者。亦有在任未久而积案转多者。必须详细查明。方能分别核办。所有历任巡抚。除姚棻、田凤仪、二人已经身故毋庸议外。其费淳、汪志伊、李殿图、温承惠、四人著张师诚即查明伊等在任各年月、并其在任之时、未结案各若干起。分晰开单奏闻。候朕降旨分别议处。至所称闽省民风刁诈。往往有一命盗之案。任意诬扳。且有寻常事件。架词耸听。而讼棍等从中播弄。又复利其不结。所谓图准不图审者。实有此敝□大。今张师诚于接收呈词时、即究问讼师姓名。饬属严拏。并酌立限期。令原告依限投审。如避匿不到。即照例销案。所办甚是。又所称民风虽属好讼、如果地方官听断公平、则逞刁挟诈之徒、亦不难令其心服等语。尤属正本清源之论。甚得要领。果能实心实力。照此办理。亦何虑积案不清。锢习不改。但外省习气。督抚于到任之始。往往托词整顿。严立章程。其敷陈皆娓娓可听。及至在任既久。日就因循。阘茸废弛。迄于吏治无补。即如温承惠到直隶省后、查明直省积案甚多。将藩臬两司奏闻参处。而其前在福建巡抚任内、本衙门即有未结之案。现经张师诚奏查。将来亦应惩处。所谓责人则严。自待则宽。看来竟系通病。张师诚既知查明旧时积案。设法清厘。务当言与行符。持之以久。使地方吏治。日就整顿。狱讼衰息。方为奉行有效。切不可始勤终惰。徒托空言。以致将来尘案累累。久而愈积。一经后任查奏。又为温承惠之续也。勉之慎之。将此谕令知之。　　

○以福建道御史程国仁、为陕西乡试正考官。翰林院检讨卓秉恬、为副考官。吏部右侍郎刘凤诰、为江南乡试正考官。刑科给事中赵慎畛、为副考官。　　

○癸巳。遣官祭火神庙。　　

○谕内阁、本日都察院奏河南省控案二起。朕详加披阅。一系罗山县捐职从九品范锡爵、遣侄范立权抱告、以伊叔范玉安被贼谋死。经该县缉获正凶。延搁日久。并将尸亲锁押。叠次上控不办。一系罗山县民人潘有富、呈控该县于地丁土方采买各项钱粮。几至加倍折收。仓书银匠等藉端舞敝□大分肥。亦历控司院不办。地方官吏。于人命重案。率意玩延。甚至缉获正凶。复又延搁至一年之久。转将原告锁押。任胥役等恣意陵虐。而于徵收钱粮各款。竟与胥吏等通同一气。舞敝□大浮收。毫无顾忌。此等控案。如果该上司立予亲提。秉公速结。则人心帖服。何必来京赴诉。今屡经控司控院。俱置不办。甚至范锡爵所告一案。控司三次。控院三次。而该抚该司。俱不过以一批完结。其批交之府州及委员等、亦均视为泛常。何尝实心赶办。该上司一经批发。经年累月不复严催。小民等节次上控。总不为申理。又安得不来京赴诉耶。近来各省告案纷繁。人但知告讦之风。起于民之刁健。而不知正由官司阘茸有以启之也。马慧裕操守素尚谨饬。惟情性疲软。属员不知畏惧。今于范锡爵之案、控至三次。不为严办。殊属怠玩。著交部议处。其范锡爵呈内、所称控司三次。著该抚查明系何人任内之事。即行奏明。一并交部议处。此两案延宕已久。若仍交该地方官审办。恐不免有瞻徇回护之事。著派光禄寺卿钱楷、驰驿前往、会同吴璥秉公审讯定拟具奏。所有随带司员、亦著一并驰驿。　　

○又谕、本日未刻据都察院递奏封事一件。朕思必系极紧要重大、断不可迟至明晨之事。亟加披阅。祇系因饬缉殴死马得案内凶犯王四即王勇贵一犯、有王四素识之杨七、在香河县地方拏获。讯据供称王四现在潜匿塔子沟地方、请旨饬拏办理等语。实太不成事体。朕敕几勤政。日总万几。从不稍辞劳勚。然封章奏达。自有一定时刻。大小官员。恪守遵循。罔有愆忒。设果有非常紧要之事。立候施行。若稍迟晷刻。已恐贻误。自不能拘泥定制。即中夜奏闻。亦无不可。此乃绝无仅有之事。今都察院未刻陈奏之件。其所缉凶犯王四、不过寻常斗殴案内脱逃之犯。且正犯王四尚未缉获。所获者不过与王四平日认识之人。欲藉以踹拏王四作为眼目。且据其所叙供内、称王四于上年六月闲逃往口外、有伊旧同住之杨三、现在塔子沟地方、伊在彼潜匿等语。王四既系上年六月逃至该处。距今已及一年。此辈踪迹何常。又安能必其仍在该处。是其供吐之语。尚难信为确实。何至迫不及待。急行入告。使外闲以都察院各堂官、于晚膳后犹群诣宫门。密递封奏。不知因何要事。岂不骇人观听。试思即军机大臣、可以随时奏事。然若于每日散直之后。又复趋诣宫门。纷然奏事。有是理乎。当命军机大臣传询赓音等是何人主见。据赓音自称系伊一人主见、因昨晚将杨七拏获之后、尚未讯明口供、今早不及陈奏、是以复赶紧讯问、于晚膳后呈递、其余堂官、亦皆附和听从等语。朕向来传膳办事。均有旧规。溯自乾隆年闲每在宫在园俱于早膳后批阅奏摺。召对引见。至晚膳后则披阅本章。遇巡幸则每日早闲启跸戒途。至行在办事召对。晚膳后仍准奏事。即与在宫在园早膳后无异。此外惟驿递奏摺。系随时呈递披阅。不在此例。朕率循皇考旧章。罔敢踰越。此在廷大小臣工、共闻共见者。赓音系侍卫处笔帖式出身。岂不知晚膳后奏事。系行在常规。非宫廷理事可比。今乃漫无区别耶。朕勤求庶事。日昃不遑。即如晚膳后所阅本章。常多至百十件。从未尝以填委为烦。况此次都察院所奏之摺篇幅尚不及本日谕旨之多。朕岂倦于披阅。但国家定制。岂可稍渝。试思朕在园驻跸每传膳万寿山、玉泉山及阅射布靶。皆系豫行传知。从无非时出入之事。即日闲习射。亦祇在禁籞几余。设或于晚膳后忽欲御出入贤良门较射。或传幸万寿山等处。有何不可。然起居无节。即政体攸关。朕尚不肯出此。况臣工奏事。岂可任意迟早、自便其私乎。赓音年老懒惰。平日于应奏事件。多不陈奏。曾经降旨训饬。兹将此等寻常应奏之件。特又赶紧陈奏。以见其勤于办公。实则仍为偷安起见。盖今早该堂官等本在园奏事。若此事于明日再奏。则该堂官又须早起来园。因于本日奏事散后。就近在朝房缮摺。率行呈递。明晨竟可在家高卧。此正其巧于偷安掩饰。焉能逃朕洞鉴乎。此事系赓音先出主见错谬已极。著交部议处。润祥、长琇、邵洪、陈崇本等、随同附和。均著交部察议。并将此通谕知之。　　

○乙未。定京察三等人员不准保送知府例。谕内阁、各部院主事京察三等、既不准保送直隶州知州。知府系方面大员。职守尤重。自未便以三等人员保送。但吏部从前奏请定例时、并未将此项人员不准保送知府之处一并声明。本属疏漏。自应改定成例。以归画一。除现在京察三等之工部郎中赵承杰不准保送外。嗣后各部郎中因才具平常京察三等。旋届俸满截取。俱不准保送知府。著吏部详议章程。纂入则例。　　

○丙申。谕礼部、向例礼部请＜闲＞乡会试正副考官本。俱将上三科考官衔名夹单进呈。嗣后顺天乡试。除将上三科正副考官开单进呈外著将近三科会试正副考官一并开单进呈。会试除将上三科正副考官开单进呈外。著将近三科顺天乡试正副考官一并开单进呈。　　

○定吉兰泰盐池地界。东至察汉托罗圭、南至哈尔噶纳扎哈、西至三音托里大沙土梁、北至珠勒扎噶、东南至窝铺布陇、西南至波罗乌珠古尔、西北至扎克扎哈、东北至贺锥、各设看守池盐兵五名。设外委一员、兵十名、驻附近黄河之察汉库尔。把总一员、兵十名、驻平罗县属之石嘴。守备一员、兵二十名、驻磴口。均在宁夏镇标派拨。一年更替。应得分例。照口外换防例支给。从护理陕甘总督布政使蔡廷衡请也。　　

○以阿拉善王玛哈巴拉呈献磴口住屋、为运判衙署。下理藩院议叙。　　

○戊戌。上诣大高殿行礼。　　

○还宫。　　

○旌表守正捐躯山东滨州民卜彩显女卜氏。　　

○以孟秋时享太庙。自是日始。斋戒三日。　　

○庚子。谕内阁、户部议覆、湖广江西两省行销淮盐价值、恳照总督汪志伊所奏、暂援余息成例、每引酌增银四钱二分、请旨办理一摺。盐斤为民食攸关。该二省引盐成本。加价已非一次。若祇为商人沾润起见。屡请加增。则恤商转以病民。不足以昭平允。姑念两淮场灶。连年被灾。该商等成本加重。办理竭蹙。亦属实在情形。所有湖广江西盐引。著照汪志伊所奏、一体准其援照余息成例。每引酌增银四钱二分。此系因商力疲乏。暂为调剂。该督抚盐政等、当随时留心察看。将届三年。据实具奏。俟商力稍裕。即行奏减。仍复旧规。如届期商力尚未宽纾。或再展限三年亦可。但现在所定成本余息。较之从前原议。已不啻数倍。该督抚盐政等、此后再不得渎请加增。致滋民累。余俱照户部所议行。　　

○是月。调任山东按察使朱栋奏谢。得旨山东民情刁悍。更兼讼师播弄。告讦不休。须力加整饬。严拏讼棍访察劣员因循拖累民命者。即行通禀参办。听断务明决。切勿耽延。勉之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百八十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十二年。丁卯。秋。七月。辛丑朔。享太庙上亲诣行礼。　　

○幸圆明园。　　

○壬寅。谕内阁、据严烺奏、此次接任东漕、访察积敝□大、向来旗丁俱有走差之人、包揽沿河大小衙门使费、每遇一巡漕衙门、不下四五十金、其余河员汛弁漕委、多少不一、现在严密访拏、随时惩办、又伊随身家丁六名、亦时时管束、如有所犯、立即奏办自请处分等语。各省漕船北上。沿河大小官员催趱挽运。其家丁书役人等。向帮船索取使费。以致各帮皆有走差之人。沿途包揽。科敛分肥。大为旗丁之累。自当严办示儆。但必须查明现在何处衙门实有此敝□大。官员何人得受使费若干。系何帮之人给与。证据确凿。方可切实查办。今严烺摺内、但云伊已确知其事。而不能实指其人。朕将凭何查办。且云以此类推。东漕如此。则南漕津漕可知。以巡漕类推。则河员营汛漕委又皆可知。此皆臆度之辞。毫无指证。岂能因此一一究办耶。再如伊自称带家人六名、如有所犯、立即奏明严办等语。此亦系分内应行查办之事。为政不在多言。顾力行何如耳。究竟严烺、意中知有何人纵容家人得受使费、及滋事作敝□大之处。即著伊查明指名参奏。候朕办理。并著通谕管漕大小各衙门、将此等敝□大窦。一体饬禁。傥或被人参奏。必当严惩办理。不能宽恕。又摺内称东昌卫守备漆光炜、乘坐四轿、请加裁抑一节。武职各员。向例止准骑马。况当催趱漕粮之时。若非策骑往来。何能沿途督催。上下查察。严烺摺内称相沿已久。非止一人。著交漕运总督查明。如向来俱系如此。应即通行饬禁。如止漆光炜一人违例坐轿。即将该员照例参办示惩。　　

○又谕、前月特派严烺驰往山东接办巡漕。节据奏到各摺。于目下催趱事宜。未见筹办一二。惟多参劾之员。皆无劣迹。又无确据。即如前此据伊参奏千总施秉铨、上岸私谒擅离职守一节。运粮千总。禀见巡漕。岂得谓之私谒。何得遽坐以擅离职守之罪。其同摺参奏之闸官周滋堂、及湖南委员四人、于剥船逗遛、帮船阻压一事。亦并未查明原委。当经降旨训谕。并令其查明另奏。乃本日又据严烺参奏、伊于查催安庆后帮粮船之时。遍传重运千总丁桂、及押空千总尹湘二人不到、非逗遛在后、即蓦越前行、均属玩视重运、现因船行紧急、一时未便深究、请旨交仓场总督、于其抵通交卸之后、审讯办理等语。卫弁押运赴通。如果不以催趱为事。竟如严烺摺内所云每遇口岸。任意闲游。甚至有宿娼赌博情事。以致重运稽迟。必当严参示惩。不容宽贷。今该帮船五十五只。俱迅速趱行。尚无贻误。据其摺内所叙、称询问闸官。曾亲见该千总等于是日巳刻亥刻、先后过去。是该千总等或系乘坐小舟往前照料。尚无不合。严烺所称该千总等慢游无度宿娼赌博者。皆不过臆度之词。该巡漕特因是日传见该千总等不到。即一并加以参劾。殊属无谓。伊前次于禀见之千总不准进见。并劾以擅离职守。此次又将传见不到之千总参劾。实属自相矛盾。此奏著无庸议。巡漕职司催趱。本年江南河口一带。不免阻滞。后半年漕务。办理尤非易易。必须认真经理。妥为规画。该巡漕惟当以督催漕船为第一要务。其所属卫弁等员。并当严切谕知。总以粮船行走之迟速。定其功过。明示劝惩。如果有实在误运弁员。自当指名参办。乃到任未久。纷纷弹劾。示其风厉。于漕务有何裨益乎。嗣后该巡漕务须专心督催漕船迅速赴通。慎勿吹毛求疵。徒事空言。毫无实效。致负委任。　　

○谕军机大臣等、兴奎奏剿办三族贼番一摺。据称伊等带兵追赶番贼、自什噶干、至章缠脑两处、歼毙贼五十余名、生擒贼目一名、可见番贼无甚伎俩。尚易办理。至尖木赞、始则诈许缚献贼目。既而躲避。今又聚众屯扎。实属可恶。现经探明在朱八崖地方。自应设法剿办。以示惩创。惟摺内称先将尖木赞剿办后。再折回进剿沙卜浪番族。殊未明晰。若如所奏。岂非置逃往沙卜浪之三族贼番于后路。不可不加意防范。该处道路情形。著绘图陈奏。此次败残余匪。既逃往沙卜浪大族中。自须加以剿办。但野番族类众多。祇须慑以兵威。令其将在逃贼目缚献。即可彻兵。断无将番贼概行戮之理。兴奎等应酌量妥办。将此谕令知之。　　

○以贵州铜仁协副将李东山、为云南腾越镇总兵官。　　

○癸卯。谕内阁、翰林院每逢值日之期。将修撰编检等官轮班带领引见。原系照例奉行。其实引见时。亦并未加甄别。因思乾隆年闲。本系隔数年后。始将翰林等轮带一周。今则竟成常例。未免虚应故事。嗣后著于每届恩科正科乡试之年。仍将修撰编检等官、轮班带领引见一次。朕得识记其人。以备＜闲＞用。其寻常年分。不必带领引见。著为令。　　

○甲辰。谕内阁、吏部奏议处赓音等一摺。此次赓音等将寻常陈奏事件。率意于晚膳后呈递。貌似急公。实则心存怠惰。是日该衙门本在园奏事。伊等原欲将此事一并陈奏。特因早闲具奏不及。又虑次日陈奏。必须早起赴园。是以就近即在朝房内缮办奏摺。候至晚膳后呈递。既见其勤于办公。又得安心进城。明早可以高卧。其巧为偷安。实难逃朕洞鉴。然使所奏之事。果稍关紧要。朕不过量加训饬。必不即予处分。今赓音等所奏。止系访获缉拏斗殴案犯可作耳目之人。有何紧急、立候施行。乃纷然群诣宫门。非时入奏。殊乖体制。吏部议将谬出主见之左都御史赓音、降三级调用。因本有革职留任处分。即行革任。其随同附和之副都御史润祥等、降三级留任。毋庸议抵。皆属所应得。本当照此施行。但恐外闲无识之徒。不知赓音等以怠惰获咎。但知其陈奏非时。致罹降革。由是妄生揣摩。或谓天气暑热。虑朕惮烦。托词仰体。将应行陈奏事件。亦复辗转压搁。又涉玩延。则大不识朕敕几勤政之苦心。是以格外施恩。曲予宽贷。赓音本系侍卫处出身。嗣经升任刑部司员。擢至刑部堂官。历来皆系随众办事。尚不露短。自擢任左都御史后。年老懒惰。又不晓事。何堪复任台长。赓音著退出左都御史。伊于旗务尚所谙悉。著加恩留正蓝旗汉军都统之任。所有降三级调用处分。著改为降二级留任。润祥、长琇、邵洪、陈崇本、四人应行降三级留任处分。著改为降一级留任。所有左都御史员缺。著宜兴补授。宜兴未到任之先。著德瑛暂行署理。　　

○以盛京兵部侍郎伊冲阿、兼盛京副都统。　　

○减免直隶文安、东安、二县、洼下地亩额赋有差。　　

○乙巳。谕军机大臣等、铁保等奏、筹议帮船截卸事宜、及挑挖河口情形。览奏俱悉。此时湖水既不能畅出。河水又复倒漾。军船挽渡艰涩。若不及早筹办。势必贻误回空。铁保等请将在后之帮船米石。照乾隆五十年办法。在淮扬一带暂贮。下年搭运北上等语。所见甚是。该督等拟将八月初旬渡黄之船。暂行截贮。其初旬以前渡黄之船。仍尽力催趱。在该督等之意。自以重运催趱一帮北上。即多得一帮之益。殊不知将来回空濡滞水次。多渡一帮。又多受一帮之累。且恐彼时运河水落。未能依限归次。有误冬兑冬开。所关匪细。萨彬图、吉纶、应酌量情形会商妥办。总期帮船妥速回空。免致阻压。而漕粮仍源源运送抵通。方为妥善。至黄河堤工。现值伏汛。关系重大。戴均元、徐端、断不可同驻河口。将一切要工委之属员。著即酌分一人。驰赴各工督率防守。将此各谕令知之。　　

○以故琉球国中山王尚温孙灏、袭爵。命翰林院编修齐鲲、为正使。工科给事中费锡章、为副使。往封。　　

○丙午。以翰林院编修朱士彦、为河南乡试正考官。陈寿祺、为副考官。修撰姚文田、为山东乡试正考官。编修朱珔、为副考官。编修陆以庄、为山西乡试正考官。江南道御史商载、为副考官。　　

○旌表守正捐躯山东陵县民钟希诗妻陈氏。　　

○戊申。上御勤政殿听政。　　

○命工部左侍郎英和、仍在南书房行走。　　

○以户部尚书德瑛、年届八旬。供职罔懈。加太子少保。　　

○以通政使司副使哈鲁堪、为太仆寺卿。　　

</div>
    <div class="pagination">
<a href="清实录嘉庆朝实录_page238.html">上一页</a><span>...</span><a href="清实录嘉庆朝实录_page234.html">234</a><a href="清实录嘉庆朝实录_page235.html">235</a><a href="清实录嘉庆朝实录_page236.html">236</a><a href="清实录嘉庆朝实录_page237.html">237</a><a href="清实录嘉庆朝实录_page238.html">238</a><span class="current-page">239</span><a href="清实录嘉庆朝实录_page240.html">240</a><a href="清实录嘉庆朝实录_page241.html">241</a><a href="清实录嘉庆朝实录_page242.html">242</a><a href="清实录嘉庆朝实录_page243.html">243</a><a href="清实录嘉庆朝实录_page244.html">244</a><span>...</span><a href="清实录嘉庆朝实录_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
