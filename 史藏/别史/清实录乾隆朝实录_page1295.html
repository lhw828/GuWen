<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1295 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1295 页/共 1860 页
  </h1>
  <div class="content">
   ○己亥。谕、据御前大臣舒赫德等、将绰罗斯郡王罗布扎并不安静。妄行干与。听受请托。荐送长随。典觅小优。教习歌唱。希图渔利。种种卑鄙之处。列款参奏。恐其中或有冤抑。特派庄亲王永瑺、额驸拉旺多尔济、会同军机大臣等、将罗布扎、并案内人等、逐一详细究讯。俱称实有其事。承认不讳。朕以达瓦齐、系绰罗斯台吉。格外施恩。封为亲王。殁后、又令罗布扎承袭郡王。在乾清门行走。历任都统。冀其努力向上。罗布扎自当感戴朕恩。敬慎持躬。出力报效。乃任意妄为。无耻不堪。竟属无赖败类。深负朕恩。罗布扎、著革去王爵。一切职任。俱著革退。圈禁不许出门。仍交庄亲王永瑺、严加约束。并著步军统领衙门、派人稽察。罗布扎如此获罪。所有爵秩。自应不准承袭。因念达瓦齐。格外加恩。令伊次子富塔喜、承袭贝勒　　

○又谕、据舒赫德等、参奏绰罗斯郡王罗布扎各款。业交庄亲王、及额驸拉旺多尔济、会同军机大臣讯明。罗布扎因管理鹰房。于今年二月。将张姓长随、交鹰上拜唐阿李庆徵、寄字荐于伊父苏松道李奉翰。张姓寻即病故。又将李姓长随、仍交李庆徵写字荐往。俱经供认。罗布扎以外藩郡王。两次将长随勒交所管拜唐阿。荐往外任。实属不安本分。已将伊革爵圈禁矣。李奉翰、乃朕因其父李宏。加恩特用之。于托荐长随时或自以为道员不能具摺参奏。亦当禀明督抚奏闻。即不然。亦当固辞不理。何得竟受其嘱托收用。甚属不合。李奉翰、著交部严加议处　　

○谕军机大臣等、前已降旨。再拨部库银五百万两。合之九月内所拨之银。共九百万。现在各路官军。乘胜罙入。大功指日告成。谅可毋庸复需多费。但恐贼众自知灭亡在即卫死坚守。或尚稍延时日。又不得不为豫备。著传谕文绶、通核现在两次所拨九百万两。约敷几月支用。如尚有应宽余豫备之处。著文绶、即行查明。据实具奏。若果需绩拨。候朕另降谕旨拨解　　

○军机大臣议奏、乌噜木齐参赞大臣、前经奉旨改为都统。经部议准、乌噜木齐都统、视本身官阶支领养廉、照京城蒙古汉军都统例、支领在案。今乌噜木齐领队大臣永庆、古城领队大臣永安、巴里坤领队大臣德云等、俱由京城副都统前往该处。伊等应领养廉等项。亦应照乌噜木齐都统办理。所有乌噜木齐每年养廉六百两。巴里坤每年养廉五百两。令其照旧支领外。请仍照京城蒙古汉军副都统、每年支领养廉随甲银五百四十四两例。令乌噜木齐领队大臣、每年领养廉银一千一百四十四两。巴里坤领队大臣、每年领养廉银一千零四十四两。其古城领队大臣养廉。现据索诺木策凌奏请、照巴里坤领队大臣支领。著即照所议办理。至伊等愿在京支领在彼支领之处。俱著随宜呈办。从之　　

○又议覆、乌噜木齐都统索诺木策凌奏、巴里坤移驻古城满兵各事宜。一、古城应驻满兵一千名。原议于西安、宁夏两处拨移。查西安满兵、移驻巴里坤者。器用房屋。久经安置妥协。无庸另移。请于宁夏满兵内、派拨一千名驻古城。一、巴里坤协领、向兼佐领。兵丁分驻后。戍守操练。在在需员经理。请嗣后协领俱不必兼管佐领。其佐领员缺。应另拣员补放。一、巴里坤佐领十六员。设有领催、前锋、各八十名。请将现在马甲一千六百名。按照每佐领均留九十六名。余裁。匠役四十八名。每佐领均留二名。余裁。一、巴里坤八旗。旧有步兵一百六十名。今分驻古城一半。不敷巡防。请将议裁马甲匠役钱粮。于巴里坤、古城、二处。各添步兵六十四名。养育兵六十名。一、巴里坤满营。向设委前锋翼长一员。委前锋参领二员。俱戴花翎。选择骁骑校四员。准戴蓝翎。每旗委前锋校一员。准戴金顶蓝翎。每佐领设掌档领催一名。准戴金顶。今分驻古城。除蓝翎骁骑校、掌档领催、俱经分驻一半。翎顶仍照旧外。所有巴里坤委前锋翼长一员、请裁。于巴里坤、古城、各设委前锋参领二员。仍由协领内、指派一员。兼管前锋翼长事务。再兵丁分驻后。巴里坤古城、俱系八旗。所有委前锋校。应按旗分、每处各设八员。一、巴里坤满兵。给马三匹。俱拴马二匹。存一匹马价。遇有倒毙坐扣。于生计无益。请照乌噜木齐例。每兵准拴马一匹。其一匹马价。令其常存。以备置马外。其一、令归生息银内。以备每年填补、并帮备出差兵丁之用。一，巴里坤满城内。前奏准建盖官房三百间。所得租息。为兵丁红白赏银。今满兵一半移驻古城。请于巴里坤、古城各建一百五十间。交镇西府收租。一、古城官兵。仍为乌噜木齐所属。仍前遵办外其领队大臣。应颁给印信。其移驻古城协领佐领、关防钤记。暂留钤用。俟部颁到日缴销。一巴里坤领队大臣。向设随印笔帖式二员。今分驻古城。每处仅有一员。不敷办公。请于二处满兵内、各考取一名。作为委署笔帖式其升调年限。俱照乌噜木齐之例办理。均应如所请。从之　　

○庚子。上诣皇太后宫问安　　

○幸瀛台　　

○谕军机大臣等、阅阿桂前此覆进地图。据称桑噶斯玛特。尚有迤＜?辶里＞斜下边山腿四道。今合补行绘入。并据奏称、桑噶斯玛特左手第二条山腿。地势稍平。得其沿河寨落。即先拏栅占住等语。阿桂之意。似欲攻克甲尔纳寨。再往得式梯。且甲尔纳贼人、因其逼近巢穴。悉力守拒。取之似不甚易。若所必争转不免稍羁时日。因阅图内形势。桑噶斯玛特往南一带。并无山峦阻隔。地形稍平。若过小河前往。可以不由甲尔纳寨。迳攻得式梯。或出其不意。可望迅速得手。已用朱笔标记其处。如前此阿桂在格鲁瓦觉。必欲攻得逊克尔宗再进。经朕用朱笔标示进攻之路。阿桂果越出荣噶尔博等处。由罗卜克鄂博进兵。遂攻得作固顶至格尔提一带。与朕所指适相符合。则现在指示朱线。或与进兵之路有益。亦未可定。著将此图发给阿桂、令其斟酌妥办　　

○以户部右侍郎梁国治、署经筵讲官　　

○调镶白旗满洲副都统舒亮、为荆州副都统。正红旗蒙古副都统都尔甲、为镶白旗满洲副都统。以头等侍卫珠尔格德、为正红旗蒙古副都统。以礼部右侍郎德明、署镶白旗满洲副都统。户部右侍郎金简、署正红旗蒙古副都统　　

○蠲缓江苏富安、安丰、梁垛、东台、何垛、丁溪、草堰、刘庄、伍祐、新兴、庙湾等十一场。本年旱灾灶户额赋。　　

○予故镶红旗汉军都统五福、祭如例　　

○壬寅。谕、据索诺木策凌等、奏各营屯兵丁收成分数摺内称、吉木萨营、三十九年种地兵丁。每名收获细粮二十三石有奇。与议叙给赏之例相符等语。管理吉木萨营种地官员、著交部照例议叙。兵丁著赏给一月盐菜银两。该部知道　　

○谕军机大臣等、据陈辉祖奏、于现在缴到书内、检查得博物典汇一部。前明将略一部。黏签封固。进呈销毁。其书皆明季末造所锓之板。现通饬各属。再行详查。并分咨各省、如有前书及板片。尽数销毁等语。此等违碍书籍。不但印就书本。应行查禁。其板片自应一并销毁。但恐各省自行办理。尚未能切实周到。著传谕陈辉祖、并各省督抚、遇有查出应禁书籍。一面将原书封固进呈。一面查明如有板片。即行附便解京。交军机处、奏闻销毁。仍饬胥吏等。无得藉端滋扰。将此遇奏事之便、传谕知之　　

○癸卯。谕、据阿桂等奏、总兵富绅、游击瑚克慎、派令接应进攻空萨尔碉卡官兵。乃擅自彻动。不能督兵杀贼。有玷镇将之任。请旨降等差委等语、富绅著革去总兵。以参游差委。瑚克慎、著革去游击。以守备差委。均令自备资斧。效力赎罪　　

○又谕、据阿桂等奏、贵州朗洞营参将蔡鹏、出师川省。将贵州战兵席开基、作为家人。差回黔省。令人顶食盐菜口粮。经伊子蔡会、将席开基带赴军营。途中迷失。蔡鹏于事隔一年。恐其败露。始行呈报脱逃。任性妄为。请旨革职。解赴成都、交与文绶、转解黔省审办等语。此案情节、业已讯明。毋庸解往黔省质讯。蔡鹏、即著革职。作为兵丁。留于军营。自备资斧。效力赎罪　　

○又谕、据阿桂等奏、湖北宜昌镇总兵乔冲杓、自至川省军营。从未著有劳绩。于兵丁衣履等项。并不豫为料理。查点军械。复有残缺。率多赶造充数。希图掩饰。又于兵丁蔡惠儒等、是否迷失脱逃。始终含混。不能清晰。实属懈怠废弛。请旨革职等语。乔冲杓、著革职。仍留军营。自备资斧。效力赎罪。所有缺少军械、并著令赔补。其宜昌镇总兵员缺。著仁和补授　　

○又谕、据恒秀等奏称、前至加木喀尔、缉捕劫夺摺匣等物贼匪。除枪箭杀死者外。现在贼匪并无他处人。桑噶巴夷人、胆敢结党劫夺官物。甚属可恨。若全行歼杀。又不副国家抚驭群生之意等语。所奏殊不明晰。朕初览所奏。以为欲将现获贼匪。分别斩其为首者。而为从之贼。不必尽行处斩。及详加披阅。并非如此办理。又将所获贼匪全行正法矣其原行劫夺摺匣等项贼匪十一名内。除当时捕杀外。虽有余匪。此案即属完结。尚有何另行办理之人。岂有因此数贼。辄将一部落所有人等、全行剿办之理乎。恒秀所称不副朕抚驭群生之意。将指何而言耶。恒秀始学办事。奏摺内、言辞理应简明。不宜如此含糊著传旨申饬。其所称全行歼杀之语。究何所指。并著明白陈奏　　

○又谕曰、福森布、在喀什噶尔年久。理宜更换。喀什噶尔事务紧要。著申保更换福森布回京。申保所遗库车办事大臣员缺。著常喜前往　　

○甲辰。孝庄文皇后忌辰。遣官祭昭西陵　　

○谕军机大臣等、阿桂等奏、进攻桑噶斯玛特山腿下碉栅、并攻扑康萨尔逊克尔宗等处贼碉。此次官兵攻剿。颇为奋勉。乃以贼人防拒甚力。官兵尚未能得手。盖贼众因其地逼近巢穴。故并力坚守。以冀缓死须臾。亦情事所应有但将军等。业已乘胜罙入。此时功逮垂成。自不肯因一时剿击稍难。致稽进取。而轻率扑碉。亦不免稍有挫损。于事无益。看来贼人明知官军必由此路进攻。遂聚集于此拒守。自不宜专以力争。昨因检阅地图。见桑噶斯玛特往南一带。并无山峦阻隔。地形亦觉稍平。若过此河前往。可不由甲尔纳寨。径攻得式梯碉卡。因用朱笔标记图内谕交阿桂酌量妥办。若甲尔纳一带尚未攻得。似当由朱笔标记之路进攻。或可望出其不意。迅能克捷。阿桂等务须努力为之。又所奏令穆塔尔出名。作为与莎罗奔之字。系于杆、插在贼人卡外。此事尚无关碍。或稍有机会。亦未可知。但此等究如治病偏方。有无皆不足恃。总以奋力进攻。勿稍疎懈为要　　

○以湖北郧阳协副将董果、为福建建宁镇总兵。　　

○是日起。上以岁暮祫祭太庙。斋戒三日　　

○乙巳。谕军机大臣等、阿桂等所派官兵等奋勇直前。可期迅奏肤功。惟是贼人当此护巢卫死之时。守拒倍力攻剿自不免稍难。但不可因此稍生迟待之计。亦不可不筹度利害令官兵轻率扑碉。致稍挫损。惟在阿桂等妥酌行之。至阅脱出之金川番人达谷等供称贼人将勒乌围纳木迪等处粮食各俱用皮船搬往噶喇依等语。看来贼酋等虽同在勒乌围。若见官兵攻打势盛。自必仍遁回噶喇依、为负嵎之计。阿桂等若能攻围严紧。使贼众无从窜逸。方为妥善。设或贼酋等、竟窜往噶喇依、务即统兵追蹑。尽力攻剿。期速扫穴擒渠。断不可稍懈缓。官兵若攻克勒乌围。已得金川要地有十之八九。所存惟噶喇依一隅贼众谅亦不能久抗。即稍羁延。不过正二月间。可以蒇事。今所拨军需、两次又有九百万两。约计可用至来年四五月。阿桂等、当与富勒浑、文绶、豫为询商。如军需各项尚觉不敷。即可据实奏闻。以便及早拨往。总在克日成功。即再多费数百万金。亦断不惜　　

○丙午。以岁暮祫祭。遣官祭太庙中殿、后殿　　

○谕曰、土尔扈特汗渥巴锡、自投诚以来。深感朕恩。一切甚为恭顺。于游牧事务。亦能尽心办理。今闻溘逝。殊堪悯恻。著派乾清门侍卫鄂兰、驰驿前往伊游牧处奠祭。仍拨哈喇沙尔库银一千两。办理丧事。并将渥巴锡之爵。令伊长子策凌那木扎勒承袭　　

○又谕、据庆桂奏称、本年年节所赏集福荷包银锞。如即赏给。则从前萨喇善、巴尔品、俱未蒙赏。恐愚昧土尔扈特等。以为内廷大臣。年节得赏。边外人则不得赏。未免生疑。因将所赏荷包银锞。暂行存贮请旨等语。所奏甚是。土尔扈特等、俱系外藩蒙古。素不行赏。今若遽赏集福。伊等无知之人反疑意存歧视。著传谕庆桂等、将赏集福之荷包银锞。不必赏给。嗣后年节照料游牧大臣。亦俱不必赏赉　　

○户部议覆、陕西巡抚毕沅、条奏捐监事宜。一、陕西省乾隆三年捐监旧例。每俊秀一名。捐谷九十五石、至二百二十五石不等。乾隆九年、及二十二、四三十等年。节经该抚声明粮价较昂。陆续奏准减数收捐。计每名仅收谷八十石零至一百九十余石不等。今据该抚等奏称陕西凤翔、汉中、兴安、商州、邠州、乾州、鄜州等七府州属粮价。与乾隆九年相等。仍请照乾隆九年奏定粮数捐纳。西安府属。照乾隆九年奏定之数。每名加谷五石二斗五升。同州府属。照乾隆九年奏定之数。每名加谷五石三斗五升。延安府属。照乾隆二十二、四两年奏定之数。每名加谷一十五石。榆林、绥德、二府州属。照乾隆九年、并二十四年、奏定之数。每名加谷十石。应如所奏、照数收捐。一、各属廪增附生情愿报捐者。亦令按照奏定额数、照例折算收捐。其西安、同州、凤翔、汉中、兴安、商州、邠州、乾州、鄜州、各属生俊。止准本地报捐。延安、榆林、绥德、三府州属。地处沿边。仓储尤关紧要。仍照旧准令外省商民一体报捐。亦应如所奏办理。一、收捐粮色。例应谷麦兼收。陕西省捐监旧例。俱按粟谷定数。如以米麦豆三色报捐。俱照粟谷之数、减半折收。至汉中、兴安、商州等属。出产稻谷。仍照粟谷之数、减三收捐。此次收捐监粮。除豌豆一色。业据该抚声称难以出易。毋庸交纳外。其余粮色。均应令其照旧交纳。仍令报捐人等、将交纳粮色数目。出具花押甘结。以杜私收折色之弊。一、收捐监粮。向由布政司、印发正副实收。令各厅州县、临时填给该生收执。此次例。应照旧办理。将应收捐数、及仓费公费收呈收粮日期。先行出示晓谕。俾报捐人等、免于守候。并随时呈报该道府。按季盘查。该督抚统于岁底汇奏。一、收捐监粮。应收仓费公费银两、及所收粮石。按数出陈易新。经臣部于甘肃省复开捐监事例案内、分晰核定奏准在案。应令该抚查照甘省条例、并该省向来收纳银数遵办。至该省此次复收监粮。原为筹补仓储。该抚等既称俟民食流通。仓储足用。或遇粮价增昂。即行奏明停止。毋庸拘定二年限期。亦应如所请。俟该省监粮充裕。臣部奏请简员前往盘查。以归实贮。从之。　　

○丁未。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○谕军机大臣等、军营后路。均关紧要。现在明亮一路。贼至即经剿杀。昨阿桂奏荣噶尔博寨旁潜来之贼。亦经官兵等知觉击退。兹富德亦奏、将后路要隘营卡、派英泰专司防范等语。是各处军营、防守尚俱严密。目下正当大兵罙入。尤应加意防御。不可稍有疎虞。至达尔图一带。久未进攻。贼人屡次侵扰。未尝不思乘我之隙。今既吃亏而去。未必复敢自投罗网。但我军不于此路进攻情形。贼匪亦未尝不窥及。或竟将达尔图一路之贼、彻往他处。并力堵御。自属情理所有。明亮等当留心侦探。如达尔图之贼。有潜彻形迹。仍当令舒常、星速统兵潜往进攻。但贼人狡诡异常。官兵若有移动。贼众易于窥察。舒常如欲移兵前往。务须不动声色。出其不意。庶望得手。断不可稍露端倪。致贼人得以豫为准备。明亮、舒常、均宜慎密妥办　　

○戊申。上诣皇太后宫问安　　

○御保和殿。筵宴朝正外藩。左翼、科尔沁和硕亲王旺扎勒多尔济、多罗郡王喇什噶勒当、固山贝子鄂勒哲特穆尔额尔克巴拜、辅国公哈达、一等台吉色楞丹巴、敏珠尔多尔济、萨木丕勒、固山额驸固穆、四等台吉端多布、喀喇沁多罗郡王喇特纳锡第、固山贝子多罗额驸扎拉丰阿、一等塔布囊格勒克萨木噜布、二等塔布囊丹巴多尔济、浩齐特多罗郡王齐苏咙多尔济、翁牛特多罗郡王布达扎布、多罗贝勒诺尔布扎木素、镇国公恭格喇布坦、二等台吉三济扎布、巴颜巴图尔、扎噜特多罗贝勒锡勒塔喇、镇国公色棱扎布、一等台吉朋苏克、敖汉固山贝子固山额驸垂济扎勒、镇国公固山额驸罗布藏锡喇布、和硕额驸朋苏克喇锡、密岳特多尔济、固山额驸沙津阿尔毕特瑚、二等台吉色布腾多尔济、鄂尔多斯固山贝子纳木扎勒多尔济、沙克都尔扎布。阿巴哈纳尔固山贝子达克丹朋苏克、巴林固山贝子萨木丕勒多尔济、辅国公和硕额驸德勒克、二等台吉索诺木、喀尔喀固山贝子车木伯勒。乌喇特镇国公索诺木喇布坦、郭尔罗斯辅国公恭格喇布坦、克什克腾一等台吉根敦达尔扎、归化城土默特四等台吉巴勒丹多尔济、右翼。喀尔喀和硕亲王固伦额驸拉旺多尔济、亲王品级郡王车布登扎布、扎萨克图汗多罗郡王齐旺巴勒斋多罗郡王多罗额驸桑斋多尔济、多罗贝勒阿玉尔、固山贝子逊都布多尔济、敦多布多尔济、辅国公德勒克多尔济、车登三丕勒、衮楚克扎布、扎萨克一等台吉齐素咙多尔济、鞥克衮楚克扎布、二等台吉巴勒丹多尔济、阿拉善和硕亲王和硕额驸罗布藏多尔济、回部郡王品级多罗贝勒霍集斯、辅国公图尔都、额色尹、和什克、色提巴勒氐、扎萨克一等台吉玛木特、茂明安多罗贝勒衮楚克扎布、绰罗斯多罗贝勒富塔喜、二等台吉纳木扎勒、厄鲁特固山贝子朋素克、贡楚克邦、公品级一等台吉旺沁班巴尔、都尔伯特辅国公扎纳巴克、扎萨克一等台吉布达什哩、察哈尔总管公敏珠尔多尔济、土尔扈特扎萨克一等台吉都尔玛扎布、青海扎萨克一等台吉班珠尔、及领侍卫内大臣等。召科尔沁和硕亲王旺扎勒多尔济、多罗郡王喇什噶勒当、喀喇沁多罗郡王喇特纳锡第、固山贝子多罗额驸扎拉丰阿、浩齐特多罗郡王齐苏咙多尔济、翁牛特多罗郡王布达扎布、多罗贝勒诺尔布扎木素、扎噜特多罗贝勒锡勒塔喇、敖汉固山贝子固山额驸垂济扎勒、镇国公固山额驸罗布藏锡喇布、鄂尔多斯固山贝子纳木扎勒多尔济、巴林辅国公和硕额驸德勒克、喀尔喀和硕亲王固伦额驸拉旺多尔济、亲王品级郡王车布登扎布、扎萨克图汗多罗郡王齐旺巴勒斋、多罗郡王多罗额驸桑斋多尔济、多罗贝勒阿玉尔、阿拉善和硕亲王和硕额驸罗布藏多尔济、回部郡王品级多罗贝勒霍集斯、辅国公图尔都、额色尹、色提巴勒氐、茂明安多罗贝勒衮楚克扎布、都尔伯特辅国公扎纳巴克等、至御座前赐酒成礼　　

○谕军机大臣等、据高晋奏淮扬一带水势深通。回空帮船。可冀遄行。惟镇江之徒阳运河。值冬令潮汐较小。行走未免濡滞。同日吴嗣爵、奏淮扬水势摺内。则称运河水甚宽裕。江广尾帮。计日俱可出江。不致有误冬兑各等语。在吴嗣爵之意。以回空船只。已过淮扬。其江广帮船出江以后。即可遄行无阻。总河之事已毕。至江浙粮艘。由京口入徒阳运河者。即与伊无涉。所见殊小。吴嗣爵、系江南河道总督。凡南省河路。遇有淤浅应办之处。何妨一体照料佽助。岂可因地非专责。过分畛域。伊实有不能协助之处。亦无大咎。但既奏漕船情形。则江以南之河形船路。一并叙及。亦非难事。何竟若置身局外。不屑一言置论乎。此虽小节。在朕前亦难混过。而吴嗣爵身为大臣。不应若此。将此传谕吴嗣爵知之　　

○是月。大学士管两江总督高晋等奏、本年八月内外河老坝口堤工漫溢。经由山子湖、直注马家荡、始入射阳湖归海。水退沙停。淮城一带河道沟渠。在在淤垫。据地方官查勘。均需挑浚。查此项系水利工程。原应民修。但近河居民被水后。需费浩繁。实属无力举行。而工程又关紧要。应请明春动项兴修。俟工竣日核销。得旨、如所议行　　

○江苏巡抚萨载奏、准安徽巡抚裴宗锡咨称、安庆府拏获卖新闻人杨世荣案内。胡老八一犯、系江宁城内人。应拏获解审。查此案先据上元江宁二县禀报。查有刊卖告示、及捏写谕旨报单之人。饬差拏获王添盛等六犯。并起获板片。俱各讯供不讳。惟编写谕旨一节。各犯均供应问胡德中、即胡老八。而胡老八又坚供、系在逃之杨和尚起意。今安省拏获之杨世荣、似即胡老八所供之杨和尚。该犯等伪造谕旨。供情未确。原应归案严讯。若照获犯以少就多之例。自应咨提来江审办。但杨和尚既系首犯。业经安省奏明咨缉。当即将江省所获之犯。委员解安省究办。得旨、既推诿。复弄巧。尔不宜如此。又批、尔等何以未奏　　

○河南巡抚徐绩奏、据商邱县知县汪槐禀称、因查保甲。于毛堌堆地方刘法勤家、查出阳谷人刘东洋、牌册无名。言语支吾。正鞫讯间。适山东缉匪差役至境。令其认识。即系奉旨严拏之林海一犯。臣随飞骑亲讯。据供、因被剿逃出。改名刘东洋。已将从贼情由承认不讳。当即委员解京。得旨、好。知道了。归太更要犯。何尚未获　　

○署四川总督文绶奏、军营铅子。最关紧要。上年拨解黔省黑铅。将次用完。本省所出铅觔。止敷鼓铸。请于黔省再拨黑铅四十万斤解川。查黔省办运各省铅觔。俱由川省永宁县、雇船转送。因系水陆通衢。向来设局存贮。现咨明黔省、并饬查永宁局存贮黑铅若干。令其就近动拨。得旨、如所议行　　

○是年。追予金川临清出师阵亡副都统衔头等侍卫音济图一员、参领额尔特等二员、参将富金保等三员、游击杨有凤等四员、副护军参领铁住等二员、都司释迦保等五员、三等侍卫绰尔齐喀一员、副章京索住等二员、云骑尉罗尔占等二员、防御法林保一员、守备武丕爵等三员、蓝翎侍卫哈尔察海等七员、通判吴景纳一员、千总王洪等二十四员、知县杨梦槎等二员、翎长固宁阿等三员、县丞倪鹏一员、吏目罗载堂一员，把总李国清等二十员、委署笔帖式里图拉凯一员、外委李永庆等十八员、领催吉哈图等四名、前锋济尔哈等三十一名、马兵陈彦等二百五十五名、步兵王元罗等九百六十名、祭葬恤赏如例。俱入祀昭忠祠　　

○旌表孝子。顺天等省张陈谟等十七名。顺孙。甘肃魏作干一名。孝妇。湖南王氏一口。守节合例。八旗满洲关少妻李氏等七十一口。蒙古八达色妻包氏等十三口。汉军铁住妻熊氏等十五口。内务府张士秀妻李氏等七口。盛京等处驻防沙海妻孟氏等八十八口。奉天等省宣国栋妻孟氏等八百二十六口。夫亡殉节。山东等省仪凤至妻张氏等二十四口。未婚守志。奉天等省单士一聘妻王氏等四十八口。百岁寿民、妇、直隶等省晁立等二十四名口。各给银建坊如例　　

○一产三男。奉天等省萧文瑞等七家　　

○会计天下民、谷、数。各省通共大小男妇二万二千一百二万七千二百二十四名口。各省通共存仓米、谷、八十六万五百一千石六斗七升九合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十三


大清高宗法天隆运至诚先觉体元立极敷文奋武孝慈神圣纯皇帝实录卷之九百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年乙未。春。正月。己酉朔。上诣奉先殿行礼。
  </div>
  <div class="pagination">
   <a href="清实录乾隆朝实录_page1294.html">
    上一页
   </a>
   <span>
    ...
   </span>
   <a href="清实录乾隆朝实录_page1290.html">
    1290
   </a>
   <a href="清实录乾隆朝实录_page1291.html">
    1291
   </a>
   <a href="清实录乾隆朝实录_page1292.html">
    1292
   </a>
   <a href="清实录乾隆朝实录_page1293.html">
    1293
   </a>
   <a href="清实录乾隆朝实录_page1294.html">
    1294
   </a>
   <span class="current-page">
    1295
   </span>
   <a href="清实录乾隆朝实录_page1296.html">
    1296
   </a>
   <a href="清实录乾隆朝实录_page1297.html">
    1297
   </a>
   <a href="清实录乾隆朝实录_page1298.html">
    1298
   </a>
   <a href="清实录乾隆朝实录_page1299.html">
    1299
   </a>
   <a href="清实录乾隆朝实录_page1300.html">
    1300
   </a>
   <span>
    ...
   </span>
   <a href="清实录乾隆朝实录_page1296.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
