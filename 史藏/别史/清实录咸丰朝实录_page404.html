<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 404 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 404 页/共 502 页</h1>
    <div class="content">
监修营垒完竣一摺。奉天各海口。业经增庆查勘。酌定安设炮位。并与玉明等、会办田庄台防务。派兵筑垒。择要设防。现已一律报竣。著增庆于验收铁子火药后。即行启程回京。毋庸仍赴天津。该处防务。即交协领奇淩阿等、分岸防守。至天津现已用武。二十五日接仗。击毁夷船多只。上岸夷兵约一千五六百人。死者甚众。惟该夷经此挫折。恐复调集兵船。窥伺各处海口。如没沟营等处。探有夷船驶至。著玉明即统带在城备调之兵。迅速前往。相机办理。所有田庄台两岸炮台。著景霖遵照前日谕旨。督饬在防官兵。严密防堵。毋稍松懈。增庆另片与景霖会奏、田庄台修工出力各员。可否援案保举等语。著准其择尤酌保数员。奏请奖励。将此各谕令知之。　　

○以安徽汊涧马家集剿匪出力。赏记名副都统萨萨布、头品顶带。协领得春、以副都统用。副总管郭兴阿、巴图鲁名号。都司王佐臣、赵喜义、花翎。余加衔升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之二百八十五　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰九年。己未。六月。己亥朔。谕内阁、前因京口佐领瑞灵、亏短米折银两。当降旨、将该员革职监追。兹据和春奏、该革员业经在监病故。所有欠缴银两。著饬该家属如数完缴。其兵丁文治等十一名。除已缴清之兵。就近责革发落外。其有延不呈缴、及未缴楚者。亟应从严究办。且各县欠解银两。亦须彻底查明催解。著何桂清、委员严讯追缴。分别办理。以清款项。　　

○谕军机大臣等、此次夷酋口□普噜嘶等、以互换和约来津。带领兵船。欲进大沽海口。已谕令在拦江沙停泊。静候桂良等、到京商办。复恐夷情躁急。未肯久待。又谕僧格林沁、恒福等、令由北塘进口。暂在天津安设馆驿。仍候桂良等到后办理。讵该夷不收照会。不遵理谕。屡将海口所设铁戗等件。撤毁多件。五月二十五日。夷船闯入。先行开炮。官军不得不回击。夷船受伤多只。犹以步队搦战。势甚猖獗。我军击毙夷兵数百名。生捦二名。余皆败窜。计夷船入内河者、共十三只。惟一船逃出拦江沙外。据生捦夷兵供称、皆＜口英＞夷号称提督之赫姓主见。是日赫姓、因桅折压伤。其骽不能转动。现在各船、仍泊拦江沙外。＜口英＞夷背约恃强。先行开衅。并非我中国失信。惟念古来驾驭外夷。终归议抚。若专意用兵。终非了局。现仍令僧格林沁、办理防剿事务。另派恒福、督同文煜、办理抚局。＜口英＞夷背约称兵。固难与之理论。其咪口□佛虽与同来。未必帮同犯顺。仍可善为抚绥。令由北塘至津暂住。待桂良等到后再议。该二国情形如何。尚未据恒福等覆奏。＜口英＞夷挫折之后。其兵船在天津海外者无多。计必或赴上海。或召广东兵船。重来报复。著何桂清、密派妥员。赴沪查探。有何动静。暗中防范。其天津被创之事。不可漏洩。傥该夷果有火轮船至上海。欲纠众北犯。可令该处华商与夷商等、声言若复用兵。则上年所议各条。前功尽弃。岂不可惜。嘱各商从中劝阻。或挽咪口□佛二夷之在沪者。为之劝解。令＜口英＞夷弭兵息事。仍在天津等桂良等办理。庶各国可以同沾利益。亦保全抚局之一道也。惟此意须出自商人。不可官为宣露。更不可因此事先给照会。何桂清有办理夷务之责。既有变局。不可不早令知悉。将此由六百里密谕知之。　　

○又谕、本日国瑞到京。即经召见。询以军营一切光景。并阅僧格林沁、恒福奏、数日与该夷相持情形、并遵保出力人员一摺。所奏虽获胜仗。该大臣仍设法办抚。甚合机宜。朕心深慰。夷人自被击后。蹲伏拦江沙外。与我军相持。未敢内犯。讯据夷目供称、口□普噜嘶、及各国公使、乘坐大火轮船。俱停大沽口外。僧格林沁等、已饬天津道、照会该夷。剀切晓谕。即交所获咪夷带归投递。以为转圜。并移咨西淩阿、夷船驶入北塘。不妨听其停泊。一经上岸。即督马队堵截。该大臣所筹。与前降谕旨。用意正相符合。著即相机妥办。以期及早蒇事。僧格林沁、督办海防。等画精详。不辞劳瘁。著先行赏给御用烟壶一对。时辰表一对。即由国瑞赍交僧格林沁祇领。所有保举加衔、升用。赏戴翎枝、及先换顶带各员。均依议行。至应赏勇号、并拉木棍布扎布、加恩之处。统俟定局后。再降谕旨。其未经宣布情节。俟国瑞到津后。再为传谕可也。所获咪夷之人。已令带投照会。看其如何答覆。有无转圜之意。傥竟无回信。或三夷齐心桀骜。再应如何办理之法。著悉心筹画为要。将此由五百里谕知僧格林沁、恒福、并传谕文煜、知之。　　

○又谕、前因胜保进攻天长。兵单未能即克。当谕令和春、仍遵前旨。迅拨江北精兵。前往天长。会同胜保、将该城克期收复。兹据和春奏称、探得天长逆党。分股回犯六合以后。北路较松。并未于张玉良等各军内、酌量调拨。前往胜保军营会剿。现在天长贼势虽分。胜保扼守旴眙。尚未能攻克天长。著该大臣仍遵前旨。酌拨江北精兵前往。相机会剿。速拔坚城。杜贼北窜。以固清淮门户。胜保亦得分兵进剿怀远等处贼匪。不致为此股逆匪牵掣。该大臣勿得轻听将士之言。稍分畛域。至将来克复天长以后。此项官兵。应仍调回江北。毋庸留胜保军营调遣。将此由六百里谕令知之。　　

○西甯办事大臣福济奏、筹办投诚野番大概情形。得旨。此时祇好羁縻。将来蒙番能否相安。惟在随时妥办。若仍藉端滋事。更可驱逐有辞。著晓谕蒙古。不可自弛武备。赖他人之势以自立。若蒙古能强。堪以敌番。任其自行驱逐。亦无不可。　　

○以广东三江口协副将马德昭、为直隶大名镇总兵官。　　

○以浙江余姚官绅剿匪出力。赏候选员外郎谢敬、道员胡元博、都司衔陈英、守备高殿扬、杨应龙、花翎。知县江荣光等、蓝翎。余加衔升叙有差。　　

○以擅离江南红山窰营盘。革副将魁霖职。　　

○予江南六合伤亡都司陈鹏举、贾有奇、祭葬世职。如阵亡例。　　

○庚子。谕内阁、王庆云奏、川省沿边防剿出力文武各员、拟请汇案请奖一摺。四川省、上年筹防黔匪。出境会剿。攻克匪巢贼垒多处。现查綦、南、酉阳、边界。渐次静谧。又叙州、甯远、两府属之宜宾、屏山、会理、盐源、等州县。毗连夷地。壤接滇疆。时有猓夷滇匪。句结滋扰。该地方官、剿除匪党。抚恤难民。地方一律肃清。均属著有微劳。自应随时鼓励。著准其交有凤、汇案择尤请奖。凡出境剿贼获胜者。每案酌保。毋过十人。本境办防者。每案毋过三数人。其余悉归外奖。并不得以官亲幕友。籍口粮台文案、管带练勇等事。稍滋冒滥。以励边防。　　

○又谕、前因御史谢增奏、江苏署娄县知县倪应晋、酗酒滥刑各情。当降旨、交何桂清等、严查参办。兹据该督等奏称、倪应晋、于杨景升控告曹春元一案。究出捏名诬控、及欠租情由。将其笞责押追。旋因杨景升病发。保回身死。经伊子结求免验。并非滥刑。亦无与主簿邱中、时常聚饮各情。惟于杨景升病故拦验一案。并未通详。请交部照例议处等语。此案署娄县知县倪应晋、将杨景升笞责。杨景升病发取保。越二日身死。虽非立毙杖下。难保非因伤殒命。倪应晋、著交部严加议处。以为玩视民命者戒。　　

○谕军机大臣等、广东夷务情形。日久未据奏报。甚深廑念。＜口英＞酋口□普噜嘶等、率领兵船至沪。未与桂良等相见。但行照会。督称赴津互换和约。及到大沽海口。谕令拢泊拦江沙外。静候桂良等回京商办。或先由北塘暂到天津。安插馆驿。俱不遵依。声言欲撤我海口防具。五月二十五日。驶入火轮船、并杉板船多只。偪进炮台。竟敢先行开炮。并以步队上岸搦战。经僧格林沁等、督兵回击。伤毙夷兵数百名。击坏夷船十二只。生捦夷兵二名。其＜口英＞国提督赫姓、被炮伤桅压。骽不能动。实足以寒夷詹而伸国威。连日该夷在拦江沙外。修整坏船。未敢内犯。僧格林沁与之相持。军心益壮。惟念驾驭外夷之道。断不能始终用武。傥该夷挫折之后。果有悔心。或挽咪口□佛二夷出面说和。或待桂良等到日换约。尚可宥其狂悖。息事罢兵。所恐夷情难测。或调广东夷兵。前来报复。或被创于津。修怨于粤。均属不可不防。黄宗汉奉到来京谕旨。是否业已启程。劳崇光调任广东。兼署督篆。是否已抵新任。均未奏到。天津接仗情形。广东想未深悉。特以谕知黄宗汉、劳崇光、密加防范。即如罗惇衍等、绅董中素符乡望者。亦应整顿乡团。以备不虞。该督等祇宜信函往来。断不准形诸公牍。尤不可假奉旨为由。致于抚局有碍。不必宣露防御情形。使夷人知觉。傥该夷在粤。照常无事。即不可先行挑衅。劳崇光到粤东驻劄何郡。王庆云未到以前。务须兼顾两省。并与省中常通消息。留心夷务为要。将此由六百里密谕知之。　　

○又谕、御史徵麟奏、访闻积年著名恶棍、句串花户偷窃仓米、请饬查拏审办等语。近来京仓窃米之案。层见叠出。据该御史所奏、北新仓、有积年著名土棍。句串该仓官人。夜闲开廒。豫备偷穵米石。外闲更有官人。作为向导。百余人各持器械入仓。任意窃取。似此积猾棍徒。目无法纪。于仓储大有关系。著步军统领衙门、按照单开人犯住址。严密查拏。务获究办。毋令一名漏网。原摺单著钞给阅看。将此谕令知之。　　

○又谕、官文奏、军情紧要、请添拨西丹马队、赴楚助剿等语。据称、皖省贼踪遍野。非分三四路进兵。则孤军深入堪虞。前请拨黑龙江西丹止有千名。尚恐不敷分派。自应添益马队。以图进取。惟现在天津尚未撤防。马队未能调拨。著官文就现有兵力。先为布置。傥巴扬阿、所带黑龙江西丹一千名到楚。即可令其赴皖剿办。俟天津撤防。再行饬拨马队前往。以资攻剿。将此由五百里谕令知之。　　

○两江总督何桂清等奏、职官聚集赌博、参革惩办。得旨。依议革审。此案虽系赌博。惟密迩夷馆。聚集多人。甚属可恶。著讯明加等定拟。　　

○调四川建昌镇总兵官占泰、为川北镇总兵官。川北镇总兵官鲁占鳌、为建昌镇总兵官。赏丁忧参将德茂。副将衔。署建昌镇总兵官。　　

○以直隶天津海口打仗出力。赏副将徐廷楷、参领穆腾额、倭和、玉亮、海群、副参领明春、巴图鲁名号。游击李炳业等、花翎。都司阿呢扬阿等、蓝翎。余加衔升叙有差。　　

○辛丑。谕军机大臣等、胜保等奏、粤逆由六合分股窜扑、盱眙危急、江南援兵、尚未派往一摺。前因天长未复。贼焰甚炽。叠经谕令和春等、就近于张玉良、熊天喜等、所统各军内。派拨数千名前往。会同胜保攻剿。现在大股逆匪。由马家集等处。窜扑天长各军之后。胜保兵力过单。难于抵御。所有张玉良等兵勇。现俱驻劄扬州、六合等处。著胜保飞咨和春。催提所派镇将。酌带兵三四千人。驰赴天长。会同胜保兵勇。将该城速等克复。傥盱眙需兵。即提此项官兵。自北向南堵剿。更为得势。惟江南北军务。均归和春督办。地方甚广。需兵较多。前因和春、未即拨兵赴援天长。业经谕令俟克复天长后。仍将所拨之兵。回至江南北军营。归和春调度。胜保不得截留。致滋贻误。至定远南路吃紧。胜保已派马队援应。仍著翁同书督饬弁兵。实力堵扼。毋稍疏懈。其黑龙江马队。并著该大臣等催提。以资助剿。将此由六百里谕令知之。　　

○江西巡抚耆龄奏、江省咸丰七年。补行六年大计。保举卓异各员。现值办理军务。请予展限给咨赴部。从之。　　

○以江西广丰县城解围。赏都司丁应龙、花翎。把总胡清等、蓝翎。道员沈葆桢等、加衔升叙有差。　　

○予江西义甯州阵亡殉难、知县方楙、州同卢镇、县丞翟九芝、训导童咏春、主簿陈德恒、外委田才发等、三十四员、祭葬世职。生员李清华等、三十四名。并勇目、耆民、妇女、分别旌恤如例。并予建坊入祠。　　

○追予江西景德镇等处阵亡已革千总胡再升、开复原官。并训导洪象贤、把总李传纶、祭葬世职。　　

○壬寅。上诣安佑宫行礼。　　

○谕军机大臣等、特普钦等奏、俄酋木哩斐岳幅、现至伯力地方。声称欲赴奇咭等处。不日旋回。再赴乌苏里。其赴三姓城贸易之彻卜勒幅等、屡经开导。仍未折回。并续有人船多只。由黑龙江下驶。请饬景淳、速往办理等语。俄酋于五月初一日。经过黑龙江时。称欲赴乌苏里、绥芬、等候会勘地界。至初四日。过黑河口。则称欲往上海。及初七日。过乌苏里口。则称欲赴奇咭。是其诡谲多端。殊难揣测。撤卜勒幅等、前来三姓。既未肯即行折回。而初九等日。复有大小船八十只。舟□威＜舟虎＞十七面。夷官及男妇人等数百名。携带鸟枪等多件。由黑龙江下驶。其蓄意蔓延。尤属可恶。前已叠谕特普钦、将该酋木哩斐岳幅行踪。确加探访。并阻其三姓贸易。惟夷情日益横恣。著景淳星驰前进。于行抵吉林后。遵照前奉谕旨。将木酋行踪确探。妥为晓谕。其前来三姓贸易夷人。及陆续下驶人船。应如何开导拦阻。以免滋蔓之处。熟筹办理。毋稍迟误。将此由五百里谕令知之。　　

○兵部尚书全庆等奏、夷人如由北塘进京。途中尤须严为设备。得旨。未战之前。固宜防范。已战之后。尤应加意。惟不可稍露痕迹。　　

○奉天府府尹景霖奏、督办工程完竣。可否回省。得旨。著仍在田庄台防所。俟夷务稍有定局。候旨行。　　

○以疏防江西牯牛岭。游击朱祖贵、革职。吴开泰、刘光明、暂行革职。留营差遣。　　

○予江西景德镇阵亡千总梁庆云、张阳点、把总郭建奇、颜彦贞、林星宝、张介眉、外委周昭华等、十八员、祭葬世职。　　

○癸卯。调任广西巡抚劳崇光奏、广西通省军务、现在筹办情形。得旨。卿竭力支持。于兹数载。朕深嘉许。今调任粤东。地方夷务。处处皆关紧要。接署督篆后。妥为经理。以副委任。　　

○予广西宾州阵亡署知州任秉钰、县丞何兆葵、守备韦廷忠、外委韦启得、祭葬世职。　　

○甲辰。谕内阁、张祥河等奏、请将节次扣留兵车过站之知县、撤任查讯一摺。顺天府属大城县知县高骧云、于吉林官兵过境时。扣留上站静海县大车七十余辆。经该督记过后。并不知悛改。现据直隶委员查明。该员四次扣留过站、计共车二百数十辆之多。以致后起官兵。无车难进。实属取巧玩误。并访有该员家丁赵姓、任姓、通同舞弊。卖放兵车情事。高骧云、著即撤任。交恒福饬令天津府知府。提同该员家丁等、严行审讯。并将通同舞弊情事。讯明从严惩办。以儆效尤。　　

○又谕、恒福奏、解犯中途脱逃、请将签差不慎之知县、交部议处一摺。直隶三河县知县王钟、丰润县知县夏献烈、于护解要犯。并不慎选妥役。致令中途脱逃。拒伤兵投。实属咎无可辞。王钟、夏献烈、均著先行交部议处。以示惩儆。　　

○又谕、张亮基奏、请将声名狼籍、几致激变之知县、革职审办一摺。署贵州大定府毕节县知县周芾、前在该县作幕。到任后颇快恩怨。并肆贪婪。以致民心忿恨。本年三月闲。乡民持械进城。罢市数日。几致激变。周芾、著即革职。交张亮基提省审办。如有贪污不法情事。即行从重治罪。署贵西道承龄、经该督饬查该员劣迹。日久并未禀覆。难保无徇庇情事。承龄著先行交部议处。　　

○又谕、张亮基等奏、兵练围攻昆阳、海口屡获胜仗、首逆伏诛一摺。云南逆回马淩汉、纠众滋事。本年二月闲。该逆聚众数千。夜袭昆阳州城。署知州吴襄隆、被执不屈。骂贼遇害。该逆占踞州城。经外委陈起龙等、督带兵练。奋力攻剿。四月初二日。该逆率众劫营。我兵设伏以待。枪炮齐施。当将首逆马淩汉轰毙。并击毙匪众各百余人。夺获器械无数。陈起龙亲督兵练。直抵城下。被城上炮伤。登时殒命。现在兵勇围攻州城。该匪坚守不出。又海口地方。匪徒麕集。我兵屡次进攻。叠获胜仗。前后毙匪数百人。贼势已极穷蹙。著即乘此声威。饬令该将弁等、迅克昆阳州城。并将海口匪党。全行埽除。毋留余孽。　　

○谕军机大臣等、恒福奏、两盟官兵出力、开单恳请奖励、并夷务事件、文煜应否会衔各等语。前据僧格林沁、奏保海口出力各员弁。业经谕知该大臣、均依议行。惟须定局后。再降明发谕旨。兹据该督奏称、五月二十五日之战。蒙古两盟马队官兵。奋不顾身。击败夷众。实属异常出力。所请赏给该台吉章京护卫等项顶带花翎。均依议行。即著该督传谕各该员。准其将所请顶带花翎。先行换戴。以示嘉奖。一俟夷务定局。即与僧格林沁前保各员。同降谕旨。藩司文煜、随同恒福办理夷务。遇有陈奏事件。著准其会衔具奏。与夷人往来公文。并著一并列衔。恒福另摺奏、与咪酋订于初六日在北塘地方会晤。夷情狡悍。未必即能就范。该督于会晤后。著仍回大沽。与僧格林沁商酌办理。将此由五百里谕令知之。　　

○又谕、前据胜保奏、逆匪由六合分股窜扑。盱眙危急。叠经谕令和春、迅拨张玉良、熊天喜等兵驰往。会同攻剿。本日据胜保驰奏、正在南路鏖战。贼分另股。由盱眙山后。绕至湖边。致被阑入该县等语。蒋坝为东北紧要门户。该大臣拟严扼此处。以固清淮。并分饬滨临洪湖各州县。收绝船只。以防偷渡。所办似尚足恃。日内江南援兵。计可前来。著迅速相机堵剿。克复盱眙天长。力扼北窜。李世忠、张元龙等、业已抒诚效顺。其部下可用之兵。谅必不少。何不责令杀贼立功。乃各袖手旁观。置身事外耶。另片请派带领步队得力镇将、驰往军营等语。胜保前请调之乐善、现因办天津防堵。已补授直隶提督。未能令其远赴皖省。已饬令和春、选派提镇大员矣。将此由六百里谕令知之。　　

○又谕、本日据胜保奏、天长贼势狓猖。窜扑盱眙。兵力不支。致被攻陷。胜保已退劄蒋坝。力扼北犯清江之路。现在天长未复。盱眙又失。胜保一军。竭力支持。深恐贼众兵单。设有疏虞。于大局颇有妨碍。此皆江南军情。未免隔绝。和春受裨将怂恿之言。坐视不救。将来驱贼北窜。该大臣与胜保、厥咎维均。著和春仍遵前旨。即在张玉良等各军内。迅拨精锐数千名。并选派带步队之提镇大员管带。星速驰赴北路。会同胜保、合力进剿。克复盱眙天长二县。以固清淮门户。不得稍有迟延。致滋贻误。将此由六百里谕令知之。　　

○直隶总督恒福奏、请截留南漕一万石。接济兵食。从之。　　

○钦差大臣僧格林沁奏、夷船陆续退出。现筹防守机宜。得旨。所虑实为周妥。统俟本日该督与咪酋见面后。方能得其梗概。再为详谕饬遵。　　

○归化城副都统桂成、带兵驰赴山东防堵。以绥远城将军成凯、兼署归化城副都统。　　

○以山东边境堵剿窜捻出力。赏知府来秀、游击崔双贵、都司孙延略、花翎。道员敬和等、蓝翎。余加衔升叙有差。予阵亡州同翟锡周、从九品李兆麟、祭葬世职。廪生田浴沂等二十三名、赏恤加等。　　

○以直隶天津海口防剿获胜。赏台吉珂兴额、头品顶带。副都统那木萨朗扎普、巴克莫特、博勒霍、明保、恩克巴雅尔、护卫勒格鲁普、色鲁普、二品顶带。台吉诺林木丕勒等、花翎。　　

○以攻克云南阿掌冲回寨。予都司何占标等、升叙有差。　　

○以管解炮位妥速。予河南知县李锡祺等、升叙有差。　　

○以贼窜安徽盱眙。钦差大臣胜保、下部议处。　　

</div>
    <div class="pagination">
<a href="清实录咸丰朝实录_page403.html">上一页</a><span>...</span><a href="清实录咸丰朝实录_page399.html">399</a><a href="清实录咸丰朝实录_page400.html">400</a><a href="清实录咸丰朝实录_page401.html">401</a><a href="清实录咸丰朝实录_page402.html">402</a><a href="清实录咸丰朝实录_page403.html">403</a><span class="current-page">404</span><a href="清实录咸丰朝实录_page405.html">405</a><a href="清实录咸丰朝实录_page406.html">406</a><a href="清实录咸丰朝实录_page407.html">407</a><a href="清实录咸丰朝实录_page408.html">408</a><a href="清实录咸丰朝实录_page409.html">409</a><span>...</span><a href="清实录咸丰朝实录_page405.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
