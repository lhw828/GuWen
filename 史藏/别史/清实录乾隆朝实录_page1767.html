<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1767 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1767 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千四百二


大清高宗法天隆运至诚先觉体元立极敷文奋武孝慈神圣纯皇帝实录卷之一千四百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。闰四月。甲申。上御勤政殿听政。　　

○谕、京师自春徂夏。总未得有透雨。朕斋心虔祷。望云瞻礼。宵旰靡宁。节经降旨。屡沛恩施。以冀感召甘和。渥沾澍泽。旬日以来。尚在盻雨未得。朕心实增焦切。日谕军机大臣等。现在政刑。或不无阙失。抚躬循省。乾惕尤深。因思近年来、因台湾海洋盗风甚炽。曾谕该省督抚、拏获盗犯。不分首从。概行按律正法。从重示惩。俟数年后盗风少息。再行照旧办理。原期禁戢凶暴。以安良善。乃节年该督抚、及附近海洋省分督抚等。奏报拏获洋盗。多系一面奏闻。一面即行正法。虽属辟以止辟之意。第恐督抚等有意见长。或为属员升擢地步。所获之犯。未必尽系正盗。仅将夥党内无关紧要者。拏获充数。甚至设法购求。愚民重利轻生。顶凶认盗。而正犯转致远扬。又或奸民因仇诬指。该督抚既经奏明正法。部臣亦无由覆核。其中或竟有冤屈。亦未可知。殊非朕靖盗安民之本意也。即如近日长麟奏、拏获海洋凶盗黄泳林等。结夥多人。在洋面行劫客船。将事主水手等十二人。掷海身死。凶恶已极。该抚审明后。即将首夥十三犯。押赴海口。分别凌迟斩决示众。此等劫杀多命之凶盗。加以重典。正可肃法纪而快人心。不得谓之过当。昨又据梁肯堂奏、拏获越狱之绞犯瞿套儿一犯。恭请王命。即行正法。则办理未免稍过。该犯止系窃贼满贯、问拟绞候之犯。今因越狱拏获。虽例应加重。亦祇应入于情实办理。何至决不待时。外省似此非过则不及者。正复不少。各省用刑失当。虽距辇毂甚远。然皆朕之土之民。京师缺雨。或即由此乎。朕子惠元元。远近岂有歧视。此后台湾地方。拏获盗犯。该督抚审明后。如果系真正首盗害人。赃据确凿者。自应即行正法。以儆凶顽。若止系随从夥党。及把风接赃等犯。仍按照常例、分别办理。其附近海洋及各省。凡遇命盗等案。俱应细心研讯。务期情真罪当。按例办理。不得有意从严。株连拖累。此系朕吁天祈泽。夙夜焦劳无聊之极思。各督抚等。尚其敬体朕意。详慎庶狱。以期共迓祥和。庶冀甘霖速霈。将此通谕知之。　　

○谕军机大臣曰、福康安等奏聂拉木、济咙、绒辖等处贼匪。添人拒守。分据要隘。福康安等进兵时。拟先于聂拉木等处。酌派巴图鲁侍卫等。带兵前往。作为偏师。福康安等会合大兵。由济咙直入攻剿等语。所办俱好贼匪等虽据守要隘。抵死抗拒。谅非勍敌。福康安等带领生力劲兵。鼓勇先登。无难立时攻破。而聂拉木一带。又有巴图鲁侍卫等。分路进攻。使贼匪腹背受敌。顾此失彼。自必望风胆落。不攻自溃。再据奏、廓尔喀尚有旧居巢穴。在阳布之西。大兵进攻阳布时。先行截其归路要隘。止须于济咙、聂拉木、定结、第哩朗古等处。派员留兵。与番兵协同防守。已可杜其抄截之路等语。所办已得其要。惟思大兵进剿阳布时。声威壮盛。贼匪。自必并力死守。冀图延喘。该处系属贼巢。且有城垣碉寨。若贼匪悉力固守。自较聂拉木为甚。我兵徒恃围困。转致稽延时日。自不若于攻围时。将其城门故留一面。示之以隙。使其乘间逃逸。我兵先于隐僻处所。潜设埋伏。趁贼匪逃窜之时。出其不意。乘机掩击。实为事半功倍。朕又思贼匪在济咙一带屯聚。近复添人拒守。其所资口食。自须由贼巢运送。即将来围困阳布。其粮石自必由他处赍运。若能酌派官兵。绕出贼后。绝其饷道。或将其水道一并断绝。俾贼人困于饥渴。束手待毙。此亦制胜之一策。再我兵进剿。粮运关系紧要。节据福康安等奏。现办粮石牛羊等项。足资万余人年余之食。但祇系笼统计算。其济咙以内、本系藏地。自可按程运送。源源接济。至济咙以外、至阳布贼巢。及官兵跟踪进剿处所。军行粮随。其如何筹办运送之处。总未据福康安等、分晰具奏。虽大兵进剿。原可因粮于贼、但究不可恃。即兵丁裹粮而往。岂能多带。且兵丁等俱系步行。各有携带军械火药及衣装等项。已属累重。若再令裹带口粮。每兵所带、至多不过一月之食。军粮为众兵托命。设接济稍有稽迟兵丁或以枵腹为虞。众心即不免观望。亟应先事豫筹。方可有备无患。所有济咙以内粮运乌拉等事。节经降旨令和琳在藏督办。鄂辉往来梭织催查。但伊二人所办。同系一事。断不可稍分畛域。致滋推诿。务须互相商酌。彼此关照。两人共事、如同一人。若和琳在藏驻劄时。鄂辉即至沿途催查趱运。如鄂辉回至前藏。和琳即赴后藏至济咙一带。督率催查。总期军粮转运迅速无误。至济咙以外。鞭长莫及。非伊二人经理所能周到。今思惠龄本系参赞。固应同将军等统兵督剿。但惠龄运筹调度。自不知福康安。而冲锋打仗。亦不若海兰察。自当用其所长。所有济咙以外。及大兵所到地方。需用军粮。竟著惠龄专办。不必同福康安等带兵前进。伊身为参赞。又系本省总督。一切呼应较灵。惠龄应酌量情形。或设法滚运。或于适中处所。储备应用。俟福康安知照。随时运送。如福康安等、在贼境获有粮食。或尚不敷用。应需若干。即可照数陆续运往。以资接济。惟在惠龄熟筹妥办。俾无缺乏。但军粮关系紧要。恐惠龄一人照料难周。著福康安于巴图鲁侍卫章京内。如额勒登保者。酌派二员。并派绿营兵三五百名。留彼随同防护。更为妥善。将来大功告竣。惠龄转输之功。即与战胜之功无异。朕必与福康安、海兰察、一同加恩。并不因伊未曾督战。稍存歧视。惟自济咙以外。设有缺误。则惟惠龄是问。该督务须酌筹尽善。俾军食有资。方为不负委任。　　

○礼部等部议准、陕甘总督勒保题称。奇台、阜康、绥来三县学进额。已足三十名。应照原题设廪增各二名。六年一贡。从之。　　

○改铸梧州府督捕同知关防。并裁旧办盐务添给养廉银五百两。从署两广总督郭世勋请也。　　

○蠲免河南汤阴、汲县、辉县、淇县、滑县等五县。上年旱灾额赋有差。　　

○乙酉。谕军机大臣等、昨据福康安、奏筹办进剿事宜、摺内称、聂拉木、济咙、绒辖等处边界。探得均各添有贼匪拒守。分据要隘等语。殊不可解。前此贼匪在聂拉木逗留屯聚。节据鄂辉、成德等奏报。带兵攻围。将聂拉木官寨贼匪。剿杀焚烧。歼除净尽。其事办至一月之久。鄂辉等张大其词。将带兵人员。开列多名。恳请加恩。竟似奏捷成功。成德复于该处派兵拏卡。四处防守。是聂拉木地方贼匪。早已歼净。且新设防御坚固。何以此时贼匪。又在该处添人拒守。则鄂辉等、从前带兵收复剿净贼匪者何事。殊不可信。且官兵在彼拏卡防守。岂有任听贼匪添人前来、分据要隘、不行剿捕之理。或系贼匪于聂拉木以外。通往贼巢路径。添人拒守。而摺内声叙未经明晰。亦未可定。著福康安等。即将聂拉木何以添有贼匪拒守。究在何处地方。详晰查明。据实覆奏。　　

○又谕曰、孙士毅奏打箭炉至前藏。道里辽远。军储等项。未能克期迅速。现带领干员。亲赴察木多、驻劄督办。此时福康安等、正在集兵进剿。粮运军储。最为吃紧。朕正为系念。今孙士毅移驻察木多。亲身督办。呼应既灵。而承办之员。亦可随时禀商。听候调度。一切粮饷等项。更可迅速趱行。事事应手。孙士毅不辞劳瘁。实心经理。殊属可嘉。著仍赏戴双眼花翎。并赏大小荷包。以示优眷。口外地方乌拉等项。俱系各该处土司出派受雇。非内地民夫可比。若过于严紧。或致躲避不前。转有迟误。务在宽猛得宜。善为招集。想孙士毅自能办理协宜。俾土民等闻风争赴。踊跃趋事也。至军行需用粮饷等项。由川省至察木多。有孙士毅在彼督办。自可不至迟误。其自察木多以西。由前后藏至济咙以内地方。昨已有旨令鄂辉、和琳、无分畛域。彼此轮往照料。伊二人务宜遵照昨降谕旨。同心同力。经理妥善。今孙士毅驻劄察木多。相去较近。一切更可知会商办。又据孙士毅奏、请将道员王启琨、留驻打箭炉。责成经理等语。王启琨、经孙士毅委办出口各事务。甚为出力。自应留驻打箭炉。俾资照料。并著加恩赏戴花翎。用示鼓励。其先派往之道员林俊、及所奏徐长发、经孙士毅派在口外。总理台站该员等是否实能出力。著孙士毅察看。如果办事奋勉。著传旨一体赏戴花翎。俾其益加鼓励。　　

○丙戌。谕此次著派皇八子。皇十一子。皇十五子。分诣三坛。虔诚祈祷。　　

○谕军机大臣曰、勒保奏请捐办马五百匹。解赴军营应用一摺。全无实济。所谓能言而不能行。此项马匹解赴军营。须由四川打箭炉前赴卫藏。复由卫藏解至军营。程站窎远马匹在途行走。势不能不多延时日。福康安等、进剿贼匪。断无俟此项马匹骑用。再行进兵之理。即马匹解到军营。福康安等大功想已告竣。是此项马匹。竟属无用。尤为多此一举。勒保岂竟不计此道路情形。及行走月日耶。明知其无及。而姑为是言耶。况由成都省城。以至打箭炉出口后。在在皆崇山峻岭。路径险窄。即四川各营马匹。因山路难行。鞭长莫及。尚未经调赴军营。以资应用。若由甘肃解赴四川。又由四川出口。解至军营。路途更为遥远。计马匹行至成都。即不能保无疲乏。况出口后叠经山路。更安能长耐劳苦。即如昨冬福康安等。由青海一路行走。所骑马匹。途次尚有更换。行抵前藏。已多疲乏。难以骑用。且打箭炉以外。至卫藏一带。跬步皆山。俱系硗瘠之区。水草缺乏。尤非西北口外有游牧处所者可比。以五百匹之马。经行该处。必至缺于餧养。现在打箭炉以外。运送军粮火药等项。所办乌拉。尚多掣肘。而勒保摺内、遽称此项马匹。自甘省起至成都。所需解费草乾等项。俱由勒保捐备。交委员带往。并飞咨陕西四川督抚。沿途多拨夫役。官为照料。其至成都出口以至军营。拟交孙士毅查收。另委妥员转解前往等语。试思马匹数至五百。安有多人为之解送。又何从得有如许水草。为之牧饲勒保惟知自甘省至成都。应需解费草乾。出赀捐备。自以为办理周到。而自成都出口以至军营。仍交孙士毅派员转解。伊仍置之不管。是所办亦太费周章矣。勒保止知意在见好。而不顾其事之能行与否殊属非是。著传旨严行申饬。所有此项马匹。勒保既请出赀购办。其自甘省至成都。所需解员盘费马匹草乾等项。亦据奏明。自行捐备。今既无须此项马匹。即著勒保将从前福康安等由西宁出口时。该督在提镇标下。及各营所挑马一千五百匹。内有经福康安、海兰察、及巴图鲁兵丁等骑往卫藏者。为数若干。即将现在所购马匹。及所备解费草乾银两内。购买马匹。按各营缺额之马。照数抵补。分还各营。以遂其急公见好之举。又可省长途解送之烦。殊属两有裨益。　　

○丁亥。旌表守正捐躯江苏奉贤县民刘思泳女刘氏。　　

○戊子。谕曰、朕此次驻跸热河。巡幸木兰。著怡亲王、仪郡王、大学士公阿桂、尚书常青留京办事所有吏部兵部应行引见官员。文职知县以上。武职守备以上。于启銮进木兰之前。著该部每月派堂官一员。轮流带赴热河引见。其文员内佐杂等官。武员内八旗护军校、骁骑校、及外省送到之补放骁骑校水手。并年满千总等官弁。仍著王大臣照例验放。至八月以后月选州县等官。照例俟回銮后归于九月分一并引见。其各省督抚提镇等奏摺。著赍摺人前赴行在投递。进哨后。著兵部派员驻劄哨门。接递各省奏摺。封送行在。候朕批示发回。仍于哨门交付赍摺人祇领。　　

○又谕、户工二部议覆、淮宿等关徵收税课一年期满。比较五十五年。短少盈余银四万五千九百七十三两零。应著落该监督照数赔缴等语。固系照例办理。第念该关税课。全仗山东河南等处。豆货贩运南来。钱粮始能丰旺上年南北各省收成。俱属丰稔。商贩无利可图。以致豆货船只。到关稀少。盈余短绌。尚属有因。所有此次淮宿二关短少盈余角四万五千九百七十三两零。著该监督赔补四分之一。余著加恩宽免。　　

○谕军机大臣曰、奎舒奏、达赖喇嘛前往青海等处。购买马匹。当即晓谕蒙古番子等。挑选豫备等语。达赖喇嘛、因军行需用马匹。特令人前往青海等处购买。实为奋勉急公。朕心甚为嘉悦。著赏给碧霞＜王厶＞念珠。并大小荷包。鄂辉、和琳、接到后。即转给达赖喇嘛祇领。惟青海去藏甚远。达赖喇嘛所遣买马之人。总须八月间方能到藏。此项马匹。断不能济进兵时之用。将来大兵凯旋。总须马匹应用。著传谕鄂辉、和琳、俟达赖喇嘛之人。解到此项马匹时。饬令善为餧养。以备凯旋时应付需用。仍照所买数目。发给价值。以示优恤。将此谕令福康安、鄂辉、和琳、奎舒知之。　　

○己丑。谕军机大臣曰、冯光熊奏、晋省自盐课改归地丁之后。盐池发贩盐数。自本年二月初一日起。至四月底止。较往年多至加倍有余等语。向来晋省行销引课。未能办理裕如。总以该处盐池产盐不能旺盛为辞。自课归粮输。盐听民运之后商贩络绎。两三月内贩运之数。较前竟多至加倍有余。是盐池所产盐觔。本为旺盛。从前盐归官办。商课不能如期输纳。加以地方官派商勒索。商人视为畏途。遂以盐池产盐不旺。藉词卸责。今将盐课改摊地丁。不归地方经理。该省即以盐池产盐旺盛具报。前后情形。是否如此。著冯光熊查明据实覆奏。至此事既已行之有效。利归于下。自应使盐觔贩运流通。俾闾阎永资利赖。并著该抚随时督饬严查。毋任官吏胥役等。从中滋弊。致有需索阻挠之事。此为最要。此事所办实蒋兆奎之力。已加恩矣。将此谕令知之。　　

○又谕曰、刘秉恬奏筹办截漕一摺。内称、近日临清一带。水势渐消。河面未能宽阔。江西船体较大。请将在前之南昌等七帮。跟接赴通。尽在后之广信等六帮。截留拨给等语。所办好。但临清水势渐见消落。于赴通重运。是否不至妨碍。近日通州志桩。并未据报落水。自由上游潮河之水。足资接济。临清一带河水。前据刘秉恬等奏。增长四尺有余。何以复形消落。著传谕吉庆、务宜留心查察。严饬所属。疏浚各泉源。并将古浅处所。实力捞挖。俾漕艘衔尾遄进。毋致稍有浅搁其北运河一带。有无淤浅之处。并著诺穆亲、梁肯堂、一体留心捞浚。以便重运迅速抵通。方为妥善。将此传谕诺穆亲等。并谕刘秉恬知之。　　

○又谕、本日召见新授抚州府知府侯学诗。看其人甚平常。奏对亦不明晰。该员前任广东知县时。虽经孙士毅保题同知。福康安保举堪胜知府。但朕阅其才具。未必能胜方面之任。著传谕姚棻俟该员到任后。留心察看。如果不能胜任。即当据实具奏。不可稍有回护。以致贻误地方。　　

○仓场侍郎刘秉恬奏、交豫截留漕米。用回空军船运往。向例运米船。每次给行粮。及雇纤银四两二钱零。计每人一日仅得工银一分余。实属不敷。因思南漕在杨村起剥时。各帮旗丁于交米一百石外。例交船户饭米一斗二升。今既在东截卸。请将此项米亦令交出。添给运米军船。得旨嘉奖。　　

○庚寅。谕、河东盐务。从前佥商承办。徒滋地方官勒索之弊。商力屡形疲乏。是以议将盐课改归地丁。以期利归于下。商民交便。但立法之初。朕尚虑未能立时奏效。乃自改定章程以来。晋省业已行之有验。而河南、陕西、二省行销河东引盐地方。节经穆和蔺、秦承恩奏称盐价日减。商民俱获利益。兹又据冯光熊奏、现在该省盐池产盐旺盛。两三月内发贩盐数。较往年多至加倍有余等语。是盐课改归地丁一事。效验甚速。竟可永远遵行。商民均资利赖矣。此议实蒋兆奎所倡。朕不掩人之善。是以自甘肃调彼至山西。俾身任其事。今果始终承办。已著成效。甚属可嘉。蒋兆奎著加恩赏戴花翎。以示奖励。　　

○辛卯。谕曰、存泰年迈。著原品休致。所遗正黄旗汉军都统员缺。著淳頴补授。　　

○谕军机大臣曰。王懿德奏、据道州知州刘国永禀称、拏获武生李盛春等。护党挟嫌。肆行纠抢一案。现将人犯提省审办等语。此案武生李盛春等。因革生何竹筠等。私立衿户名色。抗欠钱粮。经户书李启珩等证佐。供出实情。致何竹筠等罹于罪愆。辄敢护党挟嫌。纠约多人。赴李启珩等家内。肆抢洩忿。情节甚为可恶。不可不严行审办。以示惩儆。毕沅现在湖南审办案件。著传谕该督。即就近提集人犯。严究实情。定拟具奏。知州刘国永、一闻纠抢之事。当即前往查拏。擒获多犯。其案内逸犯。亦据道员达明阿、全数弋获。尚属认真。并著毕沅查明会同获犯之文武各员。一并咨部分别议叙。以示奖励。将此传谕毕沅、并谕王懿德知之。　　

○壬辰。谕、班第达办理噶布伦事务多年。尚属奋勉。今闻溘逝。朕心甚为轸念。著加恩赏银一百两。以作善事。即于藏库内动给。　　

○谕军机大臣曰、福康安等奏、访察贼情。自聂拉木被官兵攻克后。各处隘口添兵防守。并闻贼匪将丹津班珠尔、及裹去兵丁王刚等四名。给赀用度等语。现在大兵云集。声威壮盛。贼匪自必闻风震慑。是以于各隘口添兵防守。并将丹津班珠尔、及兵丁王刚等。给赀优待。其心持两端。已可概见。即日大兵压境。贼匪势穷力蹙。或竟差人递禀乞降。亦未可定。今福康安等、定计捣穴擒渠。永杜后患。所见甚是。已得大要。惟当督率将弁官兵。奋勇进剿。俘擒渠首。荡平贼境。克奏肤功。至粮石为军营要需。大兵深入之后。粮道愈远。不可不先事豫筹。朕已早念及此。节次降旨。经理有人。诸事应手。无虞迟滞。福康安等竟可专心筹办进剿事宜。克期冞入。以期一举集事。现在索伦达呼尔兵。自已早抵军营。其续调之屯土各兵。谅亦先后齐集。专望福康安等统领进剿。扫除济咙贼匪。乘胜直抵贼巢。计日以盻捷音之至。　　

○又谕、据和琳奏沿途查催运送军火乌拉情形一摺。所办俱好。卫藏地方。素习疲玩。今当军需紧要之时。派运军火钱粮等项。每换乌拉一次。待至十日半月不等。经和琳切实晓谕。设法劝惩。该处营官喇嘛等咸知畏惧。上紧雇觅。所有存积军火等项。陆续起运。可期迅抵军营。以资接济。和琳于此事实心整顿。竟能不负委任。于事有济。可嘉之至。现在孙士毅、已移驻察木多。督办军储。而察木多以西卫藏地方。又经和琳上紧催趱。并谕令鄂辉往来梭织巡查。是打箭炉及前藏至济咙以内乌拉等项。已可无误。惟是口外乌拉。俱系该处土司出派受雇。非内地民夫可比。若过于严紧。恐致躲避不前。或别生事端。又将如何办理。著传谕孙士毅、鄂辉、和琳、务须妥为驾驭。宽猛得宜。于惩创之中。寓鼓励之意。俾知感畏。踊跃急公。孙士毅现驻察木多与鄂辉、和琳、相距不远。诸事可彼此酌商务臻妥协为要。又据和琳奏、乍丫等三处派出商卓忒巴等。或系年老残疾。或系少不更事。办理乌拉多有违误等语。此等商卓忒巴皆系各该处呼图克图派出。乃所派之人。俱庸劣无能不能管事。岂不贻误军需且据和琳奏查明乍丫、察木多、类乌齐三处、自康熙五十八年底定西藏。均系达赖喇嘛所属地方。现在军需紧要。和琳到藏后。自应即与达赖喇嘛商酌。或慎选妥人。量为更换。实力经理。不得仍前诿之各呼图克图。以致再有玩误。再闻和琳平素敬佛。此次到藏时。见达赖喇嘛、班禅额尔德尼。自必照常瞻礼致敬。于佛法固当如此。但闻向来驻藏大臣不谙大体。往往因接见时瞻礼。因而过于谦逊即与所属无异。一切办事。与噶布伦等视若平行。授人以柄。致为伊等所轻。诸事专擅。并不关白大臣。相习成风。已非一日即如四十九年。沙玛尔巴、前往廓尔喀地方。并未告知驻藏大臣。请领路引。前此达赖喇嘛、令丹津班珠尔、前赴廓尔喀讲和。驻藏大臣。并未与闻。其许银赎地一节。亦未先行关白。而驻藏大臣等。虽有所闻。亦佯为不知。此即噶布伦等专擅之明验也。鄂辉、和琳、均系钦差大臣。除拜佛瞻礼之外。其办事原应与达赖喇嘛、班禅额尔德尼平等。至噶布伦等。即系属员诸事自须禀命钦差办理。如伊犁将军之统辖伊犁。喀什噶尔参赞之统辖回疆。方足以符体制而肃纲纪。鄂辉、和琳在彼。应乘此时。加意整饬。力矫从前积习。俾噶布伦等。咸知天朝威令。不敢心生玩忽。庶事权归一。可期抚驭番民。永绥卫藏。又现在讯问仲巴呼图克图供称。上年九月内。有把守营官寨之噶厦卓尼尔。拏获小娃子巴磉一名。讯系沙玛尔巴跟役。闻得巴磉已解赴前藏等语。巴磉系沙玛尔巴跟役。听从指使。现据仲巴呼图克图供。已解赴前藏。何以从前总未据鄂辉等奏及。其巴磉一犯。是否业经解赴前藏。著即查明。如已解到。即委妥员迅速解京。以备质讯。　　

○甲午。豁除奉天锦县、义州、乾隆五十五年分水冲沙压地、一万九千五百六十七亩有奇额赋。　　

○乙未。谕军机大臣等、据琅玕覆奏、范公塘石坝。前请改用柴工。办理实为错谬等语。范公塘一带石坝。已阅多年。现在坝基依然稳固。若改用柴工。偶遇风潮。转易汕刷。自应仍用石坝为是。此项石坝。向来系用碎石。沉入海边。叠出水面。上以栅栏木柜。装载碎石排列。但碎石大小不等。若仅以碎小石子。抛入水中。恐根脚不能坚实。自当检取较大石块。作为基址。方能得力。且用散碎石块。垫作坝基。水底无所关束。究未免易于冲刷。不若将竹篓较前放大。内装石块。沉入海底。坝基岂不更为牢固。是否可以如此办理。著福崧于应行修筑时。酌量情形。遵照妥办。至福崧于本年正月奏请陛见摺内。朕批令略迟待数月。现在将届伏汛之时。沿海塘工一切防护抢修。均关紧要。如该抚尚未起程。此时且不必赴京。俟伏秋大汛平稳后。于十月间到京陛见。亦无不可。若该抚现在业已起身。于途次接奉此旨。亦不必转回。俟陛见后即速回浙省。往返不过月余。于塘工防汛事宜。尽可无误也。将此谕令知之。　　

○又谕曰、吏部议驳广西候补州同王抚棠。题署太平府龙州同知一本、已依议行矣。王抚棠、系试用州同。即请补同知实缺。未免过优。吏部按例议驳。所办尚是。但该员前于驳回阮光平表文一事。不待禀知督抚。即直捷办理。以佐贰下僚。具此识见。甚属可嘉。论其才具。不特越升同知。即超擢知府。亦堪胜任。原不必拘于资格。第此时即将王抚棠升擢恐阮光平闻知、未免心生疑畏。是以昨经郭世勋奏到。止先令赏给大缎二匹。以示嘉奖。本日吏部议驳本上。亦照签批发。著郭世勋、陈用敷、将此旨详细传示王抚棠。惟当益加奋勉。俟二三年后。朕必加恩擢用也。将此谕令知之。　　

○以编修王宗诚、为云南乡试正考官。检讨张鹏展、为副考官。编修蒋攸铦、为贵州乡试正考官。检讨钱开仕、为副考官。　　

○丙申。上御勤政殿听政。　　

○谕、京师自春徂夏。总未获沛甘霖。朕昼夜焦劳。无时或释。去冬因雪泽较稀。即于春间斋心祈祷。而入夏以后。望泽尤殷。屡经敬谨吁求。仍未能即施渥＜雨澍＞。辗转思维。求所以不能感召之由。而不可得。至于夜不成寐。昨本欲于二十八日御门听政时。召见大学士九卿等面加咨询。交相循省。今早适恭阅圣祖实录。康熙二十一年六月。亦因天气炎旱。曾令九卿科道会议。彼时九卿等、奏请清理庶狱。而亲祈之礼未及举行。现在恤刑一事朕不待九卿奏请。早经降旨。并截漕缓徵平粜煮赈等事。无不次第加恩。且朕曾于黑龙潭、觉生寺、拈香敬祷。又令皇子等分诣行礼。凡所以祈求甘泽者。已无不备至。因思乾隆二十四年。京城亢旱。六月初旬。尚未得雨。朕于十一日举行大雩礼。躬亲步祷。旋沛醲膏。但维时朕年甫四旬有余。力能步行。今春秋八十有二矣。虽精神尚能如旧。而步履未免稍艰。即在宫内行走。天色稍暗间或需人扶掖。若必勉强步祷。足力不支。倘偶愆仪节。转不足以昭悫诚。如本日召见诸臣内。尚书常青、年甫八十。精力素称强健。乃因跪聆谕旨。为时未久。竟至头目眩晕。须人掖出。况朕年高于常青乎。且朕虽未行大雩之礼。而于设坛祈祷。分遣皇子等恭诣行礼时。朕每日夙兴。必于宫中升香天神地祇前默祷。偶见云气往来。必望空叩祝是朕虽未步祷。而为民祈泽之诚。实不敢一刻稍懈。乃至三坛礼竣。昊贶未昭。夙夜焦思。抚躬自省。或缘政治有所缺失。以致未能感迓祥和。但自古政治之失。无如女谒宦寺、权臣、外戚诸大端。现在宫中妃嫔四五人。皆已年老。且不能备位。至于女乐。自即位以来。即不用。其余给使女子。合之皇子皇孙等乳妪使婢。统计不满二百人。为从来宫闱所未有。至本朝阉寺。祇供洒扫之役。从不敢干与政事。近因约束更严。稍有微愆。即加斥责。而伊等亦自觉愚蠢。即寻常使令。尚形竭蹷。岂复能营私舞弊。是以愿充太监者日少。当差竟致乏人。若云权臣专政。则更无其事。朕乾纲独揽。太阿从不下移。况现在内外大臣。俱朕亲加擢用。不特不敢如前明之严嵩辈盗窃威柄。朋比为奸。即本朝康熙年间。明珠、徐乾学等。私相交结。少通馈遗。雍正年间。及朕乾隆十年以前。鄂尔泰、张廷玉等。素知谨慎尚不免稍存门户之见。此时诸臣中。亦无一略似彼二人者。以言外戚。则观音保、为孝圣宪皇后之侄。在散秩大臣上行走十有余年。甫得简用副都统。爵位亦不为崇。若傅恒、福康安之晋封公爵。俱因底定金川。及剿平台湾等处逆匪。懋著劳绩。用示酬庸。并非因傅恒、福康安、为孝贤皇后之弟侄。特加恩宠。即明瑞、奎林、明亮、皆皇后之侄。俱以躬列戎行。为国家宣力。而明瑞又系殁于王事。此等得力大臣。岂必因身系外戚。转弃而不用乎。其余如兴修工作等事。朕早自以为过。然俱动用内府帑余。从无丝毫累及闾阎。并或以工代赈。俾小民均资利益。且近十余年来。亦未尝复举大工。是朕之用人行政。天下臣民所共闻共见者。因复思目前重务。惟有进剿廓尔喀一事。外间或有议及不应劳师动众。以致雨泽愆期者。殊不知廓尔喀、系徼外小番。前此因与唐古忒人等盐税细故。侵扰后藏边界。彼时派令巴忠、鄂辉、成德等。前往剖断。贼匪即畏惧乞降。此次贼匪复因帐目未清。又来滋扰。经驻藏大臣具奏时。朕仅令鄂辉、成德、带兵往谕。原不过示以兵威。使之悔罪乞降。不敢再萌他念。即可完事而已。及巴忠闻信自戕。始疑从前办理错误。而贼匪等、竟敢扰至扎什伦布。肆行抢劫。若不痛加歼戮。贼匪无所忌惮。势必为得尺则尺之计。渐至侵及前藏。即察木多巴塘里塘一带。亦必受其。煽惑日久渐成边患。且此时仅以和息了事。将来大兵彻后。倘贼匪复来滋事。后藏距川省辽远。鞭长莫及。断无屡劳兵力远涉剿办之理。是以特命福康安、海兰察等。统兵前往。声罪致讨。无非为绥靖边圉保护卫藏起见。朕临御以来。拓土开疆。肤功屡奏以廓尔喀之蕞尔弹丸。不及回准二部两金川缅甸、安南百分之一。岂屑利其土地。而为此劳师动众之举。此朕不得已用兵之苦心。又宜为天下臣民所共谅者。或此即穷兵黩武乎。朕反覆推求终莫能得致早之故。但甘泽未施总由朕躬不能感格。岂此自省无缺之一念。即不免为满盈之累。遂致恒晹示儆耶此意朕每日召见军机大臣。未尝不再三垂问。即大学士九卿间日召对时。均殷殷面询令其据实直陈而诸臣等佥称并无缺失大臣等俱受朕深恩。于此等关系民瘼重务经朕虚怀访询。岂忍复事讳饰。第天恩未降。究由人事未孚。是以本日于御门听政毕。复召见皇子、皇孙、及大学士九卿等。交相咨儆。务求致旱之由益加省惕。皇子等皆当北郊大祭斋居并派皇孙大臣等。分诣黑龙潭、觉生寺、斋宿吁祷。仍令皇子等。轮日前往拈香。此时将届夏至。若能速霈恩膏。赶紧播种。大田秋收。尚属可望著大学士九卿等。传集科道。公同咨议。如果确有所见。即据实合词陈奏。以副朕遇灾。戒惧侧身修省之意。　　

○谕军机大臣等、据刘秉恬奏筹办截漕一摺。内称、直隶大名府前此运回截漕米五万余石。均系雇觅民船由漳河运往计日内可以放空回转。此项空船。正欲回去觅载。不如即将此项船只、截留应雇。而军船用以起拨。于粮运自更有益等语。本年漕船抵通。比往年已属较早。又当遇闰之年。即抵通稍迟数日。亦于回空无误且漕米抵通。亦不过闲贮仓廒并非现待关支者可比。若因起拨漕米竟将民船展转截留应雇以致往来商旅。不能贩运流通。于民食大有关系现在直隶地方。雨泽稀少麦收较歉。粮价恐不免昂贵正需各处商贩。源源接济。且直省地方粮食向多仰给于豫东二省商贩。运往接济。本年山东及豫省之河以南。雨泽尚属调匀。粮价较贱。自应听其自行贩卖。流通转运。方于直隶附京一带被旱之区。大有裨益。今刘秉恬所奏。是但知赶运漕米而于通商便民之计。竟未筹及。所谓止知其一而未知其二也。又据吉庆奏、于三进尾帮过济后。将天井在城二闸。严行封闭。以遏南泻之水。及帮船转运分水口后。即将寺前通济二闸。严板贴席。使汶河蜀山湖之水。全行北注。以资浮送等语。运河原以济送漕船。但商贩船只。亦资利济。若将南流之水阻遏。于漕船北上。固属有益。而民间商贾。必致阻滞。所办亦未周到。著传谕刘秉恬、所有军船应行起拨米石。仍用官备拨船运载。毋得再雇民船。致阻商运并著吉庆将闸河相机启闭。酌筹尽善。固不可贻误漕运。亦不可令商贩稍有阻遏。以副朕轸念民依。酌加调剂至意。将此各谕令知之。　　

○以太仆寺卿秦清、为太常寺卿。　　

○丁酉。上诣大高殿行礼。　　

○还宫。　　

○谕、现在恰克图。已准其照常贸易。所有刑部监禁私贩大黄案内。绞犯民人李生贵回子迈玛第敏、俱著加恩释放。其迈玛第敏、加情愿回至本地。准其跟随年班入觐之伯克同往。倘不愿回至本地。即著入于在京回子佐领下管束。　　

○谕军机大臣等、昨朕亲览仲巴呼图克图。携来达赖喇嘛、班禅额尔德尼呼毕勒罕。所给噶勒丹锡勒图呼图克图等书。犹望令仲巴回藏。仲巴乃前辈班禅之兄。非他人可比。贼匪侵扰扎什伦布时伊正当率领众喇嘛看守庙宇。乃于贼匪到时孜仲喇嘛等。求乞龙单。即向伊告知。伊反倡率众人逃避。其罪比孜仲尤重。盖扎什伦布地方。有班禅额尔德尼数辈塔座在彼。皆因伊首先逃避。以致塔上镶嵌物件。俱被贼匪劫掠。此其忘背祖师。即为悖乱佛法。贤愚因缘经第一卷内。即载佛舍身割肉喂鸟一节。况于前辈世代塔座庙宇之重尤应不惜躯命加意护持乃仲巴祇为身谋。弃舍逃避实为佛法之所不容本应即予正法姑念伊系前辈班禅之兄特加宽宥但令解送来京著在从前班禅额尔德尼所住德寿寺居住实为法外之恩。又何得再令其回藏从前达赖喇嘛之弟罗布藏根虿扎克巴之罪。比伊本轻现因达赖喇嘛、奋勉军务。加恩令其回藏。适堪布囊苏来朝。令其面见。特降谕旨。讵伊福薄身故今仲巴之罪。较为重大恐班禅额尔德尼年幼。众喇嘛不识大义。未必不仍望其回藏。著鄂辉和琳接奉此旨。亲到布达拉。传集达赖喇嘛、班禅额尔德尼。及前后藏众呼图克图喇嘛人等告以大兵进剿廓尔喀贼匪。特为护卫黄教起见。并将仲巴、孜仲分别治罪。亦欲使众喇嘛通知大义。尊持黄教之故明白晓谕俾伊等咸知朕意。　　

○是日起。上以夏至祭地于方泽。斋戒三日。　　

○是月。署江西巡抚姚棻奏、查阅营伍。饬令勒限操演。军装器械。点验并无残缺。批、以实为之毋久而懈。　　

○贵州巡抚陈淮奏、黔省地丁银、岁止十二万一千五百余两。饬令随徵随解。以杜那新掩旧之弊。批、好。毋始勤终怠。又奏、属官时加访察。持之以久。批、得之矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三


大清高宗法天隆运至诚先觉体元立极敷文奋武孝慈神圣纯皇帝实录卷之一千四百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修
  </div>
  <div class="pagination">
   <a href="清实录乾隆朝实录_page1766.html">
    上一页
   </a>
   <span>
    ...
   </span>
   <a href="清实录乾隆朝实录_page1762.html">
    1762
   </a>
   <a href="清实录乾隆朝实录_page1763.html">
    1763
   </a>
   <a href="清实录乾隆朝实录_page1764.html">
    1764
   </a>
   <a href="清实录乾隆朝实录_page1765.html">
    1765
   </a>
   <a href="清实录乾隆朝实录_page1766.html">
    1766
   </a>
   <span class="current-page">
    1767
   </span>
   <a href="清实录乾隆朝实录_page1768.html">
    1768
   </a>
   <a href="清实录乾隆朝实录_page1769.html">
    1769
   </a>
   <a href="清实录乾隆朝实录_page1770.html">
    1770
   </a>
   <a href="清实录乾隆朝实录_page1771.html">
    1771
   </a>
   <a href="清实录乾隆朝实录_page1772.html">
    1772
   </a>
   <span>
    ...
   </span>
   <a href="清实录乾隆朝实录_page1768.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
