<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 345 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 345 页/共 1860 页</h1>
    <div class="content">○免陕西长安、咸宁、等县、乾隆五七年、被水冲决民屯地亩、额徵银一千一百十一两有奇。粮一千一百十九石有奇。　　

○命兵部侍郎归宣光、知武举。内阁学士涂逢震、为武会试正考官。詹事府詹事沉德潜、为副考官。　　

○是日驻跸辖堡。　　

○癸未。上诣皇太后行幄问安。　　

○是日驻跸宣化府。翌日亦如之。　　

○甲申。上阅宣化镇兵。赐总兵以下各官兵等、银币有差。　　

○赐随从王公大臣食。　　

○遣官祭历代帝王庙。　　

○遣官祭都城隍之神。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十八



大清高宗法天隆运至诚先觉体元立极敷文奋武孝慈神圣纯皇帝实录卷之二百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董浩内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。九月。乙酉。谕、前因畿辅地方。多缺雨之处。恐黑豆收成歉薄。不敷京师餧养马驼之用。曾降旨令在京总理王大臣等、豫为筹画。河南、山东、素称产豆之乡。或可就近拨济续据覆奏无庸豫东拨运。宣化存贮豆石。尽敷接济等语。今宣化一带。已经被灾。此项豆石、应留该处备用。况京师得雨之后。现在豆价未为昂贵。将来如有需用之处。另行酌拨不必动用此项。　　

○又谕、今年宣化府所属夏秋缺雨。其成灾州县、已据总督那苏图、题明赈济四个月。至明年二月停止。今朕回銮经过。见该处被灾颇重。边地多寒。计来岁麦秋。尚在五六月内。恐停赈之后。小民未免乏食。其如何加赈之处。著该督留心豫为筹画。临时酌量情形。奏明办理。　　

○谕军机大臣等、七月内王大臣等、议拨宣化豆石一事。朕已允行。今该处现经成灾。且地方官亦以办运为难。后思此处现被灾。而反运豆于他处。亦非民情之愿。故降旨不必动用此项。但不知目下京师豆价如何。若价值尚平。无庸另为筹画。如豆价昂贵。必须接济。应如何令山东、河南、拨运之处。王大臣等一面办理。一面奏闻。　　

○户部议准、安徽巡抚魏定国疏称、上江宿州、凤阳、临淮、怀远、虹县、灵璧、凤台、蒙城、等八州县、凤阳、宿州、二卫、本年夏麦被灾。蠲赈事宜。业经分别办理。现续被水灾。请照例恤赈。有应蠲缓者。同前次汇题。其夏间借过耔种口粮俟下年麦熟后。免息徵收。不成灾之处。亦酌借仓贮。以资接济。得旨。依议速行。　　

○又议准、山西巡抚阿里衮议覆、前任河东盐政吉庆、条奏晋省丁银。分别摊徵减徵一摺。查各属丁粮分办。贫民偏累尚多。请将太原、徐沟、清源、襄陵、洪洞、赵城、汾西、浮山、岳阳、灵石、汾阳、孝义、临晋、万泉、左云、平陆、闻喜、乡宁、等十八县丁银。全数摊入地粮。交城、曲沃、翼城、长治、长子、屯留、襄垣、潞城、黎城、壶关、平顺、广灵、大同、乐平、夏县、等十五县丁银。一半摊入地粮。宁乡、繁峙、二县、照下则徵收。余银摊入地粮。吉州无业穷丁。摊入地粮。其浑源、和顺、二州县、摊入地亩三分之一。河曲县、摊入地亩十分之一。至阳曲、太原、榆次、祁县、徐沟、清源、文水、大同、等八州县。屯丁徭银。亦全数摊入屯地。此外各州县、照旧分办。俟明年编审之期。清查增减壮丁。秉公编徵。从之。　　

○停徵山西曲沃、翼城、猗氏、万泉、虞乡、解州、安邑、夏县、绛州、闻喜、垣曲、绛县、等十二州县、本年水灾额赋。赈恤饥民。　　

○命察哈尔正蓝旗总管明德、回京。以镶黄旗护军参领双柱、为察哈尔正蓝旗总管。起原任副都统清保、为镶黄旗护军参领。　　

○旌表守正捐躯之河南邓州民刘登妻贾氏。　　

○是日驻跸下花园。　　

○丙戌。谕军机大臣等、上江之凤、颍、泗、等属、下江之淮、扬、徐、海、等属、数年以来。屡被水灾。乾隆七年、古沟石林决口。曾命高斌、前往查勘办理。上年命大学士讷亲、前往查勘营伍。亦经顺便查看河道。俱曾会同尹继善、白钟山等、将应行修浚各工程。详酌办理。不知今年被水之处。系伊等曾查勘之处乎。或虽经查勘。尚未修理工段者乎。抑或虽经修理。仍复受患。未受实效乎。抑或从前查勘各工程。与现今冲决漫溢之处。其地不同。其水亦支分派别乎。其现在兴举各工。将来果否有益。抑仍不免将来之冲溢乎。可寄信询问。并将今秋尹继善、白钟山、顾琮等、奏报淮扬被水、及陈家浦决口各摺。令二人详阅酌议。与准泰条陈之摺。一并议奏。寻奏、臣等细阅尹继善等奏摺。内称阜宁县陈家浦堤工。七月间黄河骤涨。堤身坐蛰。查该处地近海滨。堤外半属苇荡荒地。近因河流刷去外滩。直逼堤根。致被冲陷。前据河臣奏称、口门现已挂淤。俟水落后、即相机圈堤。以束水势。第陈家浦、乃数百年黄淮入海之路。今虽冲决。自应仍照旧口堵筑合龙。不失老堤故迹。方为巩固。应令河臣等加谨办理。至徐州以上之黄河南北两岸。北岸苏家山一带。向无堤工。遇盛涨听其漫滩宣洩。本年水势过大。是以多被淹浸。其南岸毛城铺一带。据称、因洪沟河民堰坍缺。以致沿河被淹。查洪沟河、上承毛城铺减下之水。下达濉河入洪泽。从前议筑议疏。俱以下游＜?矢见＞制未定。未经办理。现在臣等议覆准泰请开濉河一摺。交督河二臣妥办。将来下游疏畅。洪沟等处堤堰。亦可补筑。其余淮、徐、海、各属地方。逼近湖河。堤堰林立。一有宣洩。易受水患。乾隆八年。臣高斌、于善后案内。议将各属河沟修浚。原以疏通积潦。今因东省蒙沂诸山。连次发水。猝被冲淹。仍宣洩不及所致。应令河臣等、将旧有河沟。再行挑浚。其上江之凤、颍、泗、诸属。据奏、七月内因淮河泛涨。豫省之水。建瓴而下。秋禾被淹。查该处淮浍交流。专藉洪泽湖为尾闾。乾隆九年。臣讷亲、议将天然坝、及南关、车逻、等坝。酌量减放。并将高邮之官河、通泰之盐河、兴、盐、之串场等河、广为挑挖。务使洪河减下之水。不致阻隔。亦为上游诸州县频年积潦之故。现今工程尚未全举。应令河臣等、依照题定工段。作速儧办。以上各府、州、县、被水地方。有臣等曾经查勘者。亦有未及遍阅者。至一切工程。有彼时相度。毋庸议建者。亦有曾经议建。尚未兴工者。并有业已修建。仍复受患。与受患而非修建之地者。总之河湖交会之区。流猛汛急。即有工程。亦难使一劳永逸。全不受患。惟在司河者、度其被患之由。豫筹弭患之策。遇有险要。临时再行相机补救。请将臣等酌议应行修筑各事宜。交与总督尹继善、总河白钟山、酌量情形办理。得旨。依议速行。又议奏、广东巡抚准泰请开濉河一摺。查濉河二股。俱发源河南。一自永城。一自夏邑。至濉溪口、会毛城铺减下之水。由苻离集、灰谷堆、入五湖。再由小河口、下达安河、汇归洪泽湖。纡回数百余里。经江南萧、宿、灵、虹、等州县。即古所谓浪荡渠也。濉溪口以上。本系清流。自会毛城铺、蒋沟等河、减下之黄水。浊沙停蓄。每易淤垫。臣高斌、曾于总河任内。将五湖上下之燕子口、谢家沟等处。俱行挑浚。乾隆七年。又经大学士陈世倌等奏、将宿、灵、虹、等处、通濉沟渠疏浚。以消积潦。九年、臣讷亲、至毛城铺勘视洪沟、蒋沟等河、与督河二臣、商及迤下一带河道。原议俟洪湖下游规制一定。次第挑浚。并拟于两旁增筑子埝。以防涨溢。今巡抚准泰、因在途次目击情形。奏请急为开浚。应如所奏。濉河经由之处。凡河身淤浅窄狭者。令该督等、委员勘估速挑。其应作何分员管辖。及每年岁修之处。俱交与尹继善、会同白钟山、详酌妥议。得旨。依议速行。　　

○是日上行围于沙城。驻跸。　　

○丁亥。上诣皇太后行幄问安。　　

○停徵山东济宁、滕县、峄县、鱼台、郯城、等五州县、及临清卫水灾、海丰县旱灾、额赋。赈贷饥民。　　

○是日驻跸怀来县。　　

○戊子。上诣皇太后行幄问安。　　

○谕、自十八里台站、留令在后行走之官兵等。不必随赴汤泉。著统领大臣、就近带领进京。　　

○是日驻跸岔道。　　

○己丑。上诣皇太后行幄问安。　　

○闽浙总督马尔泰奏。闽省内地九府二州属、丙寅年额徵钱粮。现经全数蠲免。惟台属一厅四县地亩。向系编徵粟谷。每年徵谷一十六万九千五百余石。拨支内地、及台、澎、兵粮之需。与通省地亩粮银。同系正供。请一体蠲免。以惠海外民番。其各处额支兵粮。虽有台郡节年积存谷。可敷动拨。但海外重地。贮备尤宜充裕。未便全数拨供。请将内地应支戍台班兵眷米、督标、提标、金门、厦门、闽安、等各营兵米。在各营就近府厅州县、新捐监谷内碾支。其台、澎、二处兵粮。即动支台郡积存谷。得旨。有旨谕部。余依议。　　

○谕、闽省丙寅年地丁钱粮。已全行蠲免。惟是台湾府属一厅四县地亩额粮。向不编徵银两。历系徵收粟谷。今内地各郡、既通行蠲免。而台属地亩。因其编徵本色。不得一体邀免。非朕普遍加恩之意。著将台湾府属一厅四县、丙寅年额徵供粟一十六万余石。全数蠲免。该部即遵谕行。　　

○是日驻跸薛山。　　

○庚寅。上诣皇太后行宫问安。　　

○吏部议准、巡视台湾给事中六十七等奏称。各省州县地方。新例令该管道府、按季巡查。台郡远隔重洋。计地二千里。一应钱粮仓库刑名事件。俱归道府管理。若令按季出巡。以二千里之广。非月余不能遍及。必致旷废公事。请仍照旧例。一年内、臣等与道府、各巡一次。其直省道府、有似此不能按季巡查者。该督抚、据实直陈酌议。从之。　　

○户部议准、河南巡抚硕色疏称。巩县、雍正十二年报垦荒地。内有二顷十一亩。勘系宋陵四旁余地。郏县、雍正八年报垦旱地。内有三顷六十五亩。勘系宋臣苏轼、苏辙、护坟余地。不便仍行耕种。其原报升科银米。并请豁除。陵旁坟旁余地。庶资遮护。从之。　　

○兵部以武会试中额请。得旨。这考试、汉军、取中六名。直隶、取中十三名。陕西、取中十四名。山西、取中十五名。河南、取中六名。四川、取中四名。江南、取中三名。浙江、取中六名。山东、取中三名。湖南、取中二名。湖北、取中二名。福建、取中七名。广东、取中七名。广西、取中三名。云南、取中三名。贵州、取中二名。江西武举、有殴差之事。今科著停其取中。余依议。　　

○是日驻跸温泉。至壬辰皆如之。　　

○辛卯。户部议覆、江苏巡抚陈大受疏称。清河、桃源、安东、邳州、睢宁、海州、沭阳、赣榆、等八州县、及大河卫、夏灾田亩。秋禾续被水淹。现将极贫之民。加意抚恤。其夏灾应蠲钱粮。统归秋灾案内办理等语。查各属夏灾分数。未例归并秋灾。应令该抚、先行勘明夏灾田亩。分晰报部。其应蠲钱粮。再于秋灾案内。一并声明具题。得旨。依议速行。　　

○壬辰。上诣皇。太后行宫问安。　　

○谕、据熊学鹏摺内所奏、九卿秋审山东、河南、二省、强奸伤人四案。情同罪异之处。观之其言似属近理。但所称盛安、汪由敦、坚执不听等语。盛安、汪由敦、职司法纪。其坚执不听。亦必另有情节。著交大学士、将秋审册内此四条、详加核对。并传盛安、汪由敦、询问明白具奏。至伊所奏、请敕下九卿。将本年秋审、凡属奸情案内。皆量其情节轻重。一律再加确核等语。不知秋审为民命攸关。朕所慎重。临时自必与大学士、该部、商确再三。然后勾决。且此际办理将已告竣。设如彼言。必致过时。所见殊属迂谬。著饬行。　　

○总理事务王大臣等议奏。京师豆价。目下增减不一。细察情形。缘各乡收获。未尽上市。即豫、东、二省商贩。亦未到京。是以豆价增减难定。臣等通盘筹酌。虽宣化屯豆。奉旨停运。而京仓存贮黑豆二十三万六千余石。除各处支给外。尚余三万六千余石。即市价高昂。尚足资平粜。毋庸另为筹拨。得旨。寄信硕色。　　

○又谕、朕览王、大学士等奏、现在京仓存贮黑豆。除将来各处供支外。仅余三万余石。似觉未为充裕。京师需用黑豆之处甚多。恐豆价一时增长。所存三万余石。不足以平市价。今岁东省间有歉收之处。毋庸拨济。至河南通省收成。颇称丰稔。可传旨大学士张廷玉、讷亲、寄信硕色。酌量该处情形。如合计运价。每石在一两以内。酌拨三四万石。或五万石。运贮京仓。以备平粜之用。令其一面办理。一面奏闻。若统算豆价运费。为数过多。难以平粜。亦著据实具奏。　　

○以一等男李思忠曾孙李周德、照例降袭三等男爵。　　

○癸巳。上回銮。奉皇太后居畅春园。上幸圆明园。　　

○甲午。实授鄂弥达、为湖广总督。德敏、为荆州将军。　　

○乙未。上诣畅春园、问皇太后安。　　

○诣大高殿行礼。　　

</div>
    <div class="pagination">
<a href="清实录乾隆朝实录_page344.html">上一页</a><span>...</span><a href="清实录乾隆朝实录_page340.html">340</a><a href="清实录乾隆朝实录_page341.html">341</a><a href="清实录乾隆朝实录_page342.html">342</a><a href="清实录乾隆朝实录_page343.html">343</a><a href="清实录乾隆朝实录_page344.html">344</a><span class="current-page">345</span><a href="清实录乾隆朝实录_page346.html">346</a><a href="清实录乾隆朝实录_page347.html">347</a><a href="清实录乾隆朝实录_page348.html">348</a><a href="清实录乾隆朝实录_page349.html">349</a><a href="清实录乾隆朝实录_page350.html">350</a><span>...</span><a href="清实录乾隆朝实录_page346.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
