<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 323 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 323 页/共 848 页
  </h1>
  <div class="content">
   ○又谕、据福克精阿奏、遵旨先行挑派兵丁一千名。饬令副都统倭楞泰督同协领等官、分为四起行走。其头起定于九月二十日起程。著即催令迅速前进。毋稍迟延。该将军前奏薓局揽头牟纯儒、赴苏州售卖薓斤。未将薓余银两回缴一案。业据陶澍覆奏、传讯开设万昌行之渠广耀、供称牟纯儒于上年八月带薓来行。至本年五月销售完竣。已将银两陆续汇兑清楚。牟纯儒旋于七月间。起身北上。并无别故逗留等语。此刻牟纯儒应已回归。著该将军即行查提该揽头。令将薓价如数交纳。照例办理。毋任延宕。将此谕令知之。　　

○改派内阁学士联顺、署京营左翼总兵。　　

○以吐鲁番屯田丰收。予员弁议叙。赏兵丁一月盐菜银。　　

○旌表守正捐躯河南洛阳县民田万淅妻李氏。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百七十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十年。庚寅。九月。丙子。以故喀尔喀扎萨克贝勒沙克都尔扎布侄巴彦巴图尔袭爵。　　

○丁丑。谕内阁、蒋攸铦前于私枭黄玉林投首。率行奏请免罪。迨屡次降旨询问。并不据实陈明。嗣因其故智复萌。讯明罪状。既与陶澍联衔奏请改发新疆。复恐其到配潜回。请交陶澍将该犯即行处绞。单衔密奏。蒋攸铦办理此案。事前既无主张。事后又复苟且经吏部照溺职例议以革职。实属咎所应得。姑念其历任封疆。宣力有年。平日办事尚无大误。著革去大学士。加恩以侍郎降补。福森。身任盐政。于私枭投首。并不慎重详查。辄行奏请免罪。署运使王凤生、明知私枭充斥不即实力查拏。转出示招致投首详请具奏办理均属谬妄之至。本应照部议革职。惟该二员在任未久。福森、王凤生、俱著加恩改为降四级调用。陶澍于黄玉林投首。会衔奏请免罪屡次降旨询问。并不确切查明。咎亦难辞。念其前在巡抚任内。究无管理盐务之责。仅系随同具奏。著加恩改为降四级留学。　　

○又谕、钟昌等奏、查拏黔省劣幕。讯明覆奏一摺。前据御史宋劭谷奏、贵州劣幕朱七即朱琅、与前逐复回之劣幕刘昆、及伊弟刘嵩、表里为奸各款。当降旨交钟昌杨怿曾确查。兹据奏将刘昆等三人拏获到案并调查刘昆被逐原案。详加究讯。刘昆系藉隶江西。捐职州同加捐四品顶带。先在贵州臬司署内佐幕。后因事勒令回籍。辄敢仍在黔省逗留多年。刘嵩系其胞弟。亦捐职州同。在黔贸易。因伊堂兄刘树庭入籍贵筑。刘嵩之子。即在该县考试。并有与该省官员往来。及放债荐举长随之事。朱琅籍隶浙江。冒籍贵筑捐职布政司经历。与刘嵩结为姻亲。并在省城置买房屋。种种劣迹。均非安分之徒。刘昆、刘嵩、朱烺、俱著即行递回原籍。交该地方官取保管束勿许再赴黔省。刘昆、刘嵩、所捐州同职衔。及刘昆加捐虚级顶带。概行斥革。刘嵩之子。不准在黔考试。朱琅冒籍捐纳布政使经历职衔。著一并斥革。所有失察刘昆被逐复回之该管地方官。著吏部查取职名。分别议处。　　

○又谕、前据御史宋劭谷奏、贵州遵义等府。有私设税口。家丁胥役。从中扰害。请饬严拏惩办。又贵州科场供给。派累民间承办。差役藉端需索。请饬严行禁革。当降旨令钟昌。杨怿曾于路过贵州。就近详查。兹据奏称、密行查访并讯得遵义府例设税口。共十九处。历任知府。因商贩等每由小路潜行。易于偷漏向于附近要隘。设立子口十四处。分派家人书役稽查。每逢集场。将零星货物。收取税钱又未将徵税则例刊刻榜示。均属与例不符并查思南。镇远。铜仁大定。石阡兴义各府税务大略相同。自应严行饬禁。著贵州巡抚饬令有税府厅州县。将原派子口家丁书役。一并撤回。只留巡役一二人在彼稽查。仍将收税则例。刊刻本榜。竖立通衢。其集场收取税钱严行禁革以杜滋扰。又据奏、查明科场供给。由贵筑县承办。因前有控告派累之案。该省现已立定章程。尚无官价勒买情事。著该抚饬令承办之员。永远遵照旧章。革除积弊。毋得再有勒派折收。藉差需索。以靖闾阎。　　

○谕军机大臣等、本日派松筠、保昌驰驿前往陕西查办事件。松筠著在山西省城。等候保昌到时。会同查办。随带司员著一并在彼等候。所有应行查办事件。朕面交保昌带往。松筠接奉后。务须秉公详查办理。据实具奏。毋稍隐饰。将此谕令知之。　　

○又谕、本日据步军统领奏、山东招远县童生王寿倡即王千潭。呈控门友益等、系掖刀会匪。聚众敛钱等情。已明降谕旨。将王寿倡即王千潭。交刑部严讯矣。据王千潭供称、从前在京开设估衣局生理道光二年。由原籍来京。走至潍县寒亭地方。路遇即墨县人门友益、门云昇、郭安瑞、夏仲等同行。他们口称能吞符治病。聚众敛钱打造铁力。投入掖刀会。伊因害怕躲避后复有民人河南王、同门友益等欲租赁伊局内闲房居住。因未允从挟嫌拆毁官房并称门友益。门云昇。郭安瑞夏仲。现均在即墨县段泊兰村居住等语。事关结会敛钱。必应严切根究。著该抚即严密确查。如门友益等果有结拜为匪情事。即行查拏究办。据实具奏。将此谕令知之。　　

○又谕、本日据常德等奏、晓谕乌什卡外布噜特。俱各安静侦探喀什噶尔新城。尚未被贼攻破。卡内回子。未尽从逆贼数尚单。贼目沙底伯克出卡纠约各布噜特亦多观望。并探得阿坦台汰劣克出卡。仍回萨雅克爱曼。霍罕安集延贼目。分遣贼众探听大兵多少等语。喀什噶尔城垣。尚在坚守。该逆附从尚少。自当及早救援现已谕知额尔古伦等、迅速带兵进援叶尔羌。英吉沙尔。直抵喀什噶尔、剿除贼匪。一鼓肃清。即于喀什噶尔。等候长龄到彼筹办不得妄行出卡邀功。昨长龄咨报文内。已于十八日。行至定州。计此时谅已行抵山西。务当赶紧遄行以期早日出关。相机调度。所有此次常德等奏到一摺。著钞寄长龄阅看。将此谕令知之。　　

○又谕、常德等奏、晓谕卡外附近布噜特比等齐心效力。并减撤屯工兵丁来城以资防堵。及现在乌什夷回安静情形一摺。乌什地方紧要。前经常德等分拨兵回。协力防堵布置尚为周密。当经降旨。令遴选妥干兵回。设法由草路密赴喀什噶尔。侦探功实情形。即行驰奏。兹据奏、现当喀什噶尔英吉沙尔二城被围。叶尔羌卡伦军台截断。惟乌什尚通卡外声息。屡次探报。霍罕、安集延、勾结各爱曼布噜特、愈结愈多。所有乌什卡外各布噜特比。恐亦有首鼠两端之意。当派印务章京德克崇额等、译写饬谕。传令卡内布噜特比噶尔察、库曲圭等、持谕亲赴卡外晓谕附近胡什奇等、爱曼布噜特比、霍卓木胡里姜萨里吐尔底、托依莫特等、令其一心报效。保护身家。据各该布噜特比等。免冠叩首以伊等世受国恩。当此逆贼滋扰情愿于大兵未进之先。侦探贼踪。大兵既进之后。随营效力。昨已探得霍罕。安集延勾结布噜特等。在喀什噶尔。围困新城。屡次攻打未破。实因卡内回子未尽从逆贼数尚少。贼目沙底伯克、复出卡纠约各布噜特。而卡外各布噜特等、亦因回子未尽从逆。率多观望复据奇里克爱曼二品顶翎布噜特比托依莫特、差遣五品顶翎布噜特那素拜、金顶布噜特迈玛特禀称、探得阿坦台汰劣克、因攻城未破。复出卡仍回萨雅克爱曼。不知因何缘故。现在霍罕安集延。贼目玉都克素皮、分领贼众。赴叶尔羌树窝子探信。并派贼众扮作穷甘海兰达尔、潜伏阿克苏探听大兵多少等语乌什卡外各布噜特、因该大臣等剀切晓谕。情愿一心效力。恭顺可嘉。并据奇里克爱曼布噜特比等、探闻阿坦台汰劣克因攻城未破。复出卡仍回萨雅克爱曼。该处毗连哈萨克游牧。业经该大臣等飞咨玉麟。长清。加意防范其屯工已熟麦石。已赶紧运城贮仓。减撤屯工兵丁三百二十名。派令千总马俊、杨松年等、各带兵一百名。复在城北城南紧要山口。扎营防堵。现在乌什卡内布噜特等回众、均极安静办理甚属周妥。该大臣等务当抚驭兵回。加意防守。此时伊犁、乌噜木齐、喀喇沙尔等处官兵。计已陆续行抵阿克苏。即可相机前进。由叶尔羌、至英吉沙尔、喀什噶尔、廓清台路。无难悉数剿除。至此次逆贼起衅之由尚未得有确信。是否系安集延起意勾结。抑系霍罕主谋。或阿坦台汰劣克。复行谋逆。著该大臣等密探确实情形。详悉具奏。将此由六百里谕令知之。　　

○又谕、前据玉麟等奏、伊犁添派官兵。并乡勇民遣。由容安管带前进。已降旨令容安行抵阿克苏后。将所带官兵统交长清。即行折回伊犁。与玉麟商办一切。现在军务情形有需面询之处著容安接奉谕旨无论行抵何处。即行驰驿来京陛见将此由六百里谕令知之。　　

○又谕、本日据常德等奏、探闻喀什噶尔新城。尚未被贼攻破等语。喀什噶尔新城。尚在坚守。贼数无多。自应及早援剿。著额尔古伦等驰抵阿克苏后。即与长清等酌定计。迅速进兵一路侦探贼势由叶尔羌。至英吉沙尔。喀什噶尔该逆贼等震慑兵威。无难指日歼灭。以靖边氛。该提督领队等。将喀什噶尔英吉沙尔二城解围。剿散贼匪。即为汝等之功。断不可带兵出卡为邀功也步。并著俟长龄到彼听候调遣。毋得稍有冒昧。将此由六百里谕令长清。额尔古伦、贵成、孝顺岱、查隆阿、哈丰阿、胡超、并传谕奇拉布知之。　　

○两江总督陶澍奏谢升授恩。得旨三省任重。自不待言矣。兼以河盐疲敝。更当加意讲求。而蒋攸铦所办黄玉林一事。尤觉不善。伊既将该犯拟以发遣为奴。又乞朕命汝将该犯绞决。我堂堂大清。为一枭首。如何行此苟且不明之事。伊所以遮掩瞻顾者。无非希图了事。自保身家耳。将加重苟且贻于上。万分难处之势委后任。不忠且巧。无可复言。汝既知汝系特达之知。付以重任矢血诚于寤寐之中。朕亦无可再谕。当今之要。首在得人。汝宜殚竭心力。公慎察查。断不可因循姑息。贻误将来。再武备尤当整饬。以黄玉林而论。所办如此谬妄。其党类焉肯甘心。万一蠢动若无防御之道。尚复成何事体。想汝亦必见及此矣。勉之慎之。　　

○以镶黄旗护军统领苏清阿。为总谙达。　　

○以内阁学士裕诚。为武备院卿。　　

○以西宁办事大臣布彦泰为伊犁参赞大臣。　　

○命署陕西巡抚徐炘。来京陛见。以直隶布政使颜伯焘。署陕西巡抚。　　

○戊寅。谕内阁、壁昌等奏、叶尔羌贼匪窜入回庄。勾结前来围城。经官兵剿杀得胜一摺。叶尔羌东北。奎里铁里木回庄。有由喀什噶尔潜来贼匪二百余人经壁昌等派委署守备黄泰经制外委张步月、李贵带领马兵并饬派五品伯克皮鲁斯等、带领回众。协同前赴巴尔楚克之千总吴宗耀、所带兵丁。并力剿捕。行至距该庄三十里沙滩。遇见贼匪百余名在彼侦控。该官兵杀贼三十余名。我兵赶至庄前贼匪蜂拥而来。我兵施放鸟枪。贼势稍郤随有贼匪赶至。相持一昼夜。复调守备邵蕙等。密令黄泰等潜设伏兵备敌。当将汉城西北两门堵砌。于垛口多插旗帜排列鸟枪兵丁。以壮声威。参将任贵邦带领守备王瑗等派拨矛手擡炮兵丁。于东门外分布列队令阿布都尔满。约会阿浑等带领五品伯克阿布都里木等。并派拨回众。在回汉两城适中大路堵截。瞥见东北树林大路一带骑步众贼。约有万余。分路直扑回汉两城我兵齐放枪炮。并力攻击。立毙贼匪二百余名生捦三十余名。复经把总罗延。带领兵丁商民遣犯等。于贼匪窜赴南关时。剿毙六十余名。余贼扑入回城西门抢掳。又被本城回众按名捕捉。殴毙无数。捦获活贼二百余名贼势溃散。此次该逆贼等潜来叶尔羌。窥伺经壁昌等分派官兵回民。前往迎剿。于援兵未到之先。即获全胜。足以破贼胆而张国威。甚属可嘉之至。该大臣等调度有方。自应加以奖励壁昌。著加恩赏给副都统衔。常丰著赏给三品卿衔。花翎。俱著交部议叙。诚端著遇有副都统缺出即行补用。并交部从优议叙。其在事出力员弁兵相伯克回子等。即行查明。奏请恩施。所有伤亡兵丁伯克回子等。二十余名。并著查明。分别恤赏。该部知道。　　

○谕军机大臣等、据壁昌等奏、贼匪窜入回庄。前来围城该大臣等、派拨官兵、暨伯克回子并商民遣犯等合力迎剿。得获胜仗叶尔羌毗连喀什噶尔之奎里铁里木回庄。突有贼匪来到。该庄白帽回子。亦被胁从。我兵以少胜众。计阵亡受伤之兵丁回子等、仅止二十余名。该大臣等调度有方。于援兵未到以前。即能督率兵回。全获胜仗。破胆而张我威深堪嘉奖。现在各路官兵。计早陆续前进。已降旨催令迅速往援。该大臣等仍当益加懋勉防剿兼施。毋致稍有疏虞。是为至要。将此由六百里加紧谕令知之。　　

○又谕、本日据壁昌等奏、迎剿贼匪。杀毙多名。并设法防堵等语。此次贼匪甫经接仗。即被我兵歼毙。已足大壮声威昨据常德等奏、喀什噶尔新城尚在坚守已谕知额尔古伦等、驰抵阿克苏后即与长清筹酌定计。迅速进兵。由叶尔羌至喀什噶尔。侦探贼势。乘机迎剿。该提督领队等。著即遵照前旨。妥速进援。俾逆匪震慑兵威。不难立就歼除。朕伫盼捷音之至。将此由六百里加紧谕知长清、额尔古伦贵成孝顺岱、查隆阿哈丰阿、胡超、并传谕奇拉布知之。　　

○又谕、本日据壁昌等奏、叶尔羌迎剿贼匪。得获胜仗各情菁事机极为顺利。已谕壁昌等加意防范。并明降谕旨分别加恩矣。现复谕知额尔古伦等妥速进兵。趁此声威俾贼匪迅就歼除。以安边圉。所有壁昌等奏到一摺。著钞寄长龄阅看。毋庸具摺覆奏。将此谕令知之。　　

○命协办大学士吏部尚书卢荫溥、为大学士。两广总督李鸿宾、协办大学士仍留总督任。调礼部尚书汤金钊、为吏部尚书。工部尚书王引之。为礼部尚书。以都察院左都御史潘世恩。为工部尚书安徽学政兵部左侍郎朱士彦。为都察院左都御史未到任前。命工部尚书潘世恩署理。以前任大学士降补侍郎蒋攸铦为兵部左侍郎。　　

○以江苏学政工部右侍郎申启贤兼管顺天府府尹事未到京前。命大学士卢荫溥兼管。　　

○命都察院左副都御史吴椿。提督江苏学政。詹事府少詹事鄂木顺额。提督安徽学政。　　

○拨山东司库银。采买各属应补动缺仓谷。　　

○己卯。谕内阁前据托津等奏会审私雕假印。夥办假照各要犯。当将蔡绳祖。庞煐先行正法因案内尚有应须查讯之处。将定拟斩决之任松宇、刘东昇、暂留备质。兹据奏、假照数目及扣稿情弊。均查审明确。现已无可质讯。该二犯情罪重大。未便稽诛。任松宇。刘东昇俱著即行处斩。派博启图。特登额前往监视行刑。所有各省咨到假文。业经汤金钊等。会同户部查明前已降旨。除知情揽捐者。应行提究惩办外。其实系被骗捐生。一概不必传讯并于定案后分晰办理。著交户部会同吏兵二部。妥议具奏户部捐纳房司员失察贴写私办假照。并于各省送到捐生身家清白册结从不核对。迨至将假贡监职衔、加捐各项。率据扣改稿件。及呈验假照批符。并不详查照簿库收。以致蔡绳祖等肆行无忌。所有承办此项加捐及捐请封典之司员。非寻常疏忽可比。俱著交部严加议处。其仅止失察。及不查对身家清白册结各员。与失察之户部堂官分别议处。由户部详细查明并按照在任年月久暂失察加捐名数多寡。分晰开单交吏部核办国子监厅员。于贴写偷出照纸失于查察并刘炜赴监验照录科。未经查出著吏部查取职名。分别议处。吏部验封司司员办理封典。向以验照为凭。惟事后未接户部知照不行确查。著交都察院照例议处。至捐纳房贴写积年偷稿舞弊。应如何稽查防范。及核对册稿章程。著大学士军机大臣会同户部。详细妥议具奏。　　

○谕军机大臣等、穆馨阿等奏、伯锡尔请带回民。前赴军营听候调遣一摺。哈密回子郡王职衔贝勒伯锡尔、因闻南路不靖。各路大兵进剿。请亲带回民三百名前赴大营听候调遣。忱悃可嘉。惟现在调派各路官兵进剿。已足敷用。哈密距喀什噶尔等处。程途窎远。往返需时。著饬令毋庸前去。其另片奏称、伯锡尔请将所部回民牛马车。赶紧凑办一千辆。以供兵差运送。至吐鲁番交卸情词恳切。自应准其筹备。并著该大臣等照例发给脚价。以示体恤。将此由四百里谕令知之。　　

○以新授江苏学政吴椿。寄籍江苏。照例回避。命吏部右侍郎白镕。提督江苏学政。以户部右侍郎李宗昉。署吏部右侍郎。礼部右侍郎龚守正署工部右侍郎。兼管钱法堂事务。　　

○以军书络绎。暂添哈密各军台马匹夫役。专司驰递。并将向由军台运送官物。改交地方官雇驼挽运。从办事大臣穆馨阿等请也。　　

○修浙江海盐县鳞石塘工。从巡抚刘彬士请也。　　

○庚辰。谕军机大臣等、据杨遇春奏、前因军需之后。奉旨饬查甘肃各州县仓库钱粮。现已查明、三十一州县。共亏银五十一万四千三百余两。内除垫办军需。应令领回归款银三十七万九千二百余两实亏银一十三万五千余两。此外尚有因款目不符驳令该管道府查核未经核定者。共十三州县。约亏银一十五万六千有奇钱三千串文。统俟查明全竣。分别参追等语。各州县查办亏空。原系藩司专责。惟该省藩司方载豫。前经降旨。令该署督确查该员事件。未便仍交方载豫查办。且恐该员办理亦未能妥善著鄂山即遴派妥干监司大员一二员。将前项银两。确切详查。并此外有无那垫款项。一并查明据实具奏。毋稍含混。再现在又届办理军需。诚恐前款未清续亏又起该署督务须严饬各属。随时领银备办。实用实销。毋得再有那垫名目。以杜续亏而重帑项至前交该署督密查方载豫之事。著迅速查明具奏。傥该员不能胜任。有即须更换之处。亦著据实密陈。无得稍有徇隐。将此谕令知之。　　

○黑龙江将军富僧德等奏官兵起程。得旨、覆奏官兵起程日期。何须六百里加紧驰递。太无轻重也。著申饬。　　

○旌表逼嫁捐躯河南郑州民赵庭柱妾李氏。　　

○辛巳。上诣绮春园问皇太后安。　　

○御洞明堂。勾到江西。江苏。安徽情宽罪犯。停决江西斩犯十八人。绞犯一人。江苏斩犯八人。绞犯八人。安徽斩犯八人。余七十七人予勾。　　

○谕军机大臣等、本日据刑部奏、审讯庄郡王府门上、呈送头等护卫堆器、盗典口外开垦地亩等情。已明降谕旨。将堆器等解往山西。交松筠等审讯矣。此案堆器私将王府地亩。扺欠开销使费。既列款具禀于前。复自认虚诬于后。虽据该郡王呈送将伊父子发遣。而单内所开使费各款。数至一万九千余两之多。现又查出堆器所禀地亩。与官丈原数不敷。必须重加勘丈。彻底清厘。著松筠等就近提集人证。按照所递清单严行审究。按律惩办。其单内所指户部使费一款。亦著松筠等查讯明确如从前经手各员果有听受嘱托情弊。再行提传究办。傥堆器等实系将银滥用。捏禀挟制。即照例治以应得之罪。至堆器借欠高不升等办地盘费银两。是否属实。其字据是否串捏书写。并著松筠等一并查讯。分别核断。将此谕令知之。寻奏、查勘地亩。与原报相符。从前经手各员。并无情弊。堆器因滥用银两过多。既私给高步升等佃种。复挪写使费。帐单朦混挟制。应请按例治罪。至单内所开户部使费一款已经刑部咨驳应毋庸议。下部议行。　　

○又谕、前据御史徐培深奏、贵州省苗疆地方。派夫折价扰累太繁。当交钟昌等确切查访。兹据奏、该御史所称、地方官公出。牌饬土弁令苗民守候供役及并无公出。亦按日派令苗民折交夫价等弊。从前不肖州县。间有其事嗣该省屡经禁革。定为每夫一名按日价银八分。立案遵行惟该省山路崎岖。驮载难行凡解送饷银、接递官物等项差使均须用夫扛擡。如民夫不敷向。准雇觅苗夫。其例价仅止八分亦须津贴。州县廉俸有限。未能赔垫。间有官发半价。将下余一半按地粮分派者亦有统计例价不敷之数。令民间先行汇齐临时交与夫头。雇元零用者。亦有僻处山隅州县。票传里长远处雇夫折价令夫头包雇者。此项钱文大率出自粮户并非专派苗民。因向无一定章程。经手之书役夫头。难免藉端渔利至不由驿路之各州县。遇有差使。系各寨出夫递送。酌给钱米。亦间有票传应役不付佣值者。该省差务。多资夫役。额销夫价。既有不敷。自不得不藉民力。若概行裁革。一旦遇有徵调。呼应不灵。于公事颇有关系惟各该州县办理未能画一。书役夫头等又从中科敛。傥别滋事端。不可不防其渐。著阮元嵩溥。斟酌地主情形。将该省驿站应需夫役。悉心妥议。明定章程刊刻告示。晓谕民苗画一遵守。务期上不误差。下不病民。以重苗疆而杜滋扰。将此各谕令知之。　　

○又谕、寄谕江西巡抚吴光悦。有人条奏、江西吉安府属之万安县为水陆要道。凡由广东至南安赣州而下者。必经该处行走。向设有查盐快船。派差巡逻以防私枭过境。近来差役等于私盐船只每得钱卖放。而于过往客商之船查无盐斤辄将衣箱货物倾囊倒箧任意盘折箱内银两肆行抢夺。复向每人各索查看钱。数千至十数千不等。客商赴县控告该差役即豫将私盐安置县堂。诬指夹带。众役一词。不容分辩。且添出衙门书差人等。勒索规钱。使商民受罪含冤资本荡然以故商贾吞声。畏如狼虎等语地方设立查盐快船。原以杜绝私枭。非为盘查行旅若如所奏情形。差役等藉端滋扰。诬陷善良。是私盐得以安然过境。而过客反受害无穷。岂不大干法纪。一处如此。恐他处亦所不免。著该抚密加访察。严饬所属有盐卡地方官。实力查拏。如有前项差役扰害。立即拏获严办。傥仍前怠忽。任令差役恣横商民被累。一经发觉必当从重惩处决不宽贷。将此谕令知之。　　

○又谕、前降旨令杨遇春、于陕甘两省各营内。再行添派兵数。兹据奏、现拟添派陕甘二提属官兵各一千五百名。宁夏延绥二镇属各二千名。肃州镇属一千名。西宁河州陕安三镇属各五百名。西安满洲营五百名。宁夏满洲营五百名。凉州满洲营二百名。庄浪满洲营一百名等语。现在各路调派官兵。伊犁已调官兵民遣乡。勇四千五百名。乌噜木齐三千八百名土尔扈特和硕特一千二百名。吉林黑龙江各一千名。四川六千名。合之陕甘前次奏调兵。一万二千三百名。约计三万有奇。兵力不为不厚朕已谕令杨遇春将此次添派西安等处满洲营官兵、一千三百名。停其调派其陕甘二提属及宁夏等六镇属官兵。九千五百名。令其暂缓起程。各在该原营豫备。著长龄抵肃州后。与杨遇春会同筹商相机调度。如必须该督续调之兵前往。即行酌量奏调带往。将此谕令知之。　　

○又谕、前因玉麟等驰奏南路情形紧急。降旨令杨遇春于陕甘两省各营内。再行酌量添派兵数。兹据奏、现拟添派等语。现在各路调派官兵。业经三万有奇。足敷剿捕。除该督前次奏调官兵一万一千三百名仍余令分起出关外所有此次添派之兵著暂缓起程。令在各该营豫备调遣。如业经分起前进。即饬令各折回原营俟长龄抵肃州后。会同筹商。再行酌量奏。调带往将此由六百里谕令知之。　　

○又谕、本月二十三日据壁昌等奏、叶尔羌毗连喀什噶尔之奎里铁里木回庄。有贼匪潜来窥伺。经该大臣等督率兵回。合力迎剿。杀毙多名。大获胜仗。当即降旨。令该提督等驰赴阿克苏后即与长清等筹商由叶尔羌至喀什噶尔。侦探贼势乘机迎剿。兹据胡超奏、带领官兵。兼程行走已于本月十四日驰抵关外安西州属白墩子地方著即遵前旨。迅速前进。会同长清等筹酌定计。探悉情形。妥为剿办。固不可轻率贻误。亦不可坐失事机。务埽贼氛。以期制胜。将此由六百里谕令知之。　　

○免奉天承德、辽阳、新民、广宁、锦、五厅州县上年被旱地丁银有差。并缓徵新旧额赋。　　

○壬午孝慈高皇后忌辰。遣官祭福陵。　　

○上诣大高殿行礼。　　

○还宫。
  </div>
  <div class="pagination">
   <a href="清实录道光朝实录_page322.html">
    上一页
   </a>
   <span>
    ...
   </span>
   <a href="清实录道光朝实录_page318.html">
    318
   </a>
   <a href="清实录道光朝实录_page319.html">
    319
   </a>
   <a href="清实录道光朝实录_page320.html">
    320
   </a>
   <a href="清实录道光朝实录_page321.html">
    321
   </a>
   <a href="清实录道光朝实录_page322.html">
    322
   </a>
   <span class="current-page">
    323
   </span>
   <a href="清实录道光朝实录_page324.html">
    324
   </a>
   <a href="清实录道光朝实录_page325.html">
    325
   </a>
   <a href="清实录道光朝实录_page326.html">
    326
   </a>
   <a href="清实录道光朝实录_page327.html">
    327
   </a>
   <a href="清实录道光朝实录_page328.html">
    328
   </a>
   <span>
    ...
   </span>
   <a href="清实录道光朝实录_page324.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
