<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1420 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1420 页/共 1860 页</h1>
    <div class="content">
○谕、原任四川布政使钱鋆、上年即闻其年老多病。第念该县承办金川军需。始终经理。颇为出力是以降旨令其解任来京。候朕酌量加恩。兹据郑大进奏。钱鋆由水路进京。行抵湖北之监利县地方。于舟次病故。殊为可悯。钱鋆、著加恩赏给侍郎衔。以示优恤　　

○谕军机大臣曰、阿桂等覆奏引河坝工情形一摺。已于摺内批示矣。据奏引溜沟。昼夜加紧挑挖。于二十五日、即可一律告竣。此一二日间。若得西南大风。即先开引河。以资分洩。否则定于二十六日、将引河引沟。一并启放等语。阿桂等所拟启放引河引沟之期。即系昨日。昨自香山回跸圆明园。早间尚系东北风。辰时以后。即转西北。竟日未息。风亦颇大。今日仍系西北风。西北虽不及西南。但西北风吹溜东注。或尚可逼溜趋入引河。自较胜于东北。而吹溜向东南转虑其冲逼溜坝。不胜隐忧。不知豫省昨日风信如何。开放引河时。即能掣动大溜否。朕悬念甚切。惟有默吁天佑神助。冀早合龙。此外更无可指示。而盼望之心。益殷于前矣。至开放引河后。口门如何收窄。以待相机堵合之处。即著迅速具图贴说呈阅。此旨著由六百里加紧传谕知之。惟计日以待喜音之至。仍著迅速覆奏　　

○又谕前据吴虎炳奏、桂平县奸民李万春、李逢春、假扮天师。纠匪骗钱一案。李万春已挈眷搬往贵县。李逢春亦先期外出。现在上紧严拏等语。李万春等敢于聚集匪类。妄言祸福。情实可恶。曾谕令该督抚、实力严拏务获。勿使要犯漏网。旋据吴虎炳奏、李逢春已经捕获。至李万春一犯。现在根究缉拏。该犯曾否弋获。未据续奏。今据李质頴奏李万春仍未就获。迅即严密查拏等语。李万春为此案首犯。尤不便令其久稽显戮。况该犯未破案之前。即挈眷搬移贵县。更非若闻拏逃窜者可比。既有住居县分。又带有家眷同行。自更易于踪迹。吴虎炳派委查拏之员。曾否前往贵县搜查。有无下落即或该犯又复闻风兔脱。亦当设法追拏。吴虎炳务当饬属实力缉捕。勿稍疎懈。至粤东与粤西接壤。即江西与粤省境地。亦属毗连。该犯或就近窜匿。亦未可定。李质頴现署总督粤东西皆其所属著传。谕该署督速派妥干员弁上紧躧缉务获。并著传谕郝硕、亦速饬属。一体严拏。如经就获。即一面奏闻。一面审讯确供。移咨粤西。核覆明确。即将该犯在所获之处、按律问拟办理不必将要犯解回。以致中途疎误　　

○以内阁侍读学士袁守诚、为山西按察使　　

○壬午。谕曰绰克托革职问罪之处。虽所应得。但念伊究系漫无觉察。并非自获罪愆。尚可弃瑖录用。著加恩补授吏部侍郎。仍著革职留任。八年无过。方准开复　　

○又谕曰、弘旿前经获谴。革退贝子。今已一年有余尚无大罪著加恩补授正红旗汉军都统。但伊系弃瑖复用之人。仍著革职留任。四年无过再行开复　　

○谕军机大臣等、昨据阿桂等奏、定于二十六日。可以开放引河引沟。计今日已经三日。京师连日西北风甚大。虽亦可吹溜东注。较之东北风稍胜。然究不如西南风之可以吹逼全溜。直注引河。不知仪封工次。日来风信如何。引河引沟。于二十六日何时开放。能否掣动大溜。其水势是否畅流下注。朕昼夜悬念。无时或释。著传谕阿桂等、即将二十六日开放引河情形。速由驿加紧覆奏。以慰廑怀。又豫东两省。今春雨泽渥沾。麦秋可望丰稔。昨据国泰奏、山东通省。三月中连得透雨。四月初八九以后。各属雨皆优渥。麦收约计九分以上。而河南省。自郑大进奏报正月普沾膏泽。此后惟阿桂等奏摺内。间奏得雨情形。至陈辉祖到任以来。并未专摺具奏。近日亦未奏及麦收分数。未知豫省三月以后。雨水如何。麦收分数如何。深为轸念。著传谕陈辉祖、即行查明。据实迅速覆奏。此旨著由六百里加紧发往。仍各由驿速奏。寻奏四月以来陈留、通许、荥泽、新乡、济源、武陟、南阳、桐柏、新野、汝阳、确山、正阳、罗山、项城、临頴、郾城、固始、息县、商城等县。各得雨一次。余俱晴霁。二麦现已登场。查通省一百八县。麦收八分以上、至九分十分者。九十八处。余陈留十州县。均七八分不等。报闻　　

○癸未。谕曰、智天豹以乡曲小民。竟敢编造年号。妄称大清天定运数。指使张九霄、于御道旁跪献。狂诞悖逆。情罪实为可恶。经军机大臣会同刑部审讯。照大逆律定以凌迟。亦属罪所应得。但据奏称、该逆犯书内。有乾隆五十七年一条。敢于诅咒。尤堪发指等语。此在臣子之心则然。朕并不以为憎。忆乙卯九月。朕践阼之初。即焚香告天默祷云。昔皇祖御极六十一年。予绍膺宝位。不敢仰希皇祖。若邀昊苍眷佑。至乾隆六十年。即当传位皇子。归政退闲。彼时朕春秋方二十五岁。初未计及在位六十年寿当几何。亦复不以为意。迨过五十岁。乃自计六十年。则当八十五岁矣始以此志奏闻圣母。蒙懿旨云。皇帝受祖宗付托之重。代上天爱养亿兆。董治百官。六十年后。岂宜遽释仔肩。即天下臣民。亦断不肯听皇帝归政。慈谕谆切。因更计之。若果至八十五岁。蒙天恩、朕尚能侍奉慈颜。则礼所谓恒言不称老。何敢遽云倦勤。彼时亦既叩天致祷。今既不能复申朕爱日之诚。则引年之初愿。亦岂能期必遂。况今距乾隆乙卯、尚十六年。为日正长。若朕精力始终不懈。自当日慎一日。兢兢业业。综理万几。克全朕之初志。设或七旬八旬以后。神志稍衰。不能似今之精勤求治。亦不肯贪天位以旷天工。朕非不知足者。又必定以六十年为期。致蹈从前人主贪恋大宝之讥乎。若朕必以六十年邀求上帝。不几如张廷玉之以配享太庙、向朕邀求乎。朕既知张廷玉之非礼。又安肯效其所为乎。且设果如逆犯智天豹所云乾隆五十七年之言。朕其时寿八十有二。即归政亦不为早。况历代帝王。在位五十余年而归政者。实所罕觏。朕尚有何不足。是该犯此条。不得谓之诅咒。不必执此以定爰书也。惟该犯敢于妄编年号三十余条。且于皇祖庙讳。直书不避。并谎称世祖章皇帝显圣于彼。希冀惑众动听。此则丧心病狂。身蹈大逆。不可不按律惩治。然究与诽谤毁斥者。稍为有间。智天豹、著从宽改为斩决。至张九霄拜逆犯为师。代其呈献逆书。亦应按律处斩。姑念其人本属乡愚无知。且不识字。情尚可悯。张九霄、著从宽改为应斩监候。秋后处决。并将此通谕中外知之　　

○吏部议准、湖南巡抚李湖等疏称、直隶郴州一缺。向系部选。该州壤接广东。为滇默川楚等省赴粤孔道。本境有铜铅煤锡等矿。所辖永兴、宜章、兴宁、桂阳、桂东、五县。悉称难治。请照府属州县、兼三兼四要缺例。改由在外题补。再宝庆府理猺同知一缺。向因苗顽未靖。移驻弹压。定为苗疆要缺。在外题补。所则苗猺无多。与内地人民无异。请删去苗疆字样。改归部选。从之　　

○两江总督萨载奏、乾隆四十五年圣驾南巡。扈从人员乘骑马匹。于江省绿营、并驻防八旗马内。各以四千匹。分派江南江北伺应。八旗马匹不敷。业经借拨豫马足额。绿营马匹不敷。查照上届借司库养廉马价。购买三百匹备用。借项、于次年应领各营报价内扣还。报闻　　

○以侍讲彭冠、充日讲起居注官　　

○是月。盛京将军福康安奏、陵寝重地。风水攸关。嗣后工程。凡系宝城附近启运门隆恩门以内。如有拆造动土修理者。均于奏摺内声明。交钦天监选择吉日。以昭慎重。报闻。　　

○两江总督萨载、江南河道总督李奉翰奏、查高家湾在洪湖东北。内系洪湖。外系黄河。并不在淮河之下。洪湖之上。两面皆水。本无田庐。自上年黄水断流。河即涸。所谓涸河者或即此。若此处挖堤。则河湖相连。一经下注。骤难堵闭。至归仁堤、又在高家湾之西。相去百余里。离湖较远。势难分洩。惟查高家湾迤下、吴城砖工迤上、三堡地方。堤外有滩。距黄河二百九十余丈。现拟挖宽二十丈。外挑引渠。达于河内。惟是洪泽湖去路。总以清口为咽喉。五坝为宣洩。倘豫省漫工不能速竣。除已将清口东西坝、拆宽六十丈外。仍应再展二十二丈。若湖水再长。又不得不于山旴五坝内、豫开一两坝。使湖水循序下注。由高宝诸湖。入运归江。或下游归江不及。即将车逻昭关等坝。酌开一二处。使之源源归海。再清口大展。黄河内清水已大。再增以高家湾三堡分洩之水。亦甚可虑。查王营减坝。向遇河水盛张。开放引洩。由盐河入北潮河归海。颇著成效。现拟将该坝一体豫备。于盛涨时减洩。得旨。览奏俱悉。若万不获已。祇可如此。然不可豫存此见。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十一


大清高宗法天隆运至诚先觉体元立极敷文奋武孝慈神圣纯皇帝实录卷之一千八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。五月。甲申朔。兵部议准、大学士管云贵总督李侍尧疏称、裁防设汛案内奏准。拨顺云营把总一员。兵一百名。携眷前往缅宁驻劄。交缅宁守备差操。应请将拨往之员。即定为永昌协右营。分驻缅宁左哨三司。拨往之兵。作为缅宁汛额兵。一切考核、开收、月支俸饷。即于乾隆四十四年正月起。统归永昌协请领办理。其每年兵米。就近于缅宁厅仓、支领搭放。至永昌协顺云营。均系马二步八营制。应拨马兵三十名。步兵七十六名。守兵四名。除亲丁公费充赏兵一十二名。实拨马兵十八名。步兵六十九名。守兵一名。共马步战守兵八十八名。所需军械马匹。均令顺云营按例拨往。应扣亲丁公费充赏兵数。令永昌协于存城兵内。照数拨抵。从之　　

○缓徵浙江乌程、归安、长兴、德清、仁和等五县。乾隆四十三年霜灾额赋　　

○旌表守正被戕河南卢氏县民陈法妻李氏　　

○乙酉。谕据富椿奏、乍浦副都统勒克、现年六十一岁。疾病缠绵。势难就痊。请解职任等语。勒克既现在患病。不能痊愈。著加恩令其解任来京。俟病痊之日。另降谕旨　　

○又谕、向来端午节。督抚等并无进贡之例。惟两江、闽、浙、湖广等省。所进土贡。有在端节呈递者。如茶扇香葛之类。各因物土之宜。原所不禁。其余无土产省分。并不随众同进。乃今岁各省督抚。亦复一例呈献。殊为非理。现已谕令奏事处、将山东、云南、贵州等省。所进物件。概行发还。不准呈览。并著传谕各省督抚。嗣后务遵向例。如有历年端节进献土物者。仍准照旧呈进。至向来并无土物进贡各省。不得踵事增华。另列端阳贡名目。纷纷进献　　

○又谕、据庆桂等奏称、由塔尔巴哈台。解送乌噜木齐马三百匹。派防御布占、带领满洲、并厄鲁特兵。俱妥速解往。照数交纳。请照例将官员议叙。兵丁赏给盐菜银两等语。著照所奏。布占、著交部议叙。所有带往之兵十五名。每人各赏一月盐菜银两　　

○谕军机大臣等、据护理湖南巡抚陈用敷奏、武生沈荣英等。呈缴沈大绶刊刻硕果录、介寿辞等书。语多狂悖。现派员驰赴该犯家内。逐细搜查。并委员分往作序之陈湄、江苏、余永观、各家查搜。提集人犯。督同司道等研审。从重定拟。并飞咨湖北、江西、二省。就近查起书籍板片销毁等语。沈大绶、身系举人。曾任江西知县。缘事降调。胆敢心怀怨谤。肆其狂吠。情罪实为可恶。虽其人已伏冥诛。亦当照徐述夔之例戮尸。以伸国法而快人心。著传谕该抚。即速审明定案。照律办理。又据奏称、此案先准江西省咨查违碍各书单内。列有硕果录。系湖南临湘县沈兰谷著。正在委员查办间。旋据沈荣英、缴到伊父沈大绶所著诗集。名目相符等语。沈荣英既将伊父诗集板片。携至江西永新县刷印。业经江西省查出违碍书籍。移咨湖南查办。沈荣英始行呈缴。即不得谓之自首。著该抚即速严讯明确。按律定拟。不得意存姑息。其作序各犯。亦著一并讯明。照律问拟。又据奏、沈荣英供称。书板先存永新县刷印。将板片携至新建县。交伊母舅庄老满、转寄城内五台庵。其江苏家原存一部。借给湖北通城县人吴华年未还等语。著传谕郑大进。将沈大绶诗集刷印本及板片。一并查明解京销毁。原摺并著钞寄阅看。寻奏、沈大绶所著硕果录介寿辞等不法逆书。先据沈荣英首缴各书时。即讯明伊父沈大绶、曾分送沔阳州李堂、沈乾原、刘应鹤、侯正禄、及崇阳县荣天柱、余学鲁。又原存江苏家各一部。借给通城吴寿平即吴华年各等情。兹已按名勘查各家。或呈缴。或已经烧毁。委无藏匿。并将刷本板片。解京销毁。报闻　　

○又谕、连日盼望开引河之信甚切。今据阿桂等奏、二十六日子时。先将引溜沟启放。初入即奔腾下达。所有大河内北股之溜。约已归入三分。其东趋七分之溜。亦有侧注渐近之势。午间已转西南风。尚不甚大。而坝头已落水五寸等语。览之稍慰。至所称正引河头。逼近坝头。蓄水不过三尺有余。恐开放时进水无多。反虞淤浅。俟正引河头积水渐高。再得西南风。即行拆坝启放。庶两处汇成一流。吸川下注。更为有益等语。开放引河。自不得不相机慎重。未知近日引河头积水。增至若干尺。昨日此间已转西南风。未知仪封工次。连日西南风曾否稍大。约计何日可以开放引河。朕心昼夜悬切著阿桂等、即将何日开放引河。及能否掣动全溜情形。迅速覆奏。又据称、现在口门二十一丈除酌留四丈合龙外。尚有十七丈。须下埽十二个。以每日下一埽计之。为期须至月余。恐不能于大汛未至之前赶竣等语。此事甚有关系。坝工所下之埽。自当令其著底坚实若太速、恐致草率贻误但太迟、又不能于大汛前赶完。未免前功尽弃。实为可惜。据称近堤两边坝根数十丈。俱已露有泥滩。此是极好机会。若开放引河后。掣动大溜。则口门汕刷之势必减。两坝自更易于施工。或必两边一同进埽。或就一边独进。惟在阿桂等、酌量实在情形。妥协办理。务于汛前赶办全完。方为妥善此旨著由六百里加紧发往。仍著加紧覆奏　　

○豁除江苏江都县被水冲没废田六顷二十亩有奇额赋　　

○丙戌。孝诚仁皇后忌辰。遣官祭景陵　　

○谕军机大臣曰、郑大进奏、据罗田县知县陈士凤、访闻匡家河地方。粘贴逆示。查系范胜志、挟嫌捏陷等因。一摺。已于摺内批示矣。范胜志、因受匡姓轻慢。并欲控其行窃鸡鱼。辄挟嫌捏造逆示。两次粘贴。希图倾陷洩忿。且敢妄为悖逆不法之词。实为罪大恶极难以轻逭。该犯现既拏获到案。供认不讳。著传谕郑大进、即速严讯明确。从重定拟具奏。以示惩儆。并严究此外有无同谋夥伴之人。一并问拟。勿稍轻纵。至摺内所称、匡姓焉知为于二月见人揭示。始惊心敛迹。恐不无别情等语。转可不必过虑。范胜志挟嫌诬陷。既经究出实情。即与匡姓无涉。若过于生疑传讯。不免令无辜株累。适足以遂陷害者之心。办事不宜如此也。将此由四百里传谕知之。仍即讯明定案具奏　　

○调镶红旗蒙古副都统永庆、为浙江乍浦副都统　　

○丁亥。谕、此次巡幸木兰。驻跸热河。著諴亲王、理郡王、大学士阿桂、协办大学士尚书英廉、留京办事。阿桂、英廉、现在出差。著尚书公额驸福隆安、暂行留京。俟阿桂、英廉二人内。先有一人到京。福隆安即前赴热河行在。其月选文武员弁。八月以前。俱著吏兵两部堂官、前至热河。带领引见。进哨后。所有月选之文员内。通判、州、县等官。武员内。八旗护军校、骁骑校、及外省送到之补放水手官、骁骑校、并年满千总等官。俱著王大臣照例验放。至驻跸热河时。外省督抚提镇等奏摺。俱著赍摺人、前赴行在投递。进哨后。著兵部派员。驻劄哨门投递。各省奏摺。封送行在候朕批示发回。仍于哨门交付赍摺人祇领。该部通行传谕知之　　

○又谕、福隆安现在暂行留京。所有步军统领事务。原系兼管。俟英廉到京。福隆安前赴热河时。将该衙门印务。交英廉署理　　

○谕军机大臣等、寿春镇总兵阎正祥奏、据凤阳守备纪俊龙禀称、四月十六日。风闻安庆有粘贴匿名揭帖。指称凤邑武举王振纲弟兄。善习邪术。谋为不轨情事。随会同该县知县。带同兵役。前赴王振纲家。详细搜检。止有考试大刀弓箭。其余均系农具。及四书诗经时文各数本。此外并无不法书符兵器。随将王振纲等、押带赴县。旋据凤阳府司狱陈廷机禀知。奉臬司劄行凤阳府。拏获匿名揭帖之王柏即王同春。在该犯身边搜出贴剩之帖。与揭帖相符。讯系怀忿诬陷。并密拏商谋代写之汤霖、汤云、解审等语。此等案情发觉。即应一面具奏。一面迅速查办。令挟嫌诬陷之犯。既经拏获。讯有确据。尤应上紧审讯严惩。且其事系四月中旬。距今已二十日。闵鹗元何以尚未奏闻殊属迟缓。著传谕闵鹗元、即将因何不即入告缘由。明白回奏。仍将此案。即速严审明确。按律定拟具奏。此旨著由五百里发往谕令知之。阎正祥摺、并钞寄阅看。寻奏、遵查凤阳县民人粘贴匿名揭帖控告武举王振纲等、谋为悖逆一案。于四月十二日。在臣辕门口粘贴。经县揭获呈送。一面在省城严查。一面饬员、速往王振纲家。搜查逆迹。原拟俟查覆到日。即行具奏。嗣因于十四日。即将贴揭之王柏拏获。讯明系挟嫌诬指。是以未即入告。当提写帖之人。并应审人证。押解来省。于二十七日解到。审讯明确。按律定拟。于五月初一日。由驿驰奏。报闻　　

○以编修韦谦恒、为云南乡试正考官。御史孟生蕙、为副考官。御史黄腾达、为贵州乡试正考官。编修周永年、为副考官　　

○调镶蓝旗蒙古副都统绰克托、为镶红旗蒙古副都统　　

○豁除江苏常熟、娄县、嘉定、三县。坍没废田七十九亩有奇额赋　　

○添建甘肃肃州仓廒八十间。从总督勒尔谨请也　　

○戊子。上还宫　　

○谕曰、图思义、著授为领队大臣。前往吐鲁番办事。吐鲁番既已补放领队大臣。辟展即无庸另驻人员。伯忠在彼年久。俟图思义到时。伯忠即著回京　　

○是日起。上以夏至祭地于方泽。斋戒三日　　

○己丑。谕、朕启銮后。户部尚书现在乏人。英廉未回京之前。著福隆安兼管。俟英廉到京后。交代起程　　

○又谕曰、军机大臣会同户部议驳、苏凌阿覆奏添平不敷一摺。已依议行矣。苏凌阿之意。不过欲向部中索取明文。以为凭据。无此情理。且上年五月。苏凌阿接任时。如果查明全德有徵多报少情弊。即应切实参奏。乃彼时并无指实。及秋间于伊奏摺内。朱批询问该监督。嗣后作何办理。令将能否不照全德接办之处。据实奏覆。旋据奏称。一切仍照全德办理。是苏凌阿业已自认、不能不照全德章程。今办已经年。又复哓哓置辩。意欲何为。至所执全德交代积并平余簿。系任意捏造之处。现交萨载查核。自能得实。而苏凌阿之偏执饰非。且意存取巧。殊属不合。著传旨严行申饬　　

○谕军机大臣等、据阿桂等奏、二十六日开引溜沟。以后势甚畅顺。水头已底江南之砀山境。初二日始转东南风。沟外水势。入口愈急。所有大河内、南首七分之溜。渐向北趋。逼近引沟之头。日内如得大西南风。则风水俱顺。必能将大溜掣动。即可拆坝。启放引河。以洩近口一带之水等语。已于摺内批示。初三、初四、两日。此间西南风颇大。未知工次如何。阿桂等此摺、于初三日拜发。何以未经提及。或初三日已转西南风。此摺、于初二日缮就。初三日早填写拜发。遂未及叙入。亦未可定。朕心昼夜悬切。著阿桂等、即将连日风势如何。及能否掣动全溜情形。迅速覆奏。又据奏称、口门现存十七丈有余。除酌留四丈合龙外。尚有十三丈。须下埽九个。如果诸事顺序。则两边对下埽个。月望以后。可以相机堵合等语。伫待佳音之至。将此由六百里加紧发往传谕知之。仍著加紧覆奏　　

○庚寅。谕军机大臣等、步军统领衙门奏。凤阳县民人张万青、呈控户书韩载扬等、侵蚀赈济银两一事。请将张万青解赴两江。交总督萨载、提集人证。秉公严审一摺。已如所奏行矣。据称户书韩载扬等。办理灾赈。于造报册内。多加人口。及领银散赈。又减户拨给。从中侵蚀银一万余两等语。各省遇有灾歉处所。国家不惜数十百万帑金。加恩赈济。原期百姓均沾实惠。俾无失所。各该地方官。自应实力查办。勿使胥役弊混中饱。方足副轸念灾黎至意。今张万青所控户书侵蚀赈帑。至万余两之多。殊堪骇异。果尔。该地方官、岂遂毫无见闻。竟任其狼籍若此。或系该县、纵容胥役舞弊。事后分肥。或并串通奸蠹。藉端侵蚀。均未可定。不可不彻底根究。严示惩儆。著传谕萨载、即亲往该处。提集人证册案。俟户核对。一面严密访查。如所控属实。即速严审确情。将不法官吏。从重定拟具奏。并将该管上司、一并查参。萨载不可因避失察之愆。稍存回护。该督平日尚属谨慎公正。谅不至袒徇干咎也。若张万青所控。毫无凭据。或别有挟嫌。捏控情事。亦即讯明。照例办理　　

○军机大臣等议准、黑龙江将军傅玉等奏、请将拨派发遣人犯。及放出旗奴。另行设立官屯。令其交纳粮。石一摺。内称黑龙江地方。屡经奉谕。禁止流民栖止。除往来贸易者。并无携带家口居住之人。惟节年奉部发遣人犯。及放出旗奴所带子女。渐俱长成。相联姻戚。在各城居住。已有数百名之多。查边陲之地。积贮粮谷。最为紧要。应于齐齐哈尔地方。增添官屯数处。领催一名。其余丁口。俱载入各城官屯册内。以备挑补。至所需农器。无庸官为拨给。所用牛具。俱于各城库贮粮价内拨给。初种之年。免其交纳。次年交一半。第三年全交。从之　　

○辛卯。夏至。祭地于方泽。上亲诣行礼　　

○幸圆明园　　

○壬辰。上御勤政殿听政　　

○谕曰、全德在苏州织造之任。已经数月。彼处事务。想已熟悉。有伊一人。足敷办理。舒文、著来京。现在金辉病故。舒文、著加恩赏给郎中衔。同福隆安、英廉、管理造办处事务。至铜瓦一事。亦著交舒文办理行令舒文速即来京。舒文未到之前。管理铜瓦事务。著金简暂行署理。舒文系特恩超擢。如果八年无过。朕必另行施恩。倘不能感激朕恩。委靡不振。朕必将伊加倍从重治罪　　

</div>
    <div class="pagination">
<a href="清实录乾隆朝实录_page1419.html">上一页</a><span>...</span><a href="清实录乾隆朝实录_page1415.html">1415</a><a href="清实录乾隆朝实录_page1416.html">1416</a><a href="清实录乾隆朝实录_page1417.html">1417</a><a href="清实录乾隆朝实录_page1418.html">1418</a><a href="清实录乾隆朝实录_page1419.html">1419</a><span class="current-page">1420</span><a href="清实录乾隆朝实录_page1421.html">1421</a><a href="清实录乾隆朝实录_page1422.html">1422</a><a href="清实录乾隆朝实录_page1423.html">1423</a><a href="清实录乾隆朝实录_page1424.html">1424</a><a href="清实录乾隆朝实录_page1425.html">1425</a><span>...</span><a href="清实录乾隆朝实录_page1421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
