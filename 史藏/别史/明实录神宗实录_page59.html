<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 59 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 59 页/共 367 页</h1>
    <div class="content">　　○南京工部尚书曹三旸以老病＜锍-釒＞乞致仕许之
　　○先是乌撒地方与本省永宁宣抚司乌蒙军民府并贵州水西及云南沾益州境土相连世为亲戚并无衅隙既而安国亨杀死安信信兄安智结永宁宣抚司土官奢效忠报讎彼此相攻厮杀不已比有安国亨部下吏目俱与安智有亲恐为国亨杀害各带夷兵逃投安路墨路墨诈称本府土知府安承祖职衔赴京代奏已而国亨亦将伊男安民姓名具本并奢效忠各行奏奉勘合移行川贵巡抚委官勘处国亨等所犯情罪不一照夷俗罚牛外仍谕奉旨处分之后务要感恩悔祸各安原土邻界夷民俱各责管事头目汉把省谕消释讎怨共保宗族不得背盟起衅○甲戌改南京刑部尚书杨兆为本兵部尚书参赞机务詹事府少詹事兼翰林院侍读学士掌本院印信余有丁为太常寺卿管国子监祭酒事
　　○差河南道御史郭汝四川道御史刘维汝宣大维云南
　　○刑部覆议御史崔廷试＜锍-釒＞今在外各处捕盗官平时不能谨严以消未形之患及至失事多方躧访刻意追求止图免罪邀功不顾事之有无人之真伪但有捉获即便比刑拷讯餙假为真残命伤和莫此为甚今后有强盗初获不得私自拷讯擅取供繇止将所获人赃呈送正官研审除情罪真确外如有冤抑即与辩释不必候详若系捕役冒功讎家攀陷者仍将冒功攀陷之人治罪狱成之后司道抚按官若复有故辩明查后报情繇与原报大相矛盾可疑者并原官一体治罪  上允行之
　　○乙亥给原任刑部尚书吴百朋祭葬如例
　　○丙子诏凤阳巡抚都御史及咨都察院转行巡按南直御史备行营田佥事令民年十五以上无产无田者挨户从实开报到官每名给牛一只及附近荒田五十亩责以开垦仍给印信执照为业其田粮差役俱照三年以后认纳从御史崔廷试之议也
　　○蓟辽总督梁梦龙太仆寺少卿萧廪各题议马政一称各营路城堡马数俱于该寺倒换循环糜费繁冗要行停免止令总兵类造一称奉敕督理边兵马政例当稽核奸弊要一体省烦责实每年六月各营路备造马数送查十一月各兵备道查点送寺听遵敕各别参治部覆循环固所当革而总副参游诸营则不可无按季之倒换固为太烦而一年之一报则不可少宜将蓟昌宣保四镇季报循环文簿系提调卫所造报者通行停革止令总副参游各照营路每年秋季备将该管马匹倒失桩朋完欠已未买补等数分别造册角□羊送本官收查仍遵敕每年分别处治  上是部议
　　○升江西宁州铜鼓石守备邓子龙署都指挥佥事铨注江西都司军政佥书山东都司军政佥书署都指挥佥事朱士元铨注湖广行都司军政掌印管事
　　○总督河漕都御史潘季驯等题称宝应湖于本年六月内陡起暴风骤雨将本工复行冲决盖繇河上诸臣期以苟且了事而但为目前之谋惮任劳者莫亲版筑之务巧避怨者不严程督之功钱粮虚糜而冒破之核不行功筑圯坏而偾事之罪不加稍有一篑之功便移大以兢赏脱至溃决之祸则遮护以托逃若不因此重加究治何以示惩  上是具议着河漕衙门着实参奏○丁丑  上御文华殿讲读
　　○升工部左侍郎何＜宀十见＞为南京刑部尚书
　　○给已故原任吏部左侍郎兼翰林院侍读学士掌詹事府事王希烈赠尚书诰命
　　○浙江松门卫千户金铛家突然地涌血溅起三尺高有声
　　○戊寅特赐存问原任刑部尚书应大猷令有司备办彩帛羊酒及门宣谕大猷年九十养晦丘园恪修名节为时人所重故有是赐
　　○旌表六世同居卢守一一家二百口同厨而食世务耕读旌其门曰尚义
　　○兵部题覆本衙门左侍郎曾省吾条陈清黄四事一曰先归黄各官先立号簿通将内外黄张与续书见贮者尽数简明登记以为纲领然后支放比对归附黄本其先年重立者简出完日与揭过黄张一同烧毁一曰增黄本旧制黄本纸各百叶今拟百叶之前另缉目录三叶总列职衔员数仍注卫所指挥千百户镇抚官衔挨次粘贴勿令混淆遗漏一曰议立黄清黄事例有内外贴黄复有正黄正黄贮之金柜启闭为难今须模仿规式别立黄纸号簿如有缺内外黄者止照黄之所缺互相挂号于止以便备照一曰慎誊写夫黄张誊写系各官功次接背源流关系匪轻务大字楷书以免磨擦兼杜吏胥因缘之弊报可
　　○兵部题覆礼科左给事中李天植条陈班军四事一选统领以专责成每遇上班之日先将领班各官逐一遴选才守不得滥用每军数至二千量添劄付官一员二稽实政以充营卫凡凤淮扬徐等处工作河工外其合应上班者该道预先查审各卫均徭名册分别等第该班都司择地依期赴京勤加约束务足额数各军粮银照例量给两月作为路费余银仍旧到京散给以防脱逃之弊三省工限以恤久戍凡遇兴作与勋戚工役先期专委所属官员逐一估计用军的数量算程期且题请拨如遇大寒暑雨及途远工程悉听工部随时宽恤毋得苛扰四禁科索以清蠹源凡遇都司劄付并卫总等员役上班盘费之类俱要酌议停当给与止足应用不许私角□羊多派致损军财至于拨办官吏一体查拨外其折乾积办等并为除革  上允行之
　　○升福建行都司军政佥书署都指挥佥事蒋木铨注浙江掌印管事南直隶杨舍守备朱英署都指挥佥事铨注山东都司军政佥书○诏以古北口黄花镇及各路紧要墙台尽令三年修完其余以次增筑三年递歇三年递修工完之日听督抚将效劳人员分别功罪具奏
　　○命工部委官修理周围红铺仍申饬官军严行巡警一应披执盔甲器械俱修之
　　明神显皇帝实录卷之七十七
明神宗显皇帝实录卷之七十八
　　万历六年八月庚辰朔赐大学士张居正等各杨梅一篓
　　○升右春坊右谕德兼翰林院侍讲何雒文为翰林院侍读学士掌本院印信仍充经筵日讲及会典纂修官
　　○升刑部左侍郎徐栻为南京工部尚书大理寺卿陆光祖为工部右侍郎
　　○免万历元二年山东解京银一十一万九千五百一十四两五钱零并隆庆二年至万历二年本省岁支存留麦米五十八万八百四十六石尽行蠲免从巡抚赵贤之请也
　　○遣河南道御史姜璧往两淮巡盐兼理河道○辛巳给蓟密永昌四镇犒军银二万两仍命总督梁梦龙悉心措画如果不敷另行奏处
　　○户部添进每季金花银五万两已而户科都给事中石应岳题金花银两实小民惟正之供我  祖宗量入度出定为一百万两之制户部额派解进仅有此数原无剩余今若添进必借太仓银两夫太仓之储各边主客之粮饷取于斯墩台城堡之修筑取于斯与夫召募调遣蒭料诸费咸取足焉今虽稍有积余实仰藉威灵震叠虏款寇息偃甲休兵所致脱一旦败盟狂逞则兴师十万日费千金太仓贮积足以资缓急者曾几何时哉而况各处添兵添马修墙筑堡年例抚赏月增岁益加以连年河淮横溢迩河工甫举动请百万何者而非仰给于太仓耶若一季加进五万两四季则加二十万是一年加进二十万两十年则加二百万矣上供岁多二十万之进则边储岁少二十万之积推之十年所少不知其几矣臣愿思  祖宗成宪之当遵念国家生财之不易百凡费用只取足于一百万两之中而太仓所储专以备军国重大之费此经国之远猷垂裕之至计臣等所万愿者此也有旨今宫中用度委与先年不同额外之取甚非得已已戒谕内监加意撙节务足余剩待数年积贮稍饶即行停取如旧
　　○发太仓银十二万一千二百两于延绥十万九千二百二两于蓟州一十二万九千三十两于密云六万七千五十八两于永平六万三千七百九十二两于昌平以巡抚宋守约侍郎汪道昆各奏军饷也
　　○壬午  上视朝　○吏部覆吏科给事中李实疏劾福建山东云南左布政刘侃方攸绩方良曙三臣或物议渐彰或筋力衰敝乞将分别处治至于贵州广西江西四川各布政顾言等六员久挂人言相应一并议处有旨方良曙留用余的都著致仕
　　○诏以浙江等处漕粮暂折二百万以苏民困其折色银两以一万两解部以五十九万五千余两协济河工著各抚按督率上紧严限徵完本折一并起解
　　○癸未  上御文华殿讲读
　　○升提督军务兼抚治郧阳都察院右副都御史陈瑞为刑部左侍郎
　　○升太常寺卿王友贤为大理寺卿
　　○甲申命礼部尚书潘晟兼翰林院学士充会典副总裁官
　　○开朱辉港钥匙河清江等处为粮船湾泊其工费即于两淮赃罚及河工银内动支○乙酉升广东按察使滕伯轮为浙江右布政使贵州左参政林澄源为广西按察使江西狭西四川广西各右布政使徐中行王宫刘庠吴椿俱左布政使中行仍江西宫山东庠椿仍四川广西
　　○调补原任浙江左布政使郭斗为贵州左布政使
　　○覆新升太仆寺卿兼狭西佥事殷仁以新衔致仕行太仆寺卿兼武定兵备道佥事秦可大致仕
　　○升广东右布政使沉人种为福建左布政使
　　○调补江西副使张九一为狭西副使甘肃管粮兼理分巡
　　○复除狭西道御史王应吉为河南道御史
　　○升山东按察使张士佩为本省右布政使
　　○丁亥命吏部左侍郎兼东阁大学士申时行祭  先师孔子　○以  万寿圣节赐居正等金万寿字及黄符黄绫符有差
　　○升大理寺左少卿杨俊民为都察院右佥都御史提督军务兼抚治郧阳等处地方
　　○升江西狭西四川云南各按察使张大忠张国彦李江卢仲佃各本省右布政使
　　○  孝康敬皇后忌辰  奉先殿行祭礼遣南和伯方烨祭  泰陵
　　○户部题万历七年两直隶并各省漕运事宜例应会同各衙门会议今覆巡漕都御史江一麟＜锍-釒＞一议补造漕船以足装运南京锦衣旗手等五总下缺浅船八百只要将七年以后各运轻赍内应解河工米银暂留二年共计得银五万二千两再于河道原借七万九千七百余两应于南京解到粮剩马价补还漕库银内动支二万八千两就于瓜仪二处设厂打造及称清卫二厂正造年例船只中有未造者一并查刷督造一议杂物则例以定漕规旧制不论船之新旧一概止给年例四两以为桅蓬杂费价既不敷旗甲不无赔佃之苦今以万历七年为始各卫浅船襍费凡遇初造年分即总给银二十三两六钱五分照数买办以后九年陆续给银二十两九钱七分凑买俟十年改造将原置物件分别计算准银九两六钱贴送该厂找给银十四两四钱以为从新置办杂物之费其在运旧船照例支给候改造之年将所存桅蓬猫橹等项物件一体查送该厂变价添凑别置仍将置买物件银两各数目刻记在官永为遵守  上是其议
　　○戊子  上亲祭  太社  太稷
　　○己丑改应天府尹陈于陛为太常寺卿仍诏该科今后有称职年深者著改衔久任不必数易其两京部院大臣除奉有特旨不次简用外其余都著扬历中外核其表著以闻如不得其人宁虚缺以俟
　　○升提督四夷馆太常寺少卿贾三近为大理寺左少卿
　　○升江西河南湖广山西四川广西各左右参政陶幼学杨芷王玺柴涞梁问孟汤仰俱为按察使幼学仍江西芷山东玺广东涞狭西问孟仍四川仰云南
　　○升狭西副使李采菲武尚贤为行太仆寺卿采菲山西尚贤狭西  孝慈高皇后忌辰  奉先殿行祭礼
　　○庚寅祭  夜明于  夕月坛遣定国公徐文璧兵部尚书方逢时行礼
　　○以福建广西各镇守总兵呼良朋王尚文互相改调至浙江江西各都司佥书杨一经等四员改调亦如之以倭警窃发各因其材而易之从部议也
　　○辛卯  上御经筵
　　○升太仆寺少卿萧廪为太常寺少卿大理寺少卿王世贞为应天府府尹○升云南按察使徐作为广东右布政使松江府知府贾待问狭西副使彭文质刑部署郎中事员外郎史槚俱右参政待问山西文质广西槚贵州山东副使曹当勉河南副使姜继曾湖广副使晋应槐俱右参政
　　○吏科都给事中陈三谟奏恭炤  祖宗旧制吏兵二部大选文武官员俱于常朝鸣鞭后  圣驾退御金殿中宣召该部堂上官面奏给与印子然后该部官同司礼监于皇极门同用印子前万历二年  皇上曾御门召吏部尚书张瀚亲赐选除即先朝旧规也至嘉靖中年偶以肃皇帝御居西内至四鼓始就寝内侍官惟恐奏进迟误故趁此时为之以后相沿遂为故事臣愚谓夤夜启门秉烛行事殊于关防未便且听选官员稔知深夜无所稽考间有偷惰不至者及侍立行礼亦有参差错乱者伏望自今八月为始大选文武官员照旧制俱以黎明行事关防既便体统亦严  上可其奏
　　○升甘肃巡抚标下领兵游击杨继芳延绥游击徐仁威俱充参将分守地方继芳西宁仁威狭西靖虏
　　○癸巳命辅臣恭拟马名以进时  上方选御白马定名玉狮赐辅臣居正等各羊酒
　　○广东新设东安西宁二县学部议二县学先选教谕一员俟人文渐盛以次添设其考取入学准于新例外初次量取一倍以后照例考入增廪名缺俟作养有进以次考补不必取盈其数亦不必以他县拨补致启幸窦准如议
　　○升尚宝司少卿郑钦为太仆寺少卿管京营○都察院题巡漕御史陈世宝再差一年以世宝催督有方故也
　　○甲午以中秋令节赐居正等膳酒月饼有差
　　○升云南湖广副使李文续房楠俱为右参政文续仍云南楠四川狭西湖广贵州左右参议李贵和沈伯龙李与善俱为副使贵和仍狭西伯龙仍湖广与善山西永平宝庆府知府顾褒敺阳模俱副使褒山东模广西
　　○补原任山东佥事马时泰为狭西佥事整饬肃州兵备兼管屯田
　　○丙申万寿圣节  上御文华殿受群臣行庆贺礼赐居正等膳酒寿面有差复特赐居正烧割一分酒饭一卓寻赐四维等上尊珍馔
　　○升礼部仪制司郎中张彦为尚宝司少卿○升浙江嘉兴府知府黄希宪广东右参议郑恭俱副使希宪湖广恭云南山东四川福建佥事栗在庭杜诗文作俱参议在庭湖广诗贵州俱左作狭西右
　　○戊戌升礼科左给事中李天植为广东右参议福建等道御史孙成名陈文燧河南南阳府知府霍维荩俱副使成名江西文燧河南维荩山西河南等道御史郑宗学丁元复南京吏科给事中詹沂俱佥事宗学福建元复四川沂山东
　　○己亥以丙字库绵花余剩太多暂改折色二年解纳
　　○总河都御史潘季驯题徐州小浮桥以上一带河浅查得河南归德府新集地方下至徐州二百五十里原系黄河故道欲乘今一并开复已而工科给事中王道成上言治河而＜锍-釒＞上流诚为探本之论然南挽淮流北障河决则其工钜矣动众八万费逾八十万金则其用糜矣工费已大事之究竟尚有不能逆睹者其底绩则又难矣胡乃此之未为而又欲并开数百里之上河耶即使诸臣不计劳逸不避利害窃恐国家财用终属有限万一漫为而不效将若之何不如揆势度理就中权缓急而图之乃为计之得也  上命下其章于所司
　　○庚子属夷长昂董忽力率部落阻截各路贡夷扬言结土蛮旨把都二酋聚兵进抢要挟诏以蓟昌二镇即将南土兵并入卫之兵速简精锐分定部伍自密云以至山海布置营阵画守务使制胜有功不得畏缩坐失事机
　　○辛丑发主客兵银十五万五千六百九十三两于宣府镇二十万四千二百十九两于大同镇七万一千二百九十六两于山海镇  宪宗纯皇帝忌辰  奉先殿行祭礼遣新建伯王承勋祭  茂陵
　　○升掩答诸酋且且台吉等十九名副千户讨二儿恰等四名与大歹布等三名俱百户著力免把独儿台吉袭伊父指挥同知各依品级一体给赏
　　○免保定府唐完二县所欠柴夫胖袄甎料匠价自隆庆五年起至万历三年止尽数蠲免以苏民困
　　○壬寅  上视朝
　　○升密云辎重营游击陈天福充参将分守山西中路利民堡等处地方
　　○遣江西道御史李学诗往南京京畿道照刷文卷
　　○癸卯  上御文华殿讲读
　　○命礼部尚书潘晟待宴陪朝鲜陪臣李宪国以赴京进  万寿圣节表文也
　　○先是淮安水利道河南佥事杨化淮安府通判王弘化治河无状为总河都御史潘季驯所劾  上命锦衣卫逮系来京至是法司拟各照运炭赎罪例完日复职  上以杨化王弘化都著革职为民律文官犯私罪杖一百的即该罢职不叙今后但据所犯拟罪送吏部拟处毋得概拟复职以致轻纵
　　○甲辰以  圣母慈圣宣文皇太后所制女鉴赐大学士张居正十部四维等四部居正等＜锍-釒＞谢
　　○乙巳
　　上御文华殿致斋
　　○巡抚浙江兵部右侍郎徐民栻题澉浦所至秦驻山一带河道去海塘迤南联属县治国初旧有土塘为之屏捍内河为之洩流以致石塘可保而田亩岁登称为沃土商旅辐辏赖有生业向者淤塞坍塌旱涝无备舟楫不通粮运甚难乙亥潮灾该所军民被灾特甚而石塘冲塌殆尽者职此之由臣目击时艰建议开浚荷蒙俞旨允行臣严督各官兴举乃今果能矢心协力督率劝相万夫子来月余告竣臣亲诣阅视考成见新河深广土塘高厚内外相维石塘益固永保异潮无冲突之患田畴得灌溉之资而粮运直达利益无穷所据效劳诸臣与臣终始塘河共事胼胝者臣不敢蔽如嘉兴水利同知黄清等及海宁备倭把总王三锡等所当纪录以俟优叙议下所司
　　○丙午改礼部主客司员外郎徐元春为光禄寺寺丞
　　○户部题覆御史谢师启条陈漕务一曰复羡余以济官军二曰革抽税以速漕运三曰改剥船以杜侵盗四曰处深流以救灾患五曰足军粮以苏疲总  上报可
　　○癸  历代帝王命定国公徐文璧行礼
　　○丁未升湖广按察使钱藻为广东右布政使漳州府知府刘志业为江西副使○遣福建道御史顾钤河南道御史邵升各巡按钤广西升江西
　　○止武职开纳事例并工部议行事例一并停止
　　○户部题边商朋计营求告掣河盐所谓河盐者谓其在河径自超掣全不上堆也夫两淮行盐地方止有此数而每年掣发之盐亦有定额河盐行则单盐滞必然之势不容易者若其计一行而河盐复掣每年准南掣盐八单若再掣河盐一二单江西湖广地方盐价必贱盐价既贱水商必不乐于承买水商承买既少则掣单盐必至停阁内商余银无从处办而六十万两之额课大可虞矣内商坐困边商引目岂能及期分拨是河盐之行不独累及内商必累及国课而并及于边商矣得旨这边镇盐引依拟改派河盐停止不行
　　明神宗实录卷之七十八终
　明神宗显皇帝实录卷之七十九
　　万历六年九月己酉朔先是扬州府强贼入境各巡捕官住俸提问未几缉捕前贼三十七名巡按题请各官免降  上曰该府拏获甚少功不掩罪指挥顾名臣姑从宽免降知府卢德烨等以旨下之日为始开俸管事
　　○刑部题逃军徐大中等盗精微科房门木凳等物为守卫官所获又将本官推倒而逃今拏获大中合依犯罪逃走者于诈欺私取财赃计准窃盗论免剌四十贳本罪上加二等律杖七十徒一年半余依犯罪拒捕者于不应事重罪上加二等律各杖一百俱大诰减等得旨各犯敢于禁门内窃盗拒捕难炤常拟著锦衣卫枷于长安门外满日各发遣发落命法司凡人命奸盗如谋杀故杀指奸指赃等颊狱情难明者详细审鞫果情有可悯罪难定执方以矜疑开列其余恶逆斗杀与夫奸盗赃证俱明者不必曲为迁就
　　○升江西右参政侯于赵为湖广按察使
　　○封永和王慎金□审生母张氏为永和庄定王次妃仍照例不给诰命冠服并身后祭葬
　　○辛亥留保定府库贮银一万三千四百五十六两为易州修城之用
　　○壬子  上御文华殿讲读  孝恭章皇后忌辰遣崇信伯费甲金行祭礼
　　○癸丑  上御文华殿讲读
　　○升山东副使陈万言为江西右参政分守岭北地方
　　○南京户部尚书致仕谭大初卒诏给三品祭葬○广东大庙陈黎等巢剧贼依山负险纠党横行突出英得清远等县地方劫财杀人各官兵奋勇捕擒斩首一百三级俘获一百四十九名及器仗牛马诸物  上嘉其能巡抚凌云翼等各赏银有差
　　○给原任都察院左都御史陈瓒祭葬如例
　　○乙卯  上御文华殿讲读
</div>
    <div class="pagination">
<a href="明实录神宗实录_page58.html">上一页</a><span>...</span><a href="明实录神宗实录_page54.html">54</a><a href="明实录神宗实录_page55.html">55</a><a href="明实录神宗实录_page56.html">56</a><a href="明实录神宗实录_page57.html">57</a><a href="明实录神宗实录_page58.html">58</a><span class="current-page">59</span><a href="明实录神宗实录_page60.html">60</a><a href="明实录神宗实录_page61.html">61</a><a href="明实录神宗实录_page62.html">62</a><a href="明实录神宗实录_page63.html">63</a><a href="明实录神宗实录_page64.html">64</a><span>...</span><a href="明实录神宗实录_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
