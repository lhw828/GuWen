<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 137 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 137 页/共 242 页</h1>
    <div class="content">○癸丑。江南江西总督马国柱奏报、海贼分＜舟宗＞入犯崇明、内江、靖江、泰兴等地。苏州总兵官王璟等、连击败之。疏下所司。　　

○甲寅。以固山额真金砺、为兵部尚书、兼都察院右都御史、总督陕西三边四川军务　　

○升大理寺少卿郝杰、为大理寺卿。　　

○乙卯。授和硕郑亲王济尔哈朗庶子巴尔堪、惠兰辅国公巴都海子锡尔图、俱为三等辅国将军。　　

○都察院奏言、满洲兵丁虽分给地土而历年并未收成因奉命出征、必需随带之人、致失耕种之业。往往地土旷废。一遇旱涝、又需部给口粮。且以地瘠难耕、复多陈告而民地。又不便再行圈占请查壮丁四名以下、地土尽数退出量加钱粮月米其马匹、则于冬春二季。酌与餧养价银其退出之地、择其腴者、许令原得瘠地之人更换余则尽还民间。在满洲有钱粮可望、乐于披甲而又无瘠地之苦。至民间素知地利、复不至于荒芜、是兵民共仰皇仁于无尽矣下该部确议。　　

○定和硕公主每□山戊不□俸银二百五十两。　　

○江南江西总督马国柱奏报、海寇犯金山。夜窃大炮。复烧毁金山瓜州船只。顺流而遁。下兵部察议。　　

○丁巳。免直隶、顺德、广平、大名三府属、天津、蓟州二道属州、县、卫、所、十年分水灾额赋。　　

○定仓粮考成则例各州县官未完一二三分者、住俸。四五分者、降俸一级。六七分者、降职一级。八九分者、降职二级。十分者、革职。俱戴罪督催限文到三月内催完、方准开复。粮道以合属通计。未完一分者、免议二三四分者住俸。五六七分者、降俸一级。八九分者、降职一级。十分者、降职二级。俱戴罪督催。仍限三月内催完开复。　　

○礼部、奏进上祭先农坛亲耕耤田仪注。先期二日上斋戒、诸王以下、辅国公以上、满洲、蒙古、汉军公、侯、伯以下甲喇章京、理事等官以上、汉文官四品以上、武官三品以上、及六科副理事官都给事中、在家斋戒二日先期一日、内院捧进祝版上御中和殿、阅祝文、行一跪三叩头礼。毕、西向立内院官捧祝文至太和殿礼部官跪接、捧出至午门外、安于亭中行一跪三叩头礼。毕、銮仪卫官领校尉舁亭、礼部官、太常寺官、送至先农坛安于神库。户部礼部官、同顺天府官、由午门左门至中和殿进耒耜及穜稑种。上阅毕户部官捧至太和殿台下。顺天府官接出、由太和殿左门、至午门左门外、安于彩亭。作乐、送耕耤所。祭之日、早。銮仪卫备法驾诸王以下、贝勒以上、俱朝服、齐赴午门内朝房贝子以下、从耕陪祀文武百官、俱于驾未行时、先赴先农坛、分班序立不陪。祀牛录章京以下、汉文官五品以下、武官四品以下、俱朝服、于天安门外金水桥南、分班序立礼部官、奏请圣驾诣先农坛致祭、行耕耤礼上朝服乘辇王、贝勒、于内金水桥分班序立候驾过、随诣先农坛。鸣钟、不奏乐不陪祀文武百官、于外金水桥跪候驾过、驾至先农坛门外下辇。礼部官太常寺官导驾至具服殿盥手毕导驾至坛祭品礼仪如常祭毕还至。具服殿更黄袍。各官俱更蟒服补服。礼部官太常寺官奏请诣耕耤所。导驾诣耕耤位、南向立从耕三王、九卿、各就耕位立。不从耕。王以下百官、俱在耕耤棚外立。设彩亭三座于左右。鸿胪寺官、赞进耒耜、进鞭户部官、北向跪进耒耜。顺天府尹、北向跪进鞭。礼部銮仪卫、太常寺官、导引上秉耒、三推三返讫。鸿胪寺官、赞受耒耜受鞭、户部官跪受耒耜以耒耜置犁亭。顺天府尹跪受鞭以鞭置鞭亭。礼部官奏请复位上复位。户部官、顺天府尹、执青箱播种后。耆老随覆毕。导引官导上御观耕台、南向坐王、贝勒、贝子、公、陪祀百官、分班序立次三王五推毕、各就位诸王、皆候上□日坐次、九卿九推顺天府厅官各执青箱播种讫。礼部奏耕毕、从耕官各就位教坊司承应毕、礼部官奏礼毕。礼部官、太常寺官、导驾诣斋宫、升坐。王、贝勒、贝子、公、文武陪祀各官、入东西门、分班序立、鸿胪寺官、赞顺天府官、率两县官耆老人等、行三跪九叩头礼。农夫三十人、随后行礼。礼毕、从府县官出西门、至耕耤所终亩。王、贝勒、贝子、公、候上□日坐、候耕毕、府县官从东门入。鸿胪寺官、赞亲耕既成、礼当庆贺。王、贝勒、贝子、公、百官、行三跪九叩头礼、序班立。赞退王于斋宫内、贝勒以下于台下、分班、行叩头礼、序坐。上进茶。王以下文武百官、各于坐次行一叩头礼、随赐茶。上御后殿、少憩、光禄寺设宴。礼部奏宴完备。上升座。众官各就坐位、行一叩头礼、坐、进宴。教坊司奏乐、上进酒。王以下各官、各于原位、行一跪一叩头礼、复坐、筵宴。耆老于坛傍坐。宴毕、王以下各官、序班立、行一跪三叩头礼、毕王、贝勒、贝子、公、百官、至斋宫外、候驾还宫。卤簿导从。作乐。不陪祀文武百官、于天安门外、跪候驾还宫。报可。　　

○兵部督捕右侍郎魏琯奏言、籍没止以处叛逆强盗已无籍没之条。乃初犯再犯之逃人、罪鞭一百。而窝主则行籍没。逃轻窝重、非法之平。今欲除籍没之法。须先定窝逃之罪。请下议政诸臣会议。务期均平、以便遵守。下部议。　　

○戊午。谕内院。朕时莅内院、每见秘书院侍讲卓彝、在院供职、勤慎可嘉。著特升一级、以示奖劝。　　

○己未。谕吏部前高尔俨告病、朕命在京调理。原望其即时痊愈。是以不令。解任今据所奏病虽渐愈、不耐劳剧。朕恐伊系心职业、未能遽臻平复兹特许解任安养、勉事医药。在京回籍、听其从便调理。俟病痊后、候上□日召用。　　

○庚申。以万寿节、遣固山贝子吴达海、祭太庙。　　

○遣官祭福陵、昭陵。　　

○遣官祭真武、东岳、城隍之神　　

○辛酉。万寿节。上御太和殿、诸王、文武群臣、行庆贺礼。赐宴。　　

○湖广总督祖泽远奏报、辰常总兵官杨遇明、击败贼渠张缠头、于桃源之两河口、诛获无算、生擒伪总兵李阳春等以闻。得上□日、李阳春等著正法。　　

○定外藩王、贝勒、贝子、公等、元旦来朝赏例亲王等赏一等玲珑鞍辔一。银茶筒一、重五十两。银盆一。缎三十六疋。茶五篓。郡王等、赏二等玲珑鞍辔一。银茶筒一、重五十两。缎二十九疋。茶四篓。贝勒等、三等玲珑鞍辔一。银茶筒一、重四十两。缎二十二疋。茶三篓。贝子等、赏一等漆鞍一。银茶盆一。重三十两。缎十四疋。茶二篓。镇国公、辅国公等、赏三等漆鞍一。银茶盆一、重三十两。缎十疋。茶二篓。一等二等台吉、塔布囊等、赏三等漆鞍一。缎七疋。茶一篓。三等四等台吉、塔布囊等、赏三等漆鞍一。缎五疋。茶一篓。科尔沁国土谢图亲王、卓礼克图亲王、达尔汉亲王、加赏一等甲一副。缎八疋。扎萨克图郡王、加赏银茶盆一、重五十两。缎六疋。　　

大清世祖体天隆运定统建极英睿钦文显武大德弘功至仁纯孝章皇帝实录卷之八十



大清世祖体天隆运定统建极英睿钦文显武大德弘功至仁纯孝章皇帝实录卷之八十一　　

顺治十一年。甲午。二月。壬戌朔。　　

○癸亥。朝日于东郊上亲诣行礼　　

○甲子。遣官祭三皇庙　　

○授和硕额驸吴应熊、为三等精奇尼哈番　　

○升编修阿萨礼、为内秘书院侍读。　　

○吏科给事中林起龙奏言、昔兵在盛京、无饷而富。今在京师、有饷而贫。揆之时地、似宜变通查会。典开载马匹军装。军器草料诸款旧例全用给兵。乞皇上垂念八旗旧兵、为朝廷禁旅。仍照旧通给钱粮。则人皆蒙恩。不苦于穷困矣。下所司详议。　　

○乙丑。谕吏部、前因会议任珍一事、回奏朦混。与议各官、俱经分别降处。朕念诸臣皆系股肱耳目之司。朝廷素所优待今循省既久。量已改过著各复原衔。自今以后、当涤旧图新各殚忠诚、益思报效毋负朕期望至意。尔部即遵谕奉行。　　

○礼科副理事官房万达条奏崇名教以杜颓风二事。一、命妇守贞、宜加饬励。一、梵刹镡创建、宜行禁止。下所司议。　　

○丙寅。谕都察院、六科、朕惟言官耳目之司。每期直言无讳。欲闻天下之邪正贪廉大利大害以便发政施令、立致太平。故从前屡下明上□日、启示开导属望。于言宫可谓至切。孰意重违朕心、纳交结党。或有身被人言、倩人报复者。或有徇护同党、代为报复者。以故多有明知其恶、畏其同党而不敢言每阅奏章、实心为国者少附党行私者多。古云、欲人不知、莫若勿为。书云、自作孽不可逭。朕今图治方殷。岂容比匪成奸。但念秋霜肃杀。莫若阳春化育。自今以后、须各涤肺肝捐旧图新凡天下邪正贪廉、大利大害务要实心为国。直言不讳。则政治新而太平可臻矣。尔等身家名誉、亦与之俱永岂不美哉。　　

○以原任吏部尚书金之俊、为内翰林。国史院大学士、仍带原加衔级。　　

○升南雄副将栗养志、为署都督佥事管沅州总兵事。　　

○丁卯。遣大学士额色黑、祭先师孔子。　　

○戊辰。祭大社、大稷、上亲诣行礼。　　

○调署都督佥事管福建福州府水师副将事范绍祖、为湖广洞庭湖水师副将。　　

○己巳。皇太后圣寿节上率内大臣侍卫等诣慈宁宫行庆贺礼和硕福金固伦公主以下、一品命妇以上俱朝贺赐宴。　　

○命靖南王耿继茂、移镇广西桂林。　　

○礼科给事中季开生以海贼。突犯江北、势颇猖獗条陈战守六要一、远侦探。一、扼要害。一、备器械。一、严海禁。一、杜接济。一、密讥察。下所司议。　　

○庚午。甄别各直省督抚加江南总督马国柱、太子太保直隶总督马光辉、湖广总督祖泽远、俱太子少保漕运总督沈文奎。操江巡抚李日芃、四川巡抚李国英、俱兵部尚书陕西巡抚马之先、兵部右侍郎广东巡抚李栖凤、加一级浙江巡抚萧起元、降一级、照旧管事宣大总督佟养量、宁夏巡抚孙茂兰、俱解任山西巡抚刘弘遇、降一级。山东巡抚夏玉、降二级调外用湖广巡抚迟日益、革职。余俱留任。　　

○户部左侍郎孙廷銈、请假省亲。允之。　　

○以镶白旗汉军梅勒章京杨麒祥、为本旗固山额真。　　

○升理事官对喀纳、为刑部启心郎。　　

○允郧阳抚治朱国柱、解任回京调理。　　

○四川布政使司左布政使李中梧、引年乞休上以其历任清勤。命所司酌议加恩以示优异。　　

○升河南睢陈道副使祖重光、为江西布政使司右参政、湖西道。湖广安陆府同知张武烈、为本省按察使司佥事上荆南道经略军前办事原任宁羌州知州赵焘、为湖广按察使司佥事管参议事下荆南道。　　

○山东兖西道副使钟性朴以庸懦、降二级调用。　　

○辛未。上幸内院谕诸臣曰。朕独理万几。常恐是非失于偏执、故令集众会议及众议之时有群以为是而一人坚执己意谬相争论者、殊属未合夫既群以为是、即当从之若常怀好胜之心明知其非而犹强辨。不但政事有妨、且亏国家大体。急宜痛改大学士陈名夏奏曰仰承上谕小事犹烦戒饬若遇大事、何敢不谨识于衷、以图改易。大学士冯铨奏曰。凡谬相争论者。必不自知其罪、若果知之、岂敢如是。古云、君仁则臣直盖止欲直陈所见、故不觉其言之谬也既承上谕敢不祗遵但恐不自知耳上曰所谓君仁、则臣直者所见是而直陈之斯乃直臣也。岂饰非强辨之为直乎。若执意妄行。致蹈重罪。朕虽欲宽、国法难贷。且朕即宽而用之、彼亦何颜自立。朕之心、尔等所知。尔等之心、朕亦知之。君臣一体、岂有间乎。谕毕。大学士额色黑、图海、议政内大臣巴哈、费扬古等奏曰。皇上此谕、盖欲诸臣遇有过失、预行省改恐蹈重罪故烦教诲耳。俱当悔悟、且谨识之、于是召翰林各官赐茶。　　

○命大学士甯完我、预满洲议政大臣之列　　

○以故三等阿达哈哈番罗席兄胡通格、纳散珠叔黑塞、各袭职。　　

</div>
    <div class="pagination">
<a href="清实录顺治朝实录_page136.html">上一页</a><span>...</span><a href="清实录顺治朝实录_page132.html">132</a><a href="清实录顺治朝实录_page133.html">133</a><a href="清实录顺治朝实录_page134.html">134</a><a href="清实录顺治朝实录_page135.html">135</a><a href="清实录顺治朝实录_page136.html">136</a><span class="current-page">137</span><a href="清实录顺治朝实录_page138.html">138</a><a href="清实录顺治朝实录_page139.html">139</a><a href="清实录顺治朝实录_page140.html">140</a><a href="清实录顺治朝实录_page141.html">141</a><a href="清实录顺治朝实录_page142.html">142</a><span>...</span><a href="清实录顺治朝实录_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
