<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 14 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 14 页/共 1860 页
  </h1>
  <div class="content">
   ○丙子。以上崇庆皇太后尊号。遣官告祭天、地、太庙、社、稷。　　

○以太仆寺卿素著、为通政使司通政使。　　

○丁丑。恭上皇太后奏书。上礼服。于中和殿恭阅奏书。毕。上升舆。由右翼门、至永康左门。降舆。大学士捧奏书。由中路前行。至慈宁门下。上由东阶升。至门下东旁立。皇太后吉服。升慈宁宫座。仪驾全设。中和乐设而不作。上诣正中拜位。跪大学士捧奏书。在左旁跪进。上受奏书。恭献。授右旁大学士跪接。置正中黄案上。宣读官捧起、跪宣奏书。曰、躬盛德者、宜受尊称。膺景福者、必崇显号。古今通义。朝野同心。恭惟圣母皇太后。懿德光昭。徽音茂著。正母仪于万国。享尊养于千龄。臣恭荷慈恩。绍登宝祚。敬举显扬之钜典。用伸崇奉之鸿仪。伏冀圣慈俞允。俾展微忱。慰臣庶之舆情。介升恒之福履。臣不胜惓惓之至。谨奏。上行九拜礼。毕。复原位立。皇太后还宫。上出。升舆。还宫。　　

○诣皇太后宫问安。　　

○户部议覆、内阁学士方苞疏称、谷价低昂。早晚无定。请嗣后发粜常平仓谷。遇价值偶贵。令州县酌定卖价。一面开粜。一面详报。应如所奏。俾穷民均沾实惠。又南方地气卑湿。存仓之谷。三年不变。岁存其半。两年不变。粜七存三。一年即有霉烂。则春粜而秋籴之。应令各督抚、详按该省风土。并最卑湿各地方。作何存粜之处。妥议具题。又州县秋成买补。或遇谷价腾贵。即将所粜价银。解交府库。俟次年有收、照数买补。应如所奏。并令于邻近州县购买。又称或遇秋粜价贱。除折耗及脚价等费外。赢余较多。即别贮一仓。以备歉岁之用。亦应如所请。至所称照赢余谷数、量加纪录加级之处。恐州县希图议叙、有克扣浮收诸弊。应无庸议。从之。　　

○又议覆、御史蒋炳奏、州县徵粮三弊。一、田亩科则不同。条编之数、各年有异。花户无从查考。书吏每暗行飞洒。增添毫厘。请徵收钱粮。每年照部颁定额。由布政司核明刊示。遍行晓谕。使人共知科则银数。应如所请。将书吏飞洒之弊、永行禁止。一、州县拆封。每借短平名色。朱标空袋。押令花户添补。胥吏因缘为奸。偷出拆过空袋。私用朱标。向花户勒索。请于拆封时。称兑果有短少。即将原银发出。令花户较准补足。查发出原银。必经胥吏之手。恐有挪移抵换诸弊。应令州县及监拆人员。除毋庸添补者、即将所拆封袋销毁。如有短少应补者、即于袋面注明数目。汇立清单。将应补花户姓名示谕。令于下卯自行补交。一、州县设立官匠。倾销银两。凡花户纳银。无官匠名字印记。即不准投柜。各匠勒索包完。侵渔重利。请嗣后花户纳银。不拘何处银铺。听便倾销。止令镕化足纹投柜。应如所请。将官匠勒索、私用印记之处。永行禁止。从之。　　

○又议准山东巡抚岳浚疏报、雍正十一年、邹平等六十八州县卫。共垦地一千一百五十一顷二十七亩有奇。应徵银两麦米、照例升科。从之。　　

○工部议准、直隶总督李卫＜??锍-釒＞称、宣镇新添官兵。应需衙署营房。原议存城兵丁。建造六木□廪大房。其沿边隘口。建造三木□廪小房二间。共估需银三万七百五十三两零。分别实给折算。在司库地粮银内拨给。从之。　　

○奉恩将军杨安。因病解退。以其弟六十八袭职。　　

○戊寅。恭上皇太后尊号册宝。上礼服、于太和殿恭阅册宝。毕。奉安于彩亭上。前行。上升舆。随后。由右翼门、至永康左门。上降舆。行至慈宁门外。东旁立。册宝仍设于正中黄案上。皇太后礼服。升慈宁宫座。仪驾全设。中和乐设而不作。上诣正中拜位。跪。左旁大学士捧册宝。依次跪进。上受。恭献。授右旁大学士跪接。置正中黄案上。宣读官捧起、跪宣册文。曰、慈恩垂裕。九重隆尊养之仪。鸿号扬庥。万国仰崇高之福。欢腾宫壸。庆溢寰灜。钦惟母后皇太后、德协坤元。功符地载。宽仁逮下。溥惠爱之宏慈。淑慎持躬。著温恭之令范。承皇考而赞襄内治。俭勤昭浣濯之风。鞠藐躬而备笃母仪。言动示诗书之教。属丕图之肇缵。忻福履之方长。仰荷恩勤。敬稽盛典。合四海以致养。期永奉夫崇徽。总百禄以承欢。冀溥沾夫庆泽。肃循经礼。虔展悃忱。谨告天、地、宗庙、社、稷。率诸王、贝勒、文武群臣。恭奉册宝。上徽号曰。崇庆皇太后。伏愿纯嘏茂膺。寿祺多益。彤廷宝册。鸿名并高厚以无疆。紫极春晖。爱日与升恒而俱永。臣诚欢诚忭、稽首顿首、谨言。上行九拜礼。毕。复原位立。皇太后还宫。上出。升舆。还宫。　　

○上诣皇太后宫问安。　　

○命喀尔喀扎萨克等、详议定界防守事宜。谕总理事务王大臣曰。准噶尔虽遣使乞和。而防边之事、自宜豫筹。纵彼极其恭顺、遵旨定议。亦不能保其久而不变。朕意彼之乞请。诚与不诚。俱可勿论。惟严备边疆而已。其严备之道、又当计其久远而便益者。盖我大兵之兴、原为保护喀尔喀。而驻劄多年、既占其游牧之地。又用其供运之力。在彼诚不免拮据。而内扎萨克蒙古之在军营者、或有一二无知之徒。不免以我等为喀尔喀故。以致历此艰苦为辞。殊不知众扎萨克蒙古等、首先归顺于我太祖太宗之时。与满洲无异。奔走效力。即如一家。喀尔喀等、虽在后归顺。蒙我皇祖皇考历年惠爱。视伊等亦同一家。初无二致。此次行师。非特保护喀尔喀、亦为遍安众蒙古之计也。但为时既久。事多未便。经我皇考洞鉴。念黄教生灵。欲息军旅。曾降谕旨。朕惟仰体皇考圣心。欲悉彻大兵。休息众人。现今在喀尔喀戍守之兵、宜如何彻回。应否仍留驻若干。驻劄应在何处。其喀尔喀之游牧、如何防护。卡伦后殿、如何安设之处。著详悉定议具奏。再与准噶尔议定边界之事。已经往召额驸策凌、王丹津多尔济、俟其到时。令与尔等公同酌议。此定界之事、乃关系众喀尔喀之游牧。永远生计。必咨询部众、公同商定。始可受益。而扎萨克甚多。不便并令至京。著行文喀尔喀众扎萨克等、将应如何定界。及伊等游牧、或用已力防守。或仍须内扎萨克、与满洲兵保护。着各出已见以闻。俾知朕之彻兵、并非不念伊等而外视之也。特筹其生计有益。久远可行。伊等其知朕恩恤之意。共计久远便宜之道。定议具奏。奏到时、朕详览众议。其言是者、朕将斟酌采用。即有未协、朕亦容之。不加责备也。　　

○又谕、朕前闻淮分司所属。庙湾、新兴、临兴、白驹、刘庄、伍祐等六场。今岁秋收歉薄。恐灶户煎丁、有贫苦乏食者。已曾于高斌奏事摺内、谕令加意赈恤。毋令失所。今思冬春寒冷之际。及明岁青黄不接之时。贫灶糊口维艰。不得不预为筹画。著该盐政高斌、会同总督赵宏恩、将乏食灶户煎丁、遵照民赈之例。一体加恩。务令均沾实惠。不许胥役地棍等、侵蚀中饱。　　

○己卯。以尊上崇庆皇太后尊号。颁诏天下。诏曰、朕惟自古帝王。膺图御宇。溯风化之有基。教由慈壸。展显扬之夙志。礼重隆称。尧母纪美于陶唐。太姒表徽于姬室。彝伦钜典。熙代鸿规。钦惟圣母皇太后。德协乾元。恩侔坤厚。温恭秉性。聿彰蔼吉之音。俭约持躬。并赞肃雝之化。奉庭闱而笃孝。孚鉴天心。居宫掖以宣勤。恪襄内治。佐我皇考重华之盛烈。启予国家奕叶之休嘉。诞育藐躬。备劳抚鞠。恩施覃厚。推仁惠以垂谟。牖迪维周。本诗书而示训。畴昔感深母教。长黾勉于一心。今兹仰答慈徽。共尊亲者万国。矧昇平之永庆。喜福祉之懋膺。亿兆嵩呼。近依殿陛。梯航云集。远贡共球。用抒臣子之诚。敬效尊隆之典。礼仪具肃。咨考佥同。祗告天、地、宗庙、社、稷。于雍正十三年十二月十三日。率诸王、贝勒、大臣、文武群臣。谨奉册宝。恭上皇太后尊号。曰、崇庆皇太后。欢愉并洽于宫庭。膏泽宜均于海宇。所有事宜。开列于后。一、在内亲王之福晋以下。公之妻以上。著加恩赐。一、外藩蒙古诸王之福晋以下。公之妻以上。著加恩赐。一、民公侯伯以下。二品大臣以上命妇。著加恩赐。一、从前尚过公主格格之额驸等、照伊等品级。著加恩赐。一、从前恩诏后。升职加衔补官者。悉照现在职衔。给与封典。一、在京文官四品以上。武官三品以上。著各加一级。一、在京王公文武官员。任内有降级罚俸住俸者、咸与开复。又在京官员。现在议降议罚者、悉与豁免。一、外藩蒙古王公以下。台吉以上。有罚俸住俸者、咸与开复。其现在议罚者、悉与豁免。一、京城巡捕三营兵丁、著加恩赏给一月钱粮。一、除十恶不赦外。犯法妇人、尽行赦免。一、上三旗包衣佐领下拜唐阿及太监等、著赏给一月钱粮。一、上三旗辛者库当差妇人、著酌议赏赐。一、罚赎积谷、原以备赈。冬月严寒、鳏寡孤独贫民、无以为生。著直省各督抚令有司、务将积谷酌量赈济。毋令奸民假冒支领。一、各处效力赎罪人员、向无定限。多致苦累。殊堪矜悯。著该管官、查系已满三年者。声明犯罪缘由、奏请酌量宽免。一、内务府庄头等、所有累年积欠、在雍正十二年前者。著查明请旨豁免。于戏。隆名丕峻。铭苕琬以扬庥。纯嘏弥增。溥夤埏而锡福。布告天下。咸使闻知。　　

○吏部议覆、光禄寺少卿德尔弼奏、请将内务府总管、照侍郎品级。改为从二品。并议将内阁学士、亦改为从二品。从之。　　

○吏部议覆、湖南巡抚钟保等疏、请移湘乡县县丞、驻永丰市。湘乡县武障司巡检、驻娄底市。临湘县土门巡检、驻桃林。兼管土门地方。零陵县县丞、驻周堂寺。沅陵县县丞、驻荔溪。裁汰新田县白面寨巡检一员。添设城步县横岭峝巡检一员。应如所请。从之。　　

○户部议准、内阁学士岱奇奏、旗员历任外省。有在任所置产者、令各自首出。交该省督抚、勒限责令变价回旗。如有隐匿不报、查出财产入官。地方官失察、照例议处。得旨、依议。向来涿州地方、旗人在彼居住者甚多。有广置田产、为恒居常业之计者。有躲避差役、苟且偷安者。伊等身系旗人、久居民地。介乎两歧之间。稽查殊有未便。若言京中无产养活。现今畿辅之地、设立井田。营治地亩。俱有田可耕。尽可谋画生理。将此等人口、移往彼处、垦种井田。以图养赡。似属妥协。著八旗大臣、查明详议具奏。　　

○又议准、奉天府府尹宋筠疏称、复州属、复盛复宁复古等三社。并宁海县之积金一社。附别社完粮地亩。均请照银地额数、改徵银两。从之。　　

○又议覆、安庆巡抚赵国麟疏报、雍正十二年、安庆等七府州属。开垦水田、二十九顷八十九亩有奇。旱田、一十二顷九十五亩有奇。并寿州民人认垦旱地、六顷十亩有奇。应令该抚、俟升科之年、照额徵解。从之。　　

○又议覆、总督衔浙江巡抚程元章疏报、雍正十二年、嘉兴等七州县。开垦并改垦田地山草荡河、共一百五十三顷九十八亩有奇。又定海县、垦户开垦田、三顷九十五亩有奇。所有应徵银课米石、均令按年照数徵收。其上虞等县、额外开垦田地。应令该抚查实、照例升科。从之。　　

○兵部议准、副都统李元亮疏请、汉军养有兵等。准与汉军武童、一体考试。从之。　　

○又议覆、广西右江总兵官潘绍周疏称、广西武弁缺员。有距省遥远者。应酌量品级崇卑。令总督提镇、分别就近委署。查镇属员弁无多。若都司守备缺员。即令总兵委署、于体制不合。应请嗣后广西都司守备缺员。就近令提督拣员委署。仍即报明总督。游击以上、无论远近、仍令总督拣员委署。从之。　　

○庚辰。上诣奉先殿行礼。　　

○诣火神庙行礼。　　

○谕总理事务王大臣。礼部议覆僧道给与度牒一事、虚文多而实际少。与朕意尚不相符。朕之谕令清查僧道者。并非博不尚佛老。屏斥异端之名也。盖以僧道之中。有应付、火居、二种。借二氏之名。而作奸犯科、肆无忌惮。恐将来日流日下、更无所底止。是以酌复度牒之法。辨其薰莸。判其真伪。使有志焚脩者、永守清规。而市井无赖之徒、不得窜入其中。为佛老之玷。此乃培护二氏法门之深意。望其肃清严整。若朕有沙汰僧道之心。则何不降旨勒令伊等还俗。而乃酌复度牒之制。慎加甄别。又何为乎。至于给发度牒一事。若经由僧道录司之手。势必又滋苛索之弊。且礼部议称度牒一张、交银三钱。夫交官者虽仅三钱。而本人之所费、恐十倍于此矣。此等之人、亦吾赤子。朕岂忍歧视。而使之不得其所乎。僧有宗门教门律门之分。皆遵守戒律、清净焚脩者。即应于此中选择僧录司、以为缁流之领袖。或亦可行。至于应付僧徒、皆令受戒。给与度牒。若不愿受戒者勒令还俗。此事礼部所议、多有未备。著总理事务王大臣、会同九卿、定议具奏。若有以此举为多事。无益僧道、而徒滋烦扰者。亦准奏闻、请旨。　　

○兵部议覆、左副都御史署甘肃提督二格奏、查从前散给兵饷。常有不肖队目。将饷银收回。指扣还欠项之名、任意掯留。甚至尽行侵用。现今刊发流单式样。严饬五营。将兵丁应关饷银数目。填注单首。如有欠项者。将所欠何项。作何分季扣还。并已扣现扣未扣数目、逐一开明。令将备等查扣清楚。足兑包封。当堂呈验。连单给发。兵丁照单领银。可免侵渔之弊。并请通行直省各督抚提镇、亦照此办理。应如所奏。从之。　　

○又议覆、吏部尚书署陕西总督印务刘于义奏称、肃州城守营所设守步兵丁。足以敷用。惟一切远役。必须马兵协济。请于新兵内、摘马兵五十名。步兵一百五十名。守兵三百名。又肃州镇标、原议挑足战兵三千名。肃州镇营制、向系马八步二。今添募之兵、应仍照马八步二补额。其镇标、除拨入城守营马兵五十名外。尚有新旧马兵二千五十名。不敷马兵三百五十名。先于新旧步兵内、挑选精壮拔补。如不足数、再行召募补额。至肃镇、除拨入城守营步兵一百五十名外。尚有步兵三百八十六名。不敷步兵二百十四名。除可以拔补马兵若干名外。其余按照步兵不敷之数召募。均应如所请。从之。　　

○以署兵部刑部尚书傅鼐、为刑部尚书、仍兼管兵部尚书事务。　　

○以陈世倌、实授都察院副都御史。　　

○以右春坊右中允任启运、署日讲起居注官。　　

○以故奉恩将军尤奇之子寿克袭职。　　

○西安按察使何师俭、因病解任。以原任直隶按察使魏定国、署西安按察使司按察使。大清高宗法天隆运至诚先觉体元立极敷文奋武孝慈神圣纯皇帝实录卷之八



大清高宗法天隆运至诚先觉体元立极敷文奋武孝慈神圣纯皇帝实录卷之九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

雍正十三年。乙卯。十二月。辛已。上诣雍和宫梓宫前供奠。　　

○减陕省耗羡。谕总理事务王大臣曰。从前陕省地丁火耗。经年羹尧、岳钟琪、先后定为加二。以一钱五分、作为各官养廉、及一切公费。其五分、则采买社仓谷石、以裕积贮。后因积谷已多。无事采买。则以此五分、添助军需盘费之用。此向来情形也。今大兵渐彻。军需简少。而仍存加二之耗羡。殊非朕爱养秦民之至意。著将此五分、即行裁减。倘未了军需项下、有应用之处。即于公费项下支给。该督抚务体朕意。督率有司。实力奉行。俾秦民均沾惠泽。　　

○定台湾水师营武职升衔留任。谕曰、向例云贵州陕武职。如游击、守备、有推升别省者。俱夹以升衔留任签。嗣后福建省、除陆路各员。仍照旧例推升外。其福建台湾路水师营游守推升。著照云贵等省之例行。　　

○吏部议覆、内阁学士吴家骐疏称、各省题补委署等员。多有将应行回避之缺。竟不详查。混行题请。不无请托。瞻顾情毙。请饬令直省督抚。凡有题补。委署之员。令该员呈明原籍住址。遇有邻省接壤之州县地方、在五百里内者。照例回避。如现经题补委署、已赴任者。查繁简相当之缺。奏明调改。又有两省交界之处。添设同知通判等员。其驻劄衙署。查明该员原籍住址。如系附近地方。亦照例回避。应如所请。从之。　　

○以副都统公元、为泰宁镇总兵官。　　

○壬午。劝减佃租。谕总理事务王大臣曰。朕临御以来。加惠元元。将雍正十二年以前各省民欠钱粮。悉行宽免。诚以民为邦本。治天下之道。莫先于爱民。爱民之道。以减赋蠲租为首务也。惟是输纳钱粮。多由业户。则蠲免之典。大概业户邀恩者居多。彼无业贫民。终岁勤动。按产输粮。未被国家之恩泽。尚非公溥之义。若欲照所蠲之数。履亩除租。绳以官法。则势有不能。徒滋纷扰。然业户受朕惠者。十苟捐其五、以分惠佃户。亦未为不可。近闻江南已有向义乐输之业户。情愿蠲免佃户之租者。闾阎兴仁让之风。朕实嘉悦。其令所在有司、善为劝谕各业户。酌量减彼佃户之租。不必限定分数。使耕作贫民。有余粮以赡妻子。若有素丰业户。能善体此意、加惠佃户者。则酌量奖赏之。其不愿者、听之。亦不得勉强从事。此非捐修公项之比。有司当善体朕意。虚心开导。以兴仁让而均惠泽。若彼刁顽佃户。藉此观望迁延。则仍治以抗租之罪。朕视天下业户佃户。皆吾赤子。恩欲其均也。业户沾朕之恩。使佃户又得拜业户之惠。则君民一心。彼此体恤。以人和感召天和。行见风雨以时。屡丰可庆矣。　　

○禁工程捐派。谕曰、河防堤岸闸坝等项、一切工程。凡有关运道民生者。定例俱动正项钱粮应用。乃各省竟有于田亩捐派者。岂皆出自小民之愿。大都上司因节省钱粮起见。授意属员。为粉饰之计。相沿日久。官吏藉端苛索。民间所费、必致数倍。不特苦累民生。亦于国计无补。朕闻山东省挑挖运河。每年有派帮民夫工食银、五万三千四百余两。江南松江海塘岁修。有每亩捐钱五文。京口挑挖运河。每年于苏松常镇太等府州、照额徵漕粮正耗米协解银三千八百余两。苏松常镇太通六府州、应修河渠闸坝。令长洲等三十三州县、按亩派钱五文三文二文不等。以供大修。并令每亩、又酌量捐钱、以为岁修。四川岁修堤堰。令每亩派银一二厘不等。直隶运河挑浅。于天津等州县、每亩帮银一厘。以上各款。总于田亩正赋之外。派令捐输。合计捐数。共十万余两。而官吏之借端苛派。必有不止于此者。正帑之所省有限。官吏之中饱无穷。著该部行文四省督抚。即将该省捐输各项。于乾隆元年为始。一概革除。仍严饬所属官吏。无得私行徵派、以为民困。其挑挖运河等项工程、需用银两。著该督抚核实奏明。于公项内酌量动用。报部核销。　　

○又谕、川省口外番部。输诚急公。良可嘉悯。朕已降旨。令巴里二塘、所纳一年贡赋。悉行蠲免。以昭抚恤至意。其明正土司所属等处。并沈冷二边。以及口外新附各处番众。恭顺效力。与巴里二塘无异。所宜一体加恩。普施惠泽。著将明正沈冷各土司所属、一年杂粮折徵银、并贡马银。及口外新附各处、认纳折徵银。该抚查明确数。通行蠲免。土目人等。不得私收中饱。务使番夷得沾实惠。再巴里二塘正赋之外。尚有衣单口粮等项银两。原以充支给喇嘛土官之用。今正赋既蠲。而此项仍徵。恐番夷蠢愚。不能分晰。土目人等、或乘此牵混私收。著将衣单口粮银两。亦一并蠲免。其应支各项衣粮。著咨部拨补。以上应蠲各项。谅本年已经完纳。可于乾隆元年照数通蠲。　　

○又谕、李统之父李玉瑄、原系河南退役。投李卫家、奔走效力多年。即非家人。实系雇工奴仆之流。且种种侵蚀。为子纳监捐职。明系恶棍。乃敢捏词控告。诬陷大臣。情罪可恶。刑部止引诬告平人例定拟。即云所议已加三等治罪。朕详阅部议。乃引平人诬告人以流徒杖罪者、加所诬人三等而言。且辗转周旋。归于援赦。夫诬陷平人、与诬陷大臣有间。平人相诬陷、与奴仆诬家主不同。若如是上下其手。失出犹可。将来能保无失入之事乎。朕滋惧焉。朕非护庇李卫也。前日严饬李卫之摺。曾发王大臣阅看矣。总之朕之待王大臣。惟仰法皇考大公至正之心。是是非非。实不敢豫存一好恶之念于胸中。此案既经果亲王、傅鼐、反覆陈请。朕实不谙律令。但觉所引、似不相符。著大学士九卿定议具奏。　　

○吏部奏、恩诏给封。惟各部额外司员。及奉旨署事。并直省题署各官。现任仓监督等。会典内未经开载。但各员等、俱照现任职衔、食俸办事。可否一体予封。得旨、准给予封典。　　

○又议覆、湖广总督今任大学士迈柱等疏称、湖南永定九溪二卫。经前任巡抚王国栋题、请改为安福县。第所徵屯粮、疆界不清。应请于永定卫添设一县。归于澧州管辖。其界内这慈利、永顺、桃源、桑植、四县。搀杂田粮。应与联界各州县、会勘定界。无论军民田粮。各就附近、统归方圆。绘造图册送部。并添设知县一员。典史一员。训导一员。现驻卫城之巡检、可以裁汰。其生童岁科两试。应照小学额数。各取进生童八名。廪生六名。俟人文蔚盛。照例出廪挨贡。武童亦照额取进。至安福县、原照太学额进。今既截去永定地方。应减去三名。祇照中学额数。至仓储最关紧要。应于藩库动支正项银两。买谷一万石贮仓。再新设县治。应请钦定佳名。所设知县训导印信学记。并请铸给。均应如所请。从之。寻定县名曰永定。　　

○副都统玛拉疏报、安置阿旺布鲁克巴人等。在达岭达木桑地方居住。每户赏给器具牛只各二。籽种青稞各五斗。麦子各五斗。滋生羊各十只。得旨、依议办理报部。　　

○缓徵苏州阜宁、盐城、兴化、海州等四州县、本年旱灾额赋。兼赈饥民。　　

○命尚书傅鼐、仍带都统职衔。　　

○以通政使司通政使素著、为都察院左副都御史。
  </div>
  <div class="pagination">
   <a href="清实录乾隆朝实录_page13.html">
    上一页
   </a>
   <span>
    ...
   </span>
   <a href="清实录乾隆朝实录_page9.html">
    9
   </a>
   <a href="清实录乾隆朝实录_page10.html">
    10
   </a>
   <a href="清实录乾隆朝实录_page11.html">
    11
   </a>
   <a href="清实录乾隆朝实录_page12.html">
    12
   </a>
   <a href="清实录乾隆朝实录_page13.html">
    13
   </a>
   <span class="current-page">
    14
   </span>
   <a href="清实录乾隆朝实录_page15.html">
    15
   </a>
   <a href="清实录乾隆朝实录_page16.html">
    16
   </a>
   <a href="清实录乾隆朝实录_page17.html">
    17
   </a>
   <a href="清实录乾隆朝实录_page18.html">
    18
   </a>
   <a href="清实录乾隆朝实录_page19.html">
    19
   </a>
   <span>
    ...
   </span>
   <a href="清实录乾隆朝实录_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
