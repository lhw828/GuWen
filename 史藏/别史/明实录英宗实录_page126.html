<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 126 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 126 页/共 263 页</h1>
    <div class="content">　　○升都指挥佥事孙镗为左军都督佥事仍在三千营把总入直护卫
　　○修黄花镇关隘
　　○会昌伯孙忠奏广西总兵官安远侯柳溥廉能公正智勇超群宜召回统领军务兵部集廷臣议谓溥诚堪用但两广蛮寇生发宜留溥镇之次日特命召溥还
　　○左军都督毛福寿奏蒙差往云南贵州杀贼宜选东昌平山德州河间等卫安插达官达军随征协助其都指挥使克俄罗领占等量加升赏官给舟车犒劳存留家口令所司善加抚恤  帝从之升克俄罗领占为都督佥事余各升一级
　　○大理寺右少卿张骥卒骥字仲德狭西安化县人由乡荐授监察御史正统辛酉  上以岁时不和虑天下刑狱未清所致命廷臣四出详录之骥往福建辩冤出诬几千人壬戌以荐署大理寺事寻升右寺丞乙丑山东岁荒民流特敕骥往抚济所至罢不急蠲逋负事有不便民者輙请革之曹县旧本为州地阔而民流聚者众县不足以治之骥请复设州民赖以安还朝升右少卿复巡抚山东直隶淮扬等处戊辰福建浙江盗起命骥往抚捕贼平命同太监李德新宁伯谭璟镇守浙江是岁召还京行至富阳得疾卒骥性刚方而才有为其廉慎尤为可称云
　　○乙未赏南京守备并各处镇守总兵等官一百四十八人太监赵琮等人银五十两纻丝三表里袁诚等人银四十两纻丝二表里李德等人银三十两纻丝二表里内官郁永等各银二十两纻丝二表里内使各银十两纻丝一表里黔国公沐斌丰城侯李贤等应城伯孙杰等都督曹义等各银五十两纻丝三表里都督郭登等各银四十两纻丝三表里永康侯徐安安乡伯张安等各银四十两纻丝二表里都督朱谦都御史王文侍郎徐琦各银三十两纻丝二表里都督佥事王斌都指挥郭英各银二十五两纻丝二表里都督武兴侍郎刘琏副都御史罗亨信佥都御史邹来学都指挥赵玟等各银二十两纻丝二表里都指挥钱义按察使曹泰参政袁锭参议陈敏等各银十五两纻丝二表里佥事姜永寺丞李奎郎中罗通等各银十五两纻丝二表里
　　○给宁夏灵州等卫所选操余丁月粮人五斗
　　○丙申敕谕兵部尚书于谦武清伯石亨曰卿等提督操练军马其中头目多有不胜任者宜退之别简其人以备任用
　　○升工科给事中张敏为工部右侍郎
　　○升翰林院侍讲刘铉为本院侍讲学士以九载任满也
　　○敕宁夏操备狭西都指挥使熊震佐理总兵官张泰军务
　　○命都察院右副都御史曹翼致仕时右副都御史马昂参赞甘肃军务已踰年翼当往代自诉老病故有是命
　　○升都指挥使田真为都督佥事佩征蛮将军印充总兵官都指挥佥事武毅为都指挥使充参将镇守广西以召还柳溥故也
　　○命故济州卫指挥使李绎子铭指挥佥事吉曲里不花弟景羽林前卫指挥同知栾卯昆子青指挥佥事聊瑀子政金吾后卫指挥同知孙胜子全南京金吾前卫指挥佥事杨茂子振俱袭职
　　○兵部奏养兵之要必先足食宜将京卫优给优养官舍愿回南京及原籍者俸粮就彼关支其不欲回者俸粮折与银布医士厨役天文生宜将其老疾并不谙本术者放回国子生但系正统十三年十四年送监者宜放回原籍依亲读书听候取用幼军力士并各卫旗军老疾者宜听轻省差用俱各减支月粮以省浮费从之
　　○大同总兵官都督同知郭登奏通事指挥李让以讲和为由潜结也先约许幼女为也先弟大同王儿妇又密受也先赏马四匹被虏妇女二口将各城指挥姓名尽报与也先又诈传  上皇圣旨令臣与也先相见又擅许也先以口外城池臣已羁留让于此副都御史朱鉴亦奏也先许以让为知院镇守大同让教也先诈为  上皇敕书言皇上不当正位也先必来为朕报讎事下兵部议以为欲加诛戮恐激边患欲取赴京恐致奔窜宜令郭登密切处置从之
　　○云南楚雄县土官舍人杨芳四川长河西鱼通宁远等处军民宣慰使司剌麻达答等来朝贡马及方物赐钞彩币表里有差
　　○晓刻月犯五车东南星
　　○丁酉升都指挥佥事徐恭为都督佥事专理漕运命都督同知武兴管神机营操练
　　○命在京并缘边操备署职都指挥以上俱与实授
　　○工部以鞍辔局造撒袋不给请于浙江等布政司并直隶苏州等府不为常例令增造以给边用从之
　　○吏部听选知县单宇言佛本胡教前代事之俱致祸乱近年以来修盖寺观遍满京师男女出家累千百万不事耕织蠹食于民所以胡风行而人心惑也况所费木石铜铁不可胜计以有用之财为无用之费请折其木石改造军卫销其铜铁以备兵仗遣其僧尼还俗生理庶几皇风清穆胡教不行又言论班住坐匠多为内官卖放办纳月钱乞悉送工部成造军器＜锍-釒＞入命礼部会官议之
　　○楚府湘乡郡主卒讣闻遣官致祭命有司营葬
　　○戊戌赐靖江王府辅国将军赞偕第二子名佐诚
　　○升广西左参政谢泽为通政使提督守备白羊口
　　○升山东右参议王英为左参政经历郭恕为右参议按察司佥事李运为副使起复佥事何自学仍旧任俱以巡抚山西右副都御史朱鉴奏举也
　　○命户部郎中李秉往直隶凤阳庐州淮安扬州四府并除和二州提督起运粮储赴京
　　○辽庶人贵爕奏以男女俱婚配已毕欲偕男豪堥等诣京谢恩复书止之
　　○广东强贼黄萧养等作乱命三司抚捕之初萧养以行劫被获械系都司断事司狱都司官不严狱禁纵囚徒携物出入萧养藏斧燖鹅中以入至夜以斧破众囚械出之首劫军器局得兵仗遂开城门出劫民船啸聚于南海县之潘村从之者日以众至是巡按监察御史沈衡始以闻乃命广东三司设法抚捕焉
　　○己亥赏往云南贵州公干都督毛福寿等人钞三百贯纻丝一表里指挥人钞二百贯绢二疋千百户人钞一百五十贯绢布各二匹旗校力士人等钞一百贯布一匹
　　○命停各处清军御史
　　○赏迤北征进回还民匠申益等八十人人布一匹
　　○兵部尚书于谦等劾管三千营忻城伯赵荣不赴营操练以致军容不整纪律全无士卒諠哗行伍错乱请治其罪命法司禁锢荣以都督佥事孙镗代领军务
　　○是日虏众奉  上皇车驾北行
　　○庚子致书韩王范土□卬曰近得镇守狭西兴安侯徐亨奏平凉地当要害恐河冻后达贼犯边缺军应用书至宜令安东中护卫屯军七百人整点齐备委官管领赴平凉操守城池俟春暖河开边方宁靖照旧屯种岁以为常
　　○升吏科给事中张固为本科都给事中
　　○命故济州卫指挥使卢英弟宁府军右卫指挥同知秦政子鉴虎贲左卫指挥同知陈得子瑄俱袭职
　　○淮王祁铨奏庶兄鄱阳王祁宾已薨所有原设厨役乞留在府供祀从之
　　○起复监察御史蔡愈济等十四人给事中路璧等六人左政使吴扬左参政董和右参政高峻右参议秦岳赵绅赵忠按察使李彝佥事彭贯俱赴京听用以右都御史俞士悦言中外缺官数多急于用人故也
　　○修筑龙门口关隘
　　○礼科给事中金达奏近奉敕往独石公干访得都指挥杨俊怙势贪侈无勇无谋不堪任用事下兵部议宜取俊回京操练听调其原领军马暂令赵玟管领从之
　　○通州等处抚民右都御史陈镒奏通州把总都指挥佥事陈信职专递送官物修理桥道即今正系御防虏寇之时宜令镇守通州地方提调武清等卫操练军马从之
　　○巡按山东监察御史刘孜奏广宁操备都指挥夏霖及指挥千百户等二百余员失机命照曹义例罚俸半年
　　○辛丑敕各边守将令招募壮士又以虏得中国衣甲旗帜降新制以别之甲背后勇字旧用方黄绢为地今为圆地前面左用红圆日右用黄圆月旗号上用青绢带下用黄绢旗取上青为天下黄为地之义战车军器俱令依新制造之
　　○升兵科给事中孙祥兵部郎中罗通俱为右副都御史通守居庸关祥守紫荆关
　　○升翰林院编修陈文为本院侍讲检讨李绍为本院修撰俱以九载任满也
　　○升都指挥使昌英为后军都督府都督佥事都指挥佥事卫頴韩青俱为都指挥同知
　　○擢进士王汝霖为吏科给事中梅伦康圭潘暄秦敬彭广俱刑部主事曹恂南京户部主事李尚南京工部主事刘泰黄裳俱行人司行人
　　○命故锦衣卫指挥使李端子贤金吾右卫指挥同知张勇子瑛指挥佥事盛荣子能府军左卫指挥同知陈旺子睿济阳卫指挥佥事陈玺子恭通州卫指挥佥事张英子文燕山右卫指挥佥事马全子英府军前卫指挥佥事刘永子玉俱袭职阵伤金吾右卫指挥佥事窦杰子能代职
　　○锦衣卫小旗陈喜同自瓦剌走回言脱脱不花王领一万达子去劫广宁既回野猪口旧营又往西南欲与也先及阿剌知院约来攻北京命升喜同为百户
　　○以银二千五百余两给与辽东宣府客□偿所上粮价
　　○镇守狭西兴安侯徐亨奏狭西沿边俱有总兵官守御臣居内地偷安乞回京扈从遇警奋勇杀贼  帝曰亨之忠诚朕已知之但狭西重地亦须得人具留镇守
　　○宣府总兵官昌平伯杨洪奏得奉使瓦剌都指挥季铎报言也先嗔赏赉物簿又云自送  至尊赴京正位要五府六部官出迎约在四五日后即至大同先是有敕令臣选官军七千往土木焚瘗将士遣骸恐宣府军马一出贼人猝至难以堤备宜候边事稍静方去焚瘗从之
　　○晓刻月犯太微垣上将星
　　○壬寅敕镇守宣府太监赵琮等尔等为朝廷守边所当务者惟知有  宗社为重而已虏情难测设有真情送  驾回京人马若止五七骑或十数骑可听其自来如或大举必非真情尔等从长计议或事袭击或用固守务出万全尔等慎之
　　○升都督佥事陈友为都督同知往南京选调精壮官军一千员名赴兵部尚书靖远伯王骥处听调以剿苗贼
　　○命故金吾右卫指挥使刘旺弟义济州卫指挥同知杨旺子懋袭职
　　○命修南京正阳等十一门楼铺官厅及城券渗漏处从守备丰城侯李贤奏请也
　　○降福建都指挥佥事邓安为广西柳州卫中千户所镇抚安以失机罪应斩以遇赦故止降职
　　○武清伯石亨奏五军各哨缺官乞赐升用都指挥同知卫頴管右哨马步都指挥佥事范广管大营围子手署都指挥佥事张义管中军马步署都指挥佥事陈友管左哨马步都指挥佥事王良管右掖马步指挥使李贵宜升署职管中军步队署指挥同知王淳指挥同知王英崔福俱堪升用  帝允所请命頴广俱署后军都督府都督佥事义支全良俱署都指挥同知贵淳英福俱署都指挥佥事
　　○瓦剌也先遣使臣纳哈出等来朝奏事赐宴并彩币表里有差
　　○十三道监察御史秦颙等言五事一曰合众善以理万机昔孔子称舜好问而好察迩言孟子言舜乐取诸人以为善我朝  列圣相承皆以舜之心为心凡有庶务必宣大臣会议便殿从容询问各得尽心是以政令允惬舆情近因奸臣擅权正人君子屏而远之忠臣谏士阴毒害之以故人人缄默不言以言之非徒不行而又祸及  家也今皇上欲隆中兴之治宜遴选雄材硕德识达治体之臣四五员俱在内阁退朝之暇召入文华殿将日逐所奏事相与讲议务求至当如有难处者通召大臣会议决断如此则众善集而万机理太平之治可致矣二曰选大臣以总边务边务之急莫重于居庸等处关口今虽有文武职官提督然职小权轻人无畏惮宜推选刚果有威智谋出众大臣一员专一巡历各关总督军务一应刑赏悉令便宜行事如此则备御得人而边关之守固矣三曰严号令以作士气迩者达贼临阵人无战心角□羊甲弃兵以致挠败盖由号令不严故也今之选将召兵人非不众赏赉荐加恩非不厚然而众心全无感恩致死之勇仍袭退缩畏慑之毙乞敕武清伯石亨会同兵部遴选强弱分为二处遇事缓急相机调用仍令亨专一提督操备不违军令者奖之有犯纪者罚之如是则勇敢效死之气自无不激发矣四曰别奸忠以振士风乡者趋附奸臣谀佞成风或依阿逢迎以固禄位或贿赂奉献以希升用节义廉耻荡然不存是致朝廷保身惜命者多忘家殉国者少今当国家更张之始正宜表忠去奸以示劝惩如礼部右侍郎章瑾先任都给事中扈从至居庸托疾躲住迨闻师败潜自还京今乃重蒙擢用其从征文武官员临难效死者今却泯没无闻甚非所以激励也乞将章瑾罢黜仍令各衙门通查阵亡官录用其子给与敕命优赡其家如此则忠义之士必皆感发而兴起矣五曰用直言以图实效伏惟  圣朝弘开言路虽军民人等多感激奋发各陈己见其间岂无禆补时政者然进言虽多施行绝少盖因各大臣不能体  皇上求言纳谏之急将言之善者一概视为泛常乞令今后议事但可取者勿避嫌疑奏请施行如仍不理请令给事中等官举劾如此则不徒有求言之名而且有用言之实矣从之
　　○南京刑部右侍郎郑泰奏本部河南山东福建三司强盗三十二人反狱其提牢主事李庸脩巡风郎中萧守忠司狱吕敬并原问官俱宜讯之臣失于提督亦当有罪诏以事在赦前特宥之令设法捕获
　　○夜金土火三星集于翼宿晓刻火星犯太微垣左执法星
　　○癸卯命户部右侍郎孟鉴巡抚广东
　　○升金吾右卫都指挥佥事季铎为都指挥同知锦衣卫千户梁泰为指挥佥事人赐钞一百八十锭纻丝三表里随从官军人赐钞一百锭纻丝二表里俱以使瓦剌故也
　　○命故府军前卫指挥使曹鉴子浩锦衣卫指挥同知王忠子亮羽林前卫指挥同知阎敏子通金吾右卫指挥同知血贵子通虎贲左卫指挥佥事樊敬弟政金吾左卫指挥佥事巩胜子玉腾骧左卫指挥佥事李信子洪济阳卫指挥同知张武子佐指挥佥事杜兴子忠俱袭职阵伤金吾右卫指挥佥事蔡斌子英大兴左卫指挥佥事芮成子斌俱代职
　　○巡按浙江监察御史李俊奏处州府贼寇稍宁总兵官欲奏班师然本府地僻贼情难测宜留参将一员镇守其地帝命留都督佥事刘得新寻升为都督同知
　　○赏光禄寺厨役二千三百七人各布一匹以随  驾出征来归劳苦也
　　○通政使司左通政吕爰正以年老乞致仕从之
　　○给锦衣卫官旗将军马五百八十匹
　　○给各营官军马一万四千七百三十五匹
　　○甲辰命户部主事陈汝言等往宣谕东昌平山德州德州左河间沈阳中屯大同中屯各卫新旧安插达官达军达民每人赏银二两布二匹令各安分守己毋或生事扰人
　　○命监察御史白圭李宾夏裕以以侍讲徐珵编修杨鼎检讨王玉郎中谢佑陈金主事王伟姚龙给事中金达王庾知州陈诚汪庭训苏璟俱行监察御史事往直隶山东山西河南各府县招募民壮就彼卫所量选官旗兼同操练听调策应有功之日照例升赏事定之后仍归为民应受职者听从冠带闲住
　　○命广东都指挥佥事姚麟管大宁都司事麟以失机角□羊京遇赦复职适大宁缺员故调补之
　　○命王通为中军都督府都督佥事提督守备九门通旧封成山侯坐失交阯落职为民至是起而用之升都指挥同知刘信署后军都督府都督佥事照旧操练
　　○命后军都督同知陈友率官军往湖广贵州征剿苗贼给赏有差赏都指挥各钞三百贯纻丝一表里指挥各钞二百贯绢二匹千百户等官各钞一百五十贯绢布各一匹旗校人等各钞一百贯布一匹
　　○添调京军二千名守古北口五千名守紫荆关从兵部尚书于谦奏请也
　　○复给辽东失机官员俸粮
　　○礼部右侍郎章瑾以十三道御史劾之下廷臣鞫应赎徒命赎毕送吏部降二等叙用
　　○南京都察院右副都御史张纯言十三事一迎复  圣驾窃谓蜂蚁尚有君臣豺獭犹知报本况将相大臣坐享朝廷之爵位讵忍  圣驾蒙尘胡虏而不思迎复之计乎乞命在廷文武群臣朝夕计议何人可以为将帅何人可以运谋略何策可以迎还  圣驾何术可以报复讎心务在精思远虑一举万全如此不惟可以报君父之恩亦可以奠安  宗社矣一开广言路臣闻国家之有言路犹天地之有元气也元气行则阴阳顺序而百物生言路通则耳目开广而庶政理今朝廷虽有言路之官而无敢言之士者盖小人专权言輙有祸以此人皆箝口结舌甘为抱叶之蝉立仗之马迩者夷虏犯边  上皇亲征在朝群臣悉皆切谏柰为小人所沮致劳万乘之尊留滞虏廷言路不通其祸至此伏望屏除小人进用君子言之当者从其谋言不当者恕其罪如此则下情得以上达而言路无壅塞之毙矣一分兵耀武切照南京应天沈阳右等卫官军俱赴大教场新江口操备限以大江阻以风涛有连日不能往复者有连舟覆于风波者又且江北地方徒设各卫之名而无操军之实乞将应天等卫见在大教场新江口操备官军退回江北教场操练委廉能智勇都指挥一员总督其事务要器械锋利纪律严明如此则江南江北之兵威振扬而或远或近之奸宄消弭矣一考察文官切惟文职分理庶务中间多有不才者惟贪己之富贵不顾民之疾苦间有廉以律身公以莅事者因无激劝之典视彼贪墨之徒安享富贵久则亦不免为私欲牵制而日习为污下矣乞命廉能公正御史给事中分往浙江等布政司及南北直隶将司府州县大小衙门官员从公考察果有廉能干济深得民心者存留管事开具上闻朝廷加以褒异之典其贪酷不才罢软无为者黜退为民老疾者许令致仕如此则贤而有德者愈有所劝贪而不良者皆知所惩矣一激劝武职切惟士卒为国家之爪牙为军职者当抚之以恩德庶可以捍外而卫内敌忾而御侮柰何近年以来管军头目不思朝廷养兵待用之意大肆肥己贪暴之心或侵欺其月粮或科歛其财物剥削之毙非一言能尽及至事发问断不过赎罪复职乞令内外风宪官用心体访如军职中平昔贪酷不才剥削小军起盖房屋置买庄田者或体访得出或因人告发重则拏送法司明正其罪全家发边远充军轻或量情决打枷项差辱如此则激劝之典行不待刑驱法治而自然感化矣一禁革仓毙切照南京各卫军仓斗级俱用各卫有丁精壮军人八百余名散在各仓收支粮米此辈又非官府公心佥点尽是用财买求应当及至著役即肆贪暴有指以顶廒看堆为名而强取财物者有假以扶箩擡斛为由而吓要银两者或临收而故意踢斛淋尖或未收而生事輙加棰楚作毙多端难以枚举乞敕该部将南京各仓军斗退回教场操练照洪武永乐年间事例于附近府州县佥点相应民人充当斗级收支粮米如此则奸毙自然消弭输纳自然便益一弭除盗贼切惟盗贼之兴其实有所自也大抵管民者侵渔克害管军者贪暴豪猾军民窘于衣食不得已而为盗乞命内外风宪官用心详察激劝其文武官有能守己以廉御下以恩者奏闻升赏其残忍贪暴不能恤人者文职为民武职充军仍差御史锦衣卫官于南北水陆路往来缉捕如此则盗息而人安矣一拔擢旧臣切见洪武永乐年间中外大小官员有为事充军摆站者有降用为民者盖此等多由监生进士出身洊历年岁熟于治体今后除鲁犯人命赃私外其一应为事充军等项才行超越而声誉素著者许令荐拔授官莅事不犹愈于用初学之士如此则国家得老成为用矣一选任风宪切惟近年以来内外风宪多不得人或庸陋委靡或奸狡谲诈或缄默畏缩或因循苟且此辈比比皆是尚何望其激浊扬清绳愆紏谬哉乞将御史如前项不称者尽行沙汰出为别官所有缺员于进士监生内选除务得才赡学充志端行洁者俾任是官如此则败法乱纪者去矣一旁求豪杰切惟三辰不轨选士为相四夷不贡拔卒为将又何可以拘拘于资级也哉昔成汤举伊尹于有莘之野高宗举傅说于版筑之间文王举太公于渭水之滨是以贤才辈出天下治安乞令内外大小文武官员各举所知或经明行脩而才德出众者或智谋勇敢而谙晓兵略者有司礼送赴京试验其可者量授官职如此则韬光晦迹者出矣一增禄养廉臣闻人皆患吏之贪而不知去贪之道人皆喜吏之清而不知致清之本必欲去贪致清在乎厚其禄均其俸而已乞将内外大小官员除月俸六十石以上者其余量添一二以给身家之用如此则国家有养廉之资臣下励守廉之志矣一斟酌漕运臣闻通漕运者在于得人省漕费者在于节用永乐年间漕运得平江伯陈瑄区画有法军民两便近年以来不得其人以致各卫所管运官员惟事刻剥甚至歛军财为沿途酒色之资兴贩私货而人船苦于装载作毙之端难以枚举乞别选公正大臣协同督运仍令该部会计若有五年之积官军可以轮班漕运如此则军士少得休息粮米不致虚费矣一练将训兵臣闻欲保治平之业者莫先于练将欲消外侮之心者无过乎训兵切见近年以来在外各都司卫所管军官员惟务剥削军士聚歛财物岂思治兵习战以防不虞乞每都司卫所各选有风力御史一员往来专一提督阅视操练务要号令严肃兵政修举如此则朝廷有所倚赖海宇可以无虞矣命该部议行之
　　○晓刻月与金星同度月下金上为之戴
　　○乙巳升都指挥同知季铎为都指挥使遣使迤北赍书奉  太上皇帝曰弟祁钰再拜奉书  大兄皇帝陛下迩者以保  宗庙  社稷之故率师巡边不幸被留边廷自  圣母皇太后以及弟与群臣不胜痛恨我  皇太后复念  宗社臣民无主已立  大兄皇庶长子为皇太子布告天下以系人心以待  大兄驾回柰何日久  宗庙缺祀国家无主我  皇太后及宗亲诸王皆统率人马赴京卫护  宗社同念太子年幼不能亲理国事臣民无望命弟即皇帝位以慰舆情在京公侯驸马伯及文武群臣万姓亦合辞请蚤定大计又使臣回亦传大兄之命令弟主典  宗庙之祭弟不得已受命主宰天下尊大兄为太上皇帝弟身虽已如此心实痛恨不已仰望  大兄蚤旋诚千万幸也近得赐书捧读再三且喜且痛若太师也先果欲送  大兄回是能上顺天道下顺人心真大丈夫所为岂不名扬千古  大兄到京之日君位之事诚如所言另再筹画兄弟之间无有不可何分彼此但恐降尊就卑有违天道望  大兄与也先太师言之送  兄回国不必多遣人马恐各王人马在京众大势有相犯不能自已非弟所能保无恙也只宜用五七骑送来即可以全和好伏望  大兄深念  祖宗  社稷生灵为重善为一辞天地鬼神必加保佑临楮惓惓不胜痛恨伏惟  大兄亮之又书与太师也先曰迩因太师遣使致书欲送  大兄太上皇帝回京足见太师上顺天道下顺人心比先朝廷与太师处皆因下人之言彼此俱动军马我朝廷为奸邪所误以致一时生灵受害先因朕  兄不知存否国家无主宗室诸王统率天下军马皆来守护  宗社我  圣母皇太后及王公侯伯并臣民皆言自古生灵不可一日无主朕当嗣位主宰天下又得指挥岳谦梁贵回京口传  大兄皇帝圣旨命朕嗣位以典  宗庙之祀朕不得已勉尊大命祭告  天地  宗庙  社稷诏告天下即皇帝位尊  大兄为太上皇帝尊居朕上太师果能送  兄回京朕有大事必当禀命而行若  大兄大兄仍居皇帝位则为降尊就卑是罔天矣罔天之事朕岂敢为太师必同此心朕谓太师送  兄回京以全和好真大丈夫所为古今少有岂无美名播扬千古但今各处军马皆来聚集京师保护  宗社布列远近太师宜少遣数十人送朕  兄回京庶几众军之心不疑不至相犯尤见太师保全和好之盛心也往事彼此俱勿留意颁去礼物至可收领惟太师亮之
　　○命修浚浙江处州府城壕
　　○赏宣府添调河南防秋军士冬衣布花
　　○赏居庸关等处军士银布
　　○辽东总兵官都督曹义奏宁远等卫系冲要地方见缺都指挥守城出战会众议选得指挥使孟贵指挥同知刘清指挥佥事任义俱堪委任乞量升用俱升署都指挥佥事
　　○兵部言福建奏沙尤等县贼党不服招抚仍肆杀掠宜行总兵官宁阳侯陈懋等留副总兵或参将一二员在彼相机剿贼务在尽绝从之
　　○镇守居庸关都指挥同知赵玟奏凡近关地方有粮草者请运入关其远者请遣夜不收往焚之勿留资寇从之
　　○丙午升山西太原府同知魏琳平阳府通判李茂俱为山西布政司右参议从巡抚右副都御史朱鉴奏举也
　　○给神机等营官军马二万三千八百十七匹
　　○总督军务靖远伯王骥奏贵州平越卫被苗贼围困已久乞添调四川精兵一万云南精兵二万共辏七八万人选委重将统领会合东西夹攻并力剿杀从之
　　○兵科给事中刘珷奏请调京兵以益边备兵部议紫荆关原有官军七千近已添调五千居庸关原有官军九千近已添调一万宜行武清伯石亨催促前去其鴈门关守备近亦添调振武等卫所官军又有指挥石彪领马军三千在彼哨守宜行巡抚山西副都御史朱鉴等严督堤备从之
　　○总督军务靖远伯王骥奏都督宫聚贪暴不仁累次失机陷官军一万六千有余请治其罪  帝曰今苗贼势众宫聚且不问令尽心杀贼以赎前罪
　　○刑部主事刘锴奏乞敕都察院录王振罪恶榜示天下以释人心之怒从之
　　○太医院医士程礼奏采诸种毒药以为毒矢用之御虏人马可毙从之
　　○广东奏贼首黄萧养等船三百余艘来寇广州府城伪称顺天王名号本处官军调征在外无军御敌事下兵部言广东布政司参议杨信民差守白羊口见今遣官更代将回信民先在广东军民信服宜改京职敕令前去会镇守雷廉地方安乡伯张安备倭都指挥杜信等督令官军民壮并力剿贼从之
　　○兵部奏镇守山海永平总兵官应城伯孙杰素无将略不恤人难士卒嗟怨军政废弛命文武大臣选人代之佥谓都指挥同知宗胜见充参将在彼年久善抚士卒宜加升擢遂命升胜为后军都督府都督佥事代杰镇守
　　○丁未书复宁化王济焕曰得奏欲同子六人俱来随军杀贼以报国恩足见至亲忠愤之情然今选将练兵以图灭贼迎复车驾已有处置继得奏欲以嗣位来朝具悉厚意叔祖当以藩屏为重且道远跋涉惟艰可俱不必来专此以奉惟叔祖亮之晋王钟铉欲来朝贺亦复书止之
　　○是日瓦剌使辞归命赍金帛归赐也先并其弟大同王赛罕王迭知院伯颜帖木儿平章阿剌知院等
</div>
    <div class="pagination">
<a href="明实录英宗实录_page125.html">上一页</a><span>...</span><a href="明实录英宗实录_page121.html">121</a><a href="明实录英宗实录_page122.html">122</a><a href="明实录英宗实录_page123.html">123</a><a href="明实录英宗实录_page124.html">124</a><a href="明实录英宗实录_page125.html">125</a><span class="current-page">126</span><a href="明实录英宗实录_page127.html">127</a><a href="明实录英宗实录_page128.html">128</a><a href="明实录英宗实录_page129.html">129</a><a href="明实录英宗实录_page130.html">130</a><a href="明实录英宗实录_page131.html">131</a><span>...</span><a href="明实录英宗实录_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
