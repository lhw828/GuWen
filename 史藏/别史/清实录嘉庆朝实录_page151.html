<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 151 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 151 页/共 523 页</h1>
    <div class="content">○谕军机大臣等、此次臬司刘清、派令军功臧青云、探贼追剿。有蓝号张场、黄号何悠然、白号吴青扬、三起贼匪共九十三名、一见兵勇。弃械投诚。匪徒等从贼日久。均属罪无可赦。今念其悔罪来投。贷其一死。原属格外施恩。仍当随时留心防范。勿涉大意。盖此等夥匪。甫从贼中投出。情性狡诡。反覆靡常。若令其聚处一方。复恐纠合滋事。总须设法散置各州县。严为钤束。傥有滋事。即应严办示惩。若仍思蠢动。则当立行正法。勒保断不可存姑息之见。以致别生事端。其招抚贼匪多名之军功臧青云、著赏戴蓝翎。将此传谕知之。　　

○癸未。通饬八旗及地方官化导旗民、敦行孝弟。谕内阁、本月初闲。有镶黄旗蒙古护军将伊母殴伤。以致伊母忿极自缢身死。宛平县民人将伊父殴毙二案。兹复有正红旗蒙古马甲将伊母扎伤。旋即自戕殒命。又宛平县民人将伊父殴毙二案。两旬之内。叠见蔑伦重案。殊堪骇异。旗人清语骑射。尚谓必待教而后能。至爱亲敬长。本乎天性。虽孩提亦具良知。况各该旗设有官学。广为训迪。开宗明义。首以孝为先务。凡旗人子弟渐摩日久。自宜敦笃天伦。克循子职。至于京师及各省民人。每至朔望日期。恭宣圣谕广训。教以孝友睦姻。提命谆谆。已不啻家喻户晓。乃近来逆伦之案。竟至重见叠出。可见各该旗及地方官、平日并未实心教导。一切条教号令。大率视为具文、虚应故事而已。夫孝为百行之原。今根本之地天良澌灭至此。其甚者犯上作乱。致有陈德在禁门内拒捕之事。无父无君。曾禽兽之不若矣。朕临御万方。方期日臻上理。而教化未孚。每引以为愧。其各旗该管官员、及地方官吏。均有承流宣化之责。可不敬思职业、各深惭惕乎。即如每岁秋审朝审。明慎用刑。原期辟以止辟。然不深求乎化理之原。虽有犯必惩。于人心风俗何裨。试思此等枭獍之徒。忍心害理。至于斯极。其他违犯教令、恶迹流露者。谅复不少。何难随时觉察。此在各旗都统、及地方大吏、或未能周悉无遗。而佐领骁骑校、并州县各员、管辖愈近。见闻愈亲。傥有不率教者。趁其罪恶未彰。遇事早为禁约。亦可小惩大诫。何至任其肆逆。酿成重案。况和气足以致祥。乖气亦足致戾。本年立夏以来。雨泽愆期。未必不由此种乖戾、上干天和所致。甚可畏也。朕孜孜图治。日以敦化善俗之道训饬大吏。大吏等即当仰体朕怀。以此训饬所属。随时化导旗民。务各循循孝弟。迁善远罪。毋负朕勤惓告诫至意。将此通谕八旗、及顺天府各直省知之。　　

○又谕、户兵等部议奏、广东省剿捕博罗永安二县会匪军需各款。开单进呈。朕详加披阅。部驳各款内。如安设站夫、并随营长夫、照口外之例、以四十里为一站一款。该省博罗等处会匪滋事。皆系内地乱民。地方官带兵捕剿。旋即扑灭。乃分内应办之事。按照定例。本不准开销钱粮。乃该督等支应军需。率以山多路险、照口外之例为请。试思从前大小金川、廓尔喀等处用兵。均系口外地方。后遂援以为例。今博罗永安等县。系由何处出口。若云系属山僻小径。则有山地方居多。傥俱援照口外定例报销。军需则例。又焉用分别口内口外耶。显系越例恳请。为属员开销地步。再被贼伤亡之随营人夫、给予赏恤一款。冒滥已极。尤不可行。此等人夫、随营雇用。非乡勇可比。向无议恤之条。即各省具报乡勇打仗阵亡之数。尚难尽信。况随营夫役、人数众多。凭何查核。此不过不肖地方官、藉此名目。易于浮冒耳。至博罗起事之时、赏给难民钱米、归入抚恤案内汇办一款。益不可解。博罗永安二县各村被扰难民。前经那彦成查明、奏请分别抚恤。并未议及此等赏项。即瑚图礼前奏军需章程抚恤款内。亦并未奏及。乃突于会匪戡定之后。续行奏请。此非事后增添、希图冒领而何。该省军需。前据瑚图礼陈奏各款。经部臣议驳。曾经降旨令倭什布查明酌议。今该督尚未接准部议。复添列各款、率行渎请。均属非是。倭什布、瑚图礼、著传旨申饬。倭什布甫经升任广督。上年办理军需。非伊任内之事。所有以上斥驳之条。仍著倭什布详加核正。据实具奏。余依议。　　

○举行嘉庆七年大计。湖南、卓异官十员。不谨官三员。年老官四员。有疾官二员。才力不及官二员。分别议叙处分如例。　　

○甲申。谕内阁、兵部奏请。定亡故兵丁眷属、及曾经打仗受伤年老病休人员给饷章程、均由各该州县加结具报、以杜冒滥一摺。所议甚是。已依议行矣。阵亡病故兵丁眷口无倚、及子弟幼小不能食粮者。每月给与半饷。以资养赡。俟该亡故兵丁子弟年至十六岁以上。报部截支。向例仅令同省营员结报。恐有瞻徇。或眷属尚有依靠。而捏报无所倚恃。或将子弟少报年岁。豫为日后冒领地步。或子弟年已及岁、并续有亡故。隐匿不行截支。俱未可定。至曾经出兵打仗受伤年老病休各员。给与俸饷。原因其并无产业及别项营运。是以格外施恩。俾得糊口。第恐地方不肖书吏、于伊等详报时。藉端讹索。遇有力之家。得受贿赂。使之滥行支领。其实在无力、应行具报者。转以无钱使费。致有遗漏。假公济私。有名无实殊非核实办公之道。地方州县。于所属亡故兵丁眷属、有无倚靠。子弟曾否及岁。并年老病休人员、有无产业。易于查察。自应责令各该州县切实详查。加具并无扶同捏冒遗漏印结。送部核办。傥各该州县不能据实确查。任听书吏舞敝□大。朦混具报。著该管上司严行查参。以期官兵皆邀实惠。帑项不致虚糜。用副朕核实施仁至意。将此通谕各督抚、及提镇等知之。　　

○予江苏故通政使司通政使吉梦熊、入祀乡贤祠。从巡抚岳起等请也。　　

○乙酉。德楞泰奏报、歼毙贼众。并擒获贼目多名。得旨嘉奖。副将张瑗等、下部议叙。赏守备王元相、千总齐慎、花翎。千总王兴等、蓝翎。　　

○丙戌。上再诣黑龙潭神祠祈雨。　　

○旌表守正捐躯安徽泗州民魏明仓妻孙氏。　　

○戊子。谕内阁、前据马慧裕奏、宿州匪徒滋事时。开监逼令各犯入夥。有绞犯程学进、及在监支更之流犯郑来有、被胁不从。乘闲逸出。至河南归德府行署投首。当交该抚审拟具奏。兹据马慧裕移查原案。提犯讯拟覆奏。该犯等一系语言调戏、致本妇羞忿自尽、拟绞监候。一系抢夺为从拟流。今被贼迫胁。不敢从逆。逃出到官自首。尚知畏法。程学进、著加恩减等改流。郑来有、著加恩减等改徒。　　

○刑部议准贵州巡抚福庆疏称、贵筑县民妇李周氏、咬伤伊姑李熊氏。致令忿激自缢身死。犯夫李绍燮、贿嘱匿报。应将李周氏依律拟斩立决。李绍燮拟绞监候。得旨、周氏著即处斩。至犯夫李绍燮、素知伊妻赋性强悍。不能管教。致伊母常被触忤。已属有亏子道。迨伊母被周氏咬伤手背。忿激自尽。该犯复希图隐瞒。竟将其母棺殓。并于邻人傅明、乡约莫士汉等查知后。贿银累累。求为寝息。其昵爱忘讎。尤为罪无可逭。该部将该犯拟以绞候题覆。固属按律办理。但此等情重人犯。即将来秋审时亦必予勾。李绍燮、著即行处绞。　　

○旌表守正被戕直隶东光县民曹幅贵妻王氏。守正捐躯江苏砀山县民王惠媳程氏。　　

○己丑。遣官分诣天神坛。地祇坛。太岁坛谢雨。　　

○遣官祭黑龙潭神祠。密云县白龙潭神祠。　　

○谕军机大臣等、琅玕奏、官兵击毙偷渡贼党、并设法擒拏首逆各情形一摺。览奏俱悉。恒乍绷在江外北路勾结多人。到处抢夺。自连次围拏之后。贼党均由山沟小路、窜至江边。思欲扎筏偷渡。经官兵兜围击杀。余匪纷纷望南败窜。仍未将恒乍绷弋获。琅玕现饬顺夷练勇等暂行彻回。故示疏慢。仍在各隘口密为堵截。以便乘机缉获。并遣人设法购线擒拏。祇可如此办理。此时恒乍绷既经南窜。琅玕惟当饬令沿江营卡留心堵御。并饬丽江及卯照土司一带、加意严防。以杜该犯窜入吉尾之路。一面仍令顺夷等设法购拏。或将该犯随身夥匪开导解散。则贼势既孤。自不难将首逆擒获。克期蒇功。将此传谕知之。　　

○又谕。琅玕奏、思茅厅属土弁刀永和、将江内土弁刀太昌戕害之后、自知获罪、恐被追拏、竟敢遣练到江、将橄榄坝占踞、当有附江土弁召斋翁剿杀夺回、刀永和复招集数千人、与召斋翁相持日久、本年闰二月十二、二十七等日、竟敢遣练数百名偷渡窜扰、又九龙江外猓黑、向责成夷僧铜金管束不许滋事、乃上年有江外猓黑杨金罗小二滋事之案、复节次将孟连土司地界、占去三猛五圈、铜金转欲还俗、恳请赏给头目顶带、以便约束、以上二事、均边关要务、已饬令乌大经、及臬司杨长桂、前往酌办等语。提督乌大经、究系武弁出身。尚恐筹虑未协。即臬司杨长桂、才具亦非所宜。此事著专派永保前往。会同乌大经妥为办理。总须持以镇静。勿致另生枝节。至省城现少大员。臬司杨长桂、即著回省办事。又藩司百龄、前据永保奏令赴剑川一带查核军饷。此旨到后。并著永保饬令该藩司即回省署、办理一切。总俟百龄、杨长桂、俱回省后。永保再往督办未迟。再江外猓黑等、侵占孟连土司地界一案。夷僧铜金前于剿办猓黑时。因其投诚免罪。将江外猓黑责令管束。乃上年江外猓黑曾有滋事之案。铜金尚敢捏称伊系出家之人。难以服众。情愿还俗。并求赏给头目顶带。现在孟连土司地界。多被猓黑侵占。而铜金复称猓民实因人多地少。口食维艰。恳求赏给牛具粮种。俾安生业。是铜金一犯。非但不能将江外猓黑严加约束。竟欲将孟连土司地界侵占。身充头目。情节显然。殊为狡诈。琅玕摺内、何尚有欲为铜金奏赏顶带之语。殊属轻纵。铜金本系投诚免罪。今永保到彼时。竟应将该犯传出。治以应得之罪。庶猓黑共知畏惧。其侵占土司地界、应如何代为清理之处。亦著一并妥协办理。即行奏闻。将此各传谕知之。　　

○庚寅。上幸万寿山。诣广润祠拈香。　　

○旌表守正被戕陕西泾阳县民樊申娃妻魏氏。　　

○辛卯。德楞泰奏报、生擒首逆张士虎。赏外委唐大德等、蓝翎。余升擢有差。　　

○壬辰。上以高宗纯皇帝圣德神功碑镌刻告成。诣安佑宫行礼。遣官祭告裕陵。　　

○额勒登保奏请、鼓励军营出力人员。赏参将哈丰阿、守备兰国馪、花翎。千总杨观贵等、蓝翎。　　

○癸巳。旌恤遇贼被戕湖北黄安县民刘洪等五名口如例。　　

○旌表守正捐躯直隶涿州民林兴华女林氏。　　

○是月。直隶总督颜检奏、本月二十二日、皇上躬祷黑龙潭。次日即沛甘霖。现在省城一带。得雨沾足。仰见精诚上达。有感皆通得旨、朕事天惟一诚字。卿事朕亦然。勉此则诸事响应矣。二十四日亦有雷雨一阵。势极滂沛。旋即畅晴。特谕卿知。亦殷感慰。　　

○又覆奏、广平府知府徐烺、品端才练。能察吏恤民。大名府知府张体公、才具精干。东安县知县金鸣琴、悃愊无华。办事可靠。武清县知县朱杰、才尤强干。更为开展。陈大文所奏。洵属公当。得旨、贤员不可多得。当加意训勉。为民保障。毋忽。培植好官。乃安民之本。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆八年。癸亥。五月。甲午朔。上诣大高殿行礼。　　

○还宫。　　

○以夏至祭地于方泽。自是日始。斋戒三日。　　

○乙未。禁贫民携眷出口。谕内阁、兵部议奏稽查关口出入民人、分别酌定章程一摺。山海关外。系东三省地方。为满洲根本重地。原不准流寓民人杂处其闲、私垦地亩。致碍旗人生计。例禁有年。自乾隆五十七年京南偶被偏灾。仰蒙皇考高宗纯皇帝格外施恩。准令无业贫民出口觅食。系属一时权宜抚绥之计。事后即应停止。乃近年以来。民人多有携眷出关。并不分别查验。概准放行。即因嘉庆六年秋闲、畿南州县被水成灾。闲有穷黎携眷出口之事。迨至上年。直隶收成丰稔。民气已复。何以直至今春、尚有携眷出关者数百余户。彼时韦陀保正任该处副都统。稽查是其专责。见有出口民户如许之多。自应奏明请旨。即放行以后。亦当奏请饬禁。乃漫不经心。前后总未陈奏。任意办理。殊属非是。韦陀保著交部议处。嗣后民人出入。除只身前往之贸易佣工、就食贫民、仍令呈明地方官给票、到关查验放行、造册报部外。其携眷出口之户。概行禁止。即遇关内地方、偶值荒歉之年贫民亟思移家谋食、情愿出口营生者。亦应由地方官察看灾分轻重。人数多寡。报明督抚据实陈奏。候旨允行后。始准出关。仍当明定限期。饬令遵限停止。毋得日久因循。致滋敝□大端。此次定立章程以后。并著直隶山东各督抚、接到部咨、遍行出示晓谕。以现在钦奉谕旨、饬禁民人携眷出口该民人等当各在本籍安业谋生。不得轻去其乡。希图出口谋食。相率赴关。以致半途而返。庶民人知干例禁不致徒劳跋涉也。　　

○又谕、近闻宗室觉罗有因无自置住房。于各处浮居者。详究其故。盖因生齿日繁。生计不能充足。或不知节俭。任意奢糜。以致栖身无所。因思宗室觉罗。必须先裕其生计。然后施之以教。且以宗室觉罗而致浮居。亦不成体制。著交管理宗人府王公等、会同八旗满洲都统。查明委系无力之宗室觉罗、或择地另建房屋、或酌量归入八旗城外营房、通融居住。核议具奏。　　

○丙申孝诚仁皇后忌辰。遣官祭景陵。　　

○谕内阁、近来各部院衙门承办事件。每有迟延。昨日朕偶思及通政司参议诚存、早经加恩议叙。何以日久未据该部具题。谕令军机大臣查明覆奏。兹据奏称、此件谕旨、自四月初三日传抄到部、吏部于初八日定稿、移文繙书房繙译谕旨、至二十二日、经繙书房繙出交部、二十九日、送交本房缮写等语。此等议叙之本。有何难办。既无须辗转行查。多为商酌。何以必待顶限始行具题耶。乃繙书房迟至十五日。而吏部承办司员、又不赶紧交办。复迟六日始交本房缮写。虽未逾定限。究属因循疲玩。著将繙书房及吏部承办各员、交各该衙门察议。其管理繙书房及吏部各堂官。俱著分别察议。嗣后各部院衙门办理题奏事件。固须详慎。但必当督饬承办之员、认真赶办。毋任稽延致滋旷废。将此通谕各部院衙门知之。　　

○免四川生番滋扰之马边厅本年额赋。　　

○丁酉。夏至、祭地于方泽。上亲诣行礼。　　

○幸圆明园。　　

○戊戌。户部议准、福建巡抚李殿图疏报、闽、古田、屏南、同安、霞浦、福鼎、漳平、七县、开垦地五顷三十五亩有奇。照例升科。从之。　　

○己亥。谕内阁、据正黄旗满洲都统奏称、一等武毅谋勇公英俊、身故无嗣。请将兆惠之弟瑚什图之孙百善保、承嗣一摺。英俊系扎兰泰之子。扎兰泰曾尚和恪和硕公主。今英俊绝嗣。兆惠及公主额驸、均不可无承祀之人。且此公爵、乃兆惠所立。兆惠劳绩懋著。理应世袭罔替。阅该旗所进家谱内、载瑚什图之子瑚图礼、现有四子。著交该旗于年终承袭世职时。瑚图礼之子百善保等四人。全行带领引见。候朕拣放。即将袭爵之人、为扎兰泰继嗣承祀。　　

○予江苏故工部侍郎汪廷玙、入祀乡贤祠。从巡抚岳起等请也。　　

○庚子。命户部右侍郎额勒布、刑部左侍郎初彭龄、驰往陕西、查办事件。　　

○以吏部左侍郎那彦成、兼署户部右侍郎。署都察院左副都御史汪志伊、改署刑部左侍郎。　　

○辛丑。谕内阁、各省大计军政。关系激扬钜典。向来六法劾参人员、循例引见者。均系按例降革勒休。原以甄别人材。责成既专。自当照议黜陟。以示劝惩。昨日兵部带领武职官员引见。内有劾参有疾之原任湖南岳州卫守备周代暄、劾参罢软之原任山西吉州营千总许大诏、均系军政案内应劾之员。本应照例休致革职。朕以该二员从前在河南湖北军营、曾经出力。且所参系有疾罢软。尚无别项劣款。特降旨将周代暄以千总补用。许大诏以把总补用。此系朕轸念微劳格外施恩。非可援以为例。此后大计军政被劾之员。不得妄思儌幸也。将此通谕知之。　　

○又谕玉德等奏、拏获听纠入会各犯、审明办理一摺。此案结会为匪。系在逃之颜和尚起意为首。南靖县役黄昆、王崇、与余朗等、俱听从入夥。同拜颜和尚为师。嗣颜和尚叠犯抢劫屡经县府查拏。黄昆、王崇俱代为探信。以致颜和尚脱逃未能就获。现经该督等将黄昆王崇二犯、依左道惑人为首例。拟以绞候。此等在官人役。本有缉捕邪匪之责。乃胆敢听纠入会。及事发后、又复透漏消息。致令首犯疏脱。实属藐法。黄昆、王崇、均著即处绞。该督等应明白晓谕。嗣后办理此等案件。除寻常为从之犯、仍照例拟遣外。如有衙役听纠入会、并私相通信者。俱照黄昆王崇之例、立予缳首。庶足儆奸蠹而靖地方。余著该部核拟具奏。　　

○又谕、据崇尚等奏称、遵旨查明煤窰租价驼价生息项下动用各款、及实贮余银数目、并称前二次摺内、实属含混错谬、自请交部议处等语。现在土默特等、生计稍形拮据。著加恩于该处岁收驼价生息煤窰租价项下、动用余银一千四百两零。于每岁春秋二季、赏给土默特极贫蒙古七百五十户。次贫蒙古一百五十户。仍将岁支细数、造册咨送户部理藩院核销。崇尚等必须拣派干员办理。务使贫穷蒙古、均沾实惠。二三年后。崇尚等查看土默特等生计宽裕。即行奏明裁汰。并令崇尚等晓谕土默特等、皇上念尔等拮据。是以特恩赏赉。务当善为牧养。节俭度日。此乃皇上格外恩施。二三年后。尔等稍裕。即应裁汰。不能永远为例。至崇尚、锡拉布等、均著照所请交部议处。　　

○命福建布政使姜开阳、来京候旨。以前任江宁布政使裘行＜闲＞、署福建布政使。　　

○调陕西布政使温承惠、为河南布政使。河南布政使方维甸、为陕西布政使。　　

○免河南被贼滋扰之唐、泌阳、内乡、新野、淅川、邓、裕、舞阳、叶、嵩、确山、西平、遂平、信阳、罗山、鲁山、郏、宝丰、息、十九州县、旧欠丁耗盐课社谷。并供应军需之南阳、镇平、襄城、长葛、郑、祥符、荥泽、汲、淇、新乡、获嘉、考城、汤阴、安阳、武陟、孟、洛阳、渑池、宜阳、永宁、伊阳、二十一州县、旧欠丁耗盐课耔种银及未完常社漕蓟谷十分之五。　　

○壬寅。上御勤政殿听政。　　

○谕内阁、本日扎郎阿奏、嗣后扈跸王公大臣等、请仍照旧例、不准先赶前营、豫备次早站班一摺。所奏甚是。向来巡幸地方。所有随从之王公及衙门堂官。俱于本日启銮时、在行宫门外站班。夜闲所搭帐房。俱不离大营住宿。原以驻跸重地。理应环卫森严。敬谨扈从。乃近日随围之大臣等、往往于晚膳后先赶前营。豫备次日站班。并有沿途赁宿民房。不住行帐者。殊属非是。嗣后派出扈跸大员。除军机大臣每日遇有报到、即须豫备召见。自应于本日启銮前先往伺候。至前营有差使各员。亦应照例于本日前行、不必站班外。即派出查道大臣。如遇道路狭窄、必须夜闲拦截车驮者。仍准豫行前往。余俱著于本日启銮前、各赴所管地段、查看管束、不得于前一日先往该处附近地方住宿。仅于御道旁站立少顷塞责。此外扈从王公及各衙门堂官、均著循照旧例、在卡伦内住宿。次早在宫门外。应佩櫜鞬者佩带櫜鞬。于站班后随从行走。不准先赶前营。如有擅离大营、不敬谨遵照者。著总理行营大臣随时查明参奏。至所奏直夜兵丁、常川送筹之处。亦如所请行。交该衙门制造。　　
</div>
    <div class="pagination">
<a href="清实录嘉庆朝实录_page150.html">上一页</a><span>...</span><a href="清实录嘉庆朝实录_page146.html">146</a><a href="清实录嘉庆朝实录_page147.html">147</a><a href="清实录嘉庆朝实录_page148.html">148</a><a href="清实录嘉庆朝实录_page149.html">149</a><a href="清实录嘉庆朝实录_page150.html">150</a><span class="current-page">151</span><a href="清实录嘉庆朝实录_page152.html">152</a><a href="清实录嘉庆朝实录_page153.html">153</a><a href="清实录嘉庆朝实录_page154.html">154</a><a href="清实录嘉庆朝实录_page155.html">155</a><a href="清实录嘉庆朝实录_page156.html">156</a><span>...</span><a href="清实录嘉庆朝实录_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
