<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 222 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 222 页/共 502 页</h1>
    <div class="content">

大清文宗协天翊运执中垂谟懋德振武圣孝渊恭端仁宽敏显皇帝实录卷之一百四十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。十月。丙辰。上诣寿唐宫、问皇贵太妃安。　　

○谕内阁、兵部、都察院奏、遵旨严议议处各一摺。此案前任镶白旗蒙古都统柏葰等、于拣选族袭佐领。任意错谬。印务参领赓良、并不禀明该堂官更正。迨降旨交载垣、会同刑部查讯。柏葰复于未经奏结之先。辄向载垣□气辩论。均属咎有应得。柏葰、著改为降三级调用。革去总管内务府大臣。降补都察院左副都御史。署理藩院左侍郎爱仁、著革去侍郎副都统。降为三品顶带。仍留左翼总兵之任。乌尔棍泰、著革去副都统。降为三品顶带。在銮仪卫章京上行走。参领赓良、著改为降四级留任。骁骑校双谦、现署佐领。既经瑞全、向伊告知过继情由。乃有意希图承袭。不为出结。著即照部议革职。　　

○又谕、杨以增奏、续获洋匪、剿捕净尽一摺。黄河海口。前有洋盗句结滨海土匪。肆行抢掠。经杨以增等、派委员弁剿捕。业将洋匪股首捦拏惩办。兹据称、该匪股数甚多。九月二十七等日。经淮安府知府恒廉等、督率兵勇。分队追剿。直至海滨摉索贼巢。格杀无数。并生捦匪徒数十名。内有股首陈学恒等三名。随将贼巢全行烧毁。又轰毙股首王小老虎一名。此外另股匪首王永等四名。悉数就捦。余党均已剿捕净尽。其外洋接应匪艇。亦经候选同知潘荣淮等、募带水勇。赴射湖口夹攻。击沈匪船三只。淹毙匪徒甚众。现在滨海股匪。一律肃清。剿办尚为迅速。所有在事文武各员弁。著杨以增、择其尤为出力者。核实酌保数员。候朕施恩。毋许冒滥。　　

○以户部尚书文庆、为翰林院掌院学士。　　

○调工部尚书花沙纳、为吏部尚书。以仓场侍郎全庆、为工部尚书。管国子监事。都察院左副都御史文彩、为仓场侍郎。调礼部左侍郎穆荫、为吏部右侍郎。工部左侍郎肃顺、为礼部左侍郎。以内阁学士国瑞、为工部左侍郎。并署右侍郎、兼管钱法堂事务。　　

○调镶红旗汉军都统文庆、为镶黄旗汉军都统。以已革盛京将军奕兴、为镶红旗汉军都统。调镶黄旗汉军副都统西拉布、为镶白旗满洲副都统。以户部右侍郎熙麟、兼镶黄旗汉军副都统。驻藏办事大臣赫特贺、为镶白旗蒙古副都统。　　

○以镶红旗汉军副都统连成、署镶蓝旗护军统领。　　

○予江南殉节总兵官程三光、署布政使涂文钧、道员陈克让、副将汤贻汾、知府魏亨逵、通判程文荣、知州曹森、知县刘同缨、张行澍、袁僔、陈第诵、李幼舆、林戴荣、游击沈鼐、都司吴攀凤、守备包廷芳、王国宾、布政司经历高镜、州同娄家兰、盐大使张潓、教授欧阳晋、教谕夏庆保、训导孙际云、县丞方若夔、黄曙、笔帖式图桑阿、府经历顾璜、千总戴黼廷、江继勋、把总陈云、韦馨、徐容光、杨善保等、祭葬世职。文生倪德新等、旌恤如例。　　

○丁巳。上幸瀛台。　　

○谕内阁、曾国藩、塔齐布奏、水陆叠获大胜、毙贼万余、断贼江面铁锁一摺。曾国藩等官军。自踏破蕲州半壁山贼营。余贼聚集湖汊。十月初二日。忽出数千人搦战。塔齐布、随督参将周凤山等兵击退焚烧富池口贼营一座。至军山觜劄营。初四日。塔齐布遣人搭造浮桥。忽贼千余人前来阻遏。江中贼匪登岸。及田家镇贼。约共二万余人。占踞半壁山旧垒。罗泽南督兵坚持不动贼众屡次来扑。我军突起。大呼冲阵。连毙执旗贼目。余众尽靡。回奔半壁山。我军乘胜追杀上山。杀贼千余人。从峭壁之上坠下死者千余人。余贼奔江觅船。自行挤溺。及被我军焚烧。歼戮殆尽。我军尽焚南岸贼营。并将贼横江铁锁、及竹缆等、尽行斫断。是日塔齐布兵。亦隔港分击。斩获甚多。我军浮桥。是夕始成。初五日。田家镇贼三千余人。复渡江来犯。欲抢浮桥。塔齐布率游击阿达春等迎击。罗泽南兵、亦奋力冲截。贼始败溃。该逆见我军尽赴下游。开船百余。从上游登岸。欲扑罗泽南营。彭三元等、奋力堵截。沿江追击。毙溺各数十名。焚毁贼船三只。蕲州城下贼船。经我军屡次诱击不出。初八日。彭玉麟、萧捷三等、移营攻打。适逆船数十。自钓鱼台下开窜。我军追剿。烧毁二十余只。夺获二只。乘胜冲过贼营。进劄骨牌矶。此次水陆叠胜。将士用命。以少击众。杀贼逾万。洵属调度有方。著曾国藩等、乘胜即将蕲州、田镇、速行克复。顺流直下。以次埽除浔皖各贼。迅殄妖氛。　　

○谕军机大臣等、曾国藩、塔齐布奏、南路陆军、毙贼万余、斫断江中铁锁、并水师屡获胜仗一摺。览奏稍慰朕怀。此次我军。陆路夺取半壁山。水师亦屡获大胜。逆贼不敢复窥南岸。办理甚为得手。惟蕲州之贼。坚匿不出。田镇亦未克复。北岸情形。甚为吃重。据奏、北兵不甚得力。究竟桂明一军。现在何处。何以总未与南军会合。殊不可解。前谕令杨霈、亲督后军。前往接应。此时是否已经启程。久未据奏。曾国藩等、孤军深入。甚为可虑。著杨霈迅速前进。为曾国藩等后路声援。不准稍有迁延。致滋贻误。田镇为皖省门户。逆匪必图久踞。设此股贼匪。不能迅速剿除。则曾国藩、塔齐布两军。为其牵掣。不能乘胜下击。办理又多棘手。前此曾国藩等奏、北路兵勇。未能会合夹击。当谕令曾国藩、节制诸军。如有不遵调遣、贻误事机者。即著专衔参办。乃此次桂明等、仍未会同剿贼。如不得力。即著曾国藩、严参惩办。此时江面。已可渐就肃清。务当趁此声威。迅调南兵渡江会剿。克日收复蕲州田镇。即可分路直捣下游。并随时知照江西、安徽、水陆各军。互相策应。毋失事机。将此由六百里加紧各谕令知之。　　

○又谕、袁甲三奏、皖北军情吃重。并兵勇进驻亳境各情形。现在豫省贼氛已远。永亳一带。界连三省。素为捻匪啸聚之区。福济等力难兼顾。袁甲三派往驰剿之兵勇。自应与河南官兵。会同剿办。惟占踞庐州舒巢之贼。久未就歼。庐江复陷。我师已有应接不暇之势。而南岸江防既密。则北窜最为可虞。六安现无一兵。正阳兵力。亦仅二百余名。北路空虚。虽有袁甲三专驻临淮。恐不足以资控扼。此时河南南路所撤防兵。著英桂体察情形。酌量派往六安正阳一带。相机截剿。至豫东捻匪。前据英桂奏、亳州、永城、商邱等州县。并有另股土匪肆扰。官兵掩捕。半有伤亡。徐广缙病难照料。该抚已将信阳行营遣撤官兵。添派一千名。并加派壮勇八百名。饬候补道张维翰、就近帮同摉捕。兹据袁甲三奏称、派赴蒙城之兵勇。现已驻亳。惟永民怨恨亳民。时以摉拏匪首苏添幅为名。与苏添幅所纠之众。每相杀掠。此等凶悍之徒。扰害良民。岂得以民人自相报仇。置之不问。周天爵招抚之张乐行、亦以保守雉河集为名。实则狼子野心。难保不暗中句结土匪。著英桂、饬令带兵文武。将蒙亳匪徒。相机剿捕。并著袁甲三、知会福济、严饬知府陆希湜等、带兵前往会剿。毋稍迟延。其从贼绅民。袁甲三欲稍宽查办。似为解散起见。然此等丧心无耻之徒。不使畏威。岂能怀德。正未可博宽大之名。而受养奸之害也。另片奏、已革知县黄元吉、请予开复等语。该革员屡经失事。因有微劳。遽请开复。未免过优。著俟该员再有劳绩。准其酌保。候朕施恩。将此由六百里加紧各谕令知之。　　

○钦差工部右侍郎载龄等奏、遵查学政何绍基、并无收受陋规水礼。得旨。何绍基、不收水礼一节。未可信。朕闻该员在川。声名亦甚平常。著再确访具奏。　　

○兵部侍郎衔曾国藩等奏、南路陆军大捷。毙贼万余。斫断江中铁锁。水师绕出贼前。屡获胜仗。得旨。获此大胜。皆因汝等和衷共济。调度有方。故能将士用命。以少击众。朕披览之余。感慰莫能言喻。　　

○都察院左副都御史袁甲三奏、皖省北路吃重。请迅赐筹画。以杜纷窜。并刊刻告示。解散胁从。得旨。览此奏报。汝是时颇属张皇。　　

○命大学士裕诚、管光禄寺事。以理藩院尚书奕湘、为内大臣。御前大臣德木楚克扎布、兼阅兵大臣。　　

○以陕西汉中镇总兵官孝顺、暂署云南昭通镇总兵官。　　

○以剿办安徽捻匪出力。赏游击李成虎、都司滕仲武、富升、守备李玉珍等、花翎。把总韩文魁等、蓝翎。余升叙有差。　　

○以攻剿湖北田家镇贼匪获胜。赏道员罗泽南、知州李续宾、巴图鲁名号。余升叙有差。予阵亡外委萧世祥、祭葬世职。　　

○予江南阵亡游击德麟、守备曾廷举、千总芮大成、班超保、把总萧振声、外委柳鸣鹉、陈超遴、祭葬世职。额外外委杨熙仁等、赏恤如例。　　

○旌表守正捐躯。河南宜阳县民阎丙寅妻穆氏、郏县民王生媳阎氏。　　

○蠲缓湖南武陵、桃源、龙阳、沅江、澧、安乡、湘阴、七州县。被水村庄新旧额赋。　　

○戊午。谕内阁、京察为激扬大典。举劾并行。即古三载考绩之意。向例各衙门保列一等人员。皆有定额。原所以防浮冒。或不得其人。即当任缺毋滥。近来各堂官、如数荐列。从无缺额。其上次一等人员。如或始勤终怠。原可改入二等。乃近来往往尽列一等。绝少更改。至应列六法人员。除年老有疾者。各衙门尚有数人。其填浮躁不谨等款者。亦属寥寥。殊非慎重举劾之道。现届办理京察之年。著各衙门堂官。认真考核。务择操守廉洁。通达治体之员。列入上考。不得以滥竽充数。其庸碌无能。及精力衰颓。不堪造就者。并著随时淘汰。毋任恋栈。总期举错严明。毋蹈瞻徇之习。俾该司员等、咸知振作。以备简任。庶期真才辈出。以挽因循。将此通谕各部院衙门知之。　　

○又谕、僧格林沁等奏、诱贼出巢、痛加剿戮、续获胜仗一摺。十月二十日。僧格林沁、饬令参领穆腾额等、设计分兵。诱贼出巢。南面木城、及连镇之贼。相继而至。我军开放枪炮。奋力痛击。杀毙逆匪无算。夺获大小黄旗黄衣刀矛鸟枪多件。此次逆匪受创。思窜愈急。著僧格林沁等、乘其困蹙。设法进攻。就地歼除净尽。毋再迁延。其诱贼出力之甯宗阳、施绍恒、均著赏给六品顶带。甯宗阳、并赏戴蓝翎。以示鼓励。　　

○谕军机大臣等、僧格林沁等奏、设法诱贼出巢、痛加剿洗一摺。此次我军、虚作高唐之匪。回援连镇。诱贼出巢。捦斩多名。布置颇费经营。但南面木城之贼。全行扑来。连镇之贼。亦相继而至。正可乘其不备。四路进攻。为一鼓歼除之计。失此机会。殊觉可惜。该逆被围日久。思窜愈急。既有造梯选勇、由旱路奔扑之说。该大臣务严饬各营。一面实力进攻。一面防其奔窜之路。毋稍大意。逆贼□嵎死守。总当出其不意。力破贼巢。若止能诱出。而毙贼不多。剿办何能蒇事。况该逆狡诈百出。此计岂能再行。现在天寒冰结。我军仅恃长堤。万一逆贼乘间突出。贻害何可胜言。该大臣等、其迅图剿洗。断不可再事迁延。致滋他变。将此由六百里加紧谕知僧格林沁、并谕西淩阿知之。　　

○以兵部尚书阿灵阿、署镶红旗汉军都统。　　

○命伊犁将军奕山、伊犁领队大臣德勒格尔、巴里坤领队大臣孟保、吐鲁番领队大臣兴泰、古城领队大臣恩庆、回京。调乌里雅苏台将军扎拉芬泰、为伊犁将军。以镶红旗汉军都统奕兴、为乌里雅苏台将军。赏二等侍卫罕彰阿、头等侍卫。为伊犁领队大臣。三等侍卫多慧、二等侍卫。为巴里坤领队大臣。伊犁协领伊车苏、副都统衔。为吐鲁番领队大臣。内阁侍读学士贵文、头等侍卫。为古城领队大臣。　　

○以办理江北粮台出力。赏知府李树谷等、花翎。余升叙有差。　　

○以剿办广西大墟土匪出力。赏勇目韩凤等、蓝翎。并升叙有差。　　

○以克复广西怀集县城。举人曾宏仁等、升赏有差。予殉节知县史勋、教谕何崇、训导龙恩宠、守备李定邦、阵亡从九品衔许志章、祭葬世职。　　

○己未。谕内阁、叶名琛、柏贵奏、贼匪窜扰罗定州属、兵练进剿获胜一摺。七月二十二日。贼匪陈荣等、率众五千余人。窜入广东罗定州之大湾等乡。经署罗定协副将李仁安、署知州郭汝诚、督兵击退。仍占踞连滩。分设五营。闰七月初六日。我军亦分五路进攻。该匪由兰寨大寨冲出。兵练枪炮齐施。先后杀毙七百余名。内有伪军师甯亚鸡、伪将军何幅等。并生捦六十余名。初七日。该匪复分夥二千余人。驾船五十余只。由水路前进。经两坝团练开炮。击碎贼船三只。贼匪淹毙无数。生捦伪元帅曾三奇、伪先锋甯亚七、伪将军孔升三名。当即正法。初八日。兵练奋勇进攻。将首匪陈荣、刘帼安、杀毙。并杀死伪先锋甯辉、刘亚庚、刘开等。余党四散奔窜。复经各乡练勇练丁。杀毙一千八百余名。生捦六百余名。统计前后毙贼三千六百余名。生捦九百五十余名。续获伪元帅邱觐光、伪军师黎亚祥、均即正法。并捦获陈荣等眷属。此股匪徒。由肇庆分扰罗定。经该署副将等、督率兵壮绅团等、合力夹攻。将首逆全获。夥党扑灭。办理尚为迅速。各乡绅练。志切同仇。尤堪嘉尚。所有在事出力员弁绅勇。著叶名琛等、择尤酌保。毋许冒滥。练目彭肇昌、前以犯事饬拏。现经捐赀带勇。杀贼多名。如果始终出力。准予保奏。其在逃余匪。仍著饬令该文武。严密摉捕。悉数歼除。勿留余孽。　　

○又谕、叶名琛、柏贵奏、新兴县城、被贼窜扰、旋即收复一摺。广东附省各处。前次匪徒四起。高明县之合水墟地方。匪众屯聚尤多。该处与新兴县界连。七月初八日。有贼匪四五百人。直扑该县北门。经壮勇开炮击散。该匪又分股七百余人。突至西门。乘虚拥入城中。时该署知县张经赞、先已带勇在外防堵。署把总刘湛江亦出北门追贼。嗣因贼入县城。该署县等、即潜约城内练勇。并绅士彭作桓等、内应外攻。歼毙贼匪首夥多名。夺获器械多件。即于次日。将县城收复。其稔村等处。旋有恩平等贼匪。分路窜扰。亦经绅士叶泽溥等、督勇击退。余匪业已逃散。此次新兴被扰。该署知县张经赞、署把总刘湛江、本有应得之罪。始念其即行收复城池。功过尚足相抵。著毋庸置议。其在事出力绅士。著查明请奖。并将阵亡受伤各壮勇。咨部照例议恤。仍著叶名琛等、严饬该地方文武员弁。激励兵勇。分投摉捕。务将该匪悉数捦拏。毋留余孽。　　

○又谕、叶名琛、柏贵奏、剿办省城东北两路匪徒、叠获大胜、并扑灭东路匪巢一摺。广东新起土匪。于近省一带。踞巢肆扰。前经该督抚等、添调水陆兵勇。节次攻剿获胜。兹复据叶名琛等、会同将军副都统。战守兼筹。调集驻防、及绿营官兵。并所募壮勇、与旗丁团壮。饬委将弁管带。分路屯劄。于闰七月初五六等日。将北路东路匪徒。先后歼毙五百余名。斩首三百余颗。并扑至小北门之匪。亦经官兵击毙一百五十余名。自初九至十三。连日北路贼匪。分股扑至三元里、白云庵等处。东路贼匪。亦乘机扑近炮台。均经参将卫佐邦、候选同知林福盛等、分督兵勇。或以枪炮轰击。或用刀矛截杀每次毙匪三四百名。至七八百名不等。斩获首级甚多。共计歼捦匪众。不下万余。其偪近东门之贼。以三宝墟、燕塘、为老巢。经该督密令卫佐邦等、督兵往攻。随剿随进。乘势抢入墟内。歼毙一千二百余名。生捦五十四名。夺获军械马匹伪印等件无算。当将燕塘贼巢夺毁。三宝墟余匪。亦即越岭逃散。而北路贼匪。又于十五日以后。纠众扑来。经兵勇歼毙数百人。十七至二十等日。经卫佐邦等、并力进攻。毙贼又以万计。此次剿办各路匪众。屡获全胜。声威甚壮。兵勇齐心。良由该省绅民士庶。素知大义。众志成城。故能保卫地方。上为国家宣力。殊堪嘉尚。著叶名琛等、乘机激励将士。鼓舞民情。务将此股匪徒。克期殄灭。以次绥靖地方。所有叠次打仗、最为出力之员弁兵勇。著准其核实保奏。候朕施恩。　　

○又谕、前因黄宗汉、数月未经奏事。连次降旨询问。昨据黄宗汉、咨呈军机处公文内称、自七月起。调兵筹饷。抢办海塘。积劳成病。四个月以来。未及拜发奏报。咨请军机王大臣。先为面奏等语。各督抚应奏事件。从无积压数月之理。黄宗汉、平日办事尚属认真。虽因调兵筹饷。公事丛集。而海塘冲坍。关系民生。即当迅速奏闻。况学政丁忧。臬司出缺。亦皆应行由驿驰奏之件。何竟愦愦若此。经朕垂询后。尚不具摺陈奏。竟咨呈军机处。恳请代奏。尤属非是。有此办理咨稿之暇。何不可即行缮摺入奏。况云浙境现获敉安。该督病已渐愈。亦不至刻无闲晷。乃以迟延之咎。当自行请罪为词。情节尤属支离。殊不可解。黄宗汉著先行交部议处。　　

○谕军机大臣等、前据乐斌、裕瑞奏、土司争袭世职。未便照学政所断办理。当经明降谕旨。将土司安安氏控案。仍照将军总督所拟办理。并将何绍基、交部议处。兹据何绍基奏、此案自正月提省。至九月尚未详结。长官一日不回。夷情一日不安等语。与乐斌等前摺所称、何绍基咨商各情。大致相符。究竟此案安安氏、有无不服夷情。安平康承袭。是否必须安安氏出具印结。何以迟至半年有余。尚未办妥。著载龄、崇实、乐斌、一面访察该处夷人。是否实有疑惧情形。一面即遵前旨。迅速办理。毋任日久宕延。以致别生枝节。傥体察夷情。实有必须通融办理之处。亦著悉心酌办。勿致事后又多反覆。何绍基原摺著钞给阅看。将此谕令知之。　　

○又谕、黄宗汉平日办事。尚属认真。近来摺报迟延。朕犹疑其中途或有遗失。乃阅咨内所叙。该省紧要公事。竟未发摺。殊出情理之外。浙省地方公务。及一切防堵事宜。纵使十分棘手。亦何至数月之久。竟无暇晷。是否该督精神。实有不能兼顾之处。抑或办事渐不如前。即据咨内所称。徽甯二处。现已平靖。甯波夷务。均已帖服。海塘决口。不甚为患。赶办新漕。亦皆有把握。正宜分晰奏报。以慰朕怀。何以仍复迟迟。甚不可解。著将原咨、钞给何桂清阅看。于到省后。将该督数月以来、筹办事宜。详细访查。是否与所咨情节。一一相符。有无废弛公事。办理竭蹷情形。该省民情是否仍前翕服。所称患病情状。是否实形委顿。能否前赴四川总督之任。均著据实密奏。不得稍有徇隐。将此由五百里密谕知之。　　

○又谕叶名琛等奏、剿办攻扰省城各路匪徒。并攻陷肇庆、分窜罗定各贼匪。及收复新兴县城等摺。该省群盗如毛。分兵四出剿捕。诚有应接不暇之势。惟省垣根本重地。首宜肃清。北路众股贼匪。亟当设法埽除。以通驿道。江西兵勇。既已直抵韶州。立解城围。湖南官兵。亦于仁化、乐昌、追剿得手。该将军督抚等、正当乘省城兵勇大胜之时。用绅士协助官军之力与湖南江西赴援之师。联络声势。克期剿洗先将省北各属地方诸匪。一律翦除。便可专力为剿办南路之计。前经罗惇衍、奏请剿抚兼施。亦必须该匪徒、慑我兵威。方可加之驾驭。所有北路溃散之匪。恐潜匿他处。复致蔓延。应如何驭之以术。俾不令仍为贼用。方为妥善。该督抚现奏。尚系闰月内军情。其八九两月。如何办理。尚未奏到。如果省北道通。则文报亦可迅速。至肇庆贼情猖獗。即当严饬调赴粤东之张敬修、赶紧筹办。所调福建兵勇七百名。及续调之兵二三千名。亦著飞札迎提。务期由海道迅即赴援。其余各州县土匪。即可次第剿捦。所有近两月来、办理情形。仍著迅速奏闻。将此由六百里加紧谕令知之。　　

○两广总督叶名琛等奏、防剿吃紧。支应纷繁。请设立军需总局。以专责成。得旨。著照所拟撙节办理。　　

○调户部右侍郎许乃普、为吏部左侍郎。兵部左侍郎何彤云、为户部右侍郎。兼管钱法堂事务。转兵部右侍郎王茂荫、为左侍郎。以内阁学士卓橒、为兵部右侍郎。　　

○命大学士裕诚、管上驷院事。　　

○赏哈密办事大臣明谊、头等侍卫。调库伦办事大臣。以署西安副都统色克通额、为哈密办事大臣。头等侍卫舒精阿、署西安副都统。　　

○命鸿胪寺卿吴式芬、提督浙江学政。　　

○以广东肇庆府城被贼窜陷。革知县黄庆谖职。并逮问。予阵亡道员李敦业、把总黄琴胜、祭葬世职。　　

○庚申。上诣时应宫拈香。　　

○两江总督怡良等奏、＜口英＞咪二酋回沪接见情形。并起碇赴粤日期。得旨。总宜事事镇定。勿任其要求。尤在驭之以严。接之以礼。彼夷人伎俩。安所施耶。　　

○以吏部尚书花沙纳、为实录馆总裁官。吏部右侍郎穆荫、为副总裁官。　　

</div>
    <div class="pagination">
<a href="清实录咸丰朝实录_page221.html">上一页</a><span>...</span><a href="清实录咸丰朝实录_page217.html">217</a><a href="清实录咸丰朝实录_page218.html">218</a><a href="清实录咸丰朝实录_page219.html">219</a><a href="清实录咸丰朝实录_page220.html">220</a><a href="清实录咸丰朝实录_page221.html">221</a><span class="current-page">222</span><a href="清实录咸丰朝实录_page223.html">223</a><a href="清实录咸丰朝实录_page224.html">224</a><a href="清实录咸丰朝实录_page225.html">225</a><a href="清实录咸丰朝实录_page226.html">226</a><a href="清实录咸丰朝实录_page227.html">227</a><span>...</span><a href="清实录咸丰朝实录_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
