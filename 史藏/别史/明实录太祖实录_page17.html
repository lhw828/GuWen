<!DOCTYPE html>
<html>
 <head>
  <meta charset="utf-8"/>
  <title>
   明实录太祖实录 - 第 17 页/共 121 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录太祖实录 - 第 17 页/共 121 页
  </h1>
  <div class="content">
   ○辛未监察御史高原侃言京师人民循习元氏旧俗凡有丧葬设宴会亲友作乐娱尸惟较酒殽厚薄无哀戚之情流俗之坏至此甚非所以为治且京师者天下之本万民之所取则一事非理则海内之人转相视傚毙可胜言况送终礼之大者不可不谨乞禁止以厚风化  上是其言乃诏中书省令礼官定官民丧服之制
　　○壬申改宣徽院为光禄寺设光禄卿正四品少卿正五品寺丞正六品主簿正八品所属尚食等局又移太常司供需库隶之局库官品仍旧以徐兴祖为光禄少卿
　　○以刘绍先为尚宝司卿邵礼为少卿
　　○改太史院为司天监设监令一人正三品少监二人正四品监丞一人正六品主簿一人正七品主事一人正八品五官正五人正五品五官副五人正六品灵台郎二人正七品保章正二人从七品监候三人正八品司辰八人正九品漏刻博士六人从九品又置回回司天监设监令一人正四品少监二人正五品丞二人正六品
　　○定三师朝贺东宫仪  上以东宫师傅皆勋旧大臣当待以殊礼朝贺东宫难同庶僚故命礼官考古定议于是礼部及翰林诸儒臣议曰唐制群臣朝贺东宫行四拜礼皇太子答后二拜三公朝贺前后俱答拜近代答拜群臣之礼不行而三师之礼则不可不重今定拟其仪凡遇大朝贺前期设皇太子座于大本堂设答拜褥位于堂中设三师宾客谕德拜位于堂前赞礼二人位于三师之北内赞二人位于堂中俱东西相向至日皇太子常服升座三师宾客常服入就位北向立皇太子起立南向赞礼唱鞠躬四拜皇太子受前二拜答后二拜礼毕皇太子还宫三师已下以次出
　　○大将军徐达遣参政陆聚攻车子等山寨
　　○癸酉诏定皇太子亲王及士庶婚礼礼部官及翰林诸儒臣议曰凡皇太子婚礼前期礼部移文司天监择日纳采奏请命某官为使者某官为副使告示文武百官具朝服侍班前一日内使监设御座香案于奉天殿正中如常仪尚宝卿设宝案于御座南礼部官陈设鴈及他礼物于丹陛上侍仪司设承制官位于殿上御座之东及丹陛之东南设使者及副使拜位于丹墀内道之西东上北向赞礼二人于丹陛上之南东西相向司赞二人位于使者拜位之北知班二人位于司赞之南俱东西相向文武百官侍立文武楼之北东西相向设引文武班舍人四人位于文武官之北稍后东西相向引使者二人位于使者拜位之北西立东向拱卫司光禄寺官对立于奉天殿门之左右将军二人位于殿上帘前六人位于奉天门之左右四人位于丹陛上之四隅又六人位于奉天殿之左右并东西相向鸣鞭四人于丹陛上北向设执鴈及执礼物者位于丹陛下之西东向是日金吾卫陈设甲士仪仗于午门外之东西拱卫司陈设仪仗于丹墀丹陛之东西和声郎设乐于丹墀之南备而不作侍仪司陈设仪仗大乐于奉天门外正中质明鼓初严催班舍人催百官具朝服导驾官侍从官入迎车驾次严引班舍人引文武百官入就侍立位引礼官引使者具朝服立丹墀之西以伺诸执事者各就位三严侍仪奏外办御用监跪奏请  皇帝服衮冕尚宝卿奉宝前导侍仪导引如常仪至奉天殿升御座卷帘鸣鞭鸡唱报时讫引礼引使副就丹墀拜位赞礼赞鞠躬四拜兴平身承制官进诣御座前跪承制讫由中门出至丹陛上宣制位称有制赞礼赞使副跪宣制曰奉制纳某氏女为皇太子妃命卿等行纳采礼宣制讫承制官由西门入典仪唱使副俯伏兴赞礼唱鞠躬四拜兴引礼引使副退立于西执鴈及执礼物者由西阶升取鴈及他礼物自中陛降执鴈者在前执礼物者次之使者从后至奉天门外仪仗鼓吹导引以行使者出侍仪跪奏礼毕驾兴百官以次出
　　○纳采前一日有司设使副次于妃氏大门外南向设使副序立位于大门外之东西向北上设主婚者序立位于大门内之西东向设香案于厅中设使副立位于香案之东西向北上设主婚者受制位于香案之南北向设赞礼位于厅下主婚者拜位之北东西相向设傧者二人位于赞礼之南东西相向引使者二人位于厅上南楹左右东西相向其日使者奉制执鴈及礼物至妃第仪仗鼓吹分列于大门外之左右使者下马引礼引入次执事者陈礼物于门外傧者引主婚者朝服序立于大门内之西东向引礼引使者出次立于大门外之东执鴈者立于其南皆西向傧者出诣使者前曰敢请事使者曰奉制储宫纳配属于令德邦有典常使某行采择之礼傧者入告主婚者曰臣某之子昧于壸仪不足以备采择恭承制命臣某不敢辞傧者出告讫入引主婚者迎于大门之南北面立赞主婚者再拜使者不答拜主婚者揖使者先入立于西阶下引使者升自东阶立于香案东执鴈者立于使者之南执事者陈礼物于庭傧者引主婚者就拜位四拜升自西阶至香案前使者称有制主婚者跪使者宣制曰某奉诏采择执鴈者以鴈进使者以鴈授主婚者跪受鴈兴以授左右傧者引主婚者降自西阶就位赞唱四拜礼毕傧者引主婚者退于西阶使副降自东阶以出主婚者帅诸执事收礼物  问名使副纳采既出立于中门外之东西面主婚者立于西阶下傧者进受命出诣使者前曰敢请事使者曰储宫之配采择既谐将加卜筮奉制问名傧者入告主婚者曰制以臣某之女可以奉侍储宫臣某不敢辞傧者出告讫入引主婚者出迎使副于中门外之南北面再拜使者不答拜傧者引主婚者先立于西阶下引使副入门升自东阶立于香案左执鴈者立于使者之南皆西向执事者陈礼物于庭傧者引主婚者就拜位再拜升自西阶至香案前北向立使者称有制赞跪使者曰臣某奉诏问名将谋诸卜筮主婚者曰臣某第几女某氏出执鴈者以鴈进使者以鴈授主婚者主婚者跪受鴈兴以授左右自东阶降就位再拜礼毕主婚者退立于西使者降自东阶立于中门外之东傧者受主婚者命诣使者前请曰某公奉制命至某之室请礼从者使者曰某既得将事敢辞傧者入告主婚者曰先人之礼敢固以请傧者出告使者曰某辞不获闻命敢不从引使者入升阶即座行饮食之礼主婚者奉币礼使者毕使者还主婚者送于门外  告吉  皇帝御奉天殿遣使纳吉如纳采仪前一日有司于妃氏第设使副次并香案拜立位如前仪其日使者奉制执鴈及礼物至妃氏第仪仗鼓吹分列于大门外之左右使者入执事者陈礼物傧者请事如前使者曰谋诸卜筮其占协从制使某告吉傧者入告主婚者曰臣某之子愚惧弗克堪卜筮云吉惟臣之幸臣谨奉典制傧者出告讫入引主婚者出迎于大门外之南北面再拜傧者引主婚者揖使者先入立于西阶之下引礼引使者入升自东阶立于香案左执鴈者立于使者南俱西向执事者陈礼物于庭傧者引主婚者就拜位北向再拜引自西阶升至香案前使者称有制主婚者跪使者宣制曰奉制告吉执鴈者以鴈进使者受鴈以授主婚者主婚者跪受鴈兴以授左右降自西阶再拜赞礼毕引主婚者退立于西引使者出立于中门外之东傧者出请使者礼待如问名之仪  纳徵前一日有司陈设俱如纳采仪其日使者奉玄纁束帛榖圭至妃氏第大门外仪仗分列于门外之左右设玉帛案于厅中傧者请事如前仪使者曰卜筮不违嘉偶既定制使某以仪告成傧者入告主婚者曰奉制赐臣以重礼臣某谨奉典制傧者出告讫入引主婚者出迎于大门外北面再拜使者不答拜傧者引主婚者揖使者先入立于西阶下引礼引使副入执事者举玉帛案先行奉玉帛者次之诸执礼物者又次之至厅执事者以玉帛案置于香案之北使者立于玉帛案左奉玉帛者立于使者南稍后举案者退立于西诸执事者各陈礼物于庭傧者引主婚者就拜位再拜引升自西阶至玉帛案前使者称有制主婚者跪使者宣制曰某奉制告成奉玉帛者就案取玉帛使者受以授主婚者主婚者跪受玉帛兴以授左右降自西阶就位再拜赞礼毕引主婚者退立于西引使副降自东阶以出主婚者帅诸执事各收礼物礼使副如前仪  请期仪与纳吉同惟辞曰询于龟筮某月某日吉制使某告期主婚者曰敢不承命既请期遣官以特牲告太庙遣使奉册  遣使奉册仪前期司天监择日翰林院撰册文工部造册宝＜礻俞＞翟首饰车辂仪仗礼部备合用礼物及册宝案讫奏取旨以某官为授册授宝使某官为奉册奉宝官某官为主节官承制官告示文武百官具朝服侍班前一日内使监令设御座香案于奉天殿如常仪尚宝卿设宝案侍仪司设妃宝册案于  皇帝宝案之南册东宝西设主节官位于册宝案之东执节者立于其左差后俱西向设承制官位于主节官之南及丹陛上之东南设奉册官奉宝官位于册宝案之西东向举册宝案舍人位于其后设册宝使位于丹陛内道之西北面东上又设册宝使受册宝位于使者拜位之北丹陛下之正中北向余陈设如册皇太子仪和声郎设乐于丹墀之南设而不作鼓初严百官具朝服导驾官侍从官入迎驾次严礼部官陈册宝彩舆于奉天门外陈皇太子妃车辂仪仗冠服等物于册宝舆之南引礼引册宝使具朝服入立于丹墀西以俟诸执事者各就位三严  皇帝具衮冕尚宝卿侍仪导引至奉天殿升座礼部官以册宝各置于案奉册宝官以下各就位引礼引册宝使副各就拜位赞拜册宝使以下皆四拜承制官进诣御座前跪承制讫由中门出至丹陛上宣制位主节官率执节者由中门出中陛降立于使者之东北西向举册案舍人举册案奉册官从其后举宝案舍人举宝案奉宝官从其后皆由中门出校尉各擎红罗盖遮护册宝由中陛降以册宝案置于丹陛下之正中举册宝案舍人退立于西奉册宝官立于册宝案之东引礼引册宝使稍前诣受册宝位北向立承制官称有制使副皆跪宣制曰册某氏为皇太子妃  皇帝制命尔某等持节奉册宝行册礼宣制讫执节者脱节衣以授主节官主节官受节以授授册使授册使搢笏跪受节以授执节者执节者复受节兴立于册使之右奉册官诣册案前取册西向以授授册使授册使跪受册兴复置于案出笏退复位奉册官亦退复位奉宝官诣宝案取宝西向以授授宝使授宝使跪受宝兴复置于案出笏退复位奉宝官亦复位引礼引授册授宝使退就拜位北向立承制官由西门入回奏讫赞拜授册宝使者四拜礼毕举册宝案舍人各举案出奉天门仍以盖遮护执节者前导至奉天门外授册宝使取册宝置彩舆中以次进发由午门中门出皇太子妃仪卫在前次车辂次冠服次礼物次册宝舆使者从行于后至皇太子妃第行册礼前一日有司设使副次于妃氏大门之外又设内使监官以下次于中门之外设宫人次于妃氏合外道西东向设使者序立位于大门外之东副使及内使监官位于使者之南执节者位于使者之北少退俱西向设主婚者序立位于大门内之西又设使副位于中门外之东西向执节者位于使副之北设授册宝内使监官位于使副之北西向设奉册宝内使监官位于中门外之西设主婚者位于奉册宝内使监官之南皆东向赞礼二人位于中门之左右引使者二人位于赞礼之南皆东西相向又设皇太子妃座于阁之正中设宝册案于妃座之南设香案于合门外之庭中随阙所向设权置册宝案于香案之前册东宝西设皇太子妃受册宝位于案前北向设奉册宝宫人二人位于妃拜位之西东向设授册宝内使监官位于册宝案之东西向设傅姆二人位于妃之左右设宫人侍立位于傅姆之后东西相向设宫人拜位于庭下重行北向典内二人位于妃拜位之北司赞二人位于宫人拜位之北皆东西相向其日清晨册宝使奉迎皇太子妃册宝车辂仪仗冠服礼物至妃第仪仗鼓吹列于大门外之左右备而不作陈册宝彩舆于大门外之正中进卤簿驾仪仗及凤轿等以次列于大门外奉册宝使入就次内使延内使监官入就次宫人先奉妃首饰褕翟衣入就次傧者引主婚者朝服立于大门内之西内侍引内使监官序立于中门外引礼引册宝使副出次诣彩舆前取册宝置于案立于大门外之东执节者立于其北傧者请事使者曰某奉制授皇太子妃册宝备物傧者入告主婚者曰臣谨奉制傧者出告讫入引主婚者迎于大门之外北面主婚者再拜使副不答拜傧者引主婚者揖使者先入持节者前导举案者次之使副从其后至中门外各就位立持节者脱节衣使者诣案取册以授授册内使监官内使监官受册以授内侍内侍受册立于授册内使监官之右副使诣案取宝以授授宝内使监官内使监官受宝以授内侍内侍受宝立于授宝内使监官之右举案者以案退使副亦退就位内侍奉册宝由中门入授册宝内使监官后从至合门外以册宝权置于案宫人奉妃首饰＜礻俞＞翟入合请妃具服傅姆宫人内侍等导从妃出合傅姆在前次宫人执扇拥护次宫人及内使各擎执从其后至合门外傅姆引妃降自东阶诣香案前向阙立傅姆分列于左右宫人内侍分立于其后内使监官称有制典内启妃再拜典内启受册授册内使监官诣案取册进授妃妃受册以授受册宫人宫人受册立于妃之左典内启受宝其仪如受册仪宫人受宝立于受册宫人下典内启妃再拜请升座傅姆导引妃由东阶升即座宫人奉册宝各置于案退立于左右傅姆及宫人内使各升立于侍立位内侍引宫官以下各就庭下位重行北向立以西为上司赞赞拜宫官以下皆四拜礼毕妃降座傅姆导引妃还堂内主婚者礼使副如告期之仪使副乘车而还  醮戒仪前期内使监官设御座于奉天殿如常仪侍仪司设皇太子次于奉天殿东耳房内皇太子席位于奉天殿之西东向其席筦筵纷纯加藻席缋纯设司爵内使二人于席位之左右司馔内使二人于司爵之东皆相向设皇太子受醮戒位于御座之南北向皇太子拜位于丹陛上北向设东宫官拜位于丹墀之两旁重行北向赞礼二人位于皇太子丹陛上拜位之北知班二人位于赞礼之南文武百官侍立位于文武楼之北皆东西相向余陈设如发册仪是日未明东宫侍从官导从皇太子至次诸执事者各就位皇太子具衮冕服文武官侍立  皇帝服通天冠綘纱袍御殿升座引进引皇太子由东陛升至丹陛位赞四拜引皇太子由奉天殿东门入就席位东向立司爵内使斟酒以＜角戋＞进皇太子跪搢圭受＜角戋＞祭酒少许以＜角戋＞授内使内使跪受司馔内使以馔进授皇太子皇太子受馔以馔授内使内使跪受馔置于席兴立于皇太子之左皇太子兴就席坐饮食讫引皇太子御座前跪  皇帝命之曰往迎尔相承我宗事勖帅以敬皇太子曰臣某谨奉制旨俯伏兴由东门出至丹陛上四拜赞礼毕  皇帝还宫引进引皇太子由东阶降文武百官以次出  亲迎仪前一日有司设皇太子次于妃氏大门之外南向东宫官次于皇太子次之南东西相向设皇太子立位于大门外之东西向皇太子奠鴈位于合门外北向设主婚者立位于合门外之西东向妃氏主婚者于质明具酒脯告于家庙亲迎前三刻东宫官具朝服陈卤簿鼓吹于东宫门外引进启内严东宫官奉宝诣合奉迎仪鸾司进金辂于东宫门内引进启外备皇太子冕服乘舆以出侍卫擎执导从如常仪至宫门降舆升辂辂动东宫官以下皆从执鴈者奉鴈从其后皇太子至妃氏大门外回辕南向卤簿鼓吹分列于左右降辂升舆侍从导引至次降舆入就次东宫官各就次皇太子将至主婚者设会宴女皇太子既入次宫人傅姆启妃服褕翟花钗前后拥护出就合内位前南向立傅姆立于妃之左右宫人内侍分立于其后主婚者具朝服立于西阶之下引进引皇太子出次立于大门之东西向左右侍御如常仪傧者朝服进受命出立于门东西面曰敢请事引进跪启讫皇太子曰某奉制亲迎引进受命兴承传于傧者傧者入告引主婚者出迎皇太子于大门外之西东向再拜皇太子答拜引进引皇太子入门而左执鴈者从之傧者引主婚者入门而右引皇太子升东阶进立于合门户前北向立主婚者升自西阶立于合门外之西东向引进启跪启奠鴈执鴈者以鴈西向跪进皇太子搢圭受鴈以授主婚者主婚者搢笏跪受鴈兴以授左右退立于西皇太子出圭俯伏兴再拜降自东阶出至次以伺主婚者不降送初皇太子入门妃母出立于合门外皇太子奠鴈位之西南向皇太子拜讫宫人傅姆导妃出立于姆左主婚者进命之曰戒之戒之夙夜恪勤毋或违命毋命之曰勉之勉之尔父有训往承惟钦庶母申之曰恭听父母之言宫人傅姆擎执导从妃出门司闺启妃乘舆出中门司闺启妃降舆乘凤轿皇太子揭帘所司陈列卤簿如式妃出内门至辂后皇太子出大门升辂辂动东宫侍从宫皆上马从行如来仪至东宫门外侍从官皆下马入皇太子车辂至门内降辂乘舆以入侍从官从至合皇太子降舆入俟于内殿门外之东西面  合卺仪前一日内使监设妃次于东宫内殿之西南向司闺设幄于内殿之正中设皇太子座于幄中之东西向设妃座于幄中之西东向与皇太子座相对设皇太子洗一于殿之东南司巾宫人一人位于洗南司盥宫人一人位于洗北皆西向设妃洗一于殿之北司巾宫人一人位于洗南司盥宫人一人位于洗北皆东向设酒案于幄之南正中陈酒尊于案上设四爵两卺于酒尊之北其爵皆以今酒器代之设食案二于酒尊之北其日晡后妃凤轿将至内使监于内殿大次前设步障地衣至幄内伺妃辂入东宫门卤簿分列于门内外各擎执拥护入至内殿前司闺启妃降轿升舆宫人侍从如前仪至幄次前司闺启请妃降舆行执伞扇烛笼宫人布列前后傅姆导引妃入次整饰司闺引妃诣内殿门西东面内侍引皇太子揖妃以入皇太子先升司闺导妃后升入内殿内侍引皇太子就洗位内侍启盥手宫人酌水皇太子盥手内侍启帨手宫人以巾进皇太子帨手内侍启请皇太子就座前西向立皇太子盥手时司闺启请妃诣盥洗所司闺启盥手宫人酌水妃盥手司闺启帨手宫人进巾妃帨手司闺启请妃就座前东向立内侍司闺各启请皇太子及妃皆就坐皇太子侍从立于幄东妃侍从立于幄西司馔宫人各举食案进于皇太子及妃之前司馔以馔进皇太子及妃皆食讫司馔各彻馔司酝宫人取爵酒进供于皇太子及妃皆饮讫司酝各彻虚爵司馔各以馔进皇太子及妃馔讫彻馔如前司酝再取爵酒以进皇太子及妃饮讫彻爵如初皇太子及妃三馔讫司酝取卺酌酒以进皇太子及妃各受卺饮讫司酝彻虚卺礼毕皇太子及妃皆兴内侍内使监官及宫人等导从皇太子入宫司闺及傅姆宫人等导从妃入宫内侍启请皇太子更礼衣司闺启请妃服常服皇太子从者馂妃之馔妃从者馂皇太子之馔  妃朝见仪其日妃夙兴沐浴服＜礻俞＞翟首饰司闺启请出合宫人内侍等导从妃出至内宫门启请升辂以出至内东门司闺启请降辂内使及傅姆导引妃入宫障扇侍从如常仪至内殿阶下内使监令入奏  皇帝服通天冠綘纱袍即御座南向左右侍从如常仪司闺引妃入诣庭前北面立内赞赞拜妃再拜司闺引妃自西阶升宫人奉枣栗笲同升至御座前宫人以枣栗笲进授妃妃受枣栗笲进奠于御座前尚食进彻以东司闺引妃降自东阶复位北面立内赞赞拜妃再拜礼毕司闺启请妃诣  皇后殿傅姆宫人等导从至后殿立于合外尚官入奏  皇后祎衣首饰即南向座左右侍御如常仪司闺引妃入诣殿庭位北向立内赞赞妃再拜司闺引妃由西阶升宫人奉腵脩笲以从至  皇后御座前北向立宫人奉同腵脩笲进授妃妃受腵脩笲进供于  皇后御座前尚食进彻以东司闺引妃降自东阶复位再拜礼毕傅姆导妃退  皇帝皇后醴妃如宫中之仪明日行盥馈礼其日妃夙兴沐浴服＜礻俞＞翟衣首饰司闺启请导从如前仪至  皇帝合外候  皇帝进膳司闺引妃入立于庭北面内赞赞拜妃再拜司闺引妃升自西阶至御座前尚食宫人以膳进授妃妃受膳进供于  皇帝前司闺引妃降自西阶复位再拜礼毕司闺启请诣  皇后殿傅姆宫人内侍等引妃至  皇后殿立于合外候  皇后进膳司闺引妃入立于庭北面内赞赞拜妃再拜司闺引妃由西阶升至  皇后前尚食宫人以膳进授妃妃受膳进供于  皇后前司闺引妃降自西阶复位再拜礼毕司闺引妃出合  皇帝皇后飨妃如朝见之仪既毕择日谒庙  其亲王婚礼俱与皇太子婚礼同惟纳采发册等宣制云册某氏为某王妃命卿等行纳采礼发册则云行发册礼其使者与主婚者致词亦小异如纳采则使者词云某王之俪属于懿淑使某行采择礼问名使者致词云某既受命将加诸卜筮奉制问名主婚者云制以臣某之子可以奉某王不敢辞纳吉使者词云卜筮协从使某告吉主婚者曰臣某之子愚弗克堪卜贶之吉臣与有幸谨奉典制纳徵使者词云某王之俪卜既协吉制使某以仪物告成请期使者词云某月日涓吉制使某告期主婚者云谨奉命其余及发册醮戒亲迎合卺朝见盥馈并同皇太子纳妃仪  上曰古礼有亲迎执绥御轮今既用轿则揭帘是矣其合卺依古制用匏鴈以玉为之妃朝见入宫中乘小车以帷蔽之谒庙则皇太子俱往礼成后三日乃宴群臣命妇余如所定仪  其品官婚礼凡品官婚娶皆使媒氏通书女氏许之择日纳采前一日主婚者设宾次于大门外宾席于厅事至日设鴈及礼物于厅及庭媒氏省视事执事者举礼物进宾及媒氏从其后质明主婚者具祝版告庙以行宾至女第媒氏入告赞者延宾入次执事者各陈礼物于大门内女氏主婚者公服出迎于大门外赞者引宾出次主婚者揖宾入宾及媒氏升自东阶主婚者升自西阶至厅宾立于左主婚者立于右媒氏立于宾之南执事者各陈其物于厅及庭宾及主婚者皆再拜宾诣主人曰某官以伉俪之重施于某某率循礼典谨使某纳采主婚者曰某之子弗闲姆训既辱采择敢不拜嘉主婚者揖宾就西向坐主婚者东向坐执事者彻礼物讫宾复入陈鴈及问名礼物于厅宾诣主婚者曰某官慎重婚礼将加卜筮请问名主婚者进曰某第几女某氏出或以红罗或以销金纸书女第行年岁宾辞将降出主婚者曰请礼从者宾复就位遂行饮食之礼毕宾降自东阶出主婚者送至大门外  纳吉礼如纳采仪宾致辞曰某官承嘉命稽诸卜筮龟筮协从使某告吉主婚者曰某未教之女既以吉告其何敢辞  纳成礼如纳吉仪加玄纁束帛函书宾致辞曰某官以伉俪之重加惠某官率循典礼有不腆之币敢请纳徵主婚者曰某官贶某以重礼某敢不拜受辞毕宾即以函书授主婚者主婚者受书以授执事者主婚者之从者亦以函书进授主婚者主婚者受以授宾宾受书以授左右讫主婚者揖就席立婚者之执事者各彻礼物  请期亦与纳吉同  亲迎前一日主婚者设次于大门外其日壻父公服告于祢庙质明壻具公服亲迎执事者设壻父位于厅之正中壻父即座赞者引壻升自西阶至父座前北面再拜进立父位前父命之曰躬迎嘉偶厘尔内治壻进曰敢不奉命退复位再拜媒氏导壻之女家其日女氏主婚者公服告庙讫宴会亲戚醴女如家人礼壻至门外下马媒氏入告赞者引壻就次女从者请女盛服就寝门内南向坐赞者引壻出次主婚者出迎壻于大门之东西面揖壻入主婚者入门而右壻入门而左执鴈者从壻后至寝户前北面立主婚者立于寝户之东西向执鴈者陈鴈于庭壻再拜壻出就次主婚者不降送壻既出女父母就正厅南向坐保姆引女就父母座前北向四拜父母之曰往之女家以顺为正无忘肃恭母命之曰必恭必戒毋违舅姑之命庶毋申之曰尔忱听于训言毋作父母羞保姆及侍女导从女出门升车仪卫导前应送者乘车从后壻先还以俟  同牢女将至壻家执事者设座于寝室内壻东妇西设壻洗一于室之东南妇洗一于西北酒案于室之南楹正中实四爵两卺于酒尊之北食案二于酒案之北初昏妇车至门保姆请下车赞者引壻出迎于大门内壻接妇同入及寝门壻先升阶保姆等导妇后升入室壻盥于南洗妇从者执巾进水以沃之妇盥于北洗壻从者执巾进水以沃之盥毕从者请壻妇各就座执事者各举食案于壻妇之前司尊者注酒侍女以酒置于案上壻妇饮讫彻＜角戋＞司馔者进馔侍女供馔于案壻妇馔讫彻馔再饮再馔如初侍女以卺注酒进于壻妇前各饮毕赞者请皆兴立于座南东西相向赞拜壻妇皆再拜待从引壻妇入室易服壻从者馂妇之余妇从者馂壻之余  庙见妇至之明日见宗庙设主婚者拜位于东阶下壻拜位于其后主妇拜位于西阶下妇拜位于其后诸亲拜位男女各于主婚者及主妇后其日妇夙兴沐浴盛服主婚者及主妇皆盛服各就位再拜赞者引妇进诣庭中北面立主婚者升自东阶诣神位前跪三上香三祭酒读祝兴主婚立于神位西妇四拜退复位主婚者降自东阶就拜位主婚者以下皆再拜礼毕  见舅姑妇既谒庙见舅姑执事者先设舅姑位于堂上舅在东姑在西妇沐浴盛服立于堂下俟舅姑即座赞者引妇就拜位四拜保姆引妇升自西阶至舅前侍女奉枣栗授于妇妇受之置位前案上降阶复四拜讫诣姑前奉腵脩如舅前仪执事者各彻讫妇退降自西阶至庭下拜位四拜礼毕妇退舅姑醴妇如家人礼  盥馈妇见舅姑之明日行盥馈礼其日妇家备盛馔至壻家妇从者设舅姑位于堂上食案于堂中妇夙兴沐浴盛服立于庭下舅姑即座妇四拜保姆引妇升自西阶至舅位之南妇从者举食案于舅前执事以馔授妇妇奉馔置于舅前执事者加七筯进馔于姑亦如之食讫妇从者彻馔妇降阶就拜位四拜礼毕舅姑醴妇如初见礼  庶人婚礼凡娶妇先使媒氏往来通言女氏许之然后纳采是日夙兴主婚者告祠堂云某之子某年已长成未有伉俪今议某氏女礼行纳采不胜感怆媒氏奉书及礼物往女家至大门外主婚者出迎媒氏媒氏入门而右主婚者入门而左升堂东西相向立执事者陈礼物媒氏诣主婚者曰吾子有惠贶室于某某亲某有先人之礼使某请纳采主婚者曰某之子蠢愚又弗能教吾子命之某不敢辞媒氏以书授主婚者退就次主婚者奉书告于祠堂出迎媒氏升堂主婚者以复书授媒氏媒氏受书讫请退主人礼媒氏于中堂礼从者于别室皆侑以币  纳币之日壻氏主婚者备书及礼物于庭媒氏省视讫遂奉以行至女家主婚者出迎媒氏升堂陈礼物讫媒氏诣主婚者曰吾子既修好于某某使某请纳成主婚者曰备物有加敢不重拜媒氏以书授主婚者讫主婚者亦以复书授媒氏媒氏复进曰某使某请吉日主婚者曰某固听命媒氏曰请以某甲子主婚者曰敢不承命媒氏退礼之如纳采之仪  亲迎前一日女氏使人张陈壻氏之室是日质明壻父盛服以祝版告庙讫坐于中厅南面壻盛服立于其西少南东向再拜执事以＜角戋＞注酒授壻壻跪祭酒少许啐酒以＜角戋＞授从者讫兴进立于父位前父命之曰厘尔内治往求尔匹壻进曰敢不奉命壻再拜降出以二烛前导执事者以鴈从之至女家司宾延入次是日女父母请亲戚宴女如家人礼壻至主婚者以祝版告于祠堂曰某之第几女以今日归于某不胜感怆告讫出迎壻于中门外揖壻入主婚者升自西阶壻自东阶进当寝户前北面执鴈者陈鴈于阶庭壻曰某受父命以兹嘉礼恭听成命主婚者曰某固愿从命壻再拜降出至次以俟主婚者不降送壻既出女父母盛服南向坐侍女导从女至堂上诣父母前北面立四拜父戒之曰往之尔家无忘肃恭母戒之曰夙夜以思无有违命诸母申之曰毋违尔父母之命女复四拜讫侍女导从出门升舆二烛导行壻先还俟于门外妇至赞者请降舆妇入门北面立壻出至中门外揖妇入室壻从者布妇席于室西妇从者布壻席于室东壻妇至席所东西相向立皆再拜壻揖妇坐妇从者举食案置于壻前壻从者举食案置于妇前进酒馔者再妇从者以卺斟酒授壻壻从者以卺斟酒授妇同饮毕壻妇皆兴入寝室俱易常服壻从者馂妇之余妇从者馂壻之余  见祖祢妇至之明日见祖祢如品官仪  见舅姑既见祖祢妇俟舅姑立于堂下舅姑坐于堂上置卓子于前家人男女立于两序侍女引妇立于东阶下四拜妇升自西阶至舅前侍女以贽币授于妇妇受而奠于卓舅抚之妇降阶复四拜诣姑前如上仪礼毕舅姑醴妇如家人礼
　　○参政陆聚攻凤山成山帖山三寨降之
　　○甲戌右副将军冯宗异等兵自潞州西至猗氏擒故元右丞贾成明日进攻平阳克之禽右丞李茂
　　○是夜有流星大如盂青白色有光起自九斿东南行至游气中没
　　○乙亥守保定府指挥李杰率兵进攻孔山寨兵败陷没
　　○丙子先是都督副使顾时于崞州获前沂州逃将王信又获其叔父王仁于忻州至是遣金指挥送于大将军徐达所凡四十八人并印二颗马七十九匹橐驼二只
　　○戊寅大将军徐达遣平章俞通源往平阳督右副将军冯宗异等以兵会太原
　　○己卯擢户部侍郎杭琪为本部尚书
　　○大将军徐达遣常文显马良等招谕忻崞二州山寨何文质招谕太和岭口山寨于是榆次大窑寨头目郝兴来降达因遣兵守石岭天门二关
　　○庚辰参政陆聚督兵取故关山寨克之
　　○辛巳起复济南府知府崔亮为礼部尚书亮真定藁城人故元时为浙江省掾岁丙午王师至旧馆亮来降授中书礼曹主事累迁至济南府知府以母忧去官至是令起复
　　○壬午诏中书省命在京兵马指挥司并管市司每三日一次校勘街市斛斗秤尺稽考牙侩姓名时其物价在外府州各城门兵马一体兼领市司
　　○右副将军冯宗异克綘州擒故元左丞田保保徐伯昌获将士五百余人马三百余匹
　　○癸未诏定官员亲属冠服之制礼部尚书崔亮等定议凡内外官员父兄伯叔子孙弟侄用乌纱帽软脚垂带圆领衣乌角带在外阍者圆领衣乌角带帽四角稍垂内外衙门隶卒乌纱平顶巾双环圆领衣用绢布系腰黑鞓带铜铁骨角束子军士随军装擂手与隶卒同曾经委用间良官员用乌帽软脚垂带圆领衣乌角束带从之
　　○大将军徐达遣指挥周房率兵取榆次关以通潞州命千户张允于灵石县收粮饷并收未附诸山寨
　　○参政陆聚督兵取半坡寨克之
　　○甲申大将军徐达遣指挥曹崇周贤王约将兵往介休平遥讨捕红莲沟山寇
　　○乙酉太常司奏周礼以禋祀祀昊天上帝以实柴祀日月星辰以槱燎祀司中司命风师雨师天府若祭天之司民司禄而献民数榖数则受而藏之汉高祖命郡国立灵星祠唐制立秋后辰日祀灵星立冬后亥日遣官祀司中司命司人司禄以少牢宋祀如唐而于秋分日祀寿星今拟立秋后辰日祀灵星立冬后亥日祀司中司命司人司禄如唐制为坛于城南  上从之
　　○阳曲皮皮等十寨头目各以其众诣大将军降俱令复业
　　○丙戌改顺州为顺义县东安固安及河南辉州淇州俱为县仍改檀州为密云怀柔二县时廷议以各处州治有连辖数县有不辖县而亲隶民事者于体未善诏从其议于是凡州之不辖县治而改为县者六十有五
　　○丁亥命筑坛于鸡笼山致祭故功臣胡大海等以文臣没于王事者参军李梦庚郎中王恺都事孙炎等祔祭
　　○戊子中书省奏吏部侍郎樊鲁璞不任职诏免其官
　　○大将军徐达遣指挥叶国珍取韩村寨克之
　　○己丑颁社稷坛制于天下郡邑坛俱设于城西北右社左稷坛各方二丈五尺高三尺四出陛三级社以石为主其形如钟长二尺五寸方一尺一寸剡其上培其下之半在坛之南方坛周围筑墙四面各二十五步祭用春秋二仲月上戊日各坛正配位各用笾四豆四簠簋各二登铏各一俎二牲正配位共用羊豕各一
　　○庚寅立旗纛庙先是礼官奏军行旗纛所当祭者考之于古旗谓牙旗黄帝出军诀曰牙旗者将军之精一军之行候凡始竖牙必祭以刚日祭牙之日吉气来应大胜之徵纛谓旗头也太白阴经曰大将军中营建纛天子六军故用六纛以犛牛尾为之在左騑马首秦置旗头骑以先驱汉武帝置灵旗为兵祷则太史奉以指所伐孙权作黄龙大牙旗后齐天子亲征建牙旗唐宋及元皆有旗纛之祭今宜立庙春秋遣官致祭春用惊蛰日秋用霜降日于是  上命京师立庙于都督府治之后仍令天下卫所于公署后立庙京都之祭牲用大牢币用黑色器用笾豆各八笾实以形盐鱼鱐枣栗榛菱芡鹿脯豆实以韭葅醓醢菁葅鹿醢芹葅兔醢笋葅鱼醢簠簋各二实以黍稷稻梁登铏各一实以大羹和羹牺尊象尊山罍各一实以醴齐泛齐事酒乐用时乐先期献官及各执事官散斋二日致斋一日献官以都督充前祭一日献官公服省牲视鼎镬涤溉有司陈设如仪至日清晨有司立仗百官具公服侍班  皇帝服皮弁御奉天殿奉香授献官由中道出至午门置龙亭内仪仗鼓吹导引至祭所献官及陪祭执事官各就位迎神再拜行奠帛礼献官诣盥洗所搢笏盥帨出笏诣旗纛位前乐作跪搢笏上香奠帛出笏俯伏再拜乐止复位行初献礼献官至爵洗位搢笏涤爵出笏诣酒尊所酌醴齐诣神位前乐作跪搢笏上香祭酒奠爵出笏俯伏再拜乐止读祝读祝官取祝跪读讫乐作献官俯伏再拜乐止亚献酌泛齐终献酌事酒仪并同初献但不用祝饮福受胙献官诣神位前再拜跪搢笏祭酒饮福酒受胙出笏俯伏兴再拜复位陪祭官皆再拜彻豆望燎献官诣望燎位执事者捧祝帛置燎所燎半礼毕天下卫所祭用少牢仪物视京都有杀焉
　　○以徐本为平阳府知府
　　○孟州复叛官吏皆陷没大将军徐达闻之遣兵守祈县清源县仍遣人巡逻石岭关以防之
　　○辛卯以宋冕为开封府知府  上谕之曰元以六事责守令徒具虚文今丧乱之后中原草莽人民稀少所谓田野辟户口增此正中原今日之急务若江南则无此旷土流民矣汝往治郡务在安辑民人劝课农桑以求实效勿学迂儒但能谈论而已
　　○壬辰遣符宝郎偰斯奉玺书赐高丽国王王颛曰自有宋失御天绝其祀元非我类入主中国百有余年天厌其昏淫亦用殒绝其命华夷扰乱十有八年当群雄初起时朕为淮右布衣暴兵忽至误入其中见其无成忧惧弗宁荷天地眷祐授以文武东渡江左习餋民之道十有四年其间西平汉主陈友谅东缚吴王张士诚南平闽粤戡定八番北逐胡君肃清华夏复我中国之旧疆今年正月臣民推戴即皇帝位定有天下之号曰大明建元洪武惟四夷未报故遣使报王知之昔我中国之君与高丽壤地相接其王或臣或宾盖慕中国之风为安生灵而已朕虽不德不及我中国古先哲王使四夷怀之然不可不使天下周知余不多及
　　○遣知府易济颁诏于安南诏曰昔帝王之治天下凡日月所照无有远近一视同仁故中国尊安四方得所非有意于臣服之也自元政失纲天下兵争者十有七年四方遐远信好不通朕肇基江左扫群雄定华夏臣民推戴已主中国建国号曰大明改元洪武顷者克平元都疆宇大同已承正统方与远迩相安于无事以共享太平之福惟尔四夷君长酋帅等遐远未闻故兹诏示想宜知悉
　　○定优给将士例凡武官军士两淮中原者遇有征守病故阵亡月米皆全给之若家两广湖湘江西福建诸处阵亡者亦全给病故者初年全给次年半之三年又半之其有应世袭而无子及无应袭之人则给本秩之禄赡其父母终身
　　○遣使以书谕夏主明昇曰今秋大将军平元都远劳使者来贺惟彼胡元以昏淫之主任世禄之将昧纲常而无节义耽宝货而恋声色天命既去克之不难理固然也其将王保保拥骑兵十万步卒倍之中原之将莫强焉既不能尽节以事其君又不能顺天以全其民是人不可不讨十一月大将军移师自真定出井陉直抵太原与之决战大破其众获其将校步骑王保保仅与十八骑脱身遁去我兵追之俟还当知其存没也今晋冀之地悉入版图天下之乱十平其九故致书报足下知之朕昔以令先公起事老成又能通使脩好以安生灵岂期令先公遽尔长逝失吾同好之人朕思之不觉泪下沾襟足下以幼冲之年处新造之国凛乎若朽索之御奔马朕感念先好安得不为足下虑哉自丧乱来几二十年今人心思治正孟轲氏所谓定于一之时也足下旧臣念令先公平日相与之恩竭力推诚奉足下甚至然度德量力审机识变在足下自处何如耳诚能日延群臣问以安靖生灵之道老成练达之士必有能筹善后之计者择而行之是窦融钱俶复见于今日也承平之福当共享之书不尽言足下其图之
　　○指挥周房以克平诸山寨遣人诣大将军报捷
　　○癸巳大将军徐达调守东昌平章韩政守顺德命守卫辉镇抚王处仁率兵驻真定听调发且命彰德守将别遣千户以兵三百人守卫辉
　　○孟州贼据乾河口寨大将军徐达遣太原智德往守祈县灵树口
　　○甲午大将军徐达遣人往保定令右丞薛显招谕白崖寨莽李知院
　　○是月置温州卫
　　○是岁中书省奏内外鼓铸铜钱八千九百余万天下州县垦田七百七十余顷
　　大明太祖圣神文武钦明启运俊德成功统天大孝高皇帝实录卷之三十七
四十三、大明太祖高皇帝实录卷之三十八
　　洪武二年春正月丙申朔  上御奉天殿受朝贺大宴群臣宴毕  上见诸功臣进退有礼召前谕之曰朝廷之间以礼为主人之有礼如衣之有章朕闻元世祖命伯颜阿术二人平江南班师之日世祖遣儒臣许衡赍酒郊迎之两人推让莫肯先饮伯颜曰阿术之功当先酌阿术曰伯颜之功当先酌相让者久之衡叹曰贤矣哉古有拔剑击柱而争功者视此何如今观卿等虽出身行阵而进退周旋不失礼度朕为之喜卿等能始终如此何患后世无称道之者
　　○皇后受命妇朝于坤宁宫锡宴
　　○封京都及天下城隍神  上谓中书及礼官曰明有礼乐幽有鬼神若城隍神者历代所祀宜新封爵遂封京都城隍为承天鉴国司民昇福明灵王其在北京开封府者封为承天鉴国司民显圣王临濠府为承天鉴国司民贞佑王太平府为承天鉴国司民英烈王和州为承天鉴国司民灵护王滁州为承天鉴国司民灵佑王五府州皆正一品余在各府州县者府为鉴察司民城隍威灵公秩正二品州为鉴察司民城隍灵佑侯秩三品县为鉴察司民城隍显佑伯秩四品其章服京都城隍衮冕十有二章开封等五府封王及各府封公者九旒九章各州县封侯伯者七旒七章命翰林词臣撰制文以颁之京都城隍制曰帝王受天明命行政教于天下必有生圣之瑞受命之符此天示不言之妙而人见闻所不及者也神司淑慝为天降祥亦必受天之命所以明有礼乐幽有鬼神天理人心其致一也朕君四方虽明智弗类代天理物之道寔罄于衷思应天命此神所鉴而简在帝心者君道之大惟典神天有其举之承事惟谨应天府城隍昇福侯宋代所封位号也聪明正直圣不可知固有超于高城深池之表也世之崇于神者则然神受于天者盖不可知也兹以临御之初与天下更始凡城隍之神皆新其命眷此兴王之郡神相居多宜加封曰承天鉴国司民昇福明灵王明者神之体容光必照灵者神之用随感而通此固神之德而亦天之命也司于我民鉴于我国享兹明祀悠久无疆主者施行开封城隍制词改其后曰眷此名城天下之中定帝王之宅金汤既甲于列郡神号宜盛于他邦可封曰承天鉴国司民显圣王显则著其灵明无不照圣则造乎极大而化之此固神之德而亦天之命也临濠城隍曰眷此乡邦之地寔同丰沛之都朕肇自戎行至成大业皆神默相岂敢忘初可封曰承天鉴国司民贞佑王贞则无贰亶明睿而无私佑则垂祥仰感通之如在太平城隍曰眷此名城雄奠江表朕初飞渡首驻其间再四祷祈神告不贰宜封曰承天鉴国司民英烈王英则发越精华烈则明威烜赫和州城隍曰眷此名城雄奠江右王师戾止屡获成功非神相之何以臻此宜封曰承天鉴国司民灵护王灵则威加于显著护则福及于保绥滁州城隍曰眷此名城雄奠东淮王师首驻战胜居安成此俊功实神相之宜封曰承天鉴国司民灵佑王灵则威之显著佑则福之保绥各府城隍曰眷此郡城明祇所司宜封曰鉴察司民城隍威灵公威则照临有赫灵则感通无方各州城隍曰眷此州城灵祇攸主宜封曰鉴察司民城隍灵佑侯灵则随感而通佑则锡善以福各县城隍曰眷此县邑灵祇所司感灵丕著福泽普施宜封曰鉴察司民城隍显祐伯显则威灵丕著佑则福泽普施其始末之词则皆与京都城隍同但鉴于我国于各郡则改曰鉴于我郡政于各州县则改曰州政邑政而享兹明祀于郡州县则皆改曰享兹典祀云
　　○丁酉指挥曹崇等讨红莲沟山寇平之
　　○大将军徐达遣指挥张焕将兵万人取孟州山寨指挥潘敬将兵三千略管州大王川又遣指挥韩温领指挥常守道等兵讨乱柳寨以参随乔德源署朔州李颜署沁州王彦良李茂朱珍等署霍州及灵石洪洞等县
　　○建群神享祀所于城南门外中为殿五楹南向东西相向为庑各七楹西北为厨库房各五间库之后为宰牲房三间
　　○庚子  上御奉天门召元之旧臣问其政事得失马翼对曰元有天下以宽得之亦以宽失之  上曰以宽得之则闻之矣以宽失之则未之闻也夫步急则踬弦急则绝民急则乱居上之道正当用宽但云宽则得众不云宽之失也元季君臣耽于逸乐循至沦亡其失在于纵弛实非宽也大抵圣王之道宽而有制不以废弃为宽简而有节不以慢易为简施之适中则无弊矣
　　○右副将军冯宗异偏将军汤和等师至太原
　　○辛丑命天下凡祀典神祇有司依时致祭其不在祀典而常有功德于民事迹昭著者虽不致祭其祠宇禁人撤毁
　　○元靖江总帅张荣率所部兵百人来归诏以兵付平章胡廷美授荣北京千户所镇抚赐春夏衣各一袭
　　○癸卯指挥张焕克孟州四底寨
　　○甲辰复以济宁府虞城县隶归德州
　　○徵浙江行省参政蔡哲为中书省参政
　　○乙巳命立功臣庙于鸡笼山敕中书省臣曰元末政乱祸及生灵朕倡义临濠以全乡曲继率英贤渡大江遂西取武昌东定姑苏北下中原南平闽广越十有六载始克混一每念诸将相从捐躯戮力开拓疆宇有共事而不睹其成建功而未食其报追思功劳痛切朕怀其命有司立功臣庙于鸡笼山序其封爵为像以祀之人孰无死死而不朽乃为可贵若诸将者生建忠勇之节死有无穷之荣身虽没而名永不磨矣
　　○大将军徐达檄河南左丞何文辉以兵从征仍令留兵五百守河南
　　○当涂县民孙添母郑氏黎德旺妻陶氏俱以年少夫亡守节有司上其事诏表其门曰贞节复其家仍著为令
　　○夜太阴犯井宿
　　○丙午指挥韩温克乱柳寨
　　○丁未享太庙以功臣廖永安俞通海张德胜桑世杰耿再成胡大海赵德胜配享设青布帏六间于太庙廷中内设配享功臣位每位笾豆各二实以栗牛脯葵葅鹿醢簠簋各二实以黍稷稻梁羊豕体各一遣官分献其分献仪  皇帝行亚献礼将毕分献官各诣罍洗所盥手洗爵酌酒诸执事官皆酌酒于爵献官进诣功臣第一位前上香奠爵诸执事官各进爵于各神位前读祝官读祝讫献官复位其正祭祝文  德祖庙曰时维孟春礼严特享谨以牲醴庶品恭诣  德祖之庙以伸追慕之情  懿祖  熙祖  仁祖三庙文同配享祝文曰朕以孟春严奉  庙享追念忠烈辅成开基爰用牲醴陈于庙庭英灵如生尚其与享
　　○大将军徐达命右丞薛显总宁国长兴宜兴及顺德泽潞等兵取桃花蚁尖等山寨命参政傅友德领步骑巡太和岭之西北都督副使顾时领步骑巡太和岭之东北
　　○戊申先是  上以泰岁风云雷雨及岳镇海渎山川城隍诸神止合祭于城南诸神享祀之所未有坛壝专祀非隆敬神祇之道命礼官考古制以闻至是礼官奏太岁者十二辰之神按说文岁字从步从戌木星一岁行一次历十二辰而一周天若步然也自子至巳为阳自午至亥为阴所谓太岁十二神也阴阳家说又有十二月将十二时所直之神若天乙天罡太乙功曹太冲之类虽不经见历代用之唐宋不载祀典元每有大兴作祭太岁月将日直时直于太史院若风师雨师之祀则见于周官秦汉隋唐亦皆有祭天宝中又增雷师于雨师之次因升风雨雷师为中祀宋元因之又按岳镇海渎之祀虞舜以四仲月巡守而祭四岳东岳曰泰山四岳之所宗也故又曰岱宗南岳曰衡山西岳曰华山北岳曰恒山而未言五岳王制曰天子祭天下名山大川五岳四渎始有五岳之称盖以中岳嵩山并列也又周官小宗伯兆四望于四郊郑玄谓四望为五岳四镇四渎四渎者江河淮济也四镇者东曰沂山西曰吴山南曰会稽北曰医无闾诗序又曰巡守而祀四岳河海则又有四海之祭盖天子方望之事无所不通而岳镇海渎在诸侯封内诸侯亦各以其方祀之秦罢封建岳渎皆领于祠官及汉复建诸侯则侯国各祀其封内山川天子无预焉武帝时诸侯或分或废五岳皆在天子之邦宣帝时岳渎始有使者持节侍祠之礼由魏及隋岳镇海渎皆即其地立祠命有司致祭唐宋之制有命本界剌史县令之祠有因郊祠而望祭之祠又有遣使之祠元遣使祠岳镇海渎分东西南北中为五道其天下山川之祠虞书曰望于山川遍于群神周颂曰怀柔百神周礼小宗伯兆山川丘陵坟衍各因其方王制凡山川之小者其祭秩视伯子男刘向谓山川能生物出云雨施润泽品类以百数故视伯子男其在诸侯封内者诸侯又自祭之如楚祭睢漳晋祭恶池齐祭配林是已秦罢封建则皆领于祠官焉由汉唐以及宋元岳镇海渎之外又有其余山川之祀不独岳渎也城隍之祀莫详其始先儒谓既有社矣不应复有城隍故唐李阳冰缙云城隍记谓祀典无之惟吴越有之然成都城隍祠太和中李德裕所建张说有祭城隍文杜牧有祭黄州城隍文则不独吴越为然又芜湖城隍建于吴赤乌二年高齐慕容俨梁武陵王祀城隍神皆书于史又不独唐而已宋以来其祀遍天下或锡庙额或颁封爵至或迁就傅会各指一人以为神之姓名如镇江庆元宁国太平华亭芜湖等郡邑皆以为纪信龙兴赣袁江吉建昌临江南康皆以为灌婴是也汉说祭荆州城隍文曰致和产物助天育人张九龄祭洪州城隍文曰城隍是保甿庶是依则前代崇祀之意有在也今国家开创之初尝以太岁风云雷雨岳镇海渎及天下山川京都城隍及天下城隍皆祀于城南享祀之所既非专祀又屋而不坛非礼所宜考之唐制以立春后丑日祭风师于城东北立夏后申日祭雨雷于城东南以今观之天地之生物动之以风润之以雨发之以雷阴阳之几本一气使然而各以时别祭甚失享祀本意至于海岳之神其气亦流通畅达何有限隔今宜以太岁风云雷雨诸天神合为一坛岳镇海渎及天下山川城隍诸地祇合为一坛春秋专祀  上从之遂定以惊蛰秋分日祀太岁诸神以清明霜降日祀岳渎诸神坛据高阜南向四面垣围坛高二尺五寸方阔二丈五尺四出陛南向陛五级东西北向陛三级祀天神则太岁风云雷雨五位并南向位皆用太牢一笾豆各八簠簋各二酒尊三帛一乐用雅乐其仪先期一日  皇帝服通天冠绛纱袍诣坛省牲诣神厨视鼎镬涤溉至日侵晨车驾至大次  皇帝服通天冠绛纱袍侍仪司奏外办太常卿引诣御位迎神协律郎举麾奏中和之曲太常卿奏谨具请行事再拜陪祭官皆再拜奠帛行初献礼乐奏保和之曲诣盥洗位搢圭盥帨出圭诣爵洗位涤爵诣酒尊位酌醴齐诣风云雷雨神位前上香奠帛乐奏安和之曲祭酒奠爵俯伏再拜次诣五岳五镇四海四渎神位前并如上仪  皇帝初献第一坛将半分献官行礼诣盥洗所盥帨诣爵洗所涤爵诣酒尊所酌酒诣各神位前奠帛奠爵再拜  皇帝初献礼终诣读祝位跪读讫俯伏兴再拜复位行亚献礼乐奏肃和之曲各坛掌祭官搢笏斟酒于器太常卿奏再拜行终献礼乐奏凝和之曲各坛掌祭官搢笏斟酒于器太常卿奏再拜饮福受胙太常卿引  皇帝诣饮福受胙位再拜跪搢圭祭酒饮福酒受胙出圭俯伏兴再拜复位分献官陪祭官皆再拜彻豆乐奏寿和之曲掌祭官各彻豆送神乐奏豫和之曲  皇帝再拜在位官皆再拜望燎乐奏熙和之曲太常卿奏请诣望燎位读祝官奉祝掌祭官奉牌位帛馔各诣燎坛燎毕奏礼毕还大次其乐章迎神云吉日良辰祀典式陈太岁尊神雷雨风云濯濯厥灵昭鉴我心以候以迎来格来歆奠币云灵旗莅止有赫其威一念潜通幽明弗违有币在篚物薄而微神兮安留尚其享之初献云神兮我留有荐必受享祀之初奠兹醴酒晨光初升祥徵应候何以侑觞乐陈雅奏亚献云我祀维何奉兹牺牲爰酌醴齐贰觞载升洋洋如在式燕以宁庶表微衷交于神明终献云执事有严品物斯祭黍稷非馨式将其意荐兹酒醴成我常祀神其顾歆永言乐只彻豆云春祈秋报率为我民我民之生赖于尔神维神佑之康宁是臻祭祀云毕神其乐欣送神云三献礼终九成乐作神人以和既燕且乐云车风驭灵光昭灼瞻望以思邈彼寥廓望燎云俎豆既彻礼乐已终神之云还倏将焉从以望以燎庶几感通时和岁丰维神之功祀地祇则五岳五镇四海四渎并列南向次钟山江东两淮两浙江西湖广山东山西河南狭西北平福建广东广西海南海北左右两江山川之神并京都各府城隍外夷山川之神皆东西相向位皆用犊一羊一豕一笾豆各八簠簋各二酒尊三帛一乐用雅乐乐章迎神云吉日良辰祀典式陈惟地之祇百灵缤纷岳镇海渎山川城隍内而中国外及四方濯濯厥灵昭鉴我心以候以迎来格来歆奠帛以下并同太岁诸神
　　○定翰林院官制承旨正三品学士从三品侍讲学士正四品侍读学士从四品直学士正五品典簿正七品属官待制从五品修撰正六品应奉正七品编修正八品典籍从八品以侍读学士朱升为翰林学士陈桱詹同为直学士
　　○置河间长芦河东狭西二都转运盐使司以周祯为河间长芦转运使朱珍为河东狭西转运使置广东海北盐课提举司提举从五品同提举从六品副提举从七品吏目省注计广东提举司所属十四场岁办盐四万四千六百三十一引有奇海北提举司所属十五场岁办盐二万七千九百二十二引有奇每引重四百斤
　　○己酉扩廓帖木儿部将知院蔡孟周率其下六十余人马七十余匹诣崞州降
　　○庚戌命都督孙遇仙等一十八人祭天下岳镇海渎之神人赐冠带及衣二袭白金十两米十五石是日  上服皮弁服御奉天殿礼官以香及祝文进  上躬署御名以香祝授使者百官公服送至中书省使者就行香用黄金为合以贮之黄绮旛二白金二十五两以供市祭物牲用太牢币各从其方色祝文东岳曰惟神旁礴英灵参赞化育位于东方为岳之首及出肤寸之云不崇朝而雨天下滋于稼苗民赖以生功被于世历代帝王咸敦祀典或躬临而奉祭或遣使以伸忱朕允膺天命肇造丕基礼宜致祭今国治未周新附未抚或居以图治或出而视师是用命使以表朕衷惟神鉴焉西岳曰惟神气应金方灵钟兑位奠于西极屹立巍巍长物养民功被于世南岳曰惟神祝融诸峰奠彼南服崇高峻极德配离明长物养民功被于世北岳曰惟神镇并临代峙立朔方终始阴阳德著攸久养民阜物功被寰中中岳曰惟神嵩高攸宅表此中区四岳依宗群山环拱养民育物功被寰中东海曰惟神百川朝宗涵育深广灵钟坎德润衍震宗滋物养民功被于世西海曰惟神灏灵所钟道里辽邈坎德深广润衍兑方滋物养民功被于世南海曰惟神环兹粤壤物钜灵钟坎德深大离明斯配润物养民功被于世北海曰惟神玄冥攸司遐远莫即钟灵坎德奠位阴方润物养民功被于世江渎曰惟神岷蜀发源浩渺万里朝宗于海坎德灵长润物养民泽被于世河渎曰惟神发源昆仑亘络中土配精天汉坎德灵长润物养民泽被于世淮渎曰惟神源深桐柏演迤楚甸出云致雨润物养民坎德灵长泽被于世济渎曰惟神沉浸覃怀功配三渎流澄荡浊坎德灵长润德养民泽被于世东镇曰惟神镇彼琅琊群山所仰宣泽布气育秀钟灵生物养民功被于世西镇曰惟神作镇汧阳群山所仰宣泽布气育秀钟灵生物养民功被于世南镇曰惟神作镇会稽群山所仰宣泽布气育秀钟灵阜物养民功被于世北镇曰惟神镇彼平营群山所仰宣泽布气育秀钟灵阜物养民功被于世中镇曰惟神镇彼霍邑三晋所瞻育秀畅灵奠兹中土生殖庶物功被寰宇余文并同东岳祭毕命镌于石仍赐守祠者白金十两俾严奉勿怠
　　○遣前国子祭酒孔克坚祀先师孔子于阙里出内府香币并白金百两俾具祭物仍命通赞舍人张汉英副之  上谕克坚曰先师孔子扶持世教功德广大万世帝王之师也朕令命尔往祭盖以尔先师子孙祭必歆飨尔宜致诚洁以副朕怀
　　○诏免山东北平燕南河东山西北京河南潼关唐邓光息等处税粮诏曰朕本淮右布衣因天下乱率众渡江保民图治令十有五年矣荷天眷佑西取陈友谅以安荆楚东缚张士诚以平三吴遂至八闽直抵交广以极于海悉皆戡定重念中国本我华夏之君所主岂意胡人入据已及百年天厌昏淫群雄并起以致兵戈纷争生民涂炭是用命将北征兵渡大河齐鲁之民欢然来迎馈粮给军不辞千里朕思其民当元之末疲于供给今既效顺何忍复劳已将山东洪武元年税粮免徵不期天旱民尚未苏再免今年夏秋税粮近者大军平燕都下晋冀朕念北平燕南河东山西之民久被兵残困于徵歛尤甚齐鲁今年税粮亦与蠲免其河南诸郡自归附以来久欲济之柰西北未平出师所经拟资粮饷是以未遑今晋冀既平理宜优恤其北京河南除徐宿等州已免税粮外西抵潼关北界大河南至唐邓光息洪武二年夏秋税粮一体蠲免有司更加存恤以副朕怀
　　○复诏免畿内诸郡税粮曰朕自渡江首克太平定都建业其应天镇江太平宣城广德实为京师辅翼之郡军需钱粮供亿浩穰朕每念之不忘去岁曾免税粮忽遇天旱民无所收惠不及下朕有歉焉其今年夏秋税粮并再免一年其无为州今年税粮亦与蠲免
　　○指挥张焕克孟州张赵寨
　　○辛亥参政陆聚遣人以所获托天寨头目赵秉直等一十五人送大将军营
　　○癸丑更定太庙时享春以清明夏以端午秋以七月望日冬以冬至
　　○命祀马祖诸神筑坛于后湖
　　○甲寅副将军常遇春自太原帅师征大同
　　○乙卯遣使以即位诏谕日本占城爪哇西洋诸国
　　○荧惑犯房宿
　　○丙辰参政傅友德将兵屯朔州
　　○戊午迁江西行省参政院崇礼为湖广行省参政
　　○己未制太庙四代  帝后冠服成初  上诏中书省臣考古制制太庙四代  帝后服事下太常议太常奏按中庸云设其裳衣注谓先祖之遗衣服祭则设之史记汉高帝陵寝衣冠月出游高庙说者谓从高帝陵寝出游高庙皆前王存日衣冠然事亡如事存礼固可以义起今太庙四代  帝后尊号既上亦宜制为冠服藏于庙以象生时所存遇时享则陈之仍各制一袭以焚  上可其奏遂命工部制帝服冕十二旒旒十二珠朱纮玉簮导两瑱冠以金饰卷武衮服十二章玄衣六章绘日月星辰山龙华虫纁裳六章绣宗彝藻火粉米黼黻素纱中单黼领蔽膝从裳色绣龙火山三章革带玉钩＜角枼＞玉佩五彩绶大带素表朱里上缘以朱锦下缘以绿锦朱履朱袜后服凤冠祎衣青质绣翟十二等素纱中单黼领革带佩绶大带蔽膝青色绣翟三等青履青袜至是成命各以二袭贮以金饰木匣藏于各庙仍别用八袭祝告焚之
　　○故元翰林学士承旨危素学士张以宁王时编修雷焕刑部侍郎程徐太常博士孙吾与胡益礼部员外郎曾坚主事黄肃等自北平至京诏以新制衣冠赐之寻以素及时为翰林侍讲学士以宁为侍读学士坚为礼部员外郎徐为刑部侍郎肃为礼部主事
　　○庚申  上遣使赍敕至太原谕诸将曰朕生长临濠起义西乡率众渡江集兵养民于江左十有五年矣兵马益盛疆宇益大今至六合一家人民休息天下和平不三二年见矣然此非六军将士安能如是尤赖大将军副将军及诸偏将军协力以成天下之大事以安六合之黎民然前言不过人事耳惟上天之眷佑大军所至敌人摧枯拉朽天道昭然可不敬乎惟诸将军留意尔之功天授尔之生亦天也孟子有言五百年必有王者兴其间必有名世者今我朝之名世非尔等何人哉古人功高自以为平常功平常自以为无功此古贤哲之道也至若国家赏有功罚有过必不以功高为平常平常为无功也近者大夫汤和定浙左平闽中平章杨璟靖湖湘定广西班师还朝未曾定赏为大将军等灭胡未还故也于是再遣各官从大将军征进以汤和为偏将军杨璟听调其璟兵出泽趍潞中道与贼相拒虽少筭以累军此亦古今兵家常事耳又何虑焉太原之捷皆得此为犄缀以分其势可不奇乎今定右副将军冯宗异居遇春之下偏将军汤和居宗异之下偏将军杨璟居和之下协力同心剪除余虏勿以细巧虑朕之所见也倘朕法有未当调度未周尔等慎勿执一更审而行之达得书遣千户刘通海赍谕都督同知康茂才都督佥事郭子兴且告之曰狭州潼关三秦门户二将军扼而守之李思齐张思道如穴中鼠耳可坐而制若其来寇慎勿与争锋盖军旅多虞胜负难必但厉兵积粮严为守备俟大军至日当戮力取之
　　○副将军常遇春率师至大同故元守将竹贞等弃城走官军追至黑浦擒知院眼子陈等八十余人获军士七千六百余人马一千三百九十余匹
　　○辛酉置全州守御千户所命都督佥事吴良领北方将校精锐者二百九十余人往守之人赐白金一十两
　　○大将军徐达遣人榜谕泽潞诸处士卒毋得扰民所获敌人不许伤其肢体其离散民人老幼给与完聚各营不得拘留
　　○壬戌湖广行省臣言庆远府地接八番溪洞所辖南丹宜山等处宋元皆用其夷酋为安抚使以统之天兵下广西安抚使莫天护首来款附宜如宋元制录用以统其民则蛮情易服守兵可减  上从之诏改庆远府为庆远南丹军民安抚司置安抚使同知副使经历知事各一员以天护为同知通判王毅为副使
　　○右丞薛显克潞州桃花寨
　　○癸亥大将军徐达遣参政陆聚分兵守井陉固关
　　○改中山府为定州隶真定府复以真定府隶山东
　　○甲子  上以群臣每遇正旦圣寿朝贺行礼呼万岁者三虽云臣子祝上实亦虚语因谕宰臣更其词如朝贺之日赞礼者云赞呼众皆曰愿君有道又赞呼则曰天下和平仿此意与诸儒议之于是廷臣议曰三呼之词乃臣子祈君之至诚若如  圣谕则谦德有余然于臣子之诚不尽今更其词令赞礼者始赞呼则众皆曰天辅有德又赞呼则曰海宇咸宁再赞呼则曰  圣躬万福制可
　　○思南道宣慰使田仁智遣使上表献方物
　　○并隋县于隋州改淮安府之安东州徽州府之婺源州江西之吉水泰和永新安福州俱为县
　　○乙丑平章韩政下蚁尖寨寨在彰德林虑州西北二十余里元末为右丞吴庸王居义小锁儿所据剽掠旁近居民以给众食及大将军徐达北征分遣将士收诸山寨惟蚁尖寨山险绝不可攀跻至是达命右丞薛显督诸卫兵取之时政守顺德将兵列营进攻庸度势不能支乃诱居义小锁儿杀之携其首率寨民诣政降得士卒一万一千六百人民三千五百二十人悉放免复业
　　○湖广饥诏赈之凡给米三千五百七十余石
　　○是月倭人入寇山东海滨郡县掠民男女而去
  </div>
  <div class="pagination">
   <a href="明实录太祖实录_page16.html">
    上一页
   </a>
   <span>
    ...
   </span>
   <a href="明实录太祖实录_page12.html">
    12
   </a>
   <a href="明实录太祖实录_page13.html">
    13
   </a>
   <a href="明实录太祖实录_page14.html">
    14
   </a>
   <a href="明实录太祖实录_page15.html">
    15
   </a>
   <a href="明实录太祖实录_page16.html">
    16
   </a>
   <span class="current-page">
    17
   </span>
   <a href="明实录太祖实录_page18.html">
    18
   </a>
   <a href="明实录太祖实录_page19.html">
    19
   </a>
   <a href="明实录太祖实录_page20.html">
    20
   </a>
   <a href="明实录太祖实录_page21.html">
    21
   </a>
   <a href="明实录太祖实录_page22.html">
    22
   </a>
   <span>
    ...
   </span>
   <a href="明实录太祖实录_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
