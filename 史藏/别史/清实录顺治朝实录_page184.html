<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 184 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 184 页/共 242 页</h1>
    <div class="content">
○甲寅。补原任江南苏松督粮道宋杞、为陕西布政使司参议、分守关内道。　　

○诏直省学臣、购求遗书。　　

○定宁夏等卫儒学每科乡试、另编字号。额中二名。　　

○升广西左江道参议汪继昌、为湖广按察使司副使、下江防兵备道。　　

○江南江西总督郎廷佐疏奏、请舒江南三大困。一、江南官多降调、为钱粮积欠多而考成严也。以数年之积逋、追徵于一时。官有必去之念。民无慑服之心。为有司者、尚能力布皇仁耶。请将考成规则、去其降调之例。重不过革职戴罪。仍令在任、课其成功。必自安心治理矣。一、江南自八年至十三年、积欠钱粮四百余万。未必尽欠在民。或官吏侵蚀。或解役烹分。新旧牵混。上下朦胧。请以十四年为止、通将从前积欠。总令右布政使、查其已解而无批回。被经承侵欺那借者。及某官支用提取、而不应开销者。注数清追、分为二册。若民间实欠、则又为一册。议定一年止徵若干。示民知有应完之数分路督催、责成各道。握总者为右布政使。按册而稽、专理旧欠。一切新粮、专责左布政使。则徵新补旧之弊可除矣。一、江南为数省咽喉。商贾舟楫所聚。向因大军经过。封船载送。商民坐困。或谓禁封货船但封空船。不知江河之内。舍货船空船无几。岂能载往还兵马乎。臣见江西已经造船备送兵马。江南亦可踵行。庶商困得苏。军机不误矣。疏入上以其言深切时弊。下所司详议。　　

○乙卯。升督捕右理事官杨茂勋、为吏部侍郎。　　

○升正白旗汉军甲喇章京徐知通、为梅勒章京。驻防福建。　　

○补正蓝旗满洲护军参领察布丹原官。　　

○丙辰。复至圣先师孔子神位旧称。从科臣张文光请也。　　

○升左中允熊伯龙、为内翰林秘书院侍读右中允诸豫、为内翰林弘文院侍读司业张永祺、为内翰林国史院侍读左赞善金鋐、为内翰林秘书院侍讲左赞善方犹为内翰林国史院侍讲右赞善余恂、为左春坊左谕德。兼内翰林秘书院修撰检讨王绍隆、为右春坊右谕德。兼内翰林弘文院修撰。张瑞徵、为左春坊左中允。兼内翰林弘文院编修。杨永宁、为国子监司业。编修宋之绳、为右春坊右中允。兼内翰林国史院编修。　　

○升镶黄旗汉军牛录章京王国声、为甲喇章京。　　

○以监造皇太后皇贵妃册宝。监视缮写诏赦。赐大学士觉罗巴哈纳、额色黑、礼工二部官员、及太监等、马匹银币有差。匠役、亦给银两布疋。　　

○戊午。以织造衮衣。遣官祭司机之神。　　

○以拜他喇布勒哈番满罴、为工部理事官。　　

○补原任湖广右布政使祖重光、为山西布政使司右布政使。升陕西庄浪道副使班琏、为江西布政使司参政、分守湖西道。临巩道副使毛一麟、为山东布政使司参政、青登莱道。　　

○己未。遣官致祭故一等阿思哈尼哈番觉罗穆成格。　　

○庚申。升工科左给事中郭亮、为本科都给事中。吏科右给事中严沆、为户科左给事中。户科给事中黏本盛、为兵科右给事中。　　

○辛酉。以镶红旗汉军致仕阿达哈哈番甲喇章京裴登宽子应虎、袭职。仍管甲喇章京事。　　

○甲子。梅勒章京徐大贵、引疾乞休。命加太子少保。以原官致仕。　　

○赠巡抚甘肃兵部尚书周文叶、太子少保。　　

○晋封镇国将军苏努、为镇国公。　　

○乙丑。谕浙江福建总督、巡抚、总兵官等。逆贼郑成功、啸聚海滨。窃行狡诈。敢于上悖天道。下灭人伦。负恩梗化。甘为釜底游魂。即伊父子至性、亦复悍然不顾。逆理丧心。行同禽兽。真盖载之所不容。王法之所必弃。似此枭獍。若仍招抚优容。使得滥膺爵禄。岂不辱衣冠而羞士类。朕今独断于中、意在必讨。前已谕尔等晓谕逆党。令其擒执来献。今当一意捕巢□刀。毋复姑待。彼若力穷畏死。薙发来京。再为定夺。至其父郑芝龙、有此逆子跳梁。而不加诛戮。尚留视息者。念大军至闽。彼即投诚。特从宽典。然叛逆之父、法难疎纵。是以禁锢囹圄。原非望其返顾。故示羁縻。尔等不必迟回瞻顾。必灭此逆贼、以彰国法。　　

○以致仕阿思哈尼哈番姜民望子永基、袭职。　　

○遣湖广道御史马腾升巡视长芦盐政　　

○旌表节妇、陕西西宁卫生员郭荣祖妻邹氏、徽州民张才远妻杜氏、烈妇、伏羌县儒童任济民妻郭氏、巩昌府吏邢世辉妻张氏、各给银建坊如例。　　

○丙寅。以致仕阿思哈尼哈番曾法孔子养性、袭职。　　

○先是海澄公黄梧、具揭兵部。据称海贼俱属漳泉潮惠之人。梧今大张布告。必渐次归附。但郑成功、恃其父芝龙在京。欺诳招抚。藉以登岸派饷。故首恶在芝龙。必先断绝芝龙、使之音问不通。则成功只海上匹夫尔。又成功之敢于猖獗。由其父芝龙诳谋罔上赍书下海。扬言招抚。沿海人心摇惑。凡欲投诚者。咸以欲抚之故仍坚其怙恶之心。请密奏剪除芝龙。以绝盗根部议芝龙阴谋已为家人尹大器告发且成功既不薙发归诚。不可仍留芝龙、以启海上观望之心。芝龙及其弟芝豹、子世忠、世恩、世荫、世默应请敕刑部正法。上命议政王贝勒大臣、密议以闻　　

○丁卯。定远大将军世子济度班师还京。时世子济度父和硕郑亲王母福金弟多罗敏郡王、及世子福金、俱已相继薨逝及至京。上命议政大臣哈世屯等、迎至卢沟桥告之。世子随诣灵柩前、哭泣尽哀。然后还府。上亲临其第。济度率官属出迎上望见恻然堕泪。稍前上降舆。执其手恸甚。侍臣无不挥涕。上谓济度曰。朕来、初欲解慰。及见尔恸不能已尔尚勉听朕言。少节悲哀。为国自爱遂手赐茶酒复赐诸贝子公大臣茶毕还宫。　　

○海澄公黄梧奏言、郑成功未即巢□刀灭者。以有福兴等郡。为伊接济渊薮也。南取米于惠潮、贼粮不可胜食矣。中取货于兴、泉、漳、贼饷不可胜用矣。北取材木于福、温、贼舟不可胜载矣。今虽禁止沿海接济。而不得其要领、犹弗禁也。夫贼舟飘忽不常。自福兴距惠潮。乘风破浪、不过两日。而闽粤有分疆之隔。水陆无统一之权。此成功所以逋诛也。祈敕沿海督抚镇臣、与臣商度。防海事务。平时共严接济之禁。遇贼备加堵截之防。臣专一整饬马步舟师。视贼所向、到处扑巢□刀。至群贼伎俩、臣所熟悉。破贼机宜。臣筹之素矣。抑更有请者。成功之所以稔恶。倚其父芝龙、阴通家信。摇惑民心。故逆党坚未悔祸。诚严禁芝龙父子、不许音信往来。成功将立见败亡也。章入。下兵部密议。　　

○戊辰。以致仕阿达哈哈番夏一鸑兄子瑢、袭职。　　

○初。上以浙闽总督屯泰、巡抚秦世祯、玩误封疆职守。命吏部都察院详察具奏。至是部院议奏、浙闽总督原驻衢州居中调度乃屯泰移驻杭州。争居抚署。及舟山台州等处相继失守。又不一至海上、亲视情形。秦世祯、身任巡抚不思早备密防。以致地方叛变。失事之后、又不能擒巢□刀。均难辞贻误封疆之罪。屯泰、应革去三等阿达哈哈番。秦世祯、应革职为民。从之。　　

○己巳。升镶红旗汉军牛录章京柯翼、为甲喇章京。　　

○以于沚为户科给事中。　　

○遣户部理事官缪正心巡按山东　　

○升陕西关内道副使王添贵、为江南布政使司参政、苏松督粮道。陇右道参议吴臣辅、为本省按察使司副使、庄浪兵备道。西安府知府祁彦、为本省按察使司副使、临巩兵备道。　　

○裁福建镇海卫守备一员。兴化卫前所、后所、平海卫前所、后所、福全所、崇武所、高浦所、金门所、中左所、镇海卫左所、右所、中所、前所、南诏所、龙岩所、陆鳌所、同山所、元钟所、建宁中所、前所、后所、建宁右卫中所、后所、浦城所、邵武卫右所、中所、前所、汀州卫右所、中所、后所、上杭所、武平所、福宁卫左所、右所、中所、前所、后所、千总各一员。　　

○辛未。升山西右布政使曹国柄、为通政使司通政使。　　

○壬申。以修陵工告竣。加督工理事官努三、阿思哈尼哈番张仲第、各一拖沙喇哈番。　　

○诏廷试贡生、不必拟以通判用。裁去上上卷名色。所取上卷、以知县用。中卷、以州同、州判、县丞用。　　

○革工部右侍郎程正揆职。以御史张自德、劾其典试山西、及在京邸时。纵酒挟妓。行止不检也。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百八



大清世祖体天隆运定统建极英睿钦文显武大德弘功至仁纯孝章皇帝实录卷之一百九　　

顺治十四年。丁酉。夏四月。癸酉朔。享太庙上亲诣行礼。　　

○甲戌。复设卫河分司一员。　　

○南赣巡抚佟国器奏报、兴宁县雷连十二峒猺官庞国安等、率众投诚。章下所司。　　

○赠阵亡徐光锦、李云龙、吕克忠、徐仲武、林勇、王国臣、王效舜、张奇勋、王兴基、谈进学、李应第、哈世图、王世辅、为拖沙喇哈番。以徐光锦子世允、李云龙子明兰、吕克忠子元、徐仲武子义生、林勇子灵科、王国臣子忠定、王效舜兄之子忠贞、张奇勋子凤仪、王兴基子才豪、谈进学子德良、李应第兄之子容枚、哈世图子张友石、王世辅子成功、各袭职。　　

○乙亥。以镶红旗满洲一等护卫觉罗锡禄、为护军参领。　　

○丙子。厄鲁特部落敖齐尔图台吉子伊拉古克三班第大胡土克图等贡驼马。宴赉如例。　　

○都察院左都御史魏裔介、以灾变条奏降斥之言官宜录。不急之工程宜停催科不及之守令宜留刑名遵上□日开豁之册籍宜核。孤贫之口粮宜增微官之俸禄宜厚。用兵之机会宜待时。旗下之驻防宜减额又请养圣德以宽大。饬群臣以修省等事章下所司。　　
</div>
    <div class="pagination">
<a href="清实录顺治朝实录_page183.html">上一页</a><span>...</span><a href="清实录顺治朝实录_page179.html">179</a><a href="清实录顺治朝实录_page180.html">180</a><a href="清实录顺治朝实录_page181.html">181</a><a href="清实录顺治朝实录_page182.html">182</a><a href="清实录顺治朝实录_page183.html">183</a><span class="current-page">184</span><a href="清实录顺治朝实录_page185.html">185</a><a href="清实录顺治朝实录_page186.html">186</a><a href="清实录顺治朝实录_page187.html">187</a><a href="清实录顺治朝实录_page188.html">188</a><a href="清实录顺治朝实录_page189.html">189</a><span>...</span><a href="清实录顺治朝实录_page185.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
