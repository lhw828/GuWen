<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1563 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1563 页/共 1860 页
  </h1>
  <div class="content">
   ○癸巳。谕、昨据福康安奏、酌添营汛。分驻官弁兵丁。于陕甘两省各标营。裁移抽拨以裨地方一摺。本日。又据军机大臣会同刑部。将甘省解到之贼犯马守正录供具奏。阅其供内。有伊父马六、今年正月间。与田五等商同谋反。到四月二十日。田五约定枪响为号。一齐帮同攻打靖远城等语。是此案田五等久蓄逆谋。纠众起事。李侍尧身为总督。竟毫无见闻。且伊从前曾访拏坚守新教之马五等、奏闻办理。即当由此而推。诸凡留心。而田五等。即系新教回匪。其逆谋显露。何以转付于不知。以致养痈贻患。至福康安所请添兵之隆德。静宁。各处。皆冲衢驿路为李侍尧。往来经过之地。该处既属辽阔。兵力单少。李侍尧亦何以不早为筹及。以资防御。可见其在任诸事废弛。漫不经心。李侍尧、系曾经获罪之人。经朕格外加恩。仍用为总督。原欲令其倍加整顿。以赎前愆。乃竟因循误事若此。即寘之重典。亦罪所应得。但因逆回蠢动。诛及总督。转恐起刁风而滋厉阶。是以前经王大臣等核拟斩决具奏时已降旨、将伊改为监候。向来官犯之入情实者。即不予勾。亦应绑赴市曹。李侍尧久任封疆。尚有出力之处。且曾忝厕纶扉。其年已迈。若照例绑赴市曹。倍尝苦辱。朕心究觉不忍。第伊本系获谴之人。现在复罹重辟。不但不能再邀录用。即释放出狱。伊亦无颜面对人。李侍尧。著加恩免其入于情实。仍永远牢固监禁。遇赦不赦。所有福康安摺。及本日军机大臣等所奏马守正供词。著刑部堂官、持与阅看。并宣示朕此次格外加恩谕旨。令其靦坐囹圄。自思罪戾。　　

○甲午。上御懋勤殿。勾到山西情实罪犯。停决山西斩犯六人。绞犯十二人余一百六人、予勾。　　

○谕、据富纲等奏。云龙州地方。沘江泛涨。致将金泉盐井剥岸冲坍。井眼淤塞。盐仓存贮盐觔。俱被淹消。灶户田庐。间有漂没。现在查明抚恤等语。该州猝被水灾。灶户民居。均有冲塌。情殊可悯。所有无业贫民。著加恩给予一月口粮。先行抚恤。被淹房屋。及冲失柴码锡口等项。均照例加赏。该督等即饬委妥员确查分给。务使被灾民灶。各沾实惠。至冲消盐觔。并著通融趱补。毋致有妨民食。以示朕轸恤灾黎之至意。　　

○又谕、据永保奏、黔省逃兵。共九十八名。节年拏获投首者。二十二名。其余七十余名。全无影响。明系地方官平日视为具文。现在查取各员职名。严参请处。并自请交部议处等语。各省承缉逃兵。经朕屡次加恩展限。各该地方官仍视为海捕具文。并不上紧访缉。以致事隔十年。拏获自首之犯。统计尚不及半。是以特降旨停缉。系朕格外之恩。但外省风气。如此疲玩。最为恶习永保到黔四月有余。以该省逃兵止获二十余名。自知愧悚。并将承缉各员职名。据实开参。尚属留心公事知耻者。至陕、甘、四川、湖北、湖南等省。较之贵州道里更近。而云南与贵州相去不远。何以该督抚等、恬不知愧。曾未奏及。则其平日之漫不经心。全不以事为事。更可概见。此案历年既久。前已降旨停缉。著各督抚遵照前旨即将承缉督缉司道府厅州县各员。查明具奏。所有贵州省参奏各员。亦著照前旨分别办理。　　

○又谕、据书麟奏、安省本年各属秋成丰稔。其亳州及泗州等九属。低田被淹。未能赶种秋麦等语。安省亳州等处。经豫省睢州漫水下注。田亩未免被淹。屡经降旨。令该抚确实查明抚恤。兹据奏、亳州及泗州等九属。被淹低田。不能赶种冬麦。著该抚即率属查明成灾分数。及应赈户口。照例给赈。并将应徵新旧钱粮。分别蠲缓。其例不给赈者。酌给耔种口粮。以资接济。至泗州、凤阳、长淮、三卫被灾屯田。并著照坐落州县、一律妥协办理。务俾灾黎均沾实惠。毋令一夫失所。该部即遵谕行。　　

○又谕、向来分赏功臣为奴之罪人。即现任外省者。亦一并赏给。但解往外省。沿途难保无逃脱之虞。著交值年旗存记。嗣后外省大臣。不必赏给。　　

○乙未。上御紫光阁。阅中式武举骑射。　　

○户部议奏、据仓场侍郎保泰等奏称、今岁浙江回空漕船冻阻。查明年系全漕到通。五十一年。系轮蠲停运浙江嘉兴一府漕粮。请将五十一年停运嘉属漕船。改于明年停运等语。所奏自系豫。筹速运之策。请饬浙江巡抚酌办。或现在停徵。即于明年停运。如业已开徵。难于经年久贮。或照从前雇募民船。兑运过淮。迎船换载之例。速奏妥办。并请饬漕运总督、仓场侍郎、催趱各船毋误受兑得旨、依议速行。　　

○旌表守正捐躯山东东平州民王忝池妻丁氏　　

○丙申。上御紫光阁。阅中式武举技勇。　　

○谕军机大臣等、据特成额奏、拏获焦振纲、秦禄、各犯。并查出天主经一本。汉字书信四封。洋字书信十封等语。西洋字内地无人认识。焦振纲、秦禄、由西安赴湖南广东。何以带有西洋字书信十封。是西安必先已有西洋人在彼潜住。且必不止一人。故起出书信内、有西洋字十封之多。况西洋人即欲传教。亦当在广东附近之广西、福建、湖南、江西等省分。何必远赴西安。此皆关系案内紧要情节。必须彻底根究。已交军机大臣存记。俟案犯解到时。详细研鞫。所有焦振纲、秦禄、各犯。据特成额奏、飞札湖南臬司解送武昌。审讯确供具奏后。再行解京。著传谕该督、即将焦振纲等犯。严加审讯。务究出西洋字十封。系何人所写。寄与何人之信。如有供出人犯。一面按名查拏。一面将焦振纲各犯。遵前旨迅速解京审办。其起出之西洋字书信等件。亦著一并解京。至毕沅覆奏、西安天主堂。自饬禁后。旧存房屋。现系同教之杜兴智、即杜于牙居住。中五间。系刘义长赁居。房内供有十字架。秦禄往来西安。亦于此作寓上年秦禄与焦振纲商议。欲请西洋人来陕念经。相托刘义长修葺等语。杜兴智本系私习天主教之人。刘义长屋内。又供有十字架。则于焦振纲延请西洋人传教之事。该犯等断无不预同商议之理。自因质证无人。狡供抵赖。该犯等虽已就获解京。而西安府城内。似此私习天主教者必多。恐尚有西洋人在彼藏匿。并因何西洋人俱欲远赴陕省传教。又有洋字书信寄往之处。俱著毕沅留心严密访查。据实具奏。又特成额奏、审讯。抢劫西洋人银两一摺内。刘二彪等四人。俱系现充捕役。该县及典史、减少赃数捏禀。显系图避处分。自应革职究拟。其外委司得寿、胆敢私赴夷船。攫取洋表。现经查无下落。恐系该弁见事败露。装点溺水情状。负罪潜逃。亦不可不严查办理。并著传谕特成额、迅速查明审拟具奏。　　

○户部议奏、据漕运总督毓奇奏称、本年漕船过津较迟。今河西务至张家湾一带、水冻成冰。浙江处前等九帮回空船只。于各该处冻阻。而江南邳宿运河。山东闸河皆须空船过竣。始能兴挑煞坝。未便因此贻误。请将该九帮空船。即在北河守冻。天气稍暖。敲冰趱行。亦祇至临清口外驻泊。俟闸河开坝后。再令迅速归次。并请将浙江例兑嘉兴府属漕粮。共有九帮。除现在处前、嘉白。嘉兴卫三帮冻阻外。余严州所、宁波前后、绍兴前后、杭严三、六帮。业已回空南下。今核算该六帮。与现在守冻之台州前后、金衢所、温前后、处后等六帮。船数、米数、多寡相符。如嘉兴属明年停运。即将已经归次之。嘉兴属六帮。于今冬代兑守冻之湖州属等六帮漕粮。于明春起运。庶正供不误。至守冻之船。住久则各丁食用加增。每船请赏借银五十两。于山东粮道库内给发。令浙江粮道按数解东归款。即于各丁应领钱粮内。分限扣还。再杭四、杭头两帮。起米剥船。各丁俱随剥冻阻。该两帮起剥正改兑耗。并搭运米五万九千余石。请即拨入直省。为买补仓粮之用。兑交就近地方官收领。庶赶早回次。不误新漕。均应照所奏办理。得旨、依议速行。　　

○理藩院奏、台吉等袭职。前此办理不均。查明更正参奏。得旨。台吉等袭职一事。该院办理不均。实属大错。今查明更正。参奏请罪。著将该堂司各官。交部分别查议。所有自康熙年间初来归附。军前奋勉。所得一二三等台吉。出缺时、著施恩俱作为世袭罔替。汇奏承袭。其从前业经降等承袭者。著通行查改。一体准其承袭原职。该院亦著查明汇奏。如无军功。止因进献马驼。恩赏一二三等台吉出缺时、该院查明各原案。于奏请承袭。摺内。夹片请旨。著永远遵办。并通谕内外扎萨克等。以示朕一视同仁。矜恤有功蒙古台吉之意。　　

○丁酉。上御太和殿传胪。赐中式武举一甲刘荣庆李锡、卢廷璋、三人武进士及第。二甲何之璞等五人。武进士出身。三甲杨荃等三十七人。同武进士出身。　　

○谕、昨据值年旗、带领应补山西太原城守尉人员引见。二人皆系宗室。朕已将拟正之宗室安庆补授矣。晋豫二省城守尉。皆属该巡抚所辖。如系宗室。遇满洲巡抚管辖。尚可若为汉大臣所属。与体制不合新授城守尉宗室安庆。颇可造就。著与复州城守尉永明对调。并交永玮善为指教安庆办事。其右卫城守尉常庆。亦系宗室。著与岫岩城城守尉鼐图对调。令鼐图先赴右卫。更换常庆。庄浪城守尉额勒恒额。亦系宗室。俟盛京所属各处城守尉缺出。即行更调嗣后除东三省外直隶各省城守尉缺出。不必以宗室补授著永远为例。　　

○谕军机大臣等、据何裕城奏河南省城相国寺藏有大云轮经。现令该寺戒僧。设坛宣诵。省城连日得雨五寸。并附近各属。得雨分寸。大略相同等语。大云轮经。祈雨最为灵应。该处相国寺。虽藏有此种经卷。但其节次究恐未能合式现在该省设坛祈祷大河以南。已得雨五寸。而河北各属。惟考城得雨四寸。其卫辉一带。仍未得有透雨。已由内取出大云轮请雨经一部发往。著传谕何裕城、即令卫辉道府。按照经内图设仪轨敬谨讽诵。以期感召天和。俾未得透雨之处。一律普沾渥泽。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十六



大清高宗法天隆运至诚先觉体元立极敷文奋武孝慈神圣纯皇帝实录卷之一千二百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年甲辰十月。戊戌谕、京城广宁门外普济堂。冬间施舍贫民饭粥。所有经费米石。恐不敷用著加恩将京仓内之小米。赏给三百石以资接济。　　

○又谕、据伊星阿奏、江西南昌、新建等六县。因上游水发滨湖田亩被淹。虽涸退后。业经补种杂粮。节候稍迟。收成未免歉薄等语。本年夏间。据该抚等奏、萍乡等三县被淹。当令其加意抚恤。并将无力贫民酌量借给籽种。无使一人失所。今南昌等六县傍水田亩。亦缘水退稍迟收成歉薄。若照旧输将。民力难免拮据。所有南昌应徵粮银。二千一百三十四两零。新建应徵粮银。三千三百七十七两零。进贤应徵粮银一千一百三两零、鄱阳应徵粮银。一千二百四十三两零。余干应徵粮银。二千七百三十八两零。建昌应徵粮银。三千一百八十七两零。俱著缓至五十五十一两年。分年带徵。俾农民生计益纾。以副朕轸念闾阎有加无已至意。该部即遵谕行。　　

○又谕、据理藩院奏汗山盟长喀尔喀贝子逊都布多尔济等呈报、云骑尉巴雅尔、因失火致焚敕书。请仍办给等因一摺。据称照例俟巴雅尔出缺后。再准承袭一次等语。巴雅尔之父巴赛。因系阵亡。赏给云骑尉。令伊子巴雅尔承袭此职。再袭一次。袭次即完。但朕念内地八旗世仆。从前因系阵亡所赏之职。至该员后裔袭次已完时。仍有赏给恩骑尉、令其世袭罔替之例。若蒙古世仆阵亡赏给之职至袭次已完时。不赏袭恩骑尉。朕心实为不忍。著加恩将巴雅尔所袭云骑尉俟其袭次完后即照内地八旗之例。赏给恩骑尉世袭罔替。仍著该院、将内扎萨克喀尔喀等蒙古内。如有似巴雅尔世职者。尽行查出俱著加恩一体办理。永远为例。以示朕轸念蒙古世仆之至意。　　

○云南巡抚刘秉恬疏报、昆明县大关厅。乾隆四十八年分。开垦成熟田地十九顷七十亩有奇。　　

○己亥。谕、据福康安奏、鄂尔多斯贝勒栋罗布色棱之游牧。与内地相近。毗连沿河一带居民纳粮地亩、互相争讼一案。恳请另派道员。会同驻劄宁夏之理藩院章京与栋罗布色棱之蒙古官员。一同查办等语。此项地亩。因黄河改道。致起争端。若派大臣一员。会同该贝勒当面。清查即可明晰。著派赛音伯尔格图、携带福康安原摺。驰驿前往。带领该处章京地方官等。会同贝勒栋罗布色棱。亲往详查。秉公定拟具奏。以服蒙古民人之心。　　

○庚子上幸圆明园。　　

○谕、原任巡抚李湖、历任封疆有年前在广东巡抚任内。办理地方事务。甚为出力。今伊子李采服阕。来京谢恩。著加恩以内阁中书用。　　

○辛丑。谕军机大臣等、据孙士毅奏、查拏传习西洋教之西安人曾学孔。供称、实有修建天主堂。延访西洋人传教之事等语。前据毕沅奏、西安天主堂。自饬禁后。旧存房屋。惟刘义长赁居屋内。将供有十字架之房屋两间。略为粘补裱糊。此外并无另建天主堂。何以与曾学孔在广东所供情节。不符。著传谕毕沅、仍行详细查明。据实具奏。至曾学孔之父曾伟。已于陕省拏获解京其蔡伯多禄、及谢禄茂、为此案要犯。现在尚未弋获。仍著孙士毅、饬属严密查缉。毋致日久远扬。将此由四百里各传谕知之。　　

○谕军机大臣等、据福禄奏称、伊犁之厄鲁特。置买土尔扈特男妇十二名口脱逃。该总管硕通、给与路引。遣厄鲁特佐领特古斯们都、领兵二十名。往策凌纳木扎勒游牧追捕策凌纳木扎勒、遣佐领博多辉于托里满山拏获十一名口交特古斯们都带回。余仍饬令严拏外请嗣后遇有似此缉逃事件均令将军给与路引等语。福禄所见尚是。伊犁总管硕通。既因厄鲁特所买家奴脱逃遣人往捕自应由将军给与路引今硕通私给路引。遣佐领赴策凌纳木扎勒游牧。伊勒图自无不知。何以竟不奏闻。若硕通私往他处。滋生事端伊勒图亦将推为不知而不奏耶。著传谕伊勒图、嗣后伊犁厄鲁特游牧。再有追捕逃人事件。伊勒图须豫给印照存贮一面呈报将军一面追捕。　　

○又谕、据保成等奏、抚慰众布噜特事宜。所办殊属过当。布噜特人等、不足重轻。其来附者量予施恩赏给顶戴。尚属可行。至未来会集之布噜特比等。何必唤来赏给顶戴。伊等于游牧内迁徙一二站。亦可听其自便。设向内移徙。侵占喀什噶尔边卡界内。自须驱逐。如于伊等本游牧内迁徙。亦必管理。宁不虑自此多事耶。倘布噜特等心怀疑惧更复成何事体。著传谕保成、嗣后遇此不足轻重事件无须过事张皇。至布噜特、于本游牧内有迁移者更不必管理。并传谕伊勒图、海禄等知之。　　

○又谕、据雅满泰奏称、本年朝觐之喀什噶尔噶匝纳齐伯克莫罗尔咱、来至库车。于伊所雇回民韩德车内。搜出阿克苏居住之名唤伊斯迈勒之回民、寄与库车回民马起蛟。即伊提勒、书札经卷将马起蛟、一并解送福康安处审办等语。雅满泰虽应严拏携带私玉。若将年班朝觐回部伯克行李。一概搜查。则属非是年班朝觐回部伯克。夹带些须什物来京售卖。有何不可。著传谕海禄晓示回部。伯克等云。昨将此次雅满泰。搜查回部伯克行李之事。奏闻大皇帝。蒙大皇帝降旨。申斥搜查之非。尔等遇年班朝觐。稍携什物进京售卖。亦听。以此等语晓谕。庶可以杜其疑。再新疆地方贸易回民有如马明心之兴起邪教、念经惑众者自应搜查似此经卷。皆回民俗习之经。若一经搜获即将回部伯克头目。尽行查办。不特使回部心生疑惧。亦殊非朕柔徕回部至意。嗣后惟当留心访查马明心亲眷。及伊门徒马姓回民外。再不得于回民内如此纷纷查办。今雅满泰既将拏获回民马起蛟等。暨经卷、解送福康安。即传谕福康安。俟解到讯问如无别项情弊。即发往烟瘴。如再有马明心近族。须留心防范。毋使偷越边隘并著福康安、将此旨晓示年班朝觐伯克等知之。　　

○壬寅。以故固山贝子弘昽子永芝袭爵。　　

○癸卯谕、据恒山保奏古北口协领达蒙阿呈报、值班之骁骑校灵什泰。盘获遣犯刘大受。即令领催扎拉丰阿。都隆阿、拏交署把总杨敏成。会同讯问。并不将该犯解送请将达蒙阿、交部严加议处等语。昨据李国梁奏遣犯刘大受。系看关之满洲营领催扎拉丰阿。及绿营兵丁公同拏获。李国梁意在取和关会旗员遂称公同拏获。若如恒山保所奏、刘大受、系领催盘获。而该协领转将该犯解送提督。似非情理所有。或该犯本系旗兵盘获。为绿营攘夺居功。该协领不即时禀报副都统。则其迟延之咎。自所应得。然亦不至交部严加议处。但该犯究系何人首先查获。著传谕恒山保、李国梁、秉公查明据实具奏毋得回护。　　

○甲辰。上幸皇长孙绵德第。视皇元孙载锡。　　

○还宫。　　

○谕军机大臣等、据保泰等奏、浙江漕船。于杨村、河西务一带冻阻等语。迩日朕驻跸圆明园。见河道稍有冰凌。尚未凝冻坚实。而杨村、河西务一带。在京城之南。天气自较和暖。何以运河早行冻阻。或系该旗丁等乐于停泊。或竟系该处冻阻难行。著传谕保泰等、即行驰赴该处。详悉查明。可否随凿随行。据实覆奏。总之回空漕艘趱行一程。则近南一程。得尺则尺。不可因河道间有薄冻即株守河干。以致逗留不进。若实有难于牵挽之处。亦即查明具奏。不可因有此旨。稍存回护也。将此传谕保泰蒋赐棨、并谕阿那布知之。　　

○乙巳。上御懋勤殿。勾到直隶情实罪犯。停决斩犯三人。绞犯十六人余六十人、予勾。　　

○谕本日勾到直隶省内、刑部由缓决改入情实者三起。如邢三行窃。临时拒捕。金八、本系窃犯复刃伤看守之人。高珩负欠。连扎债主毙命。细核案情。均属凶横可恶。必应列入情实。刑部所改。皆是。是以本日勾到。已将邢三等三犯。概行予勾。乃刘峨办理秋审时。率行问拟缓决。殊属错误。秋谳大典。自应悉心研究。务协情法之平。刘峨曾任州县臬司。何于此等情罪显然重案。竟定拟错误若此。刘峨、著传旨申饬。　　

○以浙江粮道王廷燮。为湖北按察使。　　

○豁除直隶延庆州本年水冲沙压地十五顷八十二亩有奇额赋。　　

○丙午。谕、据都尔嘉奏称、审拟拏获偷挖人薓盗犯王世新、曾娶赫哲之女雅郎伊为妻。已生一女。请将王世新发往烟瘴地方。枷号两个月。杖责发落。将其妻雅郎伊、并三岁之女、赏给有劳绩之兵为奴等语。所办殊轻。且未周到。偷挖人薓盗犯王世新。擅敢违例娶赫哲之女为妻。任意挖薓。已经数冬甚属可恶。若发至烟瘴地方。始行枷号。则无以示惩著将王世新、即在吉林乌拉枷号一年。以示儆戒。俟满限日再发烟瘴。其妻雅郎伊并三岁之女著照都尔嘉所奏赏给有劳绩之兵为奴外。至进官貂赫哲西贝钩、任意将伊女雅郎伊、给与偷薓人犯王世新为妻。不得谓为无罪。著交都尔嘉、将赫哲西贝钩另行议罪具奏。　　

○丁未。旌表守正捐躯江苏砀山县民王凤山妻徐氏、河南汲县民郭建东妻徐氏。　　

○戊申。上御乾清门听政。　　

○谕、前据恒山保奏、古北口协领达蒙阿呈报、值班之骁骑校灵什泰、盘获遣犯刘大受。即令领催拏。交把总杨敏成。会同讯问。并不将该犯解送请将达蒙阿交部严加议处等语。朕以遣犯刘大受。先据李国梁奏、绿营兵丁与领催公同拏获。而恒山保又奏专系领催盘获。该协领转将人犯解送提督。似非情理。所参亦觉过当。是以降旨令将何人首先获犯之处。据实具奏。嗣据李国梁。恒山保先后覆奏十七日刘大受进口时经领催扎拉丰阿、兵丁孟承泰等、见该犯面、有剌字。盘住拏获。送至协领达蒙阿、讯供禀报。李国梁。近在同城。将该犯提至署内。面讯无异。即行奏闻。恒山保因人犯先解送协领讯供。该协领达蒙阿。直至李国梁具奏后始行禀报是以参奏等语。地方遇有脱逃人犯。原应不分满汉。协力查拏。此案遣犯刘大受进口时。经领催与兵丁盘获。送交协领处李国梁。系提督大员。近在古北口。自应就近提讯。即行奏闻。若李国梁以人犯既已解交。满营。伊竟置之不问。则关口重地。又安用此大员在彼驻劄。至达蒙阿。经李国梁向取人犯。即将刘大受解往提署。讯明解部。以致未经解送副都统提督大员。近询贼犯。协领达蒙阿、若据而不予成何事体。该员既已禀报副都统。尚有何过。其所请严加议处之处。著加恩宽免此事总因恒山保、以所奏落后。恐干处分。是以将协领参奏。所见小矣。朕于诸臣功过。一秉大公至正。从不稍存偏倚之见。嗣后古北口地方。遇有此等逃遣人犯。当无分畛域。协力查拏。设营员盘获。即报明提督审讯具奏。如系旗员盘获。即报明该管副都统审讯具奏。如系旗营会同拏获。即先就近呈报提督。会衔具奏。亦无不可。总之期于获犯。勿使漏网。不可彼此耽延推诿。致滋疏纵也。将此通谕知之。　　

○又谕、据福康安奏、静宁、隆德、一带。瘟疫盛行。静宁州病毙犯属。五百四十余名口隆德县病毙犯属。二百余名口等语。逆回罪恶贯盈。其妇女幼孩。本应概予骈诛。经朕法外施仁。宽其一线。免死发遣。兹复因疫病毙已伏冥诛。亦其孽由自作。罪所应得。但瘟疫既已盛行。则静宁、隆德一带良民。亦必有沾染疾病者。该督曾否设法施药疗治。并如何量予拊循之处。朕心深为廑念。著福康安饬属详查。妥为办理。以副朕轸恤良民至意。此旨速由六百里驰谕福康安知之。又静宁隆德、以东。毗连陕西。该省是否亦有沾染瘟疫之处。并著传谕毕沅、查明据实具奏。勿得讳饰。寻毕沅奏、陕西接递犯属、病故者六十余名。皆系在甘省染疾。中途病毙。至陕西一省年丰民乐。并无传染。得旨、览奏稍慰。　　

○又谕曰、福康安奏、秦州回民密尚德等。潜谋从逆私制刀矛。运往伏羌一案。有铁匠牛花等、打造铲刀裁刀均系皮匠所用刮刀。与本地寻常刮刀较长。信为口外刮皮所用。不知即系兵器等语。口外蒙古番众。原赖牲畜度日。在在皆以熟皮售贩从未闻有向内地专买刮刀之事。而甘省向来因循。不加稽查。以致民间藉口。混行制造刮刀。逆贼遂从此影射。私制军器。不可不严行防范。著传谕福康安、饬属严行查禁。如有先经打造者。不准出口。仍严饬地方官。出示晓谕。铺户亦不得私行卖给蒙古番回人等。如敢违例打造售卖。即照私行打造军器。按律办理。　　

○己酉。上御懋勤殿、勾到朝审情实罪犯。停决官犯、斩犯九人。绞犯十人。常犯、斩犯十四人。绞犯十六人。余十五人、予勾。　　

○谕、本日勾到朝审情实各犯。黄册内旧事、至三十余案。人数甚多。每年各该犯俱、照例绑赴市曹仍概不子勾。自应核其情节。量为末减。各犯有已过三次勾到、情罪较重者著加恩改为监候。牢固监禁。遇赦不赦。其已过三次勾到、情罪稍轻者。著加恩改为缓决。将来遇应行减等之时。仍照例办理。著大学士会同刑部秉公详核。分别定议具奏。以副朕清理庶狱至意。　　

○谕军机大臣等、据何裕城奏、豫省各处乡民。见春收有望。多将家藏粮石。运往卫辉一带售卖恐有奸商市侩。乘机囤积。随严行禁止等语。商侩希图牟利。见粮石云集。贱买贵卖。从中垄断居奇。最为可恶。不特应行禁止。一经查出。即当从重治罪。俾知惩儆。但卫辉一带。本年收成歉薄。恐远近商民。闻该处查禁过严。或致裹足不前。于贫民生计。转为无益。著何裕城、转饬地方官。当于卫辉境内。留心严密稽察。如果有奸商在彼囤积。即行查拏治罪。仍出示晓谕安分商民。俾粮石源源运往售卖。以资民食而平市价。方为妥善。将此传谕知之。　　

○又谕、前经刑部审拟内务府郎中海绍、任听笔帖式福德、转求妄断赵子孝地亩一案。将福德问拟发遣伊犁。于九月二十七日起解。现在此案情节。多未确切。已命内务府大臣。再行严切审讯福德、系此案要犯著福康安毕沅于福德行至何处即截留迅速派员解京。倘已过嘉峪关。亦系福康安所管辖之地。并著速饬文武员弁。上紧截留解京。毋致迟延兔脱自戕。将此由六百里传谕知之。
  </div>
  <div class="pagination">
   <a href="清实录乾隆朝实录_page1562.html">
    上一页
   </a>
   <span>
    ...
   </span>
   <a href="清实录乾隆朝实录_page1558.html">
    1558
   </a>
   <a href="清实录乾隆朝实录_page1559.html">
    1559
   </a>
   <a href="清实录乾隆朝实录_page1560.html">
    1560
   </a>
   <a href="清实录乾隆朝实录_page1561.html">
    1561
   </a>
   <a href="清实录乾隆朝实录_page1562.html">
    1562
   </a>
   <span class="current-page">
    1563
   </span>
   <a href="清实录乾隆朝实录_page1564.html">
    1564
   </a>
   <a href="清实录乾隆朝实录_page1565.html">
    1565
   </a>
   <a href="清实录乾隆朝实录_page1566.html">
    1566
   </a>
   <a href="清实录乾隆朝实录_page1567.html">
    1567
   </a>
   <a href="清实录乾隆朝实录_page1568.html">
    1568
   </a>
   <span>
    ...
   </span>
   <a href="清实录乾隆朝实录_page1564.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
