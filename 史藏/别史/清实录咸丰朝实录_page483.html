<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 483 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 483 页/共 502 页
  </h1>
  <div class="content">
   ○癸丑。谕内阁、胜保奏、已革大员捐输银两、据情代奏一摺。已革江南河道总督庚长、前因清淮被贼窜扰。未能堵御。降旨令其来京。听候审讯。自应静候讯办。乃案尚未结。辄先捐输银两。希冀加恩。殊属冒昧。庚长所捐银两。著即掷还。仍著迅即来京。听候审办。　　

○谕军机大臣等、袁甲三奏、请饬催各省应解。月饷济急等语。袁甲三军营饷需。全赖各省应解皖省协饷内、通融匀用。乃河南自上年八月间、起解一批后。直至年底。续据报解银一万两。并汇解数月饷票二十万两。迄今未到。山西每月仅解银一万两。亦未能应期而至。陕西或数月解银一万两。山东因筹解僧格林沁军饷。将皖饷每月减去一万两。而应解之一万两。亦复不解。全军坐困。时有哗溃之虞。该大臣现拟移师北路。所有江西代垫闽海关税、及漕折、共银二十三万两。并河南向解巡抚营每月饷银二万两。均拨归皖军。淮北盐课。除袁甲三每月提盐一万包外。其余亦归皖军应用。至河南应解月饷银二万两饷票五万两山西、陕西、每月各应解银二万两。山东每月应解银一万两。著清盛、严树森、常绩、瑛棨、自本年正月为始。于各该省徵存地丁正项内。照数动拨。就近按月解赴袁甲三军营。以资兵食。该营待饷孔急。刻不容缓。清盛等务当迅速筹拨。勿得延欠短少。致误要需。将此由六百里各谕令知之。　　

○署广西提督广东阳江镇总兵官潘庆、因病解任。以广西巡抚刘长佑、兼署提督。福建台湾协副将黄礼鉁、为广东阳江镇总兵官。广西梧州协副将王海清、为左江镇总兵官。　　

○以剿办近畿一带土匪出力。赏道员柏春、总兵官伊绵阿、游击穆长荣等、花翎。主事豫璋等、蓝翎。并升擢加衔议叙有差。　　

○以福建兴化泉州等处缉匪出力。予游击吴镇江等、升叙有差。　　

○甲寅。谕内阁、上年谕令河南等省办理团练。并派督办大员。各就地方情形。妥为经理。兹据御史吴祖昌奏、两广幅员辽阔。请饬合办团练。并于肇庆设局等语。著照所请所有广东、广西、两省团练事宜。即著两广总督、会同广东、广西、各巡抚、按照河南等省团练章程。认真妥办。并于肇庆地方。设立总局。拣派公正官绅。协同办理。毋得有名无实。　　

○又谕、胡林翼奏、请将贪鄙不职之知县革职一摺。湖北代理石首县知县刘定范、居心鄙诈。难膺民社。前任嘉鱼县丁忧知县武振西、官声狼籍。物议沸腾均著即行革职以儆官邪。　　

○谕军机大臣等、本日据严树森、毛昶熙奏、豫省归陈许郑汝光、地皆平阳。无险可扼。现自曹单窜往之捻。已偪省城。而归德以南。另股窜匪。马步逾万。省城官兵。不敷守垛。毛昶熙所部。悉皆步勇。马队不满三百。满营之马。疲瘦不能御敌。贼骑我步。攻剿难施。请饬拨东三省马队二千名来豫等语。所奏自系为利于抄击起见。惟吉林黑龙江马队。近年调赴各路军营。为数过多。实已无可再调。现在捻匪由山东窜至直隶之长垣、东明等境。北路防剿。尤关紧要。即有官兵。亦难调赴豫省。该抚等既分饬各属。劝捐马匹。即可挑选精锐官兵。练习马队。或招募马勇。以资攻剿。刻下捻匪鸱张。毛昶熙等、惟当就现有兵力。认真堵剿。毋得专待客兵。致有贻误将此由六百里谕令知之。　　

○又谕、御史吴祖昌奏、广西浔梧各府城被围时。城内绅民。捐饷不下数万两。因城陷后。官绅殉难。捐饷无从详报其余各府州县捐输。有至今未得执照并有未经报部者、请饬广西巡抚勒限清厘造报。给予奖叙。并请仿照加广中额学额章程办理等语。浔梧各府绅民。捐输经费。虽城陷后。亦应查明请奖。以资鼓舞。其余捐输各绅民。尤当赶紧详报。核计奖励。不可历时太久。致有遗漏。著刘长佑饬令地方官、将各绅民近年捐项。未经详报者。迅速查明。勒限造报。即行奏请奖叙。如查有不肖官吏。侵吞捐款亦即据实参奏其捐输厘金两款。如己集有成数。并著援照部定章程奏请加广学额中额。至所称平南、桂平等处办团劣绅刘彦文等、有贻患地方情形。并著该抚严密确查惩办。毋稍姑容。原片著钞给阅看。将此由五百里谕令知之。　　

○闽浙总督庆端等奏、请留丁忧道员司徒绪、专办福州通商事务。得旨。该员先因军务奏留。继奉新章。回籍守制。自应恪遵。兹以夷务藉口。并请就近起复。不过为保留闽省补用地步所请不准行。　　

○以收复贵州镇远府城、并攻克思州五＜屯土＞出力赏副将周宏印、巴图鲁名号都司梁友芳等、蓝翎余升擢加衔有差　　

○以福建汀州府城被贼窜陷。总兵官袁艮、下部议处。　　

○乙卯。谕军机大臣等、本日据薛焕奏、＜口英＞国兵船驶赴长江。前往汉口等处。路过金陵。欲见发逆。并据巴栋阿奏、＜口英＞国商船现抵镇江。有轮船一只前往金陵上游。查看江面。欲使粤匪知其来往通商。毋得拦阻各摺片。＜口英＞夷于九江、汉口两处开商先与发逆交接该夷甫与中国换约。虽不助我剿贼。亦未必遂句通粤逆。再启兵端。惟此后该国商船。往来江面。恐金陵逆匪。借伊船只。装载贼匪。驶入天津海口。其患不可不防。此事若由中国稽查。恐该夷心生疑忌。不如向该酋告以现在汉口、九江、通商各国船只。往来甚多。恐粤匪假充商贾。溷迹其中。窜入天津海口中国无从稽查。应由贵国派人将出口进口人数严密查察。如有贼匪潜赴天津。务即代为拏获。以见彼此和好之道。著恭亲王奕等、悉心筹议。或行文照会或与喴哸吗等、当面言定之处。即行酌量办理。薛焕、巴栋阿、各摺片。均著钞给阅看。将此密谕知之。　　

○予浙江乍浦阵亡佐领顺兴、防御嵩寿、庆玉等、祭葬世职。　　

○丙辰。谕内阁、三月二十四日。著醇郡王奕譞等、进上书房读书。朱凤标等、均于三月二十日以前赴行在。　　

○又谕、给事中哲臣奏、请严定京察章程、先期开单进呈一摺。京察为考绩大典。各该衙门堂官。保列一等人员。出具考语。由吏部带领引见。本非专为简用外任而设。其特行圈出之员。令该堂官再出具切实考语。覆行引见。始量予录用。立法本极周密。该给事中奏、请令各该堂官将应行保列堪胜道府之员。先期出具考语。开单进呈。圈出后。再行带领引见。既与定例不符。且失京察本意况所保之员。未经引见岂能仅据该堂官考语。遽定其人之才具所奏殊属非是。著毋庸议。原摺著即掷还。　　

○又谕、玻崇武奏、请将不法兵丁首犯、从重惩治一摺。密云驻防兵丁文瑞、希升额、藉索米石。辄敢率领多人。偪勒协领法什善等、借贷钱文。复将该管官员。关闭档房。肆行辱骂。实属不法已极。文瑞、希升额、均著革去马甲。发往黑龙江充当苦差。以昭炯戒。至密云县欠放兵丁米石。著直隶总督、仓场侍郎、饬属赶紧挽运。交该副都统按季散放。毋许延误。　　

○谕军机大臣等、前因僧格林沁奏、追剿东境捻匪。接仗失利。当经谕令僧格林沁等、宜扼要严守。不可轻进。并谕令袁甲三、分兵援应。会同田在田、伊兴额、合力兜剿。本日复据僧格林沁等奏、捻匪黑蓝二旗。复由归德虞城一带。窜至菏泽县地方。现在该县一带盘踞。已札调候选知府赵康侯、并曹州等处团总各带乡团。在钜野县属之大义集会齐。拟于二十五日督带马队。前往会剿各等语。捻匪更番出窜。意在疲我兵力。当此贼势方张。正宜谋定后战。克操胜算以期大挫贼锋僧格林沁。此次复亲带马队。锐意轻进。深恐再蹈从前覆辙。著即督饬各属乡团。迎头截击。并飞催步队官兵。相机策应。该大臣身为统帅。指挥调度。是其专责。断不可轻临前敌。屡冒危险。俟此股击退。赶紧分布兵团。防守边濠。遏贼来路。以待袁甲三等、分兵会剿兵力稍厚。再图进取。方为妥善。将此由六百里加紧谕令知之。　　

○又谕、田在田奏、寿州团练构衅、现赴宿州镇抚一摺。据称、淮南团练。杀伤苗练。致苗练愤起争端。淮北数百练圩。纷纷纠众构衅。沙河涡河一带。新附各圩饥民。乘机赴灵泗等处滋事。宿南人心震动。现经开导宿州民练。将苗练旗号撤去。并分拨兵勇。在宿境东北驻劄。一面驰回宿州。镇抚人心等语。苗练与寿州团练构衅。叠经谕令袁甲三秉公查办并妥为安抚田在田现回宿州。自系为安定人心起见。惟此时捻匪窜扰东境。延及直隶东明、长垣、边界。本日复据僧格林沁奏称、此股捻匪。虽已折回。窜出东省边濠。而另投捻众。又复窜菏泽。徐州为东境藩篱。较宿南一带。尤为紧要。苗练构衅一案。现有袁甲三就近办理。田在田到宿后。应即折回徐州一带。与滕家胜、吴棠等、联络民团。督率兵勇。相机堵截。以遏捻逆北窜之路。并与僧格林沁一军。互相援应。以收夹击之功。毋因苗练牵掣。致令北路空虚是为至要。将此由六百里各谕令知之。　　

○又谕、田在田奏、撤退东勇、被团众格杀多名、请饬查办等语。据称、傅振邦撤去东勇五百名。行至泰安县大汶口地方。被民团截杀六十三名。内有官弁三员。游击傅万清后至。遇刘绍英认保。未被砍杀。旋据该县知县禀称、系因不服督查。遽行械斗。其时南翼各团亦均捆获多名。实属误认为贼。田在田复遣守备赵典涵、前往查访。行抵宋家庄。亦被民团绑缚。请饬山东巡抚确查讯办等情。民间团防。原有盘诘奸宄之责。惟军营撤勇。既有文凭可稽。即不得任意妄杀。虽因兵丁过境。人数浮多。恐有匪徒溷入。亦当报明该地方官办理。乃因不服盘诘。彼此械斗。杀毙多名。实属凶横不法。知县方振业、事后查办。自应虚心详察。何以赵典涵约同验查。并不前往。亟应严切根究。著清盛即派妥员。确切查明。是否该勇丁抢夺扰害。傅万清所禀不实。抑系该处民团。恃强滋事。该知县藉词规避。务须秉公勘究。按律惩办。以期两得其平。毋稍宽纵。原片著钞给阅看。将此由五百里谕令知之。　　

○又谕、玻崇武奏、兵丁索米滋事一摺。密云驻防兵丁瑞等、因索米石。聚众滋事。已降旨将该犯等惩办矣。据玻崇武奏称、欠放兵米。系九年冬季一季。十年一年。兵食关系紧要。年余未经散放。无怪该兵丁等、藉口滋事。著成琦、廉兆纶、将应放密云兵丁米石。赶紧设法挽运。交该副都统按季散放。毋任再有延误。将此谕令知之。　　

○吉林将军景淳等奏、捕珠各河。与夷务无碍。得旨。图留中。著于十三年照例采捕。今岁即赶紧设法筹办。除必需之款。仍照例支放外。其余可减则减。通融办理。　　

○以工部尚书绵森、正黄旗满洲副都统恩醇、为总管内务府大臣。　　

○调阿勒楚喀副都统喀通阿、为甯古塔副都统。甯古塔副都统德楞额为阿勒楚喀副都统。　　

○丁巳。谕军机大臣等、前因苗练与寿州团练。寻仇滋事。叠经谕令袁甲三等、严密访查防范。并谕令田在田往宿州镇抚后。仍即折回徐州一带。以固北路之防。本日复据翁同书奏、沥陈苗练横行。兵饷已绝。势不能支。请降旨慰勉各摺片。并钞录苗沛霖。致伪总统禀稿呈览。寿州饷需。不至者已五十日。哗溃堪虞。袁甲三昨奏、请于皖省协饷内。明定章程。业经谕令各该省如数拨解。寿营待饷孔亟。该大臣自当不分畛域。著由临淮军饷内。无论多寡。先行通融匀拨。以冀保全大局。至苗沛霖偪胁绅富领旗。并密禀内、有欲句结发逆。抢掠寿州以南一带。并欲攻取两淮、山东、河南、地方。合肥练总褚开泰、所呈苗沛霖禀稿。是否实有其事。或系寿州团练伪造。希图构衅。均未可知。著袁甲三严密访查。如果苗沛霖有句通发逆之事。亦宜不动声色。妥为防范。不可稍涉大意。并严催张学醇、才宇和、将团练仇杀一案迅速秉公查办。毋稍延误。苗练现在过淮筑营。偪胁民圩归服。并著田在田、伊兴额、确查该练动静。密为防备。切不可稍涉张皇。以致激而生变。翁同书密片一件。苗沛霖禀稿。并钞录摺片二件均著钞给袁甲三阅看。将此由六百里密谕袁甲三、田在田并传谕伊兴额知之。　　

○又谕、胜保奏、练兵筹费、添置器械一摺。据称、圆明园八旗包衣三旗兵丁。入枪营操演者向祇二千四百名现拟于八旗护军内。挑出精壮兵一千四百名。统共三千八百名。并添置擡枪、鸟枪、排枪、刀、矛、马枪、号衣等件。共需银六千三百六十余两。请于厘捐盐价罚赔各项银两内提用。或由部筹款一万两。或八千两。发交该营等语。已交户部核议具奏矣。京营训练兵丁。添置器械。除擡枪照数添置外。其余鸟枪等件。著该大臣再行核减。以节经旨而务实际并核实估计究竟统需银两若干。详细确查具奏。毋得稍有浮滥。将此谕令知之。　　

○赏已革大学士瑞麟四品顶带办理吉地工程。　　

○以甘肃哈密协副将黄鸣铎、署安徽寿春镇总兵官。　　

○以防守安徽寿州出力。赏参将吴峻基、巴图鲁名号。游击朱佩芬、守备滕传述、委参领阿克敦、同知言南金、知州任春和等、花翎。知县熊英等、蓝翎。余升叙加衔有差。　　

○以防护直隶永定河上年伏秋。大汛出力。予知府王茂勋等、升叙有差。　　

○戊午。孝仪纯皇后忌辰遣官祭裕陵。　　

○谕内阁、本届京察吏部将盛京五部侍郎开单题请盛京侍郎倭仁等著照旧供职。　　

○又谕、本日义道等、奏参擅撤、摺件之中书。请交部议处。并据肃顺另摺奏参该中书等、请分别严议议处一摺。内阁中书文林、于户部郎中吕赓南、私撤摺件。既无该部文书。又未告知内阁侍读。辄擅自拆封。撤交该员。实属荒谬文林、著即革职。侍读文纲、及委署侍读等于私撤摺件。未能觉察。亦难辞咎。均著查取职名。一并交部议处。　　

○又谕、户部奏、请饬催运米船只等语。奉天额运米石。上年因直隶船只迟延。以致未能起运。实属延玩。著直隶总督严饬押船委员。刻即押催船只。赴奉天领运毋得再有迟误。至本年应需船只。并著该督严饬天津甯河二县克期雇备务于四月内齐抵奉天口岸守候装运并著该将军等严饬经徵各员。认真经理。一俟津船到口。再行赶紧装兑。于六七月间、赴通交纳傥再迟延逾限。即著严参惩办。以肃运务而儆玩泄。　　

○谕军机大臣等、毛昶熙奏、兵勇马队过单。现拟每寨挑选壮丁一名。骑马一匹。于到营后。按照马勇给发口粮。事竣各回原寨等语。捻匪马匹甚多。我军马队过单。仅恃步队追剿。势难得力。自应多添马队。以资攻击。前因马队不能再调。谕令毛昶熙招募马勇。该大臣现于每寨中、派选一人一骑轻而易举。并于投效之人。责令寨长保送。约归陈两属中、可得马队三四百名。办理尚属妥协。惟贼势剽疾异常。恐现集马队。尚不敷攻剿。著于归陈两属之外。再行设法选派马勇。务期多多益善。俾成大队。庶可随贼所向。驰往攻击。另片奏、办理招抚捻首事宜等语。孙葵心在六安境内。既为该逆等拘囚。投诚之意。自必更坚。正宜乘此机会。迅速入手。以免致滋他变。贾臻业已调任安徽。著即饬令该藩司设法办理。毋再稽延。将此由六百里谕令知之。　　

○又谕、户部奏、请饬催寄囤漕粮赴津一摺。上年江浙两省。海运漕粮船只。因天津戒严。在奉天、山东、各口岸。分别暂停寄囤。共漕米一万五千余石。现在春融。海洋安静。著玉明、倭仁、景霖、清盛、即饬各属。将上年寄囤之江浙尾漕克期运赴天津交纳。仍将转运船米数目先行咨报户部以凭查核毋稍稽延将此由五百里各谕令知之。　　

○以直隶天津等处拏办枭匪出力。赏知县毛庆麟、花翎。余升叙有差。　　

○以四川马边等处剿贼出力。赏知县黄汉章、蒋道轸等、花翎。把总何玉春等、蓝翎。余升叙有差。　　

○以河南确山等处剿匪出力。予都司余万明等、升叙加衔有差。阵亡把总谷有富、祭葬世职。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十二　　

咸丰十一年。辛酉。二月。己未朔。谕内阁、徐之铭奏、回匪袭踞晋甯州城、旋即克复、并江川甯州等处解围一摺。上年十一月闲。云南迤西回匪分股袭踞晋甯州城。经知州熊梦昌等、调集练勇。分队进攻。外委李和、首先登城。外委蒋连璧等、先经改装进城。放火接应。兵勇乘势齐登。毙贼数百名。逃出之贼。复经兵练截杀五六百名。夺获枪炮器械无算。立将州城克复。另股匪首马勇、即马双恩、攻扑江川县城。署知州讷谟谨等、分路剿击。武生周钧等、杀贼三四百名。武生李必汤、矛戳马勇毙命。贼始纷纷败溃出城。追杀三十余里。其攻扑甯州之贼。经知州文廷铣等、分督兵练。竭力守御。并乘夜围攻贼营。枪炮齐施。毙贼无算。复追杀十余里。贼尸遍野。江川甯州两属。均已一律肃清。剿办尚属出力。在事出力员弁。著徐之铭择尤保奏。候朕施恩。　　

○又谕、徐之铭奏、请将前署道员革职提问等语。前署云南迤东道汪之旭、官声平常。前经降旨、送部引见。乃时逾两年。辄敢抗不遵依。复藉图差委。任意延宕。实属目无法纪。汪之旭、著即革职。交徐之铭提问。并查明铜务历年交代。如有亏短情弊。即著从严惩办。　　

○谕军机大臣等、舒精阿奏、筹画安设隔断丈尺、接搭平台、绘图呈览、并请免报销一摺。恭顺皇贵妃金棺。至和裕皇贵妃园寝飨殿。著仍安设东次闲。原设酒桌。著移安西次间。戗桥平台、俱无庸添设。发去朱笔一件。著舒精阿、遵照敬谨办理。所需银两。由广恩库支领。事竣后仍著报部核销。以重款项。将此谕令知之。　　

○又谕、前据僧格林沁等奏、请裁减察哈尔兵额。当经谕令庆昀、查明该处兵额。酌量裁减。以节糜费。兹据庆昀等奏、遵查该处各项兵额。共八千一百六十八名。饷数例祇京兵之半。分守之地。东西计千里以外。南北亦八九百里。与扎萨克游牧。共卫北边。难议裁减。拟将现在甲兵空缺六十三名。暂行停拨。并已拨到旗之二百二十四名。及各旗出征兵内遇有出缺。无丁可补。一并暂行停拨等语。察哈尔各项官兵、控制北面。地方辽阔。近日缉盗防边。更为紧要。且俸饷定额。本较京旗数减。穷困者多。既据该都统等、查明情形。自未便遽议裁减。著仍循旧章办理。所有甲兵等空缺。并著无庸停拨。以重边防。惟该处兵丁从前徵调时。临阵多不得力。该都统等、务宜汰除老弱。简补精壮。随时讲明纪律。认真操演。以备徵调。庶几兵归实用。饷不虚糜。将此谕令知之。　　

○又谕、徐之铭上年十月闲奏、请令张亮基在任调理摺内、有七月二十四日护提督褚克昌阵亡之语。未见专摺奏报。是否摺件遗失。著该抚查明该总兵阵亡情形。详细具奏。其回务副掌教徐元吉、武生马如龙、前据该抚奏请、令其办理应抚事宜。此次窜踞呈贡。经总兵何自清、督兵剿击。克复县城。详细情形。摺内亦未据声叙。至楚雄府城被陷时。迤西道宋延春、如何回省。有无逃避情事。均著徐之铭、确切查明。据实详晰具奏。将此由六百里谕令知之。　　

○杭州织造恒起、奏报到任日期。得旨。随时整饬。勿得藉口商贩不通。致亏税项。　　

○以克复云南晋甯州等城。赏知州文廷铣、外委李和、花翎。军功李之凤等、蓝翎。余加衔升叙有差。　　

○补铸云南迤西道关防。楚雄府知府印信。从巡抚徐之铭请也。　　

○予云南江川县阵亡典史罗宗洲祭葬世职。　　

○辛酉。谕军机大臣等、前据僧格林沁等奏、黑蓝二旗捻匪、复窜菏泽。拟亲督乡团、前往会剿。当经谕令该大臣等、宜严扼边濠。不可经临前敌。致令再有挫失。本日据僧格林沁等奏、捻匪五旗并出。分股在定陶、曹县、菏泽等处滋扰。该大臣行抵大义集。各州县乡团。因贼势过众。胆怯不能协剿。现在仍回唐家口。激励官兵。防守河岸等语。此股捻匪既号称十余万。凶悍异常。各属乡团。未能协助官兵。但各守村寨。必须互相联络。方能杜贼窜扑。该大臣等、仍当激励赵康侯等、令其分饬乡团。遇贼即击。毋令贼踪北窜。现在裁汰陕甘官兵二千余名。兵力更单。惟有将牛头河、及运河等处各要隘。严密防守。以固北路藩篱。俟袁甲三、会同田在田、伊兴额等、分兵剿办。将捻匪后路牵制。该大臣再当酌度机宜。督兵策应。此时宜仍遵前旨。不可锐意轻进。再蹈从前覆辙。将此由六百里谕令知之。
  </div>
  <div class="pagination">
   <a href="清实录咸丰朝实录_page482.html">
    上一页
   </a>
   <span>
    ...
   </span>
   <a href="清实录咸丰朝实录_page478.html">
    478
   </a>
   <a href="清实录咸丰朝实录_page479.html">
    479
   </a>
   <a href="清实录咸丰朝实录_page480.html">
    480
   </a>
   <a href="清实录咸丰朝实录_page481.html">
    481
   </a>
   <a href="清实录咸丰朝实录_page482.html">
    482
   </a>
   <span class="current-page">
    483
   </span>
   <a href="清实录咸丰朝实录_page484.html">
    484
   </a>
   <a href="清实录咸丰朝实录_page485.html">
    485
   </a>
   <a href="清实录咸丰朝实录_page486.html">
    486
   </a>
   <a href="清实录咸丰朝实录_page487.html">
    487
   </a>
   <a href="清实录咸丰朝实录_page488.html">
    488
   </a>
   <span>
    ...
   </span>
   <a href="清实录咸丰朝实录_page484.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
