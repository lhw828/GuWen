<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1522 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1522 页/共 1860 页
  </h1>
  <div class="content">
   ○调正白旗汉军都统克勤郡王雅朗阿、为镶红旗满洲都统。署正黄旗汉军都统王进泰、为正白旗汉军都统。　　

○丁卯。常雩。祀天于圜丘。上亲诣行礼。　　

○幸圆明园。　　

○谕曰、新授光禄寺少卿喜常、在钦天监行走有年。算法谙熟。著仍兼钦天监监正。　　

○增定卓异官犯赃、议处原保荐上司例。吏部遵旨议奏、向例卓异官犯赃。原保荐各上司。于未败露之先查参者。免其处分。若不行揭参。督、抚、降三级调用。司、道、府、降二级调用。如原上司已离任。无从揭参。督、抚、降二级调用。司、道、府、降一级调用。定例本未周匝。请嗣后卓异官于原上司离任后犯赃者。仍照旧例议处。若犯赃年月。在该上司未离任之前。虽败露于已离任之后。不得幸邀末减。仍照同省不行揭参例议处。再保荐系藩司专政。未便同道、府、一律处分。请照督、抚、一体议处。从之。　　

○戊辰。谕曰、喀喇沁塔布囊格勒克萨木噜布、前因济克济特扎布案内。曾将伊逐出乾清门。革退协理旗务职任。今郡王扎拉丰阿病故。丹巴多尔济年幼。又居住京城。游牧处不可无办事之人。格勒克萨木噜布、咎止失察。著加恩仍挑在乾清门行走。办理扎萨克事务。并著迅速来京。即至扎拉丰阿家。办理丧事。俟事毕回游牧时。将济克济特扎布、即交伊带回。严加管束。勿令滋事。格勒克萨木噜布、俟释伊兄服后。于七月中旬。再赴热河请安谢恩。　　

○己巳。军机大臣、会同户部议覆、陕甘总督李侍尧奏称、甘省地处边要。土瘠民贫。加以新疆孔道。差使络绎。冲途各州县。办公稍形竭蹷。请分别酌增养廉等语。系恐州县藉差科派起见。事属可行。但所增未免过多。臣等酌议、最冲之泾州、平凉、隆德、静宁、会宁、安定、金县、皋兰、平番等九州、县。于原定养廉外。拟加银六百两。次冲之固原、古浪、武威、永昌、山丹、张掖、抚彝厅、高台、肃州、玉门、安西等十一厅、州、县。拟加银四百两。又冲途驿站之东乐县丞。拟加银二百两。至所称换班官员。奉差出口。往还一二万里。于例给车马外。未免稍有通融等语。此等酬应。已非例所应有。且冲途非止甘肃一省。何以未闻支应竭蹷。恐此次加增养廉之后。各官藉有明文。肆意多索滥应。应令该督、饬该管道府。不时稽查。如有此等情弊。严参治罪。从之。　　

○户部等部议准、陕甘总督李侍尧奏称、向来武职衙署。遇有坍损。在空缺养廉留半银内。动支修葺。嗣于乾隆四十三年。经原任甘肃藩司王廷赞奏改、自副将以下。俱在藩库借款兴修。仍在该员养廉内分年扣还。自改例以来。借款者寥寥。盖缘武职养廉。仅敷用度。人情各顾其私。恐将来坐扣竭蹷。遂至视同传舍。因循日久。则曹□少旧者渐至朽坏。歪斜者必致倾颓。年复一年。更不可问。请仍复旧例。从之。　　

○庚午。谕、例载八旗公中佐领员缺。文职大臣。虽尚书亦得拣补。但尚书职任较繁。无暇兼理。反于佐领事务无益。著交八旗、嗣后除世管佐领。仍照例办理外。至公中佐领。尚书停其拣派。只将侍郎以下。拣选带领引见补授。　　

○又谕、豫省河工。现已告成。下游漫水。日渐消落。漕艘北上。可以遄行无阻。但必须赶紧回空。早出东境。运河闸坝等工。始能及早兴修。著仓场侍郎书麟等、于漕船抵通时。随到随即赶收。饬令迅速回空。毋得稍有迟滞。总漕毓奇、亦著速行查催。　　

○谕军机大臣等、军机大臣、会同户部议覆、李侍尧奏请甘肃冲途州县、分别酌增养廉一摺。已依议行矣。摺内所称、冲途非止甘肃一省。何以未闻支应竭蹷。及换班官员。于例给车马之外。稍有通融。已属违例各情节。皆朕特降谕旨。令军机大臣改议入摺者。著传谕李侍尧知悉。毋得视为泛常议覆。自此次增设养廉之后。地方官倘因办公宽裕。遂尔任情滥应。及奉差官员。藉有明文。肆意需索。日久必致竭蹷。仍复派累侵欺。是添设养廉。不惟终归无益。且转开滥应之弊。于邮政官方。大有关系。著传谕李侍尧、时刻留心。严加查察。防微杜渐。如有滥支滥应等情弊。立即严参。尽法严惩。免致将来并受其累也。　　

○辛未。哈萨克努喇里之子阿布赖、素勒坦之来使哈喇托霍、并哈萨克王阿布勒比斯之子噶岱等、十人入觐。赐冠服银币有差。　　

○谕军机大臣等、据福崧奏、办理范公塘情形一摺。内称、该处原筑埽工。因回溜汕刷。致有间段矬蛰。现在用船沉石。以护塘根。自二月试办以来。沉船三十四只。已过朔望两汛。并无抵矬。尚属稳固等语。此事甚关紧要。富勒浑、福崧、从前何以并未奏及。直至今日福崧奏到。朕今方知。心中并无此事。殊为奇怪。范公塘一带。既属潮水顶冲。其原做埽工。本在沙上建筑。土性自然浮松。不能得力。且因回溜汕刷。塘根易致矬蛰。伊等现在用石沉船。亦系暂时防护。补救目前。非一劳永逸之计。看来章家庵以东。普建石工。重重保障。自可永远安澜。而章家庵以西。仅藉范公塘一道。形势单薄。将来是否一律改筑石塘。以资捍卫之处。俟明岁南巡时。朕亲临视。指示机宜。再行定夺。但目下情形如何。将来伏秋大汛。是否可以保护平稳。著传谕富勒浑、福崧通盘熟筹。详悉绘图贴说。迅速覆奏。以慰悬注。再福崧奏、现拟于沉船处。就其顶冲。建做挑水石坝。使来回潮溜。不致逼近塘根。亦系抵御顶冲之一法。自应如此办理。但阅图内所筑坝之处。稍觉偏北。朕意于迤南再筑一坝。以挑水势。俾大溜日就南趋。于刷沙方为得力。已于图内用朱笔标记。著将原图发交福崧、一并遵照妥协筹办。将此由六百里传谕知之。仍著将该处近日情形。速行覆奏。　　

○又谕、刑部核拟广东海洋县民苏阿张、邢岱绿等互殴。致伤邢阿猪、苏穆丰等十二人。先后身死一案。内苏阿张等九犯。该抚照寻常斗殴律。拟以绞候。刑部改为绞决。所驳拟甚是。苏阿张等、于海疆地方。辄敢纠众械斗。致毙十二命之多。实为凶横。非寻常斗殴可比。该抚尚安、仅照例拟以绞候。殊属宽纵。尚安初任巡抚。于此等海疆逞凶毙命之案。自应留心整饬。从重办理。不应姑息若此。若李湖、早从严办理矣。尚安著传旨严行申饬。　　

○壬申。谕军机大臣等、本日富纲、刘秉恬、各有四百里驰奏之摺。朕意两人或有互相揭奏。及患病情事。急为披阅。则俱系覆奏铜厂无误情形。此事前因伊等摺内。声叙未明。且有将来恐致误卯堕铸等语。是以降旨申谕富纲、刘秉恬、于接到时。自当联衔覆奏。岂有同驻省城。共办一事。各自由驿驰奏之理。看来伊二人竟是各怀私见。不能和衷办公。于地方公务。大有关系。富纲、刘秉恬、俱著传旨严行申饬。　　

○兵部议覆、两江总督萨载奏称、江苏、安徽、二省。各营增添兵额。应添设额外外委。以资管束。请将督标中左二营。添设额外外委五员。漕标中左右三营。添设三员。淮安城守营。添设一员。河标中左二营。添设二员。又河标萧营。添设一员。苏州抚标左右二营。添设四员。提标中左前后城守五营。柘林南汇二营。平望常州二营。苏松镇标中左右奇四营。俱各添一员。狼山镇标右营所辖之茅家镇。添设一员。扬州营。添设一员。安徽抚标左右二营。添设四员。寿春镇标中左右三营。各添一员。安庆营。添设一员。共添三十九员。均于马兵内挑补。仍食本身钱粮。应如所请。从之。　　

○癸酉。上御山高水长。赐哈萨克努喇里之子阿布赖、素勒坦之来使哈喇托霍、并哈萨克王阿布勒比斯之子噶岱等宴。　　

○兵部等部议准、山东巡抚明兴奏称、兖州镇属十四协营。现在操演炮位。惟劈山炮最为得力。请将年久锈坏之佛郎机二十六位。改铸劈山炮。从之。　　

○甲戌。谕、据云南巡抚刘秉恬具题、民人王奉以药迷人。未经得财一案。将王奉比照传授药方贻害例。拟斩监候。永远监禁。其为从之杨富、照律拟流改遣。所拟尚未允协。此等匪犯。拟以斩候。虽若从严。但永远监禁。仍得安坐囹圄。较之为从之发遣为奴者。转属从宽。王奉著改发伊犁。给与厄鲁特为奴。并著刑部将此等案件。照此另行酌定条例具奏。　　

○谕军机大臣等、甘省撒拉尔回人。只有十二工。从前苏四十三滋事逆党。止系三工新教回众。其余九工之旧教回人。亦俱隶循化厅所属。昨询据善德奏称、旧教回人。亦系撒拉尔种类。与内地回民不同。现在该处旧教回人。目睹上年大加惩创之后。各知畏惧。安分守法。不致再生事端等语。撒拉尔回人。既另行居住。各为一种。则与内地回民。自应区别。其往还结亲。亦当听伊九工之众。自为婚配。内地回民。不得杂入其中。致日久滋事。前李侍尧在京时。未经面谕。著遇便传谕李侍尧、于回任之后。饬属留心体察。设法防范。开导内地回民。各知守法自爱。勿与撒拉尔回众。往来联络。总宜不动声色。为之以渐。日久风俗自然移易。方为妥善。至黑帐房番人。与撒拉尔回众。种类本殊。又各奉一教。向来亦互有恃强凌弱之事。嗣后亦当随时访察防闲。使各安居守业。勿致生事。惟在该督等、严饬所属。实力奉行将此一并谕令知之。　　

○以故广西太平府属茗盈土知州李天麟子以仁、袭职。　　

○大学士前署直隶总督英廉疏报、昌平、西宁等二州县、乾隆四十七年分、开垦荒地九顷三十七亩有奇。　　

○乙亥。上御演武厅、阅火器营操。　　

○以内阁侍读学士费南英、为云南乡试正考官。宗人府主事吴俊、为副考官。翰林院侍读学士德昌、为贵州乡试正考官。内阁中书鲍之钟、为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十八


大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。四月。丙子。上御山高水长。赐哈萨克努喇里之子阿布赖、素勒坦之来使哈喇托霍、并哈萨克王阿布勒比斯之子噶岱等食。　　

○谕、山东运河堤闸各工。现在勘明段落。一律兴修。著于部库内拨给银五十万两。照例解往备用。该部知道。　　

○谕军机大臣等、豫省新工善后事宜。最关紧要。前经阿桂等、会商妥议。于河头东西两岸。斜挑展宽二十余丈。并于河尾出水之处。挑开旧堤一百丈。又于南岸挑川字沟二道。以备伏秋大汛。自应如此办理。但阅图内所绘旧南堤入新河之处。东面稍觉窄狭。尚恐逼溜向南。应再于东面下唇。将旧堤破宽。向东取势。则大汛水长。河形直下。更为畅顺。不致向南坐湾。新堤可免著重。至河尾所挑下唇川字沟迤南。亦应一律将旧堤酌量破宽。宣洩下注。使尾闾益加通畅。似更有益。著传谕何裕城、李世杰、遵照妥办。并著随时酌量情形。相机防守。以期新堤巩固。河流顺轨安澜。将此随奏摺之便。谕令知之。仍将筹办缘由。具摺覆奏。寻奏、遵旨于东岸南堤。再破宽二十丈。顺长二百丈。庶河形直下。可免坐湾。又于川字沟迤南。再破堤三十丈。但距大河尚远。请于河尾北滩近河之处。另开沟一道。宽五十丈。再破堤三十丈。则虽遇盛涨。不致壅遏。得旨嘉奖。　　

○丁丑。孝端文皇后忌辰。遣官祭昭陵。　　

○兵部等部议覆、云贵总督富纲奏称、滇黔两省。应补实兵五千二百余名。请先尽兵家子弟挑补。易于操演。收伍之后。责令各将弁、朝夕训练。务同旧兵一律可观。仍咨抚提各镇。不时稽察。至此次新兵挑补后。即应支给饷银。除省会标营。毋庸豫发。其离省窎远之各标镇协营。就其应添兵数。先发一季饷银。存贮各该地方官库。俟招募新兵验准后。即知会文员。按名公同支放。庶入伍新兵。可按期支饷。而经手各员。亦可免那移之弊。均应如所请。从之。　　

○以副都统衔宁夏协领善德、为镶白旗蒙古副都统。　　

○戊寅。谕曰、蕴端多尔济、驻劄库抡办事。并无得项。著加恩照勒保之例。每日赏给盘费银二两。　　

○又谕、善德著加恩赏银二百两。为伊搬取眷属之资。　　

○谕军机大臣等、据袁守侗奏、签升广东韶州府知府之现任直隶顺德府同知嵇瓒、两耳重听。据称日久未愈。知府为方面大员。恐应对迟钝。即难胜任等语。所奏殊属回护。嵇瓒既两耳重听。谅已精力衰颓。不但难胜知府之任。即同知亦有民社之责。岂可以衰庸之员。恋栈贻误。是袁守侗业已姑容于前。恐此次引见。难逃朕之洞鉴。先为此奏。以为掩饰地步。袁守侗办事。不应若此。除嵇瓒一员。俟引见后再降谕旨外。袁守侗、著传旨严行申饬。再前召见刘峨、询及袁守侗旧病曾否痊愈。据奏该督病虽就痊。尚觉气喘痰嗽等语。袁守侗平日气体。尚属强健。此次病后。竟似虚弱。并著传谕袁守侗、务须加意调摄。以副朕倚毗之至意。　　

○已卯。户部议覆、漕运总督毓奇奏称、向惟山东粮道。督押重运抵通。余祇押抵淮安。请嗣后各省重运。俱令粮道于到淮盘验后。即督押本帮。直至临清。出具船米无亏印结。再行回任。其自临清抵通。概责令山东粮道。往来催趱。较前仅委丞倅督押。益加详慎。应如所请。从之。　　

○旌表守正捐躯广东清远县苗民曾永?聘妻李氏。　　

○庚辰。上御勤政殿听政。　　

○谕、据何裕城奏、四月十四日。江南淮安头帮漕船。行至昭阳湖边桥头店地方。陡遇异常风暴。收帮不及。风急浪涌。以致该帮船。互相碰击。将吕鸣玉等船二十只。登时沉溺。现在督率营员、赶紧捞戽等语。内河失风。沉溺漕船。漂失米石。照例应著落通帮旗丁、分摊赔补。但念该帮船。猝遇暴风激撞。人力难施。尚非该旗丁等疎失所致。所有各船漂失米石。俱著加恩豁免一半。以示体恤。其应赔一半米石。并著分年带还。以纾丁力。该部即遵谕行。　　

○谕军机大臣等、据何裕城奏、四月十四日。江南淮安头帮船。行至昭阳湖边桥头店地方。陡遇暴风。收帮不及。各船互相碰击。致吕鸣玉等船二十只。登时沉溺等因一摺。已明降谕旨、将漂失米石豁免一半矣。上年江西漕船。亦有遭风沉溺之事。因查明实系人力难施。且有淹毙人口。是以加恩将应赔米石。全行豁免。并令查明分别赏恤。但此等小人。情伪难知。恐此次各该旗丁等、恃有上年恩旨。谓漂失米石。仍可格外邀恩。并不小心防范。甚或私带货物过多。以致漕船碰沉。止顾保护货物。竟置米石于不问。或惟米石漂没。人口并无伤损。仍当责令赔补。并应查明治罪。以示惩儆。著传谕毓奇、严密查察。此次帮船沉失。有无此等情节。并各该船内。曾否淹毙人口之处。一并详晰据实覆奏。到日再降谕旨。若实有淹溺人口。亦不可隐讳。著据实具报。候朕加恩。　　

○又谕、昨豫工合龙后。黄水已归正河。所有从前漫口下游淹灌之处。水无来源。自可渐次就涸。即山东江南一带。湖河诸水。亦日见消落。但恐湖面宽阔。消水尺寸。一时未能大减。则民田卢舍。及行舟往来。终多未便。现在下游疏洩之路。如刘老涧、涟河、骆马湖、六塘湖、诸处。俱已设法筹办。尽力疏消。因思杨家庄口门内。向有横坝。原为运河水小时。恐其宣洩太过。故用坝蓄水。以利遄行。今湖水惟虑其不能畅消。该处坝身。不妨大为展拓。俾去路愈加畅顺。庶上游积水。早见消落。于漕运民田。均有裨益。著传谕萨载、李奉翰、详悉履勘。通盘筹画。是否可以如此办理。如并无妨碍。即一面开挖。一面覆奏。将此由六百里谕令知之。寻会奏、臣萨载飞札河臣。就近亲勘。臣李奉翰驰赴杨家庄上下测量。河形宽深。溜势畅达。坝口可无须再展。惟有将宿迁运河东岸。筹挑通湖各水口。随时相机挑展。俾积水入湖。由新挑涟河归海。报闻。　　

○以通政司副使吴垣、为太常寺卿。　　

○旌表守正捐躯江苏泰州民高如柏妻孙氏。　　

○辛巳。谕、朕将次启銮。前往热河。秋间即由热河至盛京。恭谒祖陵。现在福隆安气体尚弱。将来随往之御前大臣乏人。著福康安来京署理工部尚书。所有四川总督员缺。著李世杰补授。李世杰未到任之前。四川总督印务。著交特成额暂行署理。福康安接奉此旨。即由驿起程。务于五月二十四日启銮前到京。河南巡抚员缺。著何裕城补授。李世杰交卸抚篆。即前赴新任。不必来京请训。兰第锡、著署理河东河道总督印务。即著来京请训。再赴新任。　　

○谕曰、福隆安、现在气体尚弱。著加恩赏给人薓二斤。　　

○刑部议覆、大学士前署直隶总督英廉疏称、滦州民妇老王邢氏、因伊媳小王邢氏、身弱不能工作。时加殴骂。即蓄意谋杀。后因小王邢氏出言顶撞。遂同无服侄媳王姚氏、并女贾年姐、将小王邢氏按倒。用刀撬落门牙。以盐卤向灌。立时殒命。请将王姚氏、贾年姐依谋杀人从而加功律。拟绞监候。老王邢氏、依故杀子孙之妇律。拟杖一百。流三千里。不准收赎。应如所题。得旨、此案姚氏、贾年姐、俱依拟应绞。著监候秋后处决。至老王邢氏、与小王邢氏、分属姑媳。该部核覆、照尊长谋杀卑幼律。问拟杖流。不准折赎。固属照例办理。但核其情节。尚未允协。姑之于媳。究与亲生子女之于父母不同。若平日不遵教训。或有忤逆情形。自应管教责处。然亦不得任意凌虐。恣行残忍。今小王邢氏、因体弱不能工作。尚无大过。乃老王邢氏、因其出言顶撞。蓄意谋杀。辄用盐卤向灌。并用刀撬落门牙。凶残已极。若不严加惩儆。则凡为姑者。不论其媳有无忤逆。竟恃尊长名分。肆意谋杀。到官问拟。又得幸邀宽减。此风亦不可长。老王邢氏、罪虽不至论抵。然仅问拟杖流。不足蔽辜。老王邢氏、著改发伊犁、给与厄鲁特为奴。以示惩儆。如此准情定罪。则凡为尊长者。皆如慈爱。而为卑幼者。更得尽其孝敬。庶不致恩义尽泯。亦明刑弼教之一端也。嗣后如有此等案件。即著照此办理。　　

○蠲免河南汝阳、上蔡确山、正阳、新蔡、西平、遂平、淮宁、西华、商水、项城、沈邱、扶沟、临颍、襄城、郾城等十六县、乾隆四十七年分、水灾额赋有差。　　

○壬午。谕军机大臣等、本日任承恩奏到、四月十四日。淮安卫帮船。行至鱼台县境。昭阳湖边桥头店地方。陡遇风暴。沉溺帮船二十余只。随赶赴该处。察看情形。会同办理一摺。所办是。已于摺内批示矣。又据明兴奏到摺内。仅称饬委该管道将前往。督同营厅地方印汛各员。确查办理等语。此事该抚不应前去乎。漕船虽系总漕、总河、及巡漕御史专责。但既在东省境内失风。至二十余只。该抚即应往查。以安众心。此非越俎多事也。今任承恩尚知亲赴该处察看。岂明兴转见不及此。及仅委之道将各员查勘。并不亲往。殊属非是。明兴著传旨申饬。伊二人之摺一日到。明兴之摺批在前。任承恩之摺批在后。若明兴因任承恩亲往督办。经朕批奖。将伊申饬。辄心怀嫌忌。则其取咎更大。亦断不能逃朕洞鉴也。将此谕令知之。　　

○癸未。旌表守正捐躯山西定襄县民李昇仲妻张氏。
  </div>
  <div class="pagination">
   <a href="清实录乾隆朝实录_page1521.html">
    上一页
   </a>
   <span>
    ...
   </span>
   <a href="清实录乾隆朝实录_page1517.html">
    1517
   </a>
   <a href="清实录乾隆朝实录_page1518.html">
    1518
   </a>
   <a href="清实录乾隆朝实录_page1519.html">
    1519
   </a>
   <a href="清实录乾隆朝实录_page1520.html">
    1520
   </a>
   <a href="清实录乾隆朝实录_page1521.html">
    1521
   </a>
   <span class="current-page">
    1522
   </span>
   <a href="清实录乾隆朝实录_page1523.html">
    1523
   </a>
   <a href="清实录乾隆朝实录_page1524.html">
    1524
   </a>
   <a href="清实录乾隆朝实录_page1525.html">
    1525
   </a>
   <a href="清实录乾隆朝实录_page1526.html">
    1526
   </a>
   <a href="清实录乾隆朝实录_page1527.html">
    1527
   </a>
   <span>
    ...
   </span>
   <a href="清实录乾隆朝实录_page1523.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
