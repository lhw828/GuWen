<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 118 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 118 页/共 518 页</h1>
    <div class="content">　　○夜月食
　　○乙丑升云南按察使吴铠为都察院右佥都御史巡抚宁夏
　　○荫死事江西巡抚右副都御史孙燧孙镆为国子生以先三品考满也
　　○  上谕礼部朕荷  天庥赐生元子生母昭嫔王氏宜有进加以示宠异取今月二十三日告于  皇祖  列圣  皇考遣使持节以金册金印进封为贵妃第四子生母靖嫔卢氏进封为靖妃又列衔锦衣卫正千户英女刘氏补封为淑嫔俊女王氏为宜嫔受女王氏为徽嫔娈女王氏为裕嫔瓒女陈氏为雍嫔具仪以闻礼部具上仪注如前册妃嫔礼因请次日  上御奉天门文武百官各具吉服鸿胪寺官致词称贺诏曰可
　　○丁卯提督两广军务兵部左侍郎潘旦奏安南之乱自陈暠害其主黎睭暠诛而子昇据有谅山之地莫登庸初拥立黎譓既而逼迁海上遂据清都终假逊位之名以成夺国之计今陈昇又为莫登庸所图国内疆大之土大约黎氏仅得存十二莫氏已据十八矣朝廷方遣使问罪而登庸随有求贡之文夫夷狄禽兽本无人伦律以中国之法皆非所宜立若处之以夷狄之道则元昊可爵不义可侯而黎利可生也彼此分争兵革未已皆欲假天朝名号以为之主伏望敕下礼兵二部从长议覆容臣等戒严观变以待彼国之自定此古帝王治以不治之法也于是礼部尚书严嵩兵部尚书张瓒等覆言安南实我国荒服之国其奉藩称臣朝贡惟谨比之北虏西戎不同莫登庸逐君弑主专制夺国情罪显著且安南为我  祖宗封国懬焉得而授之逆庸逆庸焉得而受之于懬若谓夷狄之国素无人伦谓元昊可王不义可侯使又有如逆庸者弑君夺国上表请封则国家又将何以处之若谓彼此纷争兵革未已姑一切置之不问则不免长乱纵奸又失黎宁所以求救之意今輙引子密元昊二事为证事理不伦非所以服夷奸而崇国体也且黎宁尚在清都差人告变志图恢复今却称本国俱已平定上表求贡尤属隐蔽洪武年安南遣使称贡  太祖高皇帝曰安南篡弑不许来贡今逆庸求贡遽难准从宜行提督巡抚总兵等官详审逆顺相机抚剿遵奉前旨酌处施行庶  皇上兴灭继绝之仁诛残去暴之义两得之矣部覆上  上从部议命提督官如前旨行事
　　○己巳大同自二月中牛心山之捷虏众盘驻近边伺隙报复时守臣又以  圣驾  陵祀戒严督緫兵梁震部分诸将兵各路按伏至二十八日遇虏骑数千于宣宁湾破之斩首九十六级□三月八日复破其数百骑于红崖儿斩首八级各夺获甚众总督侍郎周叙以闻  上嘉诸臣一月屡捷斩获功多升周叙右都御史兼兵部左侍郎史道右副都御史荫梁震一子本卫百户各赏银五十两纻丝四表里升副緫兵郝镗等十人一级赏银三十两二表里巡按御史桑乔督饷主事高翀各二十两一表里查盘给事中吴应祥等八人十两一表里升赏奏捷人优恤被伤官军余功罪令御史核奏
　　○庚午以建造行宫免  康陵庄地并昌平州民地粮草均徭
○辛未  上御奉天殿遣武定侯郭勋等为正使持节大学士李时等为副使捧印册封贵妃靖妃裕嫔淑嫔徽嫔雍嫔其贵妃册曰朕茂膺  天眷灵承  祖德锡以元子作我邦储  宗社之休无疆惟始室家之庆浚发自今惟是震器之攸归实藉坤元之载育咨尔昭嫔王氏懿性夙成柔仪可度贞明俨日敦厚承天钟扶舆之粹精祥开震夙协燕禖之祷祀祚启昌闳肆惟锡羡之隆宜示宠章之异载扬缛典允属嘉辰兹特遣使持节册封尔为贵妃锡之金印于戏名超嫔御晋升品序之荣位正元良荐迓封称之峻尔其益持恭慎克嗣徽音内宣翊赞之勤上奉神灵之统钦予嘉命尔惟勖哉靖妃册曰王室六寝崇建妇官天极四星垂著妃象朕敷求淑质助穆宸闱肆延胤嗣之祥茂衍邦家之庆咨尔靖嫔卢氏懿和率履庄静有仪密膺妙选以侍朕躬克懋交修而端阃范顷者笃生嗣子衍我宗潢式蕃麟趾之祯足稔关睢之德宜加优宠用示殊恩兹特封尔为靖妃尔尚恪遵内训懋执妇功迓繁祉于方来基景命之有仆钦哉裕嫔册曰王化之兴始于闺门家齐之效形于国治肆坤仪之得辅斯内政之有光咨尔王氏蕴淑德于夙成膺妙简于宫掖茂著勤劳之誉允为恭阃之良用率仪章式贻崇异兹特封尔为裕嫔锡之册命尔其愈加警惕益励祗勤用敦事上之诚无失守恒之义永言佩服光我训词钦哉宜嫔王氏淑嫔刘氏徽嫔王氏雍嫔陈氏文俱同
　　○起用原任户部左侍郎叶相巡抚顺天右佥都御史戴时宗工科都给事中戴儒给事中杨士允兵部武选司主事郑晓狭西布政司右参政黄卿江西右参政应大猷狭西苑马寺少卿端廷赦浙江按察司副使王□□冥直隶太平府知府张瑶从吏部奉诏推举也
　　○壬申以册封妃嫔礼成  上御奉天门文武百官致词称贺
　　○御史游居敬论劾南京吏部尚书湛若水学术偏诐志行邪伪乞赐罢黜仍禁约故兵部尚书王守仁及若水所著书并毁门人所创书院戒在学生徒毌远出从游致妨本业＜锍-釒＞下吏部覆言若水尝潜心经学希迹古人其学未可尽非诸所论著容有意见不同然于经传多所发明但从游者日众间有不类因而为奸故居敬以为言惟书院名额似乖典制相应毁改  上曰若水已有旨谕留书院不奉明旨私自创建令有司改毁自今再有私劫者巡按御史参奏
　　○甲戌先是六科缺给事中诏量简数人以充吏部拟授行人刘光文于户科方任刑科中书舍人王梴兵科知县路天亨礼科刘塾兵科推官张鈇刑科王继芳南京工科  上不许命改光文等别用员缺不必选补
　　○乙亥选授行人陈储秀陈让李完杨勉学贾准包节姚虞知县董珆冉崇礼等俱试监察御史
　　○革太仓等仓各经历悬带牙牌从提督尚书李廷相议也
　　○丙子以都察院右副都御史黄臣三年考满荫其子在为国子生
　　明世宗肃皇帝实录卷之一百九十九


明世宗肃皇帝实录卷之二百
　　嘉靖十六年五月己卯朔  上命皇第三子名载元□土第四子名载圳  上亲告  太庙遣公张瑢伯陈鏸辅臣夏言尚书顾鼎臣许赞严嵩张瓒祭告  七庙侯郭勋祭告  献皇帝庙令宗人府登籍玉牒
　　○庚辰以大祭  方泽遣英国公张溶告请  太祖配神于  太庙
　　○复设狭西潼关兵备副使
　　○建造清宁宫膳房端敬殿圣济殿御食馆元辉殿方殿省愆居理办房并内神厨门工俱完
　　○遣太常寺典簿黄裳往江西烧造  长陵等陵白磁盘爵祭器
　　○壬午升左春坊左谕德掌南京翰林院事王教为国子监祭酒
　　○癸未夏至大祭  地于  方泽命英国公张溶武定侯郭勋宣城伯卫錞大学士夏言分献
　　○改天津兵备副使敖英为四川按察司副使
　　○乙酉  孝宗敬皇帝忌辰  奉先殿行祭礼遣西宁侯宋良臣祭  泰陵
　　○丙戌升河南右参议张问行为狭西潼关兵备副使福建按察使郭持平为山西布政使司右布政使
　　○丁亥起复右都御史毛伯温到京  上命即日到任管事侯征讨安南之命伯温因条陈议处安南六事一曰正名安南不庭皆由莫登庸篡逆命将出师为讨贼也宜先移檄省谕胁从者许其投首有能斩贼者一体升赏若贼首来降臣等即当奏闻区处待以不死如昏迷不悛必尽戮无赦伏乞明载敕中容臣等奉行二曰用兵广西田州思恩泗城左右江等处及湖广永顺保靖四川酉阳等处土兵皆骁勇可用恐所过地方骚扰宜责各守巡官统领禁戢之两广总督都御史责任重大宜简用硕臣以图共济云南各府土兵必得黔国公印牌方能调用既调之后责副总兵以统布巡抚都御史以赞理广东江西浙江福建等处官兵不可泛调宜听臣选摘贵州总兵李璋广西副总兵张经参将沈希仪皆谋勇素著宜听委用广西由凭祥州入界首关经卜邻站濮上站过富浪江即东关矣广东由钦州一日至永安云南由蒙自县两日可至莲花滩三道刻期并进期在讨贼戒勿妄杀今日将士以先入安南擒斩贼首为奇功若故纵真贼及妄杀无辜者以军法重治其论功赏格宜敕本兵预定三曰用人乞敕兵部选才干部属官二员随军赞画酌取旗牌参随官舍天文阴阳通事医卜若干名以备委用其各省三司及府州县正佐官员听臣临时取用四曰理财乞敕户部通行各省布政司凡徵完京折未解者福建浙江江西两广则输广西南宁府贵州湖广四川则输云南临安府各省督饷官及今秋熟买米贮仓其嘉靖十六年江西湖广兑军粮米预行扣留若干改运南宁府仍查纳粟事例并开中两淮盐课及发太仓银两通算得四百万庶可舒目前之急五曰明赏罚法曰赏不喻时罚不迁刻军中之赏小者金帛大者官爵宜敕吏兵二部将文武职官劄付给臣若干即于军中拜官升赏至于有罪酌量轻重必罚无宥六曰一事体即今三路进兵官属将士数多若号令不一何以克济凡文移通行各宜同心协力纪验之时微功必录毋得自分彼此各持所见致误军机违者听臣参奏＜锍-釒＞上  上曰览卿条奏具见经略俱依拟行提督两广侍郎潘旦取回南京佐理部事即推才识相宜者往代已而兵部覆伯温＜锍-釒＞请敕一道令伯温宣布朝廷恩威通谕彼国其赏格有能出奇奋勇先破安南国城者赏银三千两升五级擒斩贼首莫登庸父子者如之擒斩有名逆党者赏五百两升三级临阵奋勇劳绩可嘉者俱听总督参赞官从宜酌赏安南人内附有功者赏亦如之宜令吏部选才干官二员填注本部职方主事衔随军赞画转饷之需户部宜为请发吏部查处文职劄付本部印给武职劄付各一百纸于军前从宜升赏总督参赞职司阃外用兵进止悉听便宜除两广云南总兵总督有事计议而行其余副参以下及抚镇三司等官俱听节制三司以下官听从委任毋得推避  上曰安南久不来庭义当兴师问罪近据黎宁奏称莫登庸篡逆阻绝朝贡未审真伪且令地方官员从宜抚剿提督两广侍郎巡抚云南都御史并各总兵官俱另写敕给之毛伯温令在院管事督饷纪功等官俱暂停止
　　○淮王祐揆薨遣临淮侯李庭竹致祭命有司营葬如例
　　○戊子致仕大学士张孚敬上＜锍-釒＞问安又贺  九庙成及  皇第三子生  上优诏答之仍谕以疾可一来见以慰朕思
　　○孚敬又奏谢敕建宝纶楼得旨楼令有司拨人看守毋致损坏
　　○降宁夏总兵官左都督王效为右都督副总兵署都指挥佥事魏时郑时为署指挥使以地方失事故也
　　○总督三边都御史刘天和巡抚延绥都御史张珩各以虏酋吉囊声势异常奏讨马上小铜佛郎机锐并召募新军盔甲器械诏给与之
　　○己丑升狭西布政使司曹嘉为福建按察使礼部主客司员外郎岑万为河南布政使司右参议江西按察司佥事赵叶为本布政使司左参议
　　○升都察院右副都御史樊继祖为兵部左侍郎
　　○庚寅  仁宗昭皇帝忌辰  奉先殿行祭礼遣安仁伯王桓祭  献陵
　　○辽王致格薨遣泰宁侯陈琏致祭有司营葬事
　　○革冒升指挥使李朝栋为正千户旧例纳粟军职获功以实授职衔加升李朝栋系榆林卫中所实百户遇例纳授指挥佥事后以领军部下三次获功俱以纳授职衔连升指挥使至此自陈改正愿除纳级下兵部议尚书张瓒以文卷在失火之先无从考据欲行查勘  上不悦竟革职二级以军功免其冒升之罪
　　○辛卯诏在京文武官旧例四五月俸粮折绢者改折银七钱南京官四月折绢八月折布从户部尚书梁材议也
　　○壬辰升兵科都给事中王庚为山西布政使司参政
　　○巡按浙江御史李遂奏集群议以＜锍-釒＞通盐法有正课额以待□人立土□以处余盐者御史杨春芳所议也有各场编立保伍觉察分设山□行盐附近地方者御史卢瓒所议也有复松江运盐分司余盐令灶丁自卖者都御史侯位所议也论列虽殊其法则一无非足国筹边利□苏灶之意臣以为善经国者缘俗以立政固不拘于既往之迹通变以宜民亦不敢为分更之甚以正课额言之浙江运司所属三十五场各有盐仓敖屋每场不下三五十间原额引盐四十四万余国初皆徵本色入仓听□报中关支场有定额课有定数灶有定规此额课之当正也自正统以后灶有远近离场三十里之内者惯能熬淋名为滨灶三十里之外者不谙煎烧名为水卿成化间因□中少廒盐积久消折累灶陪赏题准中半折价近因各场仓敖倒塌无处收盐本折二色盐课尽徵折银给□到场买补至今商灶称便本色既久不徵仓敖不复修理卒然复之未易为力此其不便者一也且水乡灶丁不谙煎烧该办盐课经年不完致累催灶陪贝□皮成化十一年后议于各县秋粮余米内包补带徵灶丁尽归有司为民当差原拨草荡民户佃管出办荡价角□羊纳运司以为定额至今官民两便今欲全徵本色未免重佥灶丁再拨滩荡煎烧照旧不谙盐课仍复不完就使买盐上仓而影射私贩之毙又乘之矣此其不便者二也又谓将各灶纳剩余盐尽归土□收买前往官□不到州县发卖收税凡出场并经过及住卖之所盘验截角所纳税银即视各地方盐价贵贱以为多寡此则良法所在必行者也各场编立保伍昔御史卢瓒行之深为有益但该场不与严禁保伍不行觉察前法渐坏仍行各分司官常在各场严督场官多方巡缉以为定例官商不到之处立为山□其意固美但官□赴边中纳路经千万里纳银三钱五分支盐二百斤余盐多者徵银二钱五分少者一钱而山□山程一张纳银三钱卖盐一千斤是官引支盐反少山程卖盐反多官余盐徵银反重山□山程纳银反轻山□原无衙门盘验是为官□者反难而获利薄为山□者反易而获利多人将愿为山□而不愿为官□诚恐一旦边方有事粮草缺乏召□中盐将无人肯应募矣合将山□仿御史杨春芳土□规则出场经过住卖处所盘验截角又地方有远近盐价有贵贱果道路跋涉搬运繁劳虽与官引一例纳价若一概定以三钱轻重不均亦必量地远近递加分别如离场甚远盐价颇贵每程一张纳银八钱稍远者纳银六钱近者纳银四钱五分务使轻重适均官□山商不许侵越违者以越境论其坐场县分产盐甚多土□官□不愿住卖容令灶丁肩挑背负易卖生理亦不许越境庶官□山□各得其分民情国法两不相妨盐课增商灶便可以行之无碍矣至都御史侯位欲修改松江分司令分司官住劄督课诚于事体便益若余盐听令灶丁自卖水路三板小船于所在官司报税诚恐苏松地方水路袤广小船一行不惟纵肆无稽抑且妨碍官盐也户部议覆诏如议行
　　○诏以郑王厚烷母妃阎氏贞孝贤德事实送史馆采录从王请也
　　○增给南京飞熊广武英武三卫军骑操马一百五十匹从南京兵部尚书王軏请也
　　○乙未降西河王府奉国将军表寨为庶人寨与阳典王府镇国中尉知械知燋及故辅国将军奇潭所育冒姓子十哥仪宾郑志海指挥张世朝等招纳亡命剽劫为盗知火□戒父奉国将军表棴首于监司稍补治其党火□戒燋怨父讦发其恶因与寨等谋欲纠众尽杀父党及讎遂杀城中官吏因据城为乱语颇泄表棴旋与家属踰垣避匿火□戒等挺刃入父宅见无人遂取五马呵拥而去入豊实仓纵放寄监轻犯又劫去铠仗分给披执以抗官兵焚劫街市达旦势稍窘官兵获志海志燋十哥表寨等表棴虑知燋逃逸自持挺朴杀之知火□戒与世朝仍驰突搏战乃诣北门斩关而出世朝遁至中条山为官兵所斩知火□戒至五老峰自缢诸贼亦渐就擒余党悉平巡按御史拟罪上闻因参表寨志海罪恶深重请裁以法并叙诸臣前后擒斩功次法司请以志海付吏而按例以正表寨之罪  上谓表寨违训作过法当重治但近有恩诏姑从轻降为庶人再犯不贷仍命赏分巡佥事王世隆御史赵元夫沈铎参政高叔嗣都指挥纪振等各银币有差余行巡按御史给赏
　　○丁酉荫巡抚都御史汪珊子九仞为国子生
　　○戊戌雷震谨身殿鸱吻大臣各上＜锍-釒＞奉慰  上谕内阁辅臣曰今日寅时
　　上天示戒于谨身殿实朕所致也卿等具奏问慰朕已悉忠爱但雷火非人为之必有所谓修省之宜当如何可录示勋及礼部于是礼臣言谨身殿即古露寝天子肃容之所也  上天示变于此为戒甚明请自本月二十二始至二十四止修省三日更当求刑政之所以失者而改之以为消弭之实至关国家利害大计仍许诸臣指实陈奏采纳施行其在京堂上官令照例自陈庶应天以实而灾异可消得旨  上天垂戒朕切感惧致招在朕勿以他诿自二十二日始朕与卿等修省如例大臣不必自陈各衙门大小官但要思尽厥职如果有关系国家大计各自陈说来行二十五日仍露奏  上天遣官暂于  景神殿祭告  祖考
　　○升都察院左佥都御史蔡经为右副都御史
　　○钦天监奏内苑先蚕坛茧成缫丝毕择六月初四吉日进丝上机
　　○辛丑巡按浙江御史李遂奏黄岩杜渎长亭三场初徵本色建设台州批验所称掣引盐柰因三场滨海□人苦于风潮漂没之险山岭搬运之难将三场盐课折价角□羊司给□于绍兴场买补而前所遂废然官□不通而盐课如故灶丁穷绝私贩盛行莫有甚于三场者当事者议加引盐以召□而□人屡告艰险每禁私贩而折课又无所资不早为之处恐逃移者日多逋欠者日甚阻塞边储未必不由于此请从宜区处令沿海灶户军民于三场贩盐者委官在于中津桥海游石马林白峤等总会处所收税不分船装肩挑每百斤税银二分给票到于白水溪清溪镇宁海县委官收票发卖其票按季缴府送院查验庶一年之中可得税银千百两不惟益灶增课且给商盐价不致累年拖欠而私盐亦自息矣＜锍-釒＞入户部议覆从之
　　○癸卯南京礼部尚书霍韬兵部尚书王軏等奉诏荐举将材兵部覆言韬等所荐都督同知郑卿都指挥同知韩平沈希仪刘玉署都指挥同知李涌都指挥佥事张光宇署都指挥佥事崔天爵孙昂程銮陆桓周于德乔基署都指挥使路正俱宜起用都指挥佥事时陈郝镇叚锦署都指挥佥事芮杰倪英张銮指挥使王杰孙玺署指挥佥事胡悦宜行查  上曰将材难得既有奏荐俱以次擢用不必行查已而御史胡守中言时陈先任凉州副总兵酷暴而二捶死无辜二十四人侵盗边储六千余两至今访捕未获而韬敢犯公议论荐迹涉党恶宜正欺罔之罪得旨时陈令各处巡按御史迹捕送勘韬等论荐出风闻不必深究
　　○甲辰以雷警遣武定侯郭勋祭告  皇祖于  景神殿英国公张溶祭告  皇考献皇帝
　　○降巡按山西御史王杏为广德州判官杏先巡按贵州其监生书吏受赃接管御史杨春芳发其事下巡抚查勘具实第遇赦宜宥免得旨杏以宪臣关防不谨致监生书吏受赇殊为失职既遇宥姑降调之
　　○乙巳升左春坊左谕德张衮为翰林院侍读学士加四品服色掌南京翰林院事
　　○德清大长公主奏请实领全数军价及易上林果园地预自营冢墓户部言军价宜准永福长公主例扣给园地系上林不宜许  上曰军价还照营册实数全给之其茔地令领价自置
　　○吏科左给事中朱隆禧以雷警上言修省四事一急安民以固邦本工部尚书林庭＜木昂＞首倡加赋税丁之议摇动人心亟宜罢黜二勤延下以达群情乞仿  孝宗朝故事于便殿召见勋辅部臣延访政事得失及询朝见巡抚方岳以周知四方风俗利弊三饬边防以御近患顷者宁夏甘肃等镇极遭挫衄抚臣边将不能设奇鼓勇为国家雪此大辱榆林军士素称忠勇足为应援而衣粮缺乏乞敕该部铣意整理以豫边备四慎理财以图永裕工作繁兴费用不赀而司事堂属恣情糜耗乞选廉谨端慎之士董治其事以节财用湖广道监察御史徐九皋亦应诏陈言三事一察言议谓于诸臣论奏宜留神省览言可用则采之不可用则置之务于隐恶扬善以来谏者二酌工役各工经费不下二千万两即今工部所贮不过百万借太仓则边储乏贷仆寺则马弛入赀粟则衣冠滥加赋税则生民怨此皆经用不核管工诸臣负  陛下也臣请敕下吏工二部将管工官员黜其贪污无状者而另选廉介精敏之士以充其任其宫殿从室有修理者酌量缓急暂行停止则民不劳财不匮而事功易集三议兵政近者安南国王被贼臣迫逐  陛下兴师问罪于门不臧然今云贵两广粮藳空乏东南地方荐遭水旱臣请暂缓遣师先行总督两广都御史总兵官从宜处分及行令所在积贮粮料徐观其变若彼能革心效顺可不烦兵而下使果怙终不悛俟吾兵力既足徐行天讨仍敕户兵二部加意西北诸镇凡军伍之阙逸堡塞之废坏屯政之隳弛粮料之匮乏逐一料理以复  祖宗之旧实为  社稷久长之计也时给事中谢廷＜艹洍＞亦＜锍-釒＞言修省事宜其语略同  上以本内皆有讹字不敬罪隆禧用大辱之语夺俸三月庭＜艹洍＞九皋二月
　　○丙午太常寺卿管国子监祭酒事许成名奏乞母淑人贾氏恤典  上以成名讲读效劳准与葬祭仍令驰驿归
　　○戊申升应天府府丞吴山为都察院左佥都御史巡抚四川等处地方
　　○升都察院右副都御史蔡经为兵部右侍郎兼左佥都御史提督两广军务兼巡抚令疾驰去
　　○时修饬  七陵预建  寿宫及内外各工凡十有九所工所月费常不下三十万金而工部库贮仅百万巡视科道以为言  上命各有事衙门从长会议于是工部尚书林庭＜木昂＞等会同吏户礼兵诸臣议区处事宜六条一处工役军夫兵部所拨军夫旷役者数踰二万宜令户部扣算折量银两角□羊送工所候各军到营责令赴工着役一广开纳事例儒学廪增附生员停降者许加银以原旧名色民间子弟亦许纳银俱入国子监肄业其知印未及一年者亦准加银起送一借帑藏银两拟如  庙工例借太仓银四十万兵部马价柴薪银三十万光禄寺银十万及请内帑银百万并取通惠河岁省脚银解户部者自嘉靖七年起尽数查发工所一稽矿洞银两山东河南蓟州矿银角□羊部者且二万余宜行天下有矿地方设法采取一议罪犯收赎凡文武官吏监生公罪及军职立功等项并军民人等徒罪以下俱准收赎有差一定工程次第外而  七陵  寿宫山陵行宫内而  慈宁宫工程已举不敢少缓其文华殿养心殿崇德殿金水河并礼仪房双阳桥修理渐完工不容已惟  奉先殿  崇先殿  慈庆宫沙河行宫俱工程重大难于并举乞酌定先后之序逐渐建造至于金山行宫朝宗等五桥麦庄等四桥讲武殿安乐堂混堂司宜暂停止＜锍-釒＞入得旨大工事宜既经会议开纳诸例悉准行有矿地方令抚按官计处具奏太仓银准借六十万  二内殿  慈宁宫宜亟建造  慈庆宫东宫府接次造之余俱停止金山功德奇可撤毁其内帑银乃备宫中用者不准发
　　○原籍养病大学士方献夫奏贺  皇子生  上优诏答之
明世宗肃皇帝实录卷之二百
大明世宗肃皇帝实录卷之二百一
　　嘉靖十六年六月戊申朔
　　○庚戌少傅兼太子太师吏部尚书华盖殿大学士李时六年考满令复职遣中官赍赐羊酒宝钞于私第荫一子中书舍人仍兼支大学士俸时＜锍-釒＞辞  上优诏不允
　　○广西等道监察御史桑乔等上言顷以殿庭被灾旋复殄灭  皇上肆颁明谕引咎求言臣等谨据见闻条为三事一禁奸毙以节工役  皇上营建  两宫  山陵所以笃亲追远孝之大也当事者不知为国惜财冒破虚费指十为百是以朝廷有限之财而资群小无穷之欲如沙河行宫该部原议用银七百余万赖  圣明洞察令其计料明白则始改议二百余万即此推之其他可知宜有以禁节之二重边防以销隐忧西北二边最当虏冲而吉囊骁黠尤甚所以为战守之具者兵马刍粮而已今频年灾伤虏患屡经河套之险久失全狭后门甘肃等处不足断匈奴右臂况纲纪废弛奸巧夤缘避罪者不以实闻邀功者反以捷报奏请虽切阻革不行覆核虽频迟疑不下债帅是营钱神用长又有不可胜言者怨苦内含侵凌外逼其能为边乎臣愚谓宜选才望大臣二员请如  祖宗故事岁一行边一则简阅强弱耗减作何振扬一则调度粮饷给发储积作何议处令得以便宜条奏施行三去匪人以重大任我  皇上遇灾而惧勿令大臣自陈真成汤六事自责武王无以万方之心也神人感格不占有孚矣然臣愚谓修省不外人事人事惟在择官令如礼部尚书严嵩工部尚书林庭＜木昂＞兵部尚书张瓒提督西苑户部尚书张云此四臣者上负知遇下忝承弼九卿中不职之尤者今日之灾皆彼所致宜速为罢黜以尽应天之实＜锍-釒＞奏  上嘉纳之
　　○兵科右给事中管见言工部在库官银百有余万乃户部尚书梁材工部尚书林庭＜木昂＞匿不以闻首倡加赋以济工用为  皇上尽不忠天下自正德间逆瑾煽虐贪污成风流离怨苦几成祸阶及今生养方逾一纪残伤之民犹未聊生若重加赋困之臣谓异日烦  陛下四顾之忧者必自今日始矣诚宜切责二臣审从别议或借内帑之积或开纳银之例令经用有常而小民不至纷扰亦一时济变权宜也于是庭＜木昂＞言库银皆听各工支用之数非以有为无敢冒欺罔＜锍-釒＞入  上曰诸工役已有旨令以次营造其会计钱粮并雇募夫匠所司宜用心稽察毋滋奸毙以称朕意
　　○山西按察司佥事王朝雍以病久不赴任抚按劾其旷职诏令致仕
　　○壬子崇王厚燿薨遣武安侯郑纲致祭命有司营葬如例
　　○升福建按察司副使顾遂为广西布政使司右参政福建按察司佥事诸偁为贵州布政使司左参议
　　○癸丑诏授裕嫔兄王大经为锦衣卫正千户带俸
　　○吏部言官员入觐回任值三六年考满者悉令关白本部行该上司考核具奏准其考满庶不往返道途旷违职业从之
　　○先是命巡抚保定佥都御史刘夔回院管事湖广道监察御史郭宗皋劾夔邪佞不忠贪虐无行顷论荐地方人才亟称养病少卿李坦之贤谓其病痊可用无何坦之讣至盖坦乃大学士李时子也疾且革輙以愈闻其邪媚罔上如此令位与夔同而人品过之者尚有其人进夔而遗彼鲜不解体请亟罢夔＜锍-釒＞入  上怒谓夔诏出自会推己有成命宗皋輙先论劾且谓官与夔同不在其下者必有所指下吏部参看言宗皋论事乖谬不能无罪惟  圣明优容之用来谠言得旨刘夔照旧巡抚地方郭宗皋言多不实停俸两月
　　○甲寅户部尚书张云礼部尚书严嵩兵部尚书张瓒工部尚书林庭＜木昂＞皆以御史桑乔等论列上＜锍-釒＞自陈乞罢得旨嵩瓒照旧供职云庭＜木昂＞准致仕俱给驿归仍令有司各给月米二石岁夫二人
　　○丙辰升工科左给事中石存仁四川布政使司右参议
　　○丁巳升广东布政使司右参政朱佩为狭西按察使狭西按察司副使及宦为本布政使司右参政
　　○戊午礼部尚书严嵩兵部尚书张瓒复上疏请罢俱不允
　　○乙未升左给事中杨僎朱隆禧尤鲁俱都给事中僎户科隆禧兵科鲁工科右给事中钱亮管见为左给事中亮礼科见兵科给事中李士文为户科右给事中
　　○壬戌户科给事中胡汝霖上言先时大臣被论列者惶恐待罪乞恩求退而已是非付之廷议用舍听自  上裁大臣进退体貌当如是也尚书严嵩秽行既彰招致论列輙为具奏自明此皆鄙夫饰辞文过名为辞避实幸  陛下或偶信之不加谴斥以持其禄位而已臣愚谓奏辩之风不息则无以存大臣之体廉耻之节不立则励小臣之行士趋日下往而不返  陛下
　　虽欲臻唐虞三代之治谁与共成＜锍-釒＞入得旨今后大臣被劾宜省己勿得强辩
　　○癸亥刑科都给事中田濡陈弭灾三事一在外监司守令等官多以深刻为能往往希合上官故入人罪虐及无辜感召灾异实由于此乞行抚按官禁戒即有号称能才而用刑过当者考语虽异优亦当以酷刑律例罪之一往者覃恩大霈军罪多赦独马录杨慎王元正刘济丰熙邵经邦吕经冯恩仍隶谪籍请酌情罪轻重如录慎或准量移余赐务宥以昭旷荡之恩一属者奏讦成风或未经告理或听理而未结纷然越奏甚至诬指宫禁持胁官司以耸天听甚伤国体及按之无状则不知所置对请取所奏之诬罔者量轻重问发如例以杜烦扰部覆得旨录等不准宥余如议行
　　○先是九江府同知姜辂以严酷榜杀平民事觉逃亡为巡按御史陈褒所奏事下都察院左都御史王廷相奏当辂罪迁发口外为民  上曰辂所犯在赦前迁发何也以责问廷相等廷相对状言去年诏书迁发为民不言赦宥又故有户部奏准事例诏所不原皆如律迁发臣等以此拟辂  上曰既有户部所奏何不查明该道呈行官罚俸两月以辂经逮问仍令法司议拟以闻于是法司言每诏书首条明开重罪不赦其余已未发觉已未结证不论罪名大小咸准赦除此条盖为诸犯之隶于理官者设也故有犯该迁发而未迁者则尚属于理官在已未发觉结证数内即准首条免科今辂未经逮问则事尚属理官当如诏书首条宥免迁发  上是其议命以辂下按臣逮问发回原籍为民以都察院违诏擅拟迁发法司不行参奏俱切责而宥之
　　○甲子南京吏部右侍郎林文俊卒赐祭葬如例赠南京吏部尚书谥文修仍荫其子宗翰为国子生福建兴化人由正德十六年进士授翰院编修以  武庙实录成进右赞善已充经筵讲官历两京国子监祭酒升南京礼部右侍郎改吏部卒于官  上以文俊有编摩讲读之劳故恤典特厚云
　　○吏部覆司经局洗马管国子监司业事童承叙条陈学政言博士助教等官职专教士其学识醇政训迪勤恳者先年率多假以翰林检讨职衔仍管教事比来迁转不一训迪不专自今各官给繇到部果系才堪正务者即与序迁才堪风宪者行取可选才堪别用者间升部属及府佐等官若有志甘恬淡学称师模者仍令再历九年满日照例加以清阶责其成效庶教有专功而才无枉用从之
　　○少傅兼太子太师礼部尚书武英殿大学士夏言以病在告  上赐以香圆遣太医院官视疾中使存问赍赐酒米食品谕令疾已即入阁供事
　　○乙丑诏起巡抚江西右副都御史泰钺佐理院事
　　○命工部尚书甘霖为管理部事仍提督工程为霖＜锍-釒＞辞部事请专董山陵工役  上悦优诏许之
　　○改大同府州县卫所儒学隶冀北道分巡官代理从巡抚都御史史道奏也赐翰林院侍读学士张衮母太宜人胡氏祭葬以衮讲读有劳也
　　○丁卯贵州土苗王聦复以凯口囤贩诏贵州緫兵官李璋等统湖广保靖宣慰司土兵一万及酉阳清浪等处土汉官军五万讨之  戊辰遣安南使者郑惟憭归国
　　○己巳立秋裕享  太庙时享  献皇帝庙
　　○壬申户部尚书梁材奏十五年恩诏天下税粮俱免十分之三不开军卫屯粮请如先年故例与民粮一体蠲免以苏民困诏可
　　○癸酉  孝庄睿皇后忌辰遣长伯周大经祭  裕陵
　　○赐故致仕都察院副都御史钱宏祭葬
　　○虏入掠宣府张家口指挥赵镗死之镇巡官以闻诏革参将夏杲职待勘緫兵张镇刘江各夺俸三月
　　○甲戌升江西布政使胡岳为都察院右副都御史巡抚江西
　　○升吏部左侍郎兼翰林院学士温仁和为工部尚书仁和＜锍-釒＞辞不允仍令兼官如故
　　○南京修理  孝陵工完
　　○乙亥  孝穆皇后忌辰遣定国公徐延德祭  茂陵
</div>
    <div class="pagination">
<a href="明实录世宗实录_page117.html">上一页</a><span>...</span><a href="明实录世宗实录_page113.html">113</a><a href="明实录世宗实录_page114.html">114</a><a href="明实录世宗实录_page115.html">115</a><a href="明实录世宗实录_page116.html">116</a><a href="明实录世宗实录_page117.html">117</a><span class="current-page">118</span><a href="明实录世宗实录_page119.html">119</a><a href="明实录世宗实录_page120.html">120</a><a href="明实录世宗实录_page121.html">121</a><a href="明实录世宗实录_page122.html">122</a><a href="明实录世宗实录_page123.html">123</a><span>...</span><a href="明实录世宗实录_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
