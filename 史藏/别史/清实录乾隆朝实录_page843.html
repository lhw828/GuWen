<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 843 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 843 页/共 1860 页</h1>
    <div class="content">○谕军机大臣等、叶尔羌现有海明办事。阿里衮即可回京。嗣后海明行文巴达克山诸部落。俱列衔于额敏和卓之前。但品秩未崇。恐见轻属国。著授为蒙古旗分都统。至新柱抵叶尔羌后。开列名衔。又当在海明之前。俱传谕知之。　　

○又谕曰、舒常奏、鄂齐尔告称、所携俘获人等、情愿于官给钱粮内。自行养赡带回等语。从前因鄂齐尔等、俘获过多。难尽官为给廪。故传谕舒常、吴达善等、作为已意。晓示伊等。若能于所得分例。通融养赡。即准带回。或力有不能。再为酌办。今伊等既称通融减省。足敷口食。仍听带回游牧。无庸另办。　　

○壬寅。办理陕甘总督事甘肃巡抚吴达善奏、接准杨应琚来咨、于甘州、安西、凉州、西宁、甘肃、五提镇标下。按现存营马。酌拨三千匹。解巴里坤备用。复于庄浪满营内。量拨数百匹。以足余马。查安西在口外。与巴里坤较近。随移提臣刘顺、将拨马四百匹。先行解送。其甘肃镇拨马六百匹。于四月十九日。业经验明。起解出关。至甘、凉、西、等处拨马。俟调到、次第解赴巴里坤。交道员同德接收。现委副将达启解往。俟甘、凉、西、拨马到日。再行委员续解。得旨、好。　　

○管理屯田大臣阿里衮等奏、叶尔羌等处。所种粮谷。于三月二十一二等日。得雨深透。发生甚旺。此地自来雨泽稀少。仰荷圣主恩威远播。拯救叶尔羌全部回民。是以上天佑顺。著太平景象于边陲瀚碛之地。回民生计。自此充裕。下部知之。　　

○旌表守正捐躯之福建上杭县民叶青山妻张氏。　　

○癸卯。谕军机大臣等、据吴达善奏、甘省现在兴修狄道等处城工。并分派道府大员、各经理一二处。往来稽查督理等语。前此准该督等所请。修葺城垣。原因该省被灾民人。得藉此就工觅食起见。今既经相度估计。有需帑至三万两、及五六万两以上者。动用既多。而兴工又非一处。自应实力责成董率大员。以杜侵蚀那移之渐。迺吴达善并未将所派道府等、开列名单。各分处所。是虽有稽察之名。而无专任之实。其何以重帑项而杜侵肥。著传谕吴达善、令其详慎遴派。分段督修。仍不时亲行悉心查核。一面先行缮单奏明。倘不肖之员。有从中滋弊。官帑不归实用。以致年限未满。工程不能坚固。在专督之大员。固罪无可逭。而该督身任总理。亦咎有攸归也。　　

○又谕曰、内务府奏、新编回人佐领内。应补骁骑校一员。领催四员。萨哈勒索丕、著加恩授为骁骑校。仍赏缎二端。其同来之扪多索丕、呢雅斯索丕、业经编入佐领。若扪多索丕、能管辖人户。即拔补领催。　　

○吏部议奏、御史李绶奏称、向例刑部司员。遇出有三缺。咨二留一。其应留之缺。满汉接算。未经分别。嗣后请应留满缺汉缺。各自接算。查刑部司员。满五十九缺。汉五十七缺。多寡虽属相等。而所出则汉缺较满缺为多。若如该御史所奏。恐汉缺所出既多。所留亦多。犹属不甚平允。应令一满一汉。轮流间题。倘有不能按次、必需通融题补之处。临时奏明办理。从之。　　

○直隶总督方观承奏、直省各属。自春徂夏。雨泽频沾。二麦收成。合计约有八分。正定以南。已次第收割。粮麦市价。俱就平减。近于二十六日。保定一带。复得雨深透。即日可接种晚禾。得旨、京师亦得沾足雨泽矣。看来天恩将次普被。庆慰之余。益切虔悚耳。　　

○江西巡抚阿思哈疏报、南昌等十三县、报垦老荒新田一十五顷有奇。　　

○以镶白旗蒙古副都统爱隆阿、为正白旗护军统领。仍兼原旗蒙古副都统。左翼前锋统领玛瑺、仍兼正白旗汉军副都统。　　

○旌表勒嫁捐躯之湖北蕲州民陈常闻妻陈氏。　　

○是月。两江总督尹继善奏丹徒、丹阳、运河。于乾隆八年定例、六年大挑一次每年止择段捞浚。惟十三、十九、两年因江口至西坝泥淤。遂将此段改捞为挑。又十四年应行大挑勘明河水充裕。仅就浅处捞浚。展至十五年始挑。此各年大挑、捞浅、分别办理之情形也现在徒、阳、二县运河。系乾隆二十三年兴挑。自应一律深通。迟一二年再行捞浚。乃冬间水涸。仍有淤浅。重运遄临。势不得不行捞浚。查淤浅之由。实因江潮挟沙而上。加以坍山土松岸陡。一经大雨。泥土坍卸。河身易淤。是以大挑后。仍须逐年捞浚。嗣后如有应捞工段。臣亲往查勘。断不敢委之属员。致滋糜费。报闻。　　

○湖南巡抚冯钤奏、四月初八日。接准江苏抚臣陈宏谋札开、查拏兵部书吏茹胜谦。即委长、善、二县。密赴善化县典史茹元署中、搜缉无踪。当提茹元、并在署之亲属朱适均等。亲加研讯茹胜谦实未来楚。惟其父茹栻、与其妻舅王正文、来署索欠。已经回京。又究出茹元在京。那借茹胜谦赃银捐官。及朱适均曾与茹胜谦、同办功牌事件。即委员将茹元、朱适均、解部审究。并咨浙省、于茹元胞兄余杭县典史茹绍龙署中搜缉。又知会湖北一带。沿途追缉茹栻、王正文并案根究。现经湖北咨到。于河南襄城县地方。业将茹栻、王正文、二人追获。就近解京。得旨、览。　　

○陕甘总督杨应琚奏、查甘省各标营额马五万一千余匹。除征兵乘骑未回五千余匹。拨缺未补四千三百余匹。又此次拨赴巴里坤牧放三千匹外。实存四万三千余匹。已足供差操之用。所有缺额之马。自可徐议通融筹办。无需亟补、向内地采买。致费周章。至新疆经理一切事宜。自当酌量情形。与口外办事大臣。会商妥办。得旨、览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十一


大清高宗法天隆运至诚先觉体元立极敷文奋武孝慈神圣纯皇帝实录卷之六百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。五月朔。甲辰。日食。　　

○谕、序临北至。一阴始生。薄蚀适逢。益切乾惕。古帝王克儆天戒。不敢以宿离有常度为角□羊。朕亦同此志。弥月不雨。蒿目增忧。□即沾膏。麦稔可望。然盛满为虞。匪藉遇灾知惧。如斤斤动色咨警为也。前岁日食。下诏修省。而建言者或毛举细故。摭拾浮词。虽不足深尤。究无裨实政。又清理刑狱。间岁已敕部举行。踵事不已。正昔人所称赦非善政者。应天以实不以文。朕方侧席省躬。所有本月朔。内廷例用龙舟。上年既以祷雨不行。今虽际时和。并饬停罢。用祇荷天仁示戒之至意。谕众知之。　　

○谕军机大臣等、据方观承奏、盐山县发遣巴里坤为奴之张七、解至山东临清州逃回等语。盐山系直隶地方。该犯解往巴里坤。断无转经东省、绕道解陕之理。何以路过临清。以致脱逃。著传谕方观承、令其查明具奏。　　

○乙巳。上诣畅春园、问皇太后安。　　

○谕、刑部改拟江苏省蒋汝才斩决一本。并未将该督原拟驳回另审。遽行改正完结。朕忆前此法司改重改轻之条。曾经分别降旨。该部于此案所办。殊未合例。因令军机大臣询问。则刑部引用前旨。是二是一。不能明晰。如前旨云、督抚等拟罪过轻、而部议应从重者。自应驳令再审。今蒋汝才故杀小功母姨。该部以该犯既窃其衣。复害其命。与窃贼临时杀死事主者同科。罪应斩决。而该抚仅拟斩候。不足蔽辜。正与由轻适重、应行驳审之旨。吻合无疑矣。至后条所云、如拟罪过重、而部议从轻者。若情节显然。该部所见既确。即改拟题覆。不必驳审。是乃专指由重适轻者而言。使其中有情节未明者。固当驳回另审而已。且此等案件。并非谋逆重大要案。不容姑待者比。即俟另审题覆。亦未为迟。乃因情罪可恶。辄行改拟结案。将使庸愚无识之徒。私心揣测。转疑内部司谳者。有意从严。并不照例诘驳。是皆该部错会前旨、有以致之也。此本著照例驳审。并将此宣谕内外问刑衙门知之。　　

○谕军机大臣等、本月初一日日食。京师食甚时。日光照耀尚多。按之钦天监所奏。则京师较山东、山西、二省。分数本少。是以所见如此。著传谕阿尔泰、鄂弼等、将各该省所见食甚时景象、有无余光之处。详悉查明据实奏闻。　　

○又谕、昨降旨将杨瑞补授建宁总兵。原以该员旧日曾任海坛。在闽年久。或可收驾轻就熟之效。今请训召见。该员奏对之次。语言钝涩。即领受谕旨。亦不甚了了。殊为不满朕意。著传谕杨廷璋、令其留心体察。如该员人本朴拙。于营务尚能实心办理无误。则其人固未可轻弃。倘该员直系颟顸无用之徒。又岂可苟且姑容。致妨戎政。该督据实查明。随时分别具奏。不必豫存成见。转失虗公之道。　　

○旌表守正捐躯之江苏丹徒县民殷永通妻唐氏。　　

○丙午。孝诚仁皇后忌辰。遣官祭景陵。　　

○谕军机大臣等、新辟疆土。如伊犁一带。距内地窎远。一切事宜。难以遥制。将来屯田驻兵。当令满洲将军等、前往驻劄。专任其事。固非镇道绿营所能弹压。亦非总督管辖所能办理。杨应琚如未经到彼。即可不必前往。既已亲履其地。略悉情形。即可回任。总之该督统辖所及。至乌噜木齐而止。自此以外。现有舒赫德等在彼经理。该督自应仍回内地。俟将来有应行接应之处。妥为料理。是其专责。此时正毋庸久驻口外。筹办一切。反致遗误内地要务也。　　

○又谕曰、纳世通奏称、库车一带。通北山各岭处所。俱安设卡座。派回人瞭望防守等语。所奏殊中肯綮。现在阿桂等、驻兵伊犁。搜捕玛哈沁。伊等无可栖止。或越岭侵犯回人地界。乘间盗窃台站马匹。俱未可定。著传谕各驻劄大臣等、将北山要隘可通回部者。俱安卡派兵防范。仍不时委员巡查。严拏逸匪。不可少有疎忽。　　

○军机大臣议奏、陕甘总督杨应琚奏称、乌噜木齐、现议移驻提督。管理地方粮饷之文员。自不可少。应照哈密、巴里坤之例。设同知一员、管理地方。通判一员、收放粮饷。并仓大使一员、以供差遣出纳。再设巡检二员、分驻昌吉、罗克伦、两处。以上各员。统听哈密兵备道管辖。又称、汉中府同知、同州府通判二缺。韩城、洋县、县丞二缺。西安府照磨一缺。应裁。即可移驻乌噜木齐。毋庸另设。均属调剂得宜。应如所请。得旨、此同知定为满缺。　　

○又奏、查五城平粜钱。奏明发工程处。为物料工价之用。现在陆续支领讫。但目下钱价昂贵。若专藉此项。恐不足平减市价。臣等公议。五城平粜各厂。约计月得钱五万余串。而户工二部、现贮钱尚余四五万串。查八旗俸饷册内。支领钱粮之人。有每月给一两五钱、及一两以下不等者。请将此项应领银、俱改支钱。照各厂每两八百八十文之例给发。在伊等既省以银易钱之烦。较市价且有盈余。必踊跃愿领。钱可流通无滞。行之数月。果有成效。钱价就平。再行奏闻请旨。所有各厂平粜钱。应令以十日一次。解交户部给放。不敷。即于户工二部贮钱内支领。至奸商经纪人等、囤积之弊。现在交步军统领衙门、暨顺天府、五城御史。实力严拏。报闻。　　

○丁未。谕、据爱必达奏、楚姚镇总兵伍讷锡、狂妄乖张。出入违例乘轿。工作派累营兵。纵饮无度。营务纷扰。请旨、革审等语。伍讷锡身任总兵。自应饬躬奉法。表率营伍。乃罔顾官箴。违制妄为。种种不职。劣迹显著。伍讷锡著革职。交与该抚审拟具奏。云南楚姚镇总兵员缺。著马乾宜调补。所遗兴汉总兵员缺。著汪腾龙补授。　　

○谕军机大臣等、吴达善题、请于邻省拨银六十七万余两。为凉州、宁夏、庄浪、等营。加折粮料之用。部议以该抚甫经两次拨银三百八十万两备用。应即在第二次拨解银两内动支。毋庸再拨等语。已降旨依议矣。该抚前请拨银八十万两。原系接准杨应琚移咨。遽行奏请。后该处屯田驻兵事宜。概从缓办。则所拨前项银两。自属备用充裕。且现在军需事竣。谅亦无甚急需。著传谕吴达善、此次请拨银两。即照部议、在第二次拨解八十万两内动支。其是否足敷应用。将来不致再有缺少需拨之处。详悉查明奏闻。　　

○以大学士来保、协办大学士鄂弥达、内阁学士富德、赫赫、吏部侍郎程岩、董邦达、恩丕、户部侍郎于敏中、礼部侍郎介福、兵部侍郎观保、王际华、熊学鹏、刑部尚书秦蕙田、侍郎钱汝诚、为殿试读卷官。　　

○铸给江南寿春镇左营都司关防。从安徽巡抚高晋请也。　　

○予故左翼前锋统领阿岱、全葬如例。　　

○旌表守正捐躯之河南襄城县民杨柱妻李氏。　　

○戊申。上奉皇太后幸万方安和侍膳。　　

○策试天下贡士王中孚等、一百六十四人于太和殿前。制曰、朕祇承帝命。实怀永图。审听高居。惟勤至化。自缵膺鸿绪以来。早夜孜孜者。二十五年矣。比虽遐陬款化。戎服敉宁。风雨和甘。阴阳式协。顾日中之戒宜凛。载舟之喻宜思。公卿大夫。与朕共襄治理者也。食德服畴之侣。宜何如启佑而安辑之。尔多士利用宾王。当此三道。伫延谠论。以沃朕心。帝王心法治法之要。莫备于经。其源流分合。□□羊欠□论详矣。若夫易著六象。书标七观。诗兼三训。礼经垂三种。春秋明五例。能约举其条目欤。儒生夙昔诵习。果何以究乎性情政治之本。得失同异之归。以黼黻盛明。羽翼传注欤。记所云入其国而教可知者。又何道之从。科目所以求才。而文艺之淳漓。人品心术见焉。磨勘之申严也。将以蒸蒸日进于雅驯。以蕲至于古之立言者。乃应试之文。犹不免夫支离疵谬。岂习尚之异趋欤。抑学臣之董率于平日者。有未至也。根之深者其实遂。辞尚体要。陈言务去之谓何。士贵自振拔耳。岂古今人果不相及欤。朕轸念民依。惟足食是廑。常平社仓之制。何尝不设法举行。顾积贮久、则有司以浥烂为虞。出纳频、而胥吏得因缘丛弊。于是乃藉其称贷之名。隐其缺额之实。安望蓄积多而备先具乎。京师设厂平粜。岁且周矣。而谷价未见平减。意者囤积之不免欤。市价擅奇赢。何以除之。泉流表其不匮。懋迁通其有无。岂竟无长策欤。古者屯田之法。筹饷兼以防边。此非论于今日幅员无外者也。汉唐屯营。其地安在。调戍之役。何缘而昉。或佃或守。且战且屯。史策所传。当究厥理。方今平定西陲。扩地二万余里。辟展以西。耕屯相望。兹叶尔羌诸城。甘澍应时。农功大起。天贶既渥。将使地无遗利。人无遗力。古法或有宜于今者。可兼采欤。之数者。士习民莫之本。边防食货之原。朕一日二日。冀以保泰持盈。尔多士修絜博习。其必有以明其指略也。各悉对著于篇。勿猥勿并。朕将览择焉。　　

○谕军机大臣等、舒赫德奏称、过穆素尔岭。下至山麓。有涧名塞塞克、爱噶尔雅勒。其险处约四十余里。一值风雪。即难行走。从前准噶尔、于其地树旛诵经致祭。今四月初旬。递送事件兵丁。有冻毙者。酌于附近之克斯地方。造屋以资避御等语。穆素尔岭、为往来要路。今山涧险阻。猝遇风雪。人力难施。蒙古风俗。俱诵经致祭。著传谕舒赫德、如回人内有善于禳禬者。令其虔诚讽祷。或无其人。即遣厄鲁特人致祭。　　

○参赞大臣舒赫德等奏、四月初七日。五吉解马至阿克苏。臣等挑选八百余匹。分给阿桂前次所领官兵。及此次丰讷亨所领官兵。俾即前往伊犁。余马一千三百余匹。派员于阿克苏附近、牧放备用。又选驼一百一十七只。添送威远炮一位。及火药铅绳等项。俱交丰讷亨带往。报闻。　　

○己酉。上诣畅春园、问皇太后安。　　

○还宫。　　

○谕、贵县獞民韦志刚、滋事不法一案。前据鄂宝奏到。以知县石崇先所禀。避重就轻。朕阅其情节。如所称韦志刚革役捐监、侵占民田、包揽词讼、诸款。不过乡里土豪所为。而谋为不轨。尚无实迹。非马朝柱、李开花、等案可比。当即传谕鄂宝、将石崇先且停革职。秉公查办。续据李侍尧奏到。则称系该督面谕体勘。始行查出通禀。朕谓石崇先姑息养奸。罪无可逭。当即明降谕旨。将石崇先革职拏问。可见朕本无从宽从严之成见也。今该督抚审明定拟会奏。韦志刚阴谋不法之事。实属毫无影响。乃转以不问虚实。罗列通禀。归咎于石崇先。则是石崇先既非避重就轻、如鄂宝原奏。亦并未姑息养奸、如李侍尧之所云也。在石崇先不过以韦志刚恃符武断。情似谋逆。不及详悉体究。遽行通禀。诚不免冒昧。而鄂宝惟恐李侍尧先行入告。致落人后。故飞章参审。李侍尧复以鄂宝已经奏闻。又故甚其词。为面谕体勘之语。今水落石出。不能科韦志刚以谋逆之罪。乃反坐该县以率报之愆。而督抚如不与焉者。属员皆有人心。何以使之折服耶。即此一事观之。则该督抚二臣之不能和衷共济。已可概见。此特其一事耳。该两省地方公务。俱如此各怀意见。岂足以鼓励人才。振肃纲纪。将朕所忧于二臣者。又不仅在于此事之虚实矣。在韦志刚虽无谋匪情事。其恃强豪横。恶迹累累。拟以发遣。自所应得。知县石崇先革职之处。俟该部议覆时、另降谕旨。著将此旨、传谕李侍尧、鄂宝、嗣后。务宜痛加省改。固不可一味和同。亦不可各挟私意。总以一秉虚公。破除习气。副朕委畀封疆至意。寻吏部以广西贵县知县石崇先革职议上。得旨、石崇先著该部行文、调取来京引见。　　

○山东巡抚阿尔泰奏、东省水利。以济运为关键。以入海为归宿。查济东泰武之老黄、马颊、徒骇、鬲津、沙河、等河。衮沂漕之洸、泗、涑、顺堤、百花、等河。现经挑挖。计共六十余道。皆节节疏通。畅流无滞。沂州府属兰、郯、旧淹之处。今开鱼梁、艾山。引鹅蛋等沟、入于芙蓉、燕子、等湖。工程率皆完竣。运河民埝。计长七百余里。亦经加高培厚。修整完固。其鱼、济、等州县。沿河向无堤埝者。恐微湖水溢。悉皆增筑。以卫民庐。青莱所属乐安、平度、昌邑、潍县、高密、等州县。应挑之支脉、落药、五龙、白狼、等河。计共三十余道。俱节次挑竣。再查青州府淄河入海之道。上宽下窄。中多湾曲。每遇山水建瓴而下。势难容纳。今经开直挑深。惟石门若加深浚。又恐海潮倒漾。祗宜勤加挑淤。坚筑堤岸捍御。莱州府之胶莱河。纳上游青州府属诸、安、昌、寿、诸水。又高密县境、有胶河一道。其流亦趋胶莱。易致漫溢。今查有百脉一湖。若将胶河之水。导之使入。分流而入胶莱。则水势既减。其流自缓。而入海之势亦畅。得旨、可谓留心民瘼。但河道既多。头绪纷如。各绘图贴说奏来。庶一览明白矣。寻奏、各河有归湖入运者。有自运分流、由河达海者。又济宁等州县。有另开之引河。并青莱府属之淄河、胶莱。及新挑之福明等河。俱绘图贴说呈览。得旨、甚详妥。　　

○是日起。上以夏至祭地于方泽。斋戒三日。　　

○庚戌。谕、前经降旨。令旗丁余米。准其在通变买。以资日用。现在漕艘陆续抵通。所有各旗丁多余食米。仍照前例。于正供兑足之后。即准其就通出售。于旗丁等既称便益。而地方粮石流通。兼可平减市价。该部即遵谕行。　　

○谕军机大臣等、阿思哈奏、新淦县士民。请捐赀修筑城工石堤一摺。具见该地方急公趋事之谊。殊可嘉尚。但此项工程。既系愿出已赀。以资保卫。在地方官益当尽心秉公经理。断不可任监修胥吏。从中稍有侵渔。转为善举之累。其所有捐项。如系人数众多。难以区别。该抚只可量为奖谕。随宜办理。倘其中有捐赀较多。而倡率踊跃者。不过三数人。即当分别查明。照乐善好施之例。咨部量予议叙。以示鼓励。著将此传谕阿思哈知之。　　
</div>
    <div class="pagination">
<a href="清实录乾隆朝实录_page842.html">上一页</a><span>...</span><a href="清实录乾隆朝实录_page838.html">838</a><a href="清实录乾隆朝实录_page839.html">839</a><a href="清实录乾隆朝实录_page840.html">840</a><a href="清实录乾隆朝实录_page841.html">841</a><a href="清实录乾隆朝实录_page842.html">842</a><span class="current-page">843</span><a href="清实录乾隆朝实录_page844.html">844</a><a href="清实录乾隆朝实录_page845.html">845</a><a href="清实录乾隆朝实录_page846.html">846</a><a href="清实录乾隆朝实录_page847.html">847</a><a href="清实录乾隆朝实录_page848.html">848</a><span>...</span><a href="清实录乾隆朝实录_page844.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
