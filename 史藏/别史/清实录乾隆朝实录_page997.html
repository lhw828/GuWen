<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 997 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 997 页/共 1860 页
  </h1>
  <div class="content">
   ○谕军机大臣等、昨据富尼汉奏称、沂水县有盐徒聚集二三百人。在地方滋事。该县会同千总前往查拏。讵盐徒持械拒敌。打伤县役二名。并将该县等所擒捕打倒之盐枭三名。亦被抢去。四散奔逃。该县等、现在尾追擒拏等语。已批令严拏重处。毋致漏网。并令将因何致事之故。查明速奏矣。此等匪徒。若祇系挑贩私盐。何至聚集二三百人之多。敢于持械拒捕。必有致衅之由。谅非邂逅闻拏。乌合滋事。或该处奸民。本属刁悍。聚集已久。遇事辄尔恣横。而地方官平日既姑息养奸。临时复经理不善。均须彻底根究。崔应阶。现在济宁一带查河。相距沂水不远。著即前往严行查办。至升任知府宋敞。朕因其资俸已深。人亦似乎可用。是以量加迁擢。但该员在沂已久。若果能留心整顿。必不致枭棍横行。此案与宋敞任内有无干涉。及该员在任时。是否实心。并新授知府曾否接印任事。及如何办理之处。并著即速查明据实覆奏。将此传谕知之　　

○又谕曰、新任处州府知府沈峤、经部选四川保宁府知府。引见时。朕以其人才具未必能胜保宁剧任。是以调用处州。今日请训召见。察其举止奏对。即处州简缺。亦恐未能胜任裕如。处郡地居山僻。虽案牍不甚繁多。而整饬亦须得当。况知府有表率之责。若办理竭蹙。即难称职。著传谕熊学鹏。留心察看。如果不能胜任。即据实具奏。断不可稍事姑容。致滋贻误　　

○又谕曰、推升贵州铜仁府知府佟世虎、于请训召见时。朕观其人殊有习气。奏对亦未能明了。该员前在湖北宜昌府知府任内。总督那苏图。曾奏称该员难胜知府之任。今看其人实属平常。知府有表率之责。若办理诸务。张皇竭蹙。恐致贻误地方。著传谕方世俊。留心察看。如果不能称职。即行据实具奏。不得稍事姑容　　

○丙申。吉林将军恒禄等奏、吉林失火。应盖房间。请借官兵民人等俸饷银两。得旨、吉林地方。三年内失火二次。官兵民人等、修造房屋。未免拮据。著加恩将借与伊等之俸饷银两。俱著展限扣缴。三年者展为五年扣完。五年者展为十年扣完。余照所请办理　　

○丁酉。孝恭仁皇后忌辰。遣官祭景陵　　

○谕军机大臣等、李侍尧等、审撰李星垣婪索土知州岑宜栋银两一摺。定罪甚属失当。李星垣。始向岑宜栋索借银二千两。因其一时难以措应。辄将营中现存买谷价银。一千五百两。令其豫领。俟秋间备谷交仓。旋即令家人张同。收取入已侵用。以库贮买谷官项。假豫发之名。巧为腾那。私充欲壑。非监守自盗而何。李侍尧并不按伊应得之罪定拟。乃引索借所部财物律拟。似于本条加重科断。即其家人张同。赵八。承李星垣意指。两次向岑宜栋勒索六百余金。情均可恶。亦不仅以杖责完结。已交部另行核拟矣。李侍尧前在两广总督。及户部尚书任内。办理诸事。颇知认真。此次自用为湖广总督。调任两广以来。一味委靡不振。殊非朕倚任之意。况李星垣即系该督保举堪胜总兵之人。今其赃罪败露。犹欲为之回护。意从轻减。即此一端。其一切之不能如前可知矣。该督现在年力壮盛。尚可造就有成。若似此因循。不思极力整顿。何以承受朕恩耶。李侍尧。著传旨申饬　　

○又谕曰、杨锡绂奏、漕船于五月初十日全数渡黄一摺。今年漕船北上。较往岁稍迟。且前半年运河水势亦觉浅少。昨虽据崔应阶奏报。东省得雨。水已加长。今该督亦奏及河水充裕。足资浮送。第此后水势或不无有盈缩之处。现在即须豫为筹办。以利挽运。杨锡绂于南巡时甫经召见。为时不远。此次押运北来。不必循照往例赴圆明园宫门。或到京已届巡幸木兰启銮之后。并不必趋赴行在。该督可径在运河一带往来察看。妥协经理。著将此传谕知之　　

○免安徽怀宁、桐城、太湖、宿松、望江、贵池、铜陵、东流、当涂、芜湖、繁昌、无为、庐江、巢县、和州、含山等州县。并建阳、庐州、安庆、三卫。乾隆二十九年分、水灾民田芦洲额赋　　

○戊戌。上诣畅春园、问皇太后安　　

○吏部议准、湖北巡抚李因培疏称、文泉县治。裁归沔阳州管辖。汉阳府通判关防。铸有文字。自应删去另拟。从之　　

○己亥。谕军机大臣等、明瑞奏、四月二十七日。桑林内有马贼二百余名。领步贼二千余名。斫取桑树。臣急速领兵进攻。计捉生七名。剿杀二百余名。得马及乌枪无算。又将拏获小回人二名放回。以离间城内人心等语。明瑞此等意见。甚不晓事。岂欲图贼人感激耶。殊不知我兵初到时。略示惩创。贼即纳降。尚可酌量宽宥。今已抗拒数次。并无悔罪归附者。非阖城诛戮。无以示儆将来。著传谕明瑞、仍遵前降谕旨。不可稍事姑息　　

○吏部议覆、盛京兵部侍郎果尔敏奏称、盛京库使。遇考试笔帖式时。向例考中者仍留库使。未中者即行开缺。请嗣后停其开缺。仍留库使效力等语。查伊等既。不能考中笔帖式。复久任库使。亦无以示劝惩。应令嗣后库使考中笔帖式时。除照例补用外。未经考中者。暂免解退。令该堂官严加训迪。俟下次入考不中。即行解退另补。从之　　

○礼部议覆、安徽布政使程寿奏称、生监不许充当牙埠杂役。及庄书社长等项。先经浙江学政李因培条奏、经部覆准在案。伏思社长与杂役不同。职司仓粮。稽核借放。祇当论其家道殷实。为人端谨。不必论其为生与监。且生监亦有区别。生员读书应试。原不宜以他务相妨。至乡民蓄赀捐监。祇以顶带荣身。并非应考。自严禁后。贫民勾串吏胥。冒认承充。请嗣后除应试生员。毋庸选充外。其乡民捐纳贡监者。仍准充选等语。应如所请。嗣后充选社长、社副。准于该乡不应考试之贡监生。及愿谨农民。择其殷实可任者。一体选充。其应考生员。停其充补。从之　　

○改铸云南东川府分防汤州通判关防。从云贵总督刘藻请也　　

○庚子。上御勤政殿听政　　

○谕军机大臣等、据庄有恭奏、审拟外洋劫盗龚老大等各案犯分别定罪一摺。已交法司核拟具奏。但如崇明县事主张奎吉、在陈家河外洋被劫一案。首夥共十七犯。现据拏获王长生等十一犯。又投首之张恭补外。其余各犯。自应上紧缉获。立正典刑。毋使一人窜逸。致稽显戮。不得以首夥已获过半。遂稍存懈弛之意。仅以通缉了事。及将来续获各犯。亦不得任其巧饰卸罪。幸逃法网也。此等江洋大盗。纠合匪徒行劫多案。肆行不法。已至数年之久。皆历任文武各员。不能实力防缉。姑息因循所致。现在龚老大等、虽已缉获。而其余未破之案。或事主隐忍未报。或远在外洋劫杀。无人首告者。恐复不少。有司营汛各员弁。尤当协力访查。设法擒捕。务期洋盗根株尽绝。估舶往来安行。以收宁谧绥靖之效。其如何严定章程。饬属巡防搜缉。肃清海洋之处。该督抚其悉心筹办。毋以具文塞责。将此传谕庄有恭。并该督尹继善。知之　　

○户部议准、直隶总督方观承疏称、候选员外郎范清济、接办铜觔。自三十年为始。每年办解保定铜二十五万斤。较前多运铜五万斤。适符一炉之数。请将前减二炉内。仍添设一炉。应配铅锡。一并委员采买。所有局内员役公费工食。俱照依五炉之数增给办公。从之　　

○辛丑。谕曰、熊学鹏、因其子熊之台。听受书吏撞骗。伊平日不能教训。请交部严加议处一摺。已于摺内批谕宽免矣。熊之台。经部问拟杖徒。熊学鹏并不敢为其恳请捐赎。但念熊学鹏简任巡抚以来。于办理诸务。颇知认真。亦能留心察吏。且伊子因书吏撞骗。仅系口许酬谢。究与有心央浼营干者有间。熊学鹏仅有一子。著加恩准其赎罪　　

○军机大臣等议覆、直隶总督方观承疏称、万全县张家口县丞仓支牧丁口粮一项。前以采买周章。拨运糜费。请令银米兼支。经军机大臣议。令仍支本色。但数年以来。领取米石。于牧丁生计。愈觉无益。请仍改折色等语。查乾隆二十六年。督臣方观承。因采拨维艰。请将察哈尔牧丁口粮银米兼半支放。臣等恐牧丁领银花费。转致乏食。不若仍支本色奏准。今复据该督体察近年情形。与都统巴尔品札同。称张家口铺户。与察哈尔牧丁。长年交易。牧丁所需茶布各项。俱系赊取。指米偿还。逐年递压。豫赊至数年之后。该铺户于货则增价。于米则减值。辗转盘剥。无所底止。是牧丁所领米石。并非藉以食用。而每年筹解。祇为铺户罔利之端。该丁转不能实受其益。自应如所奏。按米石定价支给银两。由张家口同知支放。庶兵丁领银到手。或置买货物。籴买米粮。皆得便益。从之　　

○又议覆、河南巡抚阿思哈疏称、直省各标营生息银。原为兵赏。需用。乾隆二十四年奉旨。以其名非政体。饬令各该督抚。就本省情形筹画议奏。嗣经直隶。山西。江南等省。俱请裁兵扣饷充赏。而豫省生息原本久经归清。其现存以息作本银三万六千余两。经前抚臣胡宝瑔奏、请照旧存留。交盐当商领运生息充赏在案。今各属盐当商。每年向有规礼。多寡不同。乾隆五年。抚臣雅尔图奏明。府、厅、州、县。如数在三百两以下者。仍留在本官工费之用。逾额者提存司库以充赏恤计每年约有六千余两。除赏捕工食外。颇有存余。以之赏兵。既与政体合宜。并可久远遵行等语。查此项银两。虽亦出自商人。但久经充公。即与公帑无异。应如所请。将各营生息银。截至三十年底。概行停止营运。定限一年。将本银缴回。俟收齐请旨拨解。其各标营每年赏恤。通共需银三千四五百两。即于三十一年始。于盐当规礼项下。按季赴司动支。随时查赏。从之　　

○壬寅。谕、今日国子监带领蒙古教习引见。竟不能说蒙古语。蒙古教习若不能说蒙古语。将何以教人。此二人不便照例施恩。观保虽不通蒙古语。然教习等平时能否说蒙古语之处。亦应详查。观保无用。著不必管理国子监事务。派德保、伍勒穆集管理　　

○谕军机大臣等、玉素布奏称、伊弟阿布都拉、骚扰乌什回人。以致偾事。俱由伊素失教训。请交部严加议处等语。阿布都拉、以阿奇木伯克。纵所属人等。滋扰激变。罪由自取与玉素布无涉。著加恩免其交部　　

○癸卯。上诣畅春园。问皇太后安　　

○谕、据舍图肯等、将盛京应行修理陵寝宫殿等工估计具奏。修理盛京陵寝宫殿等工。工竣移奉神牌。所关紧要。理应由京派大臣等、前往盛京。会同该将军一同办理。著派公永玮。都统四格。前往盛京。会同舍图肯。将陵寝宫殿。应行修理之处。一同勘定后。四格即行回京。永玮俟工竣奉移神牌供奉后。再行回京　　

○谕军机大臣等、据明瑞节次奏报。进攻乌什情形。朕以逆贼等一心死守。即困惫出降。亦不可宽宥。今又据所奏捉生询问之言。是贼人口粮将尽。不久即可取其城。纵使归降。亦不过图免诛戮。非其本心。益不可信。著传谕明瑞。但遵陆续谕旨。加意堵截搜剿。拆毁城堡。以杜后患。万勿稍存姑息之见　　

○户部议准、广西巡抚冯钤疏报、宣化、崇善、归顺、三州县。劝民开垦水旱田一顷八十八亩零。天保县。劝民开垦田＜?土韦＞三十六＜?土韦＞一什一伍半伍。应徵银米。分别于三十五年。三十九年。升科收纳。从之　　

○工部议准、直隶总督方观承疏称、独石口官兵旧有营房。共八十五间。今照古北口等处建造营房例。移建衙署营房共二百六十间。估银修建。从之　　

○伊犁将军明瑞等奏乌什军务甚要。纳世通、卞塔海、平日办事湖涂。此次举动。尤为错谬。奉旨将纳世通、卞塔海、严拏正法。即令观音保、明亮、前往接办。纳世通等分兵西北。若解至臣营。相距数十里。恐其闻信自戕。未能明正国法。臣等即派领队大臣观音保、明亮、前往。将纳世通、卞塔海、交与侍卫讷苏等、护送前来。禀称、拏二人时。齐集侍卫、官员、伯克、宣读谕旨。回人、布噜特、俱欢喜告语。至爱隆阿、伍弥泰、因伊犁事繁。不便远离。德福。向在阿克苏。虽办事糊涂。近颇知省改。可否暂行宽宥。俟绰克托、伊勒图、到时。再将伊革职治罪。报闻　　

○甲辰。谕、前因乌什之事。朕以回人断无无故作乱之理。必系彼处大臣官员等、将伊等苦累不堪。致启衅端。因交明瑞查奏。嗣据明瑞等将纳世通平素妄自尊大。于办事人员过为宠信等款。陆续奏闻。今柏琨。又将纳世通在喀什噶尔。从前带领回人行围。并主事乌尔衮、任意勒索回人。殴詈伯克。种种劣迹查奏。各城驻劄办事大臣。俱身受朕恩。为一城统领大员。自应洁己率属。安抚回众。即偶尔行围。藉以操练官兵。原属可行。但祇应带内地兵丁。至于回人俱以耕种为生。乃常派其出围。以致伊等废时失业。有是理乎。曾见内地大臣。有带领农民行围者乎。实属悖谬不堪。再回部伯克。俱系恩赏职衔品级之人。该管大臣、固不可过于优容。亦不可任意凌贱。至官员等、尤非大臣可比。乌尔衮、不过一主事耳。竟敢将散秩大臣阿奇木殴辱。实出情理之外。此皆大臣等、平日过于宠信所致。若不重治其罪。何以示惩。是以降旨交明瑞。阿桂等、将纳世通。卞塔海。治罪外。并将乌尔衮等、审明定罪。著传谕各城办事大臣。嗣后各宜守身洁己。善视伯克。一切事务。秉公办理。属下人员。严加约束。毋令扰累回众。以纳世通为炯戒。著通行晓谕知之　　

○谕军机大臣等、李宏奏、请河工效力人员。仍循旧例。在外拣选一摺。内称、于德州召见时。曾经陈奏。面奉谕旨。应该如是等语。从前李宏面奏应行改例情形。彼时以该督所奏。亦属近理。是以令其具摺陈奏。候朕敕部议行。若果竟以为应该如是。彼时即降旨允准矣。李宏此奏。祇宜就事论事。原可不必将面奉谕旨叙入摺内。即欲详悉叙明。措词亦应与面奉之旨相合。岂宜稍有增饰。已将原摺改正交部议覆。看来李宏此摺。若非不谙事理。即系汉军习气未除。著传旨申饬　　

○是月。漕运总督杨锡绂奏、浙江、江、广、各帮。行抵宿迁以北。并山东境内各帮。据委员禀报。河水稍小。每逢浅处多须起剥。臣随自淮沿途察看情形。宿迁一带。将骆马湖之水开放接济。邳州一带。将沂河之水。从芦口坝引出。归入运河。至微山湖。为南省运河之源。惟湖口闸内。向有一滩。东风大起。出水不畅。臣委员将拦门滩开挖深通。俾湖水畅出。以济南运。至济宁南旺一带。因天气亢旱。汶河涓细。是以运河水势不能加添。河臣李宏。已饬暂开蜀山湖水。以助南北分流之用。俟汶水一发。即行堵阂。待江广重运。再行开放。目下南北粮艘。已各处通行无阻。再五月初一、至初三。连日大雨。河水增长。从此汶水长发。更可遄行。得旨、可谓尽心经理。据李宏亦奏报得雨水长。此后似可不忧水不足矣　　

○又会同巡漕御史德成奏、五月初九日。据湖南头帮千总报称、旗丁成忠船装米七百二十五石八升。又洒带米六石九斗三升。行至邳州之河成闸。陡遇暴风。折倒大桅。挑开底板。淹毙副丁一名。米石漂散无存。查内河失风。例应赔补。但至七百余石。一时全偿。穷丁力难措办。请于本年抵通。令买米四百石交纳。其余宽俟下运买足带交。得旨、如所议行　　

○江西南昌镇总兵邱若龙奏报、赴任经过地方雨水。并察阅营伍情形。得旨、览奏俱悉。但期言行相符。勉之　　

○浙江巡抚熊学鹏奏、浙省制造各营火药。及各县官匠倾银火硝。每年赴豫。江。二省。采办硝三十六万斤近年豫。江。二省产硝稀少。委员赴买。俱未足额。除运回先供各营应用而银匠倾镕之硝。每致等待需时。上年十二月内。经司道等会详。以官匠每年倾镕饷银。约需净硝三万八千斤。与其候委员办回缴价给领。停炉等待。请令诚实官匠。备价随同委员购买。先行运回济用。至硝觔抵浙。另委妥员秤验。其所买之硝。仍即在原额三十六万斤数内扣算。不许额外多买。臣查司道各库饷银。例应按卯倾兑。需用硝觔。难以迟缓。今令官匠自行备价赴买运回。应于在省同知。通判内。委派一员监督。及时镕净。以济实用。嗣后除营中需给各处硝觔。仍听杭协设厂监镕外。其司道库所需倾课之硝。俱照此随时派委丞倅办理。得旨、如所议行　　

○湖北巡抚李因培奏、湖北粮米。向仰给湖南。川东。春间川省少雨。湖南去岁歉收。客米稀至。湖北米价渐增。因飞饬各属。开仓平粜。并屡饬武、汉、二府。自四月初间开粜起。至本月底止。分设多厂。减价而粜。贫民资以糊口。又各营兵。例给折色之时。按名一例借给米石。即于伊等应领饷内。照平粜价值。分作三个月扣还。兵民宁怗。近日客米渐通。市价骤减。俟早禾一登。民食愈足。得旨、览奏欣慰。凡事豫则立。如湖南所办似迟。而又不得当。故致成事端矣　　

○河南巡抚阿思哈奏、彰德府属安阳县。旧有万金渠一道。系引洹河之水分流县境。下达卫河。该县地亩。既资灌溉。亦藉宣洩。康熙年间。建闸启闭。极资利赖。日久淤塞。乾隆三年复浚之后。地方官不甚留心。致渐浅阻。兹复据该府禀。万金渠不可不修。但须立定宽深丈尺。大加挑挖。方能收效。克期兴工。逾月竣事。又安阳县、向有羑河一道。乾隆二十二年。河决马官屯。水势冲刷成河。而旧河反致淤塞。亦经该府禀明。新河土松地洼。应仍挑复旧河。计淤塞一千六十丈。照旧规谕令沿河居民。用力开挖。亦已告成。堵筑新河。复归故道。并定岁修之例。逐渐加宽。以资畅洩。得旨嘉奖　　

○大学士管陕甘总督杨应琚奏覆、据升任陕西布政使方世俊、以陕省潼关至长武、路通新疆。护解遣犯。民壮不敷。请按照冲僻分缺裁拨。经部议以陕甘二省。俱通新疆。甘省现俱照旧。陕省因何更调。请敕下督臣通筹详议。查陕七十六州县厅。惟潼关至长武十三处。为通新疆之孔道。甘省六十四州县厅。惟泾州至哈密二十处。为毗连新疆之上游现在护解遣犯。多系各该处于各班人役内通融派拨。并捐给往返口食。数年办理。尚无贻误。至民壮一役。设自顺治四年。因各州县捐解俸工。以致有名无实。雍正六年敕部定议。令将壮丁按额选足。用以捕绢盗贼。防守城池仓库。原非专为递解遣犯而设。计自节经裁汰以来。俱系确按繁简酌定数目。实难再行裁拨。臣悉心通筹。二省民壮。应请仍循其旧。毋庸更张。惟严饬各属。务须选用精壮。如有老弱充数。及不知技勇者。即令该管府厅。据实揭参。以示惩戒。得旨、如所议行　　

○又奏、甘省巴里坤镇标中左右三营。与安西营从前额设把总。每营四员。嗣于乾隆二十六年经臣奏明。在巴里坤镇标右营内。酌拨把总一员。前往蔡把什湖率兵屯种。归哈密协管辖是以巴里坤镇标右营。祇有把总三员。其安西营。因将百齐堡把总一员。兵一百名。移拨安西。所以现有把总五员。两处营制。未臻画一。再查巴里坤孳生马厂。所需牧马兵丁。向因镇标三营不敷派拨。每于各协路拨用。未免需费滋繁。经臣奏请在安西营兵内酌拨二百名移往。以资牧马。并请于安西营把总五员内。酌拨一员。移往巴里坤镇标补额。庶于牧务营制。两有裨益。得旨、如所议行　　

○两广总督李侍尧奏、广东省各营兵红白事件。原经酌定规条。分别赏给。嗣缘改减息银不敷支放。又奏定照原定赏格八折给发。乾隆二十四年。广州各属时气流行。兵属事多赏倍。所收息银尽用外。尚不敷银二万一百余两。数多难补。是以臣前任内奏请。将兵丁父母身故。及祖父母身故。原定赏银六两四钱者。减为四两。原定赏银三两二钱者。减为二两。俟归清借项。仍照例给发。今查自酌减以来。除清还借顶。截至乾隆二十九年。余银一万九千九百零。足敷原赏。请仍照八折赏格一例给发。得旨。著照所请行。下部知之　　

○广东巡抚明山奏、崖州境内皆山岭。产谷无多。比来生齿日繁。流寓甚众。每商贩鲜至。米价增昂。查该州原贮额谷五千三百七十八石四斗。另贮谷一千一百七十四石。递年碾放。所存无几。必须酌量加贮。以备缓急。但各州县仓谷。久经定额。毋许浮多。兹查高州府属之电白县。有滋额谷七千余石。堪以拨运五千石。同崖州额贮谷共一万一千五百五十二石零。长为定额。再查惠州府属之归善县、额谷一十一万余石。为数甚多。上年平粜。尚有未经买补。谷价。应即截出六千一百七十余石价银。批解充饷。即以抵崖州加贮之额。如此通融办理。是并未额外加增。而边海要区。积谷稍充。于民食实有裨益。得旨、如所请行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十七


大清高宗法天隆运至诚先觉体元立极敷文奋武孝慈神圣纯皇帝实录卷之七百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。六月。乙巳朔谕军机大臣等、崔应阶覆奏、沂水县盐徒滋事缘由一摺。内称、盐徒乘地方官公出。挑取私盐。雇觅枪手。公然赴集肆卖。巡役前往查拏。即煽诱赶集乡民。随同抢夺等语。可见此事起衅。由地方无大员弹压所致。朕向来巡幸地方。恐地方大吏。齐来迎銮。以致境内乏员经理。屡次降旨禁阻。即如今岁南巡。沿途谆切告诫。更不啻再三。乃不知善体朕意。以地方事务为重。致生此等抢夺事端。该抚实不能辞咎。所有聚众滋事盐徒。虽已拏犯三十余人据。称首出要犯数名。现在分路追拏。是首犯尚未弋获。该抚务督率员弁。极力擒捕。毋使漏网稽诛。至赶集乡民。当盐徒肆横时。即不能协同官役查拏。亦应各守本分。安静无扰。乃转因其煽惑。竟从而附和抢夺。其情亦属可恶。将来审拟定案务当研究随同犯法之人严加惩治。以示炯戒。断不可稍存姑息。致令脱然事外。再此案该抚既称事起近日。又云尚属宋敞在任之时。则是盐徒不法。三四月间。谅已渐有端倪。从前何以并未奏闻。岂地方有司。因案情重大。隐匿未报。抑该抚业有所闻。因事未败露。遂欲有意消弭。化有事为无事耶。又据奏、宋敞于五月十六日起程赴沂。距东省地方官在境上送驾时。已一月有余。宋敞理应或回沂州。料理任内未完事件。或即赴新任。乃于何处逗留。迟至如许之久。始回原任交代。著传谕该抚崔应阶。将各项实在情由。一并查明具奏　　

○旌表守正捐躯之直隶肥乡县民卢中妻刘氏　　

○丙午。上诣畅春园。问皇太后安　　

○谕军机大臣等、阿桂奏称、前因明瑞所领之兵。恐不敷用。随经札商。据咨。贼势虽渐穷蹙。但歼灭之期。难以豫定。似宜增兵二千名。至此事既经陈奏。应候谕旨。于途次就近办理。臣以乌什现在情形。尚未深悉。所有增派兵丁。果能克期前往与否。亦难悬拟。请遵旨仍候明瑞酌办等语。明瑞。阿桂。移文往复。未免互相推诿。在他人且不可。况伊二人为朕所简用者乎。即如进剿乌什一事。近经明瑞等奏、捉生讯问。俱称贼人口粮将绝。自可计日克城。且攻城非策。惟堵截逃窜之路。最为紧要。何必增调兵丁。若专为围城起见。则不但二千人。虽有万众尚恐不足。况鄂津已领兵五百前往。亦可协助。明瑞身在乌什。确按情形。自当以不必增兵咨覆。乃因此奏出于阿桂。即令其自行办理。阿桂又不敢固执己见。惟以情形未悉为言。似此推诿游移。将来恐有贻误。明瑞。阿桂。俱著传旨申饬。增兵一事。即著停止　　

○吏部议准。直隶总督方观承疏称、迁安县属建昌营。人户众多。离县较远。乏员弹压。请将七家岭驿丞裁。改设建昌营巡检。所有冷口关内外各村。拨令管辖。请铸给钤记。以昭信守。从之　　

○旌表守正捐躯之河南获嘉县民吴国臣妻马氏
  </div>
  <div class="pagination">
   <a href="清实录乾隆朝实录_page996.html">
    上一页
   </a>
   <span>
    ...
   </span>
   <a href="清实录乾隆朝实录_page992.html">
    992
   </a>
   <a href="清实录乾隆朝实录_page993.html">
    993
   </a>
   <a href="清实录乾隆朝实录_page994.html">
    994
   </a>
   <a href="清实录乾隆朝实录_page995.html">
    995
   </a>
   <a href="清实录乾隆朝实录_page996.html">
    996
   </a>
   <span class="current-page">
    997
   </span>
   <a href="清实录乾隆朝实录_page998.html">
    998
   </a>
   <a href="清实录乾隆朝实录_page999.html">
    999
   </a>
   <a href="清实录乾隆朝实录_page1000.html">
    1000
   </a>
   <a href="清实录乾隆朝实录_page1001.html">
    1001
   </a>
   <a href="清实录乾隆朝实录_page1002.html">
    1002
   </a>
   <span>
    ...
   </span>
   <a href="清实录乾隆朝实录_page998.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
