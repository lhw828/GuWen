<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 260 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 260 页/共 523 页</h1>
    <div class="content">○又谕、此案领催额哲苏、因本管骁骑校扎拉芬宿娼。被巡检李均将扎拉芬并娼妓柳二丫头一并拏获。带回锁押署内。因该巡检不容见面。该犯辄与领催依锦布等拥进屋内。喝令将扎拉芬柳二丫头项锁拧断。推拉放走。实属聚众夺犯。额哲布、依锦布、佛尔清额、依明阿、阿敦保、当额哲苏喝令抢夺之际。辄敢于官署内将扎拉芬等拧锁夺出。均属济恶。自应按例从重办理。乃该将军富俊等、仅将额哲苏依律拟以杖流额哲布等拟徒折枷。殊觉轻纵。刑部将额哲苏改依但经聚众夺犯为首从重拟绞例问拟绞候。额哲布等五犯、均改于首犯额哲苏死罪上减一等、拟以满流。不准折枷。从重发往乌噜木齐充当苦差。所议俱是。惟扎拉芬一犯、身系职官。在于所属境内宿娼。又复诈词捏禀。希图诬赖。实属无耻狡诈。若照原议发往乌噜木齐。尚觉稍轻。扎拉芬、著改发伊犁充当苦差。至该将军富俊、平日办事尚知认真。今审拟此案罪名。未免失之太软。著交部议处。其城守尉永本、未能先事觉察。复偏听率禀、并派扎拉芬仍赴卡当差。徇纵之咎。亦属难辞。永本身系宗室。著即革职。同伊家属一并发往盛京居住。交该将军随时管束。以示惩儆。　　

○命吏部尚书邹炳泰、刑部侍郎韩崶、驰往直隶河闲县审案。　　

○礼部议准、四川总督勒保疏请、增设雅州宁远二府学文武学额各八名。廪生增生各十五名。三年一贡。裁雅安西昌二县学额各三名。会理盐源二州县学额各二名。改名山县教谕、为雅安县教谕。移建学署于雅安县城内。改越嶲厅教授、为宁远府教授。西昌县训导、为越嶲厅训导。从之。　　

○以西宁办事大臣文孚、为正蓝旗汉军副都统。　　

○命吐鲁番领队大臣玉衡、回京。为头等侍卫。赏前任塔尔巴哈台参赞大臣。爱星阿、三等侍卫。为吐鲁番领队大臣。　　

○旌表守正捐躯湖北江夏县民何治国妻柯氏。安徽怀远县民张定孜母刘氏。

大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百九十七　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十三年。戊辰。六月。乙未朔。　　

○丙申。以刑部尚书秦承恩、署吏部尚书。兵部尚书刘权之、兼管顺天府府尹事。　　

○旌表守正捐躯甘肃肃州民郭德妻康氏。　　

○免直隶任县、洼地积欠租银。　　

○丁酉。谕内阁、松筠奏酌筹塔尔巴哈台拨兵加屯一摺。塔尔巴哈台屯兵每年收获粮石。即不敷支放。而乌噜木齐一带官兵为数尚多。且距该处较近。自应量为调拨。著照所请、准其于乌噜木齐提属各营彻屯归操兵内调拨二百名。赴塔尔巴哈台屯种。其如何详立章程定期调拨之处。著松筠会同和宁、祥保、悉心妥议具奏。寻议、此项调拨屯兵二百名。拨酌派守备一员。千总经制外委各一员。额外外委四名。三年更换一次。先借给该官兵治装银两。于应领俸饷内分年扣还。其口粮由仓支领。每月盐菜银。由镇迪道库经费项下解支。农具耕牛。官为给用。定于来年春暖起程赴屯。白露前后赶种秋麦。至十五年方可普行耕种。至农隙操演所需军伙器械号衣号帽等项。亦照例拨给备用。从之。　　

○以镶红旗汉军副都统永玉、为镶白旗护军统领。调镶蓝旗汉军副都统广兴、为镶红旗满洲副都统。以正白旗汉军参领康修、为镶蓝旗汉军副都统。　　

○福建水师提督张见升、以贻误捕务。革职逮问。调浙江提督王得禄、为福建水师提督。以浙江定海镇总兵官何定江、为提督。福建台湾协副将邱良功、为定海镇总兵官。　　

○戊戌。谕军机大臣等、朕因南河兴办宣防疏筑各工。需用人数较多。节经＜闲＞员发往。俾资差委。因思前由直隶湖北两省改拨南河道府已有数员。谅足敷用。其由新疆等处发往之员。为数过多。未必尽谙河务。若令闲住清江。岂不转增应酬。徒滋烦费。且伊等俱曾任大员。从前与该督等或谊属同寅。或职居上官。此时发往差委。既未免有瞻顾格碍情事。将来工竣后又必列入荐章。一律保奏。殊于公事无裨所有颜检李亨特等诸人。应俟普行到工后。著该督等详加察核。将实在谙习河务、堪以留工差遣者。奏明酌留数员。其余俱令回京赴军机处呈报。即由军机大臣转奏。候朕另行赏给差使可也。将此谕令知之。　　

○以新授叶尔羌帮办大臣明志、母老子幼。命仍留头等侍卫任。赏宗人府副理事官良贵、三等侍卫。为叶尔羌帮办大臣。　　

○旌表守正捐躯奉天广宁县民田起发妻刘氏。　　

○己亥。谕军机大臣等、铁保等奏湖河并涨、分投抢护各工情形一摺。洪泽湖本年底水较大。又值皖省雨水过多。潜山发蛟。各山涨水奔注下游。高堰志桩长水一丈七尺五寸。石堤旧工皆浸水中。仅赖子堰拦御。铁保等饬派道厅各员一面帮培子堰。一面赶做埽工。藉资保护。应察看水势情形。得守且守。若轻议启坝。恐清水宣洩太过。不独敌黄刷沙、不能得力。即下游亦必致闲有淹浸之患。傥堤工实形危险。万不得已。再于智礼等坝内酌启一坝。俾减盛涨。至顺黄坝志桩存水三丈二寸。两岸大堤自普加培筑后。现俱出水数尺。极为稳固。铁保等专力抢护高堰。自易保卫平宁。将此谕令知之。　　

○庚子。谕内阁、园亭禁地。规制綦严。岂容有闲杂人等轻易擅入。昨见长麟、广兴、查估知乐轩工程。所带人数过多。当经降旨饬查。据单内所开。如书算画样及夫匠人等、皆系承办工作之人。自应带入以便估验。至家人一项。岂所应有。此次长麟广兴二人实无随带家人。且长麟等并曾向司员等嘱咐不可带人。而员外郎锡绵等五员、仍各私带家人。混杂入内。殊属非是。员外郎锡绵、吉禄、主事崇庆、德恒、帮办司务名禄、均著交部议处。长麟广兴失察司员等混带家人。并著交部察议。嗣后酌定限制。凡查勘御园内各处工程。定亲王绵恩、准其带跟役二名。各部院大臣等、准其各带家人一名。司员等不准带人。至于查勘宫内各处工程。无论王大臣、均不准随带跟役家人。每遇查工。著各门及各该处、将出入人数严密稽查。如查有浮带之人。即行参奏。此次该司员等尚系初次违犯。惩处尚轻。将来若再有故犯之人。必当重处不贷。　　

○又谕、户部议覆、山西省奏将鄂尔多斯苏尼特盐斤比照老少盐之例、准令在口内行销、并声明可否免税请旨一摺。向来附近场灶孤独残疾贫民。报明注册后。始准每人每日挑负盐四十斤。售卖易食。并于经过各关。例皆免其纳税。用示体恤。今鄂尔多斯苏尼特无引蒙古盐斤。亦比照老少盐之例。进口销售。该处人数众多。非场灶贫民之向有限制易于验查者可比。若听其自行贩卖。漫无稽核。以一人肩挑背负而计。为数固属有限。而每日之内影射谋利。纷至沓来。正复不少。势必至盐斤充斥。于课引不无阻滞。亦有关系。至此项挑负之盐。经过杀虎口地方。每人应完税银虽止一分五厘。而积少成多。亦不可不统为核计。著该抚将鄂尔多斯苏尼特行销口内盐斤每日挑负者。如何酌定人数。设法稽查。其有违犯者。应如何惩处。妥议章程。并将酌定人数后、杀虎口应免盐斤税银、统计一日共有若干。著一并具奏。再降谕旨。　　

○旌表守正捐躯直隶安平县民妇刘氏。河南光州民徐骡子妻陈氏。　　

○辛丑。谕内阁、本日刑部会同宗人府奏、审拟闲散宗室敏学与卖白薯之吉祥争殴、并将看街步甲立儿殴伤、殴坏堆拨房门窗枪架一案。所讯情节俱属不实。问拟尤觉轻纵。明系刑部卖法徇情。欲图见好于管理宗室之王贝勒。故为开脱矣。敏学身系宗室。不戴顶、不系带、向街前薙头。已属不安本分。又无端与卖白薯之吉祥途遇逞殴。复因看街步甲立儿劝阻。率领家人将立儿殴伤。并将堆拨房门窗枪架毁坏。实属倚仗宗室。目无朝廷法纪。乃本日审拟摺内、叙称敏学是日因天时暑热。未经戴帽系带。是天时一经暑热。即可以不顾体制。敏学之不戴帽不系带上街游荡。竟不得谓之多事失体。若因暑热不出门游荡。在家中解衣高卧。何由犯法耶。又称当敏学与吉祥揪殴时、看街步甲立儿上前拉劝、敏学不知立儿系属官人、嗔其袒护、彼此揪扭等语。试思敏学若不知立儿系属官人。何以随后又寻至堆房复向争闹刑部声叙此语。以见敏学并非殴打官人。极力代为洗刷。已自相矛盾矣。又称敏学往堆拨房找寻官人时、因堆拨房内无人答应、用手扳住门框往内瞧看、适有人在后拉劝、敏学未即放手、致将门框扳坏、兼以窗户曹□少朽、用绳拴系门框、以致窗户门框一并带下、复有官人走至、欲将敏学拏送、敏学往后挣扎、致将枪架碰倒等语。敏学既向推拨房找寻官人。何以不走进房内。祇用手扳门框往内瞧看。其在后拉劝敏学者又系何人。何以不叙出名姓。殊不可信。摺内叙此数语。不过以门框窗户本皆曹□少朽之物。敏学并非有心毁坏。因一时手扳不放。顺势带落。其毁折枪架之处。亦因有人捕拏。往后碰倒。尤非恃势逞凶。且言外之意。以堆拨房窗户等项。平日未经修理整齐。看街步甲转有不合。岂欲朕治宜兴等不修堆拨之罪、以逞报复乎。如此层层装叙。谓非开脱而何。摺内持论最谬之处。则称敏学从前别无过犯。今初次酒醉在街争闹、与屡次行凶滋事者有闲等语。向来办理窃盗案件。则有初犯再犯三犯之别。罪名酌分轻重。其余斗殴逞凶。岂有待至再犯时始为惩办之理。设关涉命案。亦可以从前无此过犯、俟再杀一命方办理耶。日前召见秦承恩、询及此事。据称此摺具奏时、拟与现在审办宗室图克坦与西勒杭阿争闹詈骂官兵一案同日具奏请旨、若以此两案情节比较、则图克坦系属再犯、敏学情罪较轻等语。此何言耶。案情罪名。惟当就事论事。权衡轻重。岂有互相比较。可以高下其手。秦承恩豫为此奏。岂非欲为敏学设法从宽。故将此情节较重之案同日具奏耶。君不可欺。法不可卖。刑部堂司各官、竟系有心市惠。实属大谬宗人府堂司各官、会同审办此案。伊等于画稿之时。亦未驳回更正。自因见刑部办理从轻。适如所愿。甚属非是。所有审办此案之宗人府堂司各官、及刑部堂司各官、均著交部严加议处。侍郎韩崶、现虽出差。数日前曾据奏及此事。一同审讯定拟。著一并交部严加议处。于三五日内即行议上。其敏学一犯、逞凶不法。大玷宗室颜面。不可不严行惩办。著先在宫门外重责四十板。派御前大臣军机大臣看视。并派乾清门侍卫玉福即日驰驿押解前赴热河。交与福长安、在于空室内永远圈禁。以示炯戒。寻命敏学改发盛京安置。交将军富俊酌拨房屋。俾令栖止。仍严加管束。其家口亦著宗人府派员送往。永远在彼居住。　　

○又谕、此案椿龄、身系四品旗员。擅敢不戴顶帽。出城听戏。并先于铺肆聚饮。复以细故恃酒肆横。将现任职官揪扭出车。纵令家人陵辱詈骂。殊属不法。著刑部堂官、提出该革员先行重责四十板。再照所拟发往伊犁充当苦差。其史三儿一犯、系椿龄雇工家人。与杨毓江有良贱之分。胆敢因碰车细故。陵辱官长。并口出狂言。甚至欲行扑殴。实属藐玩。著于刑部署前先加枷号两个月示众。再照拟改发烟瘴充军。现虽在热审期内。史三儿与案内定拟折枷之穆兰太、托克托等所犯情节俱重。均著即行枷号。无庸照向例缓至秋凉时再行送部补枷。以示惩儆。余依议。　　

○刑部会同宗人府奏审拟宗室图克坦与西勒杭阿争殴、复詈骂官兵致被鞭殴一案。得旨、此案闲散宗室图克坦著照例永远圈禁。其失察图克坦滋事之总族长乌尔恭阿、尚格、著交部严加议处。族长二等侍卫敏魁、不必交议。即实降一级调用。　　

○壬寅。谕内阁、太常寺奏遵旨查明神乐观余屋一摺。神乐观两廊房屋既经空出。即应令官生居住。惟官生内有职守在外者自可不必搬入。其余就现已空出之屋。酌量人数拨给居住。并著该管官随时稽查。毋任滋事。至所称空出房屋内有该铺户自盖房五十五闲。开铺获利已多、应存留归官一节。殊可不必。此项房闲、既系该铺户自造。现在业已不准在内生理。若将房屋充公。日久伊等又必藉口影射。似严实宽。该堂官所奏未免取巧。早伏日后重开铺面之机。殊非实心办理之道。著查明房闲系何铺户盖造。传令本人前来各自拆移。除官房之外。不得再行仍留民屋。以昭慎重。　　

○又谕、据值年旗奏、湖广陕西逆犯王袁氏等三起共七名口、应赏给大臣官员为奴、将应得罪人之文武大臣官员职名开单请旨指赏等语。此三起罪人七名口。著即赏给常喜贵庆、果勒敏色等为奴。值年旗照例分给外。朕阅奏单内开大臣官员职名、公侯伯子男各世职甚多。伊等俱系勋旧功臣之后。固当分赏。但伊等现在家业萧条。当差生计尚不无拮据。若将罪人户口分赏伊等为奴。何以养赡。分赏之后。势必仍行放出。任其谋生度命。又岂能管束耶。嗣后遇有此等应赏为奴罪人。著交管理值年旗王大臣等、祇将现任文武大臣文职三品以上、及散秩大臣职名、开单奏请指赏。其在侍卫上行走之公候伯子男各职名。毋庸呈进。著为令。　　

○又谕、阮元奏查明通省未结词讼设法清厘一摺。阮元到浙后清厘积案。于清安泰任内查有批发未结词讼三百二十二案。阮元抵任未久。已提审催结一百五十七案外。尚有未结一百六十五案。又藩司衙门批准未结者八十六案。臬司衙门批准未结者一百八十五案。调任巡抚清安泰、前在浙江。未将积案速为清理。崇禄在藩司任内已久。且曾兼护抚篆。亦未提审催结。朱理于本衙门未结之案多至一百八十五件。其平日所办何事。清安泰、崇禄、朱理、俱著交部议处。所有未结各案。仍著阮元赶紧审办完结毋任延宕。　　

○旌表守正捐躯直隶深泽县民刘文明妻王氏。　　

○癸卯。上幸静明园。诣龙神庙拈香。　　

○谕内阁、松筠爱星阿等奏、伊黎塔尔巴哈台边界附近之游牧哈萨克台吉伊巴克哈木巴尔等、因明年朕五旬万寿、所有哈萨克汗王等子弟俱前来瞻觐、伊等因有管辖边界附近属下哈萨克等事、不敢远离、查其请觐叩祝之情、实出至诚、伊巴克哈木巴尔、或即赏给公爵职衔顶带、双眼花翎、或先赏给头等台吉翎顶之处、请旨一摺。语句谬妄。殊非情理。朕抚御外藩。皆以仁德怀柔。凡有前来瞻觐叩祝之汗王贝勒贝子公台吉等、均视其劳绩。加以恩赉。从无无故加以恩赏之处。且翎顶乃国家名器。岂可滥行妄予。今哈萨克台吉伊巴克哈木巴尔等、不过仅以瞻觐叩祝虚词请示。并非伊等实欲前来。若即照松筠等所请赏给公爵职衔顶带、双眼花翎或先行赏给头等台吉翎顶。则明年哈萨克汗王等子弟前来瞻觐叩祝时。又当何以加恩。设别部台吉等闻知此信。亦俱纷纷效尤请示。则又当如何办理。松筠等所请。不惟非抚御外藩之道。且适生其邀恩妄念。所奏断不可行。松筠等俱著传旨严行申饬。仍将松筠交部议处。　　

○谕军机大臣等、铁保奏、河湖涨水、连日复又加长、现在竭力抢护、并开放智坝情形。览奏深为廑注。本年洪泽湖非常异涨。高堰处处危险。本月初二日值风雨大作。运口头坝一带。竟有渗水过水之处。幸获抢救平宁。刻下高堰志桩计高一丈九尺。较十一年非常之涨尚大六寸。看来安省日来雨水必多。是以湖水长发过旺。铁保等已另开智字坝分洩。在此时权宜办法。势亦不得不然。高堰为淮扬数郡保障。关系最要。堤工年久渗缺。又多卑矮。全在伊等平日留心察看。加意培筑。使之处处完善。方足以资防守。伊等前年经历盛涨之后。不于上年无事之日。慎重修防。绸缪未雨。一遇非常盛涨。遂不免束手无策。此时虽日夜在工冲冒风雨。劳苦焦急又岂能遂有裨益耶。为今之计。除竭人力保护之外亦无别法伊等惟有慎益加慎。勉之又勉。督率防护。以祈仰邀神佑。获庆平宁。本年因筹办南河各工。已豫备银。六百万两。看来各处要工。皆莫如高堰最急。先当尽力兴办。不可再缓。伊等务将堰盱应办各工认真确查。赶紧办理。切勿再有泄泄。至信智二坝先后启放。固所以保护全堤。而下游淹浸已多。民田庐舍处处受伤。殊堪轸念。此时南河发往人员。如直隶湖北候补各道府、以及由新疆赴彼效力者甚多。著铁保等于此内派委明干者数人。分投往查。据实勘办。将应行抚恤蠲缓者、即速奏闻。候朕加恩。不可稍有讳饰。将此谕令知之。　　

○甲辰。谕内阁、朕惟农桑为致治之原。一夫不耕或受之饥。一妇不织。或受之寒。惟人君震动恪恭于上。斯小民趋事赴功于下。七月之什。无逸之图。重民事。所以固邦本也。我朝列圣相承。惠爱黎元。勤思本业。圣祖仁皇帝诏刊耕织图四十六幅。作为诗章。分冠其上。其于农事、自浸种以至祭神。于蚕事、自浴蚕以至成衣。形抚藻缋。纤细毕陈。恭绎睿谋。盖以人主生长深宫。恐于小民作苦之事未能洞悉。用是被诸咏歌。垂型奕禩。皇祖世宗宪皇帝依题成什。皇考高宗纯皇帝继复恭和元韵。均以圣祖之心为心。敬念民依。后先同揆。乾隆二年曾命词臣纂辑授时通考一书。内列耕织图二卷。三朝御制诗依次恭载。煌煌圣训。万古雍昭朕绍承前烈。日以民生为念。惟思为闾阎广衣食之源。俾之含哺挟纩。永庆盈宁。近于几暇、续题耕织图。成五言律诗四十六章。检阅授时通考。系刊于乾隆七年。其耕织图卷内。恭载圣祖御制于前。次列世宗御制。又于列皇考御制。则书皇帝御制恭和圣祖仁皇帝原韵。当时体例应然。今朕续有题咏。应补行编载。原书篇页内余幅甚宽。著交文颖馆总裁等、恭查耕织图各幅前皇考御制诗。俱敬谨改书高宗纯皇帝御制恭和圣祖仁皇帝原韵。再将朕诗次列于后。标目书皇帝御制。缮册进呈。交武英殿补刊。以示朕祗遹成谟重民务本至意。并将此旨载入。以纪补编年月。　　

○乙巳。谕内阁、朕每日召见各部院衙门尚书侍郎及卿员等、询及该衙门事务。或伊等将现办案件自行奏言。及退出时转向同官传述。即以为业经奏明请旨遵办。朕轮次召对臣工。一时面谕之言。岂能向其同署诸臣遍行晓示。而本人一经传述。各同官又不敢复行请旨。其中每不免有随同迁就之敝□大。且各部院事件。如同官尚未公商定议。本不应于一人独对之时、先行奏探意旨。或其人先有异见。于召对时辄以己意敷陈。及出述时辞气抑扬轻重之闲。复稍有增减。而同官莫能辨正。则以影射渐启专擅。其敝□大尤不可不防。嗣后各部院衙门臣工、经朕于召见时询及现办事件。或有面谕之言。本人退出后传知各同官。俱著于次日公同缮片述旨。如所述不误。发下后再行遵办。或所述事件。其人面奏之辞。与该衙门现在公同商办之处情节不符。即著于奏片内据实声叙。另候谕旨遵行。此系朕防微杜渐之苦心。各臣工等凛遵毋忽。　　

○又谕、吏部奏、严议刑部堂司各官会同宗人府审拟闲散宗室敏学恃势逞凶一案、故为洗刷开脱、屈法徇情、请将刑部宗人府堂司各官、均照溺职例革职一摺。敏学倚仗宗室。目无朝廷法纪。乃刑部会同宗人府审拟摺内、所叙情节、不实不尽、自相矛盾之处甚多。轻朕降旨逐一驳斥。伊等办理错谬之咎。实百喙难辞。刑名关系惩诫。总须得情法之平。岂容有意徇庇。此次朕所以必欲严行惩处者。总因伊等于敏学滋事之处。力为掩饰。希图市恩邀誉。且闻刑部堂官等审办此案时、原有数人欲将敏学发往盛京圈禁。持论未决。而秦承恩于召对闲、辄称具奏此摺。拟与审办宗室图克坦争闹詈骂一事同日具奏。并称若以此两案情节比较。则敏学情罪较轻。伊随告知同官此案业经奏明照例办理。该堂官等始行迁就随同定拟。是此案种种谬误。皆出自秦承恩一人主见。泰承恩渥沐皇考高宗纯皇帝简畀深恩。由词垣擢授封圻钜任。嗣缘事身获重谴。复经朕弃瑕录用。洊升刑部尚书。伊仰荷隆施。当如何感激图报。不意于听断问拟之事。竟敢有心开脱。岂实心任事之道。本应照部议革职。姑念其服官已久。资格较深。著加恩降为编修。在文颖馆效力。韩崶现在出差。虽于具奏此案时未经在京。但伊前此经朕召见。屡经奏及此事。察其词意之闲。亦总欲从轻完结。并闻刑部事务。皆系伊先行核定。朕简用六部尚书侍郎。理宜和衷共济。遇事虚心商搉。何得一人主持。致启专擅之渐。韩崶著降补广东按察使。于审办河闲县民控案完竣后。速赴新任。不准来京。吴俊现已年老办理广东臬司事务。恐形竭蹷。即著来京另候简用。秦瀛在署专办部务。于会审案件。未能酌核允当。亦且年老无能。著降三级调用。承办之司员郎中台福、员外郎祁＜土贡＞、著照部议革职。以示惩儆。其余各堂官、俱应照议革职。姑念董诰在军机处行走。不能常川进署。长麟甫自南河差旋。于定案具奏时未及更正。伊二人尚有可原。均著加恩改为降三级从宽留任。广兴亦在内廷行走。未能逐日到部。伊本欲将敏学问拟发遣。著加恩改为降四级从宽留任。穆克登额系每日进署。与广兴有闲。念其到任未久。于刑名案件未能熟练。且伊初意亦主发遣之说。著加恩改为降五级从宽留任。宗人府堂司各官、会同审办此案。于画稿时并未驳回改定。甚属非是。本应革去职任。惟一时简用乏人。且此外诸王贝勒等、与现在管理宗人府之王贝勒比较。皆不能及。仪亲王、成亲王、定亲王绵恩、贝勒永臶、均著加恩改为实罚职任俸三年。理事官明兴阿委署主事法凌阿、均著加恩改为降五级从宽留任。　　

○以河东河道总督吴璥、为刑部尚书。盛京刑部侍郎马慧裕、为河东河道总督。浙江布政使崇禄、为盛京刑部侍郎。湖北巡抚章煦、为刑部左侍郎。江宁布政使许兆椿、为刑部右侍郎。陕西布政使常明、为湖北巡抚。福建按察使庆保、为陕西布政使。福建兴泉永道王绍兰、为按察使。安徽按察使杨頀、为江宁布政使。江南河库道李奕畴、为安徽按察使。江苏按察使庆格、为浙江布政使。江苏淮扬道鳌图、为按察使。　　

○以工部尚书曹振镛、署刑部尚书。吏部左侍郎潘世恩、署刑部左侍郎。兵部右侍郎周兴岱、署户部右侍郎。　　

○以工部左侍郎周兆基、为浙江乡试正考官。翰林院编修李振翥、为副考官。都察院左副都御史莫晋、为江西乡试正考官。翰林院编修吴云、为副考官。编修龚守正、为湖北乡试正考官。内阁中书桂龄、为副考官。　　

○丙午。除浙江海宁、萧山、二州县、归牧地八千八百五十亩有奇、丈缺地五百九十亩有奇额赋。　　

○丁未。谕内阁、达庆等奏、豫筹漕运米石、请酌进通仓、以便分投起卸、俾帮船迅速回空一摺。漕粮抵通。必须转运迅速。方能及早回空。况本年河流顺畅。各帮船抵通较早月余。该侍郎等自当赶紧督催转运。无误回空。兹因连日阴雨。路途泥泞。车辆进城转运。未免稍艰。著照所请、准其于通仓新修廒座分贮三十万石。庶几起卸较速。该侍郎等即督催各帮船赶紧回空。勿稍延滞。其文职四品以上武职三品以上支领俸米之处。仍照十一年奏准之例办理。　　

○除江苏丹徒县、沙压地九亩有奇额赋。　　

○戊申。谕内阁、铁保等奏、湖河涨水略消、甎工缺口冲刷较宽、分别疏消堵闭情形一摺。百子堂对过七里沟漫口。前日祇宽五十余丈。今又宽至六七十丈。而临湖甎工掣通之处。续又掣通一段。共计有一百余丈。经铁保等将运河南岸开通一处。俾水仍由佘家坝一路下注入湖。水势始克稍定。此皆该督总河等平日不知豫为筹备所致。此事那彦成甫经到任。与伊无涉。徐端本系河员出身。自擢任总河以来。专司河务。业已数载。不能豫为防备。其咎较重。铁保兼管河务。在彼督办有年。亦难辞咎。徐端著革去顶带花翎。铁保著革去花翎。降为二品顶带。以观后效。　　

○谕军机大臣等、据爱星阿覆奏塔尔巴哈台屯田所获兵粮不敷岁支、历年将奏明备贮八年之粮含混搭放、从前存仓十万石、现在止存一半等语。该处官兵。每岁以屯粮计口授食。何得遽将奏明备贮之粮含混搭放。竟用至五万石之多。爱星阿到彼已非一日。于抵任时既知备贮仓粮止存一半。即应据实查办。何以迟至此时始行具奏。或者伊从前明知亏短。含混接收。迨接奉申饬严旨。恐致掣回。自料离任在即。故为此奏。以掩饰扶同之咎。亦未可定。至所称和宁未悉塔尔巴哈台情形、亦不知伊如何筹办、率行先奏实所不测之语。殊不成话。所有塔尔巴哈台备贮粮石。著松筠带同爱星阿前赴彼处。爱星阿如已起程。著即饬令驰回。将历年应存备贮粮若干石。现在实存若干石。因何含混搭放兵粮。以致止存一半。从前爱星阿如何接收具奏。并搭放兵粮始于何年之处。详细查明。据实参奏。毋得瞻徇。将此谕令知之。　　

○举行嘉庆十二年军政。广西卓异官一员。罢软官一员。有疾官一员。年老官二员。分别议叙处分如例。　　

○免四川夷匪滋扰之峨眉县属峨边地方应徵条粮银。　　

○庚戌上幸万寿山。诣广润祠拈香。　　

○谕军机大臣等、据汪日章奏、海州车轴河等处闲有蝗孽、已扑灭净尽、又沭阳宿迁二县有飞蝗过境、并未停落、现饬查明从何处飞来、令地方官实力搜捕等语。山东兰山郯城二县闲有蝻孽。据吉纶屡次奏到江境州县与之毗连。飞蝗自所不免。但汪日章所称止于过境并未停落之语。殊不可信。蝗蝻岂能千里飞空。昼夜不止。竟无暂时停落觅食之理。此时秋禾正在长发。一经停落。即恐伤稼。亟应随地扑灭。但扑捕之法。若官为督办。又恐胥吏等从中滋扰。践踏田禾。转致无益有损。惟当劝谕百姓令其自行扑打。官用钱米收买。庶可早期净尽。该抚即妥为饬属办理。设或田禾闲有伤损之处。即行据实奏闻。毋稍讳饰。将此谕令知之。　　

○调山海关副都统皂保、为镶黄旗汉军副都统。镶黄旗汉军副都统额勒金布、为山海关副都统。　　

○辛亥。旌表守正捐躯陕西临潼县民赵子成妻张氏。　　

○壬子。谕内阁、昨日兵部带领武职各员引见。有张圣谟一员、已降旨准其补授湖南绥靖镇标中营守备矣。圣谟二字岂臣下所可命名。兵部于该员到部时即应将伊名更正。何以漫不加察。率行带领引见。除此次疏忽之咎姑从宽免议外。嗣后吏兵二部于应行带领引见各员内。遇有此等命名不合者。即当留意更正。若再失于查察。经朕看出。定将该部堂司官分别惩处。所有张圣谟一员。即著改为张谟。　　

</div>
    <div class="pagination">
<a href="清实录嘉庆朝实录_page259.html">上一页</a><span>...</span><a href="清实录嘉庆朝实录_page255.html">255</a><a href="清实录嘉庆朝实录_page256.html">256</a><a href="清实录嘉庆朝实录_page257.html">257</a><a href="清实录嘉庆朝实录_page258.html">258</a><a href="清实录嘉庆朝实录_page259.html">259</a><span class="current-page">260</span><a href="清实录嘉庆朝实录_page261.html">261</a><a href="清实录嘉庆朝实录_page262.html">262</a><a href="清实录嘉庆朝实录_page263.html">263</a><a href="清实录嘉庆朝实录_page264.html">264</a><a href="清实录嘉庆朝实录_page265.html">265</a><span>...</span><a href="清实录嘉庆朝实录_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
