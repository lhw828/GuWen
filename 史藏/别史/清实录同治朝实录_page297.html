<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 297 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 297 页/共 505 页
  </h1>
  <div class="content">
   ○又谕、稽查北新仓御史武廷珍奏、开放俸米。情节歧异。请饬查讯一摺。据称北新仓春季满汉俸米。业据该仓报称于七月初五日放竣。乃七月十二日送到印册内。尚有未放米麦一千余石。开报自相舛错。请查明办理等语。著仓场侍郎传集该仓监督及花户人等。将因何舛误之处。严行讯究。是否另有情弊。并著查明惩办。寻奏、遵查北新仓所送印册。系逾限注销之米。该仓书识。未谙字义。将已放者填写放竣。注销者作为未放。以至舛误。尚非另有情弊。业已责惩。该监督疏忽之处。应请交部察议。从之。　　

○以正黄旗蒙古都统载容兼署镶白旗蒙古都统。　　

○戊辰。文宗显皇帝忌辰。遣官祭定陵。上诣奉先殿寿皇殿行礼。　　

○谕军机大臣等、库克吉泰奏、请调马匹以资攻剿一摺。据称所部吉林黑龙江马队。本多疲弱。数月以来。阵毙倒毙者尤多。各营应需添之马。共实需五百匹。现又无力置买。请由察哈尔牧群官马内如数挑选。饬调赴营等语。著色尔固善即饬各牧群总管。挑选实在口轻膘壮骟马五百匹派委妥员赶紧解陕。交库克吉泰调用。如该总管等仍以疲□□穴□又□充数。致误急需。并著该都统查明从严惩处。库克吉泰于此项马匹到营。务须严饬各营认真训练。以资得力。将此由四百里各谕令知之。　　

○己巳。谕内阁、内务府奏前任山海关监督宝章短交赢余银两。尚未依限交足。请再行展限勒交等语。宝章短交银两。著再展限半年。勒令如数交清。傥再逾限不完。即著从严参办。　　

○庚午。谕内阁、御前侍卫德崇。前因差使懒惰。经御前大臣奏参革去班长。该侍卫旋即告病。假满后又复连次续假。实属性耽安逸。不知奋勉。德崇著革去散秩大臣及御前侍卫差使。赏给头等侍卫。在大门上行走。以示薄惩。　　

○又谕、刘长佑奏、永定河水漫溢一摺。永定河自入伏以后山水涨发。七月初旬。连次陡长数丈。兼之风雨猛骤。水面擡高。以致北三工五号堤身。于初九日漫坍三十余丈。即著该督严饬派出委员驰往查勘。会同该道迅速盘筑裹头。毋任再行冲刷。所有被淹材庄。应否先行抚恤之处。并著查明被灾轻重情形。妥筹办理。　　

○又谕、刘坤一奏、知府要缺需员。请仍准调补一摺。江西赣州府知府员缺。前经该抚以建昌府知府魏瀛调补。嗣经吏部以该员未经捐免历俸奏驳。兹据该抚奏称、魏瀛为守兼优。在江西襄办军务多年。于赣州情形极为熟悉。理署赣州府知府。深资整饬。既据奏称人地相宜。所有赣州府知府员缺。即著魏瀛调补。其所遗建昌府知府员缺。即著达春布补授。至该员调补赣州府。与从前王德固调补赣州府时。均系未经捐免历俸之员。何以先后准驳互异。其因何不符之处。著吏部查明具奏。寻奏、王德固准补案件。业已被焚前经奏明饬下各督抚于升调补缺。悉照定章。毋许援案。报闻。　　

○谕军机大臣等、刘长佑奏、剿捕盐匪情形。并出省督军一摺。枭匪由安州东窜固安一带。经刘长佑派兵追捕。该匪展转奔窜。向阜城衡水等处南趋。刘长佑现拟出省亲督剿办。著即严饬各路兵勇并刘景芳所部四面兜击。迅速歼除。阜城等处。紧接东省。丁宝桢当檄地方文武合力会剿。以净根株。毋任延蔓。甯津吴桥另股盐匪。前据崇厚奏称、已饬防河之副将文瑞折回沧州剿捕。现据刘长佑声称此股枭匪。均已逃匿无踪。其散往何处。作何剿捕。并未详细陈明。著刘长佑、崇厚、会督兵勇。实力严查摉缉。以杜复萌。武定为盐匪聚集之区。丁宝桢尤应严密督捕。毋稍松懈。将此由五百里各谕令知之。　　

○署湖广总督李瀚章等奏、遵派姜玉顺一军。驰赴豫境。扼守荆子关。得旨、著即饬令姜玉顺统带所部。迅赴荆子关驻防扼守。毋稍延缓。　　

○以直隶永定河抢险不力。总督刘长佑下部议处。革道员徐继鎕等职。仍分别留任留工。　　

○予江西各属阵亡殉难盐运使衔彭继贤等绅民妇女三千五百四十七员名口分别旌恤如例。　　

○辛未。谕军机大臣等、本日据官文等代奏中书慕荣干条陈剿匪管见一摺。捻骑奔突无定。自应先防后剿。慕荣干所陈各情。不为无见。该大臣等设防已久。当渐布置完密。著李鸿章即亲往胶莱一带。会同丁宝桢相机进击。免致捻逆饱掠后日久生心。并毋任兵勇各存观望之见。摺内所陈剿贼机宜。有无可采。著李鸿章、丁宝桢、斟酌办理。原摺著钞给阅看。将此由六百里各谕令知之。　　

○以直隶曲周县捐修城工。永广学额一名。　　

○以安徽捐输军饷。永广霍山县学额七名。太湖、庐江、二县各六名。无为、阜阳、二州县各四名。铜陵县三名。　　

○以江西吉安府捐输军饷。永广学额五名。　　

○以湖北捐输军饷。永广荆门、监利、襄阳、三州县学额各三名。咸甯、蒲圻、大冶、黄陂、孝感、蕲水、广济、钟祥、南漳九县各二名。沔阳、随、均、武昌、通城、汉川、京山、潜江、安陆、云梦、石首、松滋、枝江、枣阳、宜城、谷城、郧、房、保康、长阳、恩施、当阳二十二州县各一名。　　

○予古城殉难防御法福礼祭葬世职。眷属等三十余名口分别旌恤如例。　　

○壬申。署广西巡抚吴昌寿奏、患病未痊。请将巡抚关防。暂交布政使苏凤文护理。得旨、该署抚新莅署任。惟当力图整顿。以重地方。著于病势稍愈。即行接印视事。以副委任。　　

○以詹事府少詹事文奎为詹事。　　

○癸酉。谕军机大臣等、李鸿章奏胶莱及运河两防。布扎已定。现赴前敌督剿张之万奏、匪徒聚众滋事。派兵会合兜剿。并请调王文行赴营各摺片。胶莱河防。布置渐臻稳固。各省防运之军。亦催调渐齐。该逆被围情急。必图乘闲窜扑。亟应添兵轮替进剿。著李鸿章督同刘秉璋等。即由济南青州前进。亲临前敌。妥为调度。谭仁芳、刘维桢两军。现因阻雨。尚在归德睢州。著李瀚章、曾国荃、严檄该军迅赴防所。以便抽出防兵。相机进剿。并著李鹤年将该二军设法催趱。俾令迅速成行。皖军填扎猫儿窝一带。现亦就绪英翰并拟派得力统将。另带万人助剿。尚能不分畛域。即著英翰赶紧调派。以资厚集如仍不敷布置。李鸿章即与该抚会商。再行酌调。丁宝桢务当督饬本省各军。会筹埽荡。毋稍疏懈。匪徒高归等。聚众在邳州郯城等处肆行劫掠。张之万派兵摉捕。接仗失利。著李鸿章等檄饬派出各军合力剿除。迅歼丑类。参将王文行现在豫营。著李鹤年饬令该员前赴张之万军营。听候差遣。李鸿章以枭匪滋事。令张树声毋庸协守运堤。派余承恩三营驰回大名。此军到后。著刘长佑妥筹调派。该督现已出省督剿。务当认真摉捕。克日殄除以便腾出兵力。专办捻逆。将此由六百里各谕令知之。　　

○又谕、昨日穆图善奏报米拉沟胜仗一摺。拆封时于黄纸内白纸外。夹有讦帖一件。殊堪诧异。其字句不成文理。意系讦告穆图善办理未妥起见。穆图善必非眼同封摺。致奸人施其技俩。文案营务等处。竟容若辈溷迹。实非敬慎办事之道。著即密察奏明严办。原帖著钞给阅看。将此由五百里密谕知之。寻奏、摺内夹有讦帖。疏忽之咎。实有难辞。当即密查严办。以杜奸人溷迹之弊。得旨。著仍遵前旨迅速查明。从严惩办。毋稍姑息。　　

○甯夏将军穆图善奏、官兵收复洮州厅城。报闻。　　

○以吉林办理善后出力。开复副都统德英。富尔荪革职留任处分。　　

○以甘肃攻克米拉沟贼巢。提督梅开泰得旨嘉奖。赏副将白万明巴图鲁名号。余加衔升叙有差。　　

○予江苏邳州阵亡游系陈书廷祭葬世职加等。　　

○予陕西蒲城阵亡参将熊开云等祭葬世职加等。　　

○甲戌谕军机大臣等、长善奏、吉林现募赴陕勇丁。良莠不齐。请饬左宗棠等密查等语。吉林应募勇丁。本非实业猎户现据长善声称、内多直隶山东游民。永平府属之人。又居其大半。沿途逃散颇多。进关以后。潜逸更众恐有马贼余党。杂错其闲。系为思患豫防起见。著刘长佑饬令该地方官严密稽查。如有句结煽惑情事。即认真拏办山海关一带。长善耳目较近。著一体严查以弭后患。此项勇丁到陕后。应如何约束驾驭俾无生事之处。著左宗棠妥慎筹办。将此由五百里各谕令知之。　　

○追予浙江各属阵亡殉难典史曹钺等官弁妇女二百七十九员名口分别旌恤如例。　　

○乙亥。谕内阁、吏部奏、遵议动用竹林商捐各员处分。并声明知府等员无庸议处各摺片。前任湖北巡抚现任贵州布政使严树森前署湖北巡抚前直隶布政使唐训方、前任湖北巡抚现任刑部左侍郎郑敦谨、前任湖北布政使厉云官、前署湖北布政使前任按察使唐际盛、前兼署湖北按察使前任盐法武昌道盛康、兼署湖北按察使现任督粮道丁守存、应得降一级调用处分。均著加恩改为降四级留任。不准抵销。应行分赔之武昌府知府黄昌辅等七员。均著无庸议处。　　

○谕军机大臣等、刘岳昭奏、滇军攻拔猪拱箐老巢一摺。刘岳昭所部楚军。进攻牛场等处。断贼外援。岑毓英亲督滇军。攻克尖山。叠败扑营之贼。斩获甚多。并将老巢及山项巨巢攻毁十余年积匪。全数埽荡。剿办奋勇。甚属可嘉。所有出力伤亡员弁兵勇。著刘岳昭查明奏请分别奖恤。首逆是否被歼。并著确查具奏。滇黔边境余匪。仍著责成岑毓英剿捕。以期一律荡平。所有善后事宜即著张亮基拣派黔省委员妥为办理。刘岳昭俟黔西肃清后。即当督率所部。驰赴滇省。相机镇抚岑毓英一军将来应赴何路剿捕。并著刘岳昭斟酌情形办理。前据刘岳照奏称、黔乱已深。请解散贼势以安人心一摺。黔省乱民。多由偪胁。刘岳昭所陈情形。并办理解散之法。均系正本清源之论。张亮基身任黔抚。责无旁贷。著即按照所奏认真筹办。出示剀切晓谕。宣布朝廷德意。解散胁从。予以自新仍拣选贤能牧令。妥为抚恤以靖地方。刘岳昭原摺。著钞给张亮基阅看。将此由六百里各谕令知之。　　

○河南巡抚李鹤年、奏报添调兵勇。布置河北防务。得旨、直隶枭匪。现经刘长佑出省剿办。尚未翦除净尽。所有河北防务。著责成杨长春认真办理。毋稍疏懈。　　

○补铸浙江嵊县知县印信。从巡抚马新贻请也。　　

○补行同治四年军政。山东卓异官十员。不谨官三员。罢软官一员。年老官一员。广西卓异官七员。不谨官一员。罢软官二员。才力不及官一员。年老官三员。有疾官二员。贵州卓异官六员。才力不及官一员。年老官一员。分别议叙处分如例。　　

○丙子。仁宗睿皇帝忌辰。遣官祭昌陵。　　

○上诣寿皇殿行礼。　　

○谕军机大臣等、穆腾阿奏、统兵追剿。行抵冀州。神机营奏、据报跟追枭匪情形各一摺。枭匪前扰固安永清一带。闻官兵四集。昼夜狂奔。已由河闲景州等处向西南回窜。穆腾阿现拟驰赴冀州。择要扼扎。并派成惠管带马队。驻扎衡水。所筹尚妥著即督饬所部各队。确探贼踪。分投截剿。以遏其北窜之路。该匪分扰各处。究有几股。刘长佑出省追剿。现抵何处。均著随时具奏。并著严檄刘景芳等拦头迎击。一面会同崇厚穆腾阿派出将士。相机合剿。直省官兵与穆腾阿所部。如遇出队进剿。及各路贼情。务当彼此知照。庶可声息相通迅歼丑类。至直隶地方。近遭荒歉。各州县村镇。又复罢市居奇官兵过境。觅食住宿。甚属不易。著刘长佑按照神机营原奏。于京兵经过处所。责成该管地方道府随队照料。以利军行。神机营及穆腾阿原奏。著钞给阅看。将此由五百里各谕令知之　　

○又谕、都兴阿奏、匪徒句结木犯。闯入孤山商令大员前往督办一摺。孤山为匪徒屡次窜伏之地。都兴阿于五行队撤回后。派委协领毓昌前往防堵。该协领狃于玩泄。致该匪与木犯土匪。暗行句结窜扑孤山。该协领复督战不力。遇贼即退种种贻误。殊堪痛恨。佐领春铎、于木篺下运之际。托病不追。实属畏葸。毓昌、春铎、均著即行革职。不准留营。并不准藉词率请开复。都兴阿调度乖方。有负委任。著交部议处。该将军现派德音泰带兵会同依勒通阿及富和等军。分路进剿。并咨行奕榕前往督办。即著迅催各军。星速前进。克其会剿。毋得参差延误。致贼匪又成燎原之势。奕榕计已由省起程。并著赶紧到营。督饬剿办。德音泰等各将弁。如有逗遛畏缩。不遵调遣者。即由奕榕照军法从事。务将此股贼匪首从。悉数歼除。傥使日久稽诛。滋蔓为患。惟都兴阿等是问。将此由六百里各谕令知之。寻兵部议、都兴阿应照溺职例革职。得旨、著加恩仍改为革职留任。　　

○又谕、丁宝桢奏、派军协守潍西。添募新营进剿。豫军击退扑墙逆匪。并土匪窜扰兰境。为官军击败摺片。任赖等逆。扑犯新河口堤墙。经宋庆等军击退。现在该逆向北奔突。距下营等处仅三四十里。难保不乘虚抢渡。著丁宝桢严檄在防各军认真堵御。遇贼即击。毋令窜逸。该抚添募步队九营。马勇五百名。即著赶紧训练。相机调遣。以便腾出防军。过河进剿。李鸿章前奏由济南青州前进。务当迅速遄行。亲赴前敌。妥为调度。丁宝桢奏、邳州等处匪徒高归等聚众滋事。与张之万前奏。大略相同。该匪现窜邳境之堰头一带。沂属与江境毗连各州县。向多伏莽。深恐互相句结。亟应及早殄灭。著张之万、丁宝桢、督饬各军。会同皖省官军协力剿办。迅歼丑类。务绝根株。将此由六百里各谕令知之。　　

○又谕、成禄奏、官军截夺贼粮获胜。现拟移营帀围一摺。肃州贼匪。偷越城南金佛等一带。掳掠粮草。成禄所派各营。于新墩子滩地方。将护粮悍贼数百击毙。夺获贼粮甚夥。该逆食尽援绝。机有可乘。正当实力围攻。以图迅拔。著成禄亲督各营。克期进偪。不准再有稽延。所请饬穆图善酌拨数营助剿之处。著穆图善酌量妥筹。成禄亦不得藉词延待。该提督围攻肃州。为日已久。前请将王仁和黄祖淦两军。统归节制。可将肃城围困周帀。并称关外及哈密各处。均可兼顾。此时又以合围难周成功莫必。两军皆难得力等词。哓哓推诿。是何居心。朝廷洞见肺肝。岂能任该提督一意反覆。贻误军事耶。若再不振刷精神。徒以顿兵坚城。为延缓出关之计。国法具在。不能再为该提督曲从末减也。懔之。将此由六百里各谕令知之。　　

○又谕、前因荣全奏、筹画安插索伦等众。当谕令该参赞于接出后。令在科城暂住。再行酌量请旨。兹据奎昌等奏称、科布多所属各旗。户口日繁。游牧狭窄。又兼近年亢旱成灾。疫气流行。牲畜倒毙。人多冻馁。实无闲地安插索伦人众。请饬荣全另筹妥策等语。奎昌等所奏。虽系实在情形惟此项人众。若非筹给牧地。令其暂行栖止。必至沦落堪虞。仍著麟兴、荣全、锦丕勒多尔济、奎昌、明瑶、在乌科两城。暂为设法安插。俾该索伦人众到时。得有栖身。再另行会筹善策。妥速奏闻。以为永远安插之计。李云麟当与麟兴等悉心会商。择地安置。毋令该人众流离失所。将此由五百里各谕令知之。　　

○以广西捐输军饷。永广文乡试中额二名。　　

○赏京师外城煮赈各厂每月粟米二百七十石。　　

○以验收海运漕粮完竣。予户部右侍郎毕道远、仓场侍郎钟岱议叙郎中钟禄等加衔升叙有差。　　

○丁丑。工部左侍郎魁龄等奏、樱桃沟旧有桥座。应如何设法改修。请派员查看。得旨、此项工程。无庸派员查看。即由魁龄等一并赔修。　　

○戊寅。谕内阁、前因呼兰属界匪徒窜扰。经特普钦将城守尉集拉明阿奏参。部议降三级调用。旋经特普钦奏、请将该员改为革职留任。当经降旨允准。兹据兵部奏称特普钦原参集拉明阿于编设保甲。悠忽从事。不能实力奉行致令匪徒乘闲滋扰。实难辞咎。嗣又奏称该员在任五年。堪资表率。前后显然两歧。且匪徒窜入巴彦苏苏时。据奏系巡检陈炳等赶到弹压。始克蒇事。此次所称该员办理迅速。情节亦属不符。请旨办理等语。特普钦前既请将集拉明阿议处。以为怠忽不职者戒。迨经部议降调。复请将该员留任。前后所奏。自相矛盾。实属不合。特普钦著交部议处。集拉明阿应得降三级调用不准抵销处分。著仍照兵部原奏办理。不准开复。　　

○己卯。谕内阁、丁宝桢奏、捻逆由北路偷扑潍河。全股回窜。调兵追剿一摺。捻逆盘踞山东莱阳等境。经李鸿章、丁宝桢、调集各省兵勇。沿河筑墙堵御。朝廷以河墙本不可恃。叠谕李鸿章亲赴前敌。防剿兼施。以期会合东军。歼除巨患。兹据丁宝桢奏称、本月二十日。该匪全股。由海神庙等处扑犯潍河。官军驰往迎击。逆匪数万。拌死抢扑。鏖战良久。旋因众寡不敌。被匪窜渡。览奏殊深愤懑。李鸿章总统诸军。未能先事豫防。又未迅赴前敌。妥筹堵御。以致逆匪窜渡。实难辞咎。著交部议处山东布政使潘鼎新。带队堵剿。未能得力。著一并交部议处。山东巡抚丁宝桢。在防守御。未能调集各军严密扼截。致贼饱扬。糜饷殃民。厥咎尤重。著即革职留任。并摘去顶带。仍责令该大臣等督率兵勇。实力追剿。毋任蔓延。以赎前愆。毋谓宽典可再邀也。懔之。寻吏部议、李鸿章、潘鼎新、均照不应重公罪例降二级留任。事关军务。应不准其抵销。从之。　　

○谕军机大臣等、捻股初窜登莱时。即经谕令李鸿章调集各路将士。蹙诸海隅。复虑援军渐集。丁宝桢呼应不灵。叠经谕令李鸿章驰赴前敌。亲临调度。乃该大臣始终迁延。既未能厚集兵力。迅速派往。又未能赶紧亲临调度。以致潘鼎新分防汛地。屡次改移。贻误全局尽弃前功。深堪痛恨。运黄两防既经李鸿章筹布严密。著即严檄各路防军。分段扼守。并著曾国藩、张之万、刘长佑、崇厚、英翰、李鹤年、各饬所派防军。认真守御。贼由何路窜出即治何路将领以失律之罪。济南省城著丁宝桢赶紧防守。张秋齐河以东。黄防最关紧要。刘长佑崇厚当加意严防。宿迁以下六塘河防。亦未周密。转瞬秋深水落。河墙尚未完筑。深属可虞。浙省所派兵勇。尚未报入江境。著曾国藩、张之万、迅速添兵堵遏。并严催浙军星驰到防。谭仁芳、刘维桢等军。著李瀚章、曾国荃、迅饬赴东。李鸿章一面迎提。以资厚集。并著李鸿章、丁宝桢、檄催前敌各营。视贼所向。尽力穷追。就地歼除。以赎前愆。傥再任窜出东境。蔓延他省。自问当得何罪。潘鼎新布置乖方。致贼回窜。厥咎甚重。如再不能得力。即著李鸿章严参治罪。丁宝桢另片奏、剿捕枭匪情形。此股匪徒。奔突靡定。黄防诸军。为所牵掣。著刘长佑、崇厚、迅将此股歼除。并随时知照穆腾阿会同剿洗。先清畿辅内患。丁宝桢仍当严饬东省文武。合力会剿以靖地方。不得但以堵截出境为了事。将此由六百里各谕令知之。　　

○又谕、本年五月闲捻。逆由山东戴庙窜渡运河。据丁宝桢奏称、王心安等视贼众我寡。即行收队。请将王心安先行革职。交部从重议罪。当在事起仓卒。或实系贼众兵单。情尚可原。是以加恩仅将王心安革职。暂免治罪。仍留营效力。以观后效。此次复据丁宝桢奏称、捻逆窜出胶莱河墙。又于王心安所分地段猛扑。王心安因众寡不敌。无从扼击等语。前后贻误情形。殊堪发指。王心安以一武弁。擢保总兵。恩遇不为不优。乃两次捻众。均由该革员所分地段窜越。以致全局溃败。实属罪无可逭。著李鸿章严密派员将王心安拏解军前正法。以昭炯戒。毋得稍露风声。令其逃逸。将此密谕令知之。　　

○以故哈密扎萨克亲王伯锡尔子迈哈默特袭爵。
  </div>
  <div class="pagination">
   <a href="清实录同治朝实录_page296.html">
    上一页
   </a>
   <span>
    ...
   </span>
   <a href="清实录同治朝实录_page292.html">
    292
   </a>
   <a href="清实录同治朝实录_page293.html">
    293
   </a>
   <a href="清实录同治朝实录_page294.html">
    294
   </a>
   <a href="清实录同治朝实录_page295.html">
    295
   </a>
   <a href="清实录同治朝实录_page296.html">
    296
   </a>
   <span class="current-page">
    297
   </span>
   <a href="清实录同治朝实录_page298.html">
    298
   </a>
   <a href="清实录同治朝实录_page299.html">
    299
   </a>
   <a href="清实录同治朝实录_page300.html">
    300
   </a>
   <a href="清实录同治朝实录_page301.html">
    301
   </a>
   <a href="清实录同治朝实录_page302.html">
    302
   </a>
   <span>
    ...
   </span>
   <a href="清实录同治朝实录_page298.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
