<!DOCTYPE html>
<html>
<head>
    <meta charset="UTF-8">
    <title>明实录太宗实录 - 第 56 页/共 95 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录太宗实录 - 第 56 页/共 95 页</h1>
    <div class="content">　　○是日随征交阯都督佥事江浩擒贼首陈季扩之侄伪侯陈原伪携尚书蒋伯始伪金吾将军阮蠲伪翊卫将军陈快伪吏部郎中梁悦等五十四人
　　○己亥册封皇妹为宝庆公主主  太祖皇帝第十六女也生而  太祖崩母张氏亦卒主育于宫中  上与仁孝皇后抚育之极至至是就第  上命皇太子送之资妆视诸公主特厚
　　○擢监生刘迪为四川按察使张岳赵彬为副使章铭李清为佥事
　　○庚子甘肃总兵官驸马都尉西宁侯宋琥遣人护送叛贼弩答儿伯颜等及其家属至京刑部论其罪当诛  上怜其愚且非首谋皆宥之发广东廉州卫充军至赣州伯颜等以其弩三百余人复叛劫掠乡村有司逐捕贼失道入安远山中时瘴疠且乏食为官军击伤死亡殆尽不叛而至廉州者弩答儿等五百余人
　　○顺天府保定县言去年秋雨淫雨决河岸五十四处接文安大成二县之界乞以三县民协力修筑从之
　　○广东琼山县言东洋都民周孔珠招谕包黎等村黎人王观巧等二百三十户愿附籍为民从之
　　○辛丑召甘肃总兵官驸马都尉西宁侯宋琥还命丰城侯李彬佩征虏前将军印充总兵官镇守甘肃节制狭西行都司各卫所官军
　　○倭贼三千余人寇昌卫国卫爵溪千户所攻城城上矢石击之贼死伤者众众遂退走至楚门千户所备倭指挥佥事周荣率兵追之贼被杀及溺死者无算于是浙江都司尽以所获器械送京师
　　○刑部奏  皇陵祠祭署奉祀刘墉擅伐  皇陵树凿池命下墉狱
　　○大理寺左侍丞王高右侍丞刘端以纵奸恶外亲弃市
　　○壬寅以徐州饥蠲其民逋租六万三千八百石而论其州县官不言民瘼者罪
　　○癸卯净修三藏国师耳亦赤之子耳亦奴等贡马赐钞币袭衣
　　○乙巳夜有星如盏大赤色光烛地出郎位东北行入招摇
　　○丙午瓦剌顺宁王马哈木等遣歹都孛罗台等贡马且言甘肃宁夏归附鞑靼多其所亲请给为部属又多所请索而表词悖慢时  朝廷所遣使敕使舍黑撒答等在马哈木所俱不还  上怒遣其使者归命中官海童等赍  敕条责其罪且曰能悔过谢罪待尔如初不然必举兵讨罪
　　○麓川平缅宣慰使思行发孟外南硬陶孟土官刀发孟等各遣人贡马思行发请以弟思任发代其职从之
　　○戊申赐琉球国使臣甚麻之黑亦罕河卫指挥也里麻哈辽东自在州指挥贾你等宴
　　○己酉设思州及思南左右三千户所
　　○巡按福建监察御史赵昇言光泽泰宁二县民五年六年疫死四千四百八十余户盐粮二千四百一十四石无徵  命户部除之
　　○是月天寿山陵成命名  长陵
　　太宗文皇帝实录卷一百三十六


太宗文皇帝实录卷一百三十七
　　永乐十一年二月庚戌朔  命府军后卫千户赵辉为附马都尉尚皇妹宝庆公主
　　○鞑靼太师马儿哈咱等遣使阿鲁帖木儿等贡马优赐之遣回
　　○辛亥擢监生李华卢荣赵真旭卜祯杨益冯得为给事中黄文惠王维新韩真李逊申岳张肃封贵朱哲为监察御史
　　○设贵州等处承宣布政使司初思南宣慰使思宗鼎凶狠淫虐生杀任情与其副使黄禧构怨累年互有奏讦朝廷虽恶宗鼎然以田氏世守其地曲予保全而改黄禧为辰州府知府思州宣慰使田琛亦与宗鼎有怨禧暗结琛使图宗鼎宗鼎及琛数相攻杀禧既得志肆横虐民民甚苦之琛自称天主妻为地主长官文得杨光海等称文武臣禧为大将与琛连兵攻思攻思南宗鼎挈家走琛杀其弟发其祖宗坟墓而戮其母尸尽掠其人畜赀财所过残害其民宗鼎诉于朝屡敕田琛黄禧赴阙自辨皆拒命不至自知不为朝庭所容遂有逆谋潜使奸人张胜依托教坊司官史勉得出入祗应将伺便为变事觉命行人蒋庭瓒往召之而  敕镇远侯顾成以兵五万压其境凶党叛散琛等就擒与黄禧相继械送京师皆引服琛妻冉氏尤强悍复遣人招诱台罗等寨蛮人苖普亮等为乱冀  朝廷遣琛还招抚因得免死  上闻之诏有司禁锢琛等以宗鼎虽横恣然穷蹙自归得末减使复职归思南而宗鼎奏言必得报怨家以绝祸根  上以其素凶恶今幸免祸犹不自惩而欲逞忿民将有不胜其害者遂留之京师月给俸禄宗鼎怨望出诽言因发其祖母阴事谓始与黄禧奸实造祸本而窃损其衣食欲杀之祖母亦发宗鼎缢杀亲母渎乱人伦等事  上命刑部正其罪谕户部尚书夏原吉曰等曰  朝廷初命田琛田宗鼎分治思州思南正欲安其土人乃皆为土人之害琛悖逆不道构扇旁州妄开兵衅屠戮善良抗拒朝命已正其罪宗鼎尤为凶骜绝灭伦理罪不可宥其思州思南三十九长官司宜加意抚绥可更置府州县而立布政司总辖之其原设长官司及差税悉仍旧所当行之事卿等详议以闻原吉等议以思州二十二长官司分说思州新化黎平石阡四府思南十七长官司分设思南镇远铜仁鸟罗四府其镇远州婺川县亦各随地分隶而于贵州设贵州等处承宣布政使司以总八府仍与贵州都司同管贵州宣慰司其布政司官属俱用流官府以下参用土官从之遂命吏部选授布政司及府县官以行人蒋廷瓒河南左参政孟骥俱为右布政使改河南右参政陈俊名为右参政山西左参议王理河南按察司副使张翥江英俱为左参议副使邹锐佥事丘陵进士周宗保俱为右参议授进士崔彦俊王恭等为府州官令廷瓒等率至贵州随缺定注廷瓒尝与擒田琛等之谋故升用之
　　○琉球国中山王思绍遣使恭勃奇贡马及送寨官之子邬同志久周鲁每恰那晟其三人入国子监学受学
　　○癸丑恭顺伯吴允诚遣子吴答兰等贡马赐钞币有差而赐允诚彩币六表里钞百五十锭
　　○户部言直隶崇明江西之德安丰城建昌山东之莒州沂水等州县饥民凡三万七千九百六十五户命发附近官廪米赈之
　　○乙卯  命平江伯陈瑄充总兵官都督宣信充副总兵帅海舟运粮赴北京
　　○丙辰
　　○建州等卫千户郎八儿忽歹等诣阙自陈愿居辽东安乐州从之赐予如例
　　○丁巳遣官释奠先师孔子
　　○戊午祭  太社太稷
　　○遣官祭先农
　　○尚思昆泽思巴入见赐藏经银钞彩币鞍马茶米等物
　　○己未  命礼部铸行在旗手等十二卫亲军指挥使司及经历司印
　　○  敕镇守辽东都督刘江等曰前尝令边将于诸屯择一屯多有水草处深作壕堑开井积冰凡邻近各屯行李刍粮孳畜皆置于内有警则诸屯相与协力拒守尔独不遵尔别有良策否即有缓急不致误事否宜深计之毋贻后悔
　　○  命哈立麻寺绰思吉监藏为灌顶圆通妙济国师簇尔卜掌寺端竹斡薛儿巴里藏卜为灌顶净慈通慧国师俱赐诰印及彩币表里
　　○遣太监侯显赍  敕赐尼八剌国王沙的新葛地涌塔王可般锦绮
　　○中官杨三保等使乌思藏等处还乌思藏怕木竹巴灌顶国师阐化王吉剌思巴监藏巴里藏卜遣侄劄结等与三保偕来朝贡命礼部复遣中官赍  敕赐之锦币并赐其下头目剌麻有差置乌思藏卫牛儿宗寨行都指挥使司以喃葛监藏为都指挥佥事授锁巴头目剌咎肖掌巴头目劄巴八儿土官锁南巴仰思都巴头目公葛巴等俱为司徒各赐银印诰命锦币司徒者其俗头目之旧号因而授之以擦巴头目巴儿藏卜继其兄葛谛藏卜挫失吉继其父冷真监藏并管著烈思巴簇林监藏俱为乌思藏都指挥使司都指挥佥事喃葛烈思巴继其父损竹监藏为乌思藏俺卜罗行都指挥使司都指挥佥事各赐诰命彩币时灵藏灌顶国师赞善王著思巴儿监藏管觉灌顶国师护教王宗巴干即南哥巴藏卜必力工瓦国师端竹监藏俱遣人贡方物亦赐锦绮彩币等物
　　○置陇卜卫以头目锁南翰些儿为指挥使赐印诰锦绮
　　○辛酉  敕狭西都指挥同知阎俊指挥使王纲等于宁夏四卫选骑士一千赴真定操练须人马精强器木锋利月俸给金米赏钞如前例
　　○擢监生钱博叶蓁姚秩金勉焦庄陈谟洪益中倪琮刘维新王宾秀才张谅王仲序俱为中书舍人
　　○赐尚师昆泽思巴及剌麻哲尊巴等宴
　　○壬戌  上命刑部揭榜缘途禁约扈从官军扰民谕之曰  帝皇巡狩将以安民闻前者扈从军士往往在途扰民威取势夺无所不至是厉民也今后有犯所管官旗皆连坐勿恕
　　○修河间府水决堤岸
　　○朝鲜国王李芳远遣陪臣曹士得等贡方物赐钞币遣还
　　○锦衣卫指挥刘诚以罪诛
　　○癸亥  敕交阯总兵官英国公张辅黔国公沐晟今师老而贼未获宜勉力成功以休息兵民
　　○命北京之民分养孳生马  上谓兵部尚书方宾曰北京养马宜如滁州太仆寺例分给于民每五户为一群牡马一牝马四即遣给事中御史同司牧官散给
　　○浡泥国王遐旺等辞归赐金百两银五百两钞三千锭铜钱千五百缗锦四段绮帛纱罗八十疋金织金绣文绮衣各一袭并赐器皿衾褥帷幔诸物赐王母及叔以下有差
　　○赐海运稍万四千二百人钞各三锭
　　○甲子以狩巡北京告  天地  宗庙  社稷辞  孝陵  命皇太子监国其留守事悉准永乐七年之制
　　○乙丑遣官祭天门旗纛京都诸庙及大江之神
　　○车驾发京师  命礼部遣官祭所过祀典之神  命给事中监察御史所过存问高年赐帛酒肉
　　○丙寅葬  仁孝皇后于长陵
　　○戊辰广东南雄府保昌县言去年田稼旱伤民食不给税粮三万一千二百余石乞七分折钞三分输米  皇太子从之
　　○辛未  车驾至凤阳祀  皇陵赐耆民年八十以上者人酒三斗肉五斤九十以上者加帛一疋
　　○己卯  敕甘肃总兵官丰城侯李彬令恭顺伯吴允诚都指挥脱欢台于所部选官军舍人余丁率诣北京
　　大明太宗文皇帝实录卷一百三十七


大明太宗文皇帝实录卷一百三十八
　　永乐十一年三月庚辰朔
　　○癸未应天府言新河圩岸为风涛冲啮四十余丈  皇太子命工部修筑
　　○乙酉  车驾次济宁鲁王肇煇来朝赐钞币并米一千石
　　○  敕四川都指挥李敬比威州蛮为寇已调官军剿捕须严戒约无俾误伤善良
　　○己丑巡按河南监察御史李琳言巩县饥民九百五十余户男妇二千八百余口已给官粮赈济又言军夫修筑河岸者今河水日长难于用力况东作正兴请暂停止俟秋收水落用工  皇太子从之
　　○乙未  命驸马都尉西宁侯宋琥修  皇陵殿  己亥辽王植第十子生赐名贵火□曷
　　○甲辰  皇太子命赈济浙江乌程等五县饥民计户万二千八百一十三给粟三万七千六百石
　　○丙午六科给事中言比以京城多盗命五城兵马捕之今月余不获一人请治其罪  皇太子曰给事中言是但初未有期限今限二十日不获停俸又二十日不获罪之遂召五军都督及各卫官谕之近获劫盗多是军校及功臣家人皆尔等不钤束之过后再有犯罪当随坐
　　太宗文皇帝实录卷一百三十八


太宗文皇帝实录卷一百三十九
　　永乐十一年夏四月己酉朔享  太庙  命皇太子行礼
　　○是日  车驾至北京  上于奉天殿丹陛设坛告  天地遣官祭北京山川神隍诸神遂御奉天殿受朝贺
　　○甲寅修南郊  天祀殿日月星辰等坛并斋宫及懿文陵历代帝皇殿
　　○敕镇守大同江阴侯吴高以武安侯郑享原领军士并选马队一千令才干指挥赴北京
　　○丙辰行在刑部都察院等官言今天气渐热系囚稍多送若送大理寺审发必致淹滞请暂依先例会审为便从之
　　○戊午  谕兵部非军机重务不许给驿及申明有司不严察逋逃奸宄之罪
　　○己未户部言浙江衢严西安寿昌等县饥  皇太子命给谷贷之凡万三千石有奇
　　○辛酉朝鲜国王李芳远遣陪臣崔迤等贡方物贺  万寿圣节
　　○升兵部右侍郎徐铭为山西布政司户部右侍郎张春为右布政使鸿胪寺右少卿王玘为山西按察司兵科给事中王骥为副使
　　○给工部尚书吴中北京刑部尚书郭资朱浚诰命并封赠其祖父母父母及妻
　　○癸亥都察院右佥都御史史仲成卒仲成庆阳府安化人洪武中以国子生擢监察御史奏请封禅不报后升山东按察司佥事寻即桂林府同知永乐元年升佥都力言黥剌之人虽材且贤不可复用  上是之四年命率山西军民采木于五台山仲成不饬履行不恤人劳督责棰楚军民苦之时有管军百户亦被棰楚  上闻之曰制制军官有罪非奏请不得擅问仲成不知恤此岂知恤军民哉召还将正其罪比至中风暴卒
　　○乙丑  万寿圣节  上御奉天殿受朝贺大宴文武群臣及四夷朝使
　　○狭西布政使司言甘肃山丹等卫粮储不给请于所属税粮内拨三十万石运输各卫从之
　　○丙寅  上谓行在礼部尚书吕震曰朕欲周知民之休戚尝命凡布政司按察司及府州县官至京者陈民间利病近有以时和岁丰民安物阜为言者及验视之田野荒芜人民饥寒甚至水旱虫蝗皆不以闻朕已寘诸法如今后所言有功民情可裨治理者宜旌赏之以明惩劝
　　○丁卯  上以先定狭西甘肃中盐例重乃定淮浙每引米一斗五升河南米二斗五升俱不次支给
　　○己巳  敕谕三法司官曰尔等职典刑狱谳议之际必加详审入大辟者先疏情实来奏继五覆奏必不可怒而后诛之则死者瞑目无憾耳宜夙夜敬慎毋为深文苛察毋以爱憎为操舍务使法平讼理以副朕钦恤之意其或肆情狥私罚及无辜虽或目前苟逃刑宪天地鬼神监临在上不尔贷也尔其审省之
　　○贵州都司言所属卫所粮储不敷宜如洪武中例开中粮盐然先定川盐并云南黑盐井每引输米一石五斗安宁井引二石今本地米价翔贵宜减轻募商中纳为便从之命比初例各减五斗
　　○琉球国中山王思绍遣侄三吾良亹山南王江应祖遣使吾是佳结制等贡马命礼部赐之钞及永乐钱
　　○庚午肇庆府学增广生廖谦招诱新兴县山峒猺首梁福寿等来朝凡招猺人五十余户命谦为新兴县典史以抚之赐福寿等衣钞遣还
　　○癸酉行在刑部奏决囚其间有于律虽轻而论情则重者请置诸重法  上曰律者法之平今欲轻重之罚虽当民弗信矣如其律
　　○夜有星如盏大青白色光烛地出太微东垣外西南行入翼宿
　　○甲戌户部奉四川盐课提举司灶丁言宝马井盐税不及额而小哥井亦崩坏其上平竹筒金李等井可以治办已遣人核实如所言除补旧井所亏每岁增盐万八千四百余斤乞令于彼开煎  皇太子从之
　　○乙亥狭西河州卫指挥王钰等进马赐马钞八百锭彩币四表里
</div>
    <div class="pagination">
<a href="明实录太宗实录_page55.html">上一页</a><span>...</span><a href="明实录太宗实录_page51.html">51</a><a href="明实录太宗实录_page52.html">52</a><a href="明实录太宗实录_page53.html">53</a><a href="明实录太宗实录_page54.html">54</a><a href="明实录太宗实录_page55.html">55</a><span class="current-page">56</span><a href="明实录太宗实录_page57.html">57</a><a href="明实录太宗实录_page58.html">58</a><a href="明实录太宗实录_page59.html">59</a><a href="明实录太宗实录_page60.html">60</a><a href="明实录太宗实录_page61.html">61</a><span>...</span><a href="明实录太宗实录_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
