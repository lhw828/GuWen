<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 40 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 40 页/共 502 页
  </h1>
  <div class="content">
   ○丙子。春分。朝日于东郊。遣庄亲王奕仁行礼。　　

○上诣寿康宫、问皇贵太妃安。　　

○谕内阁、步军统领衙门、会同仓场侍郎、遵议稽查防范仓储章程。均著照所拟办理。惟太平、万安二仓。西面俱附城墙。仍恐贼匪由城上钓搧为奸。著步军统领衙门、严饬城门领等、随时加意防范。并著查城王大臣、一体认真稽查。总期倍加严密。毋得再有疏虞。至京通各仓值宿监督。由仓场侍郎责令无分昼夜、不时稽查。如有旷误。即著从严参办。　　

○户部奏、官兵补领米折银一项。请照旧章。仍支本色。得旨。务使旗员补领此项米石。均沾实惠。断不可徒饱胥役也。　　

○改铸浙江桐乡县知县印信。从巡抚吴文镕请也。　　

○丁丑。谕内阁、广西匪徒、滋扰各郡。前经降旨将提督闵正凤革职。谕令李星沅、徐广缙、严查该革员、并已革总兵盛筠、贻误各情。兹据李星光、徐广缙、查明覆奏。闵正凤、身任提督。全省营伍、皆归统制。乃于贼匪在府城外。肆行抢劫。并不亲往督捕。迨官兵打仗。阵亡多人。仍未渡河救应。贼首陈亚溃、肆扰修仁、荔浦等县。被兵击走。闵正凤、时在象州。并不扼要堵截。几至贼首漏网。似此养痈贻患。退缩无能。若不立予重惩。何以励将材而作士气。闵正凤、著即发往新疆、充当苦差。此时两粤、正当剿捕紧要之时。如有身历戎行。有心玩误。该大臣等、严查参奏。必当立正刑诛。以肃军律。宽典不能幸邀也。至已革左江镇总兵盛筠、平日训练无方。临事又多贻误。本应一并发遣。现已病故。著无庸议。　　

○谕军机大臣等、据李星沅、周天爵奏、广西省大兵均驻浔郡。南太各路。酌派防剿。并咨会广东。一体堵拏等语。浔属金田会匪。剿办尚未得手。官兵齐集该处。南太二府。地居上游。鞭长莫及。盗匪愈形猖獗。现在广东提督陶煜文、带兵驰剿廉州一带。若粤西无重兵合剿。势必北窜蔓延。各股纠结屯聚。益恐难制。前因会匪与盗匪不相联络。如果金田匪徒。负嵎坚拒。一时难以扑灭。而南太盗匪日炽。上游兵力单弱。不免顾此失彼。于大局深为有碍。兵机操纵变化。不可执一。谅李星沅、周天爵、定能通筹全局。酌量缓急。一面会同向荣、督率浔州大兵。广设方略。确查贼首踪迹。或诱令离巢。或乘其不备。将该处大股逆匪迅速剿除。一面严饬镇将等、督率兵勇。将太平近边土司一带贼匪。相机剿捕。如有钦州、灵山各处匪徒。被广东偪剿窜入。即行会合堵截。勿任逃窜十万山一带。致难摉捕。如该处兵力不敷。仍遵前旨。酌量调拨援应。勿误事机。总之东西二省。境界毗连。匪徒奔突窜扰。难分彼此。李星沅总统戎行。固可便宜从事。徐广缙统辖两省。亦属责无旁贷。务当与周天爵、向荣等、协力同心。会商合办。于拨饷调兵。有应彼此通筹之处。均应不分畛域。推诚相与。一以国事为重。庶几速殄贼氛。太平等处、均有通越南之路。傥贼匪由土属窜逸。迫近该国。该大臣等、应即豫先行文知会越南国王。告以土匪情形。令其自行保卫。以免越境滋扰。至广西客兵云集。待饷孔殷。前谕徐广缙、续拨广西军饷。现解十万两。务即凑足三十万两。速解济用。勿误急需。将此由四百里各谕令知之。　　

○戊寅。上诣寿康宫、问皇贵太妃安。　　

○以正白旗满洲副都统德兴、署正黄旗汉军副都统。正蓝旗蒙古副都统巴雅尔、署正蓝旗汉军副都统。　　

○己卯。谕内阁、上年冬至以后。雪泽稀少。气候颇形乾暵。入春来冷暖不时。昨已节过春分。密霰凝寒。本日始于暄霁。朕念切民依。时时返躬内省。深恐措施未当。不能上感天和。去冬礼部汇题烈妇一本。朕以向来烈妇。夫亡无偪迫等情、遽行殉节者。例不准旌。雍正年闲。圣谕煌煌。原于维持风化之中。寓爱惜民命之意。并经内阁照例票拟双签呈进。遂用不必旌表之签发下。迄今事后追思。该烈妇等、身殉其夫。舍生取义。究属人所难能。而各省岁终汇题。不过二三十人。未必遽开轻生之渐。若给予旌表。亦足以激薄俗而励纲常。所有上年礼部汇题。各直省夫亡殉节之烈妇彭氏等、三十七口。仍著准其一体旌表。以慰贞魂。该部即遵谕行。　　

○谕军机大臣等、昨有旨谕李星沅等、广西大兵均驻浔州。其南太一带。界连高廉。深恐兵力单弱。不能扼要堵截。已饬令该大臣等、通筹全局。派兵防剿矣。因思重兵云集。统率需人。将领难资分遣。上游地方。文武控制维艰。防剿稍疏。所关非细。本日已特降谕旨、令广州副都统乌兰泰、驰赴广西。帮同该大臣等、办理军务。并令湖北盐法道姚莹、驰往军营。交该大臣等、差遣委用。该二员到后。应如何协剿分防之处。著该大臣等、相机商办。庶期布置周密。不致顾此失彼。右江镇总兵惠庆、右江道庆吉所属、贼匪肆扰。自上年以来。并未闻该镇道如何调度。是否株守偏隅。一筹莫展。著该大臣等、迅即查明据实具奏。该省前后拨解饷银。不下百余万两。军需总局。责任綦重。现又分局设捐。经理皆须得人。劳崇光、职任藩司。自应统筹一切。第支应纷繁。非得廉明公正之员帮办。恐稽查未周。致滋冒混。务当分委贤员。协同妥办。责令实心经理。其各路分局。亦必须委用得人。庶免滥应侵欺等弊。顷有人奏、署桂林府糜良泽、贪鄙狡猾。工于趋承。郑祖琛受其欺蒙。若如所奏。令其办理粮台。必致贻误。该大臣等、留心察看。傥有劣迹。即行参办。将此由四百里谕知李星沅、周天爵、向荣、并传谕劳崇光知之。　　

○又谕、广州副都统乌兰泰、向于火器最为留心。如有制造得用各器械。著乌兰泰、酌量带往广西军营。以资运用。其平素操练得力之章京兵丁。亦准酌带数人。一并驰驿前往。将此由四百里谕令穆特恩、徐广缙、并谕乌兰泰知之。　　

○又谕、裕泰奏、现到闽浙总督新任。沿途叠奉廷寄、交查已革巡抚陈阡参款、及神光寺夷情。现在逐案查办等语。陈阡被参江西吉安府任内各款。业经查明。降旨革职。听候查办。其被参福建知县任内、营求饮博各情。务须确切访查。据实参奏。不得以业经革职。稍涉将就。至神光寺二夷人搬至道山观内。又据该督、查明乌石山下马巷边地方民房、亦有租给夷人居住行医之事。究竟城内山上。夷人共有若干。其山下是否尚有夷人居住。著裕泰详细查明。妥为控驭。既不可操之过急。激成事端。亦不可示以宽柔。漫无限制。其应如何开导。谕令迁徙之处。总在该督相机应变。庶于安民抚夷。各得其宜。再＜口英＞夷在闽买房钉炮各节。及刘韵珂、徐继畬、频年办理。有无错误。著该督仍遵历次谕旨。确切查明。据实覆奏。毋得稍有不实不尽。将此谕令知之。　　

○闽浙总督裕泰、奏报到任日期。得旨。心期诚。事期当。视国事如家事。夫奚有迁就瞻徇。勉之志之。又批、不可空言了事。惟期慎终如始。　　

○庚辰。谕军机大臣等、穆腾额、鄂顺安奏、廓尔喀王恳请遣使朝贡一摺。廓尔喀王请进登极表贡。情词恳请。自应准其恭进。惟来年即系该国例贡之期。所有呈进表贡。著令其统俟咸丰二年例贡时、一同恭赍来京呈进。以省跋涉之劳。穆腾额等、即檄谕该国王钦遵办理。将此谕令知之。　　

○命江苏淮扬道严正基、驰赴广西、交钦差大臣李星沅等差委。　　

○辛巳。上御箭亭。阅十五善射。翼日如之。　　

○谕军机大臣等、李星沅等奏、进攻金田大股逆匪。叠获胜仗。并遵查贼匪股数名目。添调精兵协剿各一摺。又片奏、各属剿匪获犯情形。金田村大股逆匪。经此次痛加捦剿。大挫贼锋。正可乘势激励将士。直抵贼巢。不难立就扑灭。惟贼股甚多。分扰各属。难保不暗通消息。彼此互为救援。以为牵掣我师之计。重兵均驻金田。各属兵力颇形单弱。该大臣等、务当通盘筹画。严饬各属文武将弁。合力兜捦。勿致顾此失彼。逆首韦正、韦元炌、洪秀泉、及各股匪首等。尤宜设法侦获。勿令乘闲窜逃。李星沅、周天爵、向荣、皆朕特简大员。深资倚畀。前降谕旨殷殷训勉。无非推心置腹之诚。谅诸臣必能协力同心。和衷共济。以纾朕南望焦思也。勉之望之。将此由五百里各谕令知之。　　

○又谕、广西现在军务未竣。尚须添兵协剿。著张亮基、乔用迁、于云贵两省。各选精兵一千名。派定将弁管带。俟钦差大臣李星沅等、咨调到日。即饬迅速驰赴广西。听候调度。并著骆秉章、于湖南省各营内。豫选精兵。咨询李星沅等、应调若干名。即派将弁管带前往。将此由五百里各谕令知之。　　

○以剿办广西金田逆匪获胜。赏提督向荣、巴图鲁名号。予阵亡武举李祥麟、赏恤如例。　　

○以广西明江、河池、龙、甯明厅州各城被贼窜陷。革同知恒椿、知州邓树荣、吏目张文栋、朱濂、都司罗起龙、守备李升荣、千总何光灿、把总刘克成、外委蔡荣尊、黄现达、刘凤怀、李峥发职。　　

○缓徵广西全省本年额赋。　　

○壬午。上诣寿康宫。问皇贵太妃安。　　

○江苏巡抚傅绳勋、因病解任。以江甯布政使杨文定、为江苏巡抚。调湖南布政使祁宿藻、为江甯布政使。以湖北按察使椿寿、为湖南布政使。科布多参赞大臣瑞元、为湖北按察使。　　

○赏湖南辰州府知府色克通额、头等侍卫、为科布多参赞大臣。　　

○癸未。孝昭仁皇后忌辰。遣官祭景陵。　　

○甲申。上诣寿康宫。问皇贵太妃安。　　

○遣官祭贤良祠。　　

○谕内阁、奕格等奏、喀尔喀贝子齐克都尔扎勒所属之乌梁海人等、每年呈进该贝子皮张。请旨仍照旧章、派委官兵往收一摺。齐克都尔扎勒游牧。距乌梁海游牧较远。所有每年应交皮张。若责成乌梁海人等解送。沿途未免拮据。著加恩将该乌梁海人等、每年应进皮张。仍照从前派委官兵往收。以示体恤。该委员兵丁等、如有夹带货物。私行售卖。不安本分情弊。不止将该官兵等严行治罪。并将该贝子齐克都尔扎勒议处。　　

○定郡王载铨等奏、会议湖北清查一案。计亏短正项杂捐、及米谷折价、共银四十六万八千有奇。请饬湖广总督、湖北巡抚、遵照奏定章程。迅速严追。从之。　　

○乌噜木齐都统毓书奏、上年密陈各大臣考语。接奉朱批指饬。惶惧莫知所措。得旨。嗣后惟当益加勉励。不在奏谢之虚文也。　　

○以剿办广东灵山、石城等处、贼匪获胜。赏游击玉山、何万兴、都司饶成龙、守备饶永福、花翎。　　

○以喀喇沙尔续垦地亩升科、予章京常寿等优叙。　　

○乙酉。谕内阁、杨殿邦奏、浙省兑遭迟延情形。又片奏、苏松等属亦未兑足等语。本年新漕。前经饬令提前赶办。必须早兑早开。方能依限北上。乃据奏称、浙江有漕各属。因有查豁积欠恩旨。民闲未谙定例。以致徵兑迟延。江苏苏松太三属。亦未据报兑竣。向来查办积欠。未届奏销者、不准豁免。例有明文。前已明降谕旨。通饬晓示。各省接奉后。谅已明白示谕。新漕自必踊跃输将。至漕船兑足开行。全在各官吏经理得宜。迅速催趱。始得遄行无误。岂容藉口耽延卸责。著江苏浙江巡抚。严饬各州县、将起运漕粮。赶紧交帮受兑。立即开行。并会同该漕督、督率各该粮道。分饬县帮。一切妥速办理。傥有迟误。查明系何县何帮。即行指名严参惩办。其江广漕船。并著沿途各督抚、一体饬属催提。及早抵淮。以速漕行而符例限。　　

○谕军机大臣等、前据刘韵珂、徐继畬奏、接据琉球国来文。以＜口英＞夷口□伯口□德呤、住居伊国。仍未撤回。吁请查办。朕以琉球恪守藩封。夙称恭顺。频来呼吁。未便置之不问。当经降旨令徐广缙再向呅口□安设法开导。并于本年礼部据呈代奏时。复令该督晓谕夷酋。令其撤回。兹据徐广缙奏称、呅口□安仅在中国为公使。并非＜口英＞夷所有之事。悉听命于该酋。从前刘韵珂咨会之时。呅口□安曾经设词推诿。未便再行照会等语。该督仍当随时体察情形。加意控驭。揆几度务。原不在多费词说也。将此谕令知之。　　

○又谕、朕闻邪教流传。蔓延数省。河南祥符县有吴光汉、伪称赤天大王。四川綦江县有马武成、伪称赤地大王。广东英德县有李三文、伪称赤人大王。均为各省邪教总目之首。此外总目尚复不少。其教与天主教。同宗一派。＜口英＞夷在粤散布头目。句结党与。且有内地革绅王如继、张怀亮、匪徒徐继龙等、附彼助谋。至邪教头目所住地方。其徒充当衙役。为之探事。差弁查拏。先通消息。一时未能缉获。似此邪教蔓延、若不豫为之防。势必酿成巨案。著徐泽醇、徐广缙、叶名琛、潘铎等、遴委妥员。不动声色。严密侦访。如查有传教各头目。及包庇串通之衙蠹。迅即掩捦。研究徒党。咨行邻省。一体访拏惩办。以杜其句结之渐。至保甲清贼匪之源。团练备守御之法。该地方官果能实力奉行。何至匪徒潜相煽诱。各该督抚、总当弭患未然。勿致养痈贻害。但须持以慎密。不可稍涉张皇。转滋扰累。将此各谕令知之。　　

○山西巡抚兆那苏图、以办理清查未善。奏谢降级留任恩。得旨。多慧系汝所明保之人。朕以汝平日尚属认真。故从宽仅予降留。乃不知倍加感激。于摺内仍照例数语。昧良负恩。莫此为甚。朕尚可欺。天岂可欺乎。嗣后尔若能尽改前愆。庶可仍邀眷遇。若自甘暴弃。复蹈故辙。则革职逮问矣。朕近闻汝好与朝臣交往。甚属卑鄙。有则改之。无则加勉。此系朕所闻。特谕汝知。非罪汝也。正爱汝也。　　

○丙戌。上诣寿康宫。问皇贵太妃安。　　

○谕内阁、朕每日御殿召见内外大小臣工。询事考言。固以通上下之情。尤当防漏洩之渐。皇考宣宗成皇帝前曾特颁朱谕。饬令豫备次起召对之人、及奏事处带领之总管首领太监等、俱著在廊下祗候。不准擅进明殿。圣训昭垂。寓有深意。上年因冬令严寒。诸臣分起进内。待召需时。暂令在懋勤殿旁屋祗候。以示体恤。惟思该处、系里边太监执事之所。语言交接。易启嘱托之渐。若辈行为。何所不至。所关非浅。著内务府于乾清宫西阶下之西。添设板棚一座。嗣后豫备召对之大小臣工。即令在棚内憩息。藉蔽风雨。于挨次召见。亦可不致迟误。并著御前大臣、军机大臣等、随时留心稽查。凡召见引见官员人等。概不准与太监接谈交涉。在诸臣各知自爱。当不至故违训诫。自蹈愆尤。傥太监等、有不遵约束者。即著该大臣等、指名奏参。加等治罪。此旨著军机处、奏事处、上书房、各存记一道。　　

○又谕、据兵部奏、甘肃西甯镇总兵萨炳阿、上年差派把总赵胜等、带兵六名。赴永安一带探野番踪迹。把总赵胜、及兵丁二名、均被贼戕害。仅据陕甘总督咨部等情。该镇萨炳阿、游击朱成贵、都司张顺等、职任巡防。于把总被戕之后。并不发兵追剿。辄以该弁轻率自取等词具禀。该督又不将被戕官兵题奏。仅以咨部了事。显有不实不尽。著琦善确切查明贼匪戕官、并不亲身追剿之总兵以下各官。据实严参。并将被戕官兵造册具题核办。勿稍含混。　　

○谕军机大臣等、奕兴奏、遵查奉天海疆情形。请筹款添设船炮。以资防捕一摺。据称奉天洋面。上年商船叠次被劫。因山东捕拏严紧。窜入北洋。当即委令水师营弁。前往山东访求缉捕之法。并与山东巡抚陈庆偕、往返札商。讲求办理。现已仿照山东章程。添造开风船二只。广艇船二只。连炮位器械。并招募水勇。责成金州副都统、督率驾驭等语。该将军既与陈庆偕札商筹议。自应不分畛域。同心协力。会商妥办。惟奕兴所称新添船械。查照山东办法。饬令黄富兴、就近在广东代为招募制办。仍派员往粤。会同驶回奉天一节。是否可期济用。不至往返需时。有误事机。又所称统计经费。约需银五万两。暂由盛京户部库项借用。另片奏、奉天海口每到商船一只。劝捐银一两。约计十数年即可补足一节。盛京本无闲款可筹。劝捐易滋流弊。此项所需。本省有无另款可以协济。著陈庆偕一并会议。即作正开销。亦无不可。奕兴原摺片、均著钞给陈庆偕阅看。将此各谕令知之。　　

○两广总督徐广缙等奏、营弁妄拏良民。诬指为盗。请将外委石钰福、殷亮明革职。发新疆效力。及始终回护之都司吴荣邦、交部严议。从之。　　

○以头等侍卫辅国将军载堪、为乾清门侍卫。　　

○调正白旗汉军副都统瑞昌、为金州副都统。以马兰镇总兵官庆锡、为正白旗汉军副都统。　　

○以广东拏获洋盗多名。赏参将黄开广、花翎。千总李新明、蓝翎。　　

○丁亥。以攻毁广西金田贼巢。赏知府刘继祖、花翎。总兵官李能臣等、下部议叙。　　

○以广西横山追贼失利。游击马芳春、都司麻长庆、革职留任。阵亡武举黄彦彩、赏恤如例。　　

○举行道光三十年大计。奉天才力不及官一员。直隶卓异官十六员。罢软官一员。才力不及官一员。年老官四员。有疾官二员。热河卓异官一员。浙江卓异官十一员。不谨官二员。才力不及官三员。年老官三员。福建卓异官七员。不谨官一员。罢软官一员。浮躁官一员。才力不及官一员。年老官五员。安徽卓异官五员。不谨官四员。罢软官一员。浮躁官二员。才力不及官一员。年老官二员。湖北卓异官十员。不谨官四员。罢软官一员。浮躁官一员。才力不及官一员。年老官二员。有疾官二员。湖南卓异官十员。不谨官二员。罢软官一员。年老官五员。山东卓异官十三员。不谨官一员。才力不及官三员。年老官五员。山西卓异官十二员。才力不及官二员。年老官四员。有疾官三员。甘肃卓异官七员。才力不及官一员。年老官二员。有疾官一员。广东卓异官十二员。不谨官三员。罢软官二员。才力不及官二员。年老官六员。有疾官二员。四川卓异官十四员。不谨官六员。才力不及官四员。年老官三员。有疾官二员。贵州卓异官七员。罢软官一员。才力不及官二员。年老官三员。河南卓异官十一员。不谨官一员。才力不及官三员。年老官二员。有疾官一员。南河卓异官一员。年老官一员。有疾官一员。东河卓异官一员。年老官一员。有疾官一员。分别议叙处分如例。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之二十九
  </div>
  <div class="pagination">
   <a href="清实录咸丰朝实录_page39.html">
    上一页
   </a>
   <span>
    ...
   </span>
   <a href="清实录咸丰朝实录_page35.html">
    35
   </a>
   <a href="清实录咸丰朝实录_page36.html">
    36
   </a>
   <a href="清实录咸丰朝实录_page37.html">
    37
   </a>
   <a href="清实录咸丰朝实录_page38.html">
    38
   </a>
   <a href="清实录咸丰朝实录_page39.html">
    39
   </a>
   <span class="current-page">
    40
   </span>
   <a href="清实录咸丰朝实录_page41.html">
    41
   </a>
   <a href="清实录咸丰朝实录_page42.html">
    42
   </a>
   <a href="清实录咸丰朝实录_page43.html">
    43
   </a>
   <a href="清实录咸丰朝实录_page44.html">
    44
   </a>
   <a href="清实录咸丰朝实录_page45.html">
    45
   </a>
   <span>
    ...
   </span>
   <a href="清实录咸丰朝实录_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
