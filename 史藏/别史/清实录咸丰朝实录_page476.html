<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 476 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 476 页/共 502 页
  </h1>
  <div class="content">
   ○命山西巡抚英桂、于应解甘饷银内。提银四万两解京。以甘省捐款。留抵山西应解甘饷。　　

○甲寅。谕内阁、官文、胡林翼奏、逆众图援怀桐、楚军会剿、大获胜仗一摺。逆首陈玉成、句结捻首龚瞎子、孙葵心、各率悍党。上窜桐城县之挂车河等处。经副都统多隆阿、于十月十四日。列队扼截。并派参将赵既发等、督率各营迎击。贼匪退败河东。二十三日。该逆复在望鹤墩。增筑营垒。多隆阿派亲兵分路进攻。鏖战四时之久。该逆抵死抗拒。协领温德勒克西等、率所伏马队扑击。多隆阿亲率吉林官兵。从中冲出。该逆奔溃。二十六至二十八等日。贼由新安渡、图犯小松园营盘。多隆阿复会同安徽按察使李续宜、两路夹攻。立破棠梨山等处贼垒。毙贼八九千名。溺水死者二三千名。生捦一千三百余名。解散胁从一万三四千名。余匪逃窜。剿办甚为得手。多隆阿、李续宜、和衷共济。出奇制胜。实属调度有方。多隆阿、著赏穿黄马褂。李续宜、著赏加二品顶带。其余在事出力人员。准其择尤保奏。候朕施恩。　　

○又谕、邵灿等奏、兵团迭次获胜一摺。逆匪攻破富阳后。分股下窜。图犯甯绍。均经防勇民团。并力击退。复在富阳一带江面。偷搭浮桥。窥伺诸暨。兵勇出其不意。立将浮桥烧毁。击沈贼船无数。上江一带。现已肃清。甯绍两府。如常安堵。浙省团练防剿。尚属认真。并能收复寿昌富阳等县。所有在事出力绅民。著王有龄、会同王履谦、查明保奏。　　

○又谕、前因安徽庐凤道萧盛远、在江南大营办理文案。声名平常。当将该员撤任。谕令薛焕查参。旋据该抚奏称、萧盛远、疏于交接。易招物议。并无实在劣迹。朕以其意存开脱。复谕令曾国藩、严密访查。兹据奏称、萧盛远、前在庐州。遇有和春与巡抚会保之员。私自删增。迨至江南、此风尤甚等语。萧盛远、由书吏擢至道员。辄敢把持公事。营私取巧。实属可恶。著即行革职。发往新疆效力赎罪。薛焕于萧盛远劣迹。未能详查覆奏。亦属含混。著交部议处。　　

○谕军机大臣等、前据恭亲王奕等奏、接见俄夷换约各情一摺。内有该酋面称发逆横行江南。愿拨夷兵助剿。及明年南漕运京。或有阻碍。上海咪商粤商。情愿领运台米洋米运津二事。当经谕令曾图藩、薛焕、袁甲三等、公同悉心妥议具奏。嗣据袁甲三、薛焕、先后覆奏。所陈均各有所见。本日曾国藩奏称、金陵发逆之横行。皖吴官军之单薄。均在陆而不在水。此时陆军不能遽达金陵。即令俄夷兵船由海口进驶。亦未能收夹击之效。应请传谕该酋、奖其效顺之忱。缓其会师之期。俟陆军克复皖浙苏常各郡后。再由统兵大臣、约会该酋派船助剿。庶在我足以自立。在彼亦乐与有成。口□佛夷此请、亦可奖而允之。惟当先与约定。兵船经费若干。一一说明。将来助剿时。均由上海粮台支应。以免争衅。与薛焕所奏、大同小异。各国甫经换约。所请助兵运米两事。意在见好中国。袁甲三谓借夷剿贼。有害无利。自是正论。但拒之太甚。转启该酋疑虑。果能因势利导。操纵在我。于军务漕运。不无裨益。曾国藩所奏、俟官军陆路得手。再约其水路会剿。似尚可行。惟所需兵费。是否与之先期约定著恭亲王奕等、悉心体察。酌议具奏。其请帮运南漕一节。据曾国藩请饬薛焕、在上海与之订明粤商取保领价。咪商听其自行经理。惟据薛焕所奏、桂良等前在上海议定米谷等粮。均不准运外国。但准夷商从此口运至彼口。仍完出口税银。似可令其照办运津。官为收买等语。咪商领价采办台米洋米运津。薛焕虑其将来藉口漕粮归其运办。所见亦是。但官为收买。又恐有勒掯居奇之弊。若商运商买。是否可行。于仓储有无补益。并著奕等、详细妥筹。统俟议定章程。再与该国会商办理。曾国藩、袁甲三、及薛焕摺片、均著钞给阅看。将此由五百里密谕知之。　　

○又谕、前据曾国藩奏、请调粤军助剿。当以该大臣北援之举。业经停止。无虑兵单。已谕令毋庸议。兹据刘长佑奏、蒋益澧一军。仍请留粤等语。自系曾国藩尚未知照该抚。现在石逆窜遁南甯贵县。句结贺县逸贼。浔州艇匪。悉力抗拒。广西军务。正形吃紧。所有蒋益澧一军。著即留粤剿办。将此由五百里谕令知之。　　

○以楚军会剿安徽贼匪获胜。擢协领温德勒克西、佐领金顺、以副都统用。副将萧庆衍、彭星占、都司雷正绾、以总兵官用。赏副将郭鹏程、参将刘国瑶、巴图鲁名号。通判吴廷华、花翎。余升叙有差。予阵亡骁骑校丰绅、外委王品祥、刘楚泰、祭葬世职。军功吕志国等、赏恤如例。　　

○予安徽霍山阵亡守备王占先、祭葬世职。如都司例。军功王占魁、祭葬世职。如外委例。　　

○赏五城散放贫民棉衣钱。　　

○乙卯。谕内阁、法福礼奏、兵丁因乞饷滋事、拏获各犯、酌量定拟一摺。乌噜木齐满洲兵丁。因饷银不继。向官厅衙门哗噪。经该都统法福礼、派员弹压解散。饬令各该协领等、拏获首要各犯。业经审明办理。此案兵丁苏伯图、萨彬图、吉勒肯、即鸿禧、吉祥、即三喜、明德等、听从已故甲兵那们泰、纠众乞饷。虽讯无凶暴重情。实属不安本分。均著改发伊犁充当苦差。其当时附和之人。既知悔罪。姑免究办。仍著责成各该旗员、严加管束。不准再行滋事。该管协领佐领等、本有钤束不严之咎。念其尚能弹压解散。拏获要犯。均著加恩免其交部议处。　　

○谕军机大臣等、文煜奏、东省现办钱漕情形一摺。据称、平原东乡刁民、集众携械。偪城放枪。以筹团费为名。抗纳漕米。莘县各里庄民、传单纠结盐枭。携带枪炮来城。该县带役出城晓谕。竟敢放枪抗拒。以致互有杀伤。馆陶、冠县、堂邑等县。亦分送传单。聚众抗欠钱粮。博兴、淄川、平度等处。俱有抗粮之案。现在东省、祇登州未据报有抗粮情弊。其余九府二直隶州钱漕。多半延抗等语。各州县中。充当大小团长团总者、人数既多。贤愚不一。难保无藉团生事。抗拒钱粮之人。若不及早办理。深恐酿成巨患。著杜＜乔羽＞剀切晓谕各该处团长等、毋得抗欠国课。自干罪戾。倘有刁民以筹团费为名。抗纳钱漕甚至拥众围城。恃强滋事者。即著该大臣督率练勇。会同地方官、将为首各犯。速行捕拏。即行正法。不准稍有姑息。以儆梗顽而戒傚尤。文煜摺著钞给阅看。将此由六百里谕令知之。　　

○又谕、文煜奏、捻逆复扰钜野、县城被围。飞报钦差大臣发兵援剿等语。该抚于所属县城。被贼围攻。并未将如何筹画情形。详细声叙。岂以僧格林沁带兵。现在东省。文煜遂可卸责。若僧格林沁统兵南下。该省军务。又将谁诿耶。著文煜将现在如何派兵援剿。一切布置情形。迅速妥筹办理。毋得以一奏了事。另摺奏、平原莘县等州县。藉团抗粮。业经谕令杜＜乔羽＞、晓谕各属团总团长人等、弹压解散。如有实在抗拒不遵者。即将首犯严拏惩办。乡民藉团抗粮。固属事所必有。地方官浮收勒折。因而激成事端。亦不能保其必无。该抚身任封疆。徵收漕粮。系属地方应办事件。亦岂能尽诿之督办团练大臣。仍著文煜严饬各该州县、妥为办理。傥有不肖之员。任意加耗。以致人心不服。即著查明严参。文煜自请议处。并请将藩司议处。文煜、清盛、于各饷不能如期应付。著交部分别议处。将此由六百里谕令知之。　　

○丙辰。谕内阁、朕闻江苏省本年被贼蹂躏。最为惨酷。百姓流离颠沛。户口散亡。贼复设立伪官。迫索钱米。并多方诱胁。稍有不遂。陵虐横施。朕心实深悯恻。屡饬统兵大臣等、督率兵练。奋力剿办。谅不难指日荡平。惟念陷贼州县。小民如在倒悬。将来地方克复。若将新旧钱粮。照常徵收。民力其何能给。所有江苏、浙江、安徽、所属被贼占踞各州县。应徵本年新赋。及历年实欠在民钱粮。著一律豁免。以苏民困。其被贼窜扰。未经占踞地方。并著各该督抚查明应徵应缓。分别具奏。至各处被贼裹胁良民。叠经降旨、准其自拔来归。现在江浙皖省贼陷州县。被胁人数更多。著申明晓谕。予以自新。并著各路统兵大臣。严饬所部员弁兵勇。凡被胁良民。毋许妄行杀戮。该督抚即刊刻誊黄。于被贼踞扰地方。遍行晓谕。用示朕轸念民依、胁从罔治之至意。　　

○又谕、张之万等奏、出力委员、可否量予奖叙等语。张之万等、带勇弹压土匪。各该委员等、于聚众焚抢。及反狱各重犯。协同地方官设法捦获。尚属著有微劳。著准其择尤保奏。以示鼓励。　　

○谕军机大臣等、庞钟璐奏、请将失守地方各官、罚捐免罪等语。地方官失守城池。潜身远避。罪名綦重。若按缺分大小。责令捐缴银两。免其治罪。势将为弃城不守各员。开一幸免之路。实无此政体。所有江苏失守地方。奉旨拏问。及尚未具奏各员。仍著薛焕迅速查办。毋许瞻徇。傥该员等、于失守后。果能捐输钜款。募勇打仗。随同官兵克复城池。准该抚等、据实声名请旨定夺。不得任听无功之员。辗转营求。于克复城池后。率请免罪。以昭核实。将此由六百里谕令知之。　　

○实授胡林翼湖北巡抚。　　

○命署江苏布政使吴煦、帮办团练事宜。　　

○丁巳。谕军机大臣等、色克通额等奏、俄国使臣至库伦、议及建房牧畜、应按新约办理一摺。据称、由京回国俄罗斯使臣伊格那提业幅、至库伦会晤。问及建盖房间。牧放牲畜处所。经该大臣、以公署西北左近。不便与之杂处。且与哲布尊丹巴呼图克图住馆相偪。亦属非宜。当经捐出公署东五六里许之杜木达鄂博地方。可以建立房间。公署东十五里许之乌里雅台河口、可以牧放牲畜。该使臣已派官看定。伊格那提业幅、即行回国。惟据声称、将来俄国随从人等、均携带眷属、收存货物。必须多建房屋。经色克通额商及建房三十余间。庶足敷用。该使臣称系领事官承办等语。俄国在库伦设领事官自行建房。续增条约内业经载明。自难阻止。惟多建房间。并携带眷属。将来人数过多。恐于地方不甚相宜。著恭亲王奕等、密为熟商。将此事行文俄罗斯国总理通商大臣。务令遵照条约办理。方为妥善。原摺著钞给阅看。将此由五百里密谕知之。　　

○又谕本日据奕橚、载敦奏、陵寝树株。被匪偷砍。请派大臣查办。复据舒精阿奏内务府树户。伐运昌陵后宝山回乾松树二百余株。查本年内务府原报回乾松树七十四株。仅补栽松树四十八株。尚多砍伐百余株。种种不符。当询该管郎中员外郎等、言语支离。显有不实不尽。请饬查办各一摺。禁地树株。伐运回乾。俱有一定章程。舒精阿奏称、树户多砍。奕橚等奏称、系贼匪盗砍。又未指明数目。情节亦不相符。且难保官兵等、无句串故纵情弊。李菡现派查工。著即秉公查勘实在情形。奏请交刑部严行审办。原摺均著钞给阅看。将此谕令知之。　　

○又谕、御史薛春黎奏、太湖为江浙两省关键。苏抚驻劄上海。难以兼筹等语。太湖毗连江浙。有险可扼。现在贼踪未至。亟宜悉力保守。惟薛焕僻处上海。兵力未遑兼顾。所有太胡厅营。调兵筹饷事宜。自应由王有龄就近办理。以固浙江门户。毋得稍分畛域。王之敬、已升授福山镇总兵。昨据薛焕奏、请将该镇暂留太湖。办理防剿事宜务。著王有龄体察情形。如果该总兵素得民心。即将湖中团防事宜。统归督办。以专责成。至苏省所派巡查湖口委员不下数十人。悉驻太湖东山。并无公事。坐耗薪水。并著王有龄、咨明薛焕、酌量裁撤。以节糜费。此外所陈各条。均著王有龄酌核情形。妥筹办理。原摺著钞给阅看。将此由六百里谕令知之。　　

○又谕、前因胜保奏、请饬河南将彰卫怀三府漕粮折价。径解该营。业经谕令黄赞汤、援照上届折价成案。由各属汇齐。径解胜保军营。兹据户部奏、豫省额徵漕粮。彰卫怀三府共十五万石。现在南漕阻滞。惟赖豫东二省。河运漕运粮接济。即全数起运。尚不敷支放等语。系为仓储紧要起见。所有彰卫怀三府漕粮。著照旧起运本色。毋庸折价解银。如已有粜变米石。仍著照数补足。不得稍有短少。其河南按月应解胜保军营饷银八千两。著由该省抽收厘金项下照数拨解。以济饷需。将此由五百里谕令知之。　　

○以树户偷伐昌陵后宝山回乾树株。总兵官舒精阿、下部严议。　　

○戊午。署江甯将军巴栋阿奏、逆众图扑镇江。调回派赴江阴一军。以备防剿情形。得旨。现在镇城既需兵力。著暂准所请。俟镇城稍松。仍拨兵规复江阴。　　

○以候补内阁学士桑春荣、为内阁学士兼礼部侍郎衔。　　

○以随同留京办事出力。予内阁侍读文纲等、升叙有差。　　

○命山西巡抚英桂、署陕西巡抚谭廷襄、每月各协济豫省火药二万斤。　　

○己未。命直隶总督恒福、严催遵化、蓟、玉田、三河、保安、丰润、六州县。应解永济筹备库银。　　

○命署河南巡抚黄赞汤、山西巡抚英桂、署陕西巡抚谭廷襄、迅解安徽巡抚翁同书军营协饷。并积欠饷项。　　

○赏移劄古北口盛京官兵五百名、皮袄。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百三十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。十二月。庚申朔。以大理寺卿晏端书、为都察院左副都御史。　　

○辛酉。谕军机大臣等、前据曾国藩、袁甲三、薛焕等覆陈夷酋拨兵。助剿江南逆匪。及咪商等领运台米洋米运津二事。当经谕令恭亲王奕等、悉心体察。酌议具奏。本日复据瑞昌、王有龄奏称、江浙两省兵力。不敷剿办。借资外国之兵。有无格外要求。虽难豫料。但彼由京陈请。亦足徵同仇敌忾之诚。如果照议举行。可期迅速应手。并称由外国领价买米。恐银先入手。随意开销。或藉此把持渔利。将来南漕海运转多掣肘。请令其自行贩运。官为收买等语。著奕等、将曾国藩、袁甲三、薛焕等、覆奏各摺一并妥议章程具奏。瑞昌等摺。著钞给阅看将此由五百里密谕知之。　　

○又谕、僧格林沁奏、捻匪渐次回窜、拟俟续到官兵、再行进剿一摺。据称捻匪自被击退之后。向西南窜至张古集地方。该大臣分饬官兵。在济甯汶上所属之长沟、袁口等处驻劄。以防运河堤岸仍传饬各处乡团。协同防守该捻在郓城一带游弈奔窜。并由赵王河堤岸。随处抢粮。至曹州府迤东新集地方。深恐官兵从后兜击不敢遽行狂窜。该大臣现将东省布置稳固拟俟续调官兵到齐。再当移营徐宿。节节进剿等语。僧格林沁、兵力尚单。不敷进剿。更恐该逆被剿。情急北窜官兵转落贼后。剿办更难得手。归化城官兵五百名。即由该大臣咨调一俟各路官兵到齐。先将东省布置稳固。再行相机进剿。不可遽行深入。文煜前奏钜野被围。现在情形若何。该抚谅已派兵剿办著该大臣、随时策应。沿河各州县、修筑长堤。横互三百余里。金乡、鱼台、尚未竣工。黄河堤岸。虽可为东省屏障。必须防守得人。捻匪始不能阑入。并著该大臣、饬令各地方赶紧修筑坚固。鼓舞民团。分段防守。并令官兵互相联络。以杜北犯。将此由五百里谕令知之。　　

○钦差大臣胜保奏、遵议训练京兵章程。得旨。现在抚局初定。贵求实利而不著迹。况逐条批示更应密识在心。汝若罔顾大局。任意宣布是自取祸端也。　　

○命镶蓝旗蒙古都统西淩阿、工部右侍郎国瑞、帮办钦差大臣僧格林沁军务。　　

○以湖南武冈州新甯县城解围并克复绥甯、东安等城。赏参将权光灿、巴图鲁名号。并总兵衔。道员江忠义、按察使衔予参将刘光文、黄仁遗、以副将用。余升叙有差。　　

○以贵州攻毁黄金＜屯土＞等处贼巢出力。赏副将郭启元、巴图鲁名号。以总兵官用。云骑尉朱淩汉、守备刘鹤龄等、花翎。训导何翼为等、蓝翎。余升叙有差。予阵亡副将吕得科、都司杨兴来、祭葬世职。　　

○以疏防淀园被扰。怡亲王载垣等、下部议处。革散秩大臣恩龄任、仍留侯爵。免治罪。　　

○以山东羊山督队不力。革瑞麟侍郎衔。饬令回旗。委营总法淩阿、革职。仍留营效力。　　

○予湖南绥甯守城殉难知县安和、吴熊、赵荣祺、典史马景恒、训导萧风煦从九品衔胡玉林等八员。祭葬世职。　　

○壬戌。谕军机大臣等、据恭亲王奕等奏称、山东等处海口、各夷情形、全无闻见。探询亦多不实。深恐办理歧误。易生事端。请饬将各省奏报夷情。并寄信谕旨。钞录知照等语。现在抚局初定。各路奏报夷情。自应令该王大臣等周知以期办理妥协。所有八月初八日以后。山东、江南、广东等省夷务摺报。并寄信谕旨。已谕令军机大臣、速饬钞录齐全。即行知照。并嗣后关涉夷务各摺报。随时知会。至八月初八日以前摺包。均未带赴行在。如有应查摺件。即著文祥饬在京之章京。由方略馆查明钞录可也。将此谕令知之。　　

○又谕、恭亲王奕等奏、通判潘国荣、愿捐炮位、请旨饬办等语。据称前任浙江运司潘仕成之子。分发湖北试用通判潘国荣呈称、情愿回粤倡办捐铸炮位一万斤。共二十尊。每尊自三五百斤、至一千斤不等。合膛炮子五千斤。另炸炮十尊。炮子一百枚。力木炮架三十座。足敷配用。或按洋式铸造。或购自洋船。并称回粤后、愿推广劝捐。每捐炮十尊。带炸炮三尊。俟有成数。呈缴广东督抚验收由海船运至上海。或山东天津等处。听候拨用等语。炮位为军行利用。而炸炮尤为迅烈。以之攻剿发捻等匪洵属利器。本日已寄谕劳崇光、耆龄、饬令潘仕成、同伊子潘国荣、妥为办理。著僧格林沁豫为筹度。此项炮位捐齐。或续行捐铸。再有成数应由海船解至何处。转解该大臣军营。即自行咨明广东督抚查照办理可也。将此由五百里谕令知之。　　

○恭亲王奕等奏、山东金山失利请饬僧格林沁、慎重严扼得旨。所虑实与历次寄谕相符现在只以力扼北犯为要著未可轻进而转致疏虞。又奏、通筹夷务全局酌拟章程批惠亲王、总理行营王大臣、御前大臣军机大臣、妥速议奏单并发。　　

○山西巡抚英桂奏、遵议西巡事宜。得旨现在西巡之举不过姑存此说。尖宿处所。暂不必踏勘以免扰累。　　

○癸亥。谕军机大臣等本日据巴栋阿奏酌调师船严防江面、并＜口英＞船入江密筹办理一摺据称＜口英＞船准其入江通商。必由下游而上。现在下游各口。防堵吃紧。该处原泊师船虽多。并无大员驾驭。请饬黄彬带船下驶居中调度。不独使＜口英＞国官商见我水寨军容之盛即南岸各处港口。亦可杜贼北窜至金陵观音门浦口九洑洲等处贼船。较前更多镇城孤悬南岸。全仗江面通行。万一该匪并力下驶镇郡恐难支持。请饬李德麟、带领全帮炮船赴镇、巡防等语。松江逆焰鸱张。江阴复陷。下游防堵吃紧。著即饬黄彬、统带师船下驶居中调度。往来拨巡严密防守。如见＜口英＞船入江。即派委干弁兵。拨船护送至李德麟全帮炮船。调赴镇江。能否兼顾北岸。著都兴阿酌度形势。妥筹办理。务令上下游声势联络。兼顾南北两岸。毋得顾此失彼。又据王梦龄奏、镇营军饷。向归南台供支。现在北台来源日绌。用款日增若再将通州等五厅州县。亩捐改归镇营筹办。北台饷需。愈形竭蹙请将海门靖江亩捐。拨归镇防。并仍归南台劝办等语。巴栋阿、前请分拨通海等五厅州县亩捐之处业经降旨允准惟江南粮台。尚有专拨月解之款。江北粮台。支绌更甚。通海各处亩捐自未便悉归江南粮台。所有海门一厅及原隶常州之靖江一县。著改归江南粮台。督同地方官筹办。其通州、如皋、泰兴亩捐。著仍归王梦龄、与乔松年办理。以资接济。将此由六百里各谕令知之。　　

○署漕运总督王梦龄奏、邵伯镇迤南、漫口合龙日期。报闻。　　

○予山东郯城阵亡把总杨隆祺、戴国杉、祭葬世职。　　

○甲子。谕内阁、京师应放八旗、及各营兵饷。前经户部奏定新章。按月支放实银五成。现在天气严寒。兵丁生计维艰。所有本年十二月内。应行豫放明年正月分兵饷。著加恩添放实银二成。以示体恤自二月以后。仍照新章办理
  </div>
  <div class="pagination">
   <a href="清实录咸丰朝实录_page475.html">
    上一页
   </a>
   <span>
    ...
   </span>
   <a href="清实录咸丰朝实录_page471.html">
    471
   </a>
   <a href="清实录咸丰朝实录_page472.html">
    472
   </a>
   <a href="清实录咸丰朝实录_page473.html">
    473
   </a>
   <a href="清实录咸丰朝实录_page474.html">
    474
   </a>
   <a href="清实录咸丰朝实录_page475.html">
    475
   </a>
   <span class="current-page">
    476
   </span>
   <a href="清实录咸丰朝实录_page477.html">
    477
   </a>
   <a href="清实录咸丰朝实录_page478.html">
    478
   </a>
   <a href="清实录咸丰朝实录_page479.html">
    479
   </a>
   <a href="清实录咸丰朝实录_page480.html">
    480
   </a>
   <a href="清实录咸丰朝实录_page481.html">
    481
   </a>
   <span>
    ...
   </span>
   <a href="清实录咸丰朝实录_page477.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
