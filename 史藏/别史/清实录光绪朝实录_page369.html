<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 369 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 369 页/共 1316 页</h1>
    <div class="content">
　　

○云贵总督岑毓英奏、官军血战。埽除宣光城外贼营。现在逼城开穵地道。得旨、著即督饬各军。稳慎进取。规复宣光。一面力扼援贼来路。毋稍疏懈。摺包　　

○又奏、饬委云南昭通镇总兵何雄辉等。添募粤勇来越。与滇勇换班。得旨、所筹尚妥。著即饬令该总兵等赶紧召募训练成军以资得力。摺

包

　　

○甲子。谕内阁、朕奉慈禧端佑康颐昭豫庄诚皇太后懿旨。三载考绩。为国家激扬大典。中外满汉诸臣有能恪共职守。劳勚最著者。允宜特加甄叙。以示优眷。兹当京察届期。吏部开单题请。详加披阅。礼亲王世铎、大学士额勒和布、户部尚书阎敬铭、刑部尚书张之万、刑部右侍郎许庚身、工部左侍郎孙毓汶、翊赞枢廷。小心谨慎。办理庶务。悉臻妥协。均著交该衙门议叙。大学士直隶总督李鸿章、经画远猷。克膺重任。大学士左宗棠、老成硕望。劳勚不辞。兵部尚书彭玉麟、督师岭峤。保障宣劳。均著交部从优议叙。两广总督张之洞、筹济军事。不分畛域。四川总督丁宝桢、久膺疆寄。任事实心。甘肃新疆巡抚刘锦棠、镇抚边陲。才猷卓著。均著交部议叙。两江总督曾国荃、夙著勋勤。办事谙练。著开复革职留任处分。云贵总督岑毓英、果勇性成。不避艰险。著开复降二级留任处分。余著照旧供职。现月　　

○谕军机大臣等、电寄李鸿章。电奏已悉。据报法人弃台北驶。沿海及长江各口防务均关紧要。北洋两快船。自可毋庸南驶。李鸿章曾国荃当督饬防营。严密布置。妥筹备御。曾国荃请将上海购办闽省后膛枪截留应急。著准留一千五百杆。余仍备解闽浙。吴大澂等于二十四日启程来京。朝使李应浚已否由津前来。著催令于月内赶到。以便据表降旨宣示。电寄档　　

○又谕、电寄左宗棠等、李鸿章曾国荃电奏均悉。法犯镇口被创。据探水陆弃台。船只分泊浙苏洋面。意图报复。浙防吃重。左宗棠杨昌浚即饬前拨五营。克日前往。并再酌拨数营。赴浙助剿。不准稍涉迟误。刘秉璋、欧阳利见、遵叠谕督军。实力堵剿。勿稍疏虞。法人去来无定。台防万不可松。趁此海道畅行。正可运兵运饷。程文炳一军。著仍遵前旨迅速渡台。至法人是否全数退出台北。左宗棠确查电奏。电寄档　　

○河南巡抚鹿传霖奏、前广东巡抚裕宽。筹解嵩武军饷。请予奖叙。得旨、裕宽著交部议叙。摺包　　

○予积劳病故浙江游击袁子龙等优恤。摺包　　

○蠲缓两浙海沙、杜渎、钱清、西兴、长亭、横浦、浦东、鲍郎、芦沥、仁和、十场。被灾地方灶课。现月　　

○乙丑。谕内阁、边宝泉奏、甄劾知县等官一摺。陕西大荔县知县陈兆焕、办事竭蹶。措置失宜。高陵县知县程维雍、识见偏谬。舆论未孚。均著开缺另补。延川县知县钱同润、性情浮滑。声名平常。著以府经历县丞降补。南郑县典史王泽、沾染嗜好。行止不谨。著即革职。以肃官方。现月　　

○又谕、御史张廷燎奏、京师城外白云观。每年正月闲。烧香赛会男女杂沓。并有托为神仙之说。怪诞不经等语。僧道造言惑众。及妇女入庙烧香。均干例禁。嗣后著该管地方官严行禁止。其余京城内外各寺观。如有烧香赛会。与此相类者。亦著随时查禁。以端风化而正人心。现月

　　

○谕军机大臣等、日本使臣计将到津。李鸿章熟悉中外交涉情形。必能妥筹因应本日已有旨派李鸿章为全权大臣。即著该督与日使在津商议事务。毋庸令其来京吴大澂系原派前往朝鲜查办之员。并著会同商议。俟来京召见后。即行赴津。此次朝鲜乱党滋事。提督吴兆有等。所办并无不合。前据徐承祖电称、日人欲我惩在朝武弁。断不能曲徇其请。著李鸿章等设法坚拒。其余商议各节。该大臣务当妥为筹画。斟酌机宜与之辩论。随时请旨遵行。本日＜闲＞派全权大臣谕旨一道。一并发往。如该使臣索看凭据。即著李鸿章另行恭录。给与阅看。俟议办事毕。此旨仍缴还军机处备查。将此由六百里各谕令知之。洋务档　　

○命大学士直隶总督李鸿章为全权大臣。与日本使臣商议事务。洋务

档

　　

○丙寅。谕军机大臣等、电寄李鸿章等、据盛宣怀电称、浦城至福州两线俱断、飞催查修等语、电线关系紧要。难保无奸宄有意摧折。亟应随时防护。免致贻误戎机。著李鸿章曾国荃飞咨各该督抚提镇。严饬地方文武。认真保护各营汛加意巡修。如有疏误。即行查□□□尔□电寄

档

　　

○又谕、电寄曾国荃等、据转电、卫荣光电称、漕粮仍宜北运。请饬总署与英美使理论等语。粮米不应禁阻。业经英国出示。总署商问美使。尚无复信法人狡诈。我若急促。彼愈恫喝。现在粮米曾否交兑。如尚未兑。稍缓计议。保险等事。既立合同。亦应与该洋行重申要约。著曾国荃、卫荣光、即饬承办各员。妥筹办理。电寄档　　

○又谕、电寄曾国荃、刘秉璋电奏、请饬南洋拨解后膛枪二千杆。每杆配子千出等语。上海购备洋枪。前准曾国荃截留一千五百杆。其余一千五百杆。即著配齐枪子。解赴浙江。以应急需。毋稍延缓。电寄档　　

○又谕、电寄岑毓英等、据电称、云军粮运艰难。鲍超一军。到开化宜出保乐。往防牧马保乐粮多。如桂军出攻谅山。亦可夹击等语。所筹甚妥。著岑毓英飞咨鲍超。迅由开化东趋保乐。力顾牧马一路。俾桂军与宣光城外各军。声息相通。并以截断援贼。应如何相机进兵。著岑毓英、潘鼎新、随时酌定。知会鲍超办理。电寄档　　

○丁卯。谕军机大臣等、电寄李鸿章、据电称、槚本言伊藤拟赴京会议等语。伊藤到津。李鸿章当将已授全权凭据。照会该使告以现办防务。不能来京。应即在津商办。如尚未到派员赍赴海口探投。如何答覆。即行电闻并著添派续昌。会同吴大澂与李鸿章商办一切。电寄档　　

○又谕、电寄刘铭传等、据左宗棠等电称、杨岳斌廿一由卑南登岸等语。杨岳斌著即迅赴台北。会同各军。克复基隆。并催所部分起速渡。法窥基沪苏澳安平旗后。著刘铭传孙开华会同杨岳斌派兵分段防剿。勿稍疏虞程文炳仍著速行渡台。以厚兵力。电寄档　　

○甯夏将军奕榕因病解职。以锦州副都统维庆为甯夏将军。记名副都统崇善为锦州副都统。明发档　　

○调镶白旗蒙古副都统长春、为西安左翼副都统。西安左翼副都统溥偀、为镶白旗蒙古副都统。明发档　　

○戊辰。谕军机大臣等、电寄曾国荃等。据曾国荃电奏沪行余枪。拟以一千解闽一千解浙。刘秉璋电奏。请将余枪拨浙等语法舰屡犯镇口。浙防需械尤急。著曾国荃将此项洋枪二千杆全数解浙。由刘秉璋分拨刘倬云军。及各营应用。电寄档　　

○己巳。孝仪纯皇后忌辰。遣官祭裕陵。　　

○谕军机大臣等、电寄左宗棠等、李鸿章电奏、叠接电报。法兵在基隆前进。行程四日。与华兵接仗。营叠被夺。官兵伤亡甚多等语。此次究在何处接仗。何军失利。著左宗棠杨昌浚确查速奏。刘铭传株守多日。既不能及时进攻。又不能设法抵御。恇怯情形。殊堪痛恨。著即与孙开华妥筹布置。督军会合土勇实力堵击。勿任敌踪纷窜滋扰。自干重咎。杨岳斌已抵卑南登岸。深慰廑系。著率所部迅赴台北。或分路扼守。或合力进兵。会商妥办。现在台事更急。程文炳一军。左宗棠等饬属速为雇船渡台。勿再延缓。电寄档　　

○又谕、电寄曾国荃等、刘秉璋电奏已悉。闻法毁萧港炮台。备攻招宝山。是否确实。著电奏。浙防吃重。刘秉璋、欧阳利见、当严密布置。督军会合师船。实力堵剿。开济等三船。需煤紧急。著曾国荃饬邵友濂赶速设法运往接济。勿任缺乏。浙江漕米。缓运一二月。无虞霉变。该抚所请粜价折色之处。著暂缓办理。电寄档　　

○又谕、电寄彭玉麟等、据电奏钦廉防务紧要。请急调冯子材率十营回援钦廉。以八营扎上思州隘口。相机策应等语。又据李鸿章电称。接龙州电。闻法进扎扣住。拟由翘崶进窥牧马。欲尽取越境等语。敌势凶狡。粤西兵单。冯子材一军。能否调回。著彭玉麟等与潘鼎新会商妥办。前有旨令鲍超迅由开化东趋保乐。力顾牧马一路。著岑毓英飞咨该提督兼程前进。择要扼防。毋稍延缓。闻法援宣光。刘永福等军溃退。丁槐等军亦退扎。尚未据岑毓英电报。殊深悬系。著即确查速奏。并饬各统领扼要坚守。与潘鼎新各军。力固边疆门户。勿稍疏虞。电寄档　　

○署湖南巡抚庞际云奏、提督周家盛带营赴桂日期。并委员解饷赴桂。得旨、周家盛所部六营。月饷。自五月后应由何处发给。著户部议奏。　　

○庚午。世祖章皇帝诞辰。遣官祭奉先殿。　　

○谕内阁、礼部奏、朝鲜国王遣使臣李应浚恭赍谢恩表文来京。代为呈进一摺。据该国王奏称、上年十月十七日夜。逆臣金玉均、朴泳孝洪英植、徐光范、徐载弼、等谋为不轨。突入宫闱。连戮大官六人。十九日政府因臣民齐愤。请防营提督吴兆有、同知袁世凯、总兵张光前、率兵入护不期乱臣施放枪炮。伤亡四十余人。鏖战良久。乱徒逃窜。社稷复存。嗣蒙钦派大臣吴大澂、续昌、前往查办。现已蒇事。俄忽之闲。转危为安。恩施再造。感戴不知所云等语。览奏具见悃忱。该国列在藩封。世修职贡。前于光绪八年。特派官军前往。戡平祸乱。当以该国大难甫平。人心未靖。眷念属藩。义应保护。谕令留扎数营。所以弹压乱萌。俾余党不致复炽。讵期甫及两年。又有此变。事起仓猝。提督吴兆有等。就近援助赴机迅速。乱党洪英植等。旋即伏诛。余众溃逃。藩邦厎定。深慰朕怀。至阵亡官兵。忠勇捐躯。殊堪嘉悯。著照该国所请。附入原任广东水师提督吴长庆祠。春秋派员致祭。其所称伤亡兵丁。应由该国议恤。乞饬北洋大臣查核办理等语。朝廷字小为怀。体恤惟恐不至。所有阵亡及受伤各官兵。著李鸿章查明具奏请旨优予恤赏。加恩毋庸由该国议恤。其奉表使臣。仍著颁给赏赉。该国王尚其惩前毖后。饬纪整纲。任用贤能。修明政事。爱民治兵。以维国本。讲信修睦。以笃邦交。于以永固屏藩。长承恩眷。朕实有厚望焉。该部将此传谕知之。洋务档　　

○云南巡抚张凯嵩奏、查明缅匪滋事情形。得旨、滇省至缅道路遥远。中隔野人。自不应轻率进兵。该抚务当督饬镇厅。随时侦探严防。妥慎办理。以固边圉摺包　　

○又奏、会办军务前湖南提督鲍超所带霆军。已入滇境。报闻。摺包　　

○以恭遇慈禧端佑康颐昭豫庄诚皇太后五旬万寿。赏年逾八十福建建甯镇总兵张得胜之母曹氏扁额。曰教忠笃祜。贵州威甯镇总兵钟开兰之母谢氏扁额。曰绛幔春长。江南淞北营副将綦高会之母陈氏扁额。曰庆洽南陔。并珍玩文绮。现月　　

○予军营病故前任山西布政使张瀛、直隶按察使丁寿昌、议恤如例。早事档　　

○予故署广东琼州镇总兵。前福建水师提督吴全美。照军营例优恤并将事迹宣付史馆立传。现月　　

○纂修官蓝钰恭纂　　

总纂官熊方燧恭辑监修总裁世恭阅五月初七日正总裁那恭阅九月初一日专司藳本陆恭覆阅癸丑三月十九日　　

徐恭阅二签十二月初一日　　

荣月日副总裁唐月日　　

宗室宝恭阅二签八月初六日

　　

陈恭阅四签十一月二十五日　　

熙月日　　

郭恭阅十月初七日　　
</div>
    <div class="pagination">
<a href="清实录光绪朝实录_page368.html">上一页</a><span>...</span><a href="清实录光绪朝实录_page364.html">364</a><a href="清实录光绪朝实录_page365.html">365</a><a href="清实录光绪朝实录_page366.html">366</a><a href="清实录光绪朝实录_page367.html">367</a><a href="清实录光绪朝实录_page368.html">368</a><span class="current-page">369</span><a href="清实录光绪朝实录_page370.html">370</a><a href="清实录光绪朝实录_page371.html">371</a><a href="清实录光绪朝实录_page372.html">372</a><a href="清实录光绪朝实录_page373.html">373</a><a href="清实录光绪朝实录_page374.html">374</a><span>...</span><a href="清实录光绪朝实录_page370.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
