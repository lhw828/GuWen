<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 27 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 27 页/共 505 页
  </h1>
  <div class="content">
   ○以直隶大沽协副将徐廷楷为正定镇总兵官。　　

○以剿办山东会教各匪。收复范县等城出力。予都统西淩阿优叙。内阁侍读学士恩承以三品京堂候补。赏侍郎国瑞头品顶带。都司葛开泰等花翎。守备姜承荫等蓝翎。余加衔升叙有差。　　

○以玩视丁漕。革江西知县周成民、胡心庠职。知府王必达、胡栻革职留任。　　

○追予贵州镇远阵亡知府吴登甲于任所暨原籍建立专祠。　　

○己卯。谕内阁、前因仓场衙门奏、直隶交河县粮店。囤积谷秕。交通帮弁。经都司刘兴邦带同勇目赵长春等、拏获铺犯苏恒汰等五名。当交文煜讯办。兹据奏称苏恒汰供称开设粮店。并无囤积谷秕情事。赵长春意图讹诈。随同刘兴邦查封粮店。抢去衣物。勒索银钱。并有送给仓场侍郎廉兆纶银两等语。粮店交通帮弁。售卖谷秕。本干禁例。苏恒汰等坚称并无其事。并控刘兴邦卖放人犯。交通官役诈赃。且案内牵涉大员。是否属实。亟应彻底根究。赵长春、刘二在逃未获。刘兴邦恃无质证。一味狡展。著交刑部将此案人证。提同确实讯究。并饬令刘兴邦迅将伊弟刘二交出。即行根追赵长春下落。务获究办。以成信谳。寻刑部奏、讯得苏恒泰委非积惯屯贩。刘兴邦供认、刘二向案内人犯借骑马匹未还。又标下兵丁。向索饭钱。未能禁阻。委无分肥情事。至赵长春指名诈索。已经审有确据。该犯屡缉未获。是否廉兆纶授意婪赃。无从质证。应就现讯各情。先行拟结。将案内人犯。按律惩办。从之。　　

○又谕、穆辂、兴泰奏、防兵经费支绌请饬拨解一摺。新疆各城换撤防兵经费。由该大臣在哈密库储经费项下。设法筹垫。近因税课支绌。以致防兵经费。不敷开放。自系实在情形。著乐斌酌量筹画。无论何款。于甘省拨解各城兵饷时。顺便搭解。以资接济。　　

○谕议政王军机大臣等、都兴阿奏、进攻天长连日获胜。并金陵逆援渡江一摺。天六为江北要隘。楚师沿江埽荡。进规金陵。必由天六为进兵之地。该逆在天长起造木城。以为抗拒之计。并欲搭造浮桥木簰。偷渡高宝湖。抄袭扬营后路。直趋里下河。虽经都兴阿前往督剿。连获大胜。而城内踞匪。尚有六千余人。现在金陵股匪渡江。己抵仪六。声称攻扑扬城。是其凶狡情形。极为可虑。都兴阿所部水陆兵勇。本不甚厚。而扬城实江北要区。曾国藩节制两江。现筹进捣金陵巢穴。自当通筹兼顾。联络声势。现在杭垣已失。江浙贼氛遍地。江南止有镇江一隅。为进兵适中之地。该大臣前奏李鸿军水陆各军。著迅速调拨。布置起程。抵镇后即飞速驰奏。迟则此著又恐落后。鲍超如克复甯国。由广德进剿。亦可直达苏常。互相援应。该大臣身任统帅。事非越俎。亦无旁贷。不必稍避嫌怨。总期于事有济。江浙等处军务。朕惟曾国藩是赖。所有一切布置情形。即著迅速覆奏。将此由六百里加紧谕令知之。　　

○又谕、逆匪窜陷杭州甯波等府。沿海各口。加须加意防范。前经总理各国事务衙门、将税务司赫德申呈。函致薛焕。酌量购买外国船炮等物。两月以来。未据函覆。刻下甯波一口。防堵最关紧要。著薛焕将前次购买外国船炮寄谕。及总理衙门所寄信函。迅即转致劳崇光、耆龄、庆端、瑞瑸等、会商筹出款项。一体雇觅轮船。派委得力员弁。挑选内地兵勇。驶赴甯波海口。合力堵剿。转瞬春水滋生。防务万分吃紧。该督抚等当妥速办理。毋得藉端推诿。贻误事机。大江师船。近多朽坏。前经寄谕劳崇光、耆龄、调拨红单船只来江。以便裁撤更换。何以尚未奏报起程。现在吴淞口等处。亟需水师防堵。而船只不敷分布。著劳崇光、耆龄、迅即调派分备李荣升、黄联开等、管带贞吉红单拖罾等船。星速来江。交都兴阿调遣。毋稍迟误。该督抚务须严饬管带员弁。认真截剿。果能奋勇出力。定当破格施恩。傥玩怯不前。任令贼匪窜逸。不独将该员弁等从重治罪。并将该督抚严加惩办。不稍宽贷。其各懔遵毋忽。将此由六百里加紧各谕令知之。　　

○以解运江南饷需军火无误。予盐经历熊金城等升叙有差。　　

○以剿贼不力。革江苏参将常胜职。仍留营。　　

○上以□山戊不□暮祫祭太庙。自是日始斋戒三日。　　

○庚辰。谕内阁、科道有风闻言事之责。自诏开言路以来。科道章奏。有原本经术。指陈时弊者。无不虚怀采纳。其弹劾章疏。如果情形确实。亦无不立见施行。本日据御史曹登庸奏、陵工规制已成。毋庸率意纷更。并请严防浮冒一摺。前因宋晋奏慕陵规制。朴实俭约。定陵可否仿照办理。当交王大臣大学士九卿翰詹科道。敬谨会同妥议具奏。该御史亦在会议之列。如有所见。尽可会议时自抒其说。或议稿已定。意见不合。方可单衔具奏。若众论佥同。即应敬候联衔覆奏。何得以雷同剿说之词。率自专摺先行奏陈。是会议时明知宋晋所奏。揆诸时事。窒碍难行。因于王大臣等未经覆奏之先。故为此请。以为自己见长之地。巧为尝试。已属不知大体。摺内又将前旨撤去之周祖培所派监修张福佑等为词。胪列多人。哓哓渎奏。其所请一体撤回之彭蕴章之子彭祖贤。绵森之子未详其名。查该二员现在并未派办工程。不知该御史何以一并牵引。率行参奏。又因全庆等缴还一成银两。遂谓其下在工人等尽皆染指。亦系臆度之词。毫无实据。至所参工部主事光熙、因转托该御史同居之同知张载型、向周祖培求派工头。并将名条呈览。事涉琐屑。殊多冒昧。曹登庸实属不称御史之职。著以六部员外郎降补。商人杨福求派工头。无知小人。姑免置议。工部主事光熙、既据该御史劾其有面许酬应之语。然事属闇昧。又系无据之词。不值摉求。从宽免其究办。惟该员身系职官。即不应代商人请托。且屡经被人参劾。亦属不安本分。光熙著交部严加议处。嗣后派办工程之大员。务当督率司员等弹压工匠。期于事事核实。不准稍有浮冒。并著恭亲王等严行稽核。力洗从前积弊。　　

○谕议政王军机大臣等、贾臻奏、逆匪围扑郡城。官军力战获胜。现仍固守待援一摺。胜保现拟移扎张秋。将东省匪徒。实力埽荡。自未能克期南下。著即挑选得力将弁。酌带兵勇。星速前赴颍郡。会同贾臻各军。合力兜剿。毋稍迟误。前据胜保奏、覆陈皖豫军务情形。势难轻身前往。并历陈严树森辨理不善各摺片。详加披览。时值皖抚彭玉麟奏请开缺。而李续宜有愿任皖事之奏。因俯从其请。将彭玉麟开缺。专办水师。李续宜调补皖抚。严树森调补湖北巡抚。系为地择人起见。不仅因该大臣参奏。为此调停之举。朝廷任用封疆大吏。出自特简。如果其人尚能实心办事。岂因一二事办理未协。遂加摈斥。即如言路宏开以后。谤毁胜保者。不知凡几。悉皆存而不论。以示用人之专。惟该大臣系皇考文宗显皇帝弃瑕录用之员。总当返躬自责。严以律己。而宽以待人。方不失名臣矩矱。该大臣胆勇颇有。而嗜好亦多。如能尽去所短。与士卒同甘苦。实力剿除各匪。不专以招抚为事。将直东交界。次第肃清。则前此谤该大臣者。未必非誉该大臣之人。若专尚意气。喜佞恶直。则逢迎谄谀之人。纷然得志。甚至到处骚扰。不能觉察。则凡不肯阿附之地方官。群得起而与该大臣为难。断不止严树森一人。亦安得尽劾而去之。该大臣以古名臣自许。古人所称匈奴未灭。无以家为。直东匪徒。岂特匈奴之比。自宜尝胆卧薪。灭此朝食。自问能否如此存心。朕惟冀该大臣保全名节。用副皇考委任之意。嗣后当痛改前非。亲近正止。和衷商酌。毋以草率了事。惟无瑕者可以责人。傥剿贼无效。以致谤议沸腾。朕亦难尽拂众论。曲为庇护也。懔之慎之。将此由六百里谕令知之。　　

○又谕、贾臻奏、逆匪围扑颍城。力战稍郤。请饬援济一摺。袁甲三驻军淮甸。于颍郡贼情。甫于昨奏探有苗练句党攻扑颍城之说。贾臻所奏。未知是否即系此股。颍郡一城。关系淮阳。屏蔽北路。当兹贼势狓猖。该大臣责无旁贷。李世忠因贼扰全椒。带兵回滁。现在颍郡有警。自应催令迅速赶回。袁保恒回驻长淮卫。亦应调回援剿。以助兵力。李续宜本以皖事自任。皖省淮北地方。仅有颍州郡城未陷。务当速筹救援。毋稍迟误。贾臻所请饬令胜保南下。现在北路尚未肃清。胜保势难分身。本日又已谕令先行派拨兵勇。赴颖援剿。贾臻仍当就现有兵力。竭力守御。不得专待援师。稍涉松懈。如颍城有失。仍惟该署抚是问。将此由六百里各谕令知之。　　

○又谕、薛焕奏、江浙绅士。呈请借调英法两国兵众剿贼。据情代奏。并将该绅等公禀信函呈览各等语。逆匪窜陷杭城。上海一隅。久为垂涎之地。该绅士等因有借助英法两国兵众合剿之请。第上年本有借兵剿贼之议。惟威妥玛在京。前经恭亲王等面商。威妥玛有借兵剿贼。克复城池。即行占踞。系外国向章之语。虽其言未必尽确。而其不肯诚心相助。亦可概见。因奏请停止。现在该绅等既与巴夏礼议及。自必深悉其情。本日已饬总理衙门、与英法在京使臣妥为筹商。但该使臣未必遽能顺应。而英法向以商人为重。并畏百姓。著薛焕密饬该绅等多集华商百姓。剀切开导洋商。以洋商货物在沪。须拨兵助剿。殄除粤匪。方足以资保护。惟事关借助外国兵众。既未能操纵自我。尤当防患未萌。该绅等所称两害相形。则取其轻。自系确有所见。且与巴夏礼亦有成说。傥仅以索谢等事为请。则尚可权许以救目前之急。如其占踞地方。句结逆匪。阻挠官兵进剿。则当深思熟虑。力持大体。不可稍涉迁就。除饬令总理衙门竭力商办。以顺舆情外。并著薛焕督饬该绅等酌量办理。毋稍拘泥。毋涉大意。将此由六百里谕令知之。　　

○以文宗显皇帝梓宫由热河回京。办理桥道出力。予道员福厚等升叙有差。　　

○以安徽颍州击贼获胜。赏参将马陛、游击李安邦、范文英、巴图鲁名号。守备李定钦等花翎。余加衔升叙有差。　　

○蠲缓江苏上元、江甯、句容、溧水、高淳、江浦、六合、仪徵、江都、清河、桃源、安东、甘泉、铜山、丰、萧、沛、砀山、邳、宿迁、睢甯、海、沭阳、赣榆、泰兴、靖江、二十六州县。暨扬州、徐州、镇江、三卫被扰地方新旧额赋并杂课有差。　　

○辛巳。上以□山戊不□暮祫祭太庙。前期亲诣行礼。　　

○遣官祭太殿中殿。后殿。　　

○谕内阁、前因曾国藩覆奏、候补盐运使金安清藉捐肥己。声名甚劣。当经降旨。先行革职。并著吴棠解赴袁甲三军营。销算款项。兹据冯子材等奏称、该革员筹饷竭力。恳请优叙。并将筹饷局委员县丞俞渭、请俟补缺后以应升之缺升用等语。金安清以监司大员。劣款昭著。业经革职。所请著毋庸议。其县丞俞渭一员。仍著冯子材等查明是否确有劳绩。据实具奏。　　

○谕议政王军机大臣等、严树森奏、正息土匪围扑信阳。抽拨省防官兵往剿。并筹堵遏苗逆。请仍饬周凤山赴豫各一摺。正阳等处土匪。窜踞陡沟。围攻信阳州城。现经派委记名总兵穆正春统带马步兵勇往剿。即著郑元善饬令该总兵星驰前往。乘该匪初起。速行埽荡。毋留余孽。平舆捻匪。并饬张曜迅速进攻。毋任句结为患。此时穆正春既已派往信阳。若俟该总兵剿办事竣。再赴沈项。深恐缓不济急。现在归陈边防。应如何严密布置。知府李徵松扼防沈项。能否得力。杨飞雄一军。应否由省调往扼剿。其余际昌所募楚勇。应如何飞催来豫。以资得力。均著郑元善、毛昶熙、悉心会商办理。河南为直隶屏蔽。畿辅安危。关系非细。现在该省军情。惟归陈最为吃重。系毛昶熙专责。郑元善统辖全省。尤应面面俱到。该抚等惟当事事和衷商酌。以期悉臻妥善。张曜带兵。素称得力。现己擢授藩司。仍应令其管带兵勇。其河南布政使。著郑元善拣员奏请暂行署理。严树森即著前赴湖北。俾李续宜得以即行赴皖。豫省军情。正在吃紧。所有穆正春、杨飞熊等军。及该抚训练各军。均著严树森留交郑元善以资防剿。毋得带往楚省。其副将周凤山、如已将所部旧勇。募齐赴豫。即著郑元善会同毛昶熙详细察看。以定去留。毋稍瞻徇。将此由六百里谕令知之。　　

○又谕、谭廷襄奏、请将防河出力各员奖励一摺。单内所开武生陈冠甲一名。已明降谕旨。照该抚原请给予奖叙矣。陈冠甲既据胜保奏参有聚众不法情事。何以此次谭廷襄将该练总列入荐章。其聚众不法情事。如果确实。著该抚遵奉前旨。会同僧格林沁、文煜、迅速派兵捦捕。并将所请奖励。更正撤销。不得以奏奖在先。稍存回护。如其中另有别情。并著迅速具奏。至其手下人众。总宜设法解散。不至酿成事端。方为妥善。将此谕令知之。　　

○调山东按察使孙治为直隶按察使。直隶按察使吴廷栋为山东按察使。　　

○以直隶河南交界剿匪出力。予知府金铠优叙。赏知县谢恕等蓝翎。余加衔升用有差。阵亡兵丁王利元等赏恤如例。　　

○以山东大清河防剿出力。予知县李筠等升叙有差。　　

○以河南防河出力。赏郎中原峰冠等花翎。同知汪青藜等蓝翎。余加衔升叙有差。阵亡军功张凤仪等赏恤如例。　　

○予浙江瑞安阵亡外委陈飞麟祭葬世职。生员张家珍赏恤加等。　　

○青海札萨克郡王川津等五人、喀尔喀扎萨克贝子德济特多尔济等七人、朝鲜国使臣李源命等三人。于午门外瞻觐、　　

○壬午祫祭太庙。遣恭亲王奕?恭代行礼。　　

○上诣观德殿几筵前。行□山戊不□暮致祭礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德显皇后殡宫。　　

○遣官祭端慧皇太子围寝。　　

○遣官祭太□山戊不□之神。　　

○谕内阁、朕弟二阿哥。著追封为悯郡王。谕议政王军机大臣等、前据贾臻奏发捻各匪窜扑颍州数日以来。未据贾臻续行奏报。惟思陈张两逆句结西窜。势极狓猖。断非贾臻所能抵御。胜保本以皖豫军务自任。现已派令副都统遮克敦布驰赴直东交界地方。会同大顺广道王榕吉、接办防剿事宜。以便该大臣南下。即著胜保将所部兵勇。酌拨若干名。交遮克敦布等管带。并传谕王榕吉妥为会同办理。其余兵勇。准该大臣悉行统带前往。即由河南赴颍。将发捻各匪。迎头截剿。其总兵成禄等军。并著催令星驰进发。毋许迟误。该大臣威望较重。必能速奏肤公。惟前据奏称皖豫两省。盼望该大臣之心。甚为切挚。而该大臣所部兵勇。向有骚扰习气。于经过地方。务当约束严明。秋毫无犯。以慰舆情。该大臣惟当力矢公忠。时艰共济。朕于胜保。系力排众论特隆倚畀。傥以束身不肃。又致被人参劾。胜保其何以对朕耶。现闻苗练句结发捻肆扰。自己无就抚之意。傥因胜保南行。竟图转圜。仍著相机办理。将此由六百里加紧谕令知之。　　

○又谕、现因皖省颍郡军务紧要。谕令胜保所部兵勇。酌拨若干名。留防直东。其余兵勇。悉行统带。即日驰赴颍州。办理防剿。惟直东交界一带贼匪。虽经胜保叠次惩创。而该逆时聚时散。出没无常。谭廷襄、现驻东昌。兵力不敷分剿。僧格林沁远在定陶。亦属鞭长莫及。此时胜保前赴颍州。直东一带防剿事宜。无人接管。北路空虚。亟应严密布置。以固畿辅藩篱。所有胜保酌留所部兵勇。著遮克敦布会同大顺广道王榕吉统带。和衷商办。妥为调度。务将直东交界一带土匪。实力摉剿。毋令此拏彼窜。至大顺广道王榕吉。已令胜保传谕该员会同妥办。该副都统到后。著统归僧格林沁节制。所有剿匪事宜。准其随时相机办理。将此谕令知之。　　

○又谕、山东省东昌府属匪徒。经胜保等剿抚兼施。渐就肃清。其曹属会匪。据僧格林沁奏称、亦已无大股屯踞。渐次归正。第恐胜保赴颍以后。北路既无重兵。或至复形蠢动。僧格林沁现派西淩阿等、剿办南捻刘添详余匪及汴塘等匪。是否得手。其于直东交界。能否兼顾。谭廷襄现驻东昌。自应将摉剿余匪及抚驭降众事宜。妥为经理。并与遮克敦布等联络声势。毋令该省匪众。再得阑入直境。胜保此行。事非得已。遮克敦布等威望较轻。是否可恃。尚难豫料。即著该大臣等将直东交界防剿事宜。悉心会商。迅速奏闻。以重畿辅藩篱。遮克敦布到防后。本日业经谕令统归该大臣节制。仍准其会同王榕吉奏事。再浙省自甯波镇海失守以后。贼匪掳掠艇船。为纵横海上之计。旋因杭州复陷。各直省沿海口岸。在在堪虞。天津偪近畿辅。亟应筹办防堵。现已饬令文煜及提督成明驰往天津。会同崇厚调派官兵。相度布置。僧格林沁于天津地方情形。至为熟悉。值此事机孔棘。应如何策画。方可以固海防。即著该大臣妥为酌议。并直东交界防剿机宜。一并具奏。以备采择。天津官兵。徵调已空。本日业经谕令胜保、将天津镇标官兵。悉数调回归伍。该大臣前调往军营之天津镇额兵。并著悉数饬令归伍。交文煜等调遣。毋稍迟误。其山东烟台等处海口。并著谭廷襄妥筹防范。将此由六百里各谕令知之。　　

○又谕、现因皖省颍郡军务紧要。谕令胜保统带兵勇。即由河南驰赴该郡。办理防剿。颍州匪势鸱张。急待胜保移师南下。若沿途饷需未能应手。势必迁延时日贻误军行。所有胜保由豫赴颍。沿途应需饷项。著郑元善妥为支应。胜保本系督办皖豫军务之员。整顿皖省。即以保护豫疆。务使其迅速前进。毋致稍有缺乏。将此由五百里谕令知之。　　

○又谕、前因贼陷甯波郡县。掳掠钓船。为纵横海上之计。当谕文煜等筹防海口。整顿水师。尚未据该督等覆奏。东南贼势鸱张。若不能逞志于沪渎。势将折而北驶。天津海口。为近畿要地。恐该匪乘虚北犯。亟应择要设防。著文煜、崇厚、成明、驰赴天津海口。察看形势。扼要设防。多设侦探。备豫不虞。毋稍迟缓。又闻在津洋商。欲雇募广勇防守海口。外国人惟利是视。断不能为我用。设有通贼情事。为患非轻。如告以中国业经设防。便可杜其狡谋。以免别生枝节。该督到津后。即会同崇厚等商酌办理。濮范等处。伏莽未清。恐胜保南征。又将蠢动。文煜、责无旁贷。务须统筹兼顾。责令王榕吉等实心摉捕。恩威并用。以期肃清畿辅。将此由五百里各谕令知之。　　

○又谕、毓科奏、浙逆窜近江境。现饬各军严防。并募楚勇防堵石逆等语。前因浙省军务紧要。叠经谕令左宗棠赴浙援剿。昨因杭城失守。复明降谕旨。将左宗棠补授浙江巡抚。并谕令会合闽师。进取杭省。力图收复。现据毓科所奏。左宗棠仅分拨各军。往徽浙两省防剿。是该抚尚在江境。并未亲督兵勇入浙。于浙省军务。仍属无济。此时浙省逆焰方张。势将延及江境。与其堵御于广饶境内。不若乘贼匪未至以前。迎头截击。以固江省藩篱。著左宗棠迅即督率所部兵勇。亲赴衢郡。将开化及附近衢城股匪。力行埽荡。并会合闽省援师。及李元度进攻龙游之师。节节进剿。为收复金严之计。左宗棠身任浙省封圻。责无旁贷。自当力筹进取。毋得再事迁延。曾国藩现驻安庆。距皖南饶郡一带较近。著即饬令徽防文武。与左宗棠所拨兵勇。合力堵截。傥徽防兵力尚单。即由曾国藩迅速拨兵。驰赴援应。务将此股逆匪击退。毋令阑入江境。李桓现署江西巡抚所有广饶两郡防务。尤应力筹布置。著即督饬在防水陆诸军。并孙昌国派拨炮船。一体严密堵御。毋稍大意。石达开股匪。踪迹飘忽靡常。设因窜蜀不遂。难保不折窜江境。毓科现募楚勇二千。拟防吉袁边界。著李桓于该勇到江时。即饬知州王沐管带。扼要严防。毋得以贼踪尚远。稍形疏懈。将此由六百里加紧各谕令知之。　　

○又谕、据庆端奏、驰抵建甯府城布置情形。探闻杭州解围。并瑞瑸奏收复福鼎县城各摺片。浙省于十一月二十八日失守。该督十二月初七日奏报出省情形。尚未略知消息。反据探禀。以杭城解围绍兴收复等情。谓浙省军务。渐有转机。以统辖兼圻之员。且驻扎地方。去浙境甚近。何以形同聋瞆。至于此极。且安知勇丁杨姓。非即贼中奸细。造作虚语。懈我军心。庆端援浙之师。迁延两月。方始驰驻建甯。以致猾贼作此等伎俩。情同玩弄。若复以待兵待饷。观望不前。必又株守建甯。任令浙省为贼久踞。势将不可收拾。厥咎益重。著庆端振刷精神。即饬道员李元度、总兵林文察各军。分道驰赴杭州。并迅催曾元福募勇内渡。及颜青云由海赴援。乘逆匪布置未定之时。迅图攻复各城。并确切侦探浙省情形。应由何路进兵。即日统兵前进。毋得再有贻误。致干重咎。其温州平阳等县会匪滋事。虽经兵勇击退。瑞安县城解围。著仍饬署总兵叶炳忠、已革道员张启暄等、妥为剿办。其福鼎县城及分水关内贼匪。业经剿办肃清。所有关外一带匪徒。著瑞瑸即饬总兵秦如虎等力加埽荡。所有省城巡防分守、及各海口稽查防范事宜。即责成瑞瑸妥为布置。毋许疏懈。将此由六百里加紧各谕令知之。　　

○癸未。谕内阁、僧格林沁等奏、剿办河西窜匪。歼除殆尽一摺。本月十七日。会匪郭秉钧等、由河西窜回东岸。径奔曹郡。经僧格林沁等于十八日亲督为队迎剿。直至陈家集。该匪闻风即向西南五伯冈逃窜。官军紧蹑其后。自韩集魏湾一带。追至崔家坝迤南。瞥见马步贼万余。向南奔窜。我军分路冲击。该匪穷蹙。复向南窜。我军勇气百倍。由崔家坝直追至黄河南岸。沿途歼毙贼匪数千名。救出难民二千余名。夺获旗帜器械骡马。不计其数。曹州府一带。现已渐就肃清。剿办甚为得手。著即督饬员弁。分赴各团。实力稽查。摉捕余孽。毋令匪徒伏匿。　　

○又谕、严树森奏、请将猾诈险躁之司道。及藉病规避之牧令等官。分别惩办一摺。前任河南按察使周士镗、在豫多年。历任之处。声名狼藉。其在藩臬两司任内。奔竞成风。绅民至令怨诅。旋复投效胜保军营。办理营务。不协军情。其弟记名河南道员周士键、猥琐卑鄙。视周士镗尤甚。经周士镗援引入营。弟兄往来盘踞。播弄是非。实为地方军营之蠹。周士镗、周士键、著一并即行革职。并著胜保即将该员等逐出军营。毋许逗遛。河南候补道朱燮元轻浮躁进。才亦平庸。第年力尚壮。著以同知降调。仍留河南候补。以观后效。正阳县知县王承枫、因该邑捻氛叠扰。延不赴任。委署息县事候补知县冯德绶恇怯油滑。于奉委后藉词规避。候补直隶州知州金朝栋嗜好甚深。沉酣麴糵。其署罗山县时。轻率任性。以上三员。均著即行革职。署光州直隶州知州秦笃新、署内黄县事候补知县戴鸿经、因地偪捻氛。叠次禀请告病。实属恇怯无能。均著勒令休致。　　

○谕议政王军机大臣等、僧格林沁奏、审度军务机宜。遵旨覆陈一摺。昨因颍州吃紧。谕令胜保督兵南下援剿。直东防务。令遮克敦布、王榕吉、暂时接办。归该大臣节制。今据该大臣奏称、拟俟曹属肃清。即移扎单县。可以观捻匪动静。兼以固直东门户。筹画均甚周密。著即照所议办理。现在曹属已渐次肃清。该大臣即可统带大兵。节节进剿。俾南捻应接不暇。不敢窥伺山东。其遮克敦布等接办以后。该大臣仍须指授机宜。妥筹兼顾。另片奏、刘占考家属。暂缓给还等语。甫经投诚之刘效忠。昨已饬令胜保带赴行营。若辈狼子野心。自应照该大臣所拟。俟刘效忠剿贼立功后。再将其家属给还。将此由六百里谕令知之。　　

○又谕、官文等奏、击退豫捻。襄□束获安。并会商防剿苗逆情形各摺。逆捻屡纠大股扑犯。虽经官军追逐出境。湖北边界。现已肃清。尚未悉数剪灭。难保不乘间回窜。著官文等、督饬地方文武兵勇。实力严防。毋稍松懈。如有乘虚窜突。须与豫省官军联络。合力殄除。至苗逆罪状昭著。亟应声罪致讨。诚实正论。叠经寄谕官文、李续宜等、酌派得力之军。由三河尖绕至颍州。与袁甲三合力进剿。如果苗逆被剿穷蹙。真心悔罪。一有转圜。该大臣亦可相机妥办。将此由六百里各谕令知之。　　

○又谕、官文、曾国藩、李续宜、遵议侍郎宋晋奏请川楚江皖五省。会剿粤逆情形一摺。东南寇势日张。饷需日绌。大有不支之势。现在各省虽各有防剿之事。且有一省兼供数省之饷者。第分计不足。合计有余。骆秉章前此覆奏。亦以本省军务未竣为言。然该督抚等素能同心协力。如有大局通筹。可为一劳永逸之计。亦应及早图维。著官文、曾国藩、骆秉章、薛焕、李桓、李续宜、严树森、毛鸿宾、熟思至计。仍通筹饷需兵数。并力办理。一面迅速具奏。将此由六百里各谕令知之。　　

○又谕、前因科道叠次参劾胜保喜佞恶直。营中谗谄面谀之人。纷然得志。曾谕令该大臣痛改前非。亲近正士。原冀胜保接奉此旨。即将营中著名劣员。先行驱逐。以保名节。兹据严树森奏称前任河南臬司周士镗、在豫时声名狼藉。现在该大臣军营。柔而害物。其胞弟按察使衔记名道周士键、阴贼险很。胜保以阳分人受其愚弄各等语。周士镗弟兄。前在河南。本系骄谄不知廉耻之员。舆论甚为不惬。本日已明降谕旨。将周士镗周士键革职。逐出营伍。著胜保即将该二员迅速勒令出营。毋任逗遛。此系久经访闻。即无严树森参奏。亦万不可任用之员。该大臣营中。似此者尚属不少。岂能相助为理。胜保当思一己之名节为重。断不可受人愚弄。自损声誉。以副朕谆谆训诫之意。将此谕令知之。　　

○又谕、官文奏、楚军自攻克安庆后。筹策东征。步军酌量添募。现在存营马队。实形单薄。因请酌调珲春甯古塔伯都讷等处马队三百名。并打牲乌拉壮丁五百名。派员管带赴楚。由该大臣酌备行装银两。委员随解前往等语。吉林马队。最利驰逐。现在官文等筹议东征。已抵无为。必须添调马队。打牲乌拉壮丁。熟习鸟枪。从前出师金川。甚为得力。军兴以来。该处壮丁。未经徵调。若能从征有功。即当照向例准入八旗当差。谅该壮丁无不踊跃。著景纶酌量情形。如能挑选珲春甯古塔伯都讷等处马队三百名。并打牲乌拉壮丁五百名。即于官文解到行装银两后。派委明干之员管带。前赴湖北。傥不能如数调拨。亦著斟酌办理。将此由五百里谕令知之。　　

○又谕、谭廷襄奏、督办东昌善后事件。并体察河北曹南各处情形。及筹议进捣皖巢各摺片。直东窜匪。叠经胜保督军击散。其曹郡围寨。亦经僧格林沁节次攻破。剿抚兼施。并将南捻击退。东省军务。大有转机。其绥辑居民。安插降众。及料理保甲团练等事宜。该抚现已拣派道员杨绍和、参将傅万清等、分投办理。著即饬令该委员等会同各该地方官。妥为筹办。毋许草率了事。将此由六百里谕令知之。
  </div>
  <div class="pagination">
   <a href="清实录同治朝实录_page26.html">
    上一页
   </a>
   <span>
    ...
   </span>
   <a href="清实录同治朝实录_page22.html">
    22
   </a>
   <a href="清实录同治朝实录_page23.html">
    23
   </a>
   <a href="清实录同治朝实录_page24.html">
    24
   </a>
   <a href="清实录同治朝实录_page25.html">
    25
   </a>
   <a href="清实录同治朝实录_page26.html">
    26
   </a>
   <span class="current-page">
    27
   </span>
   <a href="清实录同治朝实录_page28.html">
    28
   </a>
   <a href="清实录同治朝实录_page29.html">
    29
   </a>
   <a href="清实录同治朝实录_page30.html">
    30
   </a>
   <a href="清实录同治朝实录_page31.html">
    31
   </a>
   <a href="清实录同治朝实录_page32.html">
    32
   </a>
   <span>
    ...
   </span>
   <a href="清实录同治朝实录_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
