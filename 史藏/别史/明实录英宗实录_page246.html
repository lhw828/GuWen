<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 246 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 246 页/共 263 页</h1>
    <div class="content">　　○庚午致书宗室诸王曰先因赵府汤阴王祁＜釒芮＞所为非礼特取来京戒谕及令皇亲内官审问非礼之事一一是实盖由平日听信小人哄诱不从教授谏止以致如此论罪当降为庶人但念亲亲之义特曲法＜宀十见＞贷仍送回府令其改过自新以保名爵今录其所为实情封去一看庶知朝廷所以取来戒谕之意有不可已也专书以达惟王亮之
　　○命故河南都司都指挥佥事郑璘子俊袭为彰德卫指挥使
　　○命癿加思兰处故都指挥同知虎剌哈子古奴虎赤都指挥佥事伯蓝火者子鬼力赤指挥同知虎秃不丁子哈剌指挥佥事卜儿罕忽力子倒剌火只俱袭职升都指挥佥事迭儿必失为都指挥同知指挥使沙的儿火只为都指挥佥事指挥佥事撒的为指挥同知千户马黑木马黑麻俱为指挥佥事
　　○都督同知过兴卒兴顺天府宛平县人永乐三年袭父保保职为副千户正统元年以征西功升指挥佥事六年以征云南功升指挥同知寻破麓川升指挥使十四年以功累升至都督同知景泰四年奉敕充总兵官佩镇朔将军印镇守宣府天顺四年镇守广西佩征蛮将军印至是取回京行至沧州卒
　　○辛未给靖江王府镇国中尉相范岁禄四百石米麦兼支
　　○驸马都尉石璟言昨吏部奏臣举保教书训导梁晔为宗人府经历事属专擅臣罪当万死伏乞  圣恩怜悯  上曰驸马自合遵守礼法却乃徇情保官理当究问既自认罪姑宥之
　　○壬申升留守卫指挥使白全为都指挥佥事金吾右卫指挥同知葛春为指挥使全等出使土鲁番还奏乞迁职故有是命
　　○改山东东昌府同知胡清为宗人府经历
　　○中都留守司正留守穆盛等奏都指挥佥事陈鉴令其弟伐禁山树木强夺军人妹为妾拆毁官房卖放军余诸罪  上命巡按御史鞫之
　　○癸酉以楚康王季埱薨庶子年幼命东安王代祀山川等神从长史周新等奏请也
　　○命哈密故指挥佥事舍黑咱答子亦不剌金袭职升千户哈只□哈力俱为指挥佥事
　　○以宁夏副总兵都指挥佥事等官仇廉等于柳沟盘塘子山等处杀贼获功诏生擒达贼并斩获首级官旗俱升一级不赏其昼夜袭踪并先入贼阵都指挥各赏银三两彩叚一表里指挥各银三两千百户各银二两旗军各银一两布二疋
　　○哈密忠顺王母弩温答失里奏被癿加思兰尽掠其羊畜乞于陕西边境买羊一千以图孳牧  上命止买二百
　　○造纻彩番僧衣服九百三十五袭
　　○乙亥以陕西固原卅擒杀达贼功升赏将士一千一百九十二人有差内都指挥使孙广等三十二人升一级右少监张温左监丞王宁右都督冯宗都督同知赵胜都督佥事李杲右侍郎白圭左副都御史王竑皆给赏
　　○召广东按察司副使陈泰赴京
　　○夜客星入犯天牢星
　　○丙子命魏国公徐承宗孟秋祭  孝陵先是祭  孝陵遣驸马都尉赵辉行礼以为常至是以辉丧长男有期服故命承宗代之
　　○巡按云南监察御史及三司奏覆勘镇守金齿腾冲都督佥事胡志擅用违禁诸器物罪俱有验诏执志至京下锦衣卫狱鞫送法司赎杖还职从之
　　○戊寅遣中官祭中霤之神
　　○赐淮王祁铨食盐二百引从王奏请也
　　○追封已故灌顶图妙广智大国师端竹领占为西天佛子从其徒大国师劄巴坚参请也
　　○己卯命户部尚书年富复任以奔丧还京也
　　○命故陕西署都指挥佥事康泰子永袭为西安前卫指挥使
　　○升郑府教授雷纯为本府长史司右长史从郑王瞻埈奏保也
　　○免陕西庄浪古浪凉州永昌镇番五卫被寇践伤屯地粮五万二千四百五十五石有奇
　　○淮王祁铨谒  长陵  献陵  景陵
　　○夜东方有星大如盏色赤尾迹有光起自天津正北行至阁道没
　　○庚辰升太常寺寺丞丘晟为顺天府治中以九年秩满也
　　○以江西饶州府柴棚局河泊所岁课钞二年给赐淮王祁铨从王请也
　　○辛巳命文武百官见淮王于诸王馆
　　○巡按广东监察御史李曰良奏雷州肇庆等府地方俱被广西流贼越境劫掠民不聊生  上命兵部移文总兵官颜彪等分遣偏师讨之
　　○以湖广绞洞城步等处擒杀苗贼功升赏将士二千七十五人有差内三百二十人升一级太监郭闵总兵官李震左佥都御史王俭左参将高端右参将李文等皆给赏
　　○敕宣府总兵官陈友副总兵董斌右参将江福等曰近因达贼屡次入境剽掠福等视为泛常以致失亡甚众及陈友等领兵前去又不同心戮力祛除边患却乃立意矛盾以误事机且尔等为朝廷武臣受边阃重寄既无勇无谋又多猜多忌拥兵自卫纵贼完归为边将者当如是乎宜痛自克励以副委任之意如仍前乖戾必治罪不宥不患朝廷无人代尔也尔等其慎之
　　○癸未迤北孛来遣使臣察占等四百五名口来朝贡马一百二十九匹赐宴于礼部并赐衣帽彩币等物
　　○都察院右副都御史刘孜先是巡抚南直隶并提督粮储遭母丧命奔丧还京仍旧巡抚既而有司以粮储分泒起运在迩请令孜就彼复职视事免其来京庶不妨误从之
　　○升广东道监察御史夏埙为广东按察司按察使
　　○是日楚府火
　　○致仕都察院右副都御史卢睿卒睿字仲思浙江东阳县人宣德间以进士拜广东道监察御史正统丁巳升都察院右佥都御史敕镇大同宣府辛酉改命参赞宁夏军务在边凡十四年景泰庚午以疾致仕家居十三年至是卒讣闻遣官谕祭
　　○夜客星居中台星下形渐微
　　○甲申朝鲜国王李瑈遣陪臣金系熙等奉表来谢恩贡方物马匹赐宴并赐彩币等物
　　○起前都察院右佥都御史李秉为南京都察院右佥都御史秉先在大同巡抚以事罢为民及是内阁臣荐其可用故有是命
　　○命迤北来朝使臣炤正统间例每月初一初八十五二十二日鸿胪寺官引领随朝
　　○湖广总兵官都督佥事李震奏躬率官军由锦田江华直抵云川桂岭横江等寨官军奋勇剿杀猺贼斩首二千五百余级生擒三百余人
　　○淮王祁铨谒祖母李妃坟园
　　○丙戌命锦衣卫指挥佥事吕贵监察御史马文昇给事中袁恺点视草场牧放马匹先是循例遣都督佥事王瑛等管领五军三千神机等营马往雄县等处草场牧放至是  上闻其钤束不严纵容官军骑往各处故敕贵等点视且戒其毋淂虗应故事容情不举
　　○前军带俸都督佥事薛忠卒遣官致祭命有司营葬
　　○戊子升刑部浙江司郎中李诚为浙江布政司右参政
　　○裁革云南诺邓大井顺荡三井盐课司副使各一员以各司奏事简官多故也
　　○夜有流星大如杯色青白有光烛地出天弁至天市西垣内三小星随之月犯毕宿
　　○己丑命济州卫老疾指挥使焦荣子钦南京江淮卫指挥同知魏忠子鉴金吾右卫指挥佥事王＜王巳＞弟贵代职故南京羽林前卫指挥使余全子瑛指挥佥事周元子鼎济阳卫指挥同知杨庆子和金吾左卫指挥佥事钱盛子璘府军卫指挥佥事马胜子瑄金吾左卫指挥佥事刘琮叔源俱袭职
　　○金星昼见于辰位
　　○庚寅命故文安伯张輗子斌袭封文安伯
　　○大同总兵官彰武伯杨信奏达贼侵高山卫地方随统官军会东路参将张鹏等追击走之
　　○辛卯赐宁化王弟镇国将军美垎女乐阳郡君仪宾刘江枝江王妹远安县主仪宾陈键诰命冠服鞍马等件
　　○壬辰  皇后千秋节免命妇朝贺
　　○锦衣卫带俸都指挥佥事马鉴忠义卫前带俸副千户杨贵等奏臣等奉命往女直地方买卖至开原候夷人接护过期不来至本月初四日始有山场女直都督你哈答领四百余人带明甲弓箭到边诈言迎接不依例脱卸盔甲弓箭因参将曾广诘问奔散至晚入境掠去男妇六人次日广领军追至贼寨擒寨首三人至十四日有成讨温卫一寨女直都督娄淂领五十六人来迎称说黑龙江野人与都督阿哈讎杀阿哈又与娄淂有讎臣等切详夷情虗诈难以凭信前往恐被马□匡赚  上令该部  实以闻
　　○癸巳初迤北孛来奏请彼处头目撒亦答力等六十五人赏赐已给彩叚八十七表里付先次来使纳哈出收领不曾带去至是孛来奏称赏赐迟滞诏如数给与命今来使臣察占领回赐之
　　○云南总兵官都督同知沐王□赞等奏木邦等处土官罕落法聚众作乱屡侵陇川等地方欲将原调守备贵州官军八千放回防御兵部言官军调守已定难允放回  上曰事有缓急不可执一云南贼情既急姑令放回其半庶不两误
　　○御马监勇士指挥佥事张宣随太监帖木儿干往南京还过凤阳夹沟驿驿丞程端谄事帖木儿干因以金帛赂宣端来京宣与宿妓家因令端以马馈帖木儿干许为迁官又求金帛不已端不与宣数凌辱之端忿恚因发狂突入御用监言宣反羸衣上树大叫复走入西上门门者获之与宣俱下锦衣卫狱  上御玄武门楼命都指挥门达鞫之端历数达过恶且云  祖宗命我言  上命枷宣警众竟死于枷以端为狂监禁之寻罢为民
　　明英宗睿皇帝实录卷之三百四十一
明英宗睿皇帝实录卷之三百四十二
　　天顺六年秋七月甲午朔享
　　太庙
　　○遣中官祭司门之神
　　○乙未升刑部云南司员外郎寗良为浙江司郎中行人司行人金文为刑部云南司员外郎
　　○命哈密等处使臣都指挥使木撒法儿指挥佥事阿领沙千百户镇抚等官马哈麻撒剌迷等十二人俱升一级失迷儿必失等二十人俱为所镇抚
　　○命哈密地面指挥使完者土干侄那颜指挥佥事沙班子失马黑麻马黑麻买土秃子陕西丁兀思班地面指挥同知恰恰侄失马哈麻土鲁番地面指挥同知舍黑马黑麻子把卜把搭黑商指挥同知土速看子阿卜都剌癿加思兰处指挥佥事满剌子阿巴俱袭职
　　○宥镇守通州都指挥同知陈逵罪逵与通州知州卢遂同知黄仲＜宀十见＞相讦奏命锦衣卫千户高安核之逵赂安安具报遂仲＜宀十见＞有贪淫迹而薄言逵罪  上命逵具状以闻逵乃自伏耕种官地及勒民纳柴草豆料罪且言太监韩亮传恭裴当李杰及内官陈政过臣或因役夫不给擅挞州官或给银与州卫官为臣置酒延款或邀饮臣家或知其杖杀军士不以闻此皆臣罪然臣实尊敬近侍内臣伏乞赦臣罪事下刑部请执逵鞫问  上曰逵既输罪其姑宥之
　　○山西平阳府安邑县民李真交城县民宋普贵等妖言惑众聚劫乡村伪称王立年号汾州民蔚显等格杀其党缚真等诣官械至京真瘐死普贵伏诛俱籍没其家
　　○楚府东安王季塛奏兄楚康王薨逝择七月二十八日归葬于江夏县灵泉山之原本府各郡王及镇国辅国将军俱有服亲属乞令送至坟所葬祭以尽亲亲之道从之
　　○锦衣卫都指挥使钱增护祖母陈氏奏乞抄没庄田一百顷  上曰贵戚之家当知止足僧护尝赐地千余顷已足耕种何淂复求不允
　　○夜东方有星大如盏色青白尾迹有光起自室宿东南行至近浊
　　○丙申淮王祁铨辞归
　　○赏延绥等处杀贼有功官军人等二百五十二人总兵官彰武伯杨信等官各银十两彩币二表里都指挥各银三两千百户等官各银二两旗军人等各银一两布二匹
　　○巡按直隶监察御史樊英等下锦衣卫狱时有诉英至六合县数饮丁忧主事郑瑛家因纳贿废法者命给事中赵忠锦衣卫百户陆瑄往核之忠等言英与瑛同年进士尝相过饮而纳赂废法实无有仍械京瑛至京遂下狱
　　○镇守西宁左监丞陈善与都指挥汪清有隙相讦奏下巡按陕西监察御史及三司核之言善遇寇輙遁致寇肆杀掠及数令军出境伐木卖茶亦为贼所杀又自杖杀番人及军士五人侵欺官旗俸钞货银私占军逐月纳银以万两计逼役军人致逃者几二百人清以无子取部属指挥家女子为妾者三人隐匿阵亡官军不奏者数十人  上命巡按御史按察司执清鞫之司礼监选内官一人往代善还
　　○乐平王冲烋奏臣昔奉命随兄韩王之国平凉平凉地寒而臣体素弱故致气疾久弗能瘳屡乞徙善地未获俞兄虽荷蒙遣医调治然暂淂稍愈遇寒辄发矧平凉为切边小郡韩王及臣等郡王将军岁禄民已不堪加以胡寇之扰军马守御数万之需皆于此取给臣诚不忍见其展转于沟壑也伏乞  圣恩俯悯如代府宣宁等王例徙臣于温暖通舟楫之所一则苏陕西罢敝之民一则延愚臣暮年之命事下工部请允其奏徙于广东韶州府仍敕广东三司为建府第从之
　　○丁酉兵部奏天顺元年七月凉州杀贼官军其应升一级者六十六人应赏者四百二十六人宜即施行以励将士从之
　　○己亥兵部奏今年六月达贼入大同地方虏掠人畜请治其镇守官都督佥事张鹏监丞阮和都指挥罗俊失机之罪  上命宥之再误事不宥
　　○都督佥事颜彪奏报官军于贺县廉州等处擒杀蛮贼八千余众
　　○辛丑命刑部署郎中事员外郎王佐实授郎中署员外郎事主事张信罗淮实授员外郎
　　○赏锦衣卫都指挥佥事金贵银十两彩币二表里指挥佥事冯普银七两彩币一表里总小旗舍人等各银五两绢五匹以出使迤西哈密抚谕番夷有功也
　　○降守备西阳河堡都指挥佥事楚祯二级横海卫差操先是祯今军采薪猝遇寇死者三人事闻下巡按御史鞫祯当绞都察院言祯令军为蓄积计较之私役者不侔乃有是命
　　○壬寅命翰林院修撰刘吉检讨刑让为应天府乡试考官
　　○先是福建贡岁造叚匹于京工部以其纰薄劾其织造官吏因及看验提督官右布政使刘让左参政张斌等  上命锦衣卫遣人执赴都察院问罪输赎复职仍诏工部锦衣卫各遣官一人械往任所追偿
　　○癸卯致书含山大长公主曰朕每念  皇高祖所生亲王公主四十人而享有高寿者今惟祖姑一人诚难淂也近者承喻用度有缺朕心恻然特遣太监蓝忠赍送珠翠九翟博须冠一顶白金三百两钞一万贯各色纻丝十匹纱十匹罗十匹生熟绢三十匹奉至府中以表亲亲之义至可收领尚宜自爱以膺悠久之福
　　○命淮府永豊王祁钺岁禄折钞准一年改折布绢从淮王祁铨奏请也
　　○兵部奏锦衣卫指挥佥事吕贵等奉敕往雄县点视草场所牧马不在草场者四千四百余匹皆由该管都督王瑛刘福靳忠等不严钤束以致军士私骑别往请治其罪  上曰王瑛马匹不在者少姑已之刘福靳忠罚俸半年其余该管官员送锦衣卫问罪
　　○甲辰礼部奏伊府长史司左长史金润等言本年八月初六日应祭社稷山川等神而洛阳王并臣等俱居伊王丧恐未可以承祭臣等议礼不以私丧废公祀今洛阳王虽有父服其社稷山川之祭宜令主祭从之
　　○复除佥事吴璘于浙江按察司以亲丧服阕也
　　○命迤北孛来使臣右都督察占为左都督都督同知兀马儿指挥同知把速剌母鲁土罕指挥佥事克马力丁等俱升一级其余未有职者授官有差
　　○备御辽东开原右监丞韦朗奏今年六月二十九日官军于密城寨地方杀败达贼斩贼首三十九级获贼马三十三匹并器械诸物
　　○癿加思兰来朝使臣一人因醉不候伴送先驰马出崇文门外为人捕获礼部奏擅擒使臣者当罪锦衣卫乃言使臣奔逃捕者当赏诏从之各赏钞五十贯
　　○伊王颙炔薨伊厉王第二子母丁氏永乐十一年生二十二年袭封至是薨享年四十六讣闻  上辍朝三日谥曰简遣官致祭命有司营葬
　　○工科给事中刘斌奏朝廷为大臣营葬旧有定制今工部为南京吏部致仕尚书曹义造坟踰制十倍此盖遣去官及有司于义子皆鬻私徇情故致僣分越礼劳民伤财乞敕该部勘其原造坟茔合制者存留违制者革去其鬻私徇情者皆治以罪仍令该部今后造坟必悉遵旧制为宜从之
　　○乙巳升陕西都指挥佥事苏镒为都指挥同知以其父淂先任都指挥佥事杀贼阵亡应升一级故也
　　○升湖广按察司副使沈庆宝庆府推官刘文武冈州城步巡检司巡检李经顺天府带俸炤磨沈珍等俸各一级俱以征绞洞贼寇功也
　　○给文安伯张斌岁禄一千二百石本色折色中半兼支
　　○丙午赐昌化王庶次子名成金□委
</div>
    <div class="pagination">
<a href="明实录英宗实录_page245.html">上一页</a><span>...</span><a href="明实录英宗实录_page241.html">241</a><a href="明实录英宗实录_page242.html">242</a><a href="明实录英宗实录_page243.html">243</a><a href="明实录英宗实录_page244.html">244</a><a href="明实录英宗实录_page245.html">245</a><span class="current-page">246</span><a href="明实录英宗实录_page247.html">247</a><a href="明实录英宗实录_page248.html">248</a><a href="明实录英宗实录_page249.html">249</a><a href="明实录英宗实录_page250.html">250</a><a href="明实录英宗实录_page251.html">251</a><span>...</span><a href="明实录英宗实录_page247.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
