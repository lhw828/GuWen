<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1230 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1230 页/共 1860 页
  </h1>
  <div class="content">
   ○谕、现今川省军务。需员办理。文绶在川。已逾半载。诸事稍为熟习。如讯无别情。即将伊留于军营。自备资斧。效力赎罪。如催趱各路粮运。及安置降番等事。派令承办。倘再不实力奋勉。该督等、即据实严参。加倍治罪　　

○参赞大臣副都统舒常奏、本月初三日早。见有贼番五六百人。分为三队。从东涧密林、前来滋扰。臣即督同镇将、分路压攻。贼见官兵勇猛。仍由树林中窜回负险。次日、又有贼番潜从西涧林中、分队而来。臣同马虎等、率兵放枪迎击。毙贼十余人。余俱奔窜。此两次弁兵。间有阵亡受伤。谕军机大臣等、前此舒常一路。不过牵缀贼势。所派兵力。原觉稍单。今分路进兵。绰斯甲布一带。即为进攻勒乌围正路。昨丰昇额已奏、带绿营兵四千。土兵二千。前往攻剿。自能得力。但金川贼番。较小金川更为狡黠。而潜劫营寨。截掠粮道。尤其长技。著传谕三路官兵。安营设卡之处。豫为加意严防。设或贼众潜来劫掠。即奋勇歼戮。自不敢轻视官军。而后路粮道军台。并各派干练大员、往来迎护。方为妥善。至舒常所奏、截杀贼众官兵、及粮台兵丁内、有带伤及阵亡者。并著查明。报知丰昇额、咨部赏恤　　

○又谕曰、文绶奏、亲赴美诺、筹办粮运。安插番众一摺。所见已迟。文绶委任总督。一切粮运。乃其专责。而各土司番境。皆伊所管地方。今小金川全境俱已平定。其间应办之事颇多。文绶既见及此。何不于阿桂攻破僧格宗时。即前往相度筹办。直俟接到温福等札调查礼之信。始奏请前往。已属濡迟。前已降旨、令刘秉恬驻劄美诺。督办粮运。及安抚降番诸务。如文绶业已抵美诺。即著刘秉恬、传旨讯问文绶。伊既知分内应办之事。何不早为具奏。前往讯取切实确供奏闻　　

○又谕、昨以蒙古阿拉善王游牧之哈布塔海哈拉山等处地方。有民人偷刨金砂。持械逞凶之事。曾传谕勒尔谨、将此等越境滋事奸徒。严行分讯。从重治罪。不得稍存姑息。适阿拉善王罗布藏多尔济、因年班到京。以此询及。据称、此地因出产金砂。常有民人越界偷挖。屡次驱逐。不能止息。恐人众滋事。今情愿将此地交出。听地方官永行封禁。庶不致再生事端等语。蒙古游牧山场。因有出产金砂。奸民牟利竞赴。什伯成群。甚至持械逞强。此风原不可长。但该处既有金矿发现。乃因此而遂荒弃其山。亦未免因噎废食。即如各处产铜地面。一经开采。未尝不聚多人。特因官为经理。易于弹压稽查。自可不致别生事衅。况金银等矿。乃地产精华。自无不行发露之理。开采一事。原因天地自然之利。为之加意节宣。特在人之善为妥协办理耳。已令罗布藏多尔济、于回伊游牧时。路过甘肃省城。将此情节、面告勒尔谨。即会同罗布藏多尔济、前往查勘。详细商酌。如该地出产金砂。果属盛旺。既可官为募民开采。仍彼此妥议。立定规条。勒尔谨、派出地方明干大员一人。罗布藏多尔济、亦派出属下之妥干章京一人。在彼经理。仍照矿厂之例。官为抽课。而所抽下之课项。并不妨照八沟之例。酌赏该王子三分之一。如此立法调剂。奸民既得餍其嗜利之心。攘窃竞斗之风。转可不禁自止。于事颇为两便。如该地产砂本属无多。不值开采。即可如罗布藏多尔济所奏、听其将山场交出。官为永行封禁。勒尔谨、务同该王子、和衷确查。妥议具奏。此旨暂存。俟罗布藏多尔济起程时。令其带往。面交勒尔谨阅看办理　　

○又谕曰、舒常奏、据各营带兵将领等先后禀报、楚兵李林、宋维刚、吴得贵、冀尚义、陕兵陈义德、因砍伐柴薪。致迷路径失去等语。已照所奏、将该管各员、交部议处矣。兵丁等在营。遇有樵汲之事。偶值雪厚箐深。致迷路径。固属情理所有。恐其中或有畏避军营差务。假托迷路。私自潜逃。窜匿本籍。均未可定。不可不严行根究。除另谕署川督富勒浑、沿途加意查拏外。著传谕陈辉祖、巴延三、即查明各兵营分住址。严饬所属文武员弁。在于各本籍上紧访缉。一经弋获。即速讯取确供。即行正法。仍一面具奏。并知照军营。俾众兵共知警惕　　

○调礼部右侍郎倪承宽、为仓场侍郎　　

○己丑。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○谕军机大臣等、勒尔谨查办蒙古哈布塔海哈拉山等处民人、偷刨金砂。持械逞凶一案。所办殊属未协。此等游手奸民。敢于纠众私越蒙古游牧地界。刨金牟利。甚至持械逞凶。实属不法。自当严行究治。以儆凶顽。乃前此既拏获一百余犯。其中岂无倡首滋事之人。若严行根究。无难即得实情。乃该督辄以讯无逞凶抗拒之犯、从轻完结。嗣据员外郎巴扬阿又报、有多人潜往。并用金□欣斧攩回蒙古之事。可见该犯等、因地方官未经严究。以致更相效尤。该督既饬委镇道、分路查拏。何致不能弋获一犯。转以闻拏畏惧、均已散归为词。颟顸了事。尤非情理。著传谕勒尔谨、即将此案现有人犯、严讯持拏金□欣斧逞凶滋事情由。如或正犯在逃。并当查出姓名。严拏务获。究出倡首之一二人。从重治罪。俾奸民知所畏惧。不得过为姑息。并不得稍存回护。自干咎戾。仍将作何讯究确情。据实覆奏。将此饬谕知之　　

○庚寅。上诣皇太后宫问安　　

○御保和殿。筵宴朝正外藩。左翼。科尔沁多罗郡王纳旺色布腾、多罗郡王和硕额驸齐默特多尔济、多罗郡王喇特纳扎木素、多罗贝勒三音察衮、固山贝子多罗额驸班珠尔、固山贝子鄂勒哲特穆尔额尔克巴拜、辅国公色当噶玛勒、一等台吉喇特纳、色棱丹巴、萨木丞勒、四等台吉敦多布、阿巴噶多罗郡王车凌旺布、辅国公齐巴克扎布、敖汉多罗郡王喇什喇布坦、固山贝子固山额驸垂济扎勒、和硕额驸朋苏克喇锡、二等台吉色布腾多尔济、鄂尔多斯郡王品级多罗贝勒栋罗布扎木素、扎噜特多罗贝勒衮楚克扎布、一等台吉朋苏克、阿噜科尔沁多罗贝勒达克丹、喀喇沁固山贝子多罗额驸扎拉丰阿、和硕额驸那木扎布、一等塔布囊格勒克萨木噜布、翁牛特固山贝子图璊巴颜、二等台吉巴颜巴图尔、三济扎布、巴林辅国公和硕额驸德勒克、多罗额驸丹津、二等台吉索诺木、苏尼特辅国公扎什喇布坦、克什克腾扎萨克一等台吉囊济特扎布、郭尔罗斯固山额驸苏玛第、归化城土默特四等台吉巴勒丹多尔济、右翼。科尔沁和硕亲王多罗额驸色旺诺尔布、喀尔喀和硕亲王固伦额驸拉旺多尔济、多罗郡王车木楚克扎布、多罗贝勒衮布多尔济、固山贝子朋楚克、镇国公恭格阿喇布坦、辅国公车登扎布、德勒克多尔济、丹巴旌准、达什朋楚克、拉沁苏隆、索诺木辰伯勒、扎萨克一等台吉班第、噶尔玛扎布、阿拉善和硕亲王和硕额驸罗布藏多尔济、公品级一等台吉旺沁班巴尔、绰罗斯多罗郡王罗布扎、回部郡王品级贝勒霍集斯、辅国公图尔都、和什克、额色尹、扎萨克一等台吉玛木特、二等台吉鄂斯满、杜尔伯特固山贝子博第、一等台吉车登、乌喇特镇国公噶勒桑车凌、和硕特辅国公巴勒济、青海扎萨克一等台吉罗布藏丹津、及领侍卫内大臣等。召科尔沁多罗郡王纳旺色布腾、多罗郡王和硕额驸齐默特多尔济、多罗郡王喇特纳扎木素、多罗贝勒三音察衮、固山贝子多罗额驸班珠尔、阿巴噶多罗郡王车凌旺布、敖汉多罗郡王喇什喇布坦、固山贝子固山额驸垂济扎勒、鄂尔多斯郡王品级多罗贝勒栋罗布扎木素、扎噜特多罗贝勒衮楚克扎布、阿噜科尔沁多罗贝勒达克丹、翁牛特固山贝子图璊巴颜、巴林辅国公和硕额驸德勒克、科尔沁和硕亲王多罗额驸色旺诺尔布、喀尔喀和硕亲王固伦额驸拉旺多尔济、多罗郡王车木楚克扎布、多罗贝勒衮布多尔济、固山贝子朋楚克、阿拉善和硕亲王和硕额驸罗布藏多尔济、绰罗斯多罗郡王罗布扎、回部郡王品级贝勒霍集斯、辅国公图尔都、和什克、额色尹、杜尔伯特固山贝子博第等、至御座前。赐酒成礼　　

○是月。湖北巡抚陈辉祖奏、查通省额贮仓谷、及零星各款。共存谷一百三十万三千余石。每年奏销册内。附贮另立一款。造册纷繁。查核难遍。恐日久不肖吏胥、影射滋弊。且每年出陈易新。非如银两各清各款者比。请删除归并。以一百二十万石、作为正额。其余十万有奇、及将来漕南耗米易谷、折谷、俱入附贮项下、列为二款。令各属一体造报。报闻　　

○护理广西巡抚布政使淑宝奏、广西桂林、平乐、梧州、浔州等四府属。共贮备东谷十万石。以粤东产谷。不敷民食。岁需西省接济。查粤西水次州县。每年春夏之交。应粜息谷七千余石。仓贮额谷。已敷平粜。息谷非民食所必需。臣与督臣酌议。请于粤东省城平粜时。拨备东息谷。交东省首邑减粜。其价银、仍解粤西。存司库备赈。再拨水次州县息谷。补备东息谷缺额。如东省谷贱。即不需拨运。若需谷偶多。另拨备东额贮。即将息谷拨补备东正额。仍扣存粜价。得旨、既与督臣相商。如所议行　　

○是年。予金川出师阵亡之参领纳兰图一员。副将色伦泰一员。参将薛琮等二员。三等侍卫哈尔赳一员。都司袁国琏一员。蓝翎侍卫三达勒一员。守备和纯武等二员。云骑尉占辟纳等二员。千总赵全柱等三员。把总陈起龙等二员。外委张启明等六员。护军马步兵三百五十七名。祭葬恤赏如例。俱入祀昭忠祠　　

○旌表孝子。安徽等省许永科等七名。守节合例。八旗满洲笔帖式富谦妻费氏等一百二十口。蒙古马甲官德妻拖豁洛氏等十四口。汉军领催留住妻和氏等十一口。内务府镶黄等旗披甲海翥妻李氏等七口。奉天等省驻防三保妻傅氏等七十四口。直隶等省王匡妻吴氏等四百口。夫亡殉节。江苏等省赵盛如妻陆氏等二十口。未婚守志。江苏等省杨友兰聘妻周氏等十九口。百岁寿民妇。宗室道宝妻富察氏等二口奉天镶黄等旗觉罗色尔布妻赵氏等三口。直隶等省苏士焕等七十四名口。各给银建坊如例　　

○一产三男。直隶等省于峨文妻姚氏等八家　　

○会计天下民谷数。各省通共大小男、妇、二万一千六百四十六万七千二百五十八名口。各省通共存仓米、谷、三千七百八十七万二千三百四十九石八斗九升一合五勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十三


大清高宗法天隆运至诚先觉体元立极敷文奋武孝慈神圣纯皇帝实录卷之九百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。春。正月。辛卯朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

○诣大高殿、寿皇殿、行礼　　

○遣官祭太庙后殿　　

○御乾清宫。赐宗室王公等宴　　

○壬辰。谕、元旦升殿受贺。在朝百寮、及外藩陪臣、例应以次分班行礼。乃昨日朝臣班行礼毕。阶下已赞鸣鞭。询之礼部。据称、高丽、安南、两国陪臣。已缀朝臣之末、为一班行。先期曾开入仪注进呈。是以未经另摺具奏等语。典礼专司。不应颟顸舛误若此。上年冬、安南陪臣到京。该部曾经具奏、缀朝臣之末。一同行礼。此系随时升殿谢恩。朝臣员数。多寡本无一定。不妨因便带领朝见。若元旦正节。大礼攸关。中外观瞻所属。藩国陪臣。岂可与朝臣班联参错。并无次第。向以藩服来朝者众。若一一分班胪赞。未免需时。曾命于朝臣班外。将诸藩统列一班。今该部乃并此一班。亦省入朝臣之班。更不特摺请旨。朦胧列入仪注内。夫所进仪注。特系岁岁常行、刊板不移之规则。朕临御三十八年以来、礼部所进仪注。皆躬亲素所熟娴。即遇坛庙大祀。于一切仪注。亦不过举手加额。用展诚敬。其间仪文次第。更无待逐一更为检视也。元旦众臣朝朕之仪。何用朕披览。将以朕之未经检视仪注。为不能勤政可乎。如六曹奏牍本多。内户部、刑部之事。尤为殷剧。其题奏之案。朕惟就其有关节要者。悉心斟酌。若钱粮名目字数。案件汇结姓名。又岂必逐一研讨、而后定其进止耶。况专务于此。无论日不暇给。并虑逐其末而忘其原。大非慎宪敕几之道。于政要又复何裨。礼部堂官等、以似此朝会钜典。于常例有所增损之处。不为妥议、专摺请旨。转以列入仪注为辞。咎将谁诿。著礼部堂官明白回奏。寻奏、臣等因上年十二月皇上升殿。请将安南贡使、入于百官班末行礼。此次元旦朝会大典。率将高丽、安南、两国陪臣。随班行礼。载入仪注。并未专摺声明。实属糊涂。应请严议。得旨、交部察议　　

○又谕、四川自办理军务以来。一切徵调官兵、及挽输馈运。皆系动用公帑。从未有丝毫累及闾阎。而赍送遄行。不无少资民力。上年曾降旨分别蠲缓。以示优奖。而百姓等趋事奉公。倍加踊跃。一年之内。又已积有勤劳。兹当小金川全境荡平。自宜益沛隆施。俾共洽新春膏泽。著再加恩、将四川省官兵经过之成都、华阳、新都、汉州、德阳、绵州、梓潼、剑州、昭化、广元、郫县、灌县、汶川、保县、杂谷厅、茂州、松潘厅、双流、新津、卭州、名山、雅安、荣经、清溪、打箭炉、芦山、天全州、金堂、简州、资州、资阳、内江、隆昌、泸州、纳溪、叙永厅、永宁、三台、中江、蓬溪、射洪、渠县、蓬州、南充、大竹、梁山、奉节、云阳、万县、巫山等、五十厅州县。乾隆三十八年分、额徵钱粮。俱缓至三十九年带徵。其分办夫粮。未经过兵之温江、新繁、彭县、什邡、崇宁、崇庆州、仁寿、井研、安县、绵竹、阆中、苍溪、南部、巴州、通江、南江、西充、营山、仪陇、广安州、邻水、岳池、马边厅、宜宾、庆符、富顺、南溪、长宁、高县、筠连、珙县、兴文、屏山、雷波厅、江北厅、巴县、江津、长寿、永川、荣昌、綦江、南川、合州、涪州、铜梁、大足、璧山、定远、酉阳州、秀山、黔江、彭水、忠州、酆都、垫江、开县、大宁、石砫厅、达州、东乡、太平、新宁、平武、江油、石泉、彰明、盐亭、遂宁、乐至、安岳、眉州、丹棱、彭山、青神、乐山、峨眉、洪雅、夹江、犍为、荣县、威远、蒲江、大邑、合江、江安、西昌、冕宁、盐源、会理州、越嶲厅等、九十厅州县。所有三十七年蠲剩、应行带徵之项。俱展限至三十九年。再行带徵至官兵经过地方。番民有认纳夷赋银米贡马者。俱著一体缓徵。用昭格外轸恤。庶茅薝作息。益得宽舒。副朕曲体民劳、有加无已之至意。该部即遵谕行　　

○又谕、迩年办理小金川以来。节次调派陕甘官兵。较他省为数稍多。一切经过地方。停宿供亿。均动支官帑。丝毫不以累民。第念陕省、为入川总汇之区。凡调取陕甘官兵。解送军装铅药饷鞘等项。皆所必经。兹当小金川全境荡平。兵差所过之地。民劳可念。允宜量加恩泽。用普春祺。所有陕省接壤川境临栈之宝鸡、南郑、城固、西乡、沔县、略阳、宁羌、褒城、洋县、凤县、留坝厅、十一厅州县。缓徵正赋钱粮十分之五。其路当孔道、差务繁多之咸宁、长安、咸阳、兴平、临潼、渭南、凤翔、扶风、岐山、潼关厅、华州、华阴、武功、十三厅州县。缓徵钱粮十分之四。办差稍次之鄠县、盩厔、醴泉、高陵、蓝田、泾阳、三原、富平、耀州、同官、肤施、延川、延长、甘泉、陇州、汧阳、麟游、郿县、榆林、大荔、澄城、韩城、朝邑、郃阳、蒲城、白水、兴安州、汉阴、石泉、邠州、长武、乾州、商州、鄜州、洛川中部、宜君、缓德州、米脂、清涧、四十州县。缓徵钱粮十分之三。至甘省僻近西陲。民多贫瘠。而办送兵差。并皆黾勉趋事。所有差务较繁之陇西、岷州、宁远、漳县、西固州同、阶州、成县、文县、八厅州县。缓徵正赋钱粮十分之五。其次之皋兰、狄道、渭源、沙泥州判、平番、古浪、武威、永昌、固原、静宁、会宁、通渭、礼县、西和、十四厅州县。缓徵十分之四。其又次之西宁、碾伯、大通、巴燕戎格厅、宁夏、宁朔、灵州、中卫、平罗、张掖、山丹、东乐县丞、镇番、河州、靖远、红水县丞、泾州、平凉、盐茶厅、隆德华亭、灵台、宁州、安化、环县、洮州厅秦州、清水、徽县、两当、伏羌、三十一厅州县。缓徵钱粮十分之三。但缓徵旧欠。则急公输将之户。转不得一体同邀惠泽。而次年新旧并徵。民力亦仍不免拮据。并著将陕、甘、过兵各州县应完之项。统于乾隆三十八年分新赋内、分别缓徵。以昭公溥。其酌缓四五分者。仍分作三年带徵。酌缓三分者。分作二年带徵。俾群黎从容输纳。永免追呼。共享昇平之乐。该部即遵谕行　　

○又谕曰、永德现在来京陛见。看其器局小而不甚晓事。不称巡抚之任。广西巡抚员缺。著熊学鹏调补。三宝、著调补浙江巡抚。鄂宝前在巡抚任内。尚无大过。仍著补授山西巡抚。伊现在川省军营。办理粮务。其巡抚印务。著巴延三暂行署理。所有陕西巡抚印务。著毕沅护理　　

○又谕曰、三和现在告假在家。未能办事。所有工部侍郎事务、著高朴以副都御史署理。向来巡抚回京。应补授三品京堂。永德著即署理副都御史　　

○又谕、据淑宝奏镇安府属奉议州、有改遣重犯。俞元、在配将铁圈铲脱。蓄意潜逃。先经该州判刘绍濂、觉察拘讯。适值本府檄调公出。将犯锁押班房。以致开炼脱逃。现在行提应讯人等、严审另为核参等语。甚属不成事体。改遣重犯。敢于蓄意图脱。既经觉察拘讯。即应严行羁禁。乃该州判因该府檄调。辄将要犯锁押班房。以致潜逃无忌。非寻常疎防可比。而该府之不能董率有方。该上司等之平昔漫无整饬。俱难辞咎。乃淑宝视为泛常之案。并不将该管各官、即行查参。又不将管押各役、严讯贿纵情弊。仅以奏闻了事。该省之吏治废弛。即此可见。所有该州判刘绍濂著革职拏问。同管押之差役人等、一并交该护抚严审究拟具奏。其该管知府、并著查明、革职勒缉。护巡抚淑宝按察使朱椿、俱著交部严加议处　　

○癸巳。上奉皇太后幸重华宫侍宴　　

○谕、每岁新正。豫查各省、有因灾予赈地方。俱降旨加恩展赈。以示体恤。昨岁各直省、俱年谷顺成。秋田普获丰稔。且报收十分者居多。即甘肃省、据报偏灾数处。而通计收成。亦在七分以上。原毋庸再沛恩膏。第念西陲地瘠民贫。非沃壤殷饶者可比。虽成灾仅属一隅。恐民力究未免拮据。特令该督确查。如有应行加恩之处。详悉覆奏。兹据奏到偏灾各厅州县。业经照例赈恤。穷黎已咸登衽席。若于春初、酌借耔种口粮。更足资接济。惟河东之皋兰、暨所属红水县丞、靖远、平凉、泾州等五处。被灾情形较重。入春青黄不继之际。不无待泽等语。所有皋兰等五州县。俱著加恩展赈一个月。其有应酌借耔种口粮者。仍著查明妥办。该督其董率所属。实心经理。毋任吏胥侵渔中饱。俾闾阎均沾实惠。以副始和布令、优恤边氓至意。该部即遵谕行　　

○又谕曰、李云标现在患病。著开缺调治。所有陕西固原镇总兵员缺。著海禄署理　　

○又谕曰、温福奏、提督哈国兴、在军营病故。哈国兴、自前岁征剿缅匪以来。颇属勇往。上年调赴四川西路军营。擢任提督。带兵攻剿。叠著劳绩。是以特加恩授为参赞大臣。并将伊子用为守备。现在小金川全境荡平。正值进剿金川、需人之际。倚任方殷。遽闻溘逝。深为轸惜。著赏银一千两。存恤其家。并加赠太子太保。以示悯劳饰终至意。所有应得恤典。仍著该部察例具奏　　

○定边将军大学士温福奏、金川党恶助凶。必当申讨。臣与阿桂、丰昇额筹议。臣由喀尔萨尔进兵。阿桂由当噶尔拉进兵。均攻噶拉依。直捣腹心。丰昇额由绰斯甲布进兵。会同舒常、迳攻勒乌围。制其要害。现在商议陆续进发。报闻　　

○又奏丰昇额由章谷吉地等处。往绰斯甲布。于臣西路兵内、先拨贵州及固原兵一千名。并董天弼处、先到之甘肃兵一千数百名。交丰昇额、于十二月十八日带领起程。嗣有续到甘肃兵一千名。亦令侍卫等带领赶上其三杂谷土兵一千五百余名。由党坝便道先赴绰斯甲布等候。至从前大兵未抵美诺、及底木达之时。小金川之南北境。俱防贼番抄截。今各寨落收服。东南北三面。已非应防之后路。惟美诺系粮运总汇。酌议留兵。又曾头沟堪卓沟、木了山、大板昭一带。路通金川。且僧格桑、原从底木达之美卧沟逃往。恐贼酋见此空虚。从小路潜来滋事。是以拨兵二千。交董天弼分驻要隘。并令其留驻布朗郭宗、底木达等处。防范后路。至功噶尔拉、系金川与小金川交界。其山与巴朗拉相似。而较为高峻。地气亦属阴寒。臣审度事机。刻难延缓。业于十二月二十二等日。统兵启行。于簇拉角克沟之南、帛噶尔角克碉之北、觅路径赴牛厂前进。较之回赴美诺、再趋功噶尔拉。更为便捷。得旨、所办俱妥。伫俟捷音　　

○以云南昭通镇总兵马彪、为西安提督　　

○甲午。上诣皇太后宫问安　　

○谕、川省自征剿小金川以来。贵州、湖广及云南昭通等营。亦俱调拨官兵。所有师行供亿。及一切运送军装火药等项。俱动用官帑。丝毫不以累民。而沿途承应执劳。皆能踊跃趋事。民情殊为可嘉。兹当小金川全境荡平。允宜广沛恩施。俾沾闿泽。用普春祺。曾传谕各该督抚令查明征兵经过之地。应如何酌量加恩之处。分别具奏。今据各该督抚等陆续奏到。并称、各该省秋成丰稔。户乐盈宁。小民实自忘其劳。兹蒙格外施仁。遵即查明酌议缓徵分数具奏等语。所有官兵经过之贵州毕节、威宁等十七州县。湖广之竹山、竹溪等五十七州县厅。云南之恩安、大关同知等八州县厅。应徵乾隆三十八年分钱粮。俱著照该督抚等所奏。分别按数缓徵。用纾民力。各该督抚等、其董率所属悉心察核。俾闾阎实被恩膏。以副朕嘉惠体恤至意。该部即遵谕行　　

○又谕曰、甘肃提督马全、即著驰驿前往四川。派在温福军营。作为领队大臣。管理甘肃官兵　　

○又谕、小金川之地。于旧腊悉已荡平。现在将军等、分路统兵。乘胜直捣金川。一切军需。自宜宽裕储备。著再于部库内、拨银五百万两。解往川省备用　　

○参赞大臣副都统舒常奏、十二月二十日。土司工噶诺尔布来营。据称索诺木畏惧。于本月十七日。将甲尔垄坝地方。绰斯甲布旧碉三座。金川新碉三座。暨附近甲尔垄坝之思根等处新旧碉五座。一并退还。现已派头目土兵据守等语。臣即面谕以汝能实心出力。督率土兵助攻。将来受恩正多。随酌给奖赏。谕军机大臣等、舒常奏、索诺木将甲尔垄坝退出。所办甚合机宜。看来逆酋此举。自系闻大兵已破小金川。即日移兵分路进剿。而绰斯甲布一路。现有官兵督率土兵进攻。其意妄以为退还甲尔垄坝。可图目前完事。且俟大兵彻后。复出而侵占。丰昇额、舒常即当明谕工噶诺尔布、以此次进剿。实为众土司翦除后患。不灭不休。益坚其效顺之心。不复存顾畏之念。方为妥善。惟是金川番贼。较之小金川、狡谋更深。其于窃劫营盘。抄截后路。尤为长技。前已详悉传谕温福等、加意豫防。营中守御宜严。途次巡查宜慎。使贼众技无所施。或贼冒死而来。即当乘机尽歼。大示惩创。庶不敢复为轻视。且官兵渐次深入。后路尤关紧要。一切饷道军台。并须实力守护。贼众潜伺我后。万一稍有疎虞。成何事体。此一节所关甚大。温福等各路、均当留心规画。调度得宜。勉之慎之　　

○又谕曰、舒常奏、绰斯甲布随营土练二千余名。察其出力不出力分别加赏。所见虽亦近是。但令独抱向隅。未必能激其愧奋之志。丰昇额、舒常、当传齐绰斯甲布众土练。谕以尔等随征以来。尚未见实心出力。本不应滥叨恩赏。但此次大皇帝恩旨。凡随营土兵。概行加赏。我等因仰体大皇帝一视同仁。仍概赏尔等。嗣后惟当倍加奋勉。以图报效。如此晓谕。番夷等既得加赏。感而且畏。向后自可冀其得力　　

○四川总督刘秉恬、督理粮饷山西巡抚鄂宝奏、从前美诺未克。西南道路不通。军粮半由南路转运。今道路已通。除功噶尔拉官兵。仍从草坡沃克什一路粮台供运外。其当噶尔拉一路军台。若亦从西路馈送。恐致拥滞议自成都由木坪运至美诺、僧格宗等处。转运营中。不独较之由打箭炉运往者。所省为多。即较之由桃关运出者。尚有撙节。再南路站长山僻。运费较西路为繁。增兵既多。积粮无几。不如西南两路并运。臣鄂宝、于供支功噶尔拉之外。兼办党坝运往绰斯甲布军粮。臣刘秉恬、供支当噶尔拉之外。兼办南路运往绰斯甲布军粮。彼此赶办。较为有益。此外吉地丹东一路。现有官兵六七千。臣刘秉恬于章谷存粮内、运往接济。得旨嘉奖
  </div>
  <div class="pagination">
   <a href="清实录乾隆朝实录_page1229.html">
    上一页
   </a>
   <span>
    ...
   </span>
   <a href="清实录乾隆朝实录_page1225.html">
    1225
   </a>
   <a href="清实录乾隆朝实录_page1226.html">
    1226
   </a>
   <a href="清实录乾隆朝实录_page1227.html">
    1227
   </a>
   <a href="清实录乾隆朝实录_page1228.html">
    1228
   </a>
   <a href="清实录乾隆朝实录_page1229.html">
    1229
   </a>
   <span class="current-page">
    1230
   </span>
   <a href="清实录乾隆朝实录_page1231.html">
    1231
   </a>
   <a href="清实录乾隆朝实录_page1232.html">
    1232
   </a>
   <a href="清实录乾隆朝实录_page1233.html">
    1233
   </a>
   <a href="清实录乾隆朝实录_page1234.html">
    1234
   </a>
   <a href="清实录乾隆朝实录_page1235.html">
    1235
   </a>
   <span>
    ...
   </span>
   <a href="清实录乾隆朝实录_page1231.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
