<!DOCTYPE html>
<html>
 <head>
  <meta charset="utf-8"/>
  <title>
   清实录嘉庆朝实录 - 第 226 页/共 523 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录嘉庆朝实录 - 第 226 页/共 523 页
  </h1>
  <div class="content">
   ○以哈密帮办大臣花尚阿、为办事大臣。二等侍卫罗布藏多尔济、为哈密帮办大臣。　　

○户部议准、贵州巡抚福庆疏报、独山、黄平、二州、开垦四五亩有奇。照例升科。从之。　　

○壬戌。上御乾清门听政。　　

○谕内阁、恒伯奏洪果尔托洛海山产煤甚旺、民人内有情愿前往挖取者、请旨限以三十人前往开采等语。所奏非是。口外蒙古地方。向无开挖煤窰之例。洪果尔托洛海山在扎哈沁牧界之北。伊等平时虽不在彼住牧。如准民人挖煤。相沿日久。民人积众。难免不滋生事端。所奏不准行。并著申饬。　　

○以太仆寺卿温汝适、为通政使司通政使。前任驻藏大臣英善、为太常寺卿。　　

○癸亥谕内阁、近日朕屡降谕旨。训饬各部院衙门办事迟缓。以防怠玩积压之敝□大。本日御史英纶、因有请定进署画稿章程之奏。所言亦是。但此事惟在各部院大臣恪遵谕旨。实力奉公。若如摺内所称、将各大臣进署散署。俱定立一准时刻。殊觉于事无益。各衙门事务繁＜闲＞不同。即稿件之多寡不一。该大臣等果能每日早进公署。将应办事件一一清厘完结。即为无旷厥官。若定以时刻。在不实心任事之人。终日在署端坐。而于事理概不置可否。其事务较＜闲＞衙门。公事早毕。二三僚友。静坐燕谈。又于政治奚裨乎。至谓各衙门送画稿件。经旬累月。不能画回。此则实无其事。部院事件本有限期其书画题奏咨行。亦俱有月日可凭朕勤求治理时加考察该大臣等亦何敢将稿件存留私宅。任意耽延。设有一二怠惰之人。御史应指名参奏。不得笼统声叙总之国家庶事繁多各部院堂官身膺显秩董正庶僚惟当勤以莅事。公以率属。自能赞襄国是百度修明。原不在更定科条。务名鲜实所谓治事不如治官。身为大臣者。仰体朕日理万几孜孜求治之意。无致言事者有旷官之诮实所厚望焉。　　

○户部议准、云贵总督伯麟等议奏、滇铜正运六起。加运二起。请将正运六起改为正运四起分运。每起领运正耗余铜一百十万四千四百五十斤。应支水脚杂费。照所增铜数支给。其节省二运养廉银及滇省公捐八起帮费。俱加给正运加运六起运员分支。又委员在泸州兑铜。例限一月今改六正运为四正运。应予限四十日。从之。　　

○旌表守正捐躯山东堂邑县民王绅女王氏。河南虞城县民杨存义妻王氏。　　

○甲子谕内阁朕惟郊坛大祀。典礼至重。每岁举行南郊祈谷常雩三大祀。前期诣宿斋宫。凡笾豆牲牢之属。皆敬谨省视。我皇考高宗纯皇帝敬天以实。躬亲殷礼。一切仪文品节。悉经裁定。昭垂溯自乾隆七年、经礼臣议准、冬至前一日。皇上诣圜丘视坛位分献官分诣神库视笾豆。神厨视牲牢。迨乾隆十二年。钦奉圣谕、以先期祗请神主陈设省视复收。有违神道静穆之义。应于前期一日、恭诣皇穹宇皇乾殿上香行礼。命大学士等详悉具仪以闻。维时定议、因将视笾豆一节、或亲诣或遣官之处。由太常寺临期奏闻请旨仰荷允准遵行。自是二十余年。大率遣官阅视笾豆次数居多。亦闲有亲诣阅视者。乾隆三十五年、复奉圣谕以神位允宜躬亲展谒。其省视笾豆。应按例专遣臣工莅事。不必再行请旨。仰见折衷定制专意明禋与圣经笾豆司存之义允协。朕缵承统绪。敬恭匪懈。嗣后郊坛三大祀前期省视笾豆牲牢。均著按照乾隆七年定例、遣员将事。该衙门临期查照奏请＜闲＞派毋庸具摺双请。至恭诣皇穹宇皇乾殿上香后、阅视坛位仍钦遵前典亲诣举行。　　

○命嗣后各宗室王、贝勒、贝子、公等门上护卫官员出缺。改为三年带领引见一次著为例。　　

○予河南故刑部尚书胡季堂入祀乡贤祠。从巡抚马慧裕请也。　　

○户部议准、前任陕甘总督倭什布疏报、乌噜木齐头屯所、开垦地二顷十亩。照例升科。从之。　　

○丙寅。上诣雍和宫行礼。　　

○诣宣仁庙凝和庙火神庙拈香。　　

○谕内阁、据仪亲王等奏、多罗荣郡王绵亿长子奕铭、次子奕鑅、多罗贝勒奕浚当日均系本门上自行起名、今届恭修玉牒之期。谨查照嘉庆六年谕旨、恭候钦定赐名以便载入等语。朕之亲兄弟。其子孙俱朕命名。系嘉庆六年二月内谕旨。今荣郡王绵亿长子系嘉庆四年所生。在未降旨之前。其自行命名尚无不合。但奕字辈应用糸字旁字样。何得取用金字偏旁。至伊次子奕鑅、及贝勒奕浚、则皆系嘉庆七年所生。何以不奏请命名。实属非是。除奕浚之父质郡王绵庆已故毋庸议外。绵亿不用糸字旁字样为伊两子取名。著交宗人府察议。其次子奕鑅因何不奏请命名。著宗人府查明是否该衙门于奉旨之后。未经传知。抑系绵亿接奉知照。并未遵办。俟覆奏到日。再降谕旨。寻奏上。得旨、朕之亲兄弟。其子孙俱朕命名。此旨系嘉庆六年所降。彼时管理宗人府之王贝勒等、并不恭录谕旨。传知伊等各家一体遵照。实属疏漏除承办之副理事官松秀病故毋庸议外。仪亲王、成亲王、定亲王绵恩、贝勒永臶、贝子永硕、均著交部议处。永珠、庆怡、补放宗人在后。著予免议。至绵亿之次子奕鑅、未经奏请命名。系因未曾接阅谕旨。其咎尚属可原。惟奕字辈命名。下一字用糸字偏旁。系皇考高宗纯皇帝钦定。绵亿理应恪守。乃私用金字偏旁。为伊两子取名。不似近派宗支。自同疏远。是何居心。伊既以疏远自待。朕亦不以亲侄待伊。亲近差使。不便交伊管领。绵亿著退出乾清门、并革去领侍卫内大臣、管围大臣。无庸罚郡王俸。仍留镶黄旗汉军都统。令其在外廷当差。以示愧厉。　　

○吏部以大学士禄康应定何殿阁请。得旨、著为东阁大学士。　　

○户部议准、前任陕甘总督倭什布疏报、乌噜木齐塔西河所、开垦地六顷。照例升科。从之。　　

○展赈云南浪穹县、被水灾民。并免本年应徵秋粮及条公银。　　

○丁卯。谕军机大臣等、全保等奏、请将降贼二百二十余人、与各处未动新兵三百余名、一体搭配酌派、以新疆换防为词、分起调出、仍将新兵降贼、分造两册、飞咨各该处大臣、于到戍后、除新兵照例屯防当差外、其余降贼、即分给各回城回子伯克为奴等语。降贼二百余人。本应拘传到案。明白宣谕。远配新疆。今全保等恐复生反侧。拟借换防为名。遣令随众远戍。到彼后再分给回子为奴。为此权宜办理之法。细思究未妥协。降贼等均系罪犯极刑。此时贷其一死。并未能声罪发遣。但以换防为名。于国法仍属未伸。且甫经宣谕旨。派赴换防。迨至到戍后、又复传旨将伊等拨给为奴。忽为防兵。忽为罪隶。岂有如此不信之诏旨乎。国家明罚敕法措正施行。不值于此等顽愚。驭之以术。今既以换防为名。莫若径行加恩。即令分赴新疆各回城充当戍兵。永不换回。此时止传令换防。不必宣露此意。既稍示惩创。而办理仍不失为正大。惟专派新兵。犹恐该兵丁等心存疑虑。自应将旧兵搀入。一同派往。该督等接奉此旨。即将旧兵酌派若干名。并未动新兵、及此项降贼二百二十四名。搭配分赴各回城换防。仍造册咨明新疆大臣存记。除新旧各兵、届时照例换回外。其二百二十四名。永作该处防兵。不准换回。一面仍将回城十处、某城换防若干名之处。造册奏闻。至降匪等应得口粮分例。均著一体支给。并即派令原管将领带同出关。如传令换防时有稍形违抗者。即当立置于法。其沿途或有滋事、及到戍后不安本分犯有罪案。均当加等严惩。此内有曾给军功顶带者。亦姑准戴用。不准再予升擢。至所称将降贼内著名头目、作为末起、俟出山行抵平原、相机拏解、定拟斩绞、请旨办理等语。尤可不必。此时无论首逆与否。总著归并一体办理。无庸再分等差。转生枝节。此朕保护良民之苦心。不得已如此办理。然非正办。悔已无及矣。将此谕令知之。　　

○以大学士庆桂、兼正白旗领侍卫内大臣。协办大学士刑部尚书长麟、户部尚书德瑛、理藩院尚书博兴、为内大臣。　　

○戊辰。上诣慈宁宫寿康宫行礼。　　

○己巳。上诣大高殿行礼。　　

○调正黄旗汉军副都统格布舍、为镶蓝旗蒙古副都统。镶蓝旗蒙古副都统桂芳、为正黄旗汉军副都统。　　

○命礼部尚书王懿修、兵部尚书邹炳泰、户部左侍郎托津、右侍郎苏楞额、在紫禁城内骑马。　　

○庚午。谕内阁、本日据领侍卫内大臣等参奏、御前大臣丹巴多尔济、因大学士朱圭召对之后、行至月华门步履蹇滞、辄唤令南书房太监等用木凳舁出、大昧体制、请旨惩办等语。所奏甚是。前此嘉庆五年、朱圭因彭元瑞在西华门内坠马跌伤。不能行动。将轿唤入。令彭元瑞乘坐而出。经御史周栻参奏。将朱圭交部议处。彭元瑞系跌伤昏闷之时。情有可原。交部察议。彼时彭元瑞乘轿处所。附近西华门。不过在紫禁城之内。距大内尚远。即经御史参奏惩处。今月华门地方。距乾清宫咫尺。丹巴多尔济辄令用木凳将朱圭舁出。尤乖体制。在朱圭筋力衰颓。精神恍惚。当太监等舁出之际。伊亦全然不知。情稍可原。丹巴多尔济是何居心。紊乱体制。伊非不知轻重者可比。除太监二人重责发下贱当差外。丹巴多尔济著交部严加议处。朱圭、著交部议处。兵部于三十日具奏。不准迟逾。寻议上。得旨、据吏兵二部具奏、议处丹巴多尔济朱圭一摺。丹巴多尔济素好多言。因见朱圭于召对之后行至月华门步履蹇滞。令太监等设法舁出。伊即趋侍引见。而太监等无知。即取用木凳令其乘坐。此在丹巴多尔济、亦不过随口指使。殊不思朱圭近日力疾趋直。艰于步履。举朝皆知。即行至月华门。于引见人员时不及谨避。何妨稍令停待。否则或令太监扶掖。暂进月华门左近直房祗候。亦无不可。乃率意令由大内舁出。实属有乖体制。部议请照违制私罪例革职本伊咎所应得姑念其平日当差尚为勤勉量加宽宥。丹巴多尔济系蒙古贝勒例止戴用双眼花翎前因其供职奋勉加赏三眼花翎。兹著仍降戴双眼花翎。并退去学习御前大臣令其在御前侍卫上行走仍带革职留任。八年无过方准开复。至朱圭年近八旬筋力渐觉衰颓。在廷大臣、见其精神委顿多劝令请假调养伊以身受渥恩依恋之诚不能自己。其情甚为可悯。且伊于丹巴多尔济令太监等用木凳舁出时心神恍惚较之从前彭元瑞在西华门内坠马乘轿更为疲惫实全然不知其事。该部议以降三级调用。因本系革职留任。无级可降。议请革任。核其情节。尚不至于罢斥。朱圭著加恩改为革职留任。仍注册并著给假两月。免令冲寒趋直。俾得家居颐养。俟明岁仲春后气候融和再行进内供职。以示优眷耆臣曲加体恤至意。　　

○又谕、此案护军德克精额因贫起意将堆拨内旧日拾存铁义。诬陷董六偷窃乘闲喊拏。希冀得赏。虽系在西华门之外。较之上年关灵一案、在于景运门外妄拏诬陷者、情节稍轻。但似此蓄心栽害。图赖无辜。情节可恶。此风断不可长。各门派设护军职司稽察。如果有违犯门禁、及形迹可疑之人。原当严密查拏。随时究办。今屡有蓄意栽赃妄拏良善之事。各护军等藉为口实。势必遇有应行缉拏之人。又漫不经心。一概置之不问。否则任意妄拏。仍复罔知惩戒。必应严办以儆将来军机大臣等仅拟将德克精额革去护军、杖一百流三千里、照例折枷。甚属轻纵。德克精额、著革去护军。枷号一个月。满日鞭八十。发往热河充当苦差。其同班兵丁内所有上前帮拏者。著照所拟鞭责发落。其不详细查明草率呈报之司钥长六十八、副护军参领吉勒图堪、及冒昧入奏之护军统领菩萨保、并平日不能管教之本旗该管护军统领温春、及护军参领等、均著交部分别议处。　　

○辛未。谕内阁、宗人府奏奕绶生有次子恭候赐名一摺。前经降旨谕知、朕之亲兄弟。其子孙俱朕命名。今奕绶所生之子。系成亲王二世孙。辈分较远。可令成亲王自行取名。仍遵用金字偏字字样。嗣后奕字辈生予者。均著照此行。　　

○户部议准、前任陕甘总督倭什布疏报、乌噜木齐塔西河所、开垦地六十亩。照例升科。从之。　　

○壬申。命增八旗养育兵额。谕内阁近来八旗生计维艰。朕所深悉。每思所以赡养生全。惓惓不能释念。近日恭读皇考高宗纯皇帝圣训。内载乾隆三年十月钦奉上谕八旗生齿日见其繁若于每佐领下各添兵额则食粮者加增于原数。而闲旷者自少。似为赡养旗人之本计。其如何办理妥协之处著军机大臣、会同议政大臣、八旗大臣、详加妥议具奏。此朕格外加恩之举旗人等当思朝廷旷典。不可屡邀。惟有谨身节用。崇俭去奢以为仰事俯畜之道。钦此。仰见皇考高宗纯皇帝于八旗生计、随时酌量。办理尽善。今阅数十余年。八旗户口。又益加增。自应再筹办理。因思从前天津曾设有满营。续经裁彻。目前或可仍复旧制。酌添驻防官兵。或于顺义宝坻等九处。量添满兵额数。俾八旗人等分驻。食粮当差。不至坐食家居。情殷待哺抑或仿照乾隆三年加添八旗护军领催马甲及养育兵谕旨、将八旗再量添护军领催马甲并养育兵若干名。使旗人藉资养赡。共享盈宁。其应如何斟酌妥办之处。著大学士会同各该部、及满洲八旗都统、将以上数条。酌依某条办理。悉心详核妥议具奏。俟奏上时。再降恩旨。寻奏国家经费有常请俟河工办竣后。再筹闲款银两办理。上以八旗宜添养育兵。亟应筹款拨广储司造办处银各十万两并命户部筹拨银五十万两交商生息。其每年息银可添养育兵若干名仍令户兵二部八旗都统议奏。寻议、每年共得息银八万四千两。除汉军旗分、毋庸添设养育兵外应于八旗满洲蒙古、圆明园、内外火器营健锐营、共增设月给一两五钱饷银无米养育兵四千七十六名。岁需银七万三千二百九十六两。年终赏项需银六千一百八两余银四千五百九十六两。再于内务府三旗及圆明园包衣三旗共增设月给一两饷银无米养育兵三百二十四名。岁需饷银及年终赏项共银四千二百十二两。均在此项生息银内动支。从之。　　

○谕军机大臣等、本日薛大烈到京。据称方柴关兵溃一事。苏勒芳阿、游栋云、田朝贵、所带陕西固原、河州、西安满营、以及四川川北官兵、一见贼匪、纷纷逃散等语。用兵全在纪律。将弁等平日不认真操练。以致临敌遁逃。缓急难恃。武备如此。可为寒心。方柴关各兵溃散一事。断不可不查办示儆。即法不及众。亦当查出首先逃散之人按律处治。如有官弁在内。尤当严拏办理。不可再存姑息之见。至兵丁等因扣项较多。情形支绌。募补者率皆无藉之徒。焉能克敌致果。此事前经德楞泰奏及。著查明兵丁应扣俸饷。究有几何。是何款项。一一声明。听候核办。若本系例外借支。在各兵名下摊扣是即不应扣而扣。或竟有粮员等私自花用。在兵丁名下扣还者。此等款项。皆当查明经手之员责令分赔据实参奏。至器械短缺。又不合式亦著设法整顿。其马兵不能自行餧养以致赔累一节薛大烈请令官兵朋槽餧养是否可行。均著德楞泰、全保、方维甸详悉妥商奏闻办理。　　

○以户部尚书戴衢亨、署翰林院掌院学士。　　

○加江南狼山镇标兵丁米折银每石二钱。从总督铁保请也。　　

○户部议准前任陕甘总督倭什布疏报乌噜木齐芦草沟、开垦地十二顷。照例升科。从之。　　

○癸酉谕内阁大学士六部尚书议奏、御史严烺条陈京察事宜一摺京官分隶曹司办理部务公同酌核原不能指定一二事。注为某人劳绩。即刑部司员平反案件。亦事所常有。不能因一事即登之荐牍。三载考绩为激扬大典。各部院堂官自应统计所属司员平日人品之贤否才具之优绌秉持公正推贤选能自克名实相副。为朝廷收得人之效。此内除该司员得有寻常过失、例准保荐者不计外。若三年内有处分较重碍于升转者。仍照例扣除。以归核实若捐纳人员、初登仕版自应令其经历时务。藉资造就。大学士等议令分别年资以示限制。尚为平允。此等人员、如实有才品出众者。原准一体保荐。予以上进之阶。若年劳相等。则捐纳出身之人。自不若科目正途。于事理较为明悉。嗣后各部院堂官保举捐纳人员。必取资格较深、才具实在优长、为众论翕服者。方可与选。余俱不得滥保充数。以杜幸进。至军机处司员。自雍正年闲定制以来。均系以本衙门额缺。承办军机处事务。其升迁保举。悉由本衙门堂官注考。相沿已久。若以计典独归之军机处。更定官制。事多格碍。惟军机司员内。其办事勤慎、又能兼理部务者。自当列之上考。其祇在军机处行走、而于部务未能谙习者。本衙门堂官不得意存迁就。滥行保荐。军机大臣尤不得授意各部院堂官扶同荐举以昭公慎。余俱照所议行。　　

○又谕、珠尔杭阿前在护军统领任内。过于严刻。含怨者多。朕所素悉。今于关放兵米之事并不认真办理。米色平常。致滋物议。车夫徐得禄勒索得赃。不能随明查察。转将家人张凤安无故扑责。以致讹言滋甚。牵涉多人。殊属冒昧。珠尔杭阿实不胜都统之任。著降补副都统。格布舍、明志系该旗副都统均有稽查放米之责。格布舍闻知都统得受钱米之言。欲行入奏。明志以尚须查访明确。向其阻止。及传问各佐领。实无其事。格布舍又欲奏闻。明志以事既查明不必具奏。遂尔中止。是格布舍等之应奏不奏。系明志一人主见。自应分别定拟。格布舍著加恩改为降一级留任明志著照部议降二级留任。　　

○以宁陕镇兵叛。各镇兵临阵逃散陕西提督杨遇春、宁陕镇总兵官杨芳河州镇总兵官游栋云川北镇总兵官田朝贵均解任。交陕甘总督全保。四川总督勒保等、查明参奏。　　

○以步军统领文宁、兼镶白旗蒙古都统。吏部尚书瑚图礼、兼正黄旗汉军都统。　　

○调直隶提督薛大烈、为陕西提督。实授色克通阿、为直隶提督多隆武、为天津镇总兵官。　　

○降科布多参赞大臣倭什布、为笔帖式。发乌噜木齐粮饷处效力。赏副将扎克塔尔、副都统衔。为科布多参赞大臣。　　

○旌表守正被戕安徽宿州民王元赐妻谢氏。　　

○户部议准云南巡抚永保疏报、陆凉、马龙、禄劝、?峨、四州县、开垦田一顷四十亩有奇。照例升科。从之。　　

○是月、密谕吴熊光知、粤东洋匪最为难办。闻高州府属之吴川、雷州府属之遂溪、为洋盗泊船销赃之所。而东海土饶地僻。尤易藏奸。应设法擒治巨窝。以绝盗源。洋盗所必需者、水米火药、以及蒲席木料麻索桐油等项。皆应严禁断绝洋盗不攻自溃。事半功倍矣。出示晓谕、贼来贸易若能拏解。即以贼银赏之。或贼伴中有首告者即将别贼银货全赏之若获贼后、先究其何处买米。何处置器械。即如炮位、断非洋面上所能镕铸。必用小船装载出港。令兵船分堵紧要港口。严查出入船只。胜于冲风冒险多矣。以及打单、赎水、收港规诸敝□大。一概断绝。更易成功。保甲团练之法。皆应实力办理。然必须才能任事之员、课其殿最量予优迁。若偷安阘茸之员、即应严参革究。切勿姑息再水师习气。不堪之至。如查有避盗退缩疏纵接济等事。应以军法从事。但先养后教。闻兵船向有扣半示惩之例。此非良法。洋盗到处劫掠。挥霍自如。官兵分例本属有限。若再扣半则气馁益疲。焉能敌劲悍之贼乎。现在郑一、乌石二、皆有船百号。亡命啸聚。日积日多。汝地方大吏。悉心熟筹。上报国恩。下除民患。切勿苟安旦夕。养痈贻患。天下无不能办之事。所难得者。能办之人耳。勉力办理。副朕期望。此朱谕抄寄与孙玉庭钱梦虎看。汝三人各自具摺回奏。朱谕随摺缴进。特谕。　　

○安徽巡抚初彭龄奏、接印任事日期。得旨永守素衷。为国宣力。诸事宜加精细。切勿草草看过。人情诈伪难测。须防言行不符之辈。勉之。　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百七十二　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十一年。丙寅。十二月。甲戌朔。上幸北海。阅冰技。　　

○谕军机大臣等、马慧裕奏称、海口高仰、节停淤、宜将海口及旧河身大加挑穵、但恐劳费更钜、仰恳暂开江工事例等语。需用经费。目前不至支绌。现在开捐已至四次。且前月新例甫停。若又改换名目。续开新例。于政体有碍。所请不可行。将此谕令知之。　　

○乙亥。兵部尚书明亮等奏、宝坻等九处驻防官员。向例军政年分。祇有卓异官一员。今既分隶左右翼管辖。应请每翼各保荐一员从之。　　

○旌表守正捐躯山东滕县民张朝干妻严氏。
  </div>
  <div class="pagination">
   <a href="清实录嘉庆朝实录_page225.html">
    上一页
   </a>
   <span>
    ...
   </span>
   <a href="清实录嘉庆朝实录_page221.html">
    221
   </a>
   <a href="清实录嘉庆朝实录_page222.html">
    222
   </a>
   <a href="清实录嘉庆朝实录_page223.html">
    223
   </a>
   <a href="清实录嘉庆朝实录_page224.html">
    224
   </a>
   <a href="清实录嘉庆朝实录_page225.html">
    225
   </a>
   <span class="current-page">
    226
   </span>
   <a href="清实录嘉庆朝实录_page227.html">
    227
   </a>
   <a href="清实录嘉庆朝实录_page228.html">
    228
   </a>
   <a href="清实录嘉庆朝实录_page229.html">
    229
   </a>
   <a href="清实录嘉庆朝实录_page230.html">
    230
   </a>
   <a href="清实录嘉庆朝实录_page231.html">
    231
   </a>
   <span>
    ...
   </span>
   <a href="清实录嘉庆朝实录_page227.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
