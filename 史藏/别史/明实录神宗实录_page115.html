<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 115 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 115 页/共 367 页</h1>
    <div class="content">　　○詹事府掌府事吏部左侍郎周子义以病告请许之
　　○乙未镇江府地震
　　明神宗显皇帝实录卷之一百六十五
明神宗显皇帝实录卷之一百六十六
　　万历十三年闰九月戊戌朔凤阳淮安二府所属灾诏留漕折银一十五万两赈之漕折例不准留以淮凤重地也
　　○升参政陈惟直为狭西按察使参议詹仰庇王承休李复聘为副使仰庇承休山西复聘湖广
　　○起兵部右侍郎杨俊民为户部右侍郎总督漕河军务巡抚凤阳
　　○以阅视叙劳加总督宣大尚书郑雒太子少傅荫一子锦衣卫百户赐敕褒励萧大亨胡来贡荫一子国子生许守谦升右副都御史俱巡抚如故大同总兵麻贵宣大兵备李采菲等山西兵备邢玠等升职一级各赉银币有差雒＜锍-釒＞辞宫衔卫荫不许
　　○广东之开建县广西之怀贺二县界联金鹅黄沙诸峒贼首严秀珠等纠众流劫总督吴文华会两省官兵进剿斩首七百九十一级俘贼属二百人马牛资贿甲仗称是而广西复有府江之捷府江者粤中孔道江之西岸峰峦幽翳猺獞居之勾连洛容象州诸贼巢出没为乱官军讨之斩首九百三十四级获李＜浦女＞兰等一百有九人诛之俘贼属七百余于是两省并叙总督吴文华荫一子国子生兵备王泮陆万钟等游击沈茂等广西巡抚吴善总兵呼来朋兵备郭棐等各升级赏赉有差
　　○癸卯  上率  后妃发京师定国公徐文璧彰武伯杨炳大学士申时行许国王锡爵王家屏九卿及诸司有职事者扈从百官班送是日驾次巩华城从官随仗入侍昌镇总兵官董一元昌平州吏民朝于  行宫以蠲免所过州县田粮谕户部以优赏京兵边兵谕部
　　○甲辰驾发巩华城日中驻跸感思殿以元辅时行前次再阅  寿宫赐白金五十两彩叚二有副○乙巳  上率  后妃亲诣  长陵  永陵  昭陵毕  上亲阅  寿宫于大峪山是日九卿吏部尚书杨巍户部尚书毕锵礼部尚书沈鲤刑部尚书舒化工部尚书杨兆何起鸣倪光荐兵部侍郎石星辛应乾佥都御史赵焕大理寺少卿王用汲太常寺卿何源礼科都给事中王三余御史周希旦武臣定国公徐文璧恭顺侯吴继爵等皆有＜锍-釒＞请勿改卜
　　○丙午  上阅黄山一岭至于宝山及复遂升大峪山覆阅至于东井平冈地阅竟于  幄次召四辅臣入谕云朕遍阅诸山惟宝山与大峪相等但宝山在  二祖陵之间朕不敢僣分还用大峪传与所司兴事无辍时行等褒赞  圣德  上亦劳之有旨赐随侍勋臣辅臣九卿茶公文璧等入谢因致词称贺而退驾还感思殿辅臣时行等迎于道傍  上于马上回顾四臣命司礼监太监张诚召入殿门有顷  上御东室召四臣入又赐罗衣一袭元辅时行次辅国加赐玉带一具并谕公文璧侯继爵赐视元辅于是时行等顿首趋出及门  上遽命中使止之仍召入东室  上以部院诸＜锍-釒＞授时行等曰兹事朕自主张而纷纷如此竟是何竟时行对云诸臣之意不过仰赞  圣裁亦无他也  上意未释复以李植及御史柯挺二＜锍-釒＞授时行曰挺初＜锍-釒＞说向简山今＜锍-釒＞都不及此可令对状植等原择三地宝山地差胜可调外任又谕明日还京四臣顿首出植之＜锍-釒＞曰玄宫后凿石横涧数十丈如屏风其下便如石地今欲用之则宝座安砌石上挺之＜锍-釒＞曰夫大峪之山万马奔腾四势完美殆天秘真龙以待  陛下植既斥外挺亦被诘寻与监生张邦垣同夺俸邦垣四月挺二月先是  上谓左右曰今外廷诸臣为  寿宫事争言风水夫在德不在险昔秦皇营骊山何尝不求选风水未几见发选求何益我  祖宗山陵及卜于  天寿山  圣子神孙千秋万岁皆当归葬此山安得许多吉壤朕志定矣
　　○丁未驾发感思殿驻跸功德寺行宫
　　○戊申驾发功德寺行宫还于京师
　　○癸丑夜望月食约五分余
　　○朵颜卫头目咬儿干求升都指挥佥事管束部夷许之仍赐之敕
　　○以江西道御史吴定提督北直隶学政副使郑国仕为山西参政佥事饱希颜为湖广参议杨楫为狭西参议
　　○乙卯召太子太保兵部尚书兼副都御史张佳胤于蓟镇还理部事佳胤辞免宪职许之先是有旨举熟知边略堪任本兵者部推佳胤及郑雒郜光先  上命再推数人而工部尚书杨兆兵部侍郎王一鹗与焉外间传  上属意兆御史李琯顾云程黄纪贤前日击去王遴者乃各＜锍-釒＞争之略谓遴实刚愎兆尤熟软弃遴用兆犹朝三暮四也  上以为窥探夺四人俸两月乃用佳胤部＜锍-釒＞于初四日上是日始得旨云
　　○以阅视叙劳予总督蓟辽尚书张佳胤一品诰命荫一子国子生赐敕褒励巡抚张国彦升俸一级与李松贾三近及先任朱绣裳宋纁各赉银币加宁远伯李成梁岁禄五十石其余将吏升赏有差
　　○东虏银灯西虏以儿邓合数万骑寇蒲河沈阳报至谕兵部辽东虏贼入犯马上传与总督镇巡加意防御无怠
　　○戊午  第三公主薨后追封静乐公主者也○授庶吉士官翰林院十人邹德溥王□叶向高周应宾方从哲俱编修葛曦徐待聘杨元祥邓宗龄季道统俱简讨给事中五人姜应麟户科梅国楼礼科邵庶兵科胡世麟刑科史孟麟工科御史六人吴龙徵浙江道沈权江西道王之栋福建道徐大化湖广道杨绍程河南道梅鹍祚山东道部属二人甯中立礼部主事刘大武兵部主事
　　○复套虏互市于宁镇之清水中卫平虏三厂初虏抄胡儿青把都诸酋以逆佛为名恋牧河西市厂隔远故抚臣改于甘镇之扁都口至是诸酋被回达挫衄渐次归巢督抚佥议复旧便诏可
　　○敕巡抚顺天兵部左侍郎右佥都御史王一鹗以原官总督蓟镇保定军务兼理粮饷
　　○升太常寺卿何源为大理寺卿光禄寺卿严大纪为太常寺卿太仆寺卿秦擢为光禄寺卿太常寺少卿裴应章为太仆寺卿○升浙江道御史龚懋贤为河南副使户科左给事中田大年为狭西副使河南道御史龚一清为江西参议贵州道御史周之翰为四川佥事
　　○工部尚书杨兆以人言乞休  上温诏留之
　　○敕湖广按察使蹇达为右佥都御史整饬蓟州等处边备巡抚顺天
　　○庚申升参政王基为湖广按察使整饬苏松常镇地方兵备副使刘应麒为四川参政
　　○诏以覆阅  寿宫免断今岁死刑又俞刑部之请南京并各小炤京师例停免时刑科给事中顾问等亦以为言  上报有旨
　　○户部覆科臣姚学闵言京东垦荒＜锍-釒＞水之利诚阜民安边之长虑也宜推广行于东南及宣府等处责令各省抚按官率所属府州县但有荒芜地土谕小民尽力开垦尽心劝相示之以凿陂塘筑圩岸之方贫户不能备牛种出仓谷助之秋成还仓有司以开垦多少为殿最岁终稽核奏报所开地土每亩纳谷三升另贮以备荒歉俟大熟之时择其肥饶者升为下则额粮均摊瘠薄者仍其故炤求不起科之例至于宣府该科曾经阅视目击沿河数处类多水田尚有滨河旷衍弃为榛莽而不垦者惧加粮之遗累与屯军之告争也该科欲并令尚宝司少卿徐贞明亲履其地治水开荒然本官方经理圻内远涉边地势或难周该镇抚按皆实心任事之臣不如移咨彼处就便督责新开荒田或纳谷三升或量升下则一视腹里如或稽核不实奏报失期该科得以白简从其后  上命抚按官著实举行
　　○增派河南十三年分税粮马草绵花颜料等银八千九百六十五两有奇按臣刘士忠请以本院所余库贮赃罚补之无派及小民部覆如议惟绵花颜料应纳本色者炤旧徵解报可
　　○升署都指挥等官李宁五军二营王子孝神枢二营王维贞宽奠李宗召海盖钱应祥横岭陈子成太平陈霞狭西李熙柴沟堡各参将黄应魁铁岭周于德松潘尹凤竹偏关阎金皋定州龚子敬南京袁日章保定朱□大同入卫各游击将军蒋助掌山西行都司印张守遇佥书山东都司军政
　　○加升辽东兵备苑马寺卿曹子朝以按察使衔仍管原任地方事
　　○改荫大学士许国次子立功为中书舍人
　　○刑科左给事中王继先奏近见兵部题覆阅视总督郑雒加太子少傅荫一子锦衣卫百户张佳胤给与应得诰命荫一子入监读书而各官恩荫升赏各有差窃以为过也今边圉无事诸臣谨守筦钥修理微劳亦其职分即使城隍尽浚墪堡尽修以视血战当录者万万不侔而况其未必然乎  皇上嘉诸臣之功不过曰整理边务效有劳绩如是而已而遽以邀延世之赏如持左券岁复一岁在边臣视为应得而何有于激劝之实且今边事亦有隐忧畚臿新而戈矛敝雉堞壮而士卒羸万一丑虏败盟诸臣身当矢石又何以加之臣考万历三年阅视恩例在督抚大臣不过奖以玺书赉以金帛升荫之典绝未之及允为中制迨至七年则稍稍崇官阶而胄监之荫一人以钻剌得之乃至今日隆以宫保不已也而荫矣荫以太学不已也而锦衣矣一笑一颦明主所爱愿  皇上名器之当重阅视行赏悉仿三年事例其雒等升荫许令辞免  上是其言敕以后遇有加恩该部酌量题请无得过滥
　　○甲子大学士王锡爵以病请假  上报曰卿偶疾准暂调摄痊可即辅理
　　○丙寅赐大学士锡爵米酒蔬肉中使赍至第锡爵＜锍-釒＞谢
　　明神宗显皇帝实录卷之一百六十六
明神宗显皇帝实录卷之一百六十七
　　万历十三年十月丁卯朔  上御皇极殿钦天监进万历十四年大统历传制给赐百官颁行天下是日  上亲享  太庙
　　○起太常寺卿孙维清原官
　　○戊辰  孝洁肃皇后忌辰  奉先殿行祭礼遣官祭  永陵
　　○升狭西参议熊惟学为广西提学副使礼部员外郎孙成名为湖广提学佥事河南副使刘中立为山西参政监解州东西两盐池
　　○巡按直隶御史苏瓒条上边事在蓟镇者有九一重蓟东以备冲边言假全镇之力修筑滦东工役自黄土领至燕子窝拓城修堡以壮内势一移军府以便策应言三道三协守各守信地然相去或不及百里或所辖在百六七十里之外宜移三屯协守于汉庄营移燕河参将于刘家营其建昌原营秋间抚臣移驻则冲边皆有重兵而徵调不至隔阂一处募兵以期实用言募兵旋补旋逃宜稽其名籍程其技能填注兵单验发各营训练一厚存恤以安解发言解到新军几六万而额不加多者安插无法而逃者多也开垦荒田宜查给以为世业分地错居耦耕并作而营伍可渐充矣一筑险要以防大举言潘家口龙井关桃林口罗文峪诸处河水直通内境宜筑桥防御虏谋自杜一复废堡以资守望言沿边一带先年设有寨堡安插军余后因归并居民失业今宜查明开复无粮边地许其尽力开垦一练军实以壮声援言辽为蓟之肩臂宁远为辽之咽喉山海宁远俱宜宿重兵如虏犯辽西蓟出前兵援之从一片石直趋铁场堡等处虏犯蓟东辽出前兵援之从背阴障直趋挂牌山等处彼此犄角虏必夺气一广招降以携逆党言虏中来归者宥其罪慝蠲其差役又多为间谍使彼此疑猜未免顾惧一宽关禁以开边利言关外草木蓊郁禁不敢取宜每月许出关六日先采三日纳充公费后采三日与各军资瞻在保镇者有三一核各隘以固关辅言紫荆最号雄关然所恃以为固者在各隘耳宜于川谷宽空者尽为栽植于径路躧开者尽为垛塞又昌镇之横岭为最冲修边建台犹为首务一酌驻守以节军力言保定前此达官舍余矿悍难驯不能不藉总兵弹压今岁久帖然宜令该镇常住易州紫荆直下至州南一带傍水荒田就拨各军开垦一复乡夫以预防守言山广昌灵丘等县原派乡夫与易州各县乡夫分守隘口后奉文裁革宜令山西广昌等县仍听易州道兼管分派乡夫查认原分信地协力防御在各镇者有二一精简练以选军锋言三镇之兵不为不多然而未获实用者宜严行镇道等官精阅为上中下三等每月协守合练每季总兵合练岁终抚按通练重犒而峻罚营路将官即以兵之强弱为殿最一议增给以恤战骑言昌平各路所少马数不多止草料应题入岁饷支给蓟镇各路马一万五千有奇每年支料六月支草三月委为不敷宜酌量通融处给保定五营两路共马四千一百八十有奇其倒死之马在本镇防守者议给寺马折色在蓟镇入卫者议给部发马价庶军不虚赔马有实用  上令各镇督抚议之
　　○升浙江参议李一中为河南副使广东佥事王圻为狭西参议○顺天举人史纪纯钶之子也冯诗章维宁者张一桂之馆宾也同时董邵陈邦训杨日章孙唫胡正道等皆以冒顺天籍中式事渐闻禁中一日  上谕礼部都察院曰朕惟  祖宗设科取士不为不严近来各省直多有冒籍无耻之人幸得取中提学官通不稽察亦有嘱托倚势滥行收录者以后务分别侨旧不许循情隐蔽致伤风化有蹈前弊许诸生人等即时讦奏重治不宥于是礼科署科事给事中钟羽正＜锍-釒＞参八人而提学御史董裕坐不先查革镌秩一级事下部院请比嘉靖年例革回充附中使持＜锍-釒＞至阁传旨二百年来科场太滥冒籍诸人先枷号治罪张一桂史钶岂是不知今亦无面目在此都著致仕时行等言冒认户籍有司之弊考官不得而知张一桂久在翰林平日谨慎故臣等题充日讲冯诗章维宁虽曾馆于其家不久辞去帘内只看朱卷何从认识且部科＜锍-釒＞中并无张一桂姓名朝廷将何所据突有处分史记纯随任读书宜与越关来京者小异钶亦素有文学遽令去官不无可惜至于冒籍举人既从重处合通行革去举人名色递回原籍若有别情彼中按臣自当查参＜锍-釒＞入有旨钶坐冠带闲住而冯诗章维宁二人敕法司会同该科勘究有无干碍考官刑部廷鞫二人通关节乎曰无之曾改撺文字乎曰无之解馆之后再入其门乎曰无之遂以实奏  上以为回护切责也诗维宁荷械礼部一月一桂坐调南京别衙门用
　　○夷酋赶兔遣其妻叩关求复抚赏许之○以锦衣卫署都指挥同知张书绅掌本卫南镇抚司印指挥佥事余茂发佥书南镇抚司管事署正千户郭宝东厂李登云北镇抚司各理刑
　　○升署都指挥佥事等官陈汝忠五军二营周堪李希周五军三营王有翼五军八营任自张神机七营卢洪秋神枢八营各充参将指挥使等官傅光祖神枢五营许从谦神枢八营田济民神枢十营吕键神机五营梁宫五军五营各充佐击将军
　　○庚午  中宫千秋令节免命妇朝贺
　　○给周府等府镇国将军勤鱼□九等原任太子太保兵部尚书张学颜等原任户部郎中张步云等诰敕命一千三百二十道
　　○升苏州府知府朱文科为浙江参政浔州府知府江万仞为狭西行太仆寺少卿○录荫兵部尚书张佳胤子叔佩国子生
　　○云南总兵官黔国公沐昌祚请设坐营中军比各边总镇  上以非旧制不许
　　○升山西总兵官署都督佥事张爵佥书后军都督府事敕宣府副总兵署都指挥佥事李迎恩以都督佥事充总兵官镇守山西
　　○湖广巡按御史任养心＜锍-釒＞参考试官承天府推官李槃多用朱笔添改诸生文字翰林院简讨张应元礼部员外郎李同芳失于觉察槃降杂职调边方用应元及同芳夺俸半年
　　○以考满加吏部尚书杨巍太子少保
　　○起补翰林院编修王廷撰原官
　　○诏封秦王谊澏之弟谊漶为紫阳王谊＜淄-田夕＞为镇国将军仍支中尉禄于是礼臣争之曰非制也谊澏之祖怀埢寔镇国中尉进封传子及孙谊澏为王谊漶谊＜淄-田夕＞当为中尉王者有至仁而无私恩若以请求之恳重拂其情而狥之谁非懿亲不可以请虽曰不为例是亦例也愿特赐停止使臣等得守其官以不废  祖宗之法＜锍-釒＞凡三上不听
　　○癸酉彗星灭不见
　　○乐昌王廷堧＜锍-釒＞求经籍赐五经集注为善阴隲孝顺事实各一部
　　○复旧州地方守备旧州近京师原设守备一员主求盗万历八年革至是以督臣张佳胤之议复之
　　○内批以御医蔡文亨陆得元徐文元为太医院院判并敕御医历俸六年以上得遇缺升补吏部据例争之不听
　　○谪南京湖广道御史王学曾外任学增言臣接邸报见中旨谕河南抚按官进麒麟窃谓麟产于光山  皇上深居九重何以知之无亦左右小臣访求于外为容悦耳若此者非  皇上之所宜闻也有旨朕于异物原无好尚麟皮偶一取视未尝侈祯祥举行庆贺王学曾乃邀名沽直既说左右取悦何不指名姑降一级调外任后判兴国州
　　○丙子大学士王锡爵以病乞归  上曰朕以卿忠猷亮节特召起家兹眷倚方殷岂可遽以微疾求去宜慎加调摄痊可即出不允所辞
　　○庚辰遣太医院官朱儒等五人诣大学士锡爵第视疾锡爵＜锍-釒＞谢再具＜锍-釒＞乞归甚恳仍温诏留之
　　○内批谪云南道御史蔡时鼎于远方冒籍事起特鼎自外差还都闻之乃上言近日处分非常或有不繇外庭纠举径从中出使举朝惶惑皆以为挟私之徒造为飞语密揭直达御前此其渐不可长即如冒籍一案尽疑部院科臣为扶同回护夫部院  皇上之股肱耳目为不足信岂所信之人皆忠信无私可托腹心有逾于诸臣者乎若□籍诸人罪至削籍已无复加今使二人荷械以狥万一严寒之下毙于桎梏  皇上后必悔之＜锍-釒＞入  上手札谕内阁出旨重治是日阁臣时行锡爵俱在告国家屏在直乃连四臣名具＜锍-釒＞请稍减时日以全冯诗章维宁之生姑从薄罚以宽蔡时鼎之罪拟时鼎罚俸半年  上不从次日改定批下冒籍原发自该科何谓轻信人言且科场禁例甚严处分非过蔡时鼎疑君讪上本当重治姑降杂职于极边不许朦胧推用  上既改批御史＜锍-釒＞发下又先使人诇知冒籍举人董劭等解发宽纵传旨云凡解发为民应自有法今劭等仍戴巾衣程子衣既从阜成门出又从便门入寻常用两人解一人今以一人解三人传顺天府臣令对状于是国家屏又上＜锍-釒＞曰自古人君贵明不贵察故冕旒蔽目黈纩塞耳未有任一己之见闻自行访察之术也即一州郡之长闾阎细事尚难周知况  人君御万几之繁其任愈大其体愈尊必也猜防苛细即使听断甚精如汉宣帝唐德宗竟何补于治哉且使奸人得以乘机中伤善类淆乱政刑将来之患有不可胜言者愿停查访以崇大体宥言官以明  圣度  上览＜锍-釒＞怒次日手批曰朕严禁冒籍本为端士风以正人心苟行同穿窬又何取焉卿等又何进焉近因同类奸人党救讪上故使人觇视问其纵法之罪卿等乃以此为苛细且朝廷分职非一人所敢专擅但臣下秉公奉法何惧于严察必若所言是处朕于蒙昧之中而事皆听决于臣下卿等其心安耶否耶是日  上思辅臣时行特遣中使问于其第二辅既被诘责＜锍-釒＞谢执争如初会  上意稍解报闻时行入惟具＜锍-釒＞陈谢而顺天府臣沉思孝等具奏伏罪亦坐夺俸级三等
　　○壬午原任少师兼太子太师吏部尚书中极殿大学士张四维卒四维蒲州人嘉靖癸丑进士改庶吉士授编修充经筵日讲官预修永乐大典书成升中允予五品服累官翰林院学士掌院事转吏部侍郎掌詹事府事东宫侍班万历三年八月升礼部尚书兼东阁大学士入内阁办事五年加太子太保进文渊阁大学士余官如故六年加少保进武英殿大学士余官如故荫一子中书舍人八年加少傅兼太子太傅余如故荫一子入监读书十年加兼太子太师余如故荫一子锦衣卫世袭百户是年又加少师兼太子太师吏部尚书中极殿大学士荫一子尚宝司司丞十一年以父封少师张允龄之丧终制还里至是卒赠太师荫一子尚宝司司丞谕祭十有三赐谥文毅初四维与江陵相共事最久江陵秉政颇尚锲急会卒密＜锍-釒＞请宽大罢一切法令又请拔用海内直士久被抑弃者既而言者掎摭诸党人不已则又言于  上请与之更始时论多之其为首辅才期月也尝称杨文襄翁襄敏气略磊砢无书生文吏习盖自况云
　　○先是总督尚书郑雒有辞升荫以谢人言一＜锍-釒＞语侵科臣王继先且自夸大于是工科给事中白希绣特＜锍-釒＞参雒上以言官不体朝廷优劝边臣至意责而宥之
　　○甲申  诚孝昭皇后忌辰遣宁阳侯陈应诏祭  献陵○南京操江右佥都御史萧崇业以母老应天府府尹袁三接以年至并乞休许之
　　○补荫故南京刑部尚书李迁次子一鹤国子生
　　○命右谕德赵志皋洗马赵用贤编修杨起元王廷撰俱充大明会典纂修官侍读盛讷直起居注馆编纂章奏
　　○先是巡抚四川都御史雒遵言松潘等处大小粟谷诸砦番人攻堡戕职官找架七稍礟依险为乱请讨之而蜀于是乎用兵既遵调任代者未至声息寂然兵科给事中王致祥奏番人乱者止麦儿一砦遽用大师未免张皇总兵李应祥以新将御悍卒所徵播州天全诸土司兵未易集亦调度需人部覆以为失策于是大学士时行等言松潘叠茂即古维州吐蕃地本朝置戍屯兵略示羁縻之意然山谷险远粮运艰难丑夷聚如蜂蚁散如鸟兽其道在以剿为先声抚为权术如一种作恶则整＜木朔＞＞镇军出其不意歼厥渠魁或毁其碉房或烧其青稞名曰雕剿其余各种并不搜求故番人怀德畏威虽小有草窃旋即底定此制御诸番之要术也今该省官轻率寡谋一闻有警輙欲徵调大兵番人闻知得以为备且四川近有采木之事民间骚动军饷又已空虚若兵连祸结为患非小谨拟进传帖一道明日谕兵部曰前日四川抚按官奏称松潘等处番贼为患即今有无宁息一应剿抚事宜新推抚镇其相机制置务保万全无生事贪功无匿情餋乱尔部马上差人传彼中知之
　　○河南道试御史饶位奏弹工部尚书杨兆＜锍-釒＞中及徐枝事徐枝者京营佐击以负责一夕自杀家人诉于官供其贷子钱行贿而事不成时兆适与本兵之推人谓事繇兆也＜锍-釒＞入有旨夺俸五月○加房山县知县马永亨同知永平府衔以矿盗起特重县令事权从顺天抚臣张国彦之请也
　　○升刑部郎中沈九畴为江西提学副使
　　○改国子监祭酒徐显卿为少詹事充日讲官
　　○乙未以  大祀  南郊  上御皇极殿誓文武群臣致斋三日
　　明神宗显皇帝实录卷之一百六十七
明神宗显皇帝实录卷之一百六十八
　　万历十三年十一月丁酉朔礼科都给事中王三余等＜锍-釒＞言王者父天母地而为之子所敬畏者莫过于天我  祖宗以来凡遇  郊祀必躬必亲载在会典传之  累朝记曰王者飨帝于郊而寒暑节风雨时春秋传曰如有明信溪毛潦水可荐神明言诚也乃者秋七月雷震  郊坛恭绎  皇上德音天戒示警朕心深用兢惕大小臣工宜共图修省畏天之诚可谓至矣今岁似宜亲  郊以答天戒代摄之举未可以为常也＜锍-釒＞入  上以三余等奏请不早诘责而宥之且曰朕敬事  上帝  郊祀大典本欲亲行但新从  山陵还体未耐劳恐难成礼且遵前旨行○戊戌冬至  大祀  天于  圜丘遣公徐文璧代
　　○以冬至节遣侯徐文炜蒋建元陈如松王学礼陈澍分祭  九陵伯刘应元祭  恭仁康定景皇帝金山  陵寝指挥佥事蒋克谨祭哀冲庄敬二太子寝园
　　○锡四辅臣上尊珍馔
　　○朝鲜国王李昖差陪臣刑曹参判柳永立等三十五人入贺长至宴赉如例
　　○以原任都察院右副都御史孙丕扬为应天府府尹先是奉旨改南京别衙门用故有是命
　　○大学士王锡爵奏臣于十月十九日再＜锍-釒＞乞休伏读御枇大臣之义体国忘家前已有旨勉留岂可恝然遽去卿疾未愈宜在任调理副朕眷怀大义严词真有出于家人父子提耳教训之外者臣于此时不觉一字一泪而臣母亦且义激于中誓不复以家事关臣矣不意本月二十七日臣男监生衡信到内称臣弟原任河南提学副使鼎爵已于闰九月二十五日病故臣母闻报昼夜哀号成疾不起臣窃自伤门祚衰薄目前止有一母一子形影相吊而皆穷愁旅邸宛转床榻之间又至此极臣闻人臣之义不得有身况敢有家然就事势之缓急而论堂堂盛朝茅茹汇征之时即无臣等以百数何亏于国而臣母区区所托以托命者独臣一身臣之区区所恃以报母者又独此一日此臣所以早夜呼天饮涕而疾愈困请愈亟者也  上答曰览卿奏具悉至情但辅弼重臣奉公为急宜勉思大义痊可即出赞理副朕延伫慎勿又辞
　　○辛丑  恭让章皇后忌辰遣官祭金山  陵寝
　　○初兵科都给事中王致祥言河西五郡本汉建之以断匈奴右臂昔年有番无虏自俺答抢番留孽子丙兔等七枝盘据海西而套内部落亦以大小松山为巢穴又初款之时止丙兔七枝今威正等共二十九枝环甘皆虏矣将所统士马仅以千计责之守御譬以羸羊搏猛虎也请增饷数万以俟召募诏下彼中督抚议之至是抚臣李汶上洮河守御十事修筑险隘以固边防驱逐黠虏以抒边患散还原戍以济急塞联络战守以杜观望慎防要堡以固疆圉收处生番以明哨探优复土官以作士气久任兵备以便责成补给缺饷以资兵食兵部题覆难其烧荒撤戍更置兵备守备之议  上亦以修筑险隘须酌量缓急无虚费财力疲劳军士而按臣屠叔方条边务六事属户部者二曰修屯田曰实兵饷属兵部者四曰议设备曰厄险要曰慎互市曰练招集其修屯田一事言隆庆间抚臣杨锦议拨军垦荒收租充饷大熟可得谷十万石省发帑银十万两小熟可得谷五万石省发帑银五万两乃继任者徒博恤军之虚名将垦军议归营操弃塞上无穷之利倚内帑有限之财垦荒初议荡然矣今议甘肃庄浪迤北通远驿迤南丰草沃壤召人开种＜锍-釒＞渠郾给牛具以兴复屯政得旨垦田筑郾诸务每年奏报并于阅视查核不必载入考成余并如议叔方又画图帖说甘镇者十有二固镇者十装潢成帙以进报闻
　　○加鸿胪寺少卿刘儒四品服俸以九年考满也吏部奏隆庆元年题准本寺别途出身者官不得过少卿
　　○癸卯遣侍郎王弘诲祭  三皇于  景惠殿太医院官祭  先医之神
　　○总督宣大尚书郑雒言东西二虏贡马例从宣大军门同进今岁西虏卜石兔一枝讲赏未定以致东虏表马尚留边上必待齐一则虏反挟以为重宜令顺义先贡  上特许之
　　○先是南场监试御史党杰奏国子诸生悬书衢路恶声加臣欲以撤棘之日行怀甎之事请索其人事下南国子监于是祭酒黄凤朔言今岁应试诸生在监者五百余人在历者八百余人必谓无名帖为在监者所造恐诸生未肯心服  上并以属南都察院
　　○谪王一凤永戍王乾亨外任管德州仓主事王乾亨发前差署员外郎王一凤将锭银剪边勘问有之一凤坐戍边卫乾亨亦有旨调外
　　○除问刑条例所载抚按会行查盘之文复巡按御史专职从左都御史赵锦之议也
　　○升右谕德兼侍讲韩世能为国子监祭酒
　　○以秩满录荫詹事府掌府事吏部侍郎周子义之子炳文巡抚宣府侍郎萧大亨之子和中巡抚大同都御史胡来贡之子师广为国子生
　　○朵颜等卫夷人羊羔儿等一百一十人入贡长至节宴赏如例
　　○升刑部郎中沈九畴为江西副使提督学政湖广参议靖四方为山东副使备兵登莱
　　○黎平苗奉银唐乔等囚执本管土舍杨天爵事闻  上以属湖贵两省抚臣措置
　　○赐原任工部尚书郭朝宾祭葬
　　○己酉月犯毕宿右股北第一星
　　○吏科都给事中齐世臣等言臣等于本月初七日接蓟辽督臣张佳胤＜锍-釒＞荐真定知县江中信堪备行取次日接保定抚臣贾三近劾中信纵肆欲将降调闲散同此一官也同此一时也岂能朝夷暮跖变幻无常哉督臣则以为空群之骥而抚臣则以为败群之羊督抚二臣有事地方不为不久非若入境之初咨询犹未确也何为甲可乙否颠倒一至于此  上令巡按御史查核归一具奏
　　○甲寅  孝惠皇后忌辰遣侯常胤绪祭  茂陵  孝烈皇后忌辰遣伯王应龙祭  永陵
　　○敕广东右布政滕伯轮为都察院右佥都御史提督操江时吏部已□太仆卿裴应章太常少卿陈有年  上以二臣任未久特命改推
　　○乙卯  圣慈皇太后  万寿圣节  上御皇极门文武群臣致词称贺赐元辅申时行银五十两纻丝三表里次辅许国王锡爵王家屏各银四十两纻丝三表里及讲官沈一贯等六员各银二十两纻丝二表里又赐金万寿字金篆字金书黄符红符有差
</div>
    <div class="pagination">
<a href="明实录神宗实录_page114.html">上一页</a><span>...</span><a href="明实录神宗实录_page110.html">110</a><a href="明实录神宗实录_page111.html">111</a><a href="明实录神宗实录_page112.html">112</a><a href="明实录神宗实录_page113.html">113</a><a href="明实录神宗实录_page114.html">114</a><span class="current-page">115</span><a href="明实录神宗实录_page116.html">116</a><a href="明实录神宗实录_page117.html">117</a><a href="明实录神宗实录_page118.html">118</a><a href="明实录神宗实录_page119.html">119</a><a href="明实录神宗实录_page120.html">120</a><span>...</span><a href="明实录神宗实录_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
