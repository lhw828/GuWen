<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 555 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 555 页/共 848 页
  </h1>
  <div class="content">
   ○戊子。致仕大学士阮元回籍。晋太子太保。　　

○己丑。谕内阁、陶澍等奏、揭获匿名词帖。先将被揭知县撤任确查等语。匿名文书。告言人罪。最为风俗人心之害。前经降旨严行查禁。拾获者即为销毁。密拏编造之人。照例治罪。此案昭文县知县续抡升、被人指称冒姓捐官等情。该督等查获匿名文书。既知立案不行。即应照例销毁。一面严拏编造之犯。按律惩办。乃遽将该知县撤任查办。转使若辈鬼蜮伎俩。得以阴售其奸。该督等如此动作。从此匿名揭告之风又炽矣。办理实属错谬。陶澍、陈銮、俱著传旨严行申饬。该督等仍当督饬所属。严密根追。务将编造揭帖之犯。查拏到案。重治其罪。以儆刁风。其续抡升有无劣迹之处。并著查明具奏。　　

○以都察院左都御史奎照、为礼部尚书。刑部左侍郎恩铭、为都察院左都御史。兼正黄旗汉军都统。转刑部右侍郎麟魁、为左侍郎。以都察院左副都御史善焘、为刑部右侍郎。　　

○以户部尚书奕纪、管理藩院事。察哈尔都统赛尚阿、署理藩院尚书。兼正白旗汉军都统。乾清门侍卫布彦泰、为察哈尔都统。　　

○庚寅。谕内阁、前据御史周顼奏、请酌定茶叶大黄价值。祇准外夷以纹银交易。并丝斤出洋。一律办理一摺。当降旨令邓廷桢、怡良、会同粤海关监督豫堃、熟筹妥议具奏。兹据该督等奏称、查通商外夷。约有十余国。若令以纹银购买茶叶大黄。则彼转得藉词于置货之外。余賸银两。携带出口。是纹银出洋。从前犹属巧取。此后竟属公行。并查向来出口之货。茶叶大黄丝斤。核计价值。居其大半。今以银购买。则其余内地之货。与入口之货。不敷抵兑。夷人余賸之货。将无所归。至欲酌定价值。则出产之区。转运之路。亦有不齐。若官为定价。偶值歉收价贵之年。必至官价不敷。商本亏折。若由出产地方出立票据。恐徒为不肖官吏。增益陋规。商贾转多扰累。种种窒碍难行。所有该御史原奏。著毋庸议。　　

○又谕、琦善奏、拏获兴贩鸦片烟土人犯。提省审办一摺。天津地方。向有闽广商船夹带烟土之事。前经饬令该署督设法查拏。兹据奏称、遴委员弁。寻踪躧访。先后拏获烟土一万六千余两。人犯十一名。可见认真查拏。不难即时获案。向使各省早能实力查禁捕治。何至流毒如今日之甚。此时若再事因循。其害尚可问乎。所有此案人犯。著该署督亲提审讯。并究明兴贩首从。及知情装载各犯。分别缉拏惩办。仍饬该委员等。再行设法访拏。勿令稍有松懈。至此案摉缉各员。著该署督择其尤为出力者。酌保数员。候朕施恩。毋许冒滥。　　

○谕军机大臣等、本日据琦善奏、请鼓励拏获鸦片烟土各员。已降旨准令酌保数员。候朕施恩矣。又据另片奏、缉拏摉捕情形。积重难返。自未便过形操切。该署督现在设法诱买。相机伺拏。亦无不可。但一时权宜之计。可暂而不可久。该匪等诪张为幻。诡术百出。若非立法妥善。何以净绝根株。天津为京师来路。查拏稍懈。立见蔓延。僻路歧途。皆可走漏。若云烟禁严则船来必少。或恐短课累官。试思从前鸦片未至盛行。关课何以充裕。至恐激之成事。是在缉拏之员。相机妥办。总当仍遵前旨。不使烟土上岸。则积弊渐祛。奸徒敛迹。著琦善认真督饬文武员弁。一面侦拏。一面另筹良策。务使功效常著。历久可行。是为至要。将此谕令知之。　　

○以礼部尚书奎照、管太常寺鸿胪寺事。　　

○调正黄旗满洲副都统色克精额、为镶黄旗满洲副都统。正蓝旗满洲副都统联顺、为正黄旗满洲副都统。正红旗蒙古副都统溥治、为正蓝旗满洲副都统。以镶黄旗汉军参领孟保、为正红旗蒙古副都统。　　

○予四川剿夷阵亡把总纪应标、胡尚炳、蒋忠、外委曾世相、岳应龙、张忠诚、薛俊昭、祭葬世职。　　

○辛卯。补行道光十七年军政。盛京将军所属卓异官五员。才力不及官二员。罢软官一员。年老官二员。患病官一员。分别议叙处分如例。　　

○缓徵陕西府谷县被雹歉区新旧额赋。给安定、府谷、两县贫民一月口粮。　　

○壬辰。世宗宪皇帝忌辰。遣官祭泰陵。　　

○上诣安佑宫行礼。　　

○谕军机大臣等、据保昌毓书等奏、哈萨克伊扎噶土等。率众私越开齐。潜入乌梁海土尔扈特等游牧。抢夺滋扰。派委官兵。前往驱逐等情各一摺。哈萨克伊扎噶土等。屡次潜入乌梁海游牧。侵占草厂。历经驱逐。不知悛改。此次胆敢率领二千余户。扰害土尔扈特等处。抗拒官兵。不法已极。自应调兵防堵。驱逐出境。以安游牧。所有毓书调派杜尔伯特左右两翼官兵一千名。蒙古官兵一千名。及保昌奏调兵二千名。俱著车林多尔济、带往剿捕。保昌著毋庸前往。毓书著留于科布多弹压地方。转运粮饷。其由屯田当差兵内抽调之六十六名。并汉兵六十名。俱著留于科布多。以资防御。所有毓书派出之文武各员。著车林多尔济、酌量带往差遣。以专责成。车林多尔济、务当相度机宜。奋勇剿捕。悉数迅速驱逐出境。以示惩创。傥匪徒儆惧。逃窜出卡。亦不值深入穷追。致烦兵力。毓书于转输粮饷各事宜。是其专责。尤当豫为筹备。源源接济。无得迟延。如有贻误。惟毓书是问。将此由四百里各谕令知之。　　

○以定郡王载铨、署镶黄旗满洲都统。　　

○大学士穆彰阿丁母忧。赏银五百两治丧。　　

○癸巳。遣官祭贤良祠。　　

○谕内阁、奕经等奏、遵旨查明银库多放兵饷。请将经手之员。交部严议。并稽查银库御史德福等。自请交议各一摺。库贮出纳。国帑攸关。无论何项。总当逐一详兑。以昭慎重。员外郎文枚、平兑正白旗兵饷。致有浮多。非寻常疏忽可比。著交部严加议处。郎中宗室国盛、员外郎福兴、署司库颜料库员外郎殷德泰、未能详慎查核。俱著交部照例议处。奕经、奕颢、未能先事觉察。著交都察院吏部分别议处。德福、成观宣、监放未能察出。亦属疏忽。著交部议处。　　

○又谕、前因四川雷波马边厅等处穷夷复有出扰情事。当降旨饬令苏廷玉等查明实在情形。据实具奏。兹据奏称、该处阿合底狄等家支夷。因上年歉收。纠众出掠。经凯音布等设法防捕。歼毙凶匪汉奸多名。救出被掳难民。捦获凶夷卢哪作、卢必柰、哪合、甲利、必三、五名。暨汉奸刘幺麻子。讯明正法示众。并歼毙凶酋卢白补等多犯。现各敛戢归巢。边地已就靖谧等语。该夷匪犬羊性成。甫经勘定。旋复出巢滋扰。现虽畏服敛退。但该匪等性多贪残。出没靡定。且汉奸从中勾煽。尤易滋生事端。著凯音布、苏廷玉、张必禄、严饬文武员弁。于各紧要隘口。实力巡防。不准夷匪一名窜入内地。并密派明干员弁。侦察汉奸。毋许潜萌煽惑。傥该员弁等懈玩贻误。即著严参惩办。以肃边徼而靖闾阎。　　

○谕军机大臣等、昨据保昌毓书等奏、哈萨克伊扎噶土等。率众滋扰土尔扈特等游牧。请调兵堵剿。当降旨令车林多尔济、带领毓书所调兵二千名。保昌所调兵二千名。前往该处剿捕矣。兹据保昌等奏、前因毓书札内调取喀尔喀兵二千名。该将军等即据来札饬调。于具奏后。复接毓书来文内称已具奏调取喀尔喀兵一千名。与该将军等所奏兵数不符。现已飞饬该盟长等。共派兵一千名前往。并自请议处等语。伊扎噶土等。小丑跳梁。现在毓书调派杜尔伯特左右两翼官兵一千名。蒙古官兵一千名。加以保昌饬该盟长等派兵一千名。已足敷剿捕之用。著车林多尔济、即遵前旨管带前往。速将该匪悉数驱逐出境。以安游牧。至毓书既札致保昌调取兵二千名。可以具奏调取兵一千名。著毓书明白覆奏。再降谕旨。将此谕令知之。　　

○以都察院左都御史恩铭、署正白旗汉军都统。　　

○甲午。上诣绮春园问皇太后安。　　

○谕内阁、德楞额奏、炮位成造未能如式。请著赔另造一摺。擡炮之设。原期及远。兹据德楞额查明、荆州所制擡炮。每尊祇重二十余斤。打靶不过一百余弓。稍远即难命中。著准其咨行陕甘总督。借炮一尊。并熟谙匠役一二名赴楚。以便依样成造。至所称原造之五十六尊。与鸟枪一体操演之处。转恐有名无实。此次添制擡炮三十尊。是否可将原造五十六尊。销毁改造。与甘肃河州式样相符。著该将军酌量办理。所有前任将军德克金布等。从前用过银四百八十两。著即照数分赔。以备此次工料炉火之用。免其造册报销。　　

○乙未。谕内阁、漕粮为天庾正供。节经降旨令有漕各省督抚。严饬所属早兑早开。克期渡黄。不许稍有迟滞。原期抵通迅速。则回空可依限归次。不致贻误新漕。乃近年重运漕船。往往藉词耽延。或因河水浅涸。节节起剥。不能如期抵通。以致归次与受兑俱迟。临事周章。诸多掣肘。现在节逾寒露。水势渐消。著漕运总督、及沿途各督抚、分饬所属严行催趱。无分昼夜。务使各省回空军船。连樯南下。衔尾遄行。不准片刻停泊。庶可以速补迟。至来年新漕。尤当赶紧办理。按限兑开。统于黄水未涨之先。一律完渡。并著严饬各该粮道。早兑早开。总令于四月初十日以前。全数趱至清江浦。克期抵坝。以便跟踪渡黄北上。无许稍有迟延。傥敢意存怠玩。漫不经心。仍逾定限。必将该漕督、及各督抚、严惩不贷。至本年夏初。偶因雨泽稀少。船行辄多阻滞。若非大雨时行。河流充裕。则重运回空。几至两误。与其临期竭蹙。何如先事豫筹。著山东巡抚严饬所属各州县。务将旧有泉源。设法疏浚。总期来源畅旺。无致浅涸。并著该河督、督率运河道。及沿河厅汛员弁。于回空告竣以后。逐加履勘。应挑穵者即行挑穵。应潴蓄者即行潴蓄。均须实力筹办。傥各该地方官。及河道厅备。胆敢因循贻误。著即指名严参。毋稍姑息。经此次谆切训谕之后。明年重运经临。如再有泉源不旺。及河水短绌之处。朕惟栗毓美经额布是问。断不能幸邀宽典也。将此通谕知之。　　

○又谕、刑部奏、请变通承审展限章程一摺。前据该部奏定承审展限。由督抚督同按察司。亲提覆讯。原为豫防地方官藉词延宕而设。兹复以江西省咨称办理窒碍。请由该管府州提审详咨等语。承审展限章程。上年甫经奏定。不得率据江西一省情形。遽予变通。仍启地方官捏详延宕之弊。嗣后各直省承审展限。仍照上年奏定章程办理。所有江西省酌量变通之处。著不准行。　　

○修热河八旗兵房。从都统惠吉请也。　　

○丙申。上奉皇太后幸澹怀堂。进膳。　　

○遣官祭历代帝王庙。　　

○准长芦新商代缴银款分限完缴。　　

○丁酉。谕军机大臣等、前据浙江山阴县世职夏士贤、以贿蠹朦蔽无辜休致等词。赴都察院具控。已降旨令钟祥亲提审讯。并将夏士贤解往备质矣。兹复有人奏、夏士贤供称两次考验。马步中箭较多。又称向来无病。不甘废弃。且牵告巡抚衙门中军巡捕等官。该世职有无疾病。不难一望而知。弓马优劣。考验立见。该书吏何得朦混舞弊。擅休职官。并风闻外省武营员弁。凡遇考补升补等缺。督抚书吏。索费不赀。高下其手。积习相沿。江浙尤甚等语。案关书吏舞法。擅休职官。于营制武备。大有关系。著钟祥即亲提全案人证卷宗。秉公严审。彻底根究。以期水落石出。并派委妥员前往浙江迎提该世职夏士贤。押解赴闽。无任胥役沿途稍有淩虐。以备质讯。仍著该督将该世职弓马。秉公考验。据实具奏。将此谕令知之。　　

○又谕、据桂良奏称、遵旨拏获匪犯郝发文等十九名。解省确讯。并严缉逸犯务获等语。贼匪邪教。声息相通。最为闾阎之害。刘玉玑等犯。尤为著名巨匪。著该抚即督饬所属。亲提现获各犯确切根追。务将彼此勾结。及从前打造凶器各情节。逐加严审。毋令狡赖。除武举陈大勇。已降旨交步军统领衙门、拏交刑部审讯外。其尚未获案之刘玉玑、郭老红、二犯。迅即购线追拏。归案审办。勿使一名漏网。再黄爵滋原奏内称汲县潞州屯地方向奉无生老母。该处现有坟有庙有塔有碑。实为邪教祖庭。地方官畏生事端。未敢声毁。著该抚即将单开各情形。逐细确查。据实覆奏。傥稍涉张皇。不能慎密。或致该匪徒等闻风拆毁。以为消弭地步。是意存化大为小。将就了案。不顾贻患将来。朕惟该抚是问。恐不能当此重咎也。将此谕令知之。寻奏、提讯郝发文等。均称与刘玉玑、素未谋面。实无勾结匪党谋为不轨情事。惟郝发文在庙种地。乘乡民烧香。求讨布施。合依称为善友求讨布施至十人以上者发近边充军律。发近边充军。余犯分别定拟。下部议。从之。　　

○又谕、梁章钜奏、匪徒编造悖逆揭帖。委员查办一摺。据奏南宁府属地方匪徒。编造匿名揭帖。语多狂悖。帖内州差林有、似即横州差役。该处向有拜会匪徒。恐有余匪潜匿滋事。当即密委思恩府王文凤等。驰赴该处。会同镇道。访拏首夥。并请将延不禀办之府州县。先行撤任等语。匪徒编造悖逆揭帖。必有夥党。潜谋纠结。煽惑人心。亟应迅速严拏究办。且有州差名字。不难从此根究。该地方官并未禀报。实属玩延。南宁府知府杨恩培、宣化县知县柳际清、代理横州知州夏淳镛、均著先行撤任。留于地方协缉。该抚务当督饬所属。不动声色。严密访拏。如有谋为不法情事。立即带兵掩捕。断不准化大为小。养痈贻患。如系编造吓诈。挟嫌诬陷。亦即从严惩办。以正人心而安良善。将此谕令知之。寻奏、讯系匪徒韦立松、因图诈不遂。编造狂悖逆帖。书写年号。雕盖伪印。藉图吓索。并挟林有夙嫌。一并编入。冀图陷害。虽无谋为不轨情事。语多狂悖。实属罪不容诛。按律拟淩迟处死。以昭炯戒。下部议。从之。　　

○江南道御史德福等奏、请酌改银库放饷章程。并添置平砝。下户部会同三库大臣议。寻议、查银库支给钱粮。惟八旗饷银。系按各佐领分支。为数本属繁多。如逐平核兑。恐届期支放不及。自应量为变通。照现在护军等营。按各甲喇总数支给。以归简易。并于支放之处。添设平砝。眼同查库御史。逐平弹兑。从之。　　

○调贵州提督余步云、为福建陆路提督。以山东曹州镇总兵官张国相、为贵州提督。　　

○赏休致三姓副都统常德全俸。　　

○命陕甘总督瑚松额、拨银一万九千二百三十二两有奇。解赴阿克苏。八千两解赴库车。备道光二十年经费。　　

○戊戌。修浙江东西两塘埽工。从巡抚乌尔恭额请也。　　


大清宣宗效天符运立中体正至文圣武智勇仁慈俭勤孝敏成皇帝实录卷之三百十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十八年。戊戌。九月。己亥朔。谕内阁、已革镶蓝旗满洲骁骑校莫尔赓阿、与已故马甲庆升互控地亩。叠经京外衙门查讯。取具亲供。兹据琦善奏称、众证确凿。该革员等仍复供词狡赖。旋认旋翻。著即解交刑部。严行审办。其前在佐领任内。于报地入档未能详查之解任遵化营游击花里雅逊布。著俟刑部定案时。交部照例议处。寻奏、莫尔赓阿所控地亩。实系阿龄阿之地。向交秦友仁经管。秦友仁盗卖主产。恐到官治罪。串通莫尔赓阿顶认。捏造契纸朦报地册。莫尔赓阿理屈词穷。复捏称阿龄阿系秦友仁奸生。并无确据。莫尔赓阿除轻罪不计外。合依污人名节例发附近充军。秦友仁业经病故。应无庸议。从之。　　

○以故云南永北厅属顺州土州同子开泰子绍昌、袭职。　　

○贷福州驻防官兵修理衙署兵房俸饷银。　　

○庚子。上诣绮春园问皇太后安。　　

○谕内阁、前因善英参奏、桓格拣选佐领。不拟正陪。据桓格奏称、考验勒尔经阿等弓马软弱。当降旨饬令该员等来京候旨。兹据值年旗具奏。该处防御五员。除庆玉业经在途病故。其穆精额、勒尔经阿、定兴、贵顺等四员。已遵旨来京。著派潘世恩、奕纪、文庆、将该四员弓马。核实考验。秉公覆奏。即传到桓格、善英、在旁看视。寻奏、穆精额、步箭较优。贵顺、骑射稍软。其余各员。虽不出色。尚不致生疏。得旨、桓格、善英、仍著原派之潘世恩、奕纪、文庆、传询明确。据实具奏。　　

○又谕、嗣后各省协领。遇有军政卓异。及俸满之员。无论记名不记名。俱著于引见后豫备召见。如在三四人以上。即分作二三日豫备。其新补协领人员。仍著毋庸豫备召见。　　

○又谕、科布多参赞大臣毓书、于紧要具奏知照公文错误。非寻常疏忽可比。著交部严加议处。寻议上、得旨、毓书著照部议降二级调用。不准抵销。仍带所降之级留该处效力。暂停开缺。　　

○谕军机大臣等、前据保昌毓书等奏、哈萨克伊扎噶土等率众抢夺滋事。已降旨饬令车林多尔济带兵前往。驱逐剿捕。毓书留于科布多弹压地方。转运粮饷。谅已接奉谕旨。遵照办理。本日据毓书奏、派兵前往情形。及添设台站兵丁。并于札致将军保昌调兵数目舛错。自请严议各摺片。朕详加披阅。现在剿办哈萨克。文报固不可贻误。若如毓书所奏。于每台站添设兵丁二十余名。过事张皇。俨然大举。殊属不晓事体。著每站祇准添兵四五名。足敷差委。不准浮滥。至车林多尔济、现已带兵驰赴该处。务当剀切晓谕蒙古王贝子等。趁哈萨克散行南移之际。各宜振作精神。聚集兵众。会同剿办。早一日埽除丑类。即早一日乐业安居矣。其毓书所派主事职衔哈楚暹、带领千总马桂林、把总尹世忠马炳。绿营兵四十名。并前往杜尔伯特各兵丁。计已先后驰抵该处。著车林多尔济、酌量调遣差委。务期迅速蒇功。傥该匪徒等闻风悔惧。逃窜出卡。著仍遵前旨。不必深入穷追。以惜兵力。至毓书能否剿办。且不必论。甫有徵调之事。兵丁数目。已先错乱如是。何无能至此。已另降谕旨。将毓书交部严加议处。前保昌奏请议处。实由于毓书咨报之误。保昌著毋庸议。将此由四百里各谕令知之。
  </div>
  <div class="pagination">
   <a href="清实录道光朝实录_page554.html">
    上一页
   </a>
   <span>
    ...
   </span>
   <a href="清实录道光朝实录_page550.html">
    550
   </a>
   <a href="清实录道光朝实录_page551.html">
    551
   </a>
   <a href="清实录道光朝实录_page552.html">
    552
   </a>
   <a href="清实录道光朝实录_page553.html">
    553
   </a>
   <a href="清实录道光朝实录_page554.html">
    554
   </a>
   <span class="current-page">
    555
   </span>
   <a href="清实录道光朝实录_page556.html">
    556
   </a>
   <a href="清实录道光朝实录_page557.html">
    557
   </a>
   <a href="清实录道光朝实录_page558.html">
    558
   </a>
   <a href="清实录道光朝实录_page559.html">
    559
   </a>
   <a href="清实录道光朝实录_page560.html">
    560
   </a>
   <span>
    ...
   </span>
   <a href="清实录道光朝实录_page556.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
