<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 382 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 382 页/共 502 页</h1>
    <div class="content">○喀喇沙尔办事大臣奎栋、因病解任。赏前吐鲁番领队大臣兴泰、头等侍卫。为喀喇沙尔办事大臣。　　

○以河南甎桥地方、剿捻获胜。予总兵官傅振邦、以提督同赏翰林院编修袁保恒、巴图鲁名号。　　

○予河南归德等处、阵亡县丞余宗沅、防御荣连、千总申六典、把总冯扶清、外委张载扬、左明文、祭葬世职。追予阵亡同知冯景、于归德地方。建立专祠。县丞余宗沅、从九品施汝让、一并附祀。　　

○上以冬至。祀天于圜丘。自是日始。斋戒三日。　　




大清文宗协天翊运执中垂谟懋德振武圣孝渊恭端仁宽敏显皇帝实录卷之二百七十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。十一月。丁亥。谕军机大臣等、桂良等奏、夷务关系重大、请旨遵办一摺。桂良等叠次陈奏办理情形。业经剀切训示。总以阻其进京。停其江路通商。并将游行内地罢议。及早归还广东省城。四事为最要。桂良等果肯竭力转圜。何至徘徊两月有余。又复奏请训示。前次准将钦差移至上海。原为阻其进京、及赴天津之计。若仍准其随时进京。则进京之后。如何驱遣。岂不与驻京无异。又何必改钦差于上海。且何必派桂良等前往挽回耶。总之进京一节。万不能允。内江通商。必须消弭。其余两事。亦当设法妥办。桂良等既拟在上海互换条约。即著迅速定议。将此四事挽回。议定之后。速行奏闻。并将条约进呈。阅后、即令桂良等在上海互换。勿令该夷北来。恐该夷诡计。故延时日。待至明春。仍然北驶。前次谕旨内。已言明再至天津。我兵必先开炮。傥桂良等、不便向该酋面说。可令委员等、向夷官透露此意。告以天津已有准备。若再前往。必启兵端。彼时一经开仗。即上海等处。必当断其通商。并可传播他国夷商。使之闻知。各国恐被连累。必有从中劝阻者。至桂良等派办夷务。挽回条约。是其专责。设或事至决裂。必须用兵。断不能归罪于议事之人。若不能阻其进京。以致夷船复至天津。则无论动兵与否。朕惟桂良等是问。将此由六百里密谕桂良、花沙纳、何桂清、并传谕明善、段承实、知之。　　

○又谕、袁甲三奏、请饬各省挑选官兵马匹、来营补额等语。袁甲三所统直隶、山东、河南、各营官兵。从征日久。缺额甚多。几至不能成队。其马匹亦多倒毙遗失。现在各营马兵。有马者不及十分之一。当此攻剿吃紧之际。亟应挑补足额。以壮军威。据奏业已造册咨照补送。著庆祺、崇恩、恒福、即按照袁甲三所送清册。督饬各原营。将应补兵丁马匹。认真挑选。配齐器械。拣派得力之游击都司等官管带。统限本年十二月内。一律驰抵袁甲三军营。以厚兵力。毋许藉词耽延。及以老弱充数。将此由五百里各谕令知之。　　

○又谕、袁甲三奏、军营缺额官兵马匹、请饬各原营挑补等语。已谕令直隶山东河南各督抚、速照咨开数目。挑选派员解往矣。前因徐宿需兵。将驻劄天津之吉林兵二百五十名。黑龙江兵五百名。察哈尔兵一千名。派协领关保、统带前往助剿。此项官兵。均系马队。可期得力。日内已由津启程。即日可到徐州。著袁甲三、于该官兵到后。妥为调度。务将北路捻匪。迅速歼除。毋任再有滋蔓。昨据恒福奏、总管德楞额、因病饬回原营。黑龙江马队。无人管带。已谕令咨商袁甲三、于新到黑龙江带兵官内。酌派一员赴豫。以免另行饬调。即著袁甲三于该官兵到后。速行派往。将此由六百里谕令知之。　　

○太仆寺卿袁甲三奏、援剿获胜。豫境肃清。营员请奖。得旨。汝子保恒、奋勇冲锋。甚属可嘉。　　

○革职留任贵州巡抚蒋霨远奏、发遣知县彭澜、呈缴台费。可否留营效力。得旨。该部查议速奏。若无案可引。断不可因一人致发此端。寻兵部覆奏、应照奏定章程。连闰计算。按三十七个月。呈缴台费。再行具奏。从之。　　

○以浙江拏获滋事首匪。赏道员段光清花翎。　　

○戊子。谕军机大臣等、前据玉明等奏、没沟营河口。有夷船停泊。经该将军饬令防守尉等、督带兵勇防堵。不令登岸。夷船旋即驶去。当谕令如再有夷船进口。仍派员善。为开导。并严禁接济。现在天津海口。经僧格林沁等、添筑炮台营垒。业已工竣。布置周密。该夷明岁春融。难保不由上海一带北驶。如果至牛庄贸易通商。自可设法羁縻。傥肆其凶狡。登岸骚扰。不可不豫为防范。其金州、锦州、沿海各口。亦须一体严防。没沟营既经该夷窥伺。应如何加意布置。以备不虞。海口要隘。固宜扼守。口内陆地。亦应密为设防。毋稍疏懈。著玉明、希拉布、侍顺、体察各海口情形。妥为筹画具奏。将此各谕令知之。寻奏、遵饬金州锦州各海口居民。严断接济贸易。并拏奸细。以杜溷迹句串。报闻。　　

○以协济黑龙江官兵马匹羊只。科尔沁亲王僧格林沁等、下理藩院分别奖叙。　　

○以克复江西抚州府城。崇仁、东乡、金溪、三县城。赏守备傅承云、王炳、朱仁杰等、花翎。千总王安邦等、蓝翎。游击李逢春等、升叙加衔有差。予阵亡千总张桂林、府经历樊俊、祭葬世职。　　

○以江西瑞金县城被贼窜陷。革知县章澍、把总尹士寅职。戴罪效力。　　

○予安徽花凉亭阵亡佐领穆精阿、委防御恩科、祭葬世职。披甲淩春、赏恤加等。　　

○己丑。冬至。祀天于圜丘。遣恭亲王奕恭代行礼。　　

○上诣大高殿行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。　　

○遣官祭孝德皇后殡宫。　　

○遣官祭端慧皇太子园寝。　　

○停次日朝贺。　　

○庚寅。谕内阁、倭什珲布奏、秋审造册错误。请饬更正。并请将自行检举之同知免议等语。乌噜木齐上年秋审案内丁碌一犯。业已句决。吐鲁番同知英贵、办理本年秋审册籍。未能细心检查。仍将该犯造入册内。虽经该同知自行检举。究于秋谳大典。未能详慎。英贵仍著交部议处。其造册错误之处。著该部查明更正。　　

○谕军机大臣等、崇恩奏、逆匪阑入东境、调兵剿办、连获胜仗一摺。皖省逆匪。窥伺东境。阑入曹单等属地方。虽经该抚调派兵勇。接仗获胜。贼已南窜。惟该逆人数众多。并未大受惩创。难保不复行肆扰。著崇恩即饬各带兵官。探明贼踪所向。实力追剿。并激励乡团。会同堵御。毋任匪众得以回窜。傥事机较紧。即著该抚亲督马步各军。出省防剿。将此由五百里谕令知之。　　

○又谕、前因徐宿需兵。谕令将驻劄天津之吉林、黑龙江、察哈尔等处官兵。共一千七百五十名。交协领关保、统带前往助剿。本日据崇恩奏、贼匪攻扑东省边境。单县兵勇。接仗失利。嘉祥、钜野、亦有贼踪。大股屯踞金乡。经黄良楷等、带兵击退。余贼向南败窜各等语。现在关保带兵。由天津前赴徐宿。道出山东。经行之地。恐有贼踪。著西淩阿、传谕关保于行抵东境时。即须豫为戒备。齐队前进。其军火器械。必须随身携带。以便遇贼即剿。毋许参差落后。致令为贼所乘。如关保业已启程。即著西淩阿、飞咨沿途知照。以免疏失。将此谕知西淩阿、并传谕关保知之。　　

○赏护军参领承保、宝善、头等侍卫。在乾清门行走。　　

○辛卯。谕内阁、官文奏、劣员巧于干进、请旨勒休一摺。湖北前署钟祥县知县马效良。因操守不谨。性情浮躁。经官文等甄别。奏参革职。乃该员旋赴李孟群军营。办理霍山团练。仅及年余。即保升直隶州知州。实属巧于干进。马效良、著即勒令休致。永不叙用。以肃功令。　　

○谕军机大臣等、前因邓绍良奏、兵勇缺饷。势已涣散。当经谕令胡兴仁、将甯国饷银。按月如数筹解。本日据胡兴仁奏、浙省筹饷支绌。现惟尽力措解。请饬令两江总督、严饬皖南道邓瀛、共济时艰等语。浙江省协济徽甯军饷。从前原尚宽裕。自粤匪窜扰衢处等属。浙省自筹防剿。经费诸形支绌。尚属实情。惟据邓绍良奏称、甯防官军。因缺乏饷需。以致孤山坝等处营盘。相继失陷。皖南所属各郡邑。除徽州一府。由张芾自行筹办外。池太两府。尚未收复。广连两州县钱漕。复为翁同书提用。祇有甯国所属六县。每月筹银三万两。尚属勉强。势难再加。甯郡为浙省藩篱。该抚必当统筹大局。岂可稍分畛域。致有贻误。著胡兴仁、遵照前旨。于每月应解六万两外。仍按月再行筹拨银二三万两。与徽甯道月措三万两。凑成每月十二三万两之数。俾该处官兵。不致因缺饷滋事。甚至溃散。至旧欠口粮。为数较多。原难一时补解。祇可陆续补苴。务当源源协济。不得以筹措艰难。稍涉推诿。将此由五百里谕令知之。　　

○以收复湖北麻城、黄安、二县城。免兼辖副将书绅处分。　　

○予安徽孤山坝阵亡游击曹兴隆、郑上驺、五品军功田有藩、祭葬世职。　　

○予浙江殉难游击德善保、妻杭噶台氏、家丁徐万保、旌恤如例。　　

○壬辰。谕内阁、廓尔喀王、前因备兵协同剿贼。诚悃之至。恭顺报效。当经赏给貂褂蟒袍等件。兹据谢恩进表。殊属可嘉。著加恩由内交出红宝石顶二品顶花翎。交满庆、转分该王苏热达热果噶尔玛萨哈、噶箕藏格巴都尔等戴用。以示鼓励。　　

○谕军机大臣等、前因胜保军营、兵力单薄。谕令官文将截留之湖南四川官兵二千五百名。俟西路稍松。仍令驰赴胜保军营。兹据胜保奏称、南北贼众。每一窜突。动辄数万。该大臣现在定远。四面皆贼。兵力止有此数。请饬官文将川楚官兵。催令赴营等语。胜保以重军固守定远。扼制南北贼冲。并兼顾东西两路。当此粤捻各匪。势甚猖獗。兵力不敷防剿。自系实在情形。楚北防守事宜。官文已布置周备。著即体察近日军情。即饬川楚官兵。迅速前赴胜保军营。以资助剿。其普承尧一军。已到九江。如有人接替。并著饬令一并迅赴胜保军营。先其所急。以顾大局。将此由六百里谕令知之。　　

○又谕、胜保等奏、筹办南北粤捻各匪情形、请饬催川楚各兵助剿一摺。皖省南路。自舒桐连陷。庐州贼势益张。北路复有捻匪猖獗。自非添调劲旅。未易兼顾。官文暂留之湖南兵一千五百名。四川兵一千名。皆因李续宾新挫。不得已移缓就急。其普承尧一军。亦派往九江巡防。已屡谕官文、查看楚省军情稍松。即饬催川楚各军赴皖。本日复寄谕、饬令与普承尧所带兵、迅即赴皖矣。至绥远城马队。曾据袁甲三奏、将后起二百名拨赴胜保军营。而胜保止收到一百名。其余在何处逗遛。有无迷失。著即查明具奏。现在复派关保、由天津带吉林、黑龙江、察哈尔兵、一千七百五十名。赴袁甲三徐宿军营。以杜北窜。此项官兵。到徐宿后。著胜保咨商袁甲三。将截留之头起绥远城兵三百名。调赴皖营助剿。其吉林黑龙江缺额兵丁。甫经谕景淳等挑补。尚未覆奏。远道何能速到。况为数亦属无多。胜保等稍待数日。湖北大队。必可到营。彼时分投布置。较易为力也。该大臣又以豫省吃重。请调索文带精兵一二千名。并多带甘省马队。驰赴汴梁堵剿。甘肃为西陲重地。近来野番。出没无常。该提督控制颇为得力。且陕甘各镇。在军营者居多。未便调索文赴豫。至陕甘兵力。实已空虚。河南前调陕甘官兵。已不能凑足一千之数。现在杨昌泗带往。昨据德兴阿奏请拨兵。曾谕乐斌酌调。现未覆奏。能否调拨。尚未可知。势难再调。归陈等处捻匪。经傅振邦、袁保恒、前往夹击。大获胜仗。全境肃清。恒福到后。又奏派邱联恩、总统各兵共六千名。居中策应。设或贼踪偪近开封。恒福自有调度。此时胜保原难兼顾也。将此由六百里谕令知之。　　

○以堵剿安徽凤阳等处窜匪出力。复已革道员黄元吉职。　　

○癸巳。以克复安徽六安州城。予副将王凤祥、以总兵官用。赏协领常升、都司丁长清、王新桂、守备徐鷷、牛允恭、同知李安中等、花翎。训导陈清宝等、蓝翎。余加衔升叙有差。　　

○甲午。谕军机大臣等、有人奏、州县吞蚀捐项、请饬查办一摺。据称四川省荣县知县傅翼。奉委抽收盐厘。侵蚀银钱十四万有奇。经委员邓姓往查。辄勒令粮户等、出具并无吞蚀甘结。以致居民思变。酆都县知县吴锦铨。于捐饷多所侵扣。贿令郎鉴等、将捐输原簿销毁。致无稽考。拏获戕官重犯彭姓。得贿银三千两。即予释放。纵容差役石三蛮、句通盐枭渔利。于王孀妇抢劫奸污重案。肆行勒索。以致该妇自尽。复主使伊官亲货卖私盐。署涪州知州淩树棠。勒索团练照费钱两万串。勒捐剿匪役费银三万余两。尽入私囊。纵容幕友周继曾等、索诈贡生余友甲钱一千余串。并为其弟淩树人钻营。署理富顺县缺。淩树人到富顺县任后。即患瘫病。信任门丁李二、向商号索贿数百金。复纵差役周龙等、讹索刘大钱文。将刘大枪伤毙命。该员并不申理等语。各直省劝谕捐输。协济军饷。原属不得已之举。岂容劣员视为利薮。肆行侵吞勒索。致令民不聊生。其抢劫重案。勒贿酿命。冤抑莫伸。幕友丁役人等。纵令骚扰。均属大干法纪。著有凤、王庆云、按照所参各情。明查暗访。悉心讯究。如果属实。即行从严参办。不得稍涉瞻徇。以重民命而肃法纪。原摺并单。均著钞给阅看。将此谕令知之。　　

○乙未。谕内阁、都察院奏、顺天民人康作新、以主仆商谋撞骗等词、赴该衙门具控。据称都察院笔帖式文云舫、夥同家人张五、并崔良弼、许办庄地减租。先后骗去银钱等情。案关职官诈赃。必应严行究办。至呈内所控之文云舫、是否即系都察院笔帖式文英。著该衙门查明。解交刑部。查传应讯人证审明办理。寻刑部奏、审明商谋撞骗之文云舫、即文英。按律应销除本身旗档。革去笔帖式。从重发往新疆效力赎罪。崔良弼、拟杖一百。徒三年。张五、业已病故。应毋庸议。从之。　　

○谕军机大臣等、王庆云奏、委员协剿黔匪阵亡、并筹防本境情形一摺。贵州思南府匪徒。窥伺川疆。经派防酉秀之即补同知直隶州李渐鸿、越嶲厅同知淩树棠等、渡河协剿。均以力竭阵亡。旋经副将邹鸾章等、带兵驰至。匪众未敢过河。该督已调派重庆镇等官兵。驰往协同堵御。惟黔省逆匪。势正猖獗。酉秀边防。弥形吃重。现调官兵。是否足敷堵剿。著王庆云就现在情形。悉心酌度。如须添派兵勇以壮声威。即著速为调派。毋令该匪阑入完善之区。至在防将吏是否得力。或应派大员统率。并著妥筹办理。四川兵力可用。饷需亦尚堪筹拨。如能相机进剿。埽除黔匪。即以巩固川防。未容株守边疆。稍分畛域。李渐鸿、淩树棠等、阵亡情形。即著查明请恤。将此由五百里谕令知之。　　

○以故贝子奕绪子载迁、降袭奉恩镇国公。故奉国将军载茂子溥沅、降袭奉恩将军。　　

○以乌噜木齐都统倭什珲布、为甯夏将军。哈密办事大臣庆英、署乌噜木齐都统。　　

○陕西延绥镇总兵官杨昌泗、因病解任。以督标中军副将郭相忠、署延绥镇总兵官。　　

○以四川酉阳等处防堵出力。赏知县王鳞飞蓝翎。　　

○丙申。谕军机大臣等、昨据胡兴仁奏、戴文英营盘。被匪烧毁数座。兵勇间有溃散。邓绍良大营。亦被围困。本日复据和春等奏、戴文英所部兵勇。全行溃散。邓绍良营盘五座被围。声息不通等语。贼势猖獗。甯国军情。万分迫切。此时急须先解邓绍良之围。一面保卫郡城。以维大局。郑魁士既因旧伤复发。不能前往。周天培谅已驰抵甯国。该大臣等、即饬悉力应援邓绍良湾沚营盘。与朱承先、冯日坤等、会同攻剿。冀得转危为安。以杜该逆内窜之路。俟湾黄一带。情形稍松。再调周天培等、前赴金陵。至高淳东坝。均属苏常要道。现有郑魁士、鲁占鳌、镇守、当可无虞。仍著和春等、随时相机调度。务保腹地。勿令蔓延。并查明戴文英下落具奏。将此由六百里谕令知之。　　

○又谕、崇恩奏、调兵集勇、出省剿匪一摺。捻逆苏添幅等、阑入东境。前据崇恩奏称官军获胜。贼已南窜。兹复蔓延郓钜一带。窥伺济甯。虽经击退。而捻踪飘忽无常。尚未痛加惩创。该抚现在调集马步兵勇。亲往督剿。惟兵力尚单。必当激励乡团。藉资捍卫。以收众志成城之效。所有协领关保、带领吉林等处官兵一千七百五十名。现入山东境内。前因东境现有贼踪。谕令该抚即饬该协领、携带器械。整队前进。今东省捻势狓猖。著崇恩催提关保一军。暂留调遣。为移缓就急之计。如捻氛已远。即饬关保、带兵驰赴袁甲三军营。勿令久稽。将此由五百里谕令知之。　　

○直隶总督庆祺奏、制造军器乏员。可否将发遣已革提督张殿元、暂留赶办。得旨。准其暂留数月。仍行起解。不准率请免戍。更不准藉捐造为由。盖海防最关紧要。免其弃市。已属恩施格外。　　

○以玩视防务。革江西都司季超群、守备鲍尊德职。　　

○予江南水阳阵亡千总罗东福、外委杨森云、祭葬世职。　　
</div>
    <div class="pagination">
<a href="清实录咸丰朝实录_page381.html">上一页</a><span>...</span><a href="清实录咸丰朝实录_page377.html">377</a><a href="清实录咸丰朝实录_page378.html">378</a><a href="清实录咸丰朝实录_page379.html">379</a><a href="清实录咸丰朝实录_page380.html">380</a><a href="清实录咸丰朝实录_page381.html">381</a><span class="current-page">382</span><a href="清实录咸丰朝实录_page383.html">383</a><a href="清实录咸丰朝实录_page384.html">384</a><a href="清实录咸丰朝实录_page385.html">385</a><a href="清实录咸丰朝实录_page386.html">386</a><a href="清实录咸丰朝实录_page387.html">387</a><span>...</span><a href="清实录咸丰朝实录_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
