<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1558 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1558 页/共 1860 页
  </h1>
  <div class="content">
   ○旌表守正捐躯河南汲县民沙进才妻侯氏。　　

○是月。河南巡抚何裕城奏、据藩臬两司、暨各道府详报。豫省各州县仓库正项钱粮。并无亏短。惟杂项内那移垫用。合计通共银五十三万四千余两。臣密加访察。实因河南地处冲要。办理一切公务。及垫借夫役工食。并祥仪大工案内摊扣未解养廉各项。递年积累。一时未能归款。尚非各州县等私自侵蚀可比。仰恳圣恩。准照直隶等省、勒限一年完缴。逾限不清。严参治罪。一面查封任所原籍财产。变抵归款。如不足数。著落各上司分赔。其已经离任各员。分咨追缴。仍照例严办。得旨、姑如所请。明年此时查明奏闻。汝未经奏明。不为无过也。　　

○钦差大学士公阿桂、陕甘总督福康安奏、查此次石峰堡拏获、正法人犯一千四百余名。底店先后投出、正法人犯一千六百二十一名。李侍尧等拏获、正法贼犯四百七十六名。又底店打仗。杀贼三百四十余名。石峰堡打仗。前后杀贼一千七百余名。各处搜山官兵。拏获贼匪。当即正法者一千余名。又前经五岱、李侍尧、刚塔等、于靖远、通渭、伏羌、云雾山、鹰窝石、狼山、打喇赤堡等处打仗。杀贼一千四百五十余名。又陆续擒获贼回。即于军营正法者。四百九十七名。通计拏获正法。及打仗杀死贼回。共八千余名。又李侍尧、刚塔等、歼戮逆回妇女一千余名。此外尚有各州县拏获正法。并现在监禁候讯。应行正法人犯一千余名。至各州县被害百姓。并阵亡兵丁。为数无多。现饬详查确数。续行具奏。得旨、虽皆贼犯等自取。实觉过多不忍也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十一


大清高宗法天隆运至诚先觉体元立极敷文奋武孝慈神圣纯皇帝实录卷之一千二百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。八月。甲申朔。遣官祭关帝庙。　　

○谕、稽古明伦设教。典重学官。国学为首善之区。桥门观听。规制尤宜隆备。前命尚书刘墉、德保、金简、侍郎德成、鸠工庀材。兴建辟雍。现在已届落成。朕于明年仲春。释奠礼成。即临雍讲学。所有应行典礼。著各该衙门详议具奏。　　

○吏部议奏、广东海丰县民黄亚水等、行医骗钱。并无隐形轮奸之事。该督等拟以斩决。非寻常失入可比。遵旨加倍照已决例议处。得旨、李天培、于此案不能审出实情。致委员回护原审。周内定案。非寻常错误可比。著照部议革职。发往甘省。交福康安差遣委用。以同知题补。舒常、孙士毅、始虽率行定拟。经朕指驳。即能审出实情。并不回护原奏。著从宽免其革任。仍注册。巴延三、尚安、现在出差。其降职一级之处。俟差满回京。该部再行请旨。李廷扬、明善、俱著降三级调用。　　

○乙酉。遣官祭昭忠祠。　　

○上御卷阿胜境。赐扈从王公大臣、蒙古王公额驸台吉等食。至己丑皆如之。　　

○谕、此次南巡接驾废员。据吏兵二部、查开履历案情。朕详加检阅。其缘事情节稍轻之文职范杜冯、兆峋、张雁题、沈元振、嵇承豫、秦筠、汪廷舒、李法良、八员、武职曾佐平一员。著该部行文调取来京。俟回銮后带领引见。再降谕旨。其另单请旨之革职侍卫蔡本禧、亦著带领引见。革职道周升桓、不准带领引见。　　

○谕军机大臣等、据何裕城奏、开封、卫辉等府。七月初旬。得雨二三四寸。至深透不等。后种之荞麦菉豆。及各项杂粮。当秋阳曝晒之后。得兹渥润。更可结实等语。近闻卫辉府属。入秋虽得雨泽。未免稍迟。杂粮等项。尚有不能补种齐全之处。其陈留一县。情形谅亦相仿。著传谕何裕城、务即查明得雨较迟之卫辉一带。及陈留各州县。如果实有成灾。即当加意抚恤。不得以前此业经查办。稍存讳饰。将此由四百里传谕知之。仍著将该处实在情形。迅速具奏。寻奏、查河北卫辉一带。雨泽愆期。汲县、新乡、获嘉、三处。得雨尤迟。补种晚禾。难以一律成熟。现在委员履勘。分别办理。至陈留一县。收成稍歉。前于被旱各县。借给耔种口粮。缓徵钱粮仓谷。豁免四十八年旧欠。陈留亦在其内。民力已稍可稍纾。且邻境丰稔。商贩流通。乡民便于买籴。应毋庸再加抚恤。以杜冒滥。得旨、览奏俱悉。　　

○以福建汀漳龙道姚棻、为广东按察使。　　

○赈恤湖南茶陵、攸县、二州县。本年水灾饥民。　　

○丙戌。吏部奏请、大学士伍弥泰、应定何殿阁及兼衔。得旨、伍弥泰、著授为东阁大学士。兼吏部尚书。　　

○豁除江苏丹徒县、乾隆四十三、四、五、六、等年。坍没田地三十一顷七十八亩有奇额赋。　　

○旌表守正捐躯河南新乡县民张来香女张氏。　　

○丁亥。祭先师孔子。遣大学士嵇璜行礼。　　

○土尔扈特台吉巴特玛等六人。杜尔伯特公谔勒哲鄂罗什瑚等八人。入觐。上召见赐食。至已丑皆如之。　　

○谕、户工二部议奏、淮安关、短少盈余银十四万八千五百五十三两零。宿迁关、短少盈余银一万二千三百三十一两三钱零。请著落该监督照数赔补等语。固属照例办理。第念上年山东秋成稍歉。豆货船只。过关稀少。其西北两河。本年麦收亦薄。客贩无多。以致盈余短绌。尚属有因。所有此次淮关、短少银十四万八千五百五十三两零。著全德、福海、按其在任徵收日期。分赔银一万八千五百五十三两零。其余十三万两。著加恩宽免。宿迁关短少银一万二千三百三十一两三钱零。亦著照上届之例。令全德、福海、各按徵收日期。赔补一半。　　

○戊子。祭大社大稷。遣怡亲王永琅恭代行礼。　　

○谕、山海关副都统果星阿、因系乾清门行走多年之人。将伊擢补副都统。未尝不晓制度。今因违例乘轿。令伊明白回奏。接奉谕旨。并不认罪。反自假糊涂。奏称不知有此例等语。实属巧辩。各省将军提督。并在京八旗二品文臣。俱不准乘轿之例。果星阿、系内廷行走之人。岂有不知。是果星阿福薄。不能承受朕恩。著将伊逐出乾清门。并交部严加议处。果星阿、著即回京。所有山海关副都统员缺。著睂绶调补。睂绶未到任之前。该副都统事务。著锦州副都统萨克慎、暂行兼署。睂绶所遗福州副都统员缺。著散秩大臣鄂岳补授。常青因入千叟宴。年终来京。伊起程后。所有福州将军、及海关事务。著雅德暂行署理。　　

○谕军机大臣等、前据阿桂等奏。亲赴固原。查勘马昇贵、挖窖等事。想此时自当查办完竣。其善后各事宜。谅亦已与福康安妥协商办。此外即有零星之贼。如鹰窝石等处。自己歼擒净尽。设有一二逋逃者。福康安在彼。督同将弁等、实力搜捕。无难按名弋获。现在已届秋录。阿桂总理刑部事务。著传谕阿桂、接奉此旨。即起程回京。办理勾到事宜。　　

○已丑。谕、前因兰第锡等奏、白露已过。豫省各工平稳。已降旨、将该督抚、及在工员弁。交部议叙。本日又据奏、睢州下汛二堡。因大河长水出槽。汇注堤根加以昏夜大风。抢镶不住。至初二日。堤工塌卸漫水。正河溜势。幸未全掣等语。此次漫口。虽因水势陡长。又值昏夜大风。以致人力难施。但该省既有漫工。自不应复予议叙。所有、前此交部议叙之处。即著停止。　　

○谕军机大臣等、据兰第锡奏、睢州下汛二堡。因大河长水出槽。汇注堤根。加以昏夜大风。船只捆搂不定。随镶随刷。人力难施。至初二日寅时。已塌宽七八十丈。漫口水深四丈余尺。其正河溜势。幸未全掣等语。前因该督等奏、睢州正河淤平。溜势沿南堤根行走。恐致著重。当即谕令宜将正河重加挑浚宽深。引溜北注。庶新堤不致吃紧。可保无虞。今果于该处有漫口之事。竟不出朕所料。但究由水势陡长。又值昏夜大风。以致抢镶不住。所有兰第锡等奏请交部治罪。尚可宽免。惟前据该督等奏、白露已过。秋汛安澜。是以降旨将该督等交部议叙。今睢州下汛堤工。又复塌卸。伊等亦无颜复邀议叙。已将伊等及在工各员议叙之处。敕部停止矣。至漫口虽水深四丈。幸正河溜势尚未全掣。且漫口亦不如正河之宽。自应设法赶紧裹护。不令塌宽。且目下新料已届登场。即应及早施工兴筑。但恐东河将弁。堵筑漫口。究不及南河将弁之熟谙。著传谕李奉翰、亲带前次孰熟谙将弁兵夫等、星速赴豫。帮同办理。以期迅速蒇事。至黄水经过地方。民田庐舍。未免被淹。著传谕何裕城、即饬派出各员。分投驰往。详悉确勘。并督率该司道等、实心经理。妥为抚恤。务使灾黎均沾实惠。毋致一夫失所。将此由六百里传谕兰第锡、何裕城、并谕李奉翰知之。仍著兰第锡等、将现在漫口曾否裹住。正河溜势。是否不致全掣。并查勘下游被水情形。作何抚恤之处。迅速覆奏。寻兰第锡、何裕城奏、查堤工初漫时。溜深沙活。易于塌宽。现已将东西两堤头、次第裹住。又于堤北上下水、镶做护崖边埽。不复再塌。刻下口门溜势。虽已掣动七分有余。但旬日来。仍有水势二三分。由堤北河形归入正河下注。差查下游河身。直至商邱河尾。水深六七尺至丈余不等。正河去路。并未淤塞高昂。堵筑似易为力。其漫口正北大河身内、改溜折湾处起。至史村铺引河止。长一千七百八十七丈零。内有四百余丈。受淤较厚。几成平陆。其余河槽深三四五尺。尚有稀淤积水。必须分别挑挖。现在派员集夫。分段挑浚。勒限完竣。并将口门上下滩面。设法填垫道路。即以接筑坝基。并可使运料通行。得旨。览奏俱悉。　　

○又谕、睢州下汛二堡新堤。因大河长水。塌宽七八十丈。虽据兰第锡等奏、正河溜势尚未全掣。现赶紧裹护。不令塌宽。以冀易于堵筑。但水性就下。堤工既塌宽七八十丈。漫口水深四丈余尺。又恐日跌日深。以致掣动全溜。不可不及早筹办。恐兰第锡、何裕城、于堵筑事宜。未能谙练。已有旨、令李奉翰、带同南河将备。前往帮办。昨因秋录在迩。谕令阿桂赶赴热河。以便办理勾到事宜。但河工关系重大。所有勾到之事。刑部堂官内。尽可另派一人。前来豫备。著传谕阿桂、接奉此旨。即速赴睢州。督办堵塞事宜。豫工连年漫溢。自设法在南岸改办之后。上年始获安澜。乃甫阅一载。兹睢州又有漫口之事。下游民田庐舍。屡被淹浸。实堪悯恻。朕反覆思维。治河之道。堤防与疏宣并重。南河如苏家山。毛城铺、峰山闸、盐河等处。皆有豫备盛涨时启放宣洩之地。豫省堤防而外。并无可以分洩之路。上游水势暴涨。河身不能容纳。遂往往有溃决之患。况贾鲁河、涡河、睢河、皆系从前黄河所经故路。若仿照南河。于此次堵筑工竣时。或在该处就势建设减水坝。如何。但当务令坚实。使大汛时有所分洩。以杀其横决之势。则堤防或可巩固无虞。此事关系民生者甚钜。不可不详细讲求。以期万妥。萨载熟悉河务。著即会同李奉翰、带领李永吉、及谙练河工之文武员弁。亦即迅赴豫省。与阿桂、兰第锡、何裕城、五人。会同详悉履勘。虚心商酌。将添设减水坝。是否有益。抑或另有善策之处。据实具奏。此朕无聊之思。不可因有此旨。稍存迁就也。将此由六百里各传谕知之。所有前日朕朱批。及本日兰第锡奏到之图。并两次奏摺。俱著寄与阿桂等阅看。　　

○又谕、本日李奉翰奏、请扎木龙护滩挑溜一摺。所办好。已于摺内批示。但摺首摘由内称、清口请添木龙一架。初阅之。竟似于清口添设木龙。及阅图中新扎木龙处所。乃在顺黄坝挑水坝之西。去清口甚远。摺内所称清口请添木龙。措辞失实。又阅摺内。该处旧有木龙七架。前因豫省青龙冈漫溢夺溜。无水下注。将木龙拆去。嗣经扎复四架。其余三架。奏明停办。是此次李奉翰请扎木龙。系复建而非添建。摺内声叙。亦未明晰。李奉翰久任河督。何于奏摺字句。竟不检点若此。将此传谕知之。　　

○庚寅。谕、著照富勒浑所请。董果、调补福建海坛镇总兵。其所遗员缺。即著何俊补授。　　

○又谕、吏刑两部。核覆萨载奏、审拟郝硕勒派案内收存馈送各员。分别治罪革职一摺。请将馈送之府州县等七十一员。均予以革职离任。在该员等逢迎纳贿。即悉行褫革。亦罪所应得。第核其情节。与黄良栋等之帮同敛派。代为收存者。尚属有间。且究由郝硕婪索所致。所有顾葵等七十一员。著照山东国泰勒索案内之例。免其革任。遇有缺出。止准予调。不准予升。其各员中有卓异议叙之案。亦一并注销。但从前山东馈送多员。其任内俱有勒限赔补亏空之项。现在江西既无应赔银款。若止停升并注销议叙卓异。该员等既得邀恩留任。仍复安享廉俸。究不足以示惩儆。著交军机大臣、查照该员等所馈银数。酌量议罚。留充该省公用。以为夤缘馈送者戒。其案内另行缘事离任之员。亦著照此办理。　　

○谕军机大臣曰。董果、于上年盛京途次召见。奏对尚属明晰。于军机大臣进见时。据福康安奏称、该镇前在金川军营。打仗平常。不过善谈虚伪。迨回京后。复据阿桂奏称、亦属相同。朕以途次偶然召见。不能遽悉底里。阿桂、福康安、在军营日久。于该镇才具如何、曾否出力之处。皆所深知。伊二人于董果无所憎嫌。所奏自属公论。谅不至故为贬抑。是以量将福宁事简之缺补授。今该督复以该镇奏调海坛要缺。或亦以其善于应对。失之皮相。但既有此奏。看来董果、亦非无能者可比。姑照所请。准其调补海坛镇总兵。但富勒浑知人之鉴。究不及阿桂、福康安、久在军营者。更为亲切。著传谕该督、于董果调任后。务宜倍加留心察看。不可以其应对便捷。善于逢迎。致为朦饰也。　　

○辛卯。秋分。夕月于西郊。遣肃亲王永锡恭代行礼。　　

○谕军机大臣等、刑部核议荣柱题、锦县捕役李翰音诬指李义为窃。私行拷打。以致李义被殴后、因跌患病身死一案。所驳甚是。已依议行矣。捕役诬良毙命。自应按例究拟。今李翰音所拏之李义。本系窃匪。其身死又属因病。并在辜限之外。何得仍照诬良为窃因而致死之例。将李翰音问拟绞候。且将并未帮同拷打之事主。亦拟以充军。荣柱系刑部司员出身。非不谙律例者可比。何至于罪名生死出入。错谬若此。著将刑部议驳之处。另行录出。照朕折角发交阅看。令其明白回奏。　　

○壬辰。太宗文皇帝忌辰。遣官祭昭陵。　　

○户部议准、云南巡抚刘秉恬奏、黑盐井内之大新沙三井。乾隆四十七年。被水冲失盐二十六万八千余觔。应补给薪本等银五千四百五十三两零。在于盐务积余项下。照数动支。从之。　　

○癸巳。上御万树园幄次。赐王公大臣。蒙古王公额驸台吉等、及土尔扈特台吉巴特玛等六人。杜尔伯特公谔勒哲鄂罗什瑚等八人。安南国陪臣范阮达等三人宴。　　

○谕、甘省压欠起运银粮。自乾隆三十八年、至四十六年、共计一百六十余万。前经督臣奏请。分作八年带徵。经朕特沛恩纶。将此项银粮。普行豁免。第念该省尚有存留项下民欠银粮。及起运项下民欠草束。未经一体邀免。著再加恩、将三十八年、至四十六年。民欠存留项下银五万一千四十五两零。民番粮二万五千六百九十五石零。又起运项下民番未完草束。核计价银二十万四千一百八十余两。及二十三年、至四十六年民欠未完耗银一十万二千一百六十九两零。耗粮、四十五万二千四百四十五石零。概行豁免。以示朕轸念贫黎。有加无己之至意。该部即遵谕行。　　

○又谕、户部议覆、漕运总督毓奇奏、请增给镇江卫行月粮价一摺。仍行议驳。固属照例办理。但该卫两帮。与苏州太仓等卫。俱在大江以南。壤地毗连。今昔粮价不同。生齿浩繁。买食不敷。丁力未免拮据。该督所奏。请循照苏州等卫。行粮每石一两二钱。月粮每石一两之例。一体支给。系属体察该卫实在情形。因时调剂。期于运务有济。所有镇江卫前后两帮。行月折色价银。著加恩照苏州等卫。准其一例支给。以示朕体恤运丁。一视同仁之至意。　　

○谕军机大臣等、前据兰第锡等奏、睢州下汛二堡。因大河长水出槽。塌宽七八十丈。已有旨。令阿桂前赴该处督办。并令萨载、李奉翰、星速驰往。帮同办理矣。兰第锡、自奏报后。至今又阅数日。金门自己塌定。口门镶裹盘头。是否足资保护。现在情形若何。兰第锡、何裕城、现在作何筹办防堵之处。未据续奏。朕心深为廑念。著即行据实覆奏。该处既有漫口之事。兰第锡等。自宜督率所属。上紧施工镶筑。以期迅速合龙。但总宜处以镇定。不可稍涉张皇。昨因豫省堤防而外。无可分洩之路。上游水势暴涨。往往有溃决之患。因思是否可于贾鲁河、涡河、睢河等处。酌建减水坝。以分水势。又思减水坝、祗应在水势回溜处为之。不知该处有此可以为倒钩引河处否。然此乃朕出于不得已之创见。实不肯自以为是。阿桂现在自必迅赴豫省。萨载、李奉翰、亦已有旨。令其带同熟谙河工员弁。前往商酌帮办。再传谕萨载、李奉翰、迅速起程。前赴工所。毋稍迟延。又本日江兰奏、现在水势系走旧有河身等语。是否即系前岁经行贾鲁河一带故道。或即于此处相度形势。于回溜处所。修建减水坝。但必当谨避顶冲。坚固镶筑。俟阿桂、萨载、李奉翰、到齐。公同相度熟商。倘于地势稍有未宜。亦著据实覆奏。勿得因有朕旨。稍存迁就也。将此由六百里各传谕知之。仍将现在情形。如何防堵之处。迅速覆奏。　　

○兵部议奏、前因大兴县属朝阳铺司。沉搁公文至八百余件。奉旨通查各省。有无似此沉搁之弊。交部妥立章程具奏。今据各该督抚。造册咨部。臣等酌议。嗣后应令直省各督抚。转饬各州县。派拨兵房经书一名。设立循环号簿。遇一切铺递公文。按日填注。某日送某衙门公文几件。系某铺司承送。该铺司送交下铺。领取回照销号。如无回照。及送交迟延。立即严办。该管州县。十日一次调验号簿。按月申报总理邮传衙门。年终取具并无迟匿印结。送部查核。其酌派经书。由该管州县房书内拨往。毋庸议添公费。该管州县。倘日久稽查不力。怠慢延搁。每案罚俸一年。五案以上。降一级留任。十案以上。降一级调用。从之。　　

○甲午。太祖高皇帝忌辰。遣官祭福陵。　　

○乙未。上御卷阿胜境。赐扈从王公大臣、蒙古王公额驸台吉等、及土尔扈特台吉巴特玛等六人。杜尔伯特公谔勒哲鄂罗什瑚等八人。安南国陪臣范阮达等三人食。至戊戌皆如之。　　

○谕、据何裕城奏、偃师县民任天笃等、自四世祖任光玉、至四世孙任璊丰。九世同居。询为郅治麻徵。请旨旌表等语。任天笃家庭聚顺。雍睦可风。宜推旌淑之恩。益广型仁之化。兹亲制诗一章并书扁额以赐。其应赏给缎匹建坊旌表之处。该部照例具题。御制诗曰。三咏同居率西陕。兹吟九世乃天中。清时自是称盛事。豫土由来敦厚风。八甯七张今过一。陈牢杨爨古齐公。任邻孝友适为姓。彰表应教笃庆崇。御书扁曰义门敦族　　

○丙申万寿节。遣官祭太庙后殿。　　

○遣官祭福陵、昭陵、昭西陵、孝陵。孝东陵、景陵。泰陵。泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙、　　

○上御澹泊敬诚殿。扈从王公大臣官员。及蒙古王公额驸台吉等、行庆贺礼。　　

○丁酉。谕军机大臣等、据李奉翰奏、接据淮徐道刘锡嘏飞禀。河南睢州下汛。南岸堤工漫溢。一面先委李永吉等、带同兵丁。驰赴豫省。帮同堵筑。一面委员赴洪湖迤上一带。查探漫水由淮入湖情形。筹办下游分洩去路。及防护事宜。再亲赴豫省。协同趱办等语。前因兰第锡、何裕城、于堵筑事宜。恐未能□□音练。已有旨传谕李奉翰、前往豫省。帮同办理。并令萨载、会同前往。履勘贾鲁河等处。将来是否可以酌建减水坝。以分水势。今李奉翰于未接到谕旨之先。即派李永吉等、带同兵丁。赴豫裹护漫口。并委员驰勘漫水情形。豫为筹办分洩防护。所办甚是。豫省漫口。业经派令李永吉等。带同兵丁。先往设法裹护。又有阿桂等到彼督办。而漫水下注。统归洪泽湖。清水自必加长。所有高堰堤工。及折展清口各坝。一切防守宣洩事宜。在在均关紧要。著再传谕萨载。李奉翰、酌量情形。如南河现在实可放心。伊二人即遵前旨、会同赴豫筹办。如南河必须大员在彼督率照料。伊二人中。止须李奉翰一人前往帮办。仍留萨载在江省照料一切。方为两有裨益也。将此由六百里传谕萨载、李奉翰、并谕阿桂、兰第锡等知之。仍著萨载、李奉翰、兰第锡等、各将现在商办情形。迅速覆奏。　　

○戊戌。谕、前因果星阿、收受临榆县知县凌世御所送之轿。越分来坐。已降旨将伊逐出乾清门。交部严加议处。昨阅汪承霈等审明具奏摺内。称该知县凌世御并未送轿。竟系果星阿向知县借轿。始行送给。伊所揭各案。俱系听从所属兵丁及家人、怂恿所致等语。果星阿甚属糊涂。更兼欺诳。尤属不堪。果星阿在乾清门行走多年。且身任副都统。又经数载。何得如是不知禁例。任意妄为耶。果星阿深负朕恩。著革职、发往伊犁效力赎罪。
  </div>
  <div class="pagination">
   <a href="清实录乾隆朝实录_page1557.html">
    上一页
   </a>
   <span>
    ...
   </span>
   <a href="清实录乾隆朝实录_page1553.html">
    1553
   </a>
   <a href="清实录乾隆朝实录_page1554.html">
    1554
   </a>
   <a href="清实录乾隆朝实录_page1555.html">
    1555
   </a>
   <a href="清实录乾隆朝实录_page1556.html">
    1556
   </a>
   <a href="清实录乾隆朝实录_page1557.html">
    1557
   </a>
   <span class="current-page">
    1558
   </span>
   <a href="清实录乾隆朝实录_page1559.html">
    1559
   </a>
   <a href="清实录乾隆朝实录_page1560.html">
    1560
   </a>
   <a href="清实录乾隆朝实录_page1561.html">
    1561
   </a>
   <a href="清实录乾隆朝实录_page1562.html">
    1562
   </a>
   <a href="清实录乾隆朝实录_page1563.html">
    1563
   </a>
   <span>
    ...
   </span>
   <a href="清实录乾隆朝实录_page1559.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
