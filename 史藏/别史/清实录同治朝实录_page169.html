<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 169 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 169 页/共 505 页</h1>
    <div class="content">
○谕议政王军机大臣等、杨岳斌、沈葆桢奏、官军埽荡许湾贼垒。并克复东乡崇仁金溪宜黄等处各摺片。江西各股贼匪。分距金溪东乡宜黄崇仁南丰五城。不数日间。已克其四。鲍超于削平许湾后。即进攻金溪。破数万贼众。如拉朽摧枯。实属勇敢异常。战功卓著。著杨岳斌、沈葆桢、传旨嘉奖。仍饬各军。乘胜进攻南丰。以期一律埽荡。摺片内所称捦斩之伪平东王翟添凤等十一名。成天豫莫自城等九十八名。均非著名贼首。所有李侍贤、汪海洋、陈炳汶等逆、均未声叙曾否伤毙。抑已另窜他处。著该督抚查明具奏。宜黄收复情形。贼窜何路。谅已有奏报在途。南丰一城。无难唾手而得。该逆不窥甯都。必扰建甯甯化。如窜至闽境。务须不分畛域。认真追剿。并飞咨闽省督抚。严饬防军会剿。毋令再扰完善。另片奏、韩进春一军。驻守建昌。在新丰之上塘等处获胜。而东路长兴地方。复有贼扰。著即督饬该参将实力防堵。现在西北之患。甚于东南。甘肃及回疆军情。均甚紧急。昨已谕知杨岳斌、能否即赴陕甘总督新任。计奉到前旨。该督即当与曾国藩通筹大局。如江西军务稍松。接替有人。即著该督仍遵前旨。酌带所部得力兵勇数千。整旅前进。抵任后。将良莠各回分别剿抚。仍著与曾国藩妥商奏闻。以期周密。将此由六百里各谕令知之。　　

○又谕、李云麟奏、通筹兴汉防剿机宜。请饬兴安官民捐备仓储。并管淓等办理团练各摺片。据称蔡逆自窜至陕北后。与启逆梁城富、伪天将马仕荣、范立川等、惧剿协谋。如由陕北入山。处处可达兴汉。惟有居中策应。驻军石泉甯陕西乡一带。拟于七月十五日以后。将水陆各营分扎该处等语。昨因李云麟一军。日久尚未到防。当将该京卿摘去顶带。著李云麟仍遵前旨。亲率陇军。与刘蓉所派之兵。严防佛坪甯陕等处。该京卿于防剿失利。及纵贼窜逸。往往以兵单饷绌。事权太轻。呼应不灵等词藉口。以遂其文过饰非之计。经此次严谕之后。如再一味畏葸。任意迁延。纵令该逆出窜。必将李云麟从重治罪。懔之。建毅六营。前已谕令李云麟准其先行撤回。著仍遵前旨。应撤者妥为裁撤。交金殿安等管带回鄂。以免虚糜饷项。该京卿请饬四川督臣、于分防川界各军中。酌拨一二千人。移扎汉中。昨以该逆窜至南山。距川甚近。已谕令骆秉章严密防守矣。李云麟拟于兴安府城。设立团练总局。将所属各县。各举公正绅耆。按照安康汉阴章程。一律办理。而以管淓蒋常垣黄加焜总司其事。即著刘蓉酌度情形。责成管淓等妥为办理。兴安仓库俱无。毫无布置。若派兵驻守新旧两城。非二千人不敷分拨。无兵留守。兴城万不可保。李云麟拟于兴安附城内外中上各户。派捐银谷。所收之谷。立为义仓。专备守城之用。所收之银。制造器械。修补城垣。该京卿所筹是否可行。著刘蓉斟酌办理。卢又熊于汉中失守时。开城出走。纵勇恣掠。情罪极为可恶。前谕陕西湖北四川各省。一体严拏务获。就地正法。时阅七月之久。尚无该革员下落。著刘蓉赶紧缉拏。懔遵前旨。于拏获后即行正法。以昭炯戒。将此由六百里各谕令知之。　　

○闽浙总督左宗棠奏、浙省绍兴金华衢州严州处州等处。水灾甚重。现筹抚恤。得旨、兵燹之后。复遇水灾。哀此遗黎。殊堪矜悯。著该督派委贤员分赴各属履勘。将灾民分别妥为抚恤。毋令失所。又奏、请将奏调来营之户部郎中顾菊生留于浙江以道员补用。允之。　　

○福州将军英桂奏、遵旨于到任后。会同抚臣徐宗干筹办防堵。得旨。南丰未克。贼氛终恐延及闽省。该将军当会商徐宗干。飞催张运兰、曾玉明、林文察等到防。与江西水陆各军。约期会剿。毋令阑入闽境。　　

○予江西许湾等处阵亡游击杨维庆等四十六员祭葬世职加等。　　

○乙丑。谕内阁、前因乔松年奏保蒙城解围出力各员。业经降旨。均照所请奖叙。兹据僧格林沁奏称、查核该抚奏奖单内。按察使英翰请赏勇号。该员带兵止在小涧集扎营。嗣经援军大至。始行移营会剿。并未身先士卒。都司施绍恒请以副将尽先补用。该员系由该大臣派往援剿。未及数日。城围即解。在蒙并未续有战功。徐登善请以游击尽先补用。并赏加勇号。该员系由捻党于克寨后投诚。即有劳绩。亦应先免其为匪之罪。不应以先得官阶接续请奖。守备李勤邦请赏换花翎。并赏加都司衔。六品军功杨步斗请以守备尽先补用。该二员均经该大臣于蒙城解围后保奏有案。该抚请奖。系出重复。请旨撤销各等语。所有英翰、施绍恒、徐登善、李勤邦、杨步斗五员。此次奖励之案。均著即行撤销。仍俟续有劳绩。再行奏请。近来各省军营出力人员。一经保奏。朝廷无不立沛恩施。在统兵各大员。自应核实奏奖。岂容稍有冒滥。此次保奖之案。乔松年到任未久。未能深悉底蕴。其原摺内称。系据英翰开单呈报。英翰久历行闲。乃竟重复开报。浮冒请奖。乔松年并未详核。率行具奏。均有不合。若非僧格林沁悉心察核。浮滥之弊。何由上闻。乔松年、英翰、均著交部分别议处。以为冒滥请奖者戒。此外各省保奖之案。似此者谅亦不少。各路统兵大臣及各省督抚务宜留心察核。一有闻见。即当随时奏闻。如再有滥请奖励者。一经查出。除将该员奖案撤销外。必将原保之员。从重惩处。决不宽宥。毋谓朝廷名器可滥邀也。懔之。慎之。寻吏部议、乔松年应降一级调用。英翰降三级调用。俱系私罪。无庸查纪级议抵。得旨、乔松年著加恩改为降三级留任。英翰著改为降五级留任。　　

○谕议政王军机大臣等、僧格林沁奏、麻城剿匪获胜。翼长因病出缺。并请将玩视军务之总兵严议。前赏蒙古马队官兵银两。请旨办理各摺片。麻城北路贼匪。经官军由黄土冈伍家河八道河红石堰等处。节节进偪。叠获胜仗。捻首宋朝如率众乞降。经英翰择留四百名。充当前敌。余皆遣令还乡。即著该亲王妥为办理。毋令再生反侧。惟宋朝如投诚后。贼众惊恐。正可趁该逆惶惧奔窜不定之时。乘胜进兵。以收破竹之效。官文身任兼圻。剿办本省贼匪。是其专责。此次僧格林沁所部。叠获大胜。并未见官文派出各军协同剿洗。蓝斯明等本分扎蕲黄各隘。姜玉顺早由樊城拔营。得力步队甚多。何以并不进兵会剿。官文所司何事。似此任意迁延。殊属不知缓急。著官文严檄各军。会同僧格林沁官兵。联络声援。将麻城南路白杲一带之贼实力进剿。为一鼓聚歼之计。毋得专恃僧格林沁客兵。转得置身事外。以致日久无功。苏克金所部将士。该亲王现令成保暂为接统。惟成保前在直东带队。颇不得力。此次派令管带苏克金马队。未知能否胜任。著即责令该革员奋勉图功。以赎前愆。仍著随时察看。如不得力。即行更换。据获贼供称该逆图窜东北。是商城光山一带。又形吃重。著张之万激励将弁。实力堵剿。毋令匪踪再行阑入豫疆。前赏蒙古兵丁银一万两。据该亲王奏称、现在哲里木、昭乌达两盟。随营征剿。至土默特官兵。亦在营随同出力等语。此项银两。即照僧格林沁所请。将该两盟及土默特官兵。均匀分赏。其管带各盟马队人员。及吉林黑龙江带队员弁。僧格林沁拟俟麻黄股匪扑灭。再行奏请奖励。该亲王慎重名器。不肯稍涉冒滥。具见公忠体国之忱。陈国瑞已据该亲王调令来营。仍著随时酌量差遣。僧格林沁密摺一件留中。将此由六百里各谕令知之。　　

○又谕、曾国藩奏、李臣典出缺。萧孚泗丁忧。及料理善后。布置上游。并李秀城等业经正法各摺片。本日已分别降旨。将李臣典赐恤。萧孚泗准开缺回籍守制矣。各处勇丁。有募无散。有增无减。原因兵额不敷。不得已而用之。今江甯已克。大功粗成。该大臣酌量可以裁撤二万余人。且体察各员弁久在行闲。厌苦兵事。不至另生枝节。自属实情。著即筹发欠饷。酌量遣撤。总须有约束之法。钤制之人。方不至游骑无归。另谋啸聚。致贻异日无穷之患。其酌留之二万数千人。即令分守金陵芜湖金柱关各要隘。兼作为游击之师。进剿广德等处。并著妥为调派。以资得力。据奏曾国荃于克城之后。心血过亏。困惫殊甚。欲请回籍调理。部勒散勇南归。求所为善始善终之道等语。该抚所见。虽合于出处之道。而于荩臣谋国之谊。尚未斟酌尽善。况遣散勇丁。止须分派妥靠之员。沿途照料。而现在江甯安庆等城。均须督兵镇守。该抚正宜驻扎江甯。安心调理。一俟就痊。即可帮同曾国藩分任其劳。即著曾国藩传旨存问。毋庸遽请开缺回籍。江南北应办善后之事甚多。曾国藩现回安庆。著即赶紧料理上游事务。布置稍定。即仍回驻江甯。镇江扬州防兵。应撤应留。均照所议办理。江西已克宜黄崇仁金溪东乡等四城。惟贼首尚未就歼。近日新疆各城。警报叠至。是以前谕杨岳斌驰赴新任。杨岳斌能否离江。江西军务。应交何人督办。该大臣即遵叠次谕旨。迅速筹奏。李秀城等就地正法。所办甚是。前已有旨宣示矣。洪秀泉首级。未经传示各省。即由该大臣自行咨明各处可也。片一件留中备览。将此由六百里谕令知之。　　

○以火器营营总倭和为福州副都统。　　

○准丁忧福建陆路提督萧孚泗回籍守制。以江南福山镇总兵官郭松林为福建陆路提督。记名总兵官熊登武为江南福山镇总兵官。　　

○以记名总兵官朱南桂为河南归德镇总兵官。　　

○补铸安徽寿州知州、寿春镇右营都司、合肥县官亭巡检、福建邵武府同知、各印信关防。从巡抚唐训方、徐宗干请也。　　

○以赴调迁延。浙江处州镇总兵官陈国瑞下部严议。　　

○予江南江甯伤亡记名提督河南归德镇总兵官李臣典祭葬世职加等。谥忠壮。于江甯暨江西吉安安徽安庆各地方。建立专祠。　　

○予湖北军营病故副都统苏克金祭葬恤荫加等。谥庄介。　　

○予湖北麻城阵亡守备阎乐天、把总蒋庆祥、祭葬世职。　　

○丙寅。谕议政王军机大臣等。前因平瑞奏、库车军务紧要。饷项奇绌。谕令沈桂芬将户部前在该省劝捐归补筹解京饷项下。拨定新疆经费银十万两。如数筹拨。复因乌噜木齐提督文祥、奏请饬部将前经动拨新疆银四十万两。速催各省及早起解。谕令户部妥速议奏。兹据户部奏称、拟在山西截留防费银内。除已划拨新疆经费十万两外。尚余十万两。请饬山西巡抚迅速解往。作为新疆军饷。至前拨军饷十万两。经费四十万两。并请饬四川山东山西河南各督抚分批起解。另片奏、分别已解未解数目。一并请饬四川等省各督抚。转饬藩司批解甘肃各等语。现在新疆库车等城。军务吃紧。饷项需用浩繁。若不赶紧拨解。必至停兵待饷。贻误事机。于边陲要地。大有关系。著沈桂芬于前次截留防费银内。除已划拨新疆经费银十万两外。下余十万两赶派妥员。迅速解往。作为新疆军饷。至前拨军饷十万两。并由部拨定山东银七万两。河南银七万两。山西银十万两。四川银十六万两共四十万两。除山东解过银一万两外。下余银六万两。山西解过银二万两外。下余银八万两。河南原拨银七万两。四川原拨银十六万两。著骆秉章、阎敬铭、沈桂芬、张之万、转饬各藩司。迅速筹解甘肃安肃道库。一面咨明陕甘总督。委派妥员兵役。递解镇迪道库。以济新疆各城急需。如各该省视为具文。仍前延玩。即著户部从严参处。常清接奉此旨即咨明迤东各城。递派妥员。前往甘省迎提。此项出关时。严饬各台站小心护解。乌噜木齐。当南北各城要路之冲。尤当疏通台站。俾饷道畅利无阻。文祥现在哈密。距关较近。著饬令各委员节节迎护。以期妥速。现在古城以西。道路不靖。该大臣等务须慎之又慎。毋令中途失事。致有疏虞。将此由五百里各谕令知之。　　

○又谕、官文奏、发捻势已穷蹙。欲循旧路回窜。现饬各军合力进剿。并官军筑垒续获胜仗各摺片。发捻各逆麕聚于麻城白杲等处。经成大吉等军。与僧格林沁派出各军分路剿洗。贼粮将尽。势已穷蹙。兼之金陵克复。无巢可归。其自拔来归者。亦复不少。自应乘此贼心涣散之际。合力兜剿。以期迅就肃清。官文现饬姜玉顺等马步各军。严扼黄孝要路。会合杨朝林等军。三路进兵。为聚而歼旃之计。即著督饬诸军。实力进剿。一鼓灭贼。不得稍有迟延。僧格林沁派出之军。转战而前所向奏绩。即著饬令色尔固善、张曜等乘胜进兵。会合楚师。将发捻各逆。全股歼除。毋稍松劲。惟该逆诡谲异常。避兵而行。是其惯技。官文奏称逃出难民。佥称贼匪备十日乾粮并扎草人。图由旧路回窜。而罗田蕲水等处之贼。悉数窜至道观河沙河一带。沿村打馆。是其急欲上窜。情形毕露。现在富森保、石清吉等、虽于道观河扼扎营垒。偪贼而军。第该处道路纷歧。难保不乘虚窜豫。著张之万恪遵历次谕旨。激励将弁。实力堵剿。毋令匪踪再行阑入豫疆。致剿办又形费手。将此由六百里各谕令知之。　　

○丁卯。谕内阁、礼部奏、遵照定例。请举行释奠典礼一摺。本年克复江甯。歼除首逆。自应遣官释奠先师孔子。用告成功所有应行典礼。著该衙门照例办理。　　

○又谕、前经降旨。将郑亲王怡亲王世袭王爵赏还。令宗人府照例于始封立官人之后裔内。分别排列。与岳灵载泰一并带领引见。兹据宗人府奏称、前次办理承袭郑亲王怡亲王所降不入八分辅国公时。曾将英俊载堉等依次排列。带领引见。此次应否仍将英俊载堉等复带引见。抑或另行拣选。并将英俊载堉等依次排列等语。著宗人府另行拣选合例之人。并将前次拣选列名之英俊、崇吉、文霖、承欢、载堉、载擦、载熙、依次排列。一并带领引见。　　

○谕议政王军机大臣等、前因土默特贝勒旗老头会绰金汰、那木萨赉等、聚众滋事。及该旗塔布囊察固特古尔图等、呈控绰金汰等抄抢敛钱等情。降旨饬交麒庆会同卓索图盟长、派兵查拏惩办。兹据麒庆奏称半年以来。应提之人犯未齐。续控之呈词沓至。且人数太众。头绪繁多。刁狡之徒。恃有头衔。往往不服鞫问。请简派大员。会同卓索图盟长。就近查办等语。本日已明降谕旨。派理藩院侍郎额勒和布驰驿前往热河会同色伯克多尔济、麒庆、严行审办矣。此案情节较重。非洞悉蒙古情形之员。会同讯办。不足以成信谳。除麒庆有地方之责。毋庸前赴该旗会审外。著额勒和布于行抵热河后。即带同司员驰赴土默特贝勒旗。提集卷宗及应讯各员。会同色伯克多尔济严切根究。务期水落石出。毋稍宽纵。并著理藩院传知喀喇沁王色伯克多尔济钦遵办理。将此各谕令知之。　　

○又谕、明绪等奏、乌噜木齐一带地方。回匪肆扰。贡马不能呈进。麟兴等奏、劄调蒙兵驰赴古城听调各一摺。乌噜木齐汉回变乱。业经保恒等驰奏。明绪等现据护送贡马官兵旋回报称。乌噜木齐迪化汉城关外。回匪纵火红山觜子一带。火光皆起。满城城门封闭。护马官兵被贼冲散。是乌噜木齐匪势正炽。启衅根由。暨现在若何情形。仍著明绪、平瑞、业布冲额等、查探明确。迅速具奏。一面将塔城回众妥为抚驭。各安生业。毋受外匪煽惑。致启猜疑。该处回民。既肯随同官兵分路防堵。即令该掌教择派妥靠之人。随同各营员前往。以释其疑。该兵丁应领盐菜银两。务须设法筹给面斤钱文。以资接济。石金斗、陈生福等、既为回众敬服。即著责令弹压回众。如能始终出力。即行奏请奖励。以坚其向化之心。塔城邻氛不靖。自应先事豫筹。该处兵力较单。著常清挑选精壮兵丁五百名。听候该大臣咨调以备缓急。明绪等亦须时加严防。毋稍大意。所贡马匹。著俟明年补行呈进。以免疏失。乌城变乱情形。未据平瑞等陈奏。其为城垣戒严道路梗阻可知。著平瑞、业布冲额、懔遵前旨。就存城满汉各营兵勇。迅筹防剿。以期痛歼丑类。毋任蔓延。古城待援甚急。现在南路各城。不能兼顾。著麟兴、车林敦多布、即行飞劄西两部落盟长。于各旗内挑选精壮官兵五百名。由麟兴等发给军火。驰赴古城应援此项官兵口粮。著保恒照例妥为豫备。毋令缺乏。将此由六百里各谕令知之。　　

○又谕、总理各国事务衙门奏、荷兰国换约届期。请派员互换一摺。荷兰国前立条约。载明一年期内。或在天津。或在上海互换。兹届换约之期。据该国公使矾大何文呈递照会。内称请派员前往广东互换等语。著派郭嵩焘将上年与荷兰国所立条约。妥为互换。其条约各本俟崇厚派员赍送至广东时。即著郭嵩焘祗领办理。并令军机处将寄谕摘录。一并发往。如该使索看凭据。即可给与阅看。俟换约事毕。此旨仍缴还军机处备查。总理各国事务衙门摺一件。崇厚递到该使照会一件。著钞给阅看。将此由五百里谕令知之。　　

○引见前任贵州布政使龚自闳。得旨、著以四品京堂候补。　　

○以故四子部落卓哩克图郡王伊什齐党子那木凯多尔济袭爵。　　

○命理藩院右侍郎额勒和布前往热河。会同都统麒庆、喀喇沁郡王色伯克多尔济、查办事件。　　

○仍以刑部左侍郎王发桂兼署工部左侍郎。　　

○戊辰。谕议政王军机大臣等、有人奏、湖南巡抚恽世临阳托正直。阴受苞苴。自知府以至升任巡抚。营私骫法。任性妄为。官局之外。另抽商税。听信戚党。现保知县张昆祁等、招权纳贿。于委署外另添代理名目并侵那局款。勒派属吏。克减火枪价值。以候补道员胡镛、在籍道员黄冕为爪牙。用朱笔标签。将各局帐簿调至署中。私行改易。民怨沸腾各等语。封疆大吏。表率群僚。责望綦重。宜如何激发天良。正已率属。若如所参恽世临贪污各款殊属有玷官箴。大负委任。著胡家玉、张晋祺、于川省科场事竣。即行驰赴湖南省城。按照单开各款秉公严密查办。据实参奏并将交通贿赂之官亲张昆祁等提案严讯务期水落石出。不准稍有瞻徇。毛鸿宾现已升任粤督。其前在湖南巡抚任内。有无反手取财。贿和控案。及收纳部民之女各款。并著详细访查。据实参奏。原摺单著钞给阅看。毛鸿宾在湖南时又有人奏、曾因道员李明墀结交肃顺。私书甫发。肃顺伏诛。该督派武弁张遇恩连夜驰驿追回。故免败露等语。李明墀现任湖南粮道。著即提讯明确。一并具奏。毋任狡饰又有人奏、湖南地方。近来军功保举。冠盖相望。士习民风。渐多骄悍。现在东南军务渐平。各营楚勇。将次裁撤。此辈习于战阵。人数又多。回籍后恐难安静。全赖地方大吏。贤能公正。方足资弹压而弭变乱。若贪污大吏。先为士民所不齿。安望其能有所整饬耶。恽世临等被参款迹。胡家玉等必须彻底查办。一俟奏闻。即可另＜??闲＞贤员。畀以重寄。以冀有所挽救。该京卿等当仰体此心。断不可敷衍了事。所有该省士习民风。是否骄悍。并著于抵省后访察具奏。原片并著钞给阅看。将此由五百里各密谕知之。　　

○又谕、据恽世临奏、派委知县吕凤藻押解田兴恕。于七月初一日行抵秀山。即将该革员交四川委员姚宝铭、接替管解各等语。田兴恕由湘入川。叠次迁延。为日已久。目前计已行抵川省。著崇实、骆秉章、妥为羁禁。不可稍涉大意。并将该革员到省日期。先行驰奏。此事从前业已延阁。此时亟宜迅速完结。免致别滋事端。著崇实、骆秉章、懔遵叠次谕旨。悉心办理。并咨会劳崇光、张亮基、将该革员应得罪名。妥议速奏。事关中外大局。该将军等必能斟酌尽善也。将此由五百里各密谕知之。　　

○又谕、恽世临奏、楚师越境剿办黔匪获胜。另股苗教匪徒。窜偪沅晃边界。增兵防剿。并官军入江筹防一摺。楚军自攻克盘石营长坪后。由铜仁松桃转战而前。叠破贼巢。包茅仙带领三四百人。循山僻小路窜入梵净山。包逆之子业已炮毙。著恽世临督饬周洪印等。实力□□穴□又□捕。务将包逆拏获。以期尽绝根株。天柱城贼退出后。复有伪九大王统苗教二三千人。图犯晃属凉伞等处。经官军击退。并将由拉那下窜之伪大王龙政邦等、悉数捦获。惟天柱所驻黔兵。粮尽各散。柱属四境。遍地贼氛。沅靖晃三属边隘。到处吃紧。劳崇光、张亮基、于该省官兵粮食缺乏。何以一筹莫展。并不豫为筹画。任令纷纷溃散。黔匪一日不灭。即楚边一日不安。若非两省合剿。该逆任意奔突势必终无了期。著劳崇光、张亮基、激励将弁。奋勉图功会同楚军认真埽荡。不得专恃楚省客兵。转得置身事外。仍著恽世临督饬派出各军。将黔省贼匪。痛加歼灭。以剿为防。庶可次第肃清边圉。江西金溪东乡宜黄崇仁。均已攻拔。剿办极为得手。惟该逆弗获逞志于江。势必改图他窜。秋深水落。赣河可以凫渡。诚不可不豫为之防。恽世临拟饬赵焕联分军进驻袁州。兼顾吉安。将守城三营调赴萍乡王永章一军。亦分营出境。省城防务。改委李光燎接办。即著照所筹妥为调拨。如江省贼势已蹙。无须越境筹防。仍著恽世临酌度情形相机办理。将此由六百里各谕令知之。　　

○又谕、景纶等奏、俄酋石沙木勒幅等、乘坐轮船驶抵吉林。欲面见该将军商办要事。经景纶等派令佐领那斯洪阿等。谕令该夷酋与常明、明禄、相见商议。并询以因何公事。该夷酋并不实言。旋递来清字俄文一纸。称该将军不与接见。与约不符。遂即回帆东去。其因何前来始终亦未洩露等语。吉林三姓。本非通商地方。此次俄夷违约越界。其曲在彼。该夷酋既称欲面见将军商办要事。景纶等固不宜自行往见。致乖体制。然亦何妨传其来见。责以违约越界之罪。以折其虚憍之心。并可询悉该夷来意。以凭办理。乃计不出此。反令该夷得所藉口。且任令沿途绘画山川形势。来去自如。究竟因何前来。该将军等仍茫不知悉。似此畏首畏尾。岂不令外国人轻视边臣。益复毫无顾忌耶。至总理衙门与该国住京公使争论。若不知该夷因何前来。亦无从与之辩难。该将军身任地方。既不能阻其不来。又不敢传见该夷据理驳斥。殊不知所办何事。现在俄夷船只。尚未驶出三姓乌苏里江口。难保不复回帆上驶。著景纶等即将以后续办情形。随时驰奏。如该夷仍欲求见。即著传令来见。按据条约与之驳诘。毋再仍前颟顸了事。将此由五百里各谕令知之。寻奏、查明夷船已回俄界。沿途探无滋扰。已严饬三姓甯古塔各副都统。勤练兵勇。先事筹防。如再遇俄船越境。当即据理阻止。以靖边圉而守定约。下所司知之。　　

○予贵州铜仁等处阵亡游击王国学、千总滕传有、外委傅庆有、祭葬世职加等。　　



大清穆宗继天开运受中居正保大定功圣智诚孝信敏恭宽毅皇帝实录卷之一百十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。八月。己巳朔。上诣绥履殿问慈安皇太后安。平安室问慈禧皇太后安。至戊戌皆如之。　　

○谕内阁、恭亲王奏披沥下忱。请更正坐次一摺。恭亲王于道光三十年锡封亲王。彼时惇亲王系在郡王班次。钦奉皇考文宗显皇帝谕旨。嗣后除朝祭大典外。内廷行走。及各衙门请派差使单内。惇亲王奕誴著在恭亲王奕?之前。嗣于咸丰六年。惇郡王由贝勒赏还郡王。咸丰十年惇郡王由郡王晋封亲王。经宗人府礼部奏请坐次。奉朱批合坐坐次在恭亲王奕?之次。当时均未奉有内廷班次之旨。兹据恭亲王奏、王与惇亲王分属宗支。情关手足。每逢朝祭之典。以及内廷行走班次。常怀踰越之惭。恳恩更正。朝祭大典。及内廷行走班次等语。我慈安皇太后慈禧皇太后因奉有咸丰十年皇考朱谕。未肯遽允所请。慰勉再三。恭亲王以昆季之谊。不欲以弟先兄。殷殷吁恳。不得已推原道光三十年前奉谕旨。变通办理俯如所请。俾克尽友恭之义。藉以顺秩叙之常。嗣后朝祭大典内廷行走及各衙门请派差使联衔奏事摺件。恭亲王均著排列在惇亲王之次。以遂诚悃。　　

○又谕、宗人府奏请钦定醇郡王朝班坐次。分缮清单请旨一摺。据称诸王朝班坐次。向由礼部奏定。现在醇郡王已赏加亲王衔。其坐次似应再行核议。查咸丰年闲定郡王载铨赏加亲王衔时。宗人府所办稿件。俱列衔在亲王之次。郡王之前。当即据查礼部。旋据覆称。载铨加衔时。并未另奏坐次。例内亦无郡王加衔应奏坐次明文。此次醇郡王坐次应否移易之处伏候钦定等语。朝班坐位。典礼攸关。自应次序合宜。方符体制。所有醇郡王坐次。如遇两翼合坐除恭亲王本日已俯如所请。移在惇亲王之次外。醇郡王即著在恭亲王之次。克勤郡王晋祺之前。其左翼坐次。著仍在惇亲王之次。孚郡王之前。嗣后如有特旨加衔者。均著宗人府照此次成案。奏请办理。著为令。　　

○又谕、前因南城御史景霖等奏、宗室觉罗潜住外城滋生事端。当经明降谕旨。饬查究办并勒限迁回内城。兹据宗人府奏称、例载宗室觉罗在城外居住者。应由该城坊编查列入甲册。随时查核。傥于编查时不遵约束。或查有不安本分及任意容留闲杂人等。即由巡城御史密呈都察院堂官。酌其情节较轻者。知照宗人府派员会同城坊查究。其情节较重者。即由都察院奏闻办理。现在居住外城之宗室觉罗请仍照旧例。并著拟章程办理等语。宗室觉罗居住外城。原属例所不禁。惟该御史等前奏所称。近有诡托姓名滋生事端。不知自爱者。亦不可不严行查办。嗣后居住外城之宗室觉罗等。除业经编入保甲者。仍照旧例办理。无庸概行迁回内城外。如有诡托姓名潜居外城滋生事端不知自爱者。即著照宗人府所拟。一面由该城御史查明姓名旗分。开单知照该衙门查传究办。一面由宗人府饬传各旗族学长佐领等。勒令即时迁回内城。严加管束。经此次明定章程之后。傥该宗室觉罗人等。仍有未经报明城坊。编入甲册。潜居外城滋事怙恶不悛者。一经各该城御史查拏送交宗人府。即著该衙门从严惩办。以肃禁令。　　

○谕议政王军机大臣等、杨岳斌、沈葆桢奏、官军攻克南丰县城大概情形一摺。据称参将韩进春等禀报。南丰县城已于七月十八日。经官军克复。一切详细情形。谅已奏报在途。前此奏报克复宜黄等处。所有著名贼首李侍贤、汪海洋、陈炳汶等逆未据声叙曾否伤毙。此次攻拔坚城。该逆等是否歼捦。抑已于宜黄等处歼毙。该县接壤甯都。与福建建甯甯化处处毗连。韩进春驻守建昌。前报东路长兴地方复有贼扰。现在贼由何路窜逃。著杨岳斌沈葆桢查明具奏。并檄饬各路防兵。严防窜越。毋令再扰完善之区。如贼偪近闽境。仍遵前旨。飞咨闽省督抚。严饬防军会剿。毋稍疏虞。江西逆踞五城。俱已克复。杨岳斌于何时起程赴陕甘总督新任。并著迅速具奏。将此由六百里各谕令知之。　　

○又谕、满庆、恩庆奏、接奉寄谕。遵饬汪曲结布抚辑僧俗。现据协理商上事务诺们罕。汪曲结布禀称。遵查三大寺启衅根由。实因哷徵徇私作弊。与色拉寺众僧无涉。现在三大寺甚属和睦。藏地亦安静肃清。惟当谨遵谕旨。协办商务。随同达赖喇嘛抚绥僧俗等情。并恳转进哈达佛匣。暨钞录商属僧俗番众切实甘结呈览。请将哷徵并其从人在京作何发落。及哷徵寺院土地人民。应否归达赖喇嘛收管。降旨遵办各等语。前因哷徵克扣布施办理不善。致僧俗激成事端。汪曲结布素为众情所服。谕满庆等饬令协办商务。兹据满庆等奏江曲结布遵谕抚绥僧俗。全藏安静。办理甚为妥协。著满庆等传旨嘉奖。仍责令将商上事务并合藏僧俗番众人等随同达赖喇嘛妥为绥辑。以期永远相安。傥此后办理未尽合宜。或致别启衅端。即惟满庆恩庆等及达赖喇嘛汪曲结布是问。哷徵业已在京病故。其从人等如令即行回藏。恐其复行造言生事。反致煽惑人心。是以仍令在京居住。至哷徵所管寺院土地人民。著照满庆等所拟。归达赖喇嘛收管。即由满庆等传知妥办。前经叠谕福济驰赴西藏。帮同景纹勘办瞻对与土司互斗情形。日久尚未前往。著俟道路疏通。各土司均已安设驿站。即行懔遵前旨。迅速前进。毋得再有稽留。满庆俟景纹到藏。即将藏务移交起程回京。并著崇实骆秉章选派委员接管拉里粮务。以便李玉圃交替回川。俟该员到川后。即由崇实骆秉章会同满庆等。将该员劳绩查明保奏候旨录用。本日据崇实骆秉章奏、唐古特借用廓尔喀炮位。并药铅夫役口粮等项。共需银七千余两。现因道途通塞靡常。川省势难克期解到。请饬藏中先行筹给等语。著满庆恩庆于藏库现存无论何项。先行筹款拨给。俟道路疏通。即由骆秉章于拨解藏饷时。搭解归款。将此由五百里各谕令知之。　　

○又谕、崇实、骆秉章奏、前奉谕旨饬查已革总堪布身死情节。因川中距藏窎远。不特此案无从悬揣。即藏中实在情形亦难知悉。现据史致康禀称、明正里塘各土司。现已具结安站。由打箭炉以至里塘。大路可通。惟一到乍了。即入藏地。福济等能否前进尚未可知。且恐番官与各土司串通。故为设站。俟福济等到后任其要挟。此时汪曲结布等已成固结莫解之势。请暂予羁縻。将从前各案暂缓深求。俟满庆李玉圃进关再行查办等语。本日又据满庆等奏、接奉寄谕饬令汪曲结布协理商上事务。该达赖喇嘛及汪曲结布均各感激。并商属僧俗公同出结。永远和睦各等语。西藏情形。本非内地可比。朝廷所重。惟在全藏乂安。是以历次所降谕旨。虽暗谕崇实骆秉章福济景纹将从前各案密行查办。而于满庆等寄谕内。仍将汪曲结布暂示羁縻。令其协理商上事务。并将李玉圃嘉奖。令满庆等会同骆秉章保奏。送部引见。原以安藏俗之心。而撤满庆李玉圃之权。令其离藏。以便查办。骆秉章所奏各情。即系朝廷命意所在。本日复将哷徵在京身死一节谕知满庆。所有商上事务。即责成汪曲结布妥为抚辑。永息争端。仍将崇实等衔名叙入以释其疑。惟满庆李玉圃把持藏务。狼狈为奸。已成滇省之势。非调令进关。无从办理。满庆本日摺内。复称李玉圃应俟川派接管粮务之员到来。并景纹等抵藏。再会同该将军总督声叙劳绩保奏。并该大臣亦即交卸回京等语。是景纹等一日不能抵藏。满庆等反得以交卸无人。藉词延宕。藏务终无了期。现在各土司均已具结安站。是由川赴藏道路业已疏通。福济景纹屡经有旨严催。尚复任意迁延。畏首畏尾。实属不知缓急。著即星驰前进。抵藏后宣布朝廷德意。将僧俗人众妥为安抚。以便满庆交卸回京。一面将交查各案。严密访查。会同崇实骆秉章覆奏办理。并著骆秉章迅速拣派接管粮务之员。星驰赴藏。令李玉圃交卸回川。使该二员无所藉口。哷徵虽死。其随从人等。若令其即行回藏。恐为满庆等谋害灭口。此时仍暂羁京师。俟福济景纹抵藏后。如有应行对质之处。再将该随从人等递解回藏。以凭质讯。将此由五百里各密谕知之。　　

○命礼部左侍郎庞钟璐提督顺天学政。翰林院编修欧阳保极提督河南学政。赵佑宸提督山东学政。钟宝华提督陕甘学政。侍讲学士杨秉璋提督四川学政。国子监司业刘熙载提督广东学政。翰林院编修孙钦昂提督广西学政。黎培敬提督贵州学政。奉天府府丞兼学政王映斗、江苏学政宜振、安徽学政朱兰、浙江学政吴存义、江西学政何廷谦、福建学政章鋆、湖北学政孙家鼐、湖南学政吕朝瑞、山西学政黄钰、均留任。　　

○补铸浙江金华协副将福建龙岩营守备、江苏宝山县管粮主簿、河南南召县巡检各关防印信条记。从巡抚左宗棠、徐宗干、李鸿章、张之万请也。　　

○庚午。谕议政王军机大臣等常清奏、回匪肆扰三城。伊犁危急。请催调各路官兵援剿一摺。库车及喀喇沙尔两城被匪占踞。由伊犁至乌噜木齐。中闲库尔喀喇乌苏乌兰乌素及毗连之绥来昌吉各县。逆回肆扰。文报不通。六月二十六日。乌噜木齐汉城失守。满城被围。新疆逆焰日张。势甚岌岌。伊犁为各城领袖。防守最关紧要。常清现将图库尔所带之兵一千余名。调回守城。并将蒙古等兵交德明管带。防堵要隘。又派蒙古兵丁防守精河等处。即著照所拟。严饬各军扼要严防。毋稍疏懈。巴燕岱等八城回民。句煽堪虞。著随时弹压。毋令生事。塔尔巴哈台关系伊犁北路。著锡霖速为接印任事。调集所属蒙兵。护守城池。会同博勒果素妥筹办理。再调蒙古兵二千名。交明绪统带来伊。与常清会筹防剿。明绪务即星驰前进。不可稽延。叶尔羌蒙古罕等处。待援急切。此时伊犁无兵可拨。务须飞咨各该城固守待援。毋稍疏失。乌噜木齐为东西大路咽喉。若不将汉城迅图克复。满城之围何由而解。且东西大路梗塞。更阻我进兵之路。著麟兴、东林敦多布、广凤、奎昌、迅派喀尔喀兵二万名。驰赴乌噜木齐。迅克汉城。立解满城之围。如一时不能足数。先其所急。筹拨数千。亦可稍壮声势。并著该大臣等迅速筹办。汉城失守后。业布冲额等如何下落。平瑞困守危城。著严行守御。以待援师。俟乌科二城兵到。即著会合夹击。以收聚歼之效。一面将汉城失守情形详查具奏。现在江甯克复。全股发逆歼灭。南路大兵可以腾出。已饬令各路抽调精兵。出关剿贼。并飞催四川等省督抚。迅将前拨饷银源源筹解。不日兵饷俱到。回逆谅不难次第殄除。常清当就现有兵力。并调到各兵统筹剿办。以保岩疆。将此由六百里各谕令知之。　　

○又谕、常清等奏、回匪肆扰。失陷三城伊犁危急一摺。新疆回匪滋事。占踞库车喀喇沙尔。并陷乌噜木齐汉城。围攻满城。贼势甚炽。因思新疆回匪。与甘省逆回声气相通。难保不暗中句结。扰及关内。都兴阿剿办甘回。虽入境以来叠获胜仗。丕振军声。而所部究形单薄。若新疆回匪。与甘回潜通。意欲窥伺。则分兵堵剿。必至临时掣肘。难于分应。不可不豫为筹备。以厚兵力。陕西蓝逆一股。现已败窜南山。军务已有起色。刘蓉以巡抚带兵。事权专一。足可剿办。即责令该抚将此股败匪。悉数歼除。穆图善前有请回湖北剿贼之语。具见勇往任事。甚属可嘉。此时鄂省兵力厚于甘省。而甘省军情较鄂省尤为紧要。即著该将军统带所部马步各营。兼程驰往甘省。会同都兴阿雷正绾妥筹剿办。并著骆秉章于川省得力兵勇。挑选数千。筹备军装口粮。拣派知兵大员统带。前赴都兴阿军营。听候调遣。蓝逆窜入南山。恐其乘隙窥川。又成滋蔓。骆秉章当饬沿边将士。妥为防范。毋稍疏懈。新疆一带。遍地回氛。恐其愈偪愈东。入关滋扰。恩麟当督饬员弁勤加侦探。先事防维。不可稍涉大意。将此由六百里谕知都兴阿、穆图善、骆秉章、雷正绾、刘蓉、并传谕恩麟知之。　　

○又谕、前因新疆回氛不靖。叠经谕令杨岳斌酌带所部驰赴陕甘。替出都兴阿带兵出关剿贼。本日据常清奏、库车及喀喇沙尔两城。被回匪占踞后。凶焰大张。六月十二日。乌噜木齐汉城失守。满城被围。伊犁民心震动。防剿兼筹。情形万分危急。请速调大兵前来援救各等语。伊犁兵单饷绌。而回匪变起仓卒。连陷三城。贼氛甚炽。若不迅速往援。后患不堪设想。都兴阿一军。已抵甯夏之花马池。距关较近。惟该将军所部人数无多。且初到即获胜仗。军声已振。若遽令其出关。则甘回又将复炽。此时江右连复五城。贼锋大挫军务稍松。杨岳斌务当懔遵前旨。酌带劲兵数千。克日起程赴甘。会合雷正绾等军。将该处回氛迅速埽荡。以副委任。鲍超一至江省。即奏奇勋。实属奋勇可嘉。沈葆桢当会同鲍超及刘典等。督率诸军。将败残余匪。一气剿除净尽。毋令扰及闽疆。又成不了之局。杨岳斌带兵赴甘后。江皖一带。如有必须添兵防剿之处。著曾国藩斟酌情形。妥筹调派。毋稍疏忽。将此由六百里谕知曾国藩、杨岳斌、沈葆桢、并传谕鲍超、刘典知之。　　

○又谕、前据户部奏、遵旨议拨新疆军饷。请饬山西于截留防费内余银二十万两。拨补新疆及库车军饷。并请饬四川等省。将前拨军饷计四十万两。分批起解。当经谕令骆秉章等。将前项奏拨银两。解往甘肃。转解新疆。兹据常清等奏、回匪肆扰。占踞库车喀喇沙尔两城。并乌噜木齐汉城失守。满城被围。伊犁危急。军饷涓滴皆无等语。新疆各城军饷。久经支绌。此次回匪肆扰。失陷三城。军情万分紧急。需用浩繁。实非寻常可比。著沈桂芬即遵前次谕旨。将截留防费内下余银二十万两。迅派妥员解往。作为新疆军饷。并著骆秉章将原拨银十六万两。阎敬铭将原拨未解银六万两。沈桂芬将原拨未解银八万两。张之万将原拨银七万两。遵照前旨。迅速如数解交甘肃安肃道库。咨明陕甘总督。递解镇迪道库。以济急需。不得稍有迟误。当此新疆军务吃紧待饷迫切之际。各该督抚等务当竭力筹措。迅速起解。免致贻误大局。是为至要。将此由六百里各谕令知之。　　

○辛未。谕内阁、刑部奏、本年奏旨停句情重各犯。是否仍行查办。抑或一并停办。请旨遵行等语。著该部查照嘉庆甲子年闲成案。将情罪重大各犯。仍行查办。　　
</div>
    <div class="pagination">
<a href="清实录同治朝实录_page168.html">上一页</a><span>...</span><a href="清实录同治朝实录_page164.html">164</a><a href="清实录同治朝实录_page165.html">165</a><a href="清实录同治朝实录_page166.html">166</a><a href="清实录同治朝实录_page167.html">167</a><a href="清实录同治朝实录_page168.html">168</a><span class="current-page">169</span><a href="清实录同治朝实录_page170.html">170</a><a href="清实录同治朝实录_page171.html">171</a><a href="清实录同治朝实录_page172.html">172</a><a href="清实录同治朝实录_page173.html">173</a><a href="清实录同治朝实录_page174.html">174</a><span>...</span><a href="清实录同治朝实录_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
