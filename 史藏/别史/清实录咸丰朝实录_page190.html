<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 190 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 190 页/共 502 页</h1>
    <div class="content">
○命正白旗满洲副都统基溥、刑部左侍郎李钧、都察院左副都御史文彩、内阁学士崇实、办理采买米石事宜。　　

○改派郑亲王端华、驰往天津。验收海运漕粮。　　

○辛亥。上耕耤。诣先农坛行礼。更服至耤田所、躬耕三推。复加一推。御观耕台。命豫亲王义道克勤郡王庆惠、成郡王载锐、各五推。户部尚书文庆、礼部尚书徐泽醇、刑部尚书朱凤标、工部尚书花沙纳、署户部右侍郎灵桂、礼部右侍郎文清、兵部右侍郎春佑、工部左侍郎杜＜乔羽＞、通政使司参议庆贤各九推。毕。顺天府府尹、率农夫终亩。赏赉农夫耆老如例。　　

○谕内阁、张亮基奏、攻剿逆匪获胜一摺。逆贼窜踞临清州城外。前经善禄、崇恩、督兵分路迎击。毙贼七八百名。嗣经胜保驰抵该州。即日督队进攻。杀贼四五百名。夺毁村庄二处。兹据张亮基奏称、探知城外、东南贼众。屯聚黑家庄地方。该抚即督率文武员弁。选带练勇。于初七日夜间、分路攻扑。南北两路之勇。同时并至。善禄、崇恩、亦派队接应。该逆正在聚食间。我兵奋勇直前。逆众猝不及防。登时惊溃。其击毙及焚死者。不计其数。冒火窜突之匪。又复纷纷自相践踏。我兵乘胜。转至东城根。夺取炮台。立时将木城轰毁。又歼毙逆匪多名。生捦二十三名。尸骸枕藉。计共二千余人。逃出被胁难民。亦有二千余众。著胜保、善禄、张亮基等。迅即督饬各路兵勇。奋力围攻。以遏凶锋。毋令延蔓。　　

○谕军机大臣等、张亮基奏夜袭贼巢、大获胜仗一摺。现在逆匪。围踞临清。西南三面。众至三四万之多。虽经剿杀多名。凶锋仍未大挫。昨据胜保奏报、已于初七日卯刻行抵临清。亦经获有胜仗。正可乘此声势。合力进攻。将此股逆匪迅速歼除。绝其北窜之路。所有南路土匪。既有厉恩官、带兵现抵茌平。李湘棻、亦由兰郯山路径赴沂州。尽可责令分投剿办。该抚但当专意进攻。与善禄等、并力兜剿。一切机宜。随时咨报胜保。妥筹商办。另片奏、因所属失守城池、自请严议等语。该抚身任封疆。致属境城池。叠遭蹂躏。罪实难辞。本日明降谕旨。仅将该抚交部议处。以示薄惩。该抚应如何激发天良。知感知奋。尽力剿贼。稍赎前愆。若但以土匪肆扰为词。希图避难就易。或将临清逆匪。驱入直境。遂谓本省无事。朕必将张亮基、从重治罪。决不宽贷。至莘县、冠县、朝城等处。失事知县。被伤被害各情形。均著确切查明。并前此金乡、钜野、郓城、阳谷等县。如何失守。地方文武。如何下落。一并核实具奏。分别办理。将此由六百里加紧谕令知之。　　

○又谕张亮基奏、生捦逆犯、据供贼匪潜入都城。四散藏匿等语。现在阜城贼匪。尚未歼除。而南来之逆。又复盘踞临清。势其猖獗。难保无奸细溷迹京师。窥探消息。既据该抚奏。拏获逆匪。供称藏匿都城之匪。已有九军。该逆狡狯百出。虽所供未可深信。惟当此巡防吃紧之际。尤应加意严查缉捕。著巡防王大臣、步军统领衙门、顺天府兼尹、府尹、派委妥员。督率弁兵。昼夜梭巡。留心侦缉。并于京城外附近偏僻地方。一体认真查察。毋稍疏懈。原片钞给阅看。将此各谕令知之。　　

○转吏部右侍郎潘曾莹、为左侍郎。调礼部左侍郎何桂清、为吏部右侍郎。仍留江苏学政任。吏部左侍郎翁心存、为户部右侍郎。兼管钱法堂事务。兵部左侍郎彭蕴章、为礼部左侍郎。转兵部右侍郎李菡、为左侍郎。调户部右侍郎王茂荫、为兵部右侍郎。以都察院左副都御史齐承彦、为刑部右侍郎。　　

○以前任陕西巡抚张祥河、为内阁学士、兼礼部侍郎衔。并署吏部右侍郎。　　

○实授许乃钊江苏巡抚。　　

○壬子。上诣寿康宫、问皇贵太妃安。　　

○谕内阁、翁心存、基溥奏、遵查北新仓米石情形一摺。前因绵森等、查覆北新仓放米霉变。并未将搀和情弊。确切查明。当交该侍郎等覆查具奏。兹据奏称、该廒之米。收存甫逾半载。实因该仓监督、任令该花户等、那移抵换。搀和充数。以致不堪食用。显有偷漏亏短情弊。花户薛起祥、李茂、均著交刑部严行审办。务期水落石出。毋稍宽纵。该仓监督等、业经交部议处。并著听候传质。　　

○又谕、昨据张亮基奏、初七日督率兵勇、于黑家庄地方剿匪获胜。本日据胜保奏、该抚玩视军务。观望逗遛。并欺饰冒功各摺片。览奏曷胜骇异。张亮基前由云南巡抚、调任湖南。适闻贼窜长沙。即奏请防守常德。拥兵折回。并截留长沙军饷。举动乖方。不知事势缓急。嗣经严饬赴省。保守城池。并办理湖南湖北善后事宜。尚有头绪。是以于署湖广总督任内。调令巡抚山东。该员交卸时。贼氛将近武昌。并不将以前有无布置。如何守御情形。详细向吴文镕告知。辄即赶紧渡江。专为自全之计。迨抵河南。即以山东兵饷匮乏等词入奏。豫占地步。朕已知其居心巧诈。当经朱批训饬。该员应如何愧奋。固守疆圻。乃贼匪窜入东境。叠陷各城。以致临清被围。重烦兵力。犹不知赶赴城下。与善禄、崇恩、内外夹击。由德州纡折回省。绕道东平。迁延不进。至临清后劄营八里庄。距城遥远。经胜保咨商。该员仍不移营前进。亦不肯分拨练勇。为崇恩守城之助。推诿取巧。已堪痛恨。复向黑家庄无贼地方。空放枪炮。纵火焚烧闲房。捏称杀贼二千余名。冒功陈奏。经该大臣查明。该处并无杀贼痕迹。据实奏参。不知张亮基是何肺腑。敢肆欺罔。若将其即行正法军前。亦属罪所应得。姑念其平日尚能办理地方公事。张亮基、前已革职留任。著即革任。发往军台效力赎罪。即交胜保、派员押解启程。不必再留军营。俾军务告竣后。转得希冀邀恩也。　　

○谕军机大臣等、僧格林沁等奏、请调大炮、并自请治罪各等语。所有武成永固大炮。并炮子火药等件。已谕巡防王大臣如数解往矣。阜城逆贼。穷蹙余生。即使坚匿死拒。亦何至兼旬累月。无计可施。朕若欲加僧格林沁以罪。原不难立降严旨。即见施行。所以屡次训谕。不即加罪者。尚冀该大臣知感知奋。迅速图功。乃此次忽以自请从重治罪等词。搪塞入奏。岂谓有此一奏。便可卸责耶。抑将谓军营剿办迟延。例应有此一请耶。朕于该大臣、倚任不为不专。相待不为不恕。遇有调枪调马急需应用之处。无不立予允准。从未尝稍形牵掣。而一切办理迟缓之处。朕总详细指示。不肯遽加严谴。该大臣乃称非敢有心迁延。实因无能所致。试思有心迁延。应得何罪。该大臣岂能当之。即此无能二字。已不应出之于口。如各路统兵大臣、人人皆以无能请罪。国事孔艰。更有何人可任。该大臣素性质直。乃亦效此虚文。殊不可解。如果视朕叠次严旨为具文。故意迁延。不能迅克阜城。朕自能按律治罪。不待僧格林沁之奏请也。昨所谕东面合围未密一节。固系防贼窜突。然合围之道。总须面面偪紧。若但远劄营盘。遥施枪炮。即使无隙可乘。贼亦岂能坐毙。现在南贼方张。此股一日不除。贼心终不肯死。其中消息。该大臣身在行间。断无不熟思计及也。另片奏、将宝坻县监犯丁二成等留营差遣之处。著即照所请行。其各该州县应照此办理者。亦谕知桂良、将应行处决、及发遣之犯。即行分别办理。勿令留狱。如情罪较轻。而堪备驱策之犯。即照该大臣所请、解营效力。以杜奸萌。将此由六百里加紧谕令知之。　　

○又谕胜保奏、击贼情形、并统筹大局一摺。贼匪攻扑临清。守城兵勇单弱。经该大臣挑派兵勇五百名。排列马队。护送入城。协同守御。当将要截贼匪。歼毙多名。惟贼众兵寡。该大臣一面就现有兵勇。设法攻击。一面严催桂明所带官兵。并泽潞防兵。迅即前来。酌量调遣。桂明于初七日已抵祥符。本日复谕令星驰就道。不得藉口夫马未齐。致有耽延。张亮基所带练勇二千。应归何员管带。著胜保酌度派拨。藉资协剿。河北镇总兵花里雅逊布、前曾带兵在直豫一带、剿办贼匪。现在河北并非吃紧。该员所带官兵。是否可以檄调助剿。著该大臣查明、如果得力。即酌量调遣。至前请添调马队。早经谕令德勒克色楞、统带精锐一千名。前往临清。计期亦应赶到。所有各路官兵。统归胜保节制。崇恩现已授为巡抚。该员经朕弃瑕录用。现复统辖全省地方。正当力筹保卫州城。埽除此股贼匪。以报厚恩。傥复意存自满。故蹈前愆。或以军务重大。兵勇云集。诿之统帅。为避难就易之计。恐不能如张亮基之轻予薄惩也。著该大臣传旨、谕知该抚。合力同心。内外夹击。一并与桂明、张殿元、归该大臣节制。所有前拨山东饷银十万两。并著传旨崇恩、饬令藩运各司。迅速解交该大臣军营。以济急需。至该大臣统筹南北大局。此时阜城逆匪。□嵎死守。临清复被围扰。务须兼筹熟计。不得任贼东西分窜。致与阜城之逆会合。一切机宜。该大臣随时酌办。朕信任既专。不为遥制。如有应行更张改弦之处。该大臣见解所到。不妨遇便奏闻。惟北路及京营官兵。已属无可再调。大江南北。逆党尚多。诚不能不虞其陆续偷渡北窜。节经严饬东南两河总督。并徐州镇道。扼守河口。分派秦定三、袁甲三、驻劄临淮、正阳关等处。遏贼北来。现复严谕和春、福济、兼顾淮北。不得株守庐州一郡。惟地势则北重于南。而贼众则南多于北。朕日盼该大臣迅将临清逆匪埽荡。俾阜城穷寇。无可希冀应援。僧格林沁亦可办理得手。即会同统兵南下。殄除群凶。拯救生民。是所望于该大臣也。将此由六百里加紧谕令知之。　　

○又谕、僧格林沁奏、贼匪偪近各州县监禁重犯、请饬迅速办理等语。逆贼窜扰处所。动辄开放狱囚。藉作向导。前因该逆北窜。经桂良奏、请将斩犯徐挺举等、即行处决。实属权宜应变之法。现在阜城之贼。时思窜出。而南来贼匪。亦复偪近清河等处。自应先事豫筹。免令凶狡之徒。转为贼用。著桂良督饬司道、将各州县监禁各犯。详核案情。除斩绞重犯。法无可贷者。立即随地正法外。至情有可矜。例不入秋审情实者。即予减等办理。应遣徙者。亦即审结起解。务期狱无留滞。以免疏虞。至军流以下各犯。有年力精壮。如天津监犯刘积德之力能杀贼者。并著酌量收录。俾得效力行间。立功赎罪。固不可因有此旨。将军流以下人犯。滥行宽纵。亦不可因处决重犯。转致别滋事端。将此由六百里谕令知之。　　

○又谕、前因曾国藩督带兵勇船炮。需饷甚钜。曾降旨、令裕瑞迅速筹款。派员解楚。本日据台涌奏、孝感一带。贼势狓猖。该督带兵堵剿。军饷缺乏。情形万分窘迫等语。已谕令骆秉章、速行筹款。以资接济。惟该省前经奏明存款无多。不敷支发。非邻省赶紧协济。必至贻误军需。著裕瑞接奉此旨。即迅速妥筹。无论该省何款项下。立即设法筹拨银十万两。派委妥员。飞速解交湖北德安一带台涌军营。并檄饬沿途小心护解。毋得稍有疏忽。将此由六百里加紧谕令知之。　　

○又谕、台涌奏、孝感贼势狓猖、并兵单饷乏各情。江北云梦、应城、两处贼匪。经台涌叠次剿败。退窜出湖。惟孝感县属。又有贼船阑入。著该督即就现有兵勇。迅速相机迎剿。堵贼窜路。其涢口要隘往来逆船。仍须及早剿洗。务将此股逆匪埽除净尽。方能以次攻克汉口汉阳。该督所称兵力单薄。自系实在情形。所有松潘建昌两镇官兵。仍著派员迎提前进。以资攻剿。其窜往湖南贼众。据骆秉章等奏报、节次截剿获胜。收复岳州府城。惟该逆全数由洞庭湖下窜。则鄂省大江南北。均形吃重。曾国藩统带舟师。于二月二十八日自长沙启程。跟踪追剿。自可扼贼后路。并著台涌、派员绕越迎催东下。为肃清江面之计。断不准青麟、崇纶等、擅行截留。专事防守武昌。致误全省大局。据该督奏称、省城兵勇。为数尚多。足敷堵御。惟目下江路阻隔。能否设法疏通。与省城联络声势。并著相机筹办。上游荆襄一带。仍应严密筹防。勿致顾此失彼。该督统辖全省。惟当随事酌度缓急。妥速办理。仍与骆秉章、曾国藩等、互为声援。以期并力剿除。勿令由岳州下窜逆踪。再滋延蔓。将此由六百里加紧谕令知之。　　

○又谕、昨据舒伦保奏、业已行抵潼关。本日复据桂明奏、遵旨渡河。赴直隶一带迎剿。现在永城夏邑逆匪。已由丰县渡黄。扰及山东临清。其经徐州击败之贼。复由正阳关一路窜回六安。临清距直隶仅隔运河。而永城夏邑均已收复。是以令桂明星夜渡河。赴大名一带迎剿。此时归德虽暂保无事。而正阳等处。兵力尚单。傥逆匪去而复来。河南仍形吃紧。本日又据胜保奏、请于汴梁添驻重兵。所筹诚为要著。但就河南情形而论。断无可以添调之兵。若将舒伦保防守潼关之兵。移至豫省。驻劄黄河南岸。较为近便。于归德徐州等处。均可援应。但舒伦保出境之后。距陕较远。副都统常亮、双成、又皆在军营。西安驻防官兵事务。并无大员督办。且湖北逆贼。经台涌击败后。复有大股贼船四五百只。窜踞孝感县属之龙宫庙、红鸾渡一带肆掠。虽去潼关尚远。而商雒等处。均与湖北毗连。舒伦保能否分身。亦难悬揣。著舒伦保、王庆云、即行妥商。陕西防堵。如何布置。但期有可靠之人。总以分兵赴豫策应为要。将此由六百里加紧各谕令知之。　　

○又谕、桂明奏、督兵过河、驰赴直隶迎剿一摺。前因贼匪屯聚临清州城外。人数众多。我军不敷防堵。恐该逆匪由漳河等处直窜大名。谕令桂明星速渡河。驰赴大名一带。听候胜保调遣。兹阅桂明奏报、于初七日行抵汴梁后。至初十日尚未启程渡河。惟以飞饬前途豫备船只车马为词。深恐迟延贻误。直隶为畿疆重地。现在临清贼匪。偪近清河。虽经胜保等获有胜仗。而兵力尚单。傥该逆等伺隙西窜。大名一带。情形吃紧。著桂明仍遵前旨。督带官兵飞速渡河。于驰抵大名后。听候胜保调遣。并沿途侦探贼情。如有窜越。即尽力截剿。万不准以州县供支车马迟延藉口。贻误事机。致干重罪。将此由六百里加紧谕令知之。　　

○又谕、前因正阳关为南北紧要门户。谕令秦定三移兵扼守。以杜南贼续窜之路。并令袁甲三移劄临淮一带。相机截剿。诚以全局关系。北重于南。如果和春、福济、早经筹计及此。何至任贼来往自如。纷纷北窜。乃拥兵日久。莫展一筹。致令万余兵勇。为一庐州之匪所牵制。坐视该逆分股北犯。益肆狓猖。由皖而豫而东。长驱疾走。如入无人之境。现在全股窜踞临清州城外。多至三四万人。虽经胜保带兵赶到。而逆焰方张。剿办殊形棘手。况阜城余寇。仍复□嵎死守。一经会合。势将不可收拾。为今之计。总以严扼北路关隘。为第一要著。即著和春、福济、通筹熟计。应于何路分兵扼剿。以挫贼氛。并如何兼顾庐州。力筹攻克。以及六安霍邱西北一带。作何布置。务即赶紧相机筹办。不得以派有秦定三、袁甲三、分路扼防。该提督等、遂藉口为诿卸地步。此时固当攻克庐州为要。然权其缓急轻重。严防北路。尤为要著。即使庐州克日收复。而大股贼匪纷纷北窜。伊于胡底。和春职司统领。福济身任封疆。自剿办数月以来。迄无成效。本属罪无可逭。傥再不能遏贼北窜。或仍令南贼安踞如常。朕惟有执法从事。决不宽贷。将此由六百里加紧谕令知之。　　

○又谕、王庆云奏、筹解归德庐州军饷、请饬沿途迎护一摺。陕西省委解和春等军饷银五万两。桂明军饷银四万两。据称豫省道多梗塞。请由各军营派兵迎护等语。现在归德一带。逆匪虽已四窜。而土匪尚形充斥。所有庐州军饷、应由何路行走。著英桂、即饬沿途文武。详细探明路径。妥为护送。不得稍有疏失。至桂明军饷。本应解赴归德。现在该提督改赴直隶。据奏已经渡河。如此项饷银行抵豫境。亦由英桂饬属妥为护送。一面知照桂明、派兵迎提。以期迅速。英桂现时曾否出省。归德、信阳、两路防堵情形。如何布置。逆贼已扰及山东临清。北路万分吃紧。若皖贼再有续来。剿办愈难著手。湖北黄陂虽经收复。而逆贼大股。复踞孝感县之龙宫庙等处。势甚狓猖。豫省两面当冲。不可无重兵防剿。而各省兵力。现实无可再分。本日已谕令舒伦保、王庆云、体察陕西情形。如可移缓就急。舒伦保即带兵赴豫。惟陕兵调出已多。商雒一路。亦界连湖北。军情变幻靡常。难以臆度。英桂仍当与舒伦保等、随时知照。并督饬南阳镇道。及牛鉴、徐广缙等、先就本省应防要隘。严密布置。不得株守省城。致误事机。将此由六百里加紧谕令知之。　　

○又谕、据台涌奏、剿办逆匪、兵单饷缺、情形万分窘迫等语。现在孝感一带。贼势狓猖。该督竭力堵剿。非赶紧接济饷银。必至贻误军需。著骆秉章就近妥筹。无论库存何款。迅即设法筹备银数万两。派委妥员。飞速解交湖北德安一带。以济台涌军饷。即该省现存库款。不敷支发。亦须移缓就急。先行垫解。俟川省解饷到楚。届时再行酌量扣抵归款。断不准藉词推诿。致滋贻误。将此由六百里加紧谕令知之。　　

○工部右侍郎载龄奏、请饬大兵进剿。迅灭贼氛。得旨。所奏尚是。惟临清之贼。不下数万。汝所奏之情。自系探闻未确。　　

○直隶布政使庚长、奏报到任日期。得旨。畿辅藩司。责任最重。勉为之。　　

○以山东布政使崇恩、为巡抚。按察使厉恩官、为布政使。署布政使刘源灏、署按察使。　　

○以湖南湘阴县城被贼窜陷。革署知县恩霖、千总萧捷三职。均逮问。　　

○予故兵部尚书特登额祭葬。谥恭慎。　　

○癸丑。谕内阁、有凤、王懿德奏、请宽免藩臬两司处分等语。闽省匪徒滋事。失守城池。及奸民结会。该管司道、均有应得之咎。据称福建藩司庆端、于上年逆匪滋事。办理军需。讲求备御劝捐等事。不辞劳怨。代办臬司史渭纶、甫经到任。即值仙游失守。破获奸匪。摉拏逆党。悉心调度。功过尚足相抵。所有庆端、史渭纶、应得处分。均著加恩宽免。　　

○又谕、有凤、奏参巡洋不力之水师将领一摺。福建洋面辽阔。防剿均关紧要。经该署督、派委署闽安协副将铜山营参将赖信扬、署烽火门参将福甯镇标左营水师游击王超、前往巡哨防缉。乃该署副将等、一味因循。不知振作。以致海坛闽安两营叠劫盗案。至十九起之多。日久并无一案破获。实属懈弛已极。赖信扬、著革职留任。王超著摘去顶带。均勒限两个月。务将各案盗匪悉数弋获。如敢仍前玩延。即著严参惩办。　　

○谕军机大臣等、昨因胜保、奏参张亮基欺饰冒功。降旨将该员革任。发往军台。本日据张亮基奏、初九日派委员陈韬等、整队出击。进至东南沙滩。设法诱敌。陈韬手刃贼目一名。我军乘势掩杀。斩捦无算。并生捦伪总制曹成等五名。共毙贼千余名等语。所奏是否饰词欺罔。希图掩过邀功。著胜保、善禄、崇恩、迅即查明据实具奏。行军之道。首贵赏罚严明。既据称杀贼千余名。且兵勇亦有阵亡受伤。如果是日打仗获胜。自必共见共闻。张亮基已身获重罪。其出力员弁。亦不可没其劳绩。该大臣亦毋得因有前奏。稍存回护。本日复据桂良奏、开州拏获奸匪。有逆匪催令后起由兰仪渡河之语。已谕令王履谦、长臻、杨以增、英桂等、严防河岸。并著崇恩、饬属一体严防。毋稍疏懈。临清逆匪。又成□嵎之势。该大臣务当激励将士。督率兵勇。迅速设法内外夹攻。毋再延缓。致干重罪。张亮基摺著钞给阅看。将此由六百里加紧谕令知之。　　

○又谕、桂良奏、酌筹防剿事宜一摺。昨据胜保奏、逆匪围偪临清。不下三四万。我兵不过万人。众寡未免悬殊。傥该逆绕窜正西。即入大名府境。东面又可直达天津。皆当豫为防范。刻下阜城之贼。尚未歼除。难保不乘我兵力稍分。意图奔突。与南来贼匪互相句结。张殿元、在大名防守。派令达年、赴开州、东明、一路防堵。著严饬该员等、相机剿办。不得以有用之兵。置之无用之地。总期以剿为防。毋许一味株守。致失事机。至清河威县一带。即系临清西面。甚关紧要。所有双禧、穆辂、统带官兵二千名。即著饬令驻劄该处。择要设防。既可为胜保后路声援。即可杜贼匪北窜。不准观望迁延。军情变幻靡常。该督务当督饬文武员弁。妥筹布置。勤加侦探。仍著随时与僧格林沁、胜保等、互相知照。以期声势联络。毋得稍有疏忽。将此由六百里加紧谕令知之。　　

○又谕、前因皖省逆匪陆续北窜。均由河岸偷渡。河南山东等省。办理防堵。以扼守黄河为第一要著。长臻、杨以增、皆职任河督。王履谦、系奉旨派办防河大员。英桂、统辖豫省。于河南境内口岸处所。均应实力巡缉。叠经严谕英桂等、督率地方文武。认真稽查。毋稍松懈。现在南来之贼。攻扰临清。已有四五万众。若从前丰工下游。拨兵扼守。何至任贼渡黄。肆行奔窜。本日据桂良奏、开州拏获奸匪。及署提督张殿元所报、均有贼目催令安徽后起贼匪。由兰仪渡河北犯之说。著王履谦、长臻、英桂等、严饬地方河工文武。梭织巡逻。力加堵截。杨以增、近在清河。亦应一体缉捕。傥再令匪踪北犯。朕必将王履谦等、从重治罪。不能幸邀宽典也。将此由六百里加紧各谕令知之。　　

○又谕、寄谕江南提督和春、安徽巡抚福济、载岱奏、请将满营官兵、调回防堵一摺。青州驻防官兵。素称劲旅。如果调遣合宜。攻剿可资得力。所有副都统常清、带领前赴安徽之青州官兵。现在驻劄何处。是否实系扼要地方。此时黄河两岸。正在防剿吃紧之际。自未便遽行撤回。若将此项兵丁。派赴要隘处所。庶可遏贼纷窜。本日已谕令杨以增等、于黄河两岸。严行防范。或即派常清、统带青州兵屯劄河岸。杜贼续行窜逸之路。亦为要著。著该提督等、熟筹妥办。勿以有用之兵。置之无用之地。将此由六百里加紧谕令知之。　　

○又谕、本日据桂良奏、开州拏获奸细。及署提督张殿元所报、均有贼目催令安徽后起贼匪。由兰仪渡河北犯之说。河岸防御。关系匪轻。傥皖楚贼匪。阑入豫省。而潼关之兵。始行出境堵截。仍恐缓不济急。著舒伦保、即行带兵驰赴豫省。于黄河南岸。择要驻劄。实力防守。如有南来匪徒。冀图渡河北窜。即行督兵截击。并与王履谦、长臻、英桂等、随时知照。以期声势联络。毋稍大意。至商雒等处。与湖北毗连。应如何派兵防堵之处。即著王庆云妥筹办理。将此由六百里加紧谕令知之。　　

○又谕、载岱奏、请将驻防官兵、调回本省防剿一摺。现在南来贼匪。窜扰临清一带。自应严密防范。惟黄河两岸。正在防剿吃紧之际。此项兵丁。自未能撤回。该署副都统、于青州驻防余兵闲散内。拣选精壮五百名。训练可期得力。著即将存营兵丁。勤加操演。或再多选余丁。练习技艺。以资捍卫。务须实力整饬。毋稍疏懈。将此由六百里谕令知之。　　

○以守御山东临清州城出力。赏都司武殿魁、守备刘凤祥、知州张积功、花翎。知县张槃等、蓝翎。余升叙有差。　　

○以防守福建省城出力。赏副将赵殿元、参将贾开泰、同知保泰、娄浩、在籍御史郑元璧、花翎。教谕陈枬等、蓝翎。余升叙有差。　　

○以福建漳浦、海澄、安溪、龙溪、四县城被贼窜陷。革知县周培、汪世清、代理知县陈凤音、县丞陈宗克、巡检吴炳鸿、典史杨明远、胡嘉斌、从九品黄熉职。　　

○甲寅。谕内阁、前因台湾道徐宗干、与该总兵恒裕、办理土匪。意见不合。徐宗干藉词称病。当将该镇道交部议处。并著有凤、王懿德、密查具奏。兹据奏称、台湾镇总兵恒裕、办事竭蹷。性情偏执。台湾道徐宗干、藉词引退。不免推诿。均未便再留本任。致滋贻误恒裕、著送部引见。徐宗干、已升福建按察使。著即撤任。仍交王懿德察看具奏。　　

○又谕、英桂奏、查明随同守城出力监犯、恳恩免罪一摺。上年贼扰怀庆。屡于城外偷穵地道。经该县知县、提出监犯任随成等、设法察听。先后破地雷十二处。并焚毁贼营。帮同杀贼。俱属著有微劳。所有任随成等十五名。原犯罪名。均著加恩宽免。并著该抚察看。如果实在得力。准其酌量留营效力。　　

○又谕、富勒敦泰奏、军营潜逃跟役、请饬严办。并将山海关拏获跟役数目。开单呈览一摺。征兵所带跟役。原以助兵力而备补额。该管官果能认真约束。何至任令纷纷潜逃。且恐逃兵畏避罪名。捏称跟役。尤于军务有关。著各路军营统带盛京官兵大员、严饬该管营总等、申明纪律。严行查禁。如有潜逃兵役。立即开写年貌通缉。务获以凭究办。所有该副都统单开拏解军营。及解交各本营跟役。即著该营认真查办。仍饬各地方随时严缉。其各省军营征兵跟役人等、如有潜逃情弊。著一并确查严行惩办。毋稍疏纵。　　

○谕军机大臣等、给事中仙保奏、官荒地亩、请开垦升课、以裕经费一摺。据称道光年间。该给事中在张家口监督任内。曾见八旗官荒地亩。无人耕种。询之土著。佥称有可垦者。因工本甚钜。必须殷实商民。方能报垦。奕兴马厂。为八旗官荒地内肥美之区。如招商开垦。庶于国帑有济等语。现当经费支绌之际。筹款维殷。若如该给事中所奏。此项地亩数千顷。土润草肥。四至分明。与游牧并无妨碍。果能招集富商。开垦升课。于经费不无裨益。著华山泰、庆昀、按照摺内所奏。派委妥员详细履勘。据实具奏。不得稍存畏难之见。一奏塞责。原摺著钞给阅看。将此谕令知之。寻奏、遵谕详勘该牧厂界址。惟赛尔地方。有私垦地三百余顷。与该给事中原奏四至相符。并询据该蒙古家奴等、佥称此项牧厂。招商开垦。伊等均愿迁移在厂内居住。其顷亩数目。碍难悬揣。俟开垦时。再行照例丈量奏报。下部议行。　　

○又谕、昨谕和春、福济、严防贼匪续行北窜。系目下最要关键。不得专以围攻庐州。为株守之计。竟置南北大局于不顾。兹据桂良奏、开州拏获奸细。及署提督张殿元所报、均有贼目催令安徽后起贼匪。由兰仪渡河之说。复据胜保奏报、大略相同。并据贼供、现来之贼。系伪西王所派。尚有伪翼王、伪东王、派来之贼未到等语。皖省逆贼。自攻破庐州。旋由蒙城至永城等县。折回砀山。乘间渡河。因闻庐州被攻紧急。后起贼匪。赶回安徽。其前起贼匪。由丰县连陷山东鱼台各县。复令贼众至庐州送信。约其分股北犯。该匪来往自如。毫无拦阻。和春、福济、驻劄庐州城外。徒拥重兵。城中大股逆匪。既未能设计歼除。即外来奸匪。又不能实力盘获。已属罪无可逭。现在贼偪临清。势甚猖獗。阜城余匪。亦未殄除。万一再有续来逆匪。偷渡黄河。剿办更形棘手。和春、福济、必当懔遵前旨。总以严遏贼匪续行北犯为要。秦定三、此时想已带兵驰赴正阳关。扼要堵击。但恐兵力尚单。不敷防剿。袁甲三、所带多系乡勇。不过随时剿办土匪。并未与逆匪接仗一次。能否得力。难以臆度。现在剿办逆匪。遏贼偷渡。北重于南。自应督兵扼守。移缓就急。著和春、福济、分兵围攻庐州。不得任令该逆出入自由。该提督统领重兵扼要严防。逆匪乘虚北窜。与秦定三、袁甲三等、联络声势。互相策应。和春总统全军。福济身膺疆寄。务当通筹熟计。以顾全局。傥逆匪再有续行渡黄北犯。和春等不能遏剿。惟有执法从事。决不宽贷。原供著钞给阅看。将此由六百里加紧谕令知之。　　

○又谕、恒春奏、请饬挑选官兵、豫备调遣等语。现在阜城逆匪。尚未歼除。南来之贼。又复窜扰临清。该逆被剿穷蹙。难保不肆行奔突。山西与直隶两省毗连。自应厚集兵力。以备不虞。著盛埙、即于缓远城驻防兵丁。及土默特各兵内。挑选精锐二千名。配齐军装。听候调遣。务当认真拣选。速筹妥办。不得稍有迟误。将此由六百里谕令知之。　　

○又谕、胜保奏、续拨川勇入城助守。并豫筹防剿各情形。临清城外粮米无多。该逆断难久踞。东面及西北面。俱有官兵扼截。惟西南窜大名之路。如官兵追剿。无桥可渡。该大臣已饬修馆陶县浮桥。以备追剿。惟贼踪飘忽靡常。该处既搭浮桥。若不拨兵扼守。转恐贼匪藉以偷窜。前据桂良奏、张殿元已抵大名。达年在开州东明一带堵御。并谕令该督、即饬双禧、穆辂、将所带官兵二千名。在清河威县驻劄。即系临清西面。该大臣均可酌量缓急。就近调遣。桂明此时想已带兵驰抵大名一带。泽潞之兵。亦已分起出山。并著飞催前进。李湘棻、由兰郯山路径赴沂州。如已行抵东昌。即可令在彼防剿。以杜逆匪南窜。其丰工蟠龙集地方。已叠次谕令百胜、王梦龄、严密扼守。并严谕和春、福济、于徐州前路。加意设防。毋令逆匪续行北窜。此时庐州尚未攻克。势难遽将兵勇全行撤退。已谕令秦定三、带兵驻劄正阳关。袁甲三、驻劄临淮。如果北路关隘。实力扼守。自可杜南贼续窜。现在临清盘踞之贼。必宜急图攻剿。万不可再令□嵎坚拒。该大臣所带之兵。虽不甚多。加以双禧、穆辂、桂明、张殿元、达年、及泽潞等处官兵。均归调遣。亦不得谓之单弱。且据称临清城中米粮充足。亦可设法接济军食。该大臣惟当激励将士。迅将此股贼匪。就地芟除。毋令再有窜逸。将此由六百里加紧谕令知之。　　

○又谕、前有旨、令恒春将绥远城官兵一千名。派赴紫荆关驻劄。本日据恒春奏、遵旨迅饬前进一摺。现在阜城贼匪。未就殄灭。而南来之逆。又复窜扰临清。经大兵痛加剿洗。难保不亡命狂奔。该处虽距易州较远。然亦不可不慎密防范。此项官兵。计已驰抵紫荆关。即著奕絪、溥吉、德春、就近统辖。妥为弹压。惟系驻劄紫荆关。豫备调遣之用。奕絪等、务当随时查察。不准率行徵调。稍涉张皇。并知照恒春、将此项官兵经费。妥筹支给。至易州旗营、及绿营官兵。仍著认真训练。毋稍疏懈。将此谕令知之。　　

○又谕、黄河天堑。为南北关键之区。节经严谕巡河督抚。及近河一带管辖各地方官。加意防范。及逆匪北来。仍令偷越。殊堪痛恨。昨据桂良驰奏、开州拏获奸匪。并张殿元所报、该逆竟有催令后起各贼。欲由兰仪渡河北犯之说。本日胜保奏报、情亦相同。并据逆供。现来之贼。系伪西王派来。尚有伪翼王、伪东王所派。现尚未到等语。是逆党众多。欲谋渡黄者。已非一起。朕前此早经料及。是以叠次谕令百胜、王梦龄、严防陆续偷渡。昨又谕令长臻、王履谦、杨以增、英桂、一体巡缉。惟贼情诡谲异常。或故作此虚声。使我兵专注兰仪一路。仍催趱后队。由丰工下游续行窜越。均属不可不防。胜保请防蟠龙集等处。未为无见。该处系皖匪从前经过之地。著百胜等、懔遵叠次谕旨。严饬文武员弁。实力邀击。不得任令贼匪渡河。又蹈覆辙。朕于百胜等、业经谆谕再三。若再疏懈。惟有执法从事。勿谓徐州前路。已有秦定三、袁甲三等、在彼堵遏。百胜等遂得再邀宽宥也。将此由六百里加紧传谕知之。　　

○河南巡抚英桂奏、省城防守情形。得旨。汝岂能株守省垣。著察看情形。或东路。或北路。皆应亲往防堵。　　

○以福建台湾道瑞瑸、为按察使。　　

○调贵州镇远镇总兵官吕大升、为福建台湾镇总兵官。以前任云南腾越镇总兵官金刚保、为贵州镇远镇总兵官。　　
</div>
    <div class="pagination">
<a href="清实录咸丰朝实录_page189.html">上一页</a><span>...</span><a href="清实录咸丰朝实录_page185.html">185</a><a href="清实录咸丰朝实录_page186.html">186</a><a href="清实录咸丰朝实录_page187.html">187</a><a href="清实录咸丰朝实录_page188.html">188</a><a href="清实录咸丰朝实录_page189.html">189</a><span class="current-page">190</span><a href="清实录咸丰朝实录_page191.html">191</a><a href="清实录咸丰朝实录_page192.html">192</a><a href="清实录咸丰朝实录_page193.html">193</a><a href="清实录咸丰朝实录_page194.html">194</a><a href="清实录咸丰朝实录_page195.html">195</a><span>...</span><a href="清实录咸丰朝实录_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
