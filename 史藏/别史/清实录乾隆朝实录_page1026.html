<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1026 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1026 页/共 1860 页
  </h1>
  <div class="content">
   ○是日、驻跸常山峪行宫　　

○辛巳。驻跸喀喇河屯行宫　　

○壬午。未刻。皇后崩　　

○谕、今日热河马甲八十四站街。妄行叩诉。身系孤子。不愿在此居住等语。八十四。系派出站街之人。如有此等妄行叩阍之人。伊尚当严行管束。反为己身私事。如此妄为。实属目无法纪。且满洲臣仆。遇有差遣。孰敢自称不愿。八十四在此驻防。岂得托故规避。设将伊派往军营。亦将称不愿而不往乎。情殊可恶。八十四。著革去马甲。发往伊犁不许支给钱粮。充当苦差如至彼仍不安分生事。即从重治罪　　

○吏部议覆、巡视北城御史素尔讷奏称、五城司坊官员。管理命盗逃匪。事务繁剧。往往因处分不能升转。前经部臣奏明。三年俸满。即保送引见。附于即升人员之末。以次升用。将降革留任处分。带于新任。但该员等选法。例应先尽外省即升报满之人。得缺仍觉壅滞。请嗣后遇选即升月分。先用即升五人。次用照例升转一人。轮缺选用等语。应如所请办理。再定例各省卓异应升人员。俱在各项应升之后亦未允协。嗣后除道府班次。即升人少。卓异人多。不至窒碍。无庸更改成例外。其运同以下等官。凡遇即升班次。俱先用即升一人。照例升转一人。次用卓异一人。如照例升转无人。即将卓异人员抵升。从之　　

○是日。驻跸避暑山庄。至八月壬子皆如之　　

○癸未。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、据留京办事王大臣奏、皇后于本月十四日未时薨逝。皇后自册立以来。尚无失德。去年春。朕恭奉皇太后巡幸江浙。正承欢洽庆之时。皇后性忽改常。于皇太后前。不能恪尽孝道。比至杭州。则举动尤乖正理。迹类疯迷。因令先程回京。在宫调摄。经今一载余。病势日剧。遂尔奄逝。此实皇后福分浅薄。不能仰承圣母慈眷。长受朕恩礼所致。若论其行事乖违。即予以废黜。亦理所当然。朕仍存其名号。已为格外优容。但饰终典礼。不便复循孝贤皇后大事办理。所有丧仪。止可照皇贵妃例行。交内务府大臣承办。著将此宣谕中外知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十四



大清高宗法天隆运至诚先觉体元立极敷文奋武孝慈神圣纯皇帝实录卷之七百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。七月。甲申。上诣皇太后行宫问安　　

○四川总督阿尔泰奏、臣遵奉谕旨、俟提臣岳钟璜回川。同往番境。相机妥办。至现在各土司。于本境设伏巡哨。尚为严密。及至催令进攻。则以为无路可进。必须潜由僻路。暗放夹坝。乃为有益无损。其实夹坝杀掳无多。且均有金川守碉番众。救应迎敌。各土兵诚恐截其归路。即回本境。是以攻袭多次。未能深入。而郎卡见各土司防守严密。日夜巡哨。亦不敢轻出滋事。臣俟岳钟璜回川。再往体察各土司是何情形。郎卡是何动作。相机办理。报闻　　

○乙酉。谕军机大臣等、据七十五奏称、郭罗克越境抢掳青海牲只一案。请交川省大臣。向郭罗克索取。给还原主一摺。朕已降旨。此事令青海王公等会盟。伊等自量其力。能向郭罗克索取。即合力向郭罗克索取。不能则已。不可令川省大臣办理。但郭罗克系四川所属。此事朕虽如此降旨。而阿尔泰亦不可视同局外。理宜悉心办理。嗣后饬该管官员。严加约束。不可听其越境行窃。所有命青海人等会议谕旨、并七十五奏摺。著钞录传谕阿尔泰。将如何办理之处。即行奏闻　　

○吏部议准、河南布政使佛德奏称、官员顶帽。例应各按品级戴用。今外省有已经降调。尚未补缺。并业经革职之人。公然仍戴原官项帽。请申明例禁。通行严加查察。如有违犯。即照违制例议处治罪。地方官纵容瞻徇。隐匿不报。各照例予以处分。从之　　

○豁除江苏丹徒县坍江田、地、二十四顷五十六亩有奇额赋　　

○旌表守正捐躯之江苏宿迁县民刘大登妻陈氏　　

○丙戌。谕军机大臣等、今岁夏初雨泽稍迟。六月以来。京城及近畿各处。俱连得透雨。惟闻奉天一带。雨水稀少。地土恐不免乾旱。雅德等何以并未奏闻。著传谕该侍郎府尹等。将奉天各属。现在雨水民田情形若何。是否不致成旱之处。详悉据实速奏。毋得稍存讳饰　　

○以故西藏扎萨克一等台吉噶布伦旺对子索诺木喇什、袭职　　

○丁亥。谕军机大臣等、据舍图肯奏、奉天各属。自五月以来。颇觉亢旱。今七月初四等日。虽得透雨。秋收可望。而市集粮价。日渐增长。皆因商贩囤积搬运所致等语。向因奉天粮石充裕。是以直隶山东毗连省分。许其就近贩运。以资接济。今直隶。山东。现俱丰收。民食自属有余。无须更资奉天粮石应用。所有该二省现在运买商贩。著暂行停止。并将此传谕该将军。府尹。及督抚等知之　　

○军机大臣等议覆、察哈尔总管巴尔品奏称、达里冈爱牧厂。请设四品蒙古总管一员。由牧群翼领内。拣选引见简用。其商都达布逊诺尔牧群。所有翼领等缺酌裁。达里冈爱。添设翼领二员。新添牧群内。每群牧长。牧副。各一员。牧丁。各八名。均应如所请办理。并另行铸给关防。从之　　

○又议覆、伊犁将军阿桂奏称、伊犁屯田官兵。收获十一石以上者。给予议叙。今各处官兵。俱已驻久。非初次屯田之时可比。请嗣后官兵收获十一石以上者。毋庸议叙。其收获十八石。及二十八石者。给予议叙。应如所请。从之　　

○戊子。吏部议准、大学士管云贵总督杨应琚奏称、普洱府学。因向系夷疆。人文未盛。仅设训导一员。兼管宁洱县学事务。但训导例由岁贡选授。年力率多衰迈。又普洱水土恶劣。衰年之人。到彼易于遘疾。未免职业就荒。且府县共一学官。尤须教迪得人。应请将普洱府训导。改为宁洱县教谕。从之　　

○又议准、闽浙总督苏昌奏称、延平府属南平县王台地方。水陆通衢。五方杂处。距县城六十里。弹压难周。应请将延平府通判。移驻王台。并改铸王台总捕通判关防。从之　　

○予故宁夏将军觉罗永泰、祭葬如例。谥恪靖　　

○予故湖南镇筸镇总兵祖云龙、祭葬如例　　

○己丑。谕军机大臣等、据王检奏、查审富明安开端浮收折价一案。称系家人娄贵偷卖私折。诘讯富明安坚不承认。请提管帐家人李成到粤。质审究拟等语。此案既据娄贵供认浮收米三百余石。系回明伊主。私卖加收。富明安岂能托辞不知。明系诿过家人。以为卸罪地步。该抚何得任其狡展。且娄贵供。前道范时纪交代。有些亏折。因有浮收之事。则自清厘明福一案以后。其端复开于富明安。更无可办。尚何所容其支吾掩饰乎。近来外省劣员赃迹。往往归罪书役家人。巧为轻减。如庄有恭审拟段成功之案。其尤著者。朕从前尚未查办及此。今于庄有恭已大加惩创。期于积弊肃清。王检倘欲稍存瞻顾。有意为富明安开脱。则庄有恭覆辙具在。惟该抚审所自处。所有富明安家人李成、已饬交步军统领衙门。查拏解粤。著将此传谕知之　　

○又谕曰、李因培奏、桂阳州民侯岳添被殴身死一案。尸亲原报。系大功弟侯七郎侯觉添同殴致死。及护州审讯时。侯觉添忽改供。系岳添大功兄。两伤皆伊所殴。复驳饬另审。则又添出侯觉添之兄侯学添。自认致命重伤。供情翻覆。仍饬另委贤员究审。务得实情等语。此案关系服制。或兄或弟。罪名轻重县殊。岂可任凶犯辗转狡饰。致成轻纵。现在李因培已起身赴闽。著传谕常钧。将案内情节。详悉研审。毋任丝毫遁饰。以成信谳。至于人命案件。乃臬司专主。如果悉心推鞫。何致案犯共殴独殴。忽兄忽弟。闪烁游移。尚烦抚臣驳诘。此皆沈世枫不肯认真办事所致。沈世枫之为人。朕所深知。外貌虽似明白。平时亦无劣迹。但其中一味模棱。遇事全不实力担承。于办公毫无实际。李因培前奏。尚谓其办理刑名。颇尽心力。果尔。则此等命案。有何难办。而任其案情歧误。不能定谳耶。今李因培复奏、驳令沈世枫。另委贤员会审。是其不能办事。李因培亦未尝不知。至此真情流露。则前此之曲为护饬。冀以取悦下僚。其迹更不能掩矣。著将此并谕李因培知之　　

○工部议准、直隶按察使斐宗锡奏称、各省城工。在保固限外者。令地方官遵照定例。时加保护。仍于年底将是否完固。及有无坍损之处。具报存查。并令督抚严饬该管道府。据实报明。年终汇奏。从之　　

○庚寅。上诣皇太后行宫问安　　

○谕、据杨应琚奏、例应调回补用之总兵刘德成。前奉旨交臣查明降旨。该镇熟悉边情。请仍留滇照例办理一摺。刘德成当莽匪猖獗时。不能先事豫防。固难辞咎。但此次领兵分剿。屡经攻克贼巢。办事尚觉奋往。前刘藻奏伊不即迅速禀报。请兵剿逐之处。并据该督查明。亦属不实。刘德成著照所请。留滇酌量补用　　

○又谕曰、苏昌奏、福鼎县知县赵由俶。首先访查洋案。拏获邻省邻境盗犯二十余名等语。赵由俶颇属能事。著出具考语。送部引见。此等盗案。近来广东、福建、江南、浙江等省。拏获颇多。该犯等出入海洋。前后犯案。不一而足。地方官既已审讯属实。即应就案完结。虽各省另有犯案。亦不必彼此行查。使凶徒得稽显戮。至迩年以来。海洋积匪累累就获。现在地方官留心查办。固属可嘉。但从前数年。何以寂无报闻。皆由所在文武员弁。因循玩忽。故贼匪得潜匿洋面滋事。今各省既上紧访缉。则匪犯自无可逋藏。著各督抚再行严饬沿海州县。加意搜捕。其邻境省分。并互相关会。一体协力擒拏。务绝根株而清海境。毋得稍有纵弛。致奸徒幸逃法网　　

○谕军机大臣等、据杨应琚奏报、滇省五月分粮价。内云南府属白米红米。每石竟至四两一二钱之多。其余各属。亦有贵至三两以外者。该省僻处边陲。山田旱地居多。所产米粮。仅供本省食用。虽无外来搬运之虞。而商贩不通。拨运不便。亦难资邻省接济。市籴为民食所系。不可不亟为熟筹。前此该督摺奏。曾有禁止游手无藉之徒。混入滇省。亦撙节冗食之一道。现今粮价昂贵。著传谕该督。即就彼处情形。通盘筹画。或有可以裕其源而节其流。俾闾阎生计。永资利赖之处。悉心妥议具奏。至该督另摺所称。前数年因夏间得雨较少。是以收成不丰。今自六月望前。省城节次获有透两。远近各属亦屡得甘霖。高低田亩。处处沾足。丰稔可期等语。览奏稍为欣慰。但此时距秋成尚早。该督具摺以后。雨水仍否调匀。约计秋成分数若何。各属米价能否稍为平减。并著该督查明现在情形。即速据实奏闻。以纾廑念。寻奏、滇省市粜事宜。已酌令近省之安宁等十州县。每年酌量。分别额粮多寡。改徵本色折色。运赴省仓以资平粜。又滇省烧锅。专用稻米。亦经出示严禁。至六月望后。雨水俱属调匀。禾苗畅发。早稻已结实。约计秋成。在八九分以上。红白米价。较五月分。每石各减银五钱三四钱不等。得旨、览奏俱悉　　

○又谕、据杨应琚奏、木邦土司呈称。因遭缅酋残刻。情愿归附。请俟天兵到彼。即将缅匪遣来监视之人擒献。并现今召散逃往缅甸。已行文前往索取。如其不献。应发兵办理等语。已于摺内批示。杨应琚久任封疆。夙称历练。筹办一切事宜。必不至于轻率喜事。其言自属可信。况缅夷虽僻处南荒。其在明季。尚入隶版图。亦非不可臣服之境。但其地究属辽远。事须斟酌而行。如将来办理。或可相机调发。克期奏功。不至大需兵力。自不妨乘时集事。倘必须劳师筹饷。或致举动张皇。转非慎重边徼之道。该督务须详审熟筹。期于妥善。以定进止。可将此传谕知之　　

○又谕、据杨应琚奏、召散胞弟缅僧召竜。前来投首。该犯虽自幼出家。并无随同为匪情事。但既系召散胞弟。不便存留孟艮。请发往伊犁安插等语。召竜既系缅僧。必能粗知缅匪情形。著将该犯先行解京候询。若召竜于内地语言。不能相通。并著佥派一通事之人。押同赴京　　

○又谕、去岁吴达善至江南迎銮。曾面奏提督李勋。年力衰老。因调其来京陛见。及召对时。察其言动。颇为明捷。虽齿逾七十。而精力未衰。遂令仍回原任。昨因办理莽匪之事。调伊为云南提督。李勋到滇后。节次奏事。颇中机宜。且因首恶召散。未就弋获。远驻孟艮地方。督率总兵严缉。在提督中尚属实心出力。可资倚任者。设如吴达善所云。岂衰颓之人。能如此不惮劳剧。黾勉从事乎。看来吴达善。不过因其前任湖广提督时。曾奏地方事件。人皆憎嫉之。吴达善初至楚省。遽逞私臆入告。夫以封疆大臣。于朕前奏提臣优劣。而任性毁誉若此。其他尚可信乎。吴达善著传旨申饬。李勋摺并著钞寄阅看。再舒赫德自甘肃回京时。奏及该省首邑皋兰县。有为上司代办铺设赏需。及应付公事之项。致有赔累等语。吴达善前任巡抚总督数年。何以并未筹办及此。亦未据实奏闻。可见该督不过奏对尚好。其于地方事务。并不认真整理。嗣后务痛自湔洗。诸事实心妥办。以无负委任。若仍不知悛改。恐不能长受朕恩矣。至吴达善原系陕西驻防。其地即总督所统辖。尤当小心谨慎。毋任其家属。恃符滋事。倘管束不严。致有过犯。朕惟于吴达善是问。著将此一并传谕知之　　

○辛卯。吏部等部议准、前署陕甘总督刑部尚书舒赫德疏称。凉州理事同知。已移驻伊犁。其凉州理事同知衙署。即改为凉庄理事通判衙署。从之　　

○工部议准、巡视南漕给事中胡泽潢奏称、各卫备弁。俸满引见。由漕臣出具考语。给咨送部。其军政之年。令粮道详核。申送漕臣。会同督抚具题。从之　　

○壬辰。上诣皇太后行宫问安　　

○谕曰、御史李玉鸣奏、内务府办理皇后丧仪。其上坟满月。各衙门应有照例齐集之处。今并未闻有传知是否遗漏等语。实属丧心病狂。去岁皇后一事。天下人所共知共闻。今病久奄逝。仍存其名号。照皇贵妃丧仪。交内务府办理。已属朕格外优恩。前降谕旨甚明。李玉鸣非不深知。乃巧为援引会典。谓内务府办理未周。其意不过以仿照皇贵妃之例。犹以为未足。而又不敢明言。故为隐跃其辞。妄行渎扰。其居心诈悖。实不可问。李玉鸣著革职锁拏。发往伊犁。并将此晓谕中外知之　　

○又谕、木兰英额沟。向有汤泉。在围场界外。蒙古患病。即前往坐汤。近因扎什泰。恐致惊走牲只。禀知向导大臣。具奏禁止。改由他路行走。嗣后寻常行路之人。令由新改路行走。如蒙古人有愿往坐汤者。不必禁止。至索约勒济围场内。亦有汤泉。著富僧阿。色旺诺尔布。一体无庸禁止。仍不许寻常行路之人行走　　

○旌表守正捐躯之山东金乡县民王振海妻李氏　　

○癸巳。江西巡抚吴绍诗疏报、德化县乾隆三十年分。开垦九江卫老荒屯地二顷有奇　　

○甲午。谕曰、崔应阶奏、东省七月初旬。雨水稍多。运河宣洩不及。汶河亦一时涨发。致有漫溢。济南、东昌、泰安、武定、兖州、曹州等府属州县内。低洼村庄。俱有被水之处。谷豆间至损伤。民房亦不无冲塌等语。看来该省被水情形较重。朕心深为廑念。著该抚即速前往查勘。有应行抚恤者。即照例抚恤。有已经成灾处所。并著查明分数。按其轻重。分别悉心妥办。俾闾阎不致失所。该部即遵谕行　　

○又谕、据温福等奏称、乌噜木齐携眷驻防兵丁。及该管官员等。每月支领盐菜银两。前经议定。俟数年后居处服习。即行裁汰。今前后移驻兵丁内。有已过三年。将及四年者。嗣后俱以四年为定限。四年限满。裁去盐菜银两。惟支俸饷等语。乌噜木齐携眷前往屯田绿营兵丁。除原食钱粮外。复支给盐菜银两。原因乌噜木齐系新定边疆。诸物昂贵。加恩赏给双分。使伊等生计有资。今乌噜木齐等处。商民云集。与内地无异。非初派驻防时可比。盐菜银两。自应裁汰。但现在乌噜木齐兵丁。尚有从前军需应扣之项。如扣项未完。即裁盐菜银两。于伊等生计不便。著加恩暂停裁汰。俟伊等扣项完结。再行裁汰。官员盐菜银两。亦照兵丁办理。嗣后陆续派往官兵。当为区别。如本营原有欠项。至乌噜木齐应坐扣者。仍支给盐菜银两。俟扣项完结。即行裁汰。其本营无赔项者。念伊等甫经派往。除应支俸饷外。著加恩支给一年盐菜银两。次年即不必支给　　

○乙未。上奉皇太后辛卷阿胜境。侍早晚膳。翼日如之　　

○赐扈从王公大臣。及蒙古王公台吉等食。翼日如之
  </div>
  <div class="pagination">
   <a href="清实录乾隆朝实录_page1025.html">
    上一页
   </a>
   <span>
    ...
   </span>
   <a href="清实录乾隆朝实录_page1021.html">
    1021
   </a>
   <a href="清实录乾隆朝实录_page1022.html">
    1022
   </a>
   <a href="清实录乾隆朝实录_page1023.html">
    1023
   </a>
   <a href="清实录乾隆朝实录_page1024.html">
    1024
   </a>
   <a href="清实录乾隆朝实录_page1025.html">
    1025
   </a>
   <span class="current-page">
    1026
   </span>
   <a href="清实录乾隆朝实录_page1027.html">
    1027
   </a>
   <a href="清实录乾隆朝实录_page1028.html">
    1028
   </a>
   <a href="清实录乾隆朝实录_page1029.html">
    1029
   </a>
   <a href="清实录乾隆朝实录_page1030.html">
    1030
   </a>
   <a href="清实录乾隆朝实录_page1031.html">
    1031
   </a>
   <span>
    ...
   </span>
   <a href="清实录乾隆朝实录_page1027.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
