<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 777 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 777 页/共 848 页</h1>
    <div class="content">○以甘肃官兵剿贼。驻劄黑错四沟地方。免番民本年应纳官粮。　　

○戊午。上诣安佑宫行礼。　　

○己未。命陕甘总督布彦泰、拨银一千九百八十八两。解赴和阗。备道光二十八年经费。　　

○缓徵山东济宁、章邱邹平、长山、新城、齐东、济阳、临邑、长清、德、德平、泰安、阳信、乐陵、商河、利津、宁阳、邹、滕、阳谷、寿张、菏泽、城武、钜野、郓城、濮、朝城、恩、夏津、鱼台、陵、惠民、邱、海丰、滨、沾化、滋阳、峄、单、曹、观城、聊城、博平、茌平、莘、冠、博兴、乐安、寿光、昌邑、潍、高密、金乡、嘉祥、平原、堂邑、武城、平度、临清、高苑、禹城、蒲台、益都、临淄、郯城、馆陶、六十六州县暨德州、东昌、临清、济宁、四卫被水被雹被风被旱被虫村庄新旧额赋。　　

○庚申。上诣绮春园问皇太后安。　　

○辛酉。上诣绮春园问皇太后安。侍膳。　　

○壬戌。皇太后圣寿节。遣官祭太庙后殿。奉先殿。上率皇子暨王公大臣、诣绮春园行庆贺礼。众官于长信门外行礼。　　

○诣皇太后前侍膳　　

○癸亥。上诣绮春园问皇太后安。　　

○以翰林院侍讲学士温葆淳、为顺天武乡试正考官。詹事府少詹事叶觐仪、为副考官。　　

○甲子。谕军机大臣等、前据奕湘等奏、查勘泊岸工程并酌改草仓河水道一摺。当以草仓河水道事关重大。是否必须酌改。饬令据实覆奏。兹据奏称实在糊涂疏忽。请从重治罪。该将军等于此等重大事件。曾经面谕毋庸更改。该将军亦面奏毋庸办理。辄复率意会衔奏请酌办。实属冒昧糊涂。出乎意想之外。奕湘等著传旨严行申饬。所有泊岸工程。仍著照旧妥办。将此谕令知之。　　

○乙丑。除江苏丹徒县被水淹废沙地十五顷四十九亩有奇额赋。　　

○丙寅。谕内阁、柏葰等奏、请将江苏省完漕大户小户等名目概行禁绝等语。据称查明江苏向来完漕。绅富谓之大户。庶民谓之小户。以大户之短交。取偿于小户。因而刁劣绅衿。挟制官吏。索取白规。大户包揽小户。小户附托大户。又有包户之名。以致畸轻畸重。众怨沸腾。纷纷滋事。又旗丁津贴原有定额。近来总以米色为词。多方挑斥。逐渐加增。是帮船多取一分于官。州县即多取一分于民。种种弊端。关系非轻。若不及早整顿。贻患何所底止。著两江总督、江苏巡抚、认真查察。所有前项大户小户包户各名目。概行禁绝。一律均收。尤不准旗丁额外多索帮费。傥敢抗违不遵。或州县中竟有浮收入己情事。即行据实严参。从重治罪。毋稍瞻徇。以肃漕务而清弊源。　　

○钦差户部左侍郎柏葰等奏、审明江苏昭文县匪徒金得顺等滋事全案犯证。查此案金得顺欲图包漕不遂。商同与已革漕书薛正安素有嫌隙之季萃。捏称秋收歉薄。漕粮全缓。系薛正安舞弊差追。激怒众心。纠约现犯曹明等至薛正安家滋闹。薛正安赴县喊禀。金得顺等复至县喧嚷。将大堂暖阁栅栏挤坏而逸。后复殴毙下乡访缉之眼线钱汶奎、陆大启二名。迨署县何士祁带役下乡摉捕。金得顺、季萃、又复纠众抗拒。经该府会督营县先后获犯到案。该督等定拟各犯罪名。除金得顺季萃二名业经恭请王命正法外。其拟绞之曹明等五名。聚众拒捕属实。拟流之张二等二十八名。拟杖之沈苗顺等二十二名。供词亦俱与原案吻合。是各犯情罪均属相符。至薛正安一犯。在金得顺等滋事案内。并无不法重情。经升任抚臣李星沅、于另案拟流。检查原案。该犯以已革漕书。暗中帮办漕务。并受馈包庇。实为漕务之蠹。比律拟徒酌加二等流二千里。罪名亦属允协。已退库书捐纳从九品衔薛桂一犯。原审因各犯均未供指。案中并无其人。兹讯明先于薛正安当漕书时。帮同办事。有得受公项钱文情事。应请将薛桂依律拟流减徒。下刑部议。寻议奏、各犯情罪与该督等原奏相符。应毋庸议外。薛桂系已退库书干预漕务。分受钱文。情节较重。所得流罪。应不准其援减。到配折责安置。从之。　　

○广西巡抚周之琦、因病解任。以福建布政使徐继畬、为广西巡抚。山东按察使陈庆偕、为福建布政使。云南迤东道徐思庄、为山东按察使。　　

○丁卯。谕军机大臣等、奕湘等奏、查办越边伐木、及沿江结舍垦田各案犯。业已完竣一摺。此案前经降旨。著花沙纳于查勘工程事竣后。会同奕湘亲赴该处周历履勘。兹据该将军奏称时届隆冬。请俟明岁春融。再行前往。著花沙纳查勘工程事竣。即行回京覆命。该将军俟来岁春融。先期奏明。候旨派员会同前往。将此谕令知之。　　

○两广总督耆英等覆奏、遵旨访获拐犯苏歪等。起出幼孩卢亚锦等十一名。又访获拐犯陈亚九等。起出幼孩王亚有等五名。研讯均无药迷及毒毙情事。江西巡抚吴文镕覆奏、缉获形迹可疑之龚凤吉、刘廖氏等。根究来历住址。均属明白。并有族邻地保指证。实非邪匪。分别保释。均报闻。　　

○蠲缓湖南华容、澧、安乡、沅江、武陵、五州县暨岳州卫被水灾区新旧额赋有差。　　

○戊辰。上诣绮春园问皇太后安。　　

○谕内阁、奕湘等奏、请将失察越边伐木结舍垦田之原办及统巡各员。严议处分量从末减等语。著该将军等仍遵前旨。将该各员职名开明送部。俟该部定议覆奏时。再降谕旨。　　

○以塔尔巴哈台屯田丰收。予员弁议叙。赏兵丁一月盐菜银。　　

○缓徵江西奉新、上高、新昌、建昌、安义、南昌、新建、丰城、进贤、靖安、清江、新淦、新喻、峡江、鄱阳、余干、星子、德化、德安、庐陵、吉水、万安、瑞昌、湖口、彭泽、二十五县被旱被水灾区新旧额赋。　　

○己巳。谕军机大臣等、贺长龄奏、查明要犯张富等实系真心投诚。现又招出余党恳请免罪一摺。此案回民张富等赴营缴械投首。吁求免罪。前经军机大臣等会议。以该犯张富等罪重难逭。是否果系悔罪出于至诚。抑系穷蹙来归。业经降旨令李星沅、徐广缙、于到任后严密访查。悉心体察具奏矣。兹复据贺长龄奏称、该犯等实系真心投诚。现又招出余党。仍请免罪等语。著李星沅再行详加体察。悉心酌办。断不可将就了事。有伤国体。尤不可姑息目前。措置失宜。致贻后患。傥贺长龄苟且目前。办理不善。即著据实严参。不可代人受过也。原摺著钞给阅看。将现办情形以及定拟之摺。俱著由驿驰奏。将此谕令知之。　　

○庚午。抚恤朝鲜国遭风难夷如例。　　

○辛未。除奉天府复州水冲沙压地四十五顷八十亩有奇额赋。　　

○壬申。上御勤政殿听政。　　

○浙江巡抚梁宝常片奏、蚕稻丰稔。民情安帖。夏间毒毙幼孩。相传妖异等语。当时本无其事。今亦竟无其言。批、朕早料及。又奏、定海自收复以来。民夷安谧。尚无奸民假冒夷船之事。严饬营县分别商船盗船。固不可妄拏。尤不得置真盗于不问。得旨、所见皆是。认真督办。不可稍懈。　　

○命服阕都察院左都御史沈岐、以原品休致。　　

○以鸿胪寺卿熙成、为太常寺卿。　　

○旌表守正被戕直隶多伦诺尔厅民张二童养媳胡姐儿。　　

○修河南十三厅、山东曹河曹单二厅、及曹考厅曹上汛、黄河两岸堤工。并添备各厅来年防料甎石。从河道总督钟祥请也。　　

○户部议准、直隶总督讷尔经额疏报、宁晋县开垦荒地一百七顷五十亩有奇。照例升科。从之。　　

○癸酉。吏部奏、遵议陕西办理红号错误处分。得旨、陕西正考官翰林院侍讲陈宝禾、副考官詹事府左中允青麟、均著降一级留任。准其抵销。监临官林则徐、应得降一级留任处分。著加恩宽免。　　

○礼部议准、山东巡抚崇恩疏报、采访东平州贞节妇女于周氏等三百三十一口。贵州巡抚乔用迁疏报、采访黄平州陈戴氏等一百八十一口。各请建总坊旌表。从之。　　

○甲戌。上御洞明堂。勾到江苏河南情实罪犯。停决江苏斩犯二人。河南斩犯六人。余五十二人予勾。　　

○谕军机大臣等、前因各省议覆银钱兼用章程。或请分别款项。按成搭放。或称诸多窒碍。请照旧章。历经批令依议办理。并交军机大臣会同该部议奏。兹据奏称、福建省前奏未尽事宜。请饬从长计议。江苏各省亦令一律查办。并山西巡抚请禁空票之处。亦应令其自行妥办各等语。均已依议行矣。惟是银贵病民。所关匪细。必应力求通变。前降谕旨甚明。乃各该督抚之已经议覆者。率皆无可通变。即所请按成搭放之处。为数亦属无几。于银贵钱贱。殊未足以资补救。其尤甚者。河工人员。但知用银甚便。总以搭钱为难。即谓岁修工程。及豫购秸料土方等项。责令以钱搭放。恐致贻误要工。此外俸廉盘费书吏役食并杂支等款。何难量予搭放。仍著各该河督按照前项名目。悉心核议。每年实可用钱若干。分晰奏覆。毋得固执成见。仍以窒碍难行一奏了事。其未经奏到之河南陕甘云南等省。亦著各该督抚通盘筹画。总期银钱兼用。于收放并权之中。作推行尽利之计。以济民生而裕国用。是为至要。将此各谕令知之。寻江南河道总督潘锡恩奏、河库额支俸廉书吏役食盘费杂项。暨江宁藩司转解武职养廉。均拟按银七钱三搭放。以制钱一千五百文。作银一两。各厅自运并转运荡柴水脚及津贴船兵水脚三项。亦拟搭钱三成。又各厅经费。除拨归心红额银外。余拟全数以钱抵放。计每年可用制钱十万千文。河东河道总督钟祥奏、东河并无盘费一款。请仍照旧章办理。惟土工有用钱成案。嗣后请以钱三成搭放。计每年估修土工以三十五万两为率。可搭用钱十五万串。以制钱一千五百文。作银一两。均下部知之。　　

○缓徵安徽怀宁、五河、凤阳、灵壁、寿、宿、怀远、定远、凤台、泗、盱眙、天长、颍上、潜山、太湖、宿松、望江、铜陵、东流、芜湖、和、含山、建平、桐城、贵池、青阳、建德、当涂、繁昌、无为、合肥、庐江、巢、阜阳、霍邱、亳、太和、三十七州县暨安庆、建阳、庐州、三卫被水被旱村庄新旧额赋。　　

○乙亥。上诣绮春园问皇太后安。　　

○以甘肃按察使杨以增、为陕西布政使。广东雷琼道苏敬衡、为甘肃按察使。　　

○缓徵河南汲、新乡、辉、获嘉、淇、浚、河内、修武、商邱、宁陵、永城、鹿邑、虞城、夏邑、睢、柘城、延津、太康、杞、汤阴、内黄、安阳、涉、临漳、祥符、林、封邱、济源、武陟、孟、温、原武、阳武、密、陈留、通许、尉氏、中牟、兰仪、考城、淮宁、西华、扶沟、四十三州县被水被旱村庄新旧额赋。给汲、新乡、辉、获嘉、淇、浚、河内、修武、八县灾民一月口粮。　　

○丙子。上御洞明堂。勾到山东山西直隶热河情实罪犯。停决山东斩犯七人。绞犯三人。山西斩犯四人。绞犯二人。直隶斩犯三人。绞犯一人。余五十六人予勾。　　

○谕内阁、理藩院奏、栋廓尔呼图克图呈请来京当差请旨一摺。栋廓尔呼图克图呈请来京当差。实属悃诚。朕心甚悦。栋廓尔呼图克图著即来京当差。惟该呼图克图到京后。若服水土甚好。傥因不服水土。欲回原游牧处。亦可听其自便。以示朕体恤呼图克图之至意。　　

○以甘肃肃州镇总兵官丰伸泰、为喀什噶尔换防总兵官。　　

○拨江苏调剂案内提存银一万五千两。发典生息。给江淮九帮运费。并抵补积欠库项。从总督壁昌请也。　　

○缓徵两淮泰海二州所属十四场被水灶丁新旧额课。　　

○丁丑。谕内阁、秋谳大典。由各省督抚分别情实缓决。核准具题。其中罪名或稍有出入。经刑部驳改者。朕无不确核案情。详加披阅。但有一线可原。必当少从末减。若万无可宽。亦断难曲为原宥。近来秋审招册。该省原定缓决。经刑部改拟情实者。上年四川六起。河南五起。本年直隶奉天陕西甘肃云南各五起。核其情节。或连毙应抵二命。或蠹役刁徒诈赃毙命。或奸徒挟恨谋杀。或兵丁军犯逞凶。或故杀妻命。碎割头面后。复残毁尸身。皆系恃强藐法。凶恶惨忍应入情实之犯。原题概拟入缓。殊未允协。尤有甚者。云南省张闲一起。因与梅鼎丰等挟有私嫌。遂捏写歃血结拜重情。装入公文投递。此等投递匿名文书告言人罪之犯。历年秋审俱入情实。从无问拟缓决之案。诚以匿名讦告。陷人以不测之罪。而该犯转可幸逃显戮。其用心险恶异常。万无可宽。故例载所控得实。亦坐绞候。所以惩奸宄安善良也。今该督抚乃以被诬之人尚未受累为解。率请缓决。实出情理之外。以上各案。傥非刑部据例驳改。复经朕详加核审。则此等凶徒。皆得幸逃法网。何以昭情法之平。所有原题之各该总督巡抚臬司。著该部查明分别议处。其办理张闲一案之督抚臬司。于例应情实之案。并不按例定拟。更属错谬。著查取职名。再行议处。嗣后各直省督抚等凡遇秋谳重案。务当督同臬司遵照定例。酌核案情。细心究办。断不可惑于救生不救死之说。故从轻减。总期无枉无纵。各得其平。用副朕执法用中谆谆训诫至意。将此通谕知之。　　

○又谕、德春奏、本年补种龙泉峪树株情形。请饬详查会议一摺。此项回乾树株。著即及时补栽松柏。不必仍种桧树。德春务当随时亲往查验。毋论旧栽新种。总宜加意滋培。一律蕃茂。无庸俟修工大臣前往会议也。　　

○以大理寺卿邢福山、署宗人府府丞。　　

○旌表守正捐躯直隶清苑县民妇贾郭氏女领姐。　　

○戊寅。以新授顺天府府尹李廷棨、不胜任。命仍以道员用。以光禄寺卿汪本铨、为顺天府府尹。　　

</div>
    <div class="pagination">
<a href="清实录道光朝实录_page776.html">上一页</a><span>...</span><a href="清实录道光朝实录_page772.html">772</a><a href="清实录道光朝实录_page773.html">773</a><a href="清实录道光朝实录_page774.html">774</a><a href="清实录道光朝实录_page775.html">775</a><a href="清实录道光朝实录_page776.html">776</a><span class="current-page">777</span><a href="清实录道光朝实录_page778.html">778</a><a href="清实录道光朝实录_page779.html">779</a><a href="清实录道光朝实录_page780.html">780</a><a href="清实录道光朝实录_page781.html">781</a><a href="清实录道光朝实录_page782.html">782</a><span>...</span><a href="清实录道光朝实录_page778.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
