<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 266 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 266 页/共 367 页</h1>
    <div class="content">　　○庚申升大理寺右少卿涂宗浚为左少卿寺丞钱梦得为右少卿寺正李维翰为直隶河间府知府
　　○复除原任知府赵乔年于山西汾州府
　　○升户部大同管粮郎中杨一葵为冀北道参议从总督杨时宁奏也
　　○命御史叶永盛管理三殿工程
　　○礼部言故大同巡抚张文锦守安庆时逆濠使人谕降守备杨锐手刃其人本官实赞之骂贼以激其怒婴城而老其师平濠之功人谓安庆之力也及其抚大同建五堡欲徙军实之而悍卒不逞戈矛遂兴以为国之忠谋婴灭门之奇祸至今五堡屹然保障攸赖则功不可泯而死诚足悲矣合无予之一祭半葬招魂为茔以慰人心得旨张文锦死事可悯今既日久论定所拟应得祭葬俱准给与以答忠魂
　　○辛酉大学士沈鲤言昨臣独自在阁蒙发内供用库一本为拖欠蜡茶芝麻等物乞敕严催以济供用臣反覆参详委当拟票严旨立限督徵独念  皇上此时方为天灾民瘼发致施仁特下宽恤之诏一时都城内外无大无小无不欣欣色喜若忽有督逋之旨相继而下则雨露霜霰一时并行非所以将顺九重德意斯臣愚失职之罪也故止拟户部知道以为该部所奏必有善处之方也今蒙发下改票自当奉命惟谨惟不敢二三其说以致与恩诏相妨而壅阏  圣泽不行也阳城小臣犹知催科抚字不可得兼而自甘心劳政拙之罚矧臣叨辅弼之列事尧舜之主而又当恩诏初颁之际乃急急于责逋催欠之事夫岂不南辕而北辙乎当是之时山中野人或有扶老携幼入城市而听开读者睹斯景象岂不骇观盖易称损上益下之谓益而损下益上之谓损损益夫岂在取予之间裒益亦别有乘除之数矧奏内所开不过米盐细碎已经遗弃之物即尽蠲以予民益可推广  圣泽而内供亦无损者臣特为朝廷存大体耳敢仍以原票冒昧封进而附具一揭以明臣区区如此  上特从之
　　○升御史林道楠为太仆寺少卿添注管事
　　○升广东副使陈濂为右参政南京户部郎中陈瑛为隶顺德府知府
　　○降原任知府陈亮采为山东运司同知
　　○壬戌内阁撰上  御制重刊大学衍义补序  上为嘉悦赐元辅银四十两彩叚三表里次辅每银三十两彩叚二表里仍各赐酒饭有差序曰朕惟帝王之学有体有用自仲尼作大学一经曾子分释其义以为十传其纲明德新民止至善其目格致诚正脩齐治平阐尧舜禹汤文武之正传立万世帝王天德之绳准宋儒真德秀因为大学衍义掇取经传诸史之言以寔之顾所衍者止于格致诚正修齐而治平犹缺逮我  孝宗敬皇帝时大学丘浚乃继续引伸广所未备为大学衍义补揭治国平天下新民之要以收明德之功采古今嘉言善行之遗以发经传之指而后体用具备成真氏之完书为孔曾之羽翼有功于大学不浅是以  考庙嘉其考据精详论述该博有补政治特命刊而播之朕践祚以来稽古正学经史诸书博涉殆遍因念真氏衍义我  圣祖大书于宫壁  累朝列圣置之经筵  肃祖听讲之余赋翊学诗以记之朕爰命儒臣日以进讲更数寒暑至于终篇然欲因体究用而此书尤补衍义之阙朕将绎玩味见之施行上溯祖宗圣学之渊源且欲俾天下家喻户晓用臻治平昭示朕明德新民治国至意爰命重梓以广其传而为之序云
　　○大学士沈一贯以久病难痊奏请辞俸并求休致不报
　　○癸亥原任戎政尚书王世扬奏辞阅视加恩不许
　　○原任巡抚辽东右佥都御起升工部右侍郎鲍希颜卒希颜山西长干人隆庆戊辰举进士知雒阳县事选授福建道御史巡视京通二仓出按应天浙江庚辰降  周县丞升广平府推官湖广佥事丁忧复任狭西升湖广参议山东副使调边海兵备升开原参政加按察使寻以右佥都御史抚其地遭忧制告至是报升工部右侍郎未仕卒　　○甲子赵藩雒川王常瑄病故辍视朝一日百官具素服办事
　　○己丑大选进士崔士成等以下共三百五十三员
　　○丙寅狭西总督李汶辞阅视加恩不许
　　○丁卯礼部言每岁端阳太医院官同圣济殿内官往南海子采取蟾酥残伤物命甚多此药主攻毒之方合用原少且坊肆间可随时取办不烦采而有者乞敕停免从之
　　○甘肃巡抚徐三畏宁夏巡抚黄嘉美各奏辞阅视加恩不许
　　○戊辰顺天府进春  上不御殿命司礼监捧入  罢百官宴
　　○命给事中萧近高巡视十库翁宪祥视太仓银库宋一韩巡视京营　　○己巳岁暮行  大祫礼于太庙命英国公张惟贤代
　　○以正旦节命隆平侯张炳恭顺侯吴汝胤怀宁侯孙承荫定西倭蒋建元南和伯方＜火节＞忻城伯赵世新武进伯朱天爵遂安伯陈玮彭城伯张守忠分祭  诸陵宣城伯卫应爵祭  恭仁康定景皇帝指挥同知许浚详祭  哀冲庄敬二太子各陵坟
　　○是岁漕粮原额四百万石内除永折三十四万四千三百四十七石七斗八升八合南直山东共灾折一十六万七千七百一十石三斗二升九合该进京通边仓三百四十八万七千九百四十一石九斗六升三合内漂失焚毁一万三千九百三十一石九斗六升六合七勺三杪俱免尖处补完足了
明神宗显皇帝实录卷之四百一十七敕修
　　万历三十四年正月庚午朔  上御殿文武百官朝服诣午门行五拜三叩头礼辅臣沈鲤朱赓仍诣仁德门行礼时首辅沈一贯以乞休杜门不与  遣隆平侯张炳等祭  长陵等陵  仍以朱敬循为右通政升南京鸿胪寺卿卫永芳为南京光禄寺卿敬循大学士朱赓子也  上既允赓荐辞吏部左侍郎杨时乔言辅臣以荐贤为忠臣部以咨序为准敬循久典剧曹声实懋著所拟在通政员缺资俸相应宜遵新旨承芳拟升南光禄卿庶臣部不失序迁之常辅臣益彰推贤之美故复有是命  军政拾遗左军都督镇远侯顾大礼后军都督同知陈汝忠锦衣卫千户王继祖李如林狭西总兵营一方广东总兵孟宗云南副总兵陈宽阳和副总兵刘文蓟镇参将臧光祖宣府参将方时辽东参将王绍芳俱革任中都留守李茂材延绥参将郭有光云南都司佥书李思忠宣府参将陈孝等俱降调  升顺天府府丞周盘为右佥都御史巡抚甘肃升南京太常寺卿张鸣冈为南京通政使
　　○辛未降原任修撰焦竑为广东都司断事初  元子出阁定讲官郭正城等六人竑与焉竑私撰养正图说一书拟进同事闻之不悦遂止既有私梓其书内珰陈矩得之以献繇是物论疑骇己亦遂以浮躁降处越八年始补今职  湖广襄阳知府冯若愚偕推官程启南以公事道经太和山净乐宫其所辖界也循例入谒遇道官赵本深袁进贤等醉忤无礼若愚杖之提督本山太监王勋嗾令本深等击钟聚众呼噪若愚等疾驱得免犹为飞甓中额出血勋贪横无纪贿收无赖羽流万计若愚为政清严素与勋忤勋至是乘机修报乃先上其事诡称若愚乘与进宫欺蔑龙牌怒本深等力阻痛决几毙疏奏  上以惩责道士亦守土官所得行之法乃戒勋宜钤束道众安静山场不得忿争多事
　　○癸酉以孟春享
　　太庙遣英国公张惟贤成国公朱应槐永康侯徐文炜代献行礼  遣官祭  太岁月将司户等神
　　○甲戌工科给事中胡忻言往昔铺商食鲜策肥衣锦居华于今富者贫贫者逃且死矣所以恤之有五一该司各厂内官众至三四百人人人攘臂攫夺其何能支今请定有额员少一人即免一人之害一该司横索铺垫非所底止甚至竭一厂钱粮不足充一厂铺垫者请限有额数省一分即享一分之利一各衙门年例柴炭须从改折一各处物料责解本色毋复烦商买办一请将京城内外铺面及贩金玉珠宝之家不论粮要势豪资本二三百两以上至千万两列为三门九则纳银有差召募熟练事情惯应商役十数人使之应役则京师之人世世可无佥报之忧不报
　　○乙亥礼科都给事中邵庶刑科给事中梁有年郧阳巡抚胡心得各上疏劾太监黄勋宜令罢任不报
　　○庚辰大学士沈鲤朱赓言吏部缺尚书将二年都察院缺左都御史亦数月二官俱系要职乞赐速补不报
　　○辛巳升左给事中陈治则吴文灿梁有年夏子阳为都给事中治则吏科文灿兵科有年刑科子阳工科升南京光禄寺少卿刘学曾为应天府丞  凤阳巡仓御史萧如松条上仓储八议一明职掌二专责成三查积逋四核屯粮五严查参六议改折非年遇重灾不得輙改七议籴米每岁秋成放丰稔地方收买粮米出陈易新八革奸役下户部尚书赵世卿等集议称便从之
　　○壬午户科给事中汪若霖言贪酷有司赃至千计冤命罪  率从轻论非法绣衣直指之使风行雷动今令其左右易而以免代行非体边吏以国家膏血外媚虏而内媚津要以饬功京营十万诡冒单虗河上璧马动经百万俱非长久之计汉天子不能其均驷以为绌今皇皇帝庭萧然环堵轮奂无期非盛世之观乞乘履端万物祭陈反此数者以明更始不报  升江西参政詹在泮为广东按察使
　　○甲申直隶御史乔应甲言国家该盐课以实军需课办于灶依于荡荡之关于盐灶至为吃紧法久弊滋奸豪侵占不肖官吏听其贿嘱遂将荡地擅垦视为己物无复顾忌今查扬州荡地庙湾一场开至九万九千二百余亩一场如此其三十场可知况延袤千有余里即可比拟三十郡县论地当分等则应否纳价作何分种论租当有多寡谁为徵收作何支销查得海防兵备副使张鸣鸮泰州知州李有信兴化知县杨润接壤海滨素知灶情可令鸣鸮总理于上存信润分理于下沿丘踏勘以清弊端事完移咨吏部纪录优升报可  御用监上  圣母册封册宝冠顶合用金宝数目本监成造金册一副金龙钮宝一颗黄丝绶绦全金级云龙宝箱宝池箱三个黄织金纻丝衬里黄线绣黄纱宝囊金锁钥事件全珠翠金累丝嵌猫睛丝青红黄宝石珍珠十二龙十二凤斗冠一顶金钑龙吞口博鬓金嵌宝石簪如意钩全皂罗描金云龙滴珍珠抹额一副金累丝滴珍珠霞帔捥儿一副计四百十二个珠翠面花二副计十八件金丝穿八珠耳环二□□只金丝穿宝石珍珠排镮二□□只金嵌宝石珍珠云龙坠头一个白将□衣玉谷圭一枝金钑云龙嵌宝石珍珠苻叶提头浆水玉禁步一副计二挂开珊瑚碧甸子金星石紫线宝黄红线穗头全青纻丝描金云龙滴珍珠舄二□□只金累绿结丝嵌宝石□□只龙龙凤鸾凤宝花九十六对金万喜字锋计五千副索金银万喜字锋计八千副索金盛用浑贴金沥粉云龙红漆创金云龙宝匣冠盝胭脂木谷圭霞帔禁步匣九个铜镀金锁钥事全户部办送足  金一千四百三两八钱七成五色金一千两银一千六百两猫睛二块重一钱八分祖母绿六块重四钱二分青宝石四百六十八块重二百七十四两五钱红宝石五百四十七块重一百六十四两一钱黄宝石十二块重一两八钱各样圆珍珠大珠各一颗头样珠一百二十七颗大样珠三百三千六颗一样至十样珠共一万二千八百十一颗白玉料一十一斤珊瑚料一斤三两玛瑙料一斤金星石料一斤水晶料一斤碧甸子一斤翠毛一千六个  署工部事刑部右侍郎沈应文言挑河之后三省直官统领二千万众鳞集河上而所请原估工费八十万奉旨处给六十五万者今户部二十七万争执□□府去三万五千南京兵部十万以省直久欠马价柴值抵去五万南京工部三万又以应天等府拖欠匠班织造等银抵数均派有漕省直二十万应天该银七万三千七百有奇巡抚周孔教又以灾民丐免而铨部事例复因酌议延阁致令河臣皇皇无策乞下明诏一应允给之饷未足之银应催应补者俾令速赴河滨以济急用庶免他虞  上严旨命该部马上移文南京兵工二部各省直抚按照数借发不得再有争执事例出于不得已其速议行  旧例六科给事中不承使命刑科都给事中梁有年先差领诏朝鲜未行遂升今职不知所遵上请命前往完差归掌科事  兵部右侍郎魏允贞卒允贞直隶南乐人万历丁丑进士授荆州府推官江陵相薰灼用事仕楚者争趋之允贞毅然不屈置其豪仆于法以治行异等擢山西道御史时居正病剧所引用私人允贞劾罢之疏请杜权门塞幸路语侵执政谪判许州寻迁南吏部郎改光禄寺少卿病归起升府丞通政以右佥都御史巡抚山西约已奉公括岁供官缗数千裁通属冗费岁得数万金用以建城堡筑墩台置器买马为一切攻守具虏不敢犯以其余储仓榖数十万石以备凶荒三晋至今赖之生平广直特立寡与阁部大臣时有争论既抗疏极言矿税之害内使孙朝为飞语诬咏下部院阁道参看于是南北疏救称为天下清官第一部民诣阙白其冤者数千人事遂寝然抚晋机九年不调乞终养至二十余疏始得请归途行李萧然先一年乙巳冬十月以抚晋
　　阅视进今官卒之夜有白气自庭属天移时乃散讣闻赐祭葬如例云
　　○戊子辅臣一贯等言犯官曹学程得罪原因朝鲜事推本其意乃为国家自朝鲜荡平以来既有诏赦矣而不及学程辛丑覃恩两下诏书矣而又不及学程今复下诏书矣乞垂至恩涣然解网学程有母年九十余  皇上孝治天下恭上  圣母徽号在迩锡类之仁尤宜推广不报
　　○己丑  皇第八子薨　　○庚寅辅臣一贯乞休  上温旨慰留之
　　○升右给事中刘道隆为吏科左给事中升给事中萧近高孙善继胡忻孟成已为右给事中近高户科善继礼科忻兵科成已工科
　　○癸巳诏逮咸阳知县宋时际降咸宁知县满朝荐一级时停矿分税之旨既下税使梁永以利权去已坚执咸阳潼关委官不宜罢益集无赖纵横渔猎滥捕平民高冲露等数十人拷掠索财人心汹汹抚臣顾其志擒党恶王遇义等置之法永大恨之先是永用事胡奉者咸阳人以它事怨知县宋时际因嗾水檄县取绒毡千五百条计值四千金时际怒不与奉又激永缚咸阳平民王治邦死杖下其弟化邦诉于抚臣永闻又捕化邦痛决桁杨以示适咸宁县生员邹顾等道行遇劫则税使尝随人役也知县满朝荐捕得之方在鞫讯永＜锍-釒＞称时际等抗旨劫去税银刑禁税役命下械逮时际以朝荐莅任未久姑降一级辅臣鲤等言梁永肤愬偏词不足深听  皇上方行仁政而又械逮有司窃恐株连无辜激生事变乞收前旨另敕抚按官从公勘奏议处不报
　　○调补四川参政叶炜为浙江参政浙江佥事常守信为狭西潼关佥事
　　○户科给事中沈凤翔＜锍-釒＞劾两广总督戴燿老迈卑庸不足弹压云南巡抚陈用宾贪功冒赏毋逼期颐而蝇营不已并当罢褫不报
　　○江西道御史王基洪言三事一名实当稽吏部用人名为铨部欲其平也今烦简难易一听之签已非量才授任乃今之掣签盗铃掩耳尤可胡卢至简任将帅司马之职乃大将军值至半万其副总兵参游而下率以秩之崇卑地之豊瘠为定资即有良平颇牧非是不得望迁河漕之役功罪不问大工之役貂珰是参以有用之财填无穷之壑何所底止二赏罚宜慎近日边事惟务弥缝掩败为功张一成百恩宠滥加人怀侥幸又见科臣陈尚象输资以助征播兵部以此言功吏部以此复职夫尚象原以建言去位今若以建言赐环自是堂堂正正奈何以利为捷径哉三言路当开古人解衣趣鼎今人抱头结舌盖繇古之死者虽不得其言犹得其名今之去者泯民默默莫知其端如白瑜以谋洩去王士骐以文讽去借事中伤寒心短气又迕来章奏留中人遂疑其中格宜日轮科臣一员侍文华门一日章奏明开朱语统列一＜锍-釒＞至晚奏上庶中外不格而群疑涣然＜锍-釒＞上不省
　　○甲午  孝静毅皇后忌辰遣官祭  康陵
　　○命御史周懋相巡按云南冯奕垣巡按贵州
　　○兵部左侍郎郭惟贤卒惟贤福建晋江人万历甲戌进士授清江知县擢河南道御史＜锍-釒＞请召用吴中行赵用贤邹元标三人谪丞江山本年复原职  上阅武禁中刑郎董基骤谏坐贬惟贤申救甚力调大理评事寻升南考功改尚宝亟历通政司参议顺天府府丞右佥都御史抚楚镇以廉静定赋役全书减粤西繇戍＜锍-釒＞请以太和山税补荆藩逋禄免加派百姓时方遣官较徵景藩遗课输潞藩骚甚请属有司裒所省饷及公费共二万城黄梅皆楚百世□入为副都御史以矿税事起直臣逮系官僚多缺元良未建屡＜锍-釒＞力争寻忧去服阕起今官拜命十余日卒讣闻赐祭葬赠右都御史录一子国子生谥恭定
　　○乙未罢徵甘肃延绥二镇盐引税银
　　○真保蓟永开矿太监王虎奏缴开采进过金银数目自万历二十四年闰八月至三十二年正月共金五百五十七两零银九万二千六百四十二两零石青一百一十九斤然计历年开矿所费工值物料亦至十余万得不偿失也
　　○辅臣一员又上疏乞归末云臣被人剌螫几无完肤昨言者复以白瑜王士骐二事责臣窃惟白瑜之谪出自中旨臣有揭帖申救尚在御前王士骐臣之门生何事挤之事发于御史康丕扬丕扬尝论臣非阿臣者不可谓臣意也今万方嗷嗷谁非臣罪而独以二事责臣亦厚甚矣然不罢退终不足以赎臣罪而慰天下之心奉旨白瑜王士骐各有所为昭昭在人耳目与卿何干卿宜以国事为重勿介浮言负朕倚毗至意
　　○吏部侍郎杨时乔言科臣陈嘉训论劾闽抚徐学聚其最大而易见者惟兴作勘功两端兴作议自前创费非无经闽地阻山滨海寇贼时发吴建及红番二功勘叙严自按臣本官精明任事宜需之以观其成因论乞罢似难允从请令炤旧供职报可
　　○荆王由婪府第灾请给章服圭带  祖宗会典历代书籍许之
　　○命御史王基洪巡按甘肃兼管茶马
　　○丙申辅臣沈鲤朱赓又＜锍-釒＞请宥宋时际等不报
　　○浙江道御史萧淳言近来签选之设已非铨法乃今则阳以抽签示公阴以坐签狥私并签法又失其真矣臣议自知县以上宜凭部选先论道路远近以省津送之劳次论人地相宜以求职业之举至州县佐杂职等官流品既多奸弊易滋仍宜抽签以公选法务于信手拔取报名书记庶铨序当而钻求自革又近者因河工开纳得及运副大夫崇秩可以货取名器谓何他如丞尉之流皆有民社之寄有纳止百余金而俸则六七十金者以子母权之亦甚诎矣臣议另设一清散之职以待赀郎稍优之体貌高值而薄其俸俸薄则不必限之以员职散则不必需之以次其一切刑名钱榖之官尽行停止则工役有禆铨法亦正矣不报
　　○命御史李楠巡按顺天
　　○丁酉赐故宣府巡抚彭国光故南京太常寺卿郭东各祭一坛减半造葬国光俸止四品以阅视优叙□赐葬盖特恩云
　　○升狭西参政袁弘德为按察使
　　○慎嫔魏氏薨命附葬顺嫔张氏坟内
　　○戊戌新起工部尚书赵焕以亲老乞在籍侍餋许之
　　○以覃恩任吏部侍郎杨时乔礼部侍郎黄汝良杨道宾詹事萧云举太仆寺卿连标各一子送监读书
　　○以阅视加恩升狭西右布政荆州俊为左布政按察使董国光为右布政副使高世芳为参政大同阳和等兵备樊东谟刘尔康俱山西右布政山西按察使李芳岢岚兵备赵彦参政徐准俱山西左布政辽海兵备左布政张中鸿升俸一级霸州兵备刘卿为山东左布政密云兵备边有猷为山东右布政各照旧管事
　　○己亥兵科给事中孙善继论劾甘肃巡抚徐三畏奏报去年十月初八日艮歹诸酋率众三千入犯凉州地方繇迤西怀安三岔等堡杀掳男妇四名口抢去牲畜一百八十余头只我兵对敌斩获虏级一十四颗当日虏出边等情今接按臣史学迁揭帖报称前虏于十月初八日寅时入边抢掠地方东西二百余里南北百余里经过四十余里抢掠男妇以千百计驱掳牲畜以万万计至初十日已时饱欲而去署凉州副总兵马应龙闻声领兵扎营于魏佐寨距虏二十余里不敢一矢相加生员赵完璧等诣营请兵追夺畏怯不行与抚臣所报悬绝边臣欺罔未有如此之甚者应龙先事疏虞临时逗遛事后隐匿均宜按法久之三畏疏辩臣初据道将所报仓卒上闻既经勘详知其隐匿方拟具题至于当时虏入抢掠东至怀安堡西至陈春堡相距五十里非三百余里自北边入至南又路相距止四十里非一百余里民穴居野处寥寥如晨星所失人畜多寡不言可知且虏于初八日入边初十日未晓即去非三日也俱下兵部看议
　　○南京御史李云鹄等＜锍-釒＞劾浙江巡抚尹应元因科臣陈嘉训论及不自省咎反辱诋言官大伤国体乞行罢斥不报
　　明神宗显皇帝实录卷之四百一十七
明神宗显皇帝实录卷之四百一十八
　　万历三十四年二月庚子朔
　　○辛丑升南京太常寺少卿丁宾为南京鸿胪寺卿
　　○壬寅以  皇太子第一子生诏告天下诏曰朕惟自古帝王祈天永命咸曰子子孙孙至于万年盖申命用休惟此为大朕以眇躬嗣登大宝三十四年于兹矣眷惟国本至重懋建元良具举婚仪广生绵绪恭荷  皇穹纯虾  列圣厚培以三十三年十一月十四日皇太子第一子生克昌胤祚朕心载宁上鬯  圣母之徽怀下发臣民之悦怿诏尔海国咸使闻知
　　○以  皇太子第一子生遣使敕谕朝鲜国王李昖赐王纻丝十疋妆锦四叚熟素绢十疋王妃纻丝六疋纻锦二叚熟素绢六疋敕曰兹朕皇孙诞生覃恩宇内念王世守东方恪修职贡宜加恩赉以答忠诚特遣翰林修撰朱之蕃礼科左给事梁有年充正副使捧赍诏谕并赐王及妃彩币文锦至可受赐见朕优礼之意
　　○广西道御史史弼言国家水患惟河为急上关  陵寝下关运道况今之河又非昔比渐徙渐北愈壅愈决  陵患虽宁运道日梗所在生灵庐舍沉渊浮苴栖木治河者迄无成功臣按  先朝宋礼经营会通寝处河上始终数载揣高度低集思广益兼以国初物力豊盛法令必行是以功成一举利垂数世今则不然大役已兴而议未决丁夫方集而技已穷驱饥疲之民于严寒之候枵腹堕指累累而是此不能慎始之过滨河守令半集河上沿河赤子悉赴工所徵发太烦汹汹生心忧在瓦解此不能防微之过昔挑黄家口费金钱百余万今挑朱旺口又需金钱八十万竭泽可虞劳薪难继此不能长虑之过泇河之役亦一时权宜但河塞而后议泇则泇成宜必可以代河今导河而河流愈漫浚泇而泇河日枯二役并兴一役莫竟此不能图终之过为今之计固当广集方略而其要务则莫急于措处钱粮绥怀众庶二者盖集三省之众于一方春深雨湿气蒸疫作宜析处分屯每屯相去里许于其中分任老壮多置居所分银斗粟务沾实惠则应募者必众应募者众则可免调乡丁彼乡丁褁粮而赴千里之役弃家而失农桑之期岂若应募就食者得斗粟分文之惠免流离饥冻之苦哉至于钱粮内帑可捐外帑可借而漕粮必不可留盖漕河固国家咽喉而漕粮尤国家命脉臣窃计每省协助不过三四万则数十万金钱一朝可具然金钱不可食必变为粟米臣闻山东河南江北地方颇稔诚厚值以募米商而捐其税米商必集米价自平转三省粟以供数万之众何忧不及又臣观今日诸臣人持一心山东诸臣利河南流河南诸臣利河东下两议相持阻挠四出败乃公事莫甚此曹乞亟选贤能同心戮力以几平成之功不报
　　○户部奏加  圣母徽号缺珠宝钱粮乞借老库数万应用  上以老库积贮本备非常不当轻动因兹大典需急姑准动支仍徵地逋补足
　　○壬寅刑科给事中周曰庠＜锍-釒＞请乘  圣诏重颁之会释系起废以广  皇恩不报
　　○癸卯升大理寺右寺丞牛应元为左寺丞鸿胪寺右少卿石常久为左少卿南京吏部文选司郎中赵邦柱为南京光禄寺少卿
　　○赠已故太子少保礼部尚书陆树声为太子太保
　　○升贵州副使冉德升为参政湖广副使刘之龙为河南参政兖州知府石九奏为辽东宁前道副使大同知府马拯为山西副使建宁知府沈茂荣为福建副使户部郎中孙学易为贵州参议
　　○甲辰祭  三皇于  景惠殿遣礼部侍郎李廷机行礼
　　○升江西左布政使吴献台为顺天府府尹以恩诏有布政司正官再考称职与内转之条故也
　　○安南都统使黎维潭子黎维新贡方物请封黎氏自黎利传七世至譓为其臣莫登庸所夺莫氏传五十余年譓子宁奉黎祀于漆马江传四代至维潭与其臣郑松协谋起兵诛莫氏尽复其旧因进代身全人请命于朝诏封都统使铸印颁给时万历二十五年也越二年维潭卒子维新立不告哀亦不请贡会其国夷官常达礼勾引头目陆佑等侵犯思陵掳去官印朝议移文诘责本国捕得陆祐以献达礼悔过解回官印又擒获奸细一十八名赎罪诏许令自新于是维新遣夷舍杜文贞等叩阙请贡至是七年矣自陈实出世嫡初因国事未定国内逆贼潘彦构乱致未及告哀请贡既因常达礼犯顺惧谴因循所有旧给铜印彼时维新率头目郑松等亲赍缴纳祗求给换银印不意潘彦邀击致失寿昌江中愿以百金赔偿广西抚臣杨芳上其事诏下兵部详议以闻
　　○丙午狭西开矿太监赵钦掊克无厌积数十万复命之日驿递申报除牛负马驮外箱九十六擡每擡用夫四名尚颠踣不起户科都给事中姚文蔚奏劾云狭西一省有梁永之播毒而赵钦佐之遂无完肤乞并行逮治不报
　　○山东巡抚黄克缵言往者民苦税监非税监之为害乃其牙爪羽翼之流毒惨也今已革税监委官复用有司之委官是百步五十步之间耳臣议不用委官止用行首量行户之大小或二三人或三四人使司其事盖以□贾而侦察商贾计甚便也临清钞关旧额三大行止纳银三万五千两有奇杂货小行一万有奇牙店出入包纳二万有奇而又有民船二八税银与底载稍搭等类所谓过税本处土宜货物亦各量税所谓小税通计各税共足六万八千两及孝顺方物之费实难及额今议量裁八千两山东六郡惟临清德州济宁三处路通商贾其余皆转贩琐细赶集趁市者耳往者陈增六万之数以威劫取盈如无商贾而税之集场集场不足而税之负担负担不足而税之酒腐饭店下至草履木杓一切鄙微无不税及民力何堪合行量减三千四百两而鱼台等四州县河决渰没民为鱼毙合尽除本额一千六百两至于河道税额一万两原于东昌张秋济宁抽取查临清至东昌仅百里东昌至张秋仅九十里张秋至济宁仅二百里层关叠徵不亦甚乎此项合尽行蠲革总而计之临清关徵银六万两六郡包税五万五千两并泰山香客加增银三千两蒲台盐税银三千两合山东一省共税银十二万一千两各分一半以六万五百两径解工部六万五百两与二税使解进每百两外加银十五两九钱五分四厘以三两二钱为加重系倾入锭内之数以十二两作公费系解监置买孝顺方物之用其余七钱五分四厘系倾销大耗及解官盘缠鞘木等用实加银九千六百十一两一钱七分共计十三万有奇此亦未可为轻而易办也特以天恩难以过徼得减为幸耳乞炤议允行从之
　　○升右给事中萧近商孙善继胡忻孟成已为左给事中近高户科善继礼科忻兵科成已工科
　　○起原任太常寺少卿唐鹤徵为南京太常寺少卿
　　○加升江西兵备参政李开芳为按察使炤旧管事
　　○福建道御史陈宗契＜锍-釒＞劾应天巡抚周孔教贪庸宜禠不报孔教上＜锍-釒＞乞休诏留之
　　○丁未祭  先师孔子遣礼部侍郎李廷机行礼
　　○戊申遣官祭  社稷坛　　○南京户部尚书赵彦鲁引年乞致仕不允
　　○辅臣沈鲤朱赓奏臣等恭遇  皇上将于本月十一日尊上  圣母徽号先御史革后殿臣等伏自思念蒙召以来四载于兹未一瞻望  天颜不胜犬马之恋谨拟是日恭诣便殿行面恩礼  上报以卿等讲幄旧臣朕亦欲面见以成泰交之义但大典吉时恐致迟慢其免面恩
　　○浙江道御史宋焘＜锍-釒＞劾锦衣卫掌卫事左都督王之祯贪横不法下部院议覆
　　○己酉  上遣文书官卢受谕元辅一贯曰朕尊上  圣母徽称大典在即卿为元辅宜率百官行礼恭祝  万寿庶全君臣大义且卿眷委年深任劳任怨朕所鉴知岂可执浮言引身求去卿心何安宜即出赞襄以副朕惓惓伫望之意一贯终不出
　　○署工部事刑部右侍郎沈应文言缮治城垣工程最亟其见在灰车各役极称疲惫独肩则有不均之嗟编派又有骚扰之虑无已惟于灰车等户移文顺天府查访的确殷实之家量佥报灰户八名车户十名少为帮助其城工旧役仍着令上紧协办臣部酌量给发预支接济  上报以城工最急灰车二户不得不量行佥报但不许多派人数及以中等之家搪塞致滋告扰其已经审明的确殷实者亦不许钻求势要多方避匿尔部还酌量多寡给发预支俾无偏累以安都民
　　○庚戌以  皇太子第一子生加上  皇太后尊号  上率百官恭进宝册奏言维万历三十四年岁次丙午二月庚子朔十一日庚戌子皇帝臣  谨稽首再拜上言伏以祚发元祥开熙明于累叶喜符圣豫介纯嘏于万年酬高厚以何极极揄扬而莫罄恭惟
　　圣母慈圣宣大明肃贞寿端献恭熹皇太后陛下大虹毓粹霁月披华勤俭以赞  先皇六宫式德兹仁以迪眇质九有向风遂藉鸿庥爰开龙种震惟长子已焕彩于前星复启元孙又重辉于少海燕谋继应绵姬宗卜世之祯麟趾骈臻慰尧壤多男之祝博采康衢之歌讼仰摹  圣德之形容谨率文武群臣敬奉宝册加上尊号曰  兹圣宣文明肃贞寿端献恭熹皇太后伏愿允孚元吉茂享纯禧子及子以日昌宝箓衍无疆之祚孙又孙而弥炽瑶舆延有道之长臣  诚欢诚忭稽首顿首谨言礼成  上诣慈宁宫请  皇太后宴会子皇帝臣  谨奏伏以礼重尊亲特举鸿称之典孝隆备养虔修燕喜之仪御玉辂以承欢调金茎而荐祉恭惟  圣母慈圣宣文明肃贞寿端献恭僖皇太陛陛下功侔玄化德配坤元至仁克享于天心景福允符乎人祝升恒伊始六甲重开胤祚式昌曾孙诞启谨合康衢之歌颂敬摹  圣德之形容宇宙春晖难罄昊天之报宫庭明发少伸爱日之诚敬敞宴于瑶池敢叩阍于璇殿谨卜是日之吉肆陈钟鼓肃奉轩軿伏愿云盖凝辉霞裾垂灿万方玉食茂膺万载尊荣百世本支永荷百灵拥护臣不胜惓切祈仰之至谨具奏闻宴会致语词云伏以祥开宝婺翟榆联南极之光瑞霭璇宫紫幄敞西池之晏帝孝增辉于爱日孙谋贻燕于仍云欢同万国之心喜鬯六宫之气恭惟  圣母慈圣宣文明肃贞寿端献恭熹皇太后陛下德备舍弘功侔持载月薨伣天之兆虹流诞圣之符轩筴重开坤厚衍冈陵之运桐枝继茂复阳回天地之心含饴而喜溢曾孙载咏振振于麟定视膳而欢承帝子式瞻穆穆于龙颜前有为后而后有为前光楙楙无穷之问子又生孙而孙又生子继承开长发之祥子育群生皇泽体慈衷而日鬯母仪万宇阴功随帝力以时雍人群共抃于嘉逢乐奏同声于显号云连宝气宛延龙纽之华日映天章烂烂虬书之色开芳筵于椒掖侈旷典于兰陔帝衮翩＜仙-亻＞□羽三世上万年之寿天浆络绎一庭合四代之欢鸾韶奏而翠虚摐金鹭羽陈而朱弦弄玉八千岁之春秋伊始膺向用之隆禧六十年之甲子方新绵有开之景历臣等叨参法部快睹鸿仪心和气和形和共上泰和之曲天大地大道大同游广大之仁敬缉舆言用陈口号翠辇鸣稍下九阍千官云拥睹金根婺星光启前星曜南极祥开北极樽帝子云中环帝子文孙阶下见文孙一人庆洽齐天乐万国欢依厚地恩
　　○以尊上  皇太后徽号谒告  奉先殿遣英国公张惟贤等祭告郊  庙  社稷
　　○以写篆  圣母徽号宝册及文华殿用宝颁赐辅臣一贯等中书包渐林等银币有差
　　○辛亥辅臣一贯奏言  皇上以文孙笃生崇加徽号光天盛事动地欢声臣猥以在告不获随侍班行同伸嵩祝下情不胜忭舞谨具奏称贺
　　○辅臣沈鲤朱赓奏臣等昨同文武百官齐赴文华殿门外恭候  圣驾见二品班内止户部尚书赵世卿一员各部院止有兵部尚书萧大亨在告其余左右侍郎员缺更多  皇上方综核吏治而官联残缺乃至于此政务丛挫谁为修明理乱所关良非细故乞敕吏部查各衙门见缺并前后会推人数总具一本亟赐点用以慰中外之望不报　　○南京刑部尚书赵参鲁奏罪勋刘世延去年奉旨严拏已经收监覊侯狱情重大必同都察院大理寺会问方见事体公平从之
　　○谕礼工二部朕三子福王出府成婚有年宜遵  祖制分封预建藩府合行事宜二部会同拟议来看
　　○壬子文武百官太子太保英国公张惟贤等以  徽号礼成奉表称贺
　　○升给事中翁宪祥沈凤翔汪若霖吕邦耀王元翰为右给事中宪祥吏科凤翔户科若霖礼科邦耀兵科元翰工科
　　○董家口边外住牧属夷马嗒嗒部落达子三十余骑乘我军出口采柴突出赶夺杀死军士汪真等八名掳去军士平哲等二十一名事闻夺防守参将胥应徵俸四月提调守备崔士□北革职　　○升山西道御史应朝卿为山东参政管永平兵备道事以九年考满也
　　○癸丑户科给事中汪若霖言比因河决大修朱旺口募三省夫二十万那凑中外金钱以八十万计自冬徂春刻日竣事臣窃忧之盖今夫集河上者加原额数倍而所称八十万皆虚赊于数千百里之外不可凭恃河臣暂括省库金支吾旦夕据所奏报亦既汹汹而且躬亲督促不遗余力方晨荷锸夜半始休夫刍糗不施于前而鞭策不停于后虽有良马不毙则轶矣宜明谕河臣于课程之内量与休息诗曰民亦劳止汔可小康此之谓也不报
　　○甲寅春分遣官祭  朝日坛及  先农之神
　　○升江西右布政王佐为左布政使广西副使沈孟化为本省参议四川成都府知府吴士端为川西道副使
</div>
    <div class="pagination">
<a href="明实录神宗实录_page265.html">上一页</a><span>...</span><a href="明实录神宗实录_page261.html">261</a><a href="明实录神宗实录_page262.html">262</a><a href="明实录神宗实录_page263.html">263</a><a href="明实录神宗实录_page264.html">264</a><a href="明实录神宗实录_page265.html">265</a><span class="current-page">266</span><a href="明实录神宗实录_page267.html">267</a><a href="明实录神宗实录_page268.html">268</a><a href="明实录神宗实录_page269.html">269</a><a href="明实录神宗实录_page270.html">270</a><a href="明实录神宗实录_page271.html">271</a><span>...</span><a href="明实录神宗实录_page267.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
