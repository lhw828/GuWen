<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1138 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1138 页/共 1860 页
  </h1>
  <div class="content">
   ○辛巳。上御勤政殿听政　　

○祭先蚕之神。遣妃行礼　　

○谕曰、喀宁阿、著来京候旨、所有贵州巡抚员缺。著宫兆麟调补。其湖南巡抚事务。著吴达善暂行兼署　　

○又谕曰。正白旗蒙古副都统华山所遗之缺。著鄂呢济尔噶勒署理　　

○又谕、朝阳门内之三官庙。现已曹□少旧。其中闲房。多有赁给商民居住者。著交内务府提督衙门。会同礼部查办。其京城内所有官管各庙。如有似此者。著一并查明办理　　

○又谕、户部议覆、御史郎图条奏、支放兵米一摺。各旗赴仓支放甲米。仅派押旗参领。不足以资约束。统计每旗满洲、蒙古、汉军、都统、副都统、共有九人。何难轮派一员。前往查察。如有兵丁、花户、舞弊情事。即可随时办理。况各处有原派查仓都统。既令查办仓廒事务。其放米时、有无情弊。亦应一体责令弹压。实力稽查。以专责成。嗣后俱照此旨行。余依议　　

○谕军机大臣等、黔省地方。自良卿等营私骩法。诸务废弛。已非一日。近来复有奸民聚众滋事。是该省吏治民风。败坏几不可问。若不亟为整顿。势将何所底止。喀宁阿、系一谨守之人。临事未免软弱。恐不能实力整理。宫兆麟平日尚能办事。现已降旨、将伊调任黔抚、著即传谕宫兆麟、令其即赴新任。所有一切事宜。务期加意振作。实力整顿。副朕简调之意　　

○又谕、向来各省盐政关差。一年任满。例由该部院题请更换。而各关差等、间有届期自行奏请更换者。究非体制。嗣后各关差任满时。仍照例报部。听该衙门具题请旨、不得自行摺报。著于奏事之便。传谕知之　　

○吏部议奏、外省查参之员。由保举得官者。奏摺中多不将原保官附劾。应请饬行。如漏者一并议处。至奏请调繁。自与保荐有间。然亦应不时稽查。有不加奋勉、顿改前操者。立即分别严参。或该上司以甫经调繁。曲为徇隐。别经发觉。照徇庇例、降三级调用。从之　　

○刑部议覆、两江总督高晋疏称、和州、江浦、交界、丰乐等六墟。完粮销引归江浦。命盗词讼归和州。事属两歧。应如所请。一体归江浦。从之　　

○壬午。上谒泰陵。巡幸天津。奉皇太后自圆明园启銮　　

○诣皇太后行宫问安　　

○谕曰、拖穆齐图、著以兵部郎中用　　

○又谕、据熊学鹏奏、应发新疆、改发烟瘴之窃犯陆贵珑。在司监收禁。越狱脱逃。现经拏获正法。请将管狱各官、分别革职议处一摺。司狱华灿。于司监所禁要犯。任其乘间脱逃。实属有乖职守。罪应褫革。固不待言。至按察使。为通省刑狱总司。凡所属囹圄。并宜申严防禁。毋稍疎虞。方为无忝厥职。乃于专管之司监。毫无防范。致有越狱之犯。尚复成何事体。则其平时之阘茸玩公。更可概见。曾曰理。向为道府时。尚知黾勉。自擢任臬司以来。即意存满足。不肯实心出力闻其近日办事。声名甚属平常。今复有此越狱之案。非寻常疎防可比。曾曰理。即著革职。熊学鹏等著交部分别议处。至摺内于禁卒定罪一节。援狱卒不觉失囚律。有限内能自捕得。及他人捕得旨、皆免罪之语。殊属未协。禁卒拘管狱囚。理应严密防守。乃漫无检束。致监犯得以乘间潜逃。典守之责安在。即讯无贿纵情事。而其藐法误公。罪已难逭。设系限内自行捕获。犹得云情有可原。若他人获犯。与彼奚涉。亦竟得邀宽免。何以杜弊惩顽。昨因解员中途失鞘之案。经地方官获贼者。解员即予开复。旧例未为公允。曾谕吏部改议。此狱卒失囚律。他人捕得免罪。其不当事理与解员开复例何以异。著刑部另行核改具奏。此案禁卒等、即照新例办理。其海宁县知县曾一贯。于司监越狱之犯。即能缉获自应量予议叙。该抚摺内。竟未声明。亦属疎漏。并著该部议奏。寻议。监犯越狱。卒藐法误公。罪无可逭。嗣后除限内本卒捕获外。其他人捕得。及囚死。与自首者。与狱卒无涉。仍照失囚。减囚原犯罪二等律治罪。其军流徒犯配所主守。及中途押解人。不觉失囚者如之从之　　

○谕军机大臣等、据梁国治覆奏、荆州驻防满营。并无帮贴银两一事。同副都统绰和诺联衔用清字缮摺览之殊。觉可笑梁国治系汉人。其从前为翰林时。又未尝习清书于清字文义。岂能通晓。现在虽暂署将军印务。遇有应奏事件。或必须清字战用者原不妨令绰和诺一人署名。若覆奏此等事务自应兼用清汉。而于摺内声明该抚不晓清字之故。方为允协。且荆州驻防。居楚年久。娴于汉字者。或更多于谙习清字之人。令满营人员。音写汉字奏摺。亦非难事。乃竟循照旧例。专用清文。实属过于拘泥。不足发一大噱乎。将此谕令知之　　

○都察院议奏、吏部侍郎罗源汉。在顺天府尹任。将出身不正之幕友程芬。混行送考。应降调。得旨、都察院议处吏部侍郎罗源汉。前在顺天府府尹任内。将出身不正之程芬。滥行移送中式一本。将罗源汉议以降调。向来诸臣公过处分本内。朕必量其情事。并核其人才。多有加恩仍予留任者。至士子送考。事关大典。顺天府尹给文。理应慎重。况程芬以出身不正之人。在署作幕。其生平履历。断难诿为不知。即云知之未真。乃因其恳求。直用府尹公文移送。一切地方加结俱可不用是直府尹身为作弊。岂寻常公过可比。且罗源汉屡经升用洊至侍郎。于各任应办之事。多系俯仰随人从未见。其稍有自见之处。亦难更事姑容。致鳏职守。但若仅照签批发。外间无识之徒。或疑朕未加详阅。不知朕于诸臣功罪。铢两轻重。务令悉协其平。即寻常议处本内。无不留心检核。岂于大员进退。转肯稍为因任乎。罗源汉。著照议降二级调用。　　

○刑部等衙门议覆、闽浙总督署福建巡抚崔应阶奏称、邵武县僧光耀。谋杀饶春生。应斩决。饶万。同行知情。当场又不喊救。应凌迟处死。陈方林。听许银两。同谋加功。应绞候。查饶万。系被胁同行。事后旋告伊叔。跟同禀究。无与谋情事应请量为末减。改拟斩候。得旨、光耀著即处斩。至饶万系饶春生之子。如事前实有与谋情节。自应予以凌迟。但当光耀欲杀伊父之时。该犯虽非与谋而既与同行即属知情。如果情切救父。何难竭力喊救。即至先被杀害。亦所甘心。而隐忍不发。其人岂得复容于天地之间。今若以被勒减为拟斩监候。何以教为人子者。饶万者。即行处斩。陈方林依拟。应绞。著监候秋后处决余依议　　

○是日、驻跸黄新庄行宫　　

○癸未。遣官祭历代帝王庙　　

○谕军机大臣等、熊学鹏奏、查办无为教各犯情节一摺。已批该部核拟。及细阅所录偈子诗供单。俱系寻常俚浅灯谜。并非邪教经文。亦无狂悖不法之语。岂可以邪教谕。因覆阅该抚摺内所定罪名如朱云标等犯。藏匿经典。取有法名。分别拟以杖流枷责。重轻尚得其平。即陈岐山。将朱云标立誓吃素之语。写于伊父陈振玉。钞存灯迹书本。后拟以杖徒。亦属罪所应得。至将陈振玉。问拟发黑龙江披甲为奴。殊未允协陈振玉始终并未入教。所钞灯谜。实于邪教无涉。即该抚摘叙三人一马等句。斥为妄诞不经者。乃系灯谜中语。而陈岐山所写立誓吃素之字。陈振玉又不知情。核其情节。直是无可。加罪该抚所办。未免过当。总之办理邪教案情如果有传播经文。诱民入教实据自当按律定拟。若此等无辜之人。节外阑入。科罪较本案更重。非惟无以服其心。且使无知之徒窃议该抚任意周内。严于灯谜。而宽于邪教。转不足以儆莠民而示平允。朕办理庶狱。务期情罪相当。铢黍不爽。虽里巷细民亦不肯使之稍有屈抑。著传谕熊学鹏。将此案另行改叙。妥议具奏　　

○又谕前以缅酋奉表纳贡。迟迟未至。情伪殊未可信。而内地之尚足扼其肯綮者。惟贸易一节。业经明切传谕彰宝。令于沿边一带。实力严查。勿使奸劣商民。丝毫透漏。因思缅酋所以迟疑不至之故。必系我兵昨岁退彻时。彼已窥见端倪。而浑觉一去。更得悉我军中底里。未必不悔其前此投诚之举。故尔观望迁延。然此两端但能得我军营虚实。而于内地办理粮马情形。彼尚未深知也。特恐边地莠民。视窜入缅地为常事。如前此尹士宾等、皆系腾越州人至流为汉奸。安知无从而效尤者。此等无藉之徒。罔知大义。惟利是图。倘或逸出边外。竟将我迩年办理军需情事。备细告知。以博其安身牟利。匪酋若更知此间虚实。益复无所顾忌或至复生事端。所系非细。此时边隘官弁。于稽查货物。自不敢不实力奉行。而于只身行旅。或不知加意防闲。致容偷越。于边防大有关碍。彰宝务宜严饬各关隘。一体实力查禁。毋使一人得以潜踪越边。方为妥慎。若督察稍有懈弛。仍然有名无实。致奸徒窜。匿滋事。惟于彰宝是问。至缅酋所请遣人进表一节。迄今三月余。杳无信息。倘竟置之不问。非威慑外夷之道。或恐转为所轻。且奉表纳贡。尚可听其自至。毋庸督促。至所云送还羁留内地人民。则不便听其不遵教约。因令军机大臣、代阿桂。彰宝。拟写檄谕缅酋文稿。伊等接到后。即速选派明晓缅文之人。译为缅字。并连汉字发往。其非作何寄发之处。著阿桂、彰宝。妥酌办理。自应选派妥干都守一员。随带二三十人。赍檄赴老民。交该处头目诺尔塔等、令其即行转递阿瓦。速取回信。无庸多领兵众致启疑惧。并令该员告知该头目以奉将军总督。谕令将来檄交尔等转送我等交付后即回驻虎踞关。听候信息。如有回禀即可遣人。送至关口。如此。方为妥协。视其如何禀覆。即速据实奏闻。阿桂奉到此旨时。如已离滇省。即无庸复往永昌。可暂驻云南省城。与彰宝札商妥办。且阿桂回京。本无甚应办要事。即在滇候缅酋信息。再行起程。亦无不可。若此旨到时。缅酋所遣之人。已至边内。或将抵关门。得有实信。即可无庸寄去。阿桂亦即可回京。设贡表虽至而内地被留之人。尚未送还。则又当另为檄谕。并不可允其遽通贸易。即应奏闻。候旨遵行。将此谕令阿桂、彰宝知之外寄军机大臣代拟檄谕一道。檄谕缅甸国王知悉尔缅甸僻处炎荒。久阻声教我大皇帝悯尔远夷蠢愚。置之化外。然犹听边氓与尔国交易。俾裕尔生计。阜尔民人。恩至渥也。乃尔自作不靖。甘弃生成。竟敢扰我边外土司。甚至阑入内地。侵轶无忌是尔不知感戴圣主格外包容。自绝于天。罪无可贷。前督院等因统兵问罪。尔犹负固不服。抗我师旅。尔恶益盈。我大皇帝尚不忍遽加歼灭。惟饬我边防。断尔贸易。冀尔或知悔罪。仍可曲赐矜全。乃待以一年。尔竟冥顽无知。始终执迷不悟。实为覆载所不容。国法所难宥。于是始命经略大学士忠勇公傅恒、偕本将军、本督部院等、统率八旗劲旅。及各路精兵。水陆并进。厚集征剿。我经略。及本将军等、恭膺简命。督策将士。奋勇争先。巨炮强弓。威武无敌。去秋自戛鸠济师。即收复猛拱。进次新街。两岸夹击。继以舟师。遂尽破尔栅。夺尔船。搴尔纛。射殪尔头目。歼戮尔丑徒。尔众之仅存者。丧胆奔逃。势加瓦解。我大军乘胜进攻老官屯。数日之间。拔尔江岸数砦。并昼夜攻围大寨炮矢交加尔众力不能支。破在旦夕。尔慑我兵威。自知危窘。从阿瓦遣人至老官屯。同彼处头目诺尔塔赍尔书词。诣我军营。数次恳请解围情愿奉表纳贡。送还内地被留人众。情辞迫切。恭顺有加。我经略。及本将军等、因曾奉大皇帝恩命。以缅酋如或自知悔祸。纳款投诚。姑免捣其巢穴。临时奏闻定夺。遂暂退六军。据尔呈词。星驰入告。蒙大皇帝如天好生。鉴尔诚悃。俯允所请。降旨班师。以全尔众。乃尔自上年十一月。遣人奉书以来。距今数月。负教爽约。竟不禀覆。是何情理。今大兵虽暂退。大学士忠勇公。虽遵旨还朝。襄赞政务。而本将军。尚在滇省。本督部院亦董理粮马军械。坐镇边地。以观尔动静。尔之奉表迟速。本不足计。以我中国抚有函夏。东自高丽琉球。及东洋西洋诸大国南则交趾以南诸国。北则准噶尔全部。西则回部数百城。并入版图。岁时朝贡。何物薎有。尔弹丸僻壤。即竭力具贡。有何珍异。足为比数。原无所容其督促。且尔贡表一日不至。内地贸易一日不通。尔果安于自误。更无庸代尔筹画。但尔所称送还内地被留之人。有何难办有何顾虑。而迁延许久。信息杳然殊不可解。设我大皇帝询及尔迟延之故。本将军等、岂肯为尔掩饰欺罔乎。抑尔前此。敢以鬼蜮伎俩。巧为尝试乎。万一大皇帝责尔欺慢之罪。复命本将军等、率兵进剿。尔自度尔国力量。尚能当我大兵之压境乎。为此开诚剀切檄示。尔速自熟思审处。决择祸福。迅即具禀申覆。送还内地人众。则尔国土地人民。庶得安全。倘仍游移观望。后悔无及尔自度之。特檄　　

○又谕、昨冬缅酋遣人赍书至军营役诚时。系哈国兴。与彼接见传语。闻哈国兴所述阿瓦来人。及诺尔塔言语颇有粉饰之处希图调停了事。是哈国兴狃于绿营积习不可深信。前以哈国兴熟悉边情。因调为云南提督。若仍一味虚饰则又不如长青之足信矣。今缅酋尚无贡表回信。恐其遣人到边。仍系哈国兴接见转禀或复务为妆点。即不能得彼实情。设为其所蒙。稍涉迁就。尚复成何事体。并恐缅酋于边外别生事端。哈国兴复为讳匿掩饰。则与从前之养痈贻患何异。若竟至于此。不惟哈国兴作孽自累。而彰宝受其愚弄。亦并为其所累。且伊二人得罪。所系尚小。而贻误国家之事。所关甚大。彰宝务须留心体察。倘哈国兴积丑不悛。惟务虚言而无实际。则于边疆要地。甚非所宜。彰宝即应据实密奏。毋得稍有徇隐。自贻伊戚。将此密谕彰宝知之。寻奏、哈国兴于三月十二日。往龙陵办理移驻游击营务。即日可回永昌。自当遵谕刻刻体察。稍有所见。即当奏闻。得旨、览　　

○兵部奏、查辛卯。年十月。系正科武乡试。例应臣部佃同顺天府监射。又值恩科武殿试。系臣部承办。请将辛卯年正科武乡试。定于十月内恩科殿试传胪后举行。从之　　

○调户部侍郎曹秀先。为吏部侍郎。仓场侍郎蒋赐棨。为户部侍郎。以顺天府府尹欧阳瑾为仓场侍郎。服阕顺天府府尹窦光鼐。为原官　　

○以湖北按察使德福。署湖南巡抚。荆宜施道秦鑅为湖北按察使。山东登莱青道郝硕。为浙江按察使　　

○是日、驻跸半壁店行宫　　

○甲申。上诣皇太后行宫问安　　

○谕、据喀宁阿奏、贵州桐梓县刁民赵式璧等、藉端聚众滋事。署典史童士奇。驻防把总李翊。既不能先事堤防。复不能立时拏究。已属畏葸无能。而童士奇。又将护副将李中隆交收之首犯等。不即收禁。致令潜逃。均非寻常不职可比。李中隆。明知该典史庸懦不堪。辄将要犯交发亦难辞咎。又案内首犯。讯有生员李方荣等同谋。该教官毫无觉察。殊属溺职。请将童士奇。李翊。革职拏问。教谕徐经。训导甘型圣。革职。护副将李中隆。交部严加议处等语。童士奇。李翊。当知县办差公出城内事务。皆伊二人专责乃于奸民聚众不法。不能立时拏获。而童士奇。又将副将所交已获要犯。玩纵脱逃均属可恶。童士奇。李翊。俱著革职拏交刑部治罪。徐经甘型圣。俱著革职。李中隆。著交部严加议处。其该管上司。并著交部议处　　

○谕军机大臣等、前以黔省地方。自良卿等骩法营私诸事废弛。吏治民风。败坏几不可问。不可不力为整顿。因喀宁阿谨守无能。是以降旨、简调宫兆麟。并传谕令其速赴新任。该省现有桐梓县奸民聚众一事。前经奏到时。恐非喀宁阿一人所能审办。业已传谕吴达善等会同尽法惩治。兹复阅喀宁阿所奏前往该处查办情形一摺。案内首从各犯。现获十八名。未获者尚多。先将现获各犯。押赴省城。严行究审。一面饬拏逃犯务获。一并从重讯拟等语。此案奸民赵式璧等、聚众百余人。屡次鬨闹。挟制官长。实乃目无法纪。不可不严行惩治。此时虽有吴达善等。在彼审讯而缉捕要犯绥靖地方等事乃巡抚专责。喀宁阿已令来京。宫兆麟应即速赴新任。上紧勒缉要犯。毋令一人漏网。会同钦差。将案内首从各犯。彻底根究。尽法严惩。以示炯戒。至黔省吏治民风。废弛不堪。宫兆麟到任后。务须极力整顿。一改从前积习。其喀宁阿另摺所参之童士奇。李翊等、已明降谕旨。著一并钞寄。并谕吴达善等知之。仍将查办情形。速即具奏寻吴达善等奏、此案已获犯六十名讯知起意为首。系李方荣。赵式璧等、乃助恶之人。余或被胁同行。或在场观望。共百余名。现刑讯根究。俟明确后具奏。即将起意为首各犯正法。分别枭示。又据供二月初八日递词时。李副将谕令在典史衙门暂住。次日算帐。是都司李中隆。既不即时锁押。次日又不查拏。以致各犯免脱。实属庸懦不职。请旨革职拏问。又据供。起衅由绅士苏酉山。经手数太多伊等不平。不肯上纳。是否官吏串通滥派。亦应查明治罪。现调桐梓县连年办理协济马匹案卷。及经收给发底簿。行提绅士书役等、赴省查办。得旨、是。此处应严查实情。不可姑息　　

○又谕、据杨廷璋奏、直隶办送云南振旅官兵。系照历年办理彻回兵丁之例。每兵三名。给车一辆。跟役搭坐。而河南省此次供应兵车。系二兵连跟役给车一辆。恐官兵至直省。拘执河南应付之数索添。一时无从猝办。已咨明经略大学士傅恒、听其转饬领兵大员。晓示兵丁。到直。即按照三兵一车。均匀乘坐。并专差前赴河南。咨明各队领兵大员。豫行传知遵照。免致临时歧误等语。杨廷璋所办甚是。三兵一车。向来并无不敷乘坐之事。直隶系照应付彻回兵丁成例办理。河南省于供备此项车辆。何以仍照出兵时。每二兵给车一辆。富尼汉岂竟不查照旧例。率意办理若此。著传谕富尼汉。令其明白回奏　　

○是日、驻跸秋澜村行宫　　

○乙酉。谕军机大臣等、今日阅吏部改议。甄别过少之各督抚一摺。并各项原单。及交行在军机处代奏说帖一件。殊觉所答非所问。改议处分一事。系朕于初三日所降之旨。而令吏部查明。是否合三年统计。抑系就一年核议。则系初四日所降之旨。今吏部止遵前谕改议。而于复谕清查之处。并未办及。即所交军机处代奏说帖。仍未分晰。若系三年统计。则议处摺内。何以不及嵇璜。若以嵇璜离任年余。不足置议。则梁翥鸿之护抚。亦在一年以外。何以将伊议处。设以为嵇璜在任之案。已经处分。此次无庸再议。则仍似就一年而论。亦应将开除缘由。于摺内声明。又不应置之不论。朕初阅吏部议处摺。似伊等有意开脱嵇璜。及经覆查。仍不能明晰登答。殊不可晓。此事并无难办之处。何始终纠缠不清若此。吏部若拘泥三年统计之说。因将三年内督抚通行议处。此系初次交议。尚易于追叙。倘今年汇奏时。已议之省。复有应行交议者。将又连现在议处之人。仍按三年并议乎。抑止就本年议处乎。此固可不烦言而解者。止就在任之人。概行议及。而不分别其任之久暂。或其人莅任之日无多。任内未值应行报满甄别之人。又岂可令其无故干议乎。至此案系交吏部查明覆奏。自应该堂官查办。何以交军机处代为进呈。若谓托庸当朕降旨时。并未听闻。则托庸重听已久伊所未能尽听这事甚多。设皆诿为不知。不肯同办。岂现在吏部应办事件。托庸竟不办理。而专仗刘纶一人独办乎。伊若拘执推诿若此。则甚不是矣。看来吏部堂官。于此案头绪。竟不能了了。昨降旨时。大学士刘统勋。亦同在朕前承旨。自悉其中原委。即著刘统勋会同吏部堂官。逐一查明详晰覆奏。倘此次查办。仍然牵混不清。则大学士傅恒、将次可到。俟其回京时交伊查办。当有分晓也。将此传谕刘统勋。及吏部堂官。知之　　

○是日、驻跸梁格庄行宫　　

○丙戌。上谒泰陵。未至碑亭。即降舆恸哭。步入隆恩门。诣宝城前行礼。躬奠衣恸。王以下。文武大臣官员随行礼　　

○诣皇太后行宫问安　　

○工部等部议准。江南河道。总督李宏奏称、苇荡营石船四十四只。体笨行迟。排造亦费。请改造中浚船一百四十四只。装之苇柴较便捷。从之　　

○江西巡抚海明奏、私钱严禁。民间纯用制钱。钱价增长。现将铸局官钱换银以平市价。其银每两换钱若干。仍随时增减。得旨、好。依议行　　

○旌表守正被戕之河南南阳县民常斗妻董氏　　

○是日、驻跸秋澜村行宫　　

○丁亥。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○祭先农之神。遣和亲王弘昼行礼　　

○谕军机大臣等、前据查审编造谣词之董希尧一案。称系该犯随手编写。并未能得案情肯綮。显有就事完事之意。董希尧在楚省供词。称系得自李钟美。及解京对质。复混称随手编写。明系该犯见李钟美在旁。无可诿卸。为此遁词。而实在得自何要始终坚执不吐岂可信以为实。若果系该犯随手编写。何以不多不少。仅止三字。而竹头偏厂字体又无两样且与湖南两案。云南一案之戈旁等三字连类相同。其为别有首先编造之人。作为此等怪诞不经之字迹。辗转流传。更无疑义。岂可不究明实在根线。遽就董希尧一面诡供。率行完结。且云南丁元甲。所编威□戈□（旦□风）□□（隹□冏）□戈

□三字。已照妖言惑众律。问拟斩候。于上年秋审办理。此案董希尧仅拟杖流。轻重亦觉不伦。昨已有旨。将董希尧交刑部监禁另审。著传谕大学士刘统勋等、会同刑部堂官、严讯董希尧等、此三字实系得自何人。彻底根究。若该犯仍然支饰。即当严加刑讯。务得实情。毋任茹供狡饰。复作颟顸了事。寻刘统勋会同刑部奏、遵旨严讯董希尧。据称实系在途拾获。前因追究来历。无可指供。止得认系自己编造。现受严刑即至亲骨肉所给。亦不能代为隐瞒。似非遁饰。查此等不经字样虽讯无传授人。然收藏传播。实属不法。董希尧前拟杖流未协。应发往乌噜木齐等处。给兵丁为奴。从之　　

○副将军尚书阿桂等奏、木邦土司线瓮团。蛮暮土司瑞团等禀称、已与缅夷为仇。回本处恐被残害。恳求安置内地。拟于沿边附近之永昌。蒙化。大理。一带。择地安插。谅其家口多寡。建屋给田。查大理府属。并蒙化地方。有旧存马厂官庄田。可拨给其搬移家口。略给路费。于军需报销。再猛密司所属。孟连土目线官猛。于三十三年投诚。住陇川之户南山。地土荒芜。生计维艰。应一并赏赉安插。又戛鸠投诚之土司贺内。系瑞团所属。现已饬传。俟其来日。一体安插。得旨、如所议行　　

○是日、驻跸紫泉行宫　　

○戊子。上诣皇太后行宫问安　　

○孝贤皇后忌辰。遣官祭陵寝　　

○谕、朕恭奉皇太后安舆。巡幸天津。承欢祝嘏。跸途所经。庞眉皓首。扶杖欢迎。足徵仁寿恬熙之瑞。仰承慈豫。宜沛恩施。所有老民老妇。著地方官。照上次临幸天津加恩之例赏赉　　

○又谕、朕此次恭奉皇太后巡幸天津。经由水程。所有随从官员等、需用船只。俱从减省。为数无多。且为期亦不过数日。但水手等多从南来。守冻闲住多时。口食未免拮据。著加恩于每水手一名。日给银五分。常价之外。每名日增给三分。承办官员。务须按名散给。俾得均沾实惠
  </div>
  <div class="pagination">
   <a href="清实录乾隆朝实录_page1137.html">
    上一页
   </a>
   <span>
    ...
   </span>
   <a href="清实录乾隆朝实录_page1133.html">
    1133
   </a>
   <a href="清实录乾隆朝实录_page1134.html">
    1134
   </a>
   <a href="清实录乾隆朝实录_page1135.html">
    1135
   </a>
   <a href="清实录乾隆朝实录_page1136.html">
    1136
   </a>
   <a href="清实录乾隆朝实录_page1137.html">
    1137
   </a>
   <span class="current-page">
    1138
   </span>
   <a href="清实录乾隆朝实录_page1139.html">
    1139
   </a>
   <a href="清实录乾隆朝实录_page1140.html">
    1140
   </a>
   <a href="清实录乾隆朝实录_page1141.html">
    1141
   </a>
   <a href="清实录乾隆朝实录_page1142.html">
    1142
   </a>
   <a href="清实录乾隆朝实录_page1143.html">
    1143
   </a>
   <span>
    ...
   </span>
   <a href="清实录乾隆朝实录_page1139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
