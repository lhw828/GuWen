<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1403 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1403 页/共 1860 页</h1>
    <div class="content">○吏部议覆、江西巡抚郝硕奏、各省驻防将军、都统、俱设有理事同知、通判等官。嗣后凡移行无笔帖式理事丞倅之江西、湖南、广西、安徽、贵州、等省事件。俱清汉兼写。其有理事丞倅、及笔帖式省分之该督抚。亦兼写清汉咨覆。如无前项官职省分。即专用汉文回覆。从之　　

○工部议准、浙江巡抚王亶望疏称、海宁境内鱼鳞石塘。被潮冲刷。请筑坦水二层。从之　　

○是日、驻跸烟郊行宫　　

○壬子。上还宫　　

○谕、前经桂林奏、广东碣石镇总兵许时中、年已七十七岁。难胜专阃之任等语。其员缺已令陈国泰补授。许时中俟陛见后。再降谕旨。昨于行在召见该镇。见其精力实已就衰。著以原品休致　　

○谕军机大臣等、前以高朴在叶尔羌贩卖玉石一案。究出有代熊姓出银、捐纳职衔之事。料其必借葬坟为名。潜同高朴家人李福、在苏州一带干事。业经传谕萨载等、严密缉拏解京。今又续讯熊鹤龄供称、伊父本同李福、欲往苏州贩卖玉石。行至汾州。因病暂行存住。后经病痊到京。即于闰六月内、赶赴苏州。帮同李福买卖去了等语。是李福、熊濂等、同在苏州一带贩卖玉石。已无疑义。著再传谕萨载、杨魁、速将熊濂、及李福拏获。派员解京。并将其所有银两玉石等件。俱行查解。及有无向叶尔羌贩玉商人、找取价值之处。一并严行究办。毋任丝毫透漏。至熊濂自京至苏。路经扬州。或即在彼贩卖。亦未可定。并再传谕伊龄阿、一体访拏。不得稍存疎懈。致令闻风远扬　　

○癸丑。孝慈高皇后忌辰。遣官祭福陵　　

○上诣奉先殿、大高殿、寿皇殿行礼　　

○谕军机大臣等、据周元理奏、据署望都县知县赵大经、盘获跟随高朴家人常永之张元儿、并同行之马德亮、讯据供称、常永现在陕西渭南县良天坡赵乡约家居住。有大车二辆。箱子四只。现已飞咨陕抚密拏。并将张元儿、马德亮、押送军机处查办等语。常永既经高朴遣令进京。乃行至渭南县地方。无故逗留。且阅常永家信。有令其兄来至渭南。接收办理字样。明系沿途出卖玉石。实出情理之外。该犯既在渭南。著毕沅、即派干员。前往该处。迅速查拏。并将其随身行李车辆箱只。逐一严拏解京。并将常永讯供所带玉石。已在陕变卖若干。即就近严切根究。务得实在著落。查追起解。仍一面将常永、先派妥员。严行锁押。解京审办。毋秀稍懈。将此传谕知之　　

○又谕、本日军机大臣讯据侍卫纳苏图供称、库车办事之常喜、本年曾拏获叶尔羌回子等、偷出玉石。送高朴处办理。高朴以五十斤以下之玉块。向来俱不具奏。因招商变卖。每觔定价一钱等语。此等犯禁偷出之玉石。无论多寡大小。一经盘获。该处之大臣官员。自应一面具奏。并将玉石送京。一面将偷带之人。照例治罪。何以转送叶尔羌核办。致高朴得以操纵自如。滋生弊端。常喜所办。本属非是。或系相沿如此。他处俱各相同。抑系常喜一人之意。著永贵、查明具奏。至五十斤以下之玉。向不具奏。及招商变价。每觔一钱之例。系何时所定。何人任内所办。曾否奏明。亦著查明具奏。并著传谕回疆办事大臣等、嗣后凡盘获偷带玉石之回民商贩。即行具奏治罪。并将玉石开明觔重块数解京。不得仍前以较小之玉。私自变卖完结。如敢故违不遵。别经发觉。定行从重究治。至新疆偷运内地玉石。必进嘉峪关。例应盘诘。勒尔谨向来作何查办。且并未见有拏获之案。著勒尔谨、一并查明具奏。将此传谕知之　　

○又谕、讯据侍卫纳苏图供称、高朴家人常永、于今年四月十九日。自叶尔羌起身。带车五六辆。载运玉石。赴肃州一带售卖等语。是其在甘肃贩卖。已属确实。常永所带之玉石。实有若干数目。卖与何人。得价若干。曾否卖完。带银回京。均须逐一严查办理。著传谕勒尔谨、将常永迅速严密查拏。毋得丝毫徇隐。其查出玉石银两。一并解京。其事即有干涉甘省官员者。亦不得稍存回护。此案该督既经失察于前。若再有袒庇属员之处。则其取咎更大。亦必不能逃朕之洞鉴也。至陕西、山西、皆由甘肃来京必经之路。常永或沿途贩卖。亦属必有之事。著毕沅、巴延三、一体访拏。毋得稍有隐匿。致干咎戾。将此传谕知之。仍各将如何查办情形。迅速覆奏　　

○又谕曰、高晋等奏、九月初十日。东北风暴。已将时和驿漫口刷深。亦须十埽。乃十八日夜、西北风暴。更狂且久。全河大溜。直注口门。抢护不及。将已做埽工。全行塌去。口门约宽一百余丈。风定后、察看溜势。已有六七分入于漫口。尚有三四分、由正河下注。现在督饬裹护坝台。并酌量分别软镶下埽。挑渠引溜。以期及早完竣等语。览奏深切轸念。豫省今岁先被旱灾。继被水灾。朕已深怜灾黎之苦。节次截漕拨帑。责成抚藩等、加意抚恤。俾无失所。今时和驿、又复有掣溜之事。漫水下注。淹浸自所不免。待哺就辑之民。其何以堪。更为之矜悯不置。但时和驿河堤。六月中曾经平漫。濒河附近田庐。业已被淹。此次掣溜之水下注。或仍系已淹地面。或续有旁溢、侵及村落人民之处。著郑大进等、实力速查。如有续被灾伤者。照前一体抚恤。毋稍匿饰。至仪封漫口。已施工十之七八。此月底可望合龙。今时和驿又复掣溜。仪封合龙之期。不免稍稽。但时和驿居仪封上游。必须先就该处堵筑速竣。然后将仪封漫口合龙。方为稳固。高晋现赴时和驿督办。可即多拨谙习下埽之将备弁兵。前往该处。上紧进埽。克期速完。俾仪封大工合龙。不致多延时日。以慰悬注。又据称、千总武士鋐、及兵丁傅应魁等十人。随埽落水。淹毙汛兵朱路一名等语。甚为可悯。朱路、自应照例抚恤。其武士鋐、是否高晋所带之员。抑系豫省汛弁。并著查明奏闻。于工竣送部引见。至落水捞起之兵丁傅应魁等、亦著姚立德、郑大进、查明量加赏录。以示慰劝。至此次风暴掣溜。实非人力所能豫防。姚立德、郑大进、及高晋、袁守侗等。俱著加恩。免其交部议处。高晋等当倍加奋勉。实力筹办速竣。以慰朕念。将此传谕知之。仍将时和驿现在施工情形。先行由驿速奏　　

○又谕、据杨景素、王亶望奏称、准江苏巡抚杨魁咨、查扬州府属东台县已故逆犯徐述夔、所著一柱楼诗。系浙江人毛澄作跋。飞咨查拏。查毛澄、系归安县学廪生。乾隆三十二年。赴甘肃作幕。三十九年。冒阜康县籍贯。改名黄斌。去年丁酉科中式第二名举人。如今现在甘肃迪化州等语。毛澄为逆犯徐述夔作跋。必须查拏讯究。并搜查其寓所书籍字迹。一并解京。并案审办。该犯既现在迪化州。著传谕勒尔谨、速将黄斌即毛澄、拏获。派委妥员。锁押解京审讯。其冒籍情由。并著勒尔谨查明具奏　　

○甲寅。谕、据永贵奏、审讯高朴婪赃各款。高朴俯首无词。因讯其心腹家人沈泰等、据供称、任内积有金银一万数千两。珠宝不计其数等语。从前喀喇汗、在厄鲁特办事。动向回人勒索。几至激变。今高朴系钦差大员。肆行扰害。与喀喇汗何异。稍迟数年。恐又有乌什之事。深可痛恨。著传谕永贵、将高朴审明。即于该处正法。伊什罕伯克阿布都舒库尔和卓、什呼勒伯克果普尔、怂恿高朴、酿成事端。亦断不可暂留。家人沈泰等、虽系高朴主使。就中图利。致令伊主获罪。亦属可恶。均著一同正法　　

○又谕曰、阿奇木伯克色提巴尔第、前因奋勉出力。施恩赏给公爵。并调补叶尔羌阿奇木伯克。今于高朴及伊什罕伯克等、通同舞弊。秉公呈报。甚属可嘉。著赏给贝子职衔。以示鼓励。　　

○又谕曰、高朴在叶尔羌、苦累回民。采办玉石。串商私卖。又复婪索金银。盈千累万。回众嗟怨。经阿奇木伯克色提巴尔第、向永贵呈控。永贵据情参奏。随查抄高朴家中。所有寄回金玉等物。与原参单开之项。大略相符。兹复据永贵奏、查询原控各款俱实。并查得高朴彼处仍现有银一万六千余两。金五百余两。高朴贪婪无忌。罔顾法纪。实出情理之外。已另降谕旨、将高朴革职严审。即于该处正法矣。至绰克托、系总办回疆事务之人。朕加恩用为吏部尚书。高朴如此声名狼籍。岂偶尔一二事短发价值。失于查察者可比。绰克托所司何事。何以不据实参奏。其通同徇隐。几酿事端。实为深负朕恩。绰克托、著革职。并著奎林、前往直隶、山西、一带。传旨拏交刑部治罪。所有吏部尚书员缺。仍著永贵补授。朕于臣工功罪。一秉大公至正。如高朴贪黩负恩若此。较伊父高恒尤甚。不能念系慧贤皇贵妃之侄。高斌之孙。稍为矜宥也。又如绰克托、前因其总理回疆。尚觉认真。特加擢用。乃敢徇私误公。咎难轻逭。因即黜革拏问。若永贵、原因市恩李潄芳、身获重谴之人。今办理此事。公正可嘉。因复加恩擢用。此诸臣所共知共见。祸福惟视其人之自取。朕并不稍存成见于其间。将此通谕知之　　

○户部议覆、江苏巡抚杨魁奏、淮扬等属猝被旱灾。应需赈银。藩库不敷筹支。请拨苏松粮道库银八十万两。移解江宁库、收贮听用。得旨、依议速行　　

○是日起。上以孟冬享太庙。斋戒三日　　

○乙卯。孝敬宪皇后忌辰。遣官祭泰陵　　

○兵部议准、察哈尔都统常青咨称、察哈尔所制夹帐房。系备出口巡查牧群应用。请照军机大臣原奏、准其制造。定为六年应修十二年应造。从之　　

○以礼部尚书德保、为镶黄旗汉军都统　　

○命左都御史迈拉逊、署吏部尚书　　

○旌表守正被戕湖北房县民卢士虎妻钱氏　　

○丙辰。谕、现在工部满侍郎、俱经出差。所有工部侍郎事务。著申保署理　　

○又谕、据高晋奏、今春高朴差家人赴苏州办贡。路过江宁。曾寄家信一次。今高朴既在叶尔羌私采玉石。运回内地。其办贡家人。自必知情。或即交其在苏售卖。现在飞札杨魁、密速查拏、严搜奏办等语。高晋办此一事。实属大谬。回疆办事大臣。从无进贡之事。或伊等因所赏养廉优厚。积有盈余。将回部玉栀、及痕都斯坦所做玉器。购买数件呈进。朕亦间为收存。此情理之常也。若和阗所产玉石。皆为官物。驻回部之大臣。取此持往苏州制造充贡。朕一见即知。不但不收。必且罪其监守自盗。十余年来。从无此事。众所共闻共见。高晋岂得诿为不知。若因庚子岁为朕七旬万寿。思欲豫备贡品。不特为期尚早。且高朴侍郎。亦非应行进贡之人。况朕曾经降旨。七旬万寿、不许内外大臣进贡。亦高晋所深知者。高朴有何贡之可办。而差人赴苏乎。高晋一闻高朴家人之言。即应计度及此。向其家人详细严诘。并将所＜扌嶲＞物件。逐一搜查。见有玉石等物。即行讯明。据实参奏。朕必嘉其公正。使高晋彼时早为举发。高朴或尚不至狼籍不堪若此。且几酿生事端。即高晋为其侄高朴计。早发以杜其弊。何如今日之溃败决裂。而不可挽救乎。高晋与高朴、虽系从堂叔侄。高朴之贪黩负恩。原与高晋无涉。朕亦不肯因高朴而累及高晋。乃高晋明知高朴差人赴苏。不为诘究。听其自往。谓非徇私容隐。其谁信之。高晋此事获戾甚大。著交部严加议处。　　

○谕军机大臣等、本日陶易覆奏、徐述夔逆书一案。称据东台县知县涂跃龙、将徐述夔所著一柱楼诗等书、禀送书局。局员上元县训导保定纬、茶引所大使沈澜、因其书内不将违碍语句签出。未送检阅。即批发县粘签另送。以备详办。嗣经监生蔡嘉树、赴控徐述夔所著书籍。系伊呈首。县书捏作自缴等情。随批发扬州府查讯。复经檄饬速究核办等语。徐述夔所作不法书籍。既经东台县呈送。陶易即应亲加检阅。据实查办。何得仅交局员核办。事后借以卸责。此实无解于陶易之罪。但保定纬、沈澜、既系委勘书籍之员。一见狂悖诗句。理应逐一签出。禀请严办。乃竟延搁不签。显有欲为消弭之意。其罪亦无可逭。著传谕萨载、杨魁、即将保定纬、沈澜、革职。委员隔别管解赴京。一并交部讯究　　

○又谕曰、高朴在叶尔羌采办玉石。串商私卖一案。高晋接到高朴家信。即应计及高朴在叶尔羌有何办贡之事。其差家人赴苏。必有他故。乃竟不向其家人诘问。又不将所带行李点查。輙听其前往苏州。所办实属大谬。已降旨将高晋、交部严加议处矣。至高朴家人、＜扌嶲＞带玉石。赴苏售卖。自必与商人交通说合。兑银销货。况自春至今。已逾半载。岂能掩众人耳目。杨魁身任巡抚。且近在苏州。此等骇异之事。岂得诿为毫无见闻。竟尔置之不问。所司何事。封疆大臣。于所属地方。事无钜细。俱应留心访察。据实查办。乃有此明目张胆。骫法营私重案。并不立时发觉查拏。据实具奏。其为甘心徇隐。无可置辩。实不知其是何肺肠。如伊天良未尽泯绝。抚心能自安乎。著传谕杨魁、令其速行明白回奏。再高朴此次所差赴苏州之家人。尚在李福之前。并著就近于玉货铺内、讯明姓名。即速同所有玉石银两。一并查封解送。并将该犯迅速拏获。派委妥员。锁押解京。毋致稍有疎懈　　

○以故湖南澧州属石门县添平所龙溪隘土把总职衔郑作常子文宗、已革贵州独山州属烂土司土官张乾子祁定、各袭职　　

○是月、直隶总督周元理奏、天津、青县、静海、沧州、元城、大名、六州县村庄。间有被淹。又宣化、万全、赤城、西宁、龙门、怀安、六县。因节气较早。亦有被霜之处。请将出借仓谷、及应徵屯粮米豆。均缓至明年麦后徵还。报闻　　

○署两江总督萨载奏、下河民田。惟高邮、江都、境内。逼近湖河。水势减洩既多。不免淹及。现查被水之处。统归旱灾案内妥办。宝应县、亦有淹处。一律办理。得旨、有成灾者。妥为抚恤。勉之　　

○河南巡抚郑大进奏报、开封等七府、州、得雪一二寸不等。足为丰登豫兆。得旨、豫省屡被灾伤。穷黎疾苦。正我君臣抱愧之日。况此微雪。何足为慰。而汝似有喜耶　　

○山西巡抚觉罗巴延三奏、盐池黑河。东西长五千余丈。南北宽六十丈。应开至黑泥硝版为准。现经修筑完竣。并请嗣后定为岁修章程。随时粘补。以期永久。得旨嘉奖。　　

○四川成都将军特成额奏、据绰斯甲布、及布拉克底、巴旺等土司禀称、该土司地方。俱兴建喇嘛庙。学改黄教。又巴旺土司、将幼子二人。送广法寺学习经典。批、好事也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十七

大清高宗法天隆运至诚先觉体元立极敷文奋武孝慈神圣纯皇帝实录卷之一千六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。冬。十月。丁巳朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○颁乾隆四十四年时宪书　　

○戊午。上御乾清门听政　　

○谕曰、高朴在叶尔羌。向回民勒索金宝诸物。又多累回人开采玉石。串商牟利。并公然遣家人载赴内地私卖。种种贪婪款迹。均出情理之外。已降旨将高朴革职严审。即于该处正法矣。回疆办事大臣。经理该处事务。责任匪轻。当体朕意抚辑回民。俾得安居乐业。不宜稍有派累滋扰。致蹈素诚覆辙。贻误国事。即间有不能洁已畏法之人。意图染指。或向商人私分余润。未必非事之所无。然亦幸而不发。得逃法网。乃高朴在叶尔羌。勒取回人财物。赃数累累。已属从来所无。又先期奏请开采久经封闭之密尔岱山。豫为作弊地步。遂派回人三千余。至该山采取玉石。致诸回受累含怨。且与苏商串通。以官玉私获厚利。并差家人、装运多车。至内地各处。冀得重价。实属从来所罕见。是直全无人心。非复人类之所为。朕岂能废法、稍为曲贷。即现在如此办理。已属从宽矣。至绰克托、为总办回疆事务大臣。各城之事。皆应留心体察。乃高朴狼籍若此。且现讯解到马德亮供词。亦称高朴在彼。回人无不抱怨。乌什距叶尔羌不远。且绰克托亦曾至其地。岂竟毫无闻见。何以不据实指参。其徇隐之罪。实无可逭。至淑宝、与高朴同城办事。高朴肆行不法。赃迹累累。更不得诿为不知。若讯明与高朴通同作弊。亦当解京、即正典刑。设仅系畏惧高朴。不敢举发。虽误国家回疆重务而不顾。其罪更重于绰克托。亦不能轻宥也。今年三月。鄂对病故。高朴即奏请以鄂对之子鄂斯璊。接办该处阿奇木伯克事。朕以为若如此、父子相继办事。竟似叶尔羌之阿奇木。为伊家世职。久之与唐时藩镇何异。因将色提巴尔第。调至该处。以鄂斯璊调赴喀什噶尔。意在为回部伯克防微杜渐。并非令色提巴尔第往查高朴之事也。及色提巴尔第到彼。闻知高朴贪婪不法各款。及回众抱怨情形。并据高朴代其遣人至采玉处、取回元宝五十个。色提巴尔第、即将元宝、交伊通事萨木萨克封贮。一面将高朴之事。向永贵呈控。其事乃得败露。若照高朴之奏、令鄂斯璊在彼为阿奇木伯克。鄂斯璊、知其父鄂对、与高朴相好。有碍颜面。且伊年轻未能更事。必顺从高朴所为。扶同徇隐。不能如色提巴尔第之和盘托出矣。至于永贵之往乌什。因绰克托年班已满。而永贵适有市恩李潄芳之事。身获重谴。随即革职示惩。念其向在新疆年久。事尚熟习。因赏以三品衔、派令换绰克托回京。然犹恐永贵才力。未必能如绰克托之周到。更不冀其有整顿稽核之效也。乃永贵一接色提巴尔第之呈。即据实参奏。且迅驰往叶尔羌、亲身查办。遂令高朴赃款。水落石出。使绰克托不换。虽得色提巴尔第之呈。未必能如永贵之秉公办理也。是色提巴尔第之调缺。永贵之换班。朕初意并未逆亿及此。乃因二人到彼。而高朴之事、始得败露。回众藉以辑宁。若无此调换。其事必不能破。回众积怨日深。一二年内、必致如昔年素诚、在乌什激变之事。而叶尔羌地大城坚。较乌什尤甚。尚复成何事体。此实仰赖上苍眷佑。默启朕衷。故不期然而然。办此大案。诚非意计所及。而高朴之黩货营私。丧心放胆。亦非意计所及。夫高朴以昏妄乖张。自罹显戮。在彼实为大失。而于国家绥靖回疆之举。则为大得。朕益惟感天庥而凛敬畏耳。永贵原摺。已译汉发钞。令满汉九卿等阅看。并以朕于诸臣功罪。悉秉大公。惟视其人之自取。从不豫存成见之处。明白宣示矣。至办理此事原委。及无意中调派之益。则众所未晓。著再行明白通谕知之　　

○谕军机大臣等、据伊勒图奏称、哈喇沙尔、回商杂处。有窃盗斗殴事件。请交办事大臣管理。土尔扈特游牧。人众事繁。请派侍卫管理。如遇要事。该处呈报盟长。转报大臣等语。应如所奏。前曾令舒通阿来京。现在办事需人。舒通阿不必来京。著加恩赏给侍卫、前往伊犁当差。即著在伊犁侍卫内挑选一员。遣往哈喇沙尔、管理土尔扈特游牧。现在高朴扰累回民一案。已交永贵审明后。即于彼处正法。淑宝、绰克托、俱交刑部治罪。伊犁地方。厄鲁特回人杂处。又与哈萨克交易。恐有不肖官员。侵渔勒索。将军大臣等、自应留心详查。据实参奏。倘扶同徇隐。一经发觉。绰克托等、即前车之鉴。断不宽贷。著传谕伊勒图等知之　　

○命礼部尚书德保、充经筵讲官。刑部尚书德福、署经筵讲官　　

○己未。上御懋勤殿。勾到广东、福建、情实罪犯。停决广东、斩犯十人。绞犯五人。福建、斩犯十一人。绞犯一人。余一百二人予勾　　

○谕曰、大学士管两江总督高晋、闽浙总督杨景素等、合词陈奏。以江浙臣民。望幸甚殷。且河工海塘。皆冀亲临指示。恳请于庚子春。再举南巡盛典。以惬舆情一摺。朕于乙酉南巡回銮时。因耆孺攀恋情殷。曾许以翠华再莅。然敬念圣母皇太后春秋已高。难以再奉安舆。长途远涉。遂谕江浙大吏。不必更以南巡为请。而江乡士庶、爱戴依恋之情状。未尝不往来于怀。距今已十有四年。其颙望悃忱。自益肫切。且自前巡阅定五坝水志。以为展拓清口之准。下河从此遂免水灾。嗣闻黄河倒漾。所系甚重。因酌定挑浚陶庄引河。面谕萨载筹办。河成而清黄交汇处。移远清口。不复有倒灌之患。但下游尚有停淤。亦不可不除其流弊。而一切善后事宜。若非临莅阅视。究不能悉其实在情形。至浙省海塘。近来潮势渐趋北岸。深为廑念。亦不可不亲为相度机宜。今高晋等既有此奏。著照所请。于乾隆四十五年正月。诹吉启銮。巡幸江浙。便道亲阅河工海塘。所有各处行宫坐落。俱就旧有规模。略加葺治。毋得踵事增华。致滋烦费。至该督等。以庚子年、适逢朕七旬万寿。欲就近举行庆典。则断不可。朕本意以庚子年为朕七旬庆辰。越岁辛丑。即恭逢圣母九旬万寿。斯则敷天同庆。自当胪欢祝嘏。以抒万姓悃忱。今既不能遂朕初愿。尚复何心为已称庆。况朕跸途所经。老幼欢迎。扶携恐后。未尝不顾而乐之。若经棚戏台。侈陈灯彩。点缀纷华。饰为衢歌巷舞。深所不取。且非所以深体朕意也。不特江浙臣民。不当为祝厘之举。即凡内外大小臣工。于朕七旬万寿时。亦不得请行庆典。以及进贡献诗。若伊等谓欲藉以申其尊敬之诚。是转增朕心之不悦。尚得谓之忠爱乎。但天下士民。遇朕七旬万寿。皆不免望恩幸泽。此则情理之常。朕亦何肯因不举行庆典。并靳恩施乎。著于己亥年八月。举行恩科乡试。庚子年三月。举行恩科会试。以彰寿考作人之盛。至各省漕粮。于乾隆三十一年普免一次。兹蒙昊苍眷佑。累洽重熙。敬体天心。爱养亿兆。用是再沛恩膏。著于庚子年为始。复行普免天下漕粮一次。俾藏富于民。共享盛宁之福。所谓敛福锡民。庆莫大焉。其开科事宜。著交礼部、查例办理。其各省漕粮。应如何分年轮免之处。著交户部、详悉妥议具奏。将此通谕中外知之　　

○又谕、原任户部尚书王际华之子王朝梧、著加恩授为内阁中书　　

○谕军机大臣等、据毕沅奏称、西安省城。搜获私贩玉石之吴芑洲等七人。共获大小玉石一千三百六十七斤。俱无官给验票。现在分别审拟。请旨惩治等语。前因高朴在叶尔羌、与商人串通。私采玉石。差家人载运内地贩卖。业已屡降谕旨。饬令陕甘各督抚、严拏治罪。嗣据直隶盘获跟随高朴家人常永之张元、马德亮等、送京审讯。据供常永带有玉石四千斤。现在陕西渭南县居住等语。又经驰谕毕沅、迅速查拏妥办。毕沅此奏。自尚未接奉前旨。著再传谕该抚、即差明干大员。驰赴渭南县。查拏常永。派员严行锁押解京。并将玉石行李车辆。查封解送。其已获之商人吴芑洲等、亦即严行审讯。一并委员锁押。隔别解京。但商人买玉售卖。不始于近日。毕沅止须就其与高朴家人夥同贩玉之事。严讯查办。勿使捏饰。其从前私买私卖之案。非与高朴勾通者。毋庸追究。致多波累　　

</div>
    <div class="pagination">
<a href="清实录乾隆朝实录_page1402.html">上一页</a><span>...</span><a href="清实录乾隆朝实录_page1398.html">1398</a><a href="清实录乾隆朝实录_page1399.html">1399</a><a href="清实录乾隆朝实录_page1400.html">1400</a><a href="清实录乾隆朝实录_page1401.html">1401</a><a href="清实录乾隆朝实录_page1402.html">1402</a><span class="current-page">1403</span><a href="清实录乾隆朝实录_page1404.html">1404</a><a href="清实录乾隆朝实录_page1405.html">1405</a><a href="清实录乾隆朝实录_page1406.html">1406</a><a href="清实录乾隆朝实录_page1407.html">1407</a><a href="清实录乾隆朝实录_page1408.html">1408</a><span>...</span><a href="清实录乾隆朝实录_page1404.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
