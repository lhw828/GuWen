<!DOCTYPE html>
<html>
<head>
    <meta charset="UTF-8">
    <title>明实录孝宗实录 - 第 108 页/共 128 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录孝宗实录 - 第 108 页/共 128 页</h1>
    <div class="content">　　○吏部尚书马文升奏二品以上大臣卒其子孙乞谥有赐有不赐者有谥及三品者美者多恶者少与者少不与者多乞断自今凡二品以上大臣及始立功所封公侯伯卒无问见任致仕应与谥者或三品有特赐者宜令吏兵二部备查勋业行术仍下礼科给事中议详等苐上请谥赐若所议未公许言官举劾礼部覆奏谓国朝臣下之谥皆出  上赐乞仍遵旧例凡文武大臣谥具本部具奏得旨移文吏兵二部详述勋业行实等苐送翰林院定拟上请从之△日食
　　○壬申  命礼部左侍郎焦芳之孙希周为国子监生从其请也△升南京户部郎中董威为江西布政司左参议△兵科给事中艾洪等奏会昌侯孙铭私纵军马还家而诡言于西山牧放请并把总指挥陈祥等各治以罪命罚铭俸一月祥等俸各两月
　　○癸酉  孝恭章皇后忌辰  上祭  奉先殿遣驸马都尉蔡震祭  景陵
　　○宣府怀来卫及隆庆右卫俱地震有声
　　○甲戌
　　○给藩府辽山王故长子诠锁夫人侯氏养赡米岁五十石
　　○乙亥
　　○升尚宝司司丞李＜王弁＞为本司卿以九年秩满也
　　○丙子○广东道监察御史李鉴丁忧服阕复除狭西道
　　○戊寅
　　○重阳节免宴  命太常寺时节祭政惠王于西山位次在蔚悼王之前△升鸿胪寺右少卿杨瑢为本寺卿左寺丞丁凤为左少卿刘恺及右寺丞俞琳俱为右少卿右寺丞张昱为左寺丞
　　○己卯
　　○国子监司业周玉乞归省墓许之致仕南京大理寺卿吴道宏卒道宏等文慱四川宜宾县人天顺元年进士授南京太常寺博士上＜锍-釒＞论策南事并劾大臣之不职者选授监察御史巡按荆襄等府时荆襄流民复聚为患议者多欲驱逐道宏言流民乐被沃土逐之复来不如因而抚集顺且有功于是建议开设行都司卫府州县以安集军民而藉其流散者特升大理寺右少卿即抚治其地以忧去服阕改南京大理右少卿寻升本寺卿弘治三年言者论其庸碌自乞致仕至是卒赐祭葬如例
　　○辛巳
　　○赐韩府郁平郡主仪宾李芳芝岳阳郡主仪宾陈祯阳邑郡主仪宾杨世泰代府富民县主仪宾黄黄明诰命冠服如制升四川按察司佥事苏葵为本司副使仍提调学校命四川都司故都指挥佥事周凤之子仪袭原职成都后卫指挥使△左军都督府带俸恭顺侯吴鉴镇守狭西被劾奉旨逮问既至京自陈有疾祈免就狱  上特宥之仍罚俸三月
　　○壬午○贵州布政司左布政使黄琏卒琏字汝器福建莆田县人成化二年进士授南京户科给事中升浙江右参议改云南转贵州参政进布政使卒于官常奏塞温处新开银矿罢其课氏以为便云南屯粮多为武臣侵盗琏＜锍-釒＞礼之普安贼妇米鲁之变官多被诬独不及琏其参议浙江时常缘吏失公以为巡按御史所参究致久次不迁后御史谪幕下略不修旧反荐之人称其量云
　　○癸未
　　○升河南布政司左参议康绍宗为本司右参政
　　○甲申
　　○吏部尚书马文升等陈本部职掌十事一息奔兢乞命科道指实劾奏内外官之奔兢者一崇检朴乞通行中外官员服舍鞍马饮食器用俱遵守旧制以为民范违者罪之一责成府正乞通行天下知府俾各修政安民如奸吏舞文而不治官属怠政而不惩小民被灾而不恤常平之粮而不积城池摊塌而不修盗贼充斥而不捕者罪之一举用贤能乞通行各巡抚巡按官但有屈在下僚才堪举用者具实奏闻以凭酌用一论年劳请自今推用官员一以历俸多少为序若有才德出众者乃不拘此例一严考核请行令两京堂上官岁具属官政绩于本部以凭查核一给散官谓在外官员有不由巡抚巡按官请给散官而擅系衔者罪之一查功给谓举人署学官职事者必有功迹方许照例实授一专职掌谓官员给授勋阶系验封稽勋二司分掌近俱隶验封欲请改正一预选官谓云南贵州两广四川远在万里其郡县正官有缺请扣查将满先选人代之  上从其议
　　○乙酉
　　○裁革贵州布政司右布政使其右布政使李祥暂留管事俟有缺别用从镇巡等官奏也△升守备仪真指挥使张瑾为署都指挥佥事瑾以都指挥体统行事奏言行事不便乞升职兵部议宜姑从其请且请通令各处守备指挥凡以都指挥体统行事者自明年为始俱以三年为率果在官贤能者许巡抚巡按官奏升方面署职其奸贪者请罢从之
　　○丙戌
　　○直隶大名顺德二府徐州山东济南东昌兖州等府同日地震有声如雷坏城垣民舍而濮州尤甚压死百余人井水溢平地有开裂泉涌者亦有沙土随水涌出者巡抚巡山东都御史徐源上＜锍-釒＞言地本主静而半月之间连震三次动摇泰山远及千里登舟又有水雹之异阴阳失序地道不宁况真定等府密迩山东近遭大水盗贼恣肆灾异之屡见迭出比常尤甚乞  皇上鉴兹灾异应之以德外谨边防不以既靖而忘备内小民不以既庶而忘养庶不贻地方之忧命下其奏于所司△酉刻南京地震△河南开封彰德府山西平阳泽潞等府州连日地震有声
　　○丁亥
　　○朝鲜国王李＜忄隆＞遣陪臣同知中枢府事金允济等奉笺文物来贺  皇太子千秋节赐宴并彩段衣服等物有差△刑部都察院奉旨会官审录重囚情真者五十八人情有矜疑者三十人有词者十五人奏请裁处者十一人  上命情真者依律处决有词者再问可矜者发边远充军有三妇人监杖而释之具奏请裁处内仍依律处决者四人监候者七人△法司审录延绥总兵官陈瑛大同右参将奉恭左副都督兵马升失机罪应死升罪尤罪而其情俱可矜疑命免瑛恭死并家属俱发边远充军升仍依律处决
　　○戊子
　　○升都察院左副都御史屠勋为刑部左侍郎升广西按察司佥事蔡相为河南布政司左参议△光禄寺具内外官员人等每日饮酒饭及西华门等处所畜鸟兽料食数目以闻上即其＜锍-釒＞逐节御批其上凡一百二十余事有仍旧者有减半者有停止者有减十之三四者有事完停止者有事完仍旧者西华鹰犬不堪者纵放之御马监山侯食减半乾明门虒去之杂鸽等食减三之一山羊及绵羯羊减半送外羊房杂兔尽放之南海子中猫之不堪者亦纵放之西安门大鸽送杂鸽房食亦减三之一其仍旧存养者食以量减之
　　○乙丑
　　○夜月犯五诸侯星
　　○庚寅○巡抚南直隶都察院左副都御史彭礼仍致仕不允
　　○辛卯
　　○先是常给荆府都怌昌顺王佑禾□乌宫眷食米岁一百石至是王生母茆氏复以不给请命岁增五十石不为例
　　○壬辰
　　○升南京大理寺左寺正翁茂南为广西按察司佥事改工部主事杨伟为光禄寺寺丞仍支正六品俸△是日晓刻月犯轩辕南第二星
　　○癸巳  皇太子千秋节文武群臣早朝毕赴  文华殿行庆贺礼赐群臣宴于午门天下诸司及外夷庆贺官员人等宴于阙左门△升南京钦天监监正孝钟为南京太常寺少卿仍掌监寺事以九年秩满也△吏部覆奏户科给事中吴世忠所言选巡抚去贪酷二事谓江西近益多盗而巡抚及守令未得其人请如世忠所奏选大臣一员巡视处置  上从之于是命南京都察院右佥都御史林俊巡视江西赐之敕曰江西各府盗贼蠭起昼夜纵横焚掠乡村杀逐男女凶焰转炽不可扑灭皆由官非其人赋役多弊所致近户科给事中吴世忠奏巡抚御史韩邦问懦缓庸常不出一策遂使贪污豪恶肆志横行及知府贞椎肌木□逐髓家户为仇王塘阴夺巧求无所不至等情前比常因江西贼情重大屡敕镇巡等官设法督捕未见宁息今世忠复奏而镇守太监董让又与巡按监察御史王哲互相讦奏行勘未报恐地方误事日甚一日兹特命尔前去巡视尔至宜广访博访深究事情先将韩邦问有无误事不职情由及李复贞王塘有无贪酷害民实迹从实奏来仍备查各处未获盗贼严督所司设法抚捕务令尽绝地方官员若有贪暴为虐及怠职废事者应拿问者拿问应奏请者指实参奏且闻江西盗贼之起由赋役不均官司坐派税粮等项往往狥情畏势阴佑巨害贻累小民以致穷困无聊相率为盗而豪家大姓假以佃客等项名色窝藏容隐及至事发曲为打点脱免互相仿效恬不为怪积习既久贼徒益炽官司上下则又畏罪避难苟延岁月任其纵横多不申报尔湏悉心访察痛革毙端务在平徭均赋以苏小民困苦势豪之家敢有怙恃不悛仍前瘠众肥已党恶庇盗及各该地方官员隐匿贼情肆为欺弊者痛加究治此外凡有兴利除害弭盗安民良法悉听尔便宜处置朕以尔素有才望风力不畏强御特兹悉任尔其益加奋励展布猷为以毋忝朕命钦哉故敕
　　○甲午
　　○虏五千余骑犯辽东长安堡掠杀人畜副总兵刘祥等伏兵御之斩首五十级获马百余匹巡抚都御史韩重以捷闻令降敕奖励及镇守太监梁＜王巳＞等升奏捷二人官各一级仍赏纻丝衣一袭钞一千贯
　　○乙未
　　○以河水为患免河南开封府及直隶归德衢夏粮子粒有差
　　○丁酉
　　○淮府清江王见淀薨王康王第二子母妃崔氏成化十三年生二十一年册封至是薨年二十六讣闻辍朝一日赐祭葬如制谥曰端裕  命各处问刑衙门自明年为始徒流并杂犯死罪囚犯系有力并官吏人等俱照旧纳米折谷赎罪于各县预备仓上纳从户部奏也△前协守辽东右参将盛铭坐守备不设例应免杖充军至是自陈常有追虏斩首之功兵部议谓铭功可赎罪特宥之△升中军都督府经历李曰□永为辽东行太仆寺少卿
　　大明孝宗敬皇帝实录卷一百九十一
　大明孝宗敬皇帝实录卷一百九十二
　　弘治十五年十月庚子朔孟冬享  太庙△遣内官祭司井之神△遣驸马都尉游泰黄镛分祭  长陵  献陵  景陵  裕陵  茂陵△遣仪宾杨淳祭  恭让章皇后陵寝  景皇帝陵寝口遣内官祭
　　○辛丑
　　○岷府镇国将军膺钞常坐事革禄米三之一至是已踰十年奏乞全支许之
　　○壬寅
　　○代府定安悼隐王妃王氏赐祭葬如例吏部覆奏监察御史胡华所言重守令事谓御史有缺例于博士行人知县推官并教官内选补今华欲久任守令凡进士任知县者不必选补御史令待六年或九年考满擢府州正官但进士任知县者多为博士行人推官者少若知县俱不许令选补御史不惟人无所劝抑恐博士等官年劳未及御史多至缺员仍请如旧例从之△直隶滦州及昌黎县地震有声如雷
　　○癸卯
　　○工部奏近者太监李兴请办元宵灯火物料有  旨令减半造用民已受赐但今  上天示戒如得通赐停免亦修省之一端也从之
　　○升监察御史张纶为光禄寺少卿△安南国王黎晖遣陪臣阮郁等来贡回赐王锦段等物仍赐阮郁等宴并彩叚衣服如例  命故刑部左侍郎张锦之子沐补荫为国子监生从其请也
　　○甲辰○致仕太子少保南京兵部尚书张悦卒悦字时敏直隶华亭县人天顺四年进士授刑部主事转员外郎历升江西按察司佥事浙江提调学校副使四川按察司丁忧服阕改湖广按察司使进都察院佥都御史工部侍郎转礼部再转吏部升南京右都御史南京吏部尚书改南京兵部参赞机务累乞休致加太子少保致仕至是卒讣闻赠太子太保赐祭葬谥庄简悦学问该博操行清谨其提学浙江杜绝请谒甄别才器尤为士类所信服在湖广执法不阿在吏礼工部风裁益峻至参赞机务时虽久疾稍不振然犹持大体卒能奉身而退始终之际盖亦无贬议云△以水灾免湖广永顺等处军民宣慰司弘治十二年十三年秋粮一千六百石有奇
　　○乙巳
　　○降右少监刘恭官三级仍分守辽阳恭在辽阳私役军余千余人占种官地三百余亩赃以千计为都御史陈瑶所劾下巡按监察御史勘之会虏寇东州大肆杀掠恭等失于防御御史覆请罪之俱下勘事给事中钟渤郎中王益谦覆核逮问有旨罢其分守而恭复自＜锍-釒＞乞留乃有是命于是兵部及科道各论其贪黩之罪乞罢  且言东州之败总兵孙文毅已坐死罪恭不宜独免不听
　　○丙午
　　○罚成国公朱辅武清伯赵承庆俸各一月以进冬至庆贺表行礼于南京中府入班迟慢为监察御史所劾也△初监察御史任文献清军浙江有闲住通判沈徵者钱塘人其户名与绝军沈三同文献特之及也名同而军绝者尚十余家徵因群聚而喧于外文献闻之遽下令有枉者余办之徵等不为止因共毁其告示牌及东栅阑时澂等党聚者百余人市民遇而观者复以千计一城尽哗文献乃枷总甲九人者出将以警众澂等复破其枷而释之又以李贵者常书军册疑为所中因群至其家捕贵不得遂毁其门及地器物而去镇巡官闻变捕澂等数十人送狱俱拟充军仍治澂前事令补绝户军乃以其事闻澂亦令男讼冤阙下并告文献在浙私淫民妇狎比侍童多贷人金致市恩出入人罪及他不法十余事有  旨徵文献还而遣给事中张弘至郎中杨锦往按之还言澂军籍可疑又率众肆行宜如原拟所诉文献事署对多言诬者而文献常与闲住郎中许纶有故令驿夫为之役又善大官厨役沉玉为其妻敛助役今二事得实事下刑部议澂复诉按事者狥情偏枉为文献隐于是再命大理寺寺副林正茂往会巡按监察御史夏景和覆验且令械系澂及诸证佐至京逮文献会官治之已而澂复奏辩不已文献亦奏按事者以臣代还故入其罪刑部尚书闵圭乃澂乡人于是下都察院会刑部大理寺锦衣卫廷调之议以澂户名虽同沈三而年远籍亡宜免佥补其倡众纵恣欺辱宪臣诬奏多官乱常梗化輙生厉阶坐以充军乃比聚众弃毁器物例原情犹重宜在不赦文献事虽不尽如澂奏实于宪体未谙以致奸豪肆侮宜坐奏事不实赎徒送吏奏处狱上皆准拟是狱党澂充军者九人承勘者布政使孙需按察使朱钦参政欧信副使吕璋参议吴＜王已＞佥事陈辅俱以失于参详赎杖还职所连逮千余人考验再踰年诸司杂治文献事有无竟不能明调狭西蓝田知县△是日卯刻山东济宁州有星起酉南光如电至东北而损天鼓鸣
　　○丁未
　　○赐代府安岳郡君并仪宾李经蒙化郡君并仪宾郭琦祁阳郡君并仪宾李镛靖江王府理定郡君仪宾龙骖诰命冠服如制△先是巡按福建监察御史陈玉劾巡抚南直隶御史彭礼屡经弹劾行事乖方纵容子弟求骗财物太仆寺卿吴洪及山东布政使俞俊先任福建时俱多支折俸钱钞凤阳知府孟俊残忍刻薄杨州知府王恩阳柔阴险俱当黜退  命吏部通行查勘务见有无实迹明白回奏毋得朦胧亏枉
　　○己酉
　　○赐楚府辅国将军均金□若死均金□若永安懿简王之孙镇国将军季城之子也强暴自恣数胁取人财其从兄均镏及均铬皆早卒嫂王氏杨氏寡居均金□若逼而淫之又蒸庶母余氏或延过其第通宵不返侍女銮英发之楚王以闻  命司理监太监扶安都御史陈璚往验之辞服有旨均金□若罪恶深重及余氏俱令自尽王氏杨氏忍耻不首革其封号仍令本府约束其助均金□若为恶者唐宋等五人俱充军△降广宁卫都指挥佥事李恕为指挥使坐虏寇镇远堡失于防御也△夜月犯垒壁阵东第四星△授进士孙祯潘铎赵铎汤礼敬为给事中祯户科铎兵科礼敬刑科○庚戌  命故宁晋伯刘福支过禄米免还官△兵部尚书刘大夏言南京及凤阳  陵庙近有大风拔木之异河南湖广有大水之异今京师有沉阴若雨之异据此各徵必有所召乞敕府部大臣及各处守臣凡事非  祖宗旧制有害于军民者一一条上禁革仍望  皇上慎厥身修益崇俭庶灾异可弭  上曰卿所言具见忠爱所司各看详以闻
　　○壬子
　　○周府河清王安沈薨王昭和王庶长子母李氏成化十六年生弘治五年袭封至是薨年三十三讣闻辍朝一日赐祭葬如制谥曰端穆△升户科左给事中蔚春为福建布政司右参议浙江杭州府知府梁万钟为尔  都转运盐使司运使
　　○癸丑  圣慈仁寿太皇太后圣旦  上率皇太子及亲王上寿免命妇朝贺
　　○赐百官宴于午门○赐各王府庆贺官员人等钞币有差△周府封兵王子封□土薨王康懿王庶长子正统九年先封镇国将军袭封封丘王至是薨年六十七讣闻辍朝一日
　　○赐祭葬如制谥曰和温
　　○丙辰
　　○南京通政使司右通政徐说以被劾乞致仕许之南京刑部左侍郎樊莹乞致仕不允
　　○丁巳  诚孝昭皇后忌辰  上祭奉先殿遣驸马都尉齐世美祭  献陵△南京贵州道监察御史年道丁忧服阕复除云南道△吏部覆奏户科给事中蔚春所陈欲通查大臣之被劾及推荐者前后有被劾十一次者都御史洪钟太常寺卿李温十次者侍郎郑纪九次者通政江清徐说八次者尚书王宗彝都御史史琳七次者都御史彭礼太常寺卿崔志端六次者侍郎张达四次者尚书侣钟有论荐至十一次者侍郎许进十次者尚书周经四次者都御史马中锡进退惟命  上曰徐说已致仕矣其余姑置之△户部会官议各巡抚都御史并漕运事宜一遮洋官行粮自明年为始卫分在南京者于南京各卫支米三石在江北者于淮安常盈仓支米麦一石八斗余仍旧一南京并直隶凤阳等卫运船粮价原计一百二十两每十年更造每只官给银五十五两而以其旧船准银二十两余则取办于军令宜工部每船添派银七两一各处钞关角□羊纳钱钞路费不下五七百两其实用反不逮所费请乘此荒年准令折银二年为便一宁夏地方边患烦重而岁辨红花耘种采摘动役军余二三年人且其角□羊进器物烦费乞暂令停止一近令松江府改织袍布并纻丝银丝纱准额内岁造常数计改织布段比岁造价多数倍改织一疋止准岁造一疋不请折价准抵一豊润县仓分收蓟州海运粮米十万石岁久革去并废其官所遗仓廒坐收各卫屯种及民壮子粒诸粮率三四万石今增至四万三千有奇乞仍增副使一员攒典一名以司其事  上曰船粮每只准增银十两岁办红花改造段造所司查奏定夺余如所议
　　○戊午
　　○钦天监奏弘治十六年二十五日夜望月当食一分二十杪依回回历推筭则不食缘所食数少请待临期观候免百官行救护礼部言若不救护恐临时月食有验反为失误  上命如例救护△升太仆寺少卿王质为本寺卿以召募土兵有功也△南京户部尚书王轼等械贵州叛贼米鲁等之党阿杂米朵洪子华阿旧李聪适得摄授等至京有旨令锦衣卫会三法司廷言□匊之狱  上命杂等五人即斩于市不必覆奏适得摄授给功臣之家为奴
　　○己未  命山东兖州府借支临泉水次仓兑军粮八万一千余石免徵偿以户部言两税并恐民力不堪也礼部尚书张升之子意补荫为国子监生从其请也
　　○礼吏覆奏南京光禄寺卿杨俊所陈恤宗室以广  圣恩事谓俊欲如宋朝宗室仕官科日故事凡将军中尉之子许充生员报名于各伴读教授处授以五经教以文字长史司提督考校量给廪膳校余供养成材于本处一体乡试诚会试中进士者除授宗枝无碍府分长史等官副榜者除教授审理等官食粮应贡中者除工正杂职等官所言亦自有见但教授审理以下官视奉国中尉品职既卑俸禄亦薄且非  圣祖立法初意请如旧从之
　　○辛酉
　　○初河南兑军起运粮岁二千七万石内起运蓟州者十万石常奏准每石折取银六钱至是巡按监察御史李咨奏欲将弘治十五年原派本色者十七万石亦徵折色以苏民困户部议谓十七万石之内如有起运京仓者宜仍徵本色其起运天津蓟州者宜如咨所奏从之△户部以今岁天下灾伤粮税减损而国家  出无经乃会计其嬴缩之数上之谓每岁天下税粮存留一千一百七十六万四千八百六十五石有奇起运一千五百三万四千四百七十六石有奇马草存留四百九万三千五百六十四束起运二千一百八十五万二千七百四十八束绢二十七万八千二百八十七疋布五十七万六百三十七疋绵绒三十七万四千九百三十五斤户口食盐钞存留七千三百五十三万三千三百七十九贯起运四千四百七万四千七十九贯钞关船料钞大约三千七百十九万三千六百一十一贯各运司额办盐课一百九十五万四千三百五十五引屯粮大约三百七十七万六千二百九十三石有奇比年有遇事故停减而岁入不及原额者有逐年加添而岁支过于原额者至有一岁所入不足以供一岁支用者其停减者如漕运米四百万石除天津蓟州岁收三十万石京通二仓岁收三百七十万石每岁该放支三百三十八万石成化二十一年因腹里灾伤并延绥等处缺储将额内米粜二百二十五万石弘治七年因张秋河决寄收临清仓八十九万石后因运船迟误寄收天津仓四十万余石加河南山东山西起运京边粮料岁有定额八年因地方灾伤山东少起八千九十八石河南少起三万八千三十九石山西少起一十三万七千二百石又如内府供用库内官盐光禄寺酒醋面局岁收粳糯米十三万四百五十石仅足用十二年奉诏蠲米五千二百二十三石旋告不足而复徵补此停减之  略也其加添者如军官折俸银景奉六年一季支一万三千余两弘治十四年一季支十三万九千九十余两多十二万七千两军士冬衣布花成化十三年支十九万六千八百余疋弘治四年支二十三万三百余疋多三万三千四百五十七疋锦衣卫官军月粮成化五年月粮支二万六千九百余石弘治十五年月支四万五千六百余石多一万八千七百余石武骧右卫勇士月粮成化八年月支一千五百九十余石弘治十五年月支三千一百五十石多一千五百六十石象马等房料豆弘治四年岁支二十三万九千四百余石十四年岁支二十九万六百余石多五万一千二百石草束四年岁支七百六十一万五百二十八束十四年支九百四万五千四百一十六束多一百一万九千八百六十三束他如外承运库十四年收绢二十七万八千二百八十七疋本年放支三十一万二千三百七十二疋多支绢三万四千七十五疋又如内承运库先年进金止备成造金册支用银止备军官折俸及兵荒支给近年累称不足金则以税粮折纳及于京市买过八千三百八十六两有奇五次取太仓银共一百九十五万两甚至将河西务钞关船料改拟折银进纳光禄寺先年会派厨料牲口各有定数俱足一岁供用近来数次借太仓银共十万三千四百三十两又如各边先年除原派料草外岁该送银四千八万两自弘治十三年用兵以来大同宣府巡绥类角□羊过银四百二十五万二百余两开中盐六百六十一万三千一百余引茶九百万斤举行纳官等例三十余件又如各运司岁办盐课初止备兵荒之用近各王府岁支食盐价银一千二百八十两织造近支过盐六万引银六万两此加添之大略也此皆在内者在外如河南岁存税粮一百二万七千二百四十余石本处诸司并各王府岁支一百一十六万五千三百九十余石少粮一十四万余石山西岁存税粮五十万一千四百七十二石本处诸司各王府岁支一百七十九万八千七百六十六石少粮二十九万石虽各有折色数亦不多湖广等处大率类此是官用已不足矣在民者如山东河南北直隶角□羊边折粮先年榆林每石不过二钱五分宣府不过八钱五分近因边方多事故徵本色每石用银至一两八九钱各处开地先年许民开种帮贴粮差近为王府勋戚乞请至一万余顷又如内府供用等库速香黄腊岁输有定额近令广东添买速香至四万五千斤各司府添买黄腊至十一万斤顺天府人买速香三千斤黄腊八万斤是民财已一耗尽矣支常入之赋或以停减而不足常用之数又以加添而过多则知在外在内一岁所入俱不足以供一岁所出况以灾伤迭见供亿频繁平我朝洪武间建都金陵当时供给南京为重各边次之自永乐中定跸燕都其后供给京师为重南京次之各边又次之然洪武时供给南京上于湖广江西浙江应天宁国太平及苏松常镇等处供给各边止于山西狭西及河南山东及北直隶等处今天下惟狭西山西云南贵州广东广西四川福建及隆庆保安二州钱粮俱在本处存留起运边方内福建广东止有起运京库折粮银其湖广江西浙江及苏松常镇庐凤淮扬既供南京又供京师北直隶河南山东既供京师又供各边又正统以前国家费用减省民之输纳不出常额之外自景泰至今供应日盛往往于额外加徵如山东河南之增纳边粮浙江云广之添买香蜡皆昔所无者若计近日之用以逆将来之费诚有可忧者矣往者时岁丰登运河易达边方无调发州县无流徙有司得以籍先年之积制一岁之用今太仓无数年之积而冗食日加于前内帑缺见年之用而给费日加于后郡县旱潦之不时边方请给之不已万一漕运迟误边郡有警则京储求岁入三百七十万之数边饷边湏四百万两之银亦已难矣不幸复加数千里之水旱连十数万之军旅又将何所取给哉伏望  皇上悯天下民物凋弊之甚念财赋需用之急特敕府部院寺大臣并科道官输忱画策疏列奏请以候采择命会官议处以闻
　　○夜月犯上将星
　　○癸亥太仆寺少卿储巏丁忧服阕复除原职
　　○加山东按察司副使李善俸二级录其修河及擒贼功也
　　○以旱灾免辽东定辽左右等十卫屯粮有差
　　○安南国来贡陪臣阮郁死于京师命赐之祭仍令所司归其丧于本国
　　○甲子山西应朔代三州山阴马邑阳曲等县俱地震有声如雷
　　○乙丑定都司领班官比较法故事各都司京操官军以都指挥领之有指挥等官分领劄付官军既至分隶各营操练而以都指挥分各营哨协同各卫指挥把总其军有脱逃各营总兵官比较都指挥多受棰挞仍下狱治罪停其俸至是中都留守司署都指挥佥事尹增等奏诉之谓臣等职在统领军之逃亡皆领班指挥等官所致今以军数不足则下狱问罪又且罚俸比较棰楚不止一营且领班都指挥至京旧皆分隶五军营随操今分拨各营与各卫指挥把总有事悉听号头等官
　　节制有乖大体下兵部议以上班官军分团营者有领劄付者官旗故比较不及于都指挥三大营无领劄付者其比较之法诚如增等所言乞增置官旗领劄付如团营例其都指挥止今于五军营寄操而往来查核军马之数从之△升南京吏部郎中程温为南京通政使司参议  命故怀宁侯孙泰支过禄米免还官升甘州右卫指挥使王澄为都指挥佥事录其随征哈密功也
　　○丁卯
　　○总督两广军都察院右都史潘蕃乞致仕不允
　　○申刻南京地震
　　○戊辰
　　○客星见张宿天庙星旁
　　○己巳
　　○客星行至翼宿
　　大明孝宗敬皇帝实录卷一百九十二
　大明孝宗敬皇帝实录卷之一百九十三
　　弘治十五年十一月庚午朔钦天监进弘治十六年大统历  上御奉天殿受之给赐文武群臣颁行天下本监官复诣文华殿进历于  皇太子
　　○升翰林院待诏潘辰为本院典籍以九年秩满也
　　○辛未翰林院修撰毛澄病痊至京复除原职
　　○广东道监察御史王俸丁忧服阕复除江西道
　　○壬申广东琼州府黎贼符南蛇反镇兵讨之不下户部主事冯颙奏本府远在大海之南中有五指山峒黎人杂居外有三州十县一卫十一所周三千里国初民黎安堵永乐间军民潜通贸易始从招抚置土官知州知县等分属节制寻皆革罢犹统其属抚安如故成化间黎人作乱三度征讨将领贪功妄杀残及无辜弘治间知府张桓贪残私歛大失黎心继以知府余浚贪刻尤甚黎人苦之相聚为乱致有今日符南蛇之祸二人已经罢黜南蛇等先后所为或自相攻击倚山阻险剽掠村落而已有司不察过于传报以致兴师动众百姓死于锋镝血肉膏于野草诚可悯恻臣生长是土亲所见闻其五指山林箐深密川泽险阻兵不可入黎众聚散不常攻之则不能穷其巢穴置之则伤我官军今虽称窜避实则侵掠未已乞勾考原设土官应袭土舍熟知夷情险易者给之赏犒使各集土官可得万数期集五指山听分巡分守官节制奋击有能擒斩首恶符南蛇者复其祖职此以夷攻夷之道不烦军旅而数月之间当有献俘之报不然臣恐师旅之兴无已日也兵部覆奏谓颙言可采请下镇巡官议处迨激变首恶者以闻及请增设广东按察司副使一员专整饬琼州府兵备且荐廉州府知府王继可任其事从之遂升继为按察司副使
　　○客星仍在翼宿
　　○癸酉工科给事中陶谐言经史繁多难于遍览惟宋儒真德秀大学衍义一书简而明约而尽乃治道之指南请以是书一置经筵以备进读一置宫禁以备退览庶益弘盛德大业于无穷有旨令礼部看详以闻礼部言衍义一书已命儒臣于经筵进讲今谐复以是为言诚以治天下之大本大端莫要于此复乞  圣明俯纳其言益勤  圣学不独外而经筵虽内而宫禁亦置一编用备观览则  圣德愈宏治道益隆矣  上纳之
　　○是日晓刻金星犯井宿北第一星
</div>
    <div class="pagination">
<a href="明实录孝宗实录_page107.html">上一页</a><span>...</span><a href="明实录孝宗实录_page103.html">103</a><a href="明实录孝宗实录_page104.html">104</a><a href="明实录孝宗实录_page105.html">105</a><a href="明实录孝宗实录_page106.html">106</a><a href="明实录孝宗实录_page107.html">107</a><span class="current-page">108</span><a href="明实录孝宗实录_page109.html">109</a><a href="明实录孝宗实录_page110.html">110</a><a href="明实录孝宗实录_page111.html">111</a><a href="明实录孝宗实录_page112.html">112</a><a href="明实录孝宗实录_page113.html">113</a><span>...</span><a href="明实录孝宗实录_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
