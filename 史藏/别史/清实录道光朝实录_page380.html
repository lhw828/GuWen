<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 380 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 380 页/共 848 页
  </h1>
  <div class="content">
   ○以礼部右侍郎陈用光、署户部右侍郎、兼管钱法堂事务。　　

○旌表守正捐躯山东德平县民孙士明女留姐。　　

○以大雩祀天于圜丘。自是日始。斋戒三日。　　

○辛丑。谕内阁、本年畿辅一带。久形亢旱。麦收歉薄。昨降旨饬查仓储。豫筹接济。并禁囤积等弊。以平市价。用期实惠及民。俾安生业。兹据御史祥福所奏、亦为贫民筹食起见。著步军统领衙门顺天府五城饬属妥筹。实心经理。毋使一夫失所。傥有不安本分之徒。以就食为名。尤当详加区别。安置得宜。勿令藉端滋事。其近京被旱各州县。粮价增昂。各该地方官务当确查粮数。严禁奸商渔利。囤积隐匿。及不肯零星粜卖。以致小民艰于口食。并禁胥吏人等串通舞弊。傥查有前项弊端。即从严惩办。以儆奸蠹而济民食。　　

○又谕、奕泽奏、请严密稽察平粜事宜一摺。本年夏令亢旱。诚恐食价增昂。前经降旨令直隶总督顺天府府尹等、豫查仓储确数。并令仓场侍郎于仓贮粮石内。可以动拨若干。发交五城。筹议减价平粜。如有奸胥市侩。冒领囤积居奇。著都察院堂官随时前往严密稽查。兹据奕泽奏称、平粜之时。奸商雇觅男妇老幼。令其代为零买。积少成多。把持垄断。且受雇之人。略加盘询。决不承认。既未便将承买之良民。严切究诘。若多派官役查禁。又恐藉端索诈。转滋纷扰。自系实在情形。著该管承办官员。于平粜时认真稽察。务须弊绝风清。贫民均沾实惠。毋徒以出示晓谕空文塞责。　　

○谕军机大臣等、寄谕盛京将军奕颢、河南巡抚杨国桢、现在天时亢旱。直隶地方。麦收歉薄。贫民觅食维艰。必应豫筹赈粜之用。据琦善奏、该省仓储。恐不敷动拨。当于就近邻省筹办。著奕颢等查明奉天河南两处。是否可以协济。所属地方收成若何。何处可以采买。并能采买若干石。体察情形。迅速具奏。将此各谕令知之。　　

○又谕、现在天时亢旱。二麦歉收。直隶附近京师一带。乏食贫民。往往四出就食。朕思山海关以外。岁屡丰收。此时小民扶老携幼。纷纷出关就食。该乡愚等一时不能领得该州县印票。势所不免。该副都统当随时稽察。勿令匪徒窜迹其间。如果系实在贫民为觅食起见。自未便加之禁止。著左廷桐、饬属留心体察。并另立档案。将该贫民等姓名籍贯人数。详细载明。照向来办过章程。即行验放。俾各遂其谋生之愿。将来年谷顺成。此等贫民。仍须复其邦族。则按籍而稽。尤觉易于查察。免致流离失所矣。将此谕令知之。　　

○又谕、本日据琦善奏、查明直隶各属缺雨情形。并豫为筹计等语。本年天时亢旱。麦收歉薄。小民觅食维艰。自应早筹仓储。以备将来赈粜之用。据该督查明各属常平仓谷。除豁缺动缺之外。以司册核计。应存谷四十八万余石。而核实计之。恐尚无此数。其社仓义仓两项。应存谷四十七万余石。而气头廒底之类。亦不免岁有折耗。自应于邻近省分酌筹济用。现已谕知河南奉天两省。各查明该处收成若何。是否可以协济。迅速具奏。届时酌量办理。至各属地方贫民。诚恐藉觅食为名。别滋事端。甚而纠众抢夺。流为盗贼者。亦或不免。该督总当随时饬属查察。加意抚绥。不可徒托空言。务须亟筹善策。以副朕宵旰焦劳之至意。将此谕令知之。　　

○裁河南淅川县知县、汤阴县宜沟驿驿丞缺。改南阳府同知为淅川厅抚民同知。驻淅川县。定为繁难题缺。怀庆府通判为简缺。淅川县典史为淅川厅照磨。兼司狱事。南阳县县丞为荆子关分防县丞。驻荆子关。归淅川厅管辖。从巡抚杨国桢请也。　　

○两江总督陶澍等奏、裁江苏各标营马步战守兵七百七十三名。安徽一百九十三名。江西二百五十六名。下部知之。　　

○缓徵直隶三河、蓟、玉田、通、武清、宁河、大兴、宛平、昌平、顺义、遵化、固安、永清、十三州县被旱村庄新旧额赋。　　

○壬寅。上乘马至天坛门外。步诣南郊斋宫斋宿。　　

○癸卯。上自斋宫步诣圜丘。行大雩礼。御制祝文曰。呜呼皇天。世不有非常之变。不敢举非常之典。今岁亢旱异常。经夏不雨。岂但稼穑人民。倏罹灾患。即昆虫草木。亦不遂其生。臣忝居人上。有治世安民之责。虽寝食难安。焦忧悚惕。终未获沛甘霖。日前社稷坛方泽致斋期内。均蒙浓云四布。微雨飘洒。而不能畅施。仰见天心仁爱。总缘臣罪日深。鲜诚鲜敬。不能上感天心而叨鸿贶。敬稽乾隆二十四年。皇祖高宗纯皇帝恭行大雩之礼。臣于万不得已。仰溯成规。战兢干冒。省躬思过。冀可仰邀赦宥。抑臣祀事不敬。骄侈之心。不觉萌而萌与。日久怠于庶政。不能忧勤惕厉与。出言不谨。有干谴责与。赏功罚罪。轻重不得其平与。重起陵园。劳民伤财与。任官不得其当。以致政有丛脞与。刑罚不得其平。含冤无所控告与。惩办邪教。滥及无辜之人与。官吏欺朦。民隐不能上达与。西陲连次用兵。未免杀戮之惨而务边功与。南省灾民。赈抚不得其宜。委于沟壑者众与。楚粤逆猺。剿抚不当。以致民遭涂炭与。凡此者。皆臣思虑所及。宜加黾勉省改。其思虑所不及者。盖有之矣伏祈皇天赦臣愚蒙。许臣自新。无辜万姓。因臣一人是累。臣罪更难逭矣。夏徂秋至。实难再逾。叩祷皇天。速施解作之恩。立沛神功之雨。以拯民命。稍赎臣愆。呜呼皇天其鉴之。呜呼皇天其惠之。臣不胜忧惧惶恐之至。　　

○诣关帝庙拈香。　　

○幸圆明园。　　

○诣绮春园问皇太后安。　　

○谕内阁、朕于本月二十七日恭诣天坛斋宿。摅诚吁祷。是日戌刻。浓云四布。雷电交作。澍雨立沾。本日据顺天府奏报得雨二寸。礼成后。策骑还园。欣看积水载涂。此皆仰赖上天垂佑。朕钦感之余。倍深寅畏。所有在坛襄事之耆英、舒英、色克精额、元禄、及太常寺堂官、并各执事人员。俱著加恩赏加一级。连贵恭读祝文。娴熟从容。声音朗畅。著赏加二级。并加赏羽缎一板。大卷纱二匹。帽纬二匣。其歌章作乐之乐舞生等、节奏和谐。疾徐合度。俱各赏给两月钱粮。　　

○甲辰。谕内阁、昨降旨饬令稽核仓储。以备赈粜。兹据户部奏平粜减定价数。仓场奏实贮备拨粮数。顺天府奏京城内外分厂出粜、暨筹议章程各摺。在京五城正副十厂。著拨给米五万石平粜。粳米每石制钱一千七百文。稄米每石制钱一千文。每人每日。准籴米自一二升至二斗止。不得逾数。其大兴宛平之黄村、采育、定福庄、孙河、沙河、卢沟桥、庞各庄、七厂。著拨给稄米二万石、加拨黑豆二万石平粜。稄米即照户部此次减定之数。每石制钱一千文。黑豆仍照原定认买之数。每石制钱七百文。定期出粜。又通永霸昌二道所属之通州、蓟州、三河、昌平、平谷、密云、顺义、七州县被旱较重。著拨给粟米三千石、白麦三千石、黑豆二万石平粜。粟米每石减定制钱一千三百文。白麦每石减定制钱一千五百文。黑豆每石亦照原定认买之数制钱七百文。分厂出粜。所有应拨粮石。著仓场侍郎查照成案。即于京城十一仓内照数动拨。该府尹等即刊刻誊黄。遍行晓谕。责成监粜各员。恪照所议章程。妥为设厂经理。不得搀和糠土、及私增粜价、克减升斗、并囤户冒买、吏胥勒索诸弊。傥查有经理不善。即指名严参惩办。不准稍有徇隐。务期实惠及民。用平市价。又据御史徐培深奏、顺天府所属被旱较重地方、请饬查极贫之户、赈粜并施等语。著该府尹等即饬各州县一面平粜。一面迅速查明极贫户口确数。核实赈济。毋使流离失所。用副朕勤恤民隐至意。　　

○又谕、给事中富兆奏、王公官员应领季俸、请折给豆石一摺。国家禄糈所颁。固有常经。即偶遇偏灾。筹备赈粜。亦有历届成案。如该给事中奏、请将本年秋季在京王公、及文职五品以上、武职四品以上各官。应领稄米仓米。抵给豆石。其稄米仓米留贮仓储。以备赈粜之用。无论现在仓储足敷给拨。即定例王公官员应领季俸。辄以豆石抵给。则米价岂不益昂。所奏毋庸议。　　

○谕军机大臣等、本日据禧恩等奏、详查逆猺案内审讯各情节、并粤猺窜入楚境、迅即扑灭、拟事竣前赴连州各摺。览奏均悉。据禧恩等提到兵丁熊生发等、讯明在羊泉街杀毙之猺匪。所指面貌各情节。似与逆猺赵金陇年纪面貌。尚属吻合。且各处摉捕零匪。并无该逆藏匿踪迹。其为实系歼毙之处。似属可信。该逆之妻赵盘氏、己被官兵剿毙。赵幅银妻子、现饬属严拏。此外并无逆属窜出。赵文凤之弟赵文彪、赵文凤之妻赵盘氏、毋庸解京。应即照律拟罪。至所称粤猺三四百人一起。在兰山之烂泥坳、至江华之濠江冲、聚集裹胁已有二千余人。由大小林岗冲劫掠。欲断锦田粮道。经禧恩等飞檄文武员弁、于各隘防堵。余步云、曾胜、二十一日先后俱到锦田。饬令参将兴安泰、带兵五百名。自背江口至濠江堵截。猺匪聚众冲出。直扑营卡。该参将令弁兵施放枪炮。立毙数贼。贼目领众上前。我兵急催枪炮。又毙贼二十余名。并将贼目击毙。二十三日副将张必禄、参将王锡朋、兴安泰、带领得力备弁。在前探剿。余步云、曾胜、督率大队弁兵继进。贼匪顺濠江冲山顶跟追四十余里。至银匠冲地方。猺匪占据三处山头。我兵用炮轰击。被土埂间隔。贼势下压。张必禄、王锡朋、率领备弁奋力上攻。曾胜督同兴安泰等、向贼占右山仰击。余步云率黔楚大队弁兵、向贼占左山抄杀。立毙猺匪三四十名。又刺杀数十名。该匪抵死抗拒。贵州兵丁罗亨禄、带旗登山。连毙二贼。余步云、曾胜、乘势督兵直前攻扑。杀毙红白旗手二名。张必禄指令兵丁击杀身穿黄色马褂贼目十数名。王锡朋亲执长矛。扎毙红旗头目一名。并获旗一面。上写有两广总兵赵文兴字样。贼势奔退逃窜。我兵向前追杀。毙贼不计其数。有割耳级呈验者三百二十余名。生捦男妇一百余名。夺获枪矛无数。阵亡兵丁四名。带伤弁兵六十九员名。尚有贼匪一二百人。欲由葛藤冲窜回广东。经防堵大桥之都司色成额、守备杨昌凯、拦头剿杀十余名。捦获男妇五十余名。其余向麻冈冲一带逃窜。复饬将弁严加摉捕。据张必禄、王锡朋、禀报在麻江地方。带领镇筸兵丁。将该匪赵仔青、暨该匪之妻、子女二人、一并捦获。赵仔青业于讯明后凌迟处死。其妻杨氏、及其子赵狗儿、女赵三妹、并生捦男妇、由卢坤归入逆犯案内、分别照例办理各等语。此次粤猺赵仔青窜入楚境。沿途裹胁至二千余人之多。往来游奕。俱在深山密箐。剿捕较难。禧恩等咨会余步云、并饬曾胜、会同防捕兜剿。旬日之内。将猺匪大股歼除。并将首匪赵仔青生捦正法。余匪亦悉就歼捦。办理尚属迅速。业经明降谕旨、将卢坤等交部议叙。王锡朋等加恩升补。至未获之猺匪赵仔漋数十人逃窜。著即查拏务获。勿致漏网。湖南官兵如此奋勇勤劳。粤省则庸懦不堪。可恶之至。设若湖南督提镇将等。亦如粤省之无能。则蕞尔猺匪。不知欲酿出何许事端。粤省当逆猺赵金陇滋事时。并不速为筹办。以致猺匪滋蔓。窜入湖南境界。已属玩延。现在连州等处猺匪。仍复跳梁。尚未蒇事。禧恩、瑚松额、请前赴该处妥筹剿抚之策。所见甚是。抵粤后、即确查该省办理情形。何以数月之久。尚复蔓延如此。从严参办。又另片奏、提督罗思举、请前往广东带兵协剿等语。前经降旨、令罗思举暂行兼署湖南提督。湖南地方紧要。且恐粤猺窜入楚境。须相机防堵。设法兜剿。罗思举著仍遵前旨毋庸前往。降调总兵鲍友智、著准其带赴广东。以备差遣。至请将鲍友智开复原官。前已有旨、将卢坤等保奏原单。交禧恩等核议具奏。将此由五百里各谕令知之。　　

○刑部议覆、户部左侍郎兼管顺天府府尹事申启贤等奏、请减追赃期限。据称军流徒犯。因追赃无力完缴。题咨豁免后。又须听候部覆。辗转羁候。几及二年。且旧发之犯未解。新发之犯续来。狱囚拥挤。病亡堪虞。请减限期等语。系为清理囹圄起见。请嗣后京外追赃人犯。除监守盗、及抢夺窃盗之赃、并过失杀人应追埋葬银两。仍照本例办理。其有还官赃物十两以上。向例监追一年。减为监追半年。力不能完者。按季请旨定夺。其入官赃二十两以上。给主赃三十两以上。亦俱减为监追半年。不及前数。减为监追三个月。力不能完。俱著免追。至命案内减等人犯。应追埋葬银两。例应监追三个月。即减为一个月。限满力不能完。咨请豁免。定地发配。毋庸听候部覆。其应监追半年者。在内由刑部。在外由督抚。于岁底汇题一次。再办留养之犯。一经地方官查验属实。即行发落。毋庸守候部文。均应如所奏办理。从之。　　

○以歼除猺匪迅速。予湖广总督卢坤等、议叙升补有差。


大清宣宗效天符运立中体正至文圣武智勇仁慈俭勤孝敏成皇帝实录卷之二百十五　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光十二年。壬辰。秋。七月。乙巳朔。享太庙。遣惇亲王绵恺、恭代行礼。　　

○谕内阁、申启贤等奏、分别劝惩各事宜一摺。据称本年畿辅缺雨。业经加恩缓徵平粜。闾阎自已无虞失所。惟是京城内外及附近州县。近有不安本分之徒。藉口灾荒。强行告贷。并有冒充饥民抢夺粮石之事。此等刁民。自应严加惩办。又据称蓟州等属绅士富民。有情愿捐输助粜助赈者。地方偶遇偏灾。有谷之家。能推其赢余。嘉惠桑梓。任恤可风。自应亟为奖励。著步军统领、顺天府、五城、及直隶总督、随时稽察。如有刁悍之徒。不安分守法。静候赈粜。藉端滋事。即严行惩办。治以应得之罪。不稍宽贷。其有乐善好施。情愿捐输助粜助赈者。核其捐数。照例优加议叙。奏明办理。又据另片奏、援案请将官员秋季俸米。先期支放。可使粮食愈充。市价日就平减等语。所有应放官员本年秋季俸米。著即于七月先期开放。该部知道。　　

○又谕、昨降旨饬令五城分厂平粜。以济民食。兹据御史程焕采奏、请煮赈兼行。俾极贫之户。糊口有资。向来五城饭厂。俱自十月起。至次年三月二十日止。本年著施恩加赈一月。于闰九月初一日起。散至次年三月二十日止。该巡城御史等、督饬司坊官员。实心经理。务期贫民均沾实惠。　　

○谕军机大臣等、据哈哴阿等奏、查明夷回商民贸易安静一摺。前因埣罕悔罪输诚。准其免税通商。并赏还茶叶变价银两。及抄没安集延田产。兹据哈哴阿等奏、茶叶变价银两。已如数给领。田产一项。现饬作霍尔敦查明筹赎。尚有各城查获安集延田产变价之款。行知各城阿奇木伯克一并筹赎。该参赞即饬该夷等具领。分别领回管业。此项银两。仍准于喀什噶尔备贮项下动用。核实具奏。哈哴阿业已启程回京。其哈丰阿郭继昌二员。著仍遵前旨。暂留喀什噶尔统带征兵。以资弹压。俟征兵全撒。防兵全到。训练熟习后。壁昌察看情形。咨会玉麟、再行奏请饬令各回本任。又另片奏、伊犁锡伯营马甲沙特洪阿、前因遇贼受伤。被缚出卡。乘间逃回。与甘心从逆者不同。准免治罪。仍著递回伊犁。交该旗严加管束。不准再挑差使。所得具报阵亡赏恤银两。即向追核。嗣后有似此投回之兵民。如查有别情。应行奏明办理。傥无别故。即照此次成案办理。将此由三百里谕令知之。　　

○又谕、前据杨遇春等奏、贵德卡外思昂拉番族抢劫。派用撒拉回民弹压摉捕。朕思撒拉回民赋性犷悍。向来卡外小有不靖。从未派令前往拒敌。当降旨令杨遇春将此次派用撒拉回民。究系何人主见。据实覆奏。兹据奏、恒敬酌派兵回前往后。始行札知该督。是此次派用撒拉回民。自系恒敬一人主见。不知事体之轻重。实属冒昧。著传旨申饬。嗣后如有卡外抢劫等案。不得派用回民。仍令报官查办。以杜流弊。将此各谕令知之。　　

○命回子郡王伊萨克、在乾清门行走。　　

○丙午。谕内阁、前因京师亢旱。朕躬祀天神坛。社稷坛。方泽。斋宿期内。均蒙浓云四布。微雨飘洒。上月二十八日。敬举大雩典礼。先期一日。恭诣天坛斋宿。摅诚吁祷。是日戌刻。雷电交作。甘澍立沾。次日顺天府奏报得雨二寸。连日膏泽叠降。续据奏报近畿一带。已有深透及五寸四寸之处。昨复云阴遍＜??幕＞。夜雨沾濡。此皆仰赖昊慈垂佑。朕心实深寅感。著于本月初七日。派睿亲王仁寿、恭诣天坛行礼。肃亲王敬敏、恭诣地坛行礼。初八日。派郑亲王乌尔恭阿、恭诣社稷坛行礼。惠郡王绵愉、恭诣天神坛行礼。庆郡王绵慜、恭诣地祇坛行礼。成郡王载锐、恭诣太岁坛行礼。敬谨报谢。用答灵贶。　　

○又谕、乌噜木齐回民张虎等、行窃民人孙忠银物。计赃逾贯。该都统讯拟将起意为首之张虎、依窃盗贼一百二十两以上律、拟绞监候。并声明失主孙忠、多开元宝二锭。领赃后即已他往。是否捏报。应俟贼犯全获。再行质讯。经刑部议驳、窃赃一百二十两以上首犯。虽同一绞候。而办理秋审。则以计赃已未逾五百两为情实缓决之分。今张虎纠窃事主孙忠银物。据犯供计赃四百三十八两零。兴事主原报不符。是否事主冒开。或该犯等畏罪谎供。抑行窃后辗转遣失。必应查讯明确。且此案同夥七人。虽王忠虎等在逃未获。而现获之伊玛儿、杨木沙子、无难隔别研鞫。事主孙忠已到案领赃。自应质明实数。何以任其他往。即或他往。无难饬传。何以必俟贼犯全获。始行质审。仅据贼犯疑似之供。朦胧定拟。何足以成信谳。著成格再提集现犯隔别研讯。并严缉逃犯。传讯事主。于被窃及分赃处所。确切根究。务得赃银实数。另行按律定拟具奏。寻奏、孙忠已回靖远县原籍。行提需时。经其胞兄孙昌投案。供称孙忠原拟带元宝六锭碎银三封。临行时伊恐不时需用。留下元宝二锭。未向孙忠告知。以致误报。并无别故。请仍照原拟完结。下部议。从之。　　

○谕军机大臣等、据讷尔经额奏、＜?口英＞咭唎夷船。乘风驶至山东洋面。现在巡防押逐一摺。＜?口英＞咭唎夷船。前已驶至福建江苏浙江等省。曾经驱逐。已降旨直隶山东等省。如该夷船到时。一律驱逐。兹据奏、登州镇总兵周志林咨称、六月十八日。刘公岛洋面。有夷船一只。乘风驶至。询系前在江苏等省被逐之船。带有羽毛大呢等物。欲求在该处贸易。并有刊刻通商事略说二纸。该夷船前经福建江苏浙江等省驱逐。尚敢乘风驶至山东。情殊可恶。断不容其进泊。致滋事端。该抚现已飞咨该镇。亲督舟师弹压。不许夷人上岸。如遇南风。不准起碇开行。所办甚是。一俟南风稍息。即饬将弁督押南驶。驱出东境。仍著飞咨两江总督、江苏巡抚、派拨水师将弁。于交界洋面巡防接护。一体押令南行。并咨直隶总督、饬令天津水师。在直隶山东交界洋面。认真防堵。以免乘风阑入。又另片奏、该国夷人。定例在广东贸易。乃明知故违。此次可以一船径至。将来无难多船驶入。若临时拦截。已觉较迟。请饬两广闽浙各督、妥筹防堵等语。所见是。已降旨谕令广东福建两省督抚等妥筹办理。将此谕令知之。　　

○又谕、前因＜?口英＞咭唎夷船驶入闽浙各洋。复由浙省镇海驶至江省大洋边境。当降旨令各该省督抚严饬沿海员弁。将该夷船立行驱逐。并禁内地民人。向其图利勾结。本日据讷尔经额奏、该夷船复驶入山东洋面。带有货物。欲求贸易。该抚飞饬登州镇周志林亲往弹压。即令水师督押南行。驱出东境。并咨会江省督抚于交界洋面。一体巡防接押驱逐。所办甚是。向来夷船祇准在广东贸易。不许阑入内洋。任其就地销货。乃该夷人明知故违。驶经数省洋面。一船如此。傥后此相率效尤。尚复成何事体。该夷船必先由粤闽各洋面经过。若果沿海员弁实力巡堵。不令北驶。何至听其随地游奕。至一经迅驶。阑至江浙各洋。则洋面广阔。阻截较难。即多派兵船。驱押截回。已属费力。著程祖洛等、悉心妥筹如何防堵章程。不使该夷船再乘南风驶入江浙各洋。以符定制。并著陈化成督率水师将弁兵丁。认真巡逻。随时稽查。傥有经过闽洋之夷船。即严行堵截。毋令北驶。此次押回夷船。该督等严饬水师接。管驱逐南行。不许片刻停泊。是为至要。将此各谕令知之。　　

○又谕、本年＜?口英＞咭唎国夷船驶至福建江苏浙江等省。已经各该省督抚严饬沿海将弁。驱逐出境。本日又据讷尔经额奏、六月十八日。有＜?口英＞咭唎夷船复驶至山东洋面。并刊刻通商事略说二纸。大意以粤省买卖不公。希冀另图贸易为言。该夷人情殊可恶。已经讷尔经额严饬将弁。在彼弹压。不许居民私相交易。一俟南风稍息。即督押南驶。驱出东境。因思该国夷人。向例祇准在广东贸易。立法綦严。乃该夷明知故违。且以广东买卖不公为词。是否广东洋商贸易不能公平。抑或夷商另有他故。藉端狡诈。著李鸿宾等体察情形。据实具奏。至该夷船驶入内地。必先由广东洋面经过。如果水师员弁、实力巡堵。何至令其北驶。至一经阑入内洋。则洋面辽阔。阻截较难。即多派兵船。驱逐截回。或致别生事端。实属不成政体。著李鸿宾等、妥筹防堵章程。并晓谕该夷人以天朝定制。该国夷船。祇准在广东贸易。不准任意驶入内洋、就地销货。俾该夷恪遵定例。是为正办。并饬李增阶、督率水师将弁兵丁。认真巡逻。随时稽查。傥有北驶夷船。力行截回。如再有阑入沿海内洋。惟该督等是问。其能当此重咎耶。将此谕知李鸿宾、朱桂桢、李增阶、并传谕中祥知之。　　

○颁赏皇四子、皇五子、王公大臣、内廷翰林、各省督抚、钦定平定回疆剿捦逆裔方略各一部　　

○丁未。以畿辅得雨深透。遣山东巡抚讷尔经额、诣泰山祀谢。御制祝文曰。京邑为四方之极。感应攸昭。岱宗居五岳之尊。监观有赫。前因时逢溽暑。象儆恒旸。恭遣亲藩。虔修秩祀。呼吸可通于帝座。代叩鸿慈。恫瘝倍切于朕躬。幸邀眷佑。辉腾半夜。月离毕以占星。泽沛崇朝。云出山而遍雨。惟神光华普照。灵爽式凭。迎生气于东方。溥醲膏于朔野。沐甘霖而资长养。亿姓胪欢。昭明德以荐馨香。寸衷钦感。今特遣内府司员、恭赍香供。交山东巡抚讷尔经额、敬谨代躬致祭。亲制祝辞。用摅谢悃。并令升香后虔焚上达。伏愿期符十日。岁稔三秋。举柴望以升中。泰山是仰。验水流而润下。鲁邦所詹。载展精禋。永祈歆鉴。　　

○谕内阁、前因原任伊犁参赞大臣容安、身为统兵大员。不知缓急。当英吉沙尔、喀什噶尔、二城待援甚亟。容安庸懦无能。坐拥重兵。不赶紧由叶尔羌进发。乃令哈丰阿等绕道和阗前往。以致耽延一月之久。畏葸不前。贻误军务。业经问拟大辟。解部监禁。入朝审情实办理。实属罪所应得。姑念伊曾祖阿桂平定西陲。经理新疆。周详妥协。嗣剿办大小金川。又剿捕撒拉尔、及石峰堡回匪。立就殄平。入任纶扉。赞勷枢要。二十余年。懋绩丕著。有古大臣之风。嘉庆年间赐谥文成。并入祀贤良祠。道光三年。加恩配飨太庙。功加于时。实堪嘉奖。那彦成虽经获咎。而在嘉庆年间曾在军营出力。道光年间两任总督。宣力中外。尚无贻误。若使容安观望迁延。英吉沙尔、喀什噶尔、二城。竟致失事。朕必照军法严办示惩。断不能曲加宽宥。彼时二城安堵。现在霍罕伯克遣使进表。极为恭顺。一切善后事宜。经长龄等妥为办理。朕轸念荩臣。推恩后裔。容安尚可宽一线。量从末减。著加恩贷其一死。发往吉林充当苦差。　　

○又谕、本年畿辅久旱。京城内外河道淤浅。间有全涸处所。若不及早挑穵。一律深通。无以资潴蓄而利宣洩。因思以工代赈。本系救荒良策。此时河身见底。其何处淤垫最多。何处无庸深浚。了如指掌。不难一望而知。趁此估计兴挑。要工既归核实。而贫民亦资糊口。洵属两有裨益。著派耆英、朱士彦、亲诣各处逐加履勘。即将亟应修理各段落认真确查。奏明办理。　　

○谕军机大臣等、据琦善片奏、直隶奏销报存仓谷四十八万余石。现经饬查。尚未覆齐。而就报到之七十七州县现存实数核计。已较奏册短至四成有余。其未经报到之处。亦可概见。是仓谷之非实贮。情事显然。其中有交代未清、尚须核算者。亦有交价作抵者。逐案查讯。颇需时日。拟俟灾务粗定。再行分别查办等语。本日白镕亦有饬查直隶顺天各州县义仓之请。地方官仓贮谷石。每于交代时委员监盘。加结申详。造册报部。原不准颗粒短少。若既露有亏短情形。即宜及早根究。免致不肖州县巧为弥缝。该督正当一面办理赈恤事宜。一面将各州县实存谷数。彻府清查。如有亏缺。即据实严参具奏。不可稍有瞻徇。又另片奏、安肃营拏获贼匪程二秃子等十八名。通州拏获截抢过路粮车之李玉等五名。均经批饬严行讯办。历来水旱灾歉。每有无赖游民。或盗窃匪徒。藉口灾荒。邀约多人。强借强索。甚至抢夺肆行。务须实力查办。安良善而惩强恶。是为至要。不可稍存姑息。懔之勉之。将此谕令知之。　　

○以直隶被旱。命免奉天河南山东商船米税。　　

○戊申。谕内阁、本日据御史徐培深奏、请亲行报谢天坛一摺。朕恪遵成宪。敬天勤民。凡典礼之所昭垂。皆遵循而无敢废。敬稽乾隆二十四年皇祖高宗纯皇帝恭行大雩之礼。先期斋戒在养心殿。诣坛斋宿。骑马不乘礼舆。朕详稽旧典。不敢有违。此次因京师亢旱。为民请命。以祈天佑。敬举大雩典礼。先期二日。在斋宫省躬思过。前月二十七日。骑马诣坛斋宿。不乘礼舆。凡以祖制煌煌。述遵无废。不敢过。亦不敢不及也。斋宫虔诚默祷。幸蒙昊慈垂佑。二十六二十七二十八等日。浓云四布。雷电交作。澍雨立沾。朕钦感之余。倍深寅畏。本月初二日。并据顺天府奏、膏泽叠降。近畿一带已有深透及四五寸之处。不敢不行报谢。续冀大霈甘霖。原非谓连次阵雨。京畿即已一律深透也。此次派睿亲王仁寿、恭诣天坛行礼。敬谨报谢。亦系恭查乾隆二十四年成例办理。不敢稍踰。朕何尝因幸叨灵贶。遽萌侈心。遂尔法宫高拱。自耽安逸乎。至御史陈焯奏、再申虔祷一摺。祭有祈焉。有报焉。该御史请以报为祈。稽诸礼经。亦无是理。朕谨遵旧礼。罔敢踰越。正应天以实不以文之意。将此通谕知之。　　

○又谕、御史宋劭谷奏、请酌定各省审理上控案件章程一摺。地方官马理词讼。果有偏徇屈抑滥刑逼勒及延不讯结等情。一经民人上控。该管上司。自应即行亲提究办。傥并无前项情弊。率因上控纷纷提讯。恐州县乐诿于上司。更启刁徒藉词拖陷之渐。其应如何详查例案。妥立章程。著吏部刑部核议具奏。寻议、嗣后讯系原问官业经定案。或有延不讯结及羁禁诈赃舞弊情事。在督抚处具控。即发交司道、或该管巡道审办。在司道处具控。分别发交本属知府、或邻近府州县审办。在府州处具控。即亲提审办。概不准复交原问官、并会同审问。委审后复经上控者。即令亲提研鞫。不得复行委审。若命盗案件尚未成招。寻常案件尚无堂断。呈内并无抑勒滥押等情。仍令原问官审理。傥有应亲提而委审。或应亲提委审而发交原问衙门者。照例议处。从之。　　

○谕军机大臣等、有人奏、浙省鹾政日敝。库款虚悬。酌拟清厘事宜六条。以杜弊源而裕国课。一、滞销引目。饬商按纲赔课。以免积压铳引。永杜新旧套搭。俾得年清年款。一、裁除浮费。宜酌定年额。永禁加增。一、运库收支款目。宜分别内外贮库。以杜混淆。一、正引未曾销完。不准请配余引。以杜避就。一、民私商私。宜委廉能之员认真查办。一、整顿盐务。宜慎选妥商协力办理。以上各条。著交程祖洛于路过浙江时。将该省盐务现在情形。悉心体察。督同运司实力清厘。苟可以振废弛而挽颓靡。即著酌量奏明办理。原摺著钞给阅看。将此谕令知之。寻奏、纲引套搭。库款牵混。系浙省向来积弊。欲正纲分。必先疏通积引。请将辛卯秋冬、壬辰春夏、四季正引。并作一纲。全行铳销。应完正杂钱粮。从癸巳纲起。分五年赔缴。暂停请领余引。即将积引作为余引。俟积引销完。再领余引。并革去巡商名目。以节经费。其余浮费之应裁应留。以前抚臣帅承瀛元年核定数目为准。下部议。从之。　　

○又谕、据给事中王玮庆奏称、直隶地方。连年尚属收成。民间富户自多盖藏。恐奸商因以为利。囤积居奇。风闻新城县附近之白沟河。平时富商。皆以囤积为渔利之计。积贮最富。涿州之新桥、马头、亦为富商囤积之所。请委员确查。或押令随时价平粜。或当官发给价值。以为赈济之用。其余各地方。如此三处囤积者亦复不少。请一并访查办理等语。本年畿辅一带亢旱。自应赈粜兼施。必须早为筹备。以资接济。如该给事中所奏。以本地之积粮。供本地之民食。较赴邻省采买。远路挽运。自为便捷。著琦善即派委贤员。前往各该处确查有无囤积粮石。酌量情形。妥为办理。该督务严饬委员约束胥吏。断不可以便民之事稍滋扰累。将此谕令知之。　　

○调署兵部左侍郎桂龄、署吏部右侍郎。以内阁学士姚元之、署兵部左侍郎。　　

○科布多参赞大臣英惠、因病解任。赏降调仓场侍郎钟昌、头等侍卫。为科布多参赞大臣。　　

○己酉。谕内阁、昨日吏部将满洲二品荫生分部学习期满以主事补用之庚长一员带领引见。因念伊祖托津、以大学士管理部务。宣力有年。人甚谨饬。庚长著加恩准其留部。遇有主事缺出即补。
  </div>
  <div class="pagination">
   <a href="清实录道光朝实录_page379.html">
    上一页
   </a>
   <span>
    ...
   </span>
   <a href="清实录道光朝实录_page375.html">
    375
   </a>
   <a href="清实录道光朝实录_page376.html">
    376
   </a>
   <a href="清实录道光朝实录_page377.html">
    377
   </a>
   <a href="清实录道光朝实录_page378.html">
    378
   </a>
   <a href="清实录道光朝实录_page379.html">
    379
   </a>
   <span class="current-page">
    380
   </span>
   <a href="清实录道光朝实录_page381.html">
    381
   </a>
   <a href="清实录道光朝实录_page382.html">
    382
   </a>
   <a href="清实录道光朝实录_page383.html">
    383
   </a>
   <a href="清实录道光朝实录_page384.html">
    384
   </a>
   <a href="清实录道光朝实录_page385.html">
    385
   </a>
   <span>
    ...
   </span>
   <a href="清实录道光朝实录_page381.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
