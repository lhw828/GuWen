<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 34 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 34 页/共 502 页</h1>
    <div class="content">○又谕、前据刘韵珂奏、租住神光寺二夷、业已搬迁。并遵查各情。当经降旨交裕泰到任后。按照节次寄谕。并刘韵珂覆奏各节。逐一访查。兹又有人奏、＜口英＞夷自占神光寺后。复欲于东门、水部门、西门外、建造楼屋。闽省工匠。互相纠约。不准受硋。乃闽县、侯官、两知县。出示严拏不肯受雇之人等语。似此抑民奉夷。尚复成何政体。著裕泰到任后。秉公密查。据实覆奏。毋稍瞻徇。原片及告示。均著钞给阅看。将此谕令知之。　　

○又谕、李星沅奏、驰抵粤西。暂住柳州。会筹剿贼。并就现在情形。约举大略六条广西贼匪。现经劳崇光、向荣、督饬弁兵。连获胜仗。柳州。庆远诸贼。歼除殆尽。而左右江各属。势尚蔓延。所有浔州府之大黄江。桂平之金田村。及附近平南、郁林等处。贼踪出没。人数甚多。该大臣现驻柳州策应。与劳崇光、向荣、互为声援。计周天爵、亦将驰抵军营。厚集兵力。分路兜捕。当不难迅埽欃枪。著该大臣等、因地制宜。于所拟六条。斟酌妥办。朕亦不为遥制。总期迅速蒇事。不致糜饷劳师。方为不负委任。已革巡抚郑祖琛、既据称熟习情形。著交李星沅、差遣委用。其应行查办之处。仍著严密确访。据实奏闻。毋稍徇隐。云南游击吕飞鹏、都司李廷楷、施嘉祥、贵州游击任大贵、何泽、都司彭长春、已令云贵总督、饬令兼程赴粤。随同剿办。广东潮州镇官兵。前经选一千名。亦准其咨调粤西。以备调遣。顷据徐广缙奏称、广西署桂平县知县李孟群、系首先督同练长。将贼首陈亚溃拏获。郑祖琛前奏、亦称密札顾元凯、李孟群等督捕。著李星沅、再行确查。如实系李孟群首先督拏。即据实保举。候朕施恩。其未获夥匪郑廷威、仍著速行捕捦。毋任漏网。徐广缙奏摺、著钞给阅看。将此由四百里谕令知之。　　

○以内阁侍读学士八十二、为太仆寺卿。　　

○广东潮州镇总兵官德存、因病解任。以广西梧州协副将寿山、为广东潮州镇总兵官。　　

○以剿办广西横州贼匪获胜。提督向荣、下部优叙。予阵亡把总马子超、外委谢光祖、祭葬世职。　　

○丁丑。上诣寿康宫、问皇贵太妃安。　　

○谕内阁、刑部核覆外省案内、用药迷奸人犯、由题改奏一摺。此案湖北崇阳县人朱灵机、在通城县地方。画符咒水。为人治病捉贼。已属妖妄。复因图奸妇女七人。哄诱拜符。用药迷奸。致张周氏、娄吴氏、均被奸污。实属淫恶不法。朱灵机、著照部拟改为绞立决。即行正法。以昭炯戒。该抚龚裕、办理此案。比照强奸律拟绞监候。尚属轻纵。著传旨申饬。　　

○谕军机大臣等、有人奏参、陕西臬司多慧、性情贪鄙。在山西多年、把持公事等语。据称该员与在省开设帐局之孟春亭、结拜兄弟。遇有州县领解各款。非经该员与孟春亭之手不办。该员因知府李元庆患病。代为弥缝。又因伊兄多瑞、前在山西介休县任内亏空。皆后任代为担承。是以办理清查时。专责出结之员。不问前任。凡遇升题调补。俱令出银。名为弥补清查。均由多慧手收。如所指沈林之调永济文泰之调洪洞。汪和之调河津。并程茂冲朱德澐之不肯出银各款。如果似此行私纳贿。必当彻底究办。巡抚兆那苏图。是否徇情容隐。亦应确查根究。张集馨、现在调任河南藩司。著传旨谕令该藩司、道经山西。会同山西臬司孙毓溎、按照所参各款。逐一严密访查讯究。据实参奏。张集馨、系特派之员。孙毓溎、甫经到任。均无所有其回护。傥查办或有不实不尽。将来朕别有访闻。或被人参劾。恐不能当此重咎也。原片著钞给阅看。将此传谕知之。　　

○宗人府奏、本年应考试宗室王贝勒贝子公将军之子。请封以应得品级。得旨。以奕佩、为不入八分公。义樾、为二等镇国将军。载崇、为头等辅国将军。溥丰、谦实、为二等辅国将军。寿善嘉善为三等奉国将军、祥翰、遐龄、遐昌、裕安、为奉恩将军。　　

○改铸直隶怀安县印信。从总督讷尔经额请也。　　

○戊寅。修热河喀喇河屯官仓。从热河总管经文图等请也。　　

○准广东南海、番禺、东莞、香山、新会、新甯、六县暂停加徵溢坦租银。　　

○己卯。上诣寿康宫、问皇贵太妃安。　　

○谕军机大臣等、劳崇光、向荣、驰奏、进剿桂平金田会匪情形一摺。另片奏、剿捕思恩等县匪犯。及歼捦首匪各等语。广西桂平县属之金田村。有会匪屯聚。经署总兵周凤岐等、督率兵勇。分投防剿。并派副将李殿元等、驰往堵御。该署总兵等、宜如何设法布置。奋勇争先。乃在思旺墟追击。被贼分股回扑。官兵失利。以致副将大员阵亡。文武员弁被害。虽因贼势猖獗。亦由调度无方。遂致堕贼术中。深堪愤恨。著李星沅等、查明失机文武员弁。据实严参。向荣剿办横州等处贼匪。屡获胜仗。现据奏称督带官兵驰往桂平。督同周凤岐、及在事文武。激励兵勇。合力兜捦。自当相度地势。熟审贼情。将此股逆匪克日歼除。至该匪诡装壮练。溷入我军。尤当豫为设防。勿致售其奸计。所有思恩、罗城、及昭平等县。捦捕贼匪多名。均分别从严办理。出力之文武员弁。查明保奏。未获之贼首张晚、要犯郑廷威等、仍著设法摉捕。无使稽诛。计此时周天爵、当已抵粤。该大臣等、虽分驻各处。声息相通。务当共殚心力。运等决胜。遇有奏报。著该大臣、及巡抚提督等、一并列衔会奏。以归确实而免纷歧。将此由五百里各谕令知之。　　

○礼部议奏、次年上元服色。得旨。正月十三日。朕御龙袍貂褂。王公大臣官员。穿蟒袍补褂。进坛时穿蟒袍貂褂。尔部所拟实属错误。至拟请阅视祝版。御龙袍。尤属大谬。　　

○浙江巡抚吴文镕奏、杭州、嘉兴、湖州、三府属。有漕州县。本年秋禾被水、被旱、被风、米质未能一律纯洁。请照例红白籼粳兼纳。从之。　　

○以广西剿贼失利。摘副将李殿元等顶带。予阵亡副将伊克坦布、祭葬世职如总兵例。千总田继寿、把总潘继邦、刘洪海、保定清、何其庄、杨万福、外委王兴、黄建勋、彭昌镛、巡检张镛、祭葬世职。　　

○展缓浙江新城、长兴、仁和、钱塘、海甯、余杭、临安、嘉兴、秀水、嘉善、海盐、石门、平湖、桐乡、乌程、归安、德清、武康、十八州县。因灾缓徵旧欠额赋。　　

○抚恤日本国遭风难夷如例。　　

○庚辰。谕内阁、惠丰等奏、议拟服色错谬。请交部议处等语。礼部尚书惠丰、侍郎瑞麟、均兼管太常寺事务。侍郎联顺、在内廷行走。遇有举行典礼。时常随从。均应熟谙礼节。何以于奏摺错谬之处。并未看出。惠丰、联顺、瑞麟、均著交部议处。尚书何汝霖、署侍郎孙葆元、侍郎曾国藩、均著加恩改为交部察议。所有承办司员、著查取职名。交部议处。　　

○谕军机大臣等、前因周天爵有海口坍陷。可以乘机筑坝攻刷。清江三牐。水系平流。可以废牐等议。谕令陆建瀛、杨以增查勘情形具奏。兹据勘明海口塌宽。系在两岸河岸。潮汐往来。碍难于溜猛沙浮之处。强为偪溜。并据确量各牐坝水势递高。节节钳束。实非平水。三牐不可议废各等语。披览所呈图说。形势显然。自无庸骤议纷更。惟所称宜于上游土坚水平处所相机筑坝。以资冲刷。著该督等、仍照前议妥办。毋胶成见而失事机。至添塘避牐一节。是否确切可行应如何筹画办理。亦著详悉奏闻。勿徒畏难而自画也。将此谕令知之。　　

○以剿办云南湾甸土匪出力。赏巡检周锡桐、蓝翎。知府彭崧毓等、升叙有差。　　

○以抢筑浙江海塘完竣。予同知张玉藻等、加衔升叙有差。　　

○辛巳。奉安宣宗成皇帝孝穆成皇后孝全成皇后神御于寿皇殿。上恭诣行礼。　　

○诣寿康宫、问皇贵太妃安。　　

○谕内阁、裕泰、龚裕奏、请将道员休致等语。湖北盐法武昌道邹之玉、于盐务新章甫定之际。遇事因循。且委令查办川私。屡催尚未启程。实属不知振作。邹之玉、著即勒令休致。　　

○两江总督陆建瀛奏、县差夹带私硝、拏获审办。得旨。所获各犯。严行讯究。至各营县官兵。尤应彻底根究。不可稍有迁就。　　

○四川总督徐泽醇奏、查明川省地丁阅税。盐课情形。并裁革陋规浮费。力杜亏那章程。得旨。知之非艰。行之惟艰。断不可托纸上空言。一奏了事。致行与言有相违耳志之。　　

○改铸四川总督关防。从总督徐泽醇请也。　　

○以协捕洋盗出力。予江苏道员麟挂等、加衔补叙有差。　　

○壬午。孝庄文皇后忌辰。遣官祭昭西陵。　　

○上诣寿康宫。问皇贵太妃安。　　

○谕内阁、刑部奏、审拟偷窃仓粮人犯、并请饬定议章程等语。近来裕丰、储济、太平等仓。叠有偷窃仓粮之案。总由该员弁等、漫不稽查防范。以致贼匪肆行。实属不成事体。嗣后应如何定议章程。倍切严密之处。著步军统领、会同仓场侍郎、妥议具奏。至旗丁粮员。在本省私折银两。到通后买米回漕。营私害公。其流弊尤甚。著漕运总督、严行申禁。认真核查。如有亏短。立即从重治罪。并著直隶总督、顺天府府尹于粮船抵通时。严饬沿河州县、并委妥员。严查密访如有囤积米石。售卖回漕。及买米回漕等弊。即行从严拏办。以除积蠹而重仓储。　　

○谕军机大臣等、前因琦善剿办番回一案。降旨令将前后情由。据实覆奏。兹据琦善奏称、此次带兵巡阅。系自外而内。以次埽除。及抵柯柯乌苏。贼已闻风远扬。窜入雪山深处。碍难穷追。即将雍沙、黑城、二处番回歼除。黄喀洼旋亦投诚。并非因外贼未能得手。始行移剿内匪等语。著萨迎阿、仍遵前旨。迅速驰赴西甯一带。沿途访查。雍沙等处番回。果否与外夷句结为奸。必应剿洗。其杀伤是否过当。所陈先后剿办情由。果否确实。有无掩饰。其审拟雍沙番贼。现在甘省监禁者尚有二十四名。著萨迎阿到甘省时。提讯确供。是否与琦善所取各供相符。务当悉心研鞫。无枉无纵。琦善覆奏原摺、著钞给阅看。将此由四百里谕令知之。　　

○以兵部尚书裕诚、工部尚书王广荫、户部左侍郎朱凤标、兵部左侍郎恩华、工部右侍郎奕毓、充经筵讲官。刑部左侍郎周祖培、署经筵讲官。大学士祁寯藻、吏部尚书柏葰、充文渊阁领阁事。内阁学士载龄、詹事府詹事王庆云、充文渊阁直阁事。　　

○癸未。谕内阁、陈庆偕奏、参革知县禀讦原参上司、审明定拟一摺。此案已革山东嘉祥县知县恒山、于二十八年大计案内。经该管济甯州知州黄作霖、以该革员年少高兴。不知检束。揭参。乃辄以上司诬揭。妄行禀讦。哓哓置辩。经该抚审讯。毫无屈抑。众供确凿。犹复狡执不服。实属刁健。恒山、著从重发往新疆效力赎罪。　　

○谕军机大臣等、前据刘韵珂奏、租住神光寺二夷。已经理谕搬迁各情。当降旨交裕泰、确实详查。兹据徐继畬覆奏、该二夷以城外难得住处、先搬至道山观暂住、即将神光寺交还等语。道山观、与积翠寺东畔相连。其去神光寺远近若干。该抚并未确切指明。且同系福州城内庙宇。若止阳易其名。颟顸迁就。仍恐绅民不能相安。著裕泰到任后。遵照节次寄谕。并徐继畬现奏各情。逐一访查。及该二夷应如何晓谕搬移。据实覆奏。至刘韵珂、徐继畬等、频年办理夷务。有无措置失宜。及迁延消弭之处一并详细密查具奏。毋得稍有不实不尽。徐继畬密片著钞给阅看。将此谕令知之。　　

○又谕、据德龄奏、署乌什办事大臣文兴、不遵国制。朝夕鼓乐。出入声炮。果如所奏。实属任意妄为。著麟魁、于抵任后。确切查明。据实具奏。毋稍徇隐。原摺著钞给阅看。将此谕令知之。　　

○以缉获斩犯多名。予福建知府霍明高等、升叙有差。　　

○准江南江安苏松各帮丁、缓买行月等米。　　

○展缓河南原武、永城、临漳、三县因灾缓徵旧欠额赋。　　

○抚恤朝鲜国遭风难夷如例。　　

○上以岁暮祫祭太庙。自是日始。斋戒三日。　　

○甲申。谕内阁、前据御史嵩龄奏参、直隶威县。有门丁书役。蒙官舞弊等情。当经降旨、令讷尔经额、严查参办。兹据查明该前署县石玢。承办春间大差。系照旧章。并无额外派累。该县赵德滋、因永定河漫口。挑穵引河。禀请捐银二千五百两。乃以捐资无措。科派地亩京钱一千七百余千。实属故违功令。威县知县赵德滋、著即革职。交该督提同丁书人等严行审讯。按律究办。　　

○谕军机大臣等、昨据徐继畬奏、租住神光寺二夷、拟先搬至道山观暂住。已有旨交裕泰确查矣。兹复据徐继畬奏、遵查各情节。著将原片钞给该督阅看。其中钉塞炮眼一层。所奏反复剖辩。恐有掩饰。著裕泰到任后。不动声色。再行严密查访。并将节次寄谕、确查详悉密奏。毋稍含混。将此谕令知之。　　

○定郡王载铨等、会同户部、议覆浙江巡抚吴文镕奏、清查各属亏那款项。筹议节省弥补章程。据称裁减养廉扣款。及一切解费公用。并存留役食。及司道各书纸饭等项。每年约银三万余两。钱八万串。凡各员应缴银数。完至五成者。余五成归入筹补。完至三成者。准筹补三成其四成仍展限追缴庶筹补非为滥施。追赔易收成效。应如所请办理从之。　　

○乙酉。以岁暮祫祭。遣官祭太庙中殿。后殿。　　

○颁卢沟桥永定河神庙御书扁额。曰永卫神京。　　

○谕内阁、向来每届年终。各直省督抚。于所属藩臬道府。出具考语。密封进呈。奉行日久。各省大吏。往往视为具文。本年各省密封考语。率多空泛。即如河南陈州府故府黄庆安、系巡抚潘铎保举之员。该抚密考内。称其才具开展。力求整顿地方。不避嫌怨。又另摺奏、黄庆安、被控收受苞苴。请解任质讯。两摺系同日拜发。是潘铎出考之日。黄庆安已有被控之案。该抚不得诿为不知。何以密单内于被控情节。并未声明一语。殊非核实考察之道。嗣后各直省督抚于年终密考。务将各该员贤否实迹。指出确据。胪列密陈。不得仅以空言含混了事。傥有保举在先。而该员不能始终奋勉。亦著据实直陈。毋稍回护。封疆大吏。朕寄以耳目腹心。旌别之公私。即以定劝惩之得失。若考核不精。名实不副。是上以实求。而下不以实应。安用此虚文为耶。将此通谕知之。　　

○又谕、潘铎奏参被控之知府一摺。河南陈州府知府黄庆安。因已故商水县知县万孚、交代未清。扣留家属。听候核算。何以将其戚属直隶候补主稍蔡阮堂家属。一并扣留。该主簿呈控该知府收受程仪供应。事涉赃私。虚实亟应彻底根究。黄庆安、著即解任、交潘铎提同应讯人证。秉公严审究办。毋得以保举在前。稍存回护。淮甯县知县吴承芳、现赴部引见。著该部即饬该员迅速回豫。以凭质讯。　　

</div>
    <div class="pagination">
<a href="清实录咸丰朝实录_page33.html">上一页</a><span>...</span><a href="清实录咸丰朝实录_page29.html">29</a><a href="清实录咸丰朝实录_page30.html">30</a><a href="清实录咸丰朝实录_page31.html">31</a><a href="清实录咸丰朝实录_page32.html">32</a><a href="清实录咸丰朝实录_page33.html">33</a><span class="current-page">34</span><a href="清实录咸丰朝实录_page35.html">35</a><a href="清实录咸丰朝实录_page36.html">36</a><a href="清实录咸丰朝实录_page37.html">37</a><a href="清实录咸丰朝实录_page38.html">38</a><a href="清实录咸丰朝实录_page39.html">39</a><span>...</span><a href="清实录咸丰朝实录_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
