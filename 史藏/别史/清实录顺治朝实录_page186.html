<!DOCTYPE html>
<html>
<head>
    <meta charset="UTF-8">
    <title>清实录顺治朝实录 - 第 186 页/共 242 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录顺治朝实录 - 第 186 页/共 242 页</h1>
    <div class="content">
○辛丑。升广西按察使司按察使许文秀为本省布政使司右布政使、管左布政使事。　　

○升署都司佥书管直隶通州左卫守备事黄石、为陕西掌印都司　　

○旌表烈女、浙江钱塘县民许桥女、给银建坊如例。　　

○遣官致祭故一等阿思哈尼哈番理事官觉罗穆成格。　　

○壬寅。以故三等阿达哈哈番布库子穆臣、袭职。五月癸卯朔。日食　　

○甲辰。以粤东击败逆贼李定国等军功优加原任两广总督三等阿思哈尼哈番李率泰为一等阿思哈尼哈番。　　

○旌表节妇湖广黄陂县举人周若衡妻万氏。生员侯希契妻王氏周若峋妻邓氏。周综絅妻黄氏。襄阳县民邓凌衡妻刘氏。胡宗奇妻邓氏。左史胡妻朱氏。各给银建坊如例。　　

○遣官致祭故固山额真兵部尚书噶达浑。　　

○乙巳。镇国公马山卒。谥怀仪。　　

○户部尚书孙廷铨奏言天下本富。惟赖土田。余税杂徵、原非生财大道不足赖也。查元年以来各省荒地、报垦无几。岂戢兵虽久。尚难生聚耶。闻河南一省熟地颇多。不知从前除荒未确。抑或年来以次渐开请敕抚按、自今年为始。通行各属履亩均丈其余各省亦仿而行之使地亩一清国赋渐裕矣上以其言有关国计下户部议。　　

○丙午。上以甘霖应祷。遣官祭圜丘方泽大社大稷、天神地祇。　　

○以牛录章京宜思孝、为北城理事官　　

○降补湖广按察使王来用、为江西布政使司参政、督粮道。升广东督粮道参议高光夔、为江南按察使司副使、扬州兵备道。江西湖东道参议李实秀、为江南按察使司副使、凤宿道。　　

○升正红旗满洲梅勒章京道喇、为蒙古固山额真。镶白旗满洲牛录章京科尔坤、为护军参领　　

○丁未。补外转御史张时成、为广东布政使司参议、督粮道。降补直隶通密道副使刘应锡、为江西布政使司参议、分守湖东道。　　

○庚戌。以奉先殿竖柱。遣官祭司工之神。　　

○壬子。夏至。祭地于方泽、遣公爱星阿行礼。　　

○以正白旗汉军牛录章京徐智、都理事官吴天寿、为甲喇章京。　　

○命左春坊左谕德余恂、兵科左给事中刘鸿儒、为福建乡试主考官。户部郎中解元才、大理寺右评事罗光众、为四川乡试主考官。兵部郎中刘润行人司行人黄象雍为广东乡试主考官。刑部员外郎徐元珙中书科中书舍人潘瀛选、为广西乡试主考官。　　

○初、二等阿思哈尼哈番工部尚书星讷坐陵工未完掣夫五百名。又不栽补旧缺树株革职。星讷击登闻鼓自讼。下部议。至是部议、凡官员除军前犯法议及世职外其在部院各衙门缘事者、免其降革。今星讷已经革去恩诏所得拜他喇布勒哈番、及一拖沙喇哈番。情罪已足相当。其战功所得世职、相应给还。从之。　　

○达赖喇嘛、班禅胡土克图、以赐缎币等物。遣使上表谢恩。并贡方物。　　

○厄鲁特部落巴图鲁台吉、以赐赙上表谢恩。贡珊瑚数珠、白氆氇、并以西宁以东无驿站食物、使臣往来维艰。为请命理藩院议。　　

○癸丑。以二等阿思哈尼哈番觉罗勒德洪、为宗人府理事官。　　

○甲寅。册封和硕郑亲王济尔哈朗世子济度、为和硕简亲王。　　

○浙闽总督李率泰奏言、逆贼郑成功、招集亡命。啸聚海滨。近奉敕谕捕巢□刀未有招徕之语。臣以为歼厥渠魁。胁从罔治携其党类。散其羽翼。以抚佐巢□刀。诚廓清海氛、计擒逆孽之要著也。得上□日、前因郑成功罪恶深重。故令一意捕巢□刀。若其党与。果有真心来归者。著仍加招抚。　　

○乙卯。遣官祭关圣帝君。　　

○旌表节妇。福建莆田县儒士康如鑨妻戴氏。南平县生员俞大本妻张氏。瓯宁县生员夏世宁妻陶氏。烈妇、晋江县民林孙妻杨氏各给银建坊如例。　　

○丙辰。以正白旗汉军二等侍卫绰尔门、为甲喇章京。　　

○谕吏部李时茂范平李秀俱著以御史用。　　

○丁巳。擢宗人府启心郎觉罗伊图为兵部尚书。　　

○升河南汝南道参政桑芸为广西按察使司按察使。　　

○刑部议覆大理寺卿杜立德疏言热审事宜每□山戊不□于上满前具题、始通行各省。但路有远近不同。如候部文到日方行审理。必不能依期齐结。以后热审应免具题。令各该督抚按、于小满后十日举行。在京者仍题请审理。永著为例。从之。　　

○戊午。上自南苑还宫。　　

○以刘曰义为四川道试监察御史。　　

○裁陕西府谷县训导。　　

○己未。升礼部郎中朱廷瑞、为河南按察使司佥事提调学政。　　

○辛酉。赐达赖喇嘛使臣卓礼克图俄穆布等宴。　　

○遣刑部尚书图海致祭多罗敏思郡王塔尔纳。　　

○以平西王吴三桂、率兵破嘉定州贼。生擒伪总兵龙名扬。招降乌思藏大乘法王、大宝法王。及四川三州十六县。击败伪抚南王刘文秀马步兵。擒斩伪将军王复臣、总兵王之俊等。获金印及象马等物甚多。平靖大寇。□山戊不□加俸银一千两。其功绩增注入册。　　

○以故三等阿思哈尼哈番武超宗子良济、一等阿达哈哈番查尔布子哈喇礼克布克沙子汉处罕达尔岱子科普索、二等阿达哈哈番安塔穆子都丹三等阿达哈哈番巴霖孙硕塞、俄赫子塞克拖沙喇哈番蓝世龙叔之子世虎、萧大功子天祚、张允子绍先、李完谅子朝俊年老致仕二等阿达哈哈番佟养量弟之子辉年、三等阿达哈哈番郭祖永子鸿英、各袭职。　　

○二等阿达哈哈番察哈达留本身所得拖沙喇哈番其三等阿达哈哈番世职以其兄穆臣承袭。　　

○癸亥。河道总督杨方兴、引年乞休。上以其久任河督、勤练著劳。命以原官加太子太保、致仕。　　

○先是固山贝子穆尔祜、以出师衡州失律削爵。及卒、家属无依。宗人府议给其子穆赫临俸、视三等镇国将军。从之。　　

○丙寅。予故巡抚甘肃兵部尚书周文叶、祭四次。谥僖敬　　

○丁卯。遣太子太保觉罗郎球致祭多罗敏思郡王塔尔纳。　　

○戊辰。册封和硕简亲王济度母祜尔哈苏氏为和硕福金。册文曰。朝倚亲贤之辅爰启藩封。邦崇雝肃之风。必敦壸教既宜家而备美应从爵以分荣咨尔和硕简亲王之母祜尔哈苏氏赋性端良秉心淑慎。发祥华胄奉内则以无违。作配公宫。供妇职而咸尽。屏翰之勋懋著闺庭之助实多。是用封尔和硕福金。锡之金册。贵极笄珈。光生袆翟。诗称窈窕。乃克著乎令仪。易表安贞。宜益隆夫顺德。修齐无斁。福禄攸同钦哉。　　

○定副将恤典。副将加都督同知都督佥事衔者予祭二次照例造葬未加衔副将任满三年者予祭一次造坟安葬未满三年者予祭一次。减半造葬。　　

○辛未。予阵亡三等阿思哈尼哈番白含真。祭一次立碑一等阿达哈哈番郭云龙二等阿达哈哈番吴效忠三等阿达哈哈番刘应瑞、褚得龙、王用贤赵衮马春、刘显汉、刘辅朝、宋友功、刘有进、武洪谟拜他喇布勒哈番陈廷猷、卓自友、吴景茂、苏尚义、郑辅、李朝烈拖沙喇哈番朱起凤、赵应元、谈天受、王鸿儒、王时化、蒋守连、王仲武、都司吕克忠、张奇勋、王效舜、守备李应第、哈世图、徐仲武、谈进学、李云龙、王兴基、王国臣、徐光锦、林勇等俱遣官致祭如例。　　

大清世祖体天隆运定统建极英睿钦文显武大德弘功至仁纯孝章皇帝实录卷之一百九


</div>
    <div class="pagination">
<a href="清实录顺治朝实录_page185.html">上一页</a><span>...</span><a href="清实录顺治朝实录_page181.html">181</a><a href="清实录顺治朝实录_page182.html">182</a><a href="清实录顺治朝实录_page183.html">183</a><a href="清实录顺治朝实录_page184.html">184</a><a href="清实录顺治朝实录_page185.html">185</a><span class="current-page">186</span><a href="清实录顺治朝实录_page187.html">187</a><a href="清实录顺治朝实录_page188.html">188</a><a href="清实录顺治朝实录_page189.html">189</a><a href="清实录顺治朝实录_page190.html">190</a><a href="清实录顺治朝实录_page191.html">191</a><span>...</span><a href="清实录顺治朝实录_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
