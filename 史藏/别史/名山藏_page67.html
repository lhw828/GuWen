<!DOCTYPE html>
<html>
 <head>
  <meta charset="utf-8"/>
  <title>
   名山藏 - 第 67 页/共 112 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名山藏 - 第 67 页/共 112 页
  </h1>
  <div class="content">
   ○王竑 

　　王竑字公度其先江夏人祖俊卿以军功为福州卫百户坐事戍河西遂为河州人少豪儁自以生长西陲志存立功正统中以进士授户科给事中慨然以汲黯朱云自许车驾陷土木竑与同官洒泣首弹王振罪状时郕王摄朝群臣读弹文毕王但曰出待命则皆前跽不起大恸哭请速断锦衣卫指挥同知马顺厉声叱众竑贲起立跽中走捽顺发啮顺面骂曰权奸误国家若此若等其党久当诛尚敢再耶遂与众共击死之王起入竑与群臣随王以登更索毛主二阉既出复捶死之肆三尸华门之外顷之群臣返舍内使喧传有旨召首事者入则危语作恐曰王召首事者入将按击杀顺者捶死之矣竑亦惊诀其妻若子曰平生不能丝毫诡随今日之事发我本心我死尔死乃为王竑妻所遗幼穉宁患无人收养耶遂与同官俱入既入王无他特为中官宽之耳此时给事中王竑名震天下北虏闻之亦为叹息郕王即皇帝位虏拥英宗驾犯京师帝命都督孙镗御于高梁桥使都督毛福寿高礼王敬王勇武兴领五军命竑为佥都御史偕太监兴安等守九门提督之是时王敬军出彰义门战败武兴卒阵中太监有报効者或死或伤四散奔还京都大震竑督余军遇虏菜市口与战虏火民庐竑帅军士扑灭之擐甲入朝面陈其状虏亦寻遁帝命镗与范广统兵五万追之竑与侍郎江渊督其军追战涿祁沟胜之众议推竑守备居庸等关景泰元年以疾乞归顷之用荐总督漕运兼理廵抚江北诸处竑政酌民心法讫豪右踣絷墨吏威令虩虩徐淮连岁荒饥民死亡流离竑大发官仓敛富人粟舟过河岸下者令如意出米粥既河南山东流民闻风猝至时诸仓皆空独广运仓尚有滞积广运仓者故以备用京师主以一中贵一户部官竑欲发主者难之竑曰民惟邦本本固邦宁民穷至此旦夕为盗且上忧朝廷何论备京师尔不吾从脱有变吾先杀尔治尔召盗罪然后自请死竑词既戅主者素惮其威许之所存活百五十八万八千余人他境流寓安辑者万六百有余家先时帝得荒奏惊问奈何无饥死我民及闻大喜曰好都御史竑赈饥民近者饲以粥远者散之米流徙者给道食被鬻者赎之病者处之空庾为之医死者棺葬之早夜夕单精有所寄任委曲戒谕出于至诚人人为尽有述竑行事作捄灾录以传者既入觐特升左副都御史治淮扬如故英宗复辟石亨张軏用事以汰冗员左迁浙江参政亨軏复言上击死马顺事上逮竑罢为民编 
　　江夏子孙永不叙而丘浚寄声公取张敞传阅之居半岁上简得前疏曰竑固为朕且知其赈政下旨曰王竑故首犯阙法当死朕生之遣为民今知其漕功户部可遣官送陕西安置该管官司礼待之五年虏孛来寇庄浪甚急命都督冯宗等往击起竑为左副都御史与兵部右侍郎白圭俱参赞军务竑与宗击败虏红崖子川班师入见英宗慰劳至再言者谓西陲既靖漕政久弛当命竑复往从之既至老弱丁壮连属见竑三日不绝宪宗初科道官言副都御史王竑李秉国家劳臣可委重任而各处一方各理一事朝廷有意或不得力下廷议吏部尚书翱大学士贤皆荐竑秉可属遂以竑为兵部尚书秉左都御史时两广徭大肆刼掠北虏据河套时出盗边四川贼赵铎作乱竑居中调度预为经画诸将奉行以有成功一日上书言边居两日不报竑具疏乞归既竟报或谓竑曰公自今事宜慎重中有大利害不计耶竑曰自今某再遇此等事亦是此等处利害即更大亦不暇计始科道荐起竑张宁为之首会兵部清黄官缺竑亦荐宁次及岳正李贤不从并出为知府居三月竑引疾乞休成化三年十三道御史交荐起之吏部以闻内批王竑推病避难不体朝廷升用意既去矣胡再用其就令致仕竑在官廑廑十余年而功泽声名在天下初号其庵为戅既归改休庵居之课僮仆耕种绝口时事者二十余年正德中卒赐谥庄毅 

　　郎曰上皇车驾至城下于谦主论不纳欲求无诛岂可得乎李梦阳曰于公当其急时辄曰此一腔血竟洒何地悲夫悲夫南宫之锢太子之易当时廷臣独谦肺腑血胡不洒此耶至其力断羣嚣与王竑之奋击权竖真英伟丈夫矣 

　　以下天顺臣 

　　袁　彬　　赵　荣　　李　实　　杨　善 

　　○袁彬 

　　袁彬者江西人英宗在虏中彬以较尉见上察其能书留之上在虏中惟彬与哈铭沙狐狸三人朝夕左右彬以能书故独着哈铭者故与其父只为通事被留虏中脱衣易羊一牵以见上上以铭晓虏语亦留之而沙狐狸者不知其所始虏拥车驾扣宣府大同门从居庸关抵京城下不纳返入虏营皆彬与铭从上下关坂昼夜度涧河涉险冻周旋夹持上有宣旨通书则使彬上在虏帐冬夜与彬铭同寝彬胁暖上足铭尝睡熟手压上胸上俟其飜身徐下之而沙狐狸往返取水负薪皆叩头白也先异之召闲其名姓彬为人温美多计数善言笑时为隐语而哈铭沙狐狸亦能谐谑悦上以解上之岑寂内官喜宁者故夷种也先之拥车驾扣宣府大同躏关而趋京师皆喜宁诱之既不得则复欲拥趋宁夏得其卒骑送上入南京彬与哈铭言京师绝虏何遽得入南天寒甚陛下必无行上止喜宁计不得行言虏欲杀彬及铭者屡矣虏抽革捆载彬之芦中而将剥彬肤开彬膛上使铭往捄竟用谈笑解也先请以妹尚上彬请上辞之曰返国而后聘彬中寒上手治糜压其背汗浃乃巳熟羊髀召而与共啖之上称引严光事铭尝睡熟手压我胸也无似之耶铭叩头万死万死也先问过上皇帐闲语曰皇帝所治臣若民及日之出没领四十万众来边外顾一人不得济得济独哈铭哈铭皇帝身若口也无哈铭皇帝言也先不知也先言皇帝不知皇帝归还为皇帝宜善视哈铭上曰我不视哈铭谁当视哈铭上还景帝以彬为试百户既复位超迁锦衣都指挥佥事而擢铭为指挥同知赐姓名杨铭沙狐狸为百户赐姓名李成赐彬城东第一区使中官改面势引太液池通穿中御沟役千人彬娶使太舅孙显宗主之先后赐予甚众闲召宴对略用家人礼彬累迁都指挥使而百户门达校尉逯杲者积官与彬并并治镇抚上欲裁抑右亨曹吉祥授彬意彬避谢不敢以属杲杲任之右彪坐诛吉祥从子昭武伯钦恐不免杀杲叛杲死门达治镇抚如故达始为都指挥佥事时上有所付狱多平反中外翕然称之及其继杲乃学杲所为以自媚于上达在上前与李贤并见信百官畏下之独彬倚旧恩自如达念得言巳于上者惟彬若贤察知彬妾父千户钦藉彬势诓人财因奏请下彬狱法司论赎徒还职而尚未快有罪人安者故以锦衣力士为彬卒坐法戍边遇赦改还府军前卫达因令安言其得改还府军也实彬与请托于是复言上捕彬而讦彬受石亨曹钦及诸干谒者馈遗多用官木造私舍索取内砖夺人女为妾凡数十事上不悦曰彬倚故人恩负我虽然法当行还我一活袁彬足矣他任治之达退执彬下狱剟爇更下彬不胜苦且诬伏长安中有男子杨埙者善漆工其泥金画漆得倭国法其精巧乃出倭上巧工也埙素不识达奋然击登门鼓上书言驾留虏廷扈从臣庶奔走逃生保护圣躬唯彬一人今者无人奏劾卒然付狱拷掠备至法司虽知其枉岂敢辩明乞以彬等御前审录庶得明白臣本莫茅身无禄秩见此不平昧死上奏并下达治达恚笞之百余曰此必有人惎汝埙恐遂死不得白又知达意在贤谬曰小人有阴事且告公达喜曰前前埙爱耳达曰埙小人何辨此此李学士草耳达益喜趣罢笞出汤沐沐埙醪肉之奏请三法司会鞫午日外欲执贤置对监狱者太监裴当曰此小事李公大臣也乃罢埙至午门怀其余肉大呼曰天乎冤哉小人也何从见李阁老死则死耳敢妄指门指挥醪肉小人令引阁老也肉今在且言即有馈彬者恒倍馈达历指数之法□畏而不敢尽闻论彬赎纹埙斩上命调彬南锦衣带俸闲住毁所赐第禁锢埙而李贤亦得免宪宗即位达得罪论死廷臣言彬枉召还如故而达论死系狱久之得减等戍南丹时彬巳自南还饯达郊盗之金良厚诸公以此多焉嘉靖中特录彬孙天章为锦衣都指挥佥事以报彬翼卫功成在英宗时既得为百户冀转官径入求内府上怒下锦衣鞫之杨铭与达官也先帖木儿谋脱成罪会上幸曹吉祥第也先帖木儿为成请上知出铭并下铭狱谪贵州卫副千户后遇赦俱复官铭以荆襄功进锦衣指挥使至弘治中犹为大通事而成不知其所终 

　　○赵荣 

　　赵荣字孟仁闽县人其先通渭人正统闲以楷书生员授中书舍人直文渊阁也先奏英宗驾都门外欲中朝大臣出迎虏情叵测人心汹汹皆相视莫往荣与通政参议王复独请行遂升大理寺右少卿寻升鸿胪寺卿复升礼部侍郎以出大学士高榖壮荣解带为赠荣持牛酒出见也先及其弟伯颜帖木儿环弓矢露刃夹之以朝太上太上带刀与也先伯颜帖木儿联骑也先曰君是小官于谦王直胡濙石亨何不来良久太上曰彼无善意可速归荣与复辞还虏骑四掠去归辞前职不允改太常寺少卿直文渊阁如故而复仍理通政司事 【 王复固安人起家给事中以奏对洪亮升通政司右左参议与赵荣出迎英宗驾升礼部侍郎既还升右通政寻转左复夺情升通政使英宗复辟改兵部侍郎成化元年升尚书出廵边凡有建置多合时宜而言者以治兵非复所长特命白圭代饮改复于工部加太子少保复谨法识体声名胜兵部时有中官为腾骧左右等四卫勇士小厮及养马军奏乞胖粤袴鞋复驳止之兵部尚书余子俊谓复曰衣袴幸饶赡君何不出库藏予之复曰胖袄袴鞋祖宗时故以给应调征行之士使其刻日赴警不劳缝制京军守卫无调遣之急则岁给冬衣布花令军妻自为之此良法也四卫军士业有布花之给复此加厚非惟失警备非常意且使恩出内竖国体甚执衣子俊服其言时法王国师死京师者例为营造墓塔复奏国师故受赏赉不薄宜出其赀毋费官钱人谓得体十五年被劾明年致仕仵赠太子太保谥庄简复好古嗜学重厚寡言廉约冲淡不设城府无矫亢矜异之意故能以德量保其禄位当戊化时大臣得谥者多出于同年当道子居显位惟复以公论得之】 杨善入虏迎太上荣升工部右侍郎与偕者千户汤胤绩胤绩汤和孙也荣见伯颜帖木儿伯颜帖木儿问荣中国事荣未及对胤绩辄先发时时于坐上箕踞岸帻朗诵其所著平胡论伯颜帖木儿色变胤绩出脱脱不花谓译人曰彼髯者何为哉恨不杀之耳太上还转左太上复辟工部尚书江渊坐易储事与陈循同下狱谪戍荣以迎銮受知使代渊而进复为侍郎曹钦反荣骑而挺戈呼市中从者数百人前行鼓勇钦即日就擒论功兼支大理卿俸他日上与李贤论廷臣才能因举荣破钦事曰曹贼反时兵非荣责出身当先此心此事故未易及上美其忠 

　　○李实 

　　李实字孟诚合州人正统乙丑进士为人恣肆无拘覊顾倾狡有口辩景泰初为礼科给事中太上皇居虏时虏追参政完者脱欢来讲和朝廷遣使必得如富弼文天祥者众难其人实自请行遂升礼部右侍郎以右少卿罗绮为副敕出不及迎复事实惊白内阁太监与安诟曰尔第奉黄纸以行他何与知既至见也先也先问侍郎何为来实曰自太师祖父至今朝贡中朝三十余年矣使臣进马中朝好待减少马价皆奸臣王振为之乃致太师动兵圣驾被留今凡刺知院以可汗太师之命特遣参政求和皇帝所以使我来也也先曰减少马价奸臣为之兴动军马事小成大我中心送皇帝还朝中朝不迎我使张关保岳谦入奏又复杀之则是何故实曰太师漫山而来不繇关道从人作寇复分寇诸关关保谋名为使臣引虏张弓矢辄鬬杀中朝皇帝不能无疑于太师也曰此不过送驾为词耳也先曰我遣者盈不花二人又何故杀之我是以有宁夏之举实曰沿边关口多者十余万少者亦不下二三万人太师向日南侵其父兄死焉今其报者皆子弟也此亦人情且太师所遣若无南使同行或为兀良哈所害或为守边军士所杀又鸟得知之军中割一首不有升官即得赏功即中朝有割首赏亦何知是杀太师之所遣人也也先曰我遣李贵又不见还何也实曰无有李贵既曰我知之矣近者夜不收言大同城东可八里许见有杀尸四五十余一尸探其囊中文书云太师所遣人边军畏而不敢闻朝廷此必贵也太师遣贵赍文书而巳朝廷又不知若参政等来朝廷知之重赏厚待特遣我报命官杀之耶也先曰我遣喜宁何以杀之实曰喜宁中朝罪人也自幼及长层累蒙恩令赍金帛以迎上皇腹心托之乃引领太师入寇京师复寇宁夏朝廷杀之戒不忠也也先曰大明皇帝我仇人也以天气候落我手中我众再三教我杀害我固不上月使得知院朝夕恭敬若我落大明皇帝手中大明皇帝□留我否实曰此太师德然皇帝于太师亦有何仇也先曰侍郎来甚善不我又大举矣因治酒饷实赠之马与行三十里所引见上皇实对上皇罢请还京之日以当日任用匪人之故引咎自责谦退避位恳切酬对既归也先营也先杀马为酒令十余人弹瑟琶吹勺儿按拍劝歌也先曰侍郎来时心无恐与实曰何恐之有通史讲和以礼为上太师营中即我一家也先曰侍郎见上皇心无念与实曰有不念邪我等之念上皇犹太师之念可汗也也先曰念则曷不迎实曰朝廷四遣金帛矣太师不发也即与我迎归相劳故不薄也先曰上皇留此我固不得皇帝之我欲留千载后名一好男子今送上皇还矣顾侍郎所奉敕书初不及迎事皇帝归故不可轻侍郎往可请今皇帝遣一太监或老臣三五人如礼而至上皇归也因遣其酋与罗绮往大同山西一带调回扰边人马以示信语实迎驾期实曰臣子不敢自为期需朝命因辞上皇退也先遣其右丞把秃与俱来实还为景皇帝边虏实请和无他意上皇自此还往迎者杨善 


　　○杨善 

　　杨善字思敬大兴人成祖举兵靖难善年十七以诸生与守城除典仪所引礼舍人及即位擢鸿胪寺序班仪观魁梧音吐洪亮不甚通经术而谈谐不羁永乐初严冶方孝孺党家有其书辄论死善坐事与庶吉士章朴同系朴言其家有孝孺集善向朴借读密以奏朴遂见戮而善得复官累升鸿胪寺卿既家都城以积着起赀治第都城外有园亭花木之胜诸公休沐时时致之宴赏又时时馈名果美饵不绝于是诸公谓善有郑当时陈孟公之风而中贵人亦多好之者满十二年考迁礼部左侍郎明年从征至土木师溃闲行达京师年六十五矣虏奉太上皇犯京师以善晓畅军事改都察院左副都御史使佐于谦营九门外虏退进右都御史善故长奏对其自侍郎至右都御史皆领鸿胪寺事如故故事朝正出则诸臣相率谒贺于朝房而善独流涕曰此何时也太上皇帝在虏中此何所而我曹贺耶土木之变虏所缘入寇者盖以遣使二千余人进马名为三千王振怒其诈减其马价缣缯归遂大入而太上陷虏太上在虏且一岁中朝所遣使迎若赵荣王复皆以庶僚假卿佐往虏固不与曰必得中朝大臣最后李实往亦假卿佐名又讲和而巳而最后乃遣善与荣复往然景帝固无意迎上皇善往不予一钱也善悉出其家赀称贷中费人益市丝绣师比阿锡女红线扣之属与其子宗等五人治装从上皇所遣还哈铭同往既至也先所馆伴田甲来甲故中国人见善具叙平生饮帐中问向者土木之师中国胡怯也曰天下太平久矣将卒不习大驾北来羽林材官率扈从耳何知号令步伐虽然汝家胜我亦非福也田甲曰何者善曰今皇帝聪明英武思一大创汝家不吝官封爵赏天下谋畧武士则群来汝家得晏然如曩时哉一人言皇帝曰虏驰阪踰陿所恃马若隐铁橛凿置锐锥三尺可穿马蹄胜蒺藜渠答皇帝曰善使治铁橛锐锥一人言皇帝曰铜铳装石炮伤人马一而巳毋装如鸡子石约一斗火之可疾迸数丈许击死多皇帝曰善使装鸡子石炮一人言皇帝曰广西四川穷山蛮獠多置机弓弩射虎豹熊罴毒药傅箭藐人马皮肉立溃烂可取之皇帝曰善使往求射虎豹熊罴傅弓弩之毒药选能射者三万人演习之出罪囚试箭药囚立死一人言皇帝曰今火鎗门四层放巳乃药药入有闲马突亡隙若为两头铳装铁弹数枚毒药附弹四层若一马来齐发可如风雨皇帝曰善使造两头铳四门药试之三百步外马腹穿今中国之骑皆巳精中国之士皆巳锐惜哉其巳矣甲甲曰何者善曰无所用之矣两家巳讲和善既机警舌变又私解其装用财帛啖虏众虏众既欢喜亦繇甲大赂也先明日田甲还报也先见善问曰南朝何官曰都御史也先曰两家好有年胡拘留我使臣损我马价缣缯与缣缯中断之两缣缯乃可一缣缯我使臣鬻铁甑不与闭之会同馆中关防其出入则是何故善曰非夫天朝之过也昔者太师先君贡马于我太宗宣宗使臣三十余人而巳所求物十不与一二也太师先君无所嫌疑今使臣多至三千余人一见皇帝人赏金织衣一袭五尺稚子一体赏赐宴赐于殿上岂天朝不能节用更贬礼哉为太师耳使臣归皇帝宴赏有加使人送之拘留于何有太师所遣众或有小人入中国为奸利恐使臣知还言太师或自亡去或人他部落中或中途豺虎食中国留太师之人可得一臂使耶也先曰者也先曰损我马价缣缯何也善曰先是太师有文书使使臣喜送至中国某人喜不在吴良以其书进朝廷曰此非正酋长可损其赏赐某人送归乃辄诿吴良以诡计减匿意欲太师杀之不料太师坠其计中也先曰者也先曰与我缣缯中断之两缣缯乃可一缣缯何也善曰此回夷送太师充课程者太师不信往搜可知也先曰者也先曰何闭鬻甑也善曰铁甑出岭外非京师有岭外去京师万余里一甑直二绢使臣与一甑贾鬬而闭不鬻皇帝何得知譬中国人向使臣买马马价少使臣不与马太师知耶也先笑曰者都御史言皆实事巳过要出小人口第言和善曰太师为北方大将军掌领军马乃听小人言忘大明皇帝厚恩来杀虏我人民我人民有思其父子兄弟亡而去者部曲得之剜其心摘其胆苦声呌天上天岂不闻上天好生太师好杀何谓也也先曰非我杀之善曰两家和好太师合早出令收召部落上天无怒无灾岂不快耶也筅笑曰者因问皇帝归还作皇帝否善曰有皇帝矣也先曰当先尧舜故是何如善曰尧禅舜兄禅弟一也知院伯颜帖木儿在傍曰且留都御史使还问皇帝归还作皇帝否还作皇帝则送之否者不也也先曰吾故欲中朝大臣来今来不送徒使我食言平章昂克曰都御史迎皇帝将有财币否善曰迎皇帝恶用财币人言太师送皇帝以财币矣若空手迎去乃见太师顺天道有仁义自古好男子我归朝监修史书当备载太师垂示万代也先笑曰者都御史好为之者盖胡语华言然也明日与皆见上皇又明日也先饯上皇自弹琵琶使其妻妾行酒也先曰都御史坐善不敢上皇曰太师使坐便坐善对曰虽草野敢失朝廷礼也先相顾叹羡又明日饯善遂迎上皇归既归景帝以非初旨薄其赏迁善左都御史仍理寺事而于谦心许之多官其从行子弟景帝易储善加太子太保时上皇在南宫元旦朝正出复且修谒复泫然曰我曹无所贺太上又何贺也善始事中贵人振后更事中贵人吉祥等而与石亨比会景帝病善知亨吉祥有迎太上谋遂与合太上复辟封善兴济伯兼掌左军都督府事赐勋号散官进封三代掌鸿胪寺事如故礼部尚书胡濙等言陛下北狩之日虏氛甚恶羣情震惧佥举杨善供充北使善奋跃挺身罄资治装父子五人蒙犯霜灵闲关沙漠深入不测言折狂虏义感巨酋唐子仪之于回纥宋富弼之于契丹不过若是遂周旋奉引乘舆遄归虽皇上盛德格天化暴而善忠诚勇敢不可谓非社稷之佐大统复正改元论功拥立之赏既班迎銮之褒未厚望再进封以为臣劝上曰朕知倾之录其子宗并养子凡十余人更使从文臣之列以为礼部尚书陈请听允几与石亨张軏埒尝阴荐李贤于上亨与吉祥忌之稍稍闲疏而明年亦卒善在鸿胪凡五十年国家典礼无习善者其卒也赐祭葬赠侯予谥 

　　郎曰袁彬杨铭李实虽颠沛流离不失君臣礼中国藉以大城下之迎当事大臣如于谦之才王直之文胡濙之耆旧高榖之用意忠厚率缩首穴视赵荣独与王复挺身而出岂不壮哉李实杨善即非君子耶入不测虏廷枝梧谩语有足术者善得封伯荣复亦至大官而实对上皇引咎自责数语业失上意及归复作出使录其词浮夸又居乡横暴自媒求进以都御史坐斥为民子孙禁不叙或以封或不免于洴■〈纟辟〉洸盖士君子所以用世在居谦矣况夫君臣之际耶其虏中对语亦不可不存也 

　　刘　安　　罗　通　　沈　固　　朱　鉴 

　　○刘安 

　　刘安宿迁人父荣祖江洪武初江为总以军伤残废荣代父仍用其江名荣从靖难有功历升中军府右都督永乐八年从征虏追过干难河杀败阿鲁台军为军殿上即军中升左都督十二年从征瓦刺率所部与马哈木战下马持短兵突入杀获多师还赏独厚十七年充总兵官镇守辽东至则筑城堡立烟墩于金线岛之望海埚守备甚严瞭者言夜有火光出东南岛上荣曰此倭贼至驻兵金州待之明日贼三千余人果乘三十余舟酋直逼埚下鱼贯登岸一人貌其丑恶挥兵直上众皆惶惑荣犒师秣马略不经意使都指挥徐刚伏山下百户姜隆率壮士濳烧其船曰旗举伏起炮鸣奋击不用命者狥既大集荣披发作真武状举旗鸣炮伏尽起继以两翼贼大败余众奔空堡内军士请奋追入堡不许特开四壁纵之乃分两翼夹击自辰至西擒斩无脱者凯旋将士请曰明公见敌意思优闲惟饱士马临阵作真武状追入堡又纵之何也荣曰穷寇远来必饥且劳我饱士马以逸待劳以饱待饥此兵法也贼无贯来阵势类蛇故作真武状压之虽愚士卒之耳目亦可作其气贼入堡必致死故纵生路灭之围师勿逼亦是兵法事闻赐玺书褒谕征入面劳之荣曰臣奉陛下成筭若诸将士効力乃能有此上悦其让论功封广宁伯仍赴镇先是倭出没并海诸郡无宁岁至是北自辽东山东南抵闽浙谧宴清乐荣封伯一年卒于镇讣至上嗟悼辍朝遣官谕祭追封侯谥忠武所营葬赙恤甚厚给舟车归丧所过州郡致祭安袭父爵镇守大同英宗陷虏虏奉车驾大同城下副安守大同者都督佥事郭登闭门不纳安独与侍郎沈固给事中孙祥知府霍瑄从窦出见伏恸哭进膳羞袍靴出藏金犒虏因具述于朝景帝怒按罪降职上复辟德之进封为侯赐敕曰惟尔父江事我太宗皇帝克奋忠勇为时虎臣实启名封尔安事朕继志崇勋天步艰难捐躯赴难入不测之虏効捄主之诚疾风草劲板荡臣忠古有所云尔今其庶眷尔忠特封为广宁侯世禄千石赐诰券尔尚益励前忠保尔禄位五年以定曹钦叛加太子少傅命掌右军都督府事卒追赠峄国公谥忠僖瑄凤翔人为大同通判以荐擢知府加秩参政仍知府事英宗复位擢工部侍郎而郭登景泰中封为伯坐夺爵谪戍安四世孙泰嘉靖中掌团营神机掌中府清慎好义死而贫甚 

　　○罗通 

　　罗通字学古吉水人曾祖仲渊才具阔略喜议论国初以富民徙实京师永乐中上书言便宜十事成祖嘉之仁宗监国江宁令王凯上元令魏鉴造战车不如法系御史狱仲渊倡两县父老曰枉后父老悔惧各鸟鼠散仲渊独诣东宫陈二令贤御史折之曰若以一人白两县长吏而两县父老皆不至公耶私耶仲渊曰公私不在人多少诚公一人可耳仁庙召诘仲渊县官诚贤战车重事而误之何仲渊顿首曰人安能每事尽善仁庙曰长者之言即释两县官亡何应天府丞坐盗官钱使人讽仲渊言如言两县官仲渊不可曰两县官误公弗民故得公言之府丞被私罪敢面谩丞衔之因诬寄钞十五万仲渊所连逮责偿通二十余登永乐十年进士授监察御史闿爽有才略北京新造发军夫运砖通州潞河数百里相属转徙十余年不办通建言罪囚自徒流以下得运砖自赎不数月悉尽法司以为例廵按四川蜀王出入用乘舆卤簿一曰过通通突收之王气沮藩臬谓卤簿不当属有司诣问通何所置之即上闻王罪且不测通曰诚然公等试思之诘旦见报既无所报通曰易耳移文与王云卤簿故玄元皇帝庙中物复还之耳玄元皇帝庙唐玄宗幸蜀所建老子庙也通始至蜀士大夫稍易其年少至是皆惊通壹月玺书以威严治而仲渊贻书戒之曰昔人治蜀文翁以宽武侯以严尔尚远师相济通受戒竣报命永乐十九年诏求直言通应诏请罢廵边与给事中柯暹御史白忠并谪边州通知交址清化至南海有老人授之兵书曰巳巳之年需公大用是时交址新属性俗不通通简条教宽法令州故有妖社能杀人计除之黎利叛宣宗元年陈智方政兵败于茶笼诸郡震动成山侯王通奉命往讨大败丧师割七城求解檄所割城守将下贼贼无少长皆歼之通说守将指挥打忠曰吾与若受天子命守城岂以王通一妄人遂委弃耶降者贼尽屠之与就死孰若死守清化人受吾拊摩六年矣皆信我万一冀城全忠为感动简练千人昼夜防守七月黎利知城不下卒来攻城坚一夕囊土山于东南西门外高与城埒通谋曰贼众我寡难以力胜今诒之约日出降必少怠乘其怠袭攻之是夜率敢死士燃松火鼓噪突出城南门直捣上山斩其枭勇数十百人尽焚其飞楼云梯士民气大振其冬王通复贻忠书令下贼通坚拒不纳明年正月朔又安降将都督蔡福来说通曰吾以若来助我乃游说邪斩汝矣福惶恐退贼又遣人密说打忠通引张廵许远事激励之忠曰死生惟居自是贼不敢向清化然王通竟为黎利所败宣宗弃交址予之通乃与打忠怀印还是时中国士大夫尽没交址死事者惟昌江府知府刘子辅知州何忠 【 刘子辅庐陵人以太学生擢监察御史按浙三载端谨俭约不厉声色而风裁凛然时宪使周新雅持庄严独贤子辅擢广东宪使以事左迁交址昌江知府惠爱在民黎利攻没郡县至昌江子辅与守将倡民兵拒之相持数月寇攻城食且尽人心益坚再踰月攻益急城将陷士殊死战无一降者子辅知事不支叹曰吾奉命守郡郡亡与亡义不污贼手乃令一子一妾先死而巳随之事闻赠参政复其家】 力战全城惟通及打忠二人既还擢通行在户部员外郎总督口北开平一路边储宣德九年秋上廵边通督饷不绝正统初改兵部武选司郎中从尚书王骥都督蒋贵征虏兀鲁乃我师战却通立斩都指挥安远以狥众势复振大败虏人还见骥尽攘贵功骥恶之言通私中盐索盐商将领金帛裘马诱奸军妻逮下狱谪北流县容山闸宫九年调东筦县河泊又三年为正统十四年巳巳通闻王振擅权玩兵虏数寇边忆所受老人言以河泊功次入京果有土木之难廷荐通可属大事复兵部员外郎守居庸关寻进郎中通上言臣切见邓艾取蜀蜀人却守成都备艾刘裕取秦秦人却守潼关备裕及艾从劔阁缘跻攀而入王镇恶乘舟遡渭至咸阳秦蜀巳破而成都潼关守者犹未之知臣所障地京师后门一或失守虏入旦夕耳臣遍阅阨塞有口可通人马者七十所通人不通马者百三十所须多方设备京师乃固又当使大臣一人总督军务其权始重于是景帝即命通为之升右副都御史虏拥上皇入塞至广昌破紫荆关守关给事中孙祥是死虏奄至都城掠西北郊于谦等营德胜门御之敕通与守居庸都指挥杨俊提兵入援方虏破紫荆时俊使旗牌宫良密言欲以本军六千遁通缚良斩以狥说俊曰紫荆既破京师孤悬旦莫望援军遁居庸失京师殆矣此社稷安危之机也君母动我领君兵为君破贼至是提兵赴援会德胜战捷虏还通亦还守关也先与伯颜帖木儿谋曰中国精兵独恃居庸今居庸入援与大城兵合而大同诸将遏吾归路城外空无所掠我等名送驾败则皇帝且为取归于我无功彼不见德今计惟紫荆关兵皆遁尔奉皇帝仍出紫荆我以铁骑攻居庸居庸不守我复尔合还向大城居庸不可胜且奉皇帝出塞然后议和皇帝归纵无大功尚可市恩于中国也也先去伯颜帖木儿奉上皇出紫荆也先领五万余人出居庸政关通用水灌城水厚且坚虏不能近通与守将谋曰我等所将大半召募客兵不足恃虏夜环铁骑昼用冲敌计败其铁骑乃可破也皆曰善虏人卧比两马横置草囊马上二人共宿铁骑外绕之骑随一犬通药羊肉熟之鹾虆夜投之犬饱不嘷寻用膏绳连芨马足开门鼓噪火炮四击虏骑跳跃靸急不解炮击之擒一酋斩六级夺马骡盔甲弓箭千计追回所掠人口五百余捷闻降敕褒奖于是虏转寇紫荆京师戒严敕通仍领口外军入备通直走紫荆与虏遇战败之再战于完县五狼河拗羊岭败之召入参赞军务理院事景泰元年通疏比近日征调边军入卫而辽东报虏来犯以千数此必彼中守将畏于内调辄将墩境外一二达贼往来诈称数千以止入卫之役夫遇贼十余人辄称数千及云杀败斩首十余此边将相蒙常态甘肃宁夏大同宣府想亦如是即向者德胜等门外不知杀贼几何升官至六万六千余人辇毂尚尔何况边陲今宣府大同宜屯重兵操练选武将骁勇者充总兵官文臣刚毅者总督军务时遣晓胡语者为胡人服出遉伺之白昼行营恐其望尘而遁抑理伏待我当令深夜急捣巢穴使卒无所施又古名将如穰苴韩信皆起贱微今腰玉珥貂之辈皆全躯保位憎贤忌能无报国奉公之忠乞敕兵部五军都督府询察武卫中有信苴其人与议行之臣入仕年久颇识边情区区忧国敢用陈奏下兵部尚书于谦不悦覆奏近日诸边守将累报声息若谓通言一槩不实恐其果警且怠不奏德胜之战当先者万九千八百八十人升一级阵亡者三千一百一十八人升二级其余齐力之人给赏而巳并无六万之多通云杀贼几何宜将臣谦同武清侯亨等巳升职爵革去官军俱且不升通请屯兵宣大臣巳先奏遣武清侯亨昌平侯洪同往通请推选武职巳奉诏书举到者送亨试验如苴如信未见其人武清侯亨昌平侯洪若安远侯溥则首珥貂都督广都督镗都督颕等则身腰玉出战居守殊亦有功不见全躯保位之情久仕悉边通所自荐必有所知乞就令举保通又欲得刚毅文臣总督军务念臣谦素劣乞罢臣官别选其代或就令通诏廷臣将谦通所言会议皆言石亨杨洪于谦三人战守总督实堪任使罗通讥贬过当然其志实在御敌惟阰下委任如初帝亦诏解之顷之宣府总兵朱谦言有达贼二万余入犯谦上言口外军民连岁被兵不能种艺恐虏一旦拥众以送驾为名突至太原摇动山西宜选有谋略文职大臣往镇杨洪亦乞遣文职大臣率兵出鴈门用鹿角抬营护山西馈运大同意俱属通遂请通往通谓谦恶而出之言谦洪共建此策当令与臣同行谦请行上仍以命通通提兵至怀来逐虏出长安岭外会虏亦退班师还恊赞京营军务三年转左六年加太子少保兼右都御史进阶资政大夫景帝不豫石亨张軏以迎复上皇密谋通通曰吾观天象事必济从之上皇复位赏不及通自言通子三人兵得叙亡何丁艰居家天顺三年起右都御史既至请老进荣禄大夫致仕赐传归通弱冠登第闲关南北者五十年家居不治生产亲友过从诗酒相娱年八十余一日不怿沐浴更衣家人进药摇首曰学古生死岂在草木遂卒成化六年遣官致祭弘治十八年隆庆州父老奏巳巳之变通守关有功宜表忠良以励臣节敕祠居庸关水旱疾疫边人至今祷焉通有曾孙大纮为给事中建言削籍与予善 

　　○沈固 

　　沈固字仲威丹阳人太祖时固八岁以能诵大诰召赴阙赐宝楮还年十一补邑庠生弱冠领乡荐入国子监选理刑内台擢沂州同知人莫敢少年易之有峄人言沂西宝山社产银旧有课可□米固执奏故坑及泉通海不可凿凿新坑难为力且有无不可知即有费重利轻勿开便成祖从之征入为户部员外郎以才敕理盐筴广右督运西茶于四川六番进郎中出为山东右参政督饷给军迤北还仁宗即位命以参政同武安侯郑亨镇大同宣德中命与武安及参军都指挥张俭统兵行边召赴阙议事称旨英宗即位以固劳边赐玺书白金彩币固上便宜曰比敕书戒诸将穷追虏者虏寇来如飞鹞去若绝弦敕戒穷追恐堕其计圣虑远矣臣窃谓今虏势尚微宜早制之不探虎穴不得虎子若虏知我戒轻慢渐生且使官军勇者丧气怯者得以饰词请但令相机而行虏众我寡则临边固守我强虏弱则出境穷追时令闲谍密探贼踪乘彼不虞且捣巢穴连出数合虏必瓦解纵未得利威亦远振三年与征西前将军方政游击将军杨洪统兵护送贡使出境因绝漠度赤山追剿叛虏还居二年连上疏言边六年命兼总理兵食二事赐总督边储印记固复上言阿鲁台比为脱欢所破余众窜塞下不无小小盗边脱欢骄矜虎视中原又有觊觎之虑至轸圣怀添调军马运畜资粮边圉严于扞卫蒸庶烦于供亿近以二虏一一死边事稍宁将卒燕闲然以数万之众坐费民供国计非便兵之所屯刍粮为急臣在边年久颇知形利大同中路有青杨林马头山等处东路有烂柴沟阳和滩等处土沃多水草国初俱有居民屯种厥后守将自图远虏逐民勿耕至今荒弃臣曩尝言未见施行古今备边良策莫长屯田请屯兵戍所开耕所近沃野作息以时乘闲讲武至秋收成官为敛发而出纳之岁会月支足国裕民莫过于此夫众志之多疑不如一心之独断惟圣主察焉又言乃者勅遣大同总兵等官朱冕与宣武参将杨洪会兵出塞诸将奉命一时并出无留后者夫云朔广远西北两边密迩瓦刺既变诈叵测而兀良哈或濳怀异图万一为虏所诱牵制来袭非万全策请今奉命征行必责居守廷议咸是之七年升户部右侍郎居二年边事益殷廷论益切既遭母丧夺情视事再乞终制不允赴镇上边情十策朝议从违不决而罢十四年夏虏果渝盟得谍先报以闻至秋大入朝命西宁侯宋瑛督战不利诸将或死或遁固居守独完车驾亲征驻跸大同三日固得见而不得言车驾北狩复至大同与广宁伯安出城朝见上命括金帛犒虏或难之固曰府库物皆上物也今有急不命犹出之矧复有命尽献所有具闻于朝景帝下吏部较勘有无欺隐竟白其冬以城守劳进右都御史谕玺书赐金帛固言自虏变以来臣承命守城昼夜营营图杀贼雪耻奈才识短浅无所建明今具拙策不敢望行乞采可否文多不载二年以却虏功转左都御史寻赴阙议事乞致仕从之英宗复位石亨言固于上召见便殿褒谕再三即日升户部尚书赐白金彩段加岐南香带金织云鹤袭衣赠诰命加赠其祖父宸游嘉宴辄召以从赐珍果异物三年以老乞归赐钞若宴宪宗即位进从一阶年八十一卒固事五朝洊历华要遂掌台省几五十年在大同二十七年赐玺书前后三百余函所上章奏不下数百居常兴学育才不用武卫废文教临危处变捄贷拯败边圉以壮为人魁梧倜傥多筹略善谈论尚德义喜功名 【 同时罗亨信者广东人正统中以都御史廵抚宣府北虏深入中朝建议趣召宣府总戎官率兵入卫京城或欲遂弃其城众纷然争就道亨信仗剑当城门下令敢有出者手斩之众遂定虏从边城外过亨信命老妻稚子尽登陴而自援枹雪中山前山后无数城唯宣府屹然独完以老乞归无人为言亨信功于朝者】 

　　○朱鉴 

　　朱鉴字用明晋江人在唐居亳州有显者其后自莆徙晋江鉴父则文用孝著名鉴成童刲股愈父父竟不愈哀毁踰常力贫奉母永乐中以举人授蒲圻教谕宣德初擢监察御史廵按湖广时副使佥事不行分廵属吏殃民无惮鉴请如故事周廵所属以安民察吏具得施行梅花峒贼萧启宁等久剿无功鉴诣谕皆解散湖湘风俗务外货殖男女过三十尚无室家鉴申明洪武礼法旬月之闲结亲者动万计考满当代右都御史顾佐等奏留久之正统初复命廵按广东多所建明钦州叛民黄金广等啸聚为毒鉴指示谆切亦遂向化代还朝命成国公朱勇简都指挥等官三百余员习孙吴兵略历代臣鉴等书择御史有文武才者董其事右都御史陈智推鉴鉴乞开设武学以典武科奏可遂为定制七年升山西布政司左参政请恤军民凡数十疏多见嘉纳土木之变景帝监国升右布政使寻进右副都御史廵抚山西鉴言臣闻圣驾被留虏庭倾血刺心吁天天高叩地地厚夫千金之子坐不垂堂况皇上生长深宫远行不过天寿山近行不过海子里何至舍唐虞三代之圣谟蹈怀愍徽钦之覆辙轻为孤注亲屈万乘是何奸邪窃弄坐使蹈此危机夫既往难追方来当谨臣恐虏寇奸诡百端去而复来取而复索节据剽掠杀虏动数十万却以请和结亲为名夫结亲不巳必索岁币索布不巳必欲分强以国家有限之物充丑虏无巳之求若不整兵报复殆见生灵不安兵法有云千里趋利者蹶上将百里军半至今彼寇数千里趋利兵将不蹶我军以佚待劳反蹶上将军岂无故哉彼以赏罚得专其权号令得行其志父子相救兄弟相援所掠之物皆归私室我以赏罚必闻朝廷号令皆制监军将佐不和士卒无恩有所得物必解公家今以结亲为繇遣使来京一则觇我虚实以报彼酋一则通我达军以图内应既假送驾为名姑得开关迎接我欲出兵拒抗彼则指驾为辞其谋既深我虑宜远宜急择将练兵暂停中贵监军假以生杀赏罚重整散漫之兵复募壮勇之士罄奸邪之积发太仓之陈重悬赏格厚酬爵禄惟图功成勿惜国费给赏我军胜馈外寇再征勤王之兵名为复仇之举指明刻期夹攻并进也先如果送驾结好实未可喜虚愈当防宜使收归胡党招回游骑令我军民出作入息令我牛羊朝放暮还省去人马敛止甲兵单人单骑以来送驾仍令骁将拥兵居庸以慎防守暂且苟安于今日再行整计于来年臣又切见太监王振毒乱天下震惊神器自江南草寇生发皆以诛振为名自侍讲刘球之死中外以杀諌官为讳古云事归朝廷则治宦官则亡史册所载理必不诬为厉之阶莫甚于此经曰开国承家小人勿用传曰小人之使为国家灾害并至诚哉是言可不慎与高皇帝与群臣议事必屏去左右恐泄事机有妨国政书曰监于先生成宪其永无愆诗曰仪式刑文王之典日靖四方伏望圣母陛下郕王殿下念祖宗开创之劳将相披卧之苦置此多方欲传万世张主维持急立储君选智勇托忠义开直言杜权势军国重事委重大臣早革内侍之权再造中兴之业庶雪前耻以图后功太后读其疏至于泣下景帝元年奉敕专一镇守鴈门虏入鴈门与虏战鉴麾下有壮士陈福者跃入阵逐北数十里明年战代州虏围我数重矢下如雨福殊死战□击溃围多所杀伤虏为云却 【 福莆田人愤同辱疾首痛心疾不解由击虏之后血污沾背力竭病渴数日死年三十六】 太上皇还景帝敕边将各出精兵左右掩击鉴谓未可上疏曰臣闻帝王不许小忿以安民不尚轻敌以全军汉高不报平城非力不能休息天下也李牧收保不敢战者非兵不足欲养镜也也先慕义请和送还太上皇帝彼以诚来我以诚报且其大营近边尚未远去我师一动彼类当知不曰搜剔别胡必疑追逐他党我既失信彼且无状为今之计莫若慰赈边民委将守备犒兵招逋劝农资税募入粟广屯田孳马政休养军民固安邦本虏果桀惊不悛我乃屯兵要地小入则一卫掩击大入则诸卫夹攻盖彼盟既叛我出有名今边境稍静道路初通刍饷初备未及旬月遽欲兴师臣深谓未可诏亦嘉纳焉因命兼往来廵抚山西地方景帝既立东宫贻陈循书曰迩奉明旨更封沂王仆窃远闻心殊未安夫前者至尊蒙尘宗社安危非得长君人心未定姬周辅成不得巳也今銮舆既归历数有在委裘而治亦无不可太子仁孝天下共知在廷文武群臣共立不能夹辅乌可易置仆复有言陛下于太上皇论骨肉则当避位以全手足论尊卑则当固让以尽君臣奈何借口防微反为幽闭珍羞节其日膳雉堞增于宫墙是可忍也孰不可忍循省书怒甚鉴亡何乞致仕鉴按广东激扬风裁平反冤狱粤人春秋祠之所为出廵录条教禁约排偶撮切里师长老挈训童蒙比法家言 

　　郎曰刘安以出见上皇获罪所繇得侯杨洪郭登何人也称名将耶罗通沈固朱鉴时当倥偬皆有守边功具其意皆在上皇而事不详士大夫之口予读其私传家谱因为载之若通固守清化可谓特劲晚与于谦不恊遂为国史所讥鉴上循书足振朝议之靡不见传说而疏名赏金者独着于世予得不为之扼腕耶 

　　名山藏卷之六十三 

　　●名山藏卷之□□□ 

　　晋江何乔远　譔 

　　臣林记（天顺臣二） 

　　◆臣林记（天顺臣二） 

　　廖庄 
　　锺同 
　　章纶 
　　邢让 
　　刘铉 
　　周叙 
　　刘俨 
　　徐有贞 
　　李贤 
　　岳正 
　　杨瑄 
　　王翱 
　　轩輗 
　　耿九畴 
　　刘实 
　　石璞 
　　年富 

　　廖　庄　　锺　同　　章　纶 

　　○廖庄 

　　廖庄字安止吉水人弱冠举乡试宣德中以进士选庶吉士授刑科给事中多所建白杨士奇家人不律庄抗论之或曰杨公公乡先辈不为地耶曰正以此事杨公庄性刚气激顾表里易直喜宾客交游既为给事或劝稍谢去庄曰门市心水又何避绝正统中擢大理寺左丞寻升南大理少卿景泰五年上疏请朝谒太上加恩沂王大意谓臣入仕十余年闲见陛下向在郕邸太上临朝册封令群臣岁时谒贺恩礼隆洽今深居南内陛下起居大见疏旷非所以慰天心教天下又太上子陛下犹子宜使亲近儒臣辅成德器以端国木以系人心景帝繇是恶之居一年以母丧赴京关给勘合既朝见帝大怒即陛前杖之八十谪定羗驿丞时章纶锺同亦以请立沂王系锦衣狱至是寺六梃选六卒就狱并杖之同竟死英宗复辟召还为大理左寺卿再升南礼部右侍郎寻调刑部宪宗元年御史奏庄自处不严法律生踈上以庄在景泰闲太节可取特转为北刑部右侍郎踰年卒赠尚书谥恭敏庄卒后鬻房偿敛费时过不能售乡旧仕朝者裒而佐之乃得归丧 

　　○锺同 

　　锺同字世京永丰人父复翰林修撰文学气节推重时辈与刘球善球上疏时复居母丧恨不与名同雅闻庭训过庐陵忠节祠归铭座右曰生不登第死不入此祠丈夫乎哉既举进士授御史景帝五年以灾异求言上言比者定州新乐县擒贼二人属臣问讯皆云也先吏来觇中原视形势要害处也先帐下多有南人我之虚实彼备知之臣闻此言深为寒心在朝大臣恬不介意昔秦伐赵诸侯自若独子顺諌燕王曰燕雀乳堂子母煦煦相得灶突炎上燕雀不知祸及而颜不变当是之时皆以子顺为狂燕败子顺言中今在朝大臣有不变之颜矣臣言之不狂则谬臣草茅时闻内竖构恶戕戮刘球谏臣自是钳口太上北征未见有人明目出诤臣见诸臣之为燕雀也皇上赫然中兴诛强梁旌忠直亲六师御敌于郊达贼丧气俛首北还盖不战而三军之气自倍臣谓皇上有尧舜之仁汤武之智周文之小心鞭挞四夷致太平无难者奈何达贼甫退疮痍未复侈心遽生愿自今无狥货色无甘游戏亲庶政以摠威权敦伦理以厚风俗辨邪正以专委任严赏罚以彰善恶崇风宪以专弹劾去无益之赏罢冗杂之员禁僧道之蠧民择贤将以养军鉴前车慎后轨亲率群臣谢过郊庙如成汤之六事自责太宗之十渐即改然后延揽英雄讲明方略则天意可回中国可安而达贼可徐图之矣昔者韩信起于饿夫樊哙出于屠犬张良着于亡命古今英雄何常之有唯其上有汉高用之下有萧何辈荐之是以能佐命兴基昭休流景今皇上求才如渴大臣排抑尤甚虽选将之命屡下中朝所举皆膏梁厚禄亲戚朋旧屈抑在下者殊难自通即如曩命将帅人言方略经旬踰时殊不陈奏柳溥石亨有言又不过侈庸儒之谈乏经久之虑平时如此有急胡济臣诚念丑虏陵梁朝臣欺诳延揽讲明具失其道涕泗噬脐叹息抚膺臣父复昔任翰林臣今同职言路两臣受恩宁忍缄默帝览奏命礼部集议竟寝帝废宪宗为沂王自立其子为太子而顷之所立太子薨同见章纶泣下曰上不复立沂王者吾死诤之礼部大臣若胡濙辈闻之咋舌相戒同疏列十余条其一专论沂王事帝方求言未有以罪也会纶疏继上帝大怒日日旲门隙出旨实时捕狱明日加讯无所谓又明日大榜掠辞连同即逮同苛拷迫令服通南内同不服用炮烙刑又不服是日大风雨黄沙日烛地皆黄踰年帝陛杖廖庄复即狱中杖同逾六日死尸弃狱中英宗复位国子生叶华朱圭言同赠大理寺左丞录子启国子生诏书褒美大理丞高明为启索尸棺敛之得给驿归寻授启咸宁令成化中复复其仲子越给同妻月米赐谥恭敏祀忠节祠如始期矣方同上疏时马过沟伏不起同挽缰曰吾不畏死尔则奚惧后三日马死厩中既归葬乌鹊巢宰木产白雏者四 

　　○章纶 

　　章纶初名仑字大经乐清人也其先闽人吴姓 【 或云父文宝聘于金未娶也而先纳妾包氏姙纶文宝病且死金坚请于父母往文宝家一见气绝金抚纶教诲之】 纶自少嗜学截竹继晷昼夜诵读正统四年举进士方有室授南礼部主客主事景泰初为仪制郎中质直坦易以巳任天下自号戅夫尝陈太平十六策反复万言并切时政怀献太子薨锺同讽礼部请复立沂王礼部大臣莫敢言纶疏修德弭灾十四事其一言昔伊尹告太甲曰立爱惟亲立敬惟长始邦家终四海孟轲曰尧舜之道孝弟而巳诚以孝弟者百行之本万善之源天子所以德教加百姓刑四海者也大舜底豫周文日三汉高五日一朝文帝目不交睫衣不解带是天子之孝也唐玄宗长枕大被兄弟共寝或五幄更处或花萼同楼是天子之友也臣惟太上皇君临天下十有四年是天子之父也与陛下合本共根是同气之兄也陛下身受册封是上皇臣子也上皇虏廷远书传位是以天下授陛下也陛下遥尊为太上皇帝是天下至尊也幸而奉引还宫是陆下与天下至愿至望也汪皇后正位中宫孝敬勤俭闻中外矣陛下册世子母杭氏为皇后固谓母以子贵不意世子则薨逝矣臣窃观北极五星明大则吉是复中宫之象天意欲陛下厚关睢之终正夫妇之伦也臣望陛下退朝之暇尊奉上圣皇太后太后两宫修问安视膳礼朔望节旦亲诣南宫率群臣朝见以展天显之爱以极恭厥之道而又念母仪不可久虚复正汪皇后之位推念上皇传位之意仍立沂王为太子则亲爱全备尧舜可师六宫仪范不期而正震绌体不期而敏帝大怒下纶诏狱炮烙煅炼连五日迫引大臣及通南城状竟不承以锺同先上言并逮欲杀之会风霾大作得少闲居一年廖庄自南来帝怒其先请陛杖之并封梃杖同纶如庄数同死纶锢禁 【 纶将上疏时虑忧其母金氏闻之曰石平日教汝何为汝能死諌吾虽为宫婢不恨也至是得罪】 英宗复辟首释纶求纶疏不得内臣有能举其辞者击节叹赏曰好臣子为朕家事受苦毒即日擢礼部右侍郎襄宪王来朝为王称之方有意用纶会与石亨杨善不合为所短遂改南京面谕赐金币寻改南吏部上大渐诏嗣君婚礼无过百日纶言山陵尚新元朔未改释服公除虽有常制谅阴大婚情礼则殊乞敕礼部举行来春成化四年南京当考察纶与右佥都御史高明同事欲就年齿区别衰壮而明于年六十以上者无贤否槩罢黜余则容留太恕又所属御史并无黜者坐是不恊退而两有改易猜忿互生时吏科给事中王让妄自尊倨考察时欲与公卿列坐诸公不许遂率诸僚不赴奏疏亦不同署上见疑之纶因言故让等与御史劾纶子玄应籍应举兵马瑛贪人也纶妄荐为治中及诸细碎事于是纶明并乞致仕上使侍郎叶盛都给事中毛弘体勘俱置不问慰留之其明年星变自劾不允秩满转礼部左侍郎十二年请老卒赐祭葬赠尚书谥恭毅官一子玄应被王让劾论退还为邑诸生其后登科第仕广东布政使有父风先是纶同下狱时兵部进士杨集奏记于谦曰奸人黄王进说易储本为脱死计公国家柱石倘锺章二公死杖下奈清议何谦持示王文文曰书生昧朝体乃有胆气当进以一级出之知安州集字浩然常熟人 

　　郎曰明初承平之治至宣德正统而极大小臣工莫不将顺颂美忧治危明乃得李时勉刘球二人景泰之李廖庄三人开口奋臆不有其身其所持论皆宗社大体要矣 

　　邢　让　　刘　铉 

　　○邢让 

　　邢让字逊之襄陵人以进士授翰林简讨李实使虏与虏使偕来言虏已和欲送车驾归群臣请遣实复往景帝难之第令付虏敕言意而巳文武大臣固请帝曰杨善巳行待其归让上书曰陛下所不遣使迎复者岂非以虏不足信欤审以虏不足信则前者不必讲和矣我所以和为迎上皇也不迎而和将安图哉天下事成败势也当为理也虏不足信势不可知陛下迎复理则当为陛下于上皇君也兄也陛下从群臣请仍遣李实往迎驾之归否未可知而陛下爱君笃兄心巳着于天下矣兵家之曲老直壮上皇不迎彼籍为辞假大义而入寇臣不敢谓我直也彼许我迎顾复无实曲乃在彼厉兵秣马以兴问罪我则壮矣阰下若以虏使既行事难再举请急追还遣实同之追而不及使实自行虏人闻之且曰中朝迎复信矣所重遣使或者迟回观我诚否则上皇迎归固可期也疏入得旨上皇朕兄岂有不迎虏情叵测彼以急来我以迟去盖欲延缓牵制而容其情文武群臣日言之矣朕所不报其意如此让以天顺八年居父丧因修实录夺情召起为修撰成化二年超升国子监祭酒五年升礼部左侍郎国子监故有师生会馔钱输者常后师生出监则皆委之去监中贮为公用相沿巳久让取以户新学舍创立敕谕学规学志碑刻之费不复文移有司又不籍记代让者陈鉴亦不综察遂为典簿王允所私户科给事中丘弘等尝言之会掌助教者简讨叶时以讦奏允下刑部请逮让等置对不许让鉴各上奏申辩言官交章论劾遂逮让鉴及司业张业刑部坐让监守自盗让自狱中奏学士万安李泰与巳有隙故倡此言而丘弘承风奏刻又日宣其事以危言恐动刑部使傅致臣上命会官杂治让等不□更命御史覆按有从中持者竟免死赎为民国子生卢楷奋曰邢公整厉学校不私一钱为众所诬吾当捄之或曰无益反罪何楷曰师生父子也父溺子可无号呼与生徒杨守址率百余人诣阙请代下法司议竟寝让外朴内明敏于撰者然不能容物意有轩轾辄见词色为祭酒锐意师道惩绝告谒人以是誉之而亦以是轧之归数月卒楷东阳人擢浙江乡试第一早卒文章色理滋茂论者譬之青黄应节农人操鎌疾割随手委地弥望无际而守址后至大官 【 陈鉴字缉长洲人父以事发戍边道京师留鉴神乐观为道士鉴兼通儒书正统十三年举进士及第为人辨博雅有时誉而好谈论喜阴讦　张业安福人质有诣诸生多从讲解馔钱事发鉴在官不久所用有方而业所坐在官前时论冤之】
  </div>
  <div class="pagination">
   <a href="名山藏_page66.html">
    上一页
   </a>
   <span>
    ...
   </span>
   <a href="名山藏_page62.html">
    62
   </a>
   <a href="名山藏_page63.html">
    63
   </a>
   <a href="名山藏_page64.html">
    64
   </a>
   <a href="名山藏_page65.html">
    65
   </a>
   <a href="名山藏_page66.html">
    66
   </a>
   <span class="current-page">
    67
   </span>
   <a href="名山藏_page68.html">
    68
   </a>
   <a href="名山藏_page69.html">
    69
   </a>
   <a href="名山藏_page70.html">
    70
   </a>
   <a href="名山藏_page71.html">
    71
   </a>
   <a href="名山藏_page72.html">
    72
   </a>
   <span>
    ...
   </span>
   <a href="名山藏_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
