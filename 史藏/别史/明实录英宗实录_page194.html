<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 194 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 194 页/共 263 页</h1>
    <div class="content">　　○初广东副总兵翁信奏巡抚侍郎揭稽殴人致死其人之亲诉之巡按御史杨进进不理诏进陈状适进丁忧还家乃自陈稽殴死人之时适臣出巡比臣回时布政司问之未结以故未及准理  帝曰御史不理冤枉有违宪纲姑宥其罪都察院识之俟其起复至京送吏部改用
　　○少保吏部尚书兼谨身殿大学士王文自陈臣以遇直久招怨尤近者臣男伦应试京闱被主司故意黜落臣不得已陈奏蒙命礼部翰林院科道等官从公较得伦所作三场本应中式复蒙允令会试臣正当感恩效职第念臣犬马之年六十有五齿落目昏精神衰惫记前忘后岂堪任职伏乞放归田里庶得保全以终余年不允
　　○庚午
　　○六科给事中言日者顺天府乡试毕少保太子太傅户部尚书大学士陈循少保吏部尚书大学士王文御考官刘俨等不取其子王伦陈瑛遂奏俨等出题讥讪并违制不取翰林院考中译字官诸罪及乞将伦瑛并中式诸举人墨卷会官品第优劣  皇上已从所请特命伦瑛得与会试而谓俨等之罪不出于私悉置不问臣等切惟科举务在得人不可以易而取人材为治之本岂可以私而进俨等考试不精之罪臣等以尝论列  皇上特恩宥兹故不复敢言矣其大学士陈循王文职居辅导任重经纶所当正己正人为上为下今顾以子之故烦渎  圣聪祇为私谋罔恤国体大臣之职果安在乎臣闻宋范质为相从子杲求迁秩质作诗戒之曰尔曹当悯我勿使增罪戾方之陈循王文其贤否如何也韩亿为相其子维举进士以父任执政而不就廷试方之陈循王文其高下如何也沈文通登进士第一冯京第二厥后进京而退文通盖以贵胄不可以先寒畯也视今之文卷已黜而欲与举人比者其得失又何如也况今岁顺天府应试者一千八百有奇而中式者才一百三十五人俨等既称可试未精则其闷遗漏者恐不特伦瑛二人而已倘一概援例求进拒之则情偏从之则弊起是循等一举而启滥进之风坏科目之制矣比者上天垂戒灾变迭至四方多故水旱相仍未必不由循等所行乖愫之所致也今其罪犯已彰人心共怨  陛下若又待以宽恩则循等之心愈无忌惮伏望  皇上奋乾纲之独断彰天讨之至公建问循等如律以为大臣将来之警不然赐归田里别选文学公正大臣以居清华密勿之地以昭  陛下平明之治庶内外知所警惧而臣下不敢玩法  诏曰览尔等所奏诚为有理但陈循王文辅导有年国之老臣何可以一事之失而遽加之罪其姑贷之  命试中书舍人解祯亮实授中书舍人以满三载乞恩也
　　○兵部奏比得广西镇守等官奏报湖广武冈州杨峒等处苖贼侵轶广西全州边境已行率领官军杀退贼众乞行总兵等官乘其败衄直抵巢穴歼厥渠魁以靖边方从之
　　○壬申
　　○广东布政司左参议杨铭以老病乞致仕从之
　　○癸酉
　　○赐韩府襄陵王镇国将军范土□见子名曰徵鑢
　　○巡抚永平右副都御史李宾至卢龙先访其从姊为人所奏  命刑科左给事中司马恂往勘之得实恂言宾当究治  诏宥之
　　○提督松潘兵部左侍郎罗绮奏松潘土番王永生长边陲习性凶犷肆顽骋恶积有岁年先曾杀害土官高茂等男妇五百余口又杀故土官董敏子伯浩等二十余人今又紏集番夷欲行攻劫地方臣与都指挥周贵等统领官军直抵桑坪巳将永等诛死凶酋殄灭边境肃清  帝降敕嘉奖赏银二十两彩币三表里
　　○甲戌
　　○四川长河西鱼通宁远等处军民宣慰使司土官并乌思藏嗟堂等寺番僧土官佥事朱真董卜韩胡等处土官查思把等来朝贡马及方物赐宴并彩叚表里等物有差
　　○吏部言提督松潘兵备刑部左侍郎罗绮以六年任满欲赴京缘例不考核边务为重宜令就彼复任为便从之
　　○升湖广按察司佥事熊练为广东布政司左参议以九年任满也  命各处巡按御史勘实所在水旱灾伤时各处奏报灾伤者无虚日户部视为泛常其于弭灾恤民之道略无陈奏至是惟虑京师供给不敷恐减免粮额乞遣官勘实故有是命
　　○定浙江嘉湖杬官民田徵粮则例先是浙江右布政使杨瓒奏浙江起科粮额则例不一欲约量归并诏镇守浙江兵部尚书孙原贞等查理并例以闻至是户部覆奏原贞等定则徵粮则例起科重者徵米宜少运纳宜近起科轻者徵米宜多运纳宜远官田每亩科米一石至四斗八升八合民田每亩科米七斗至五斗三升者俱每石岁徵平米一石三斗官田每亩科米四斗至三斗民田每亩科米四斗至三斗三升者俱每石岁徵平米一石五斗官田每亩科米二斗至一斗四合民田每亩科米二斗七升至一斗者俱每石岁徵平米一石七斗官田每亩科米八升至二升民田每亩科米七升至三升者俱每石岁徵平米二石二斗绍兴等八府重则官粮各于本府县存留上纳如仍不敷于人户坍江田粮及中则官田重则民田内拨补从之
　　○都察院鞫贵州布政司参议卢彬断田受赂当赎杖追赃为民从之
　　○吏部主事张＜馵-灬＞自陈父宽先任知县为事谪戍口外今巳年老乞移就京卫差操以便就养从之
　　○乙亥
　　○给襄坦王子镇国将军仕堲并胙城王弟镇国将军子土□究子垀子坉岁禄米各一千石米钞中半兼支长社县主并仪宾霍鉴岁禄本色四百石折钞二百石  命广西致仕都指挥同知蒋贵子伦代为福建建宁右卫指挥同知
　　○刑部都察院锦衣卫奉诏疏见监轻重罪囚以闻命罪死者如律罪应死而情轻者发戍边卫其余笞杖并输作者俱释之
　　○丙子
　　○重阳节赐文武百官宴
　　○给襄陵王孙辅国将军徵镜徵鍒岁禄米各八百石  命故后军都督府都督佥事昌英子永袭为彭城卫指挥佥事
　　○日色变赤夜月色亦赤
　　○丁丑
　　○南京监察御史庄昇奏言南京守备平江侯陈豫兵部尚书张纯惟务偷安苟延岁月操练无方而兵备不严抚绥无术而军士失所脱有不虞何以捍御  帝降敕切责豫等
　　○夜二鼓四方浓雾至五鼓渐散中夜北方白虹现首尾指地良久方没
　　○戊寅  命试监察御史李裕江勋樊英尹淳白侃俞纪杨铭张僖桂琛康骥丁慈叶淇刘渊李敏滕昭张岐刘浚实授监察御史
　　○先是口外原开中淮浙盐客商未能完纳至是户部议减之独石马营云州堡仓淮盐每引米八斗减作七斗浙盐米五斗减作四斗赤城淮盐八斗五升减作七斗五升浙盐五斗五升减作四斗五升雕鹗堡淮盐九斗减作八斗浙盐六斗减作五斗
　　○复刑部员外郎刘杰华显李启主事刘玭王琳赵京顾瑾官杰等因诣国子监陪祭先师孔子途遇人邀饮有乐工及八岁乐女歌唱行事校尉发之命执付锦衣卫鞫成都察院坐杖赎罪罢职为民既而遇钦恤例法司言杰等事情颇轻请裁决故有是命
　　○夜南方有星大如盏色赤尾迹有光起自星宿东南行至云中没
　　○己卯
　　○晋府庆成王第十子名同于兄命更曰钟铂
　　○提督宣府军务右佥都御史李秉劾奏巡按御史贾恪妄保有赃军职掌印遇祭先师孔子不先斋戒而酣饮于总兵官之家及他不法数事宜寘诸法命都察院执恪鞫问如事连秉具闻处置
　　○巡按江西监察御史郑时言江西地方自景泰四年以来水旱灾伤民多贫穷其文职官吏犯大小罪者俱依旧例差人械京发落所差之人艰于路费宜除情重应充军者械京杂犯死罪以下例应为民者悉照例发落候岁丰之时仍依旧例其各处有被灾伤地方乞亦照此例以苏民困从之
　　○裁省山东济南府泰安州德州判官各一员兖州府宁阳钜野金乡三县东昌府夏津武城二县主簿各一员先是增置各官专理河道至是有诏省冗员以是数州县非河道所切故省之
　　○庚辰  命故金吾左卫带俸都指挥佥事杨北斗奴子羲袭为本卫指挥使
　　○锦衣卫指挥佥事卢忠先以罪充为事官广西立功至是遇例当复职命降为柳州卫正千户
　　○修直隶潼关卫城
　　○辛巳
　　○左佥都御史徐有员奏京畿及山东自七月大雨起至于八月诸河水溢虽高阜亦有丈余堤岸冲决民田庐渰没商舟船漂溺者无算幸新造水门一带堤堰无患其冲决不甚害者臣已率有司督工修理惟感应祠旧堤所决既大所系尤要必置御水埽如水门埽堰之制仍于济宁抵临清增置减水闸始可经久其修筑人夫乞免他徭仍人给口粮庶易成绩  帝是之仍敕有贞等督军卫有司  置物料务在坚完勿遗后患
　　○壬午
　　○少保太子太傅工部尚书兼谨身殿大学士高谷言臣赋性戆愚秉心偏执人事少通触高明而不悟宦情多阔处机务以难谐惟知持敬以事君宁识怀私而顾己不敢为者欺罔之事不欲萌者朋比之心畏名犯于尊卑恐祸生于延蔓是以被沥愚衷冒干  圣听赖  皇上日月之明乾坤之量既光被于贤才复包含于邪慝如臣者学问空疎文辞鄙拙谬膺馆阁之选除深负朝廷之委任迩年以来眼目昏花手足伤损出入早晚宁无不测之虞计议论思恐有难防之虞因兹愚直致彼嫌疑况臣子幼身单势孤援寡设有中伤无辜受害伏望  皇上曲为矜怜俾获全生罢臣内阁职务命臣专领翰林等官纂修宋元通鉴纲目以图补报俟书完日仍乞改调别职保以余年时谷以陈循王文欲倾刘俨黄谏乃面陈循文私其子俨谏不可罪循文深衔之故谷有是奏诏曰卿持敬之心嫌疑之情朕已具悉但馆阁之职正当用贤不允所请今后尚加秉忠直以全名节
　　○修山东武定州城以其为雨坏也
　　○癸未
　　○增给含山大长公主食禄一千四百石公主  太祖高皇帝第十四女食禄一千二百石至是自陈年迈家属多乞增岁禄诏复增本色米二百石给之  命运南京胡椒一百万斤赴京备用
　　○升户部福建司郎中唐宗为江西布政司左参议复除广东按察司佥事将敬于江西按察司
　　○工部营膳司郎中牛顺初坐盗官木为民累陈冤适遇钦恤例法司请裁决命复职
　　○应天并直隶太平等七府州蝗
　　○巡按直隶监察御史胡宽奏苏松常镇四府国家贡赋多赖于此自景泰五年以来水旱相仍瘟疫流行人民死亡不可胜数今岁以蝻生发又复旱伤伏望特赐矜恻詹事府丞李侃亦奏顺天府所属霸州等处连年水潦百姓缺食艰难即今救死不瞻上司复追徵钱粮何从出办近者天道积阴连日不开岂非畿甸之民愁怨之所致乎伏望悯其困苦再加宽恤事下户部知之  命直隶含山县采运芦柴准折纳米从巡抚左副都御史王竑奏其芦场坍没也
　　○夜木星入鬼宿
　　○甲申  敕监察御史李敏抚捕贵州乌  等卫盗矿贼徒从兵部奏请也
　　○先是监察御史沈性照刷文卷劾奏兵部武库司署郎中戴珉署员外郎胡温主事吴福卖放皂隶以肥身家违例滥拨以媚权要当究门如律以为贪污不法者之戒法司执珉等鞫罪体覆未结适遇钦恤例以闻命俱复其官
　　○乙酉
　　○独石等处奏报胡骑约有千余近我边境敕协赞独石右参政叶盛参将周贤遣人谕之使退不从则会宣府总兵官击之  命湖广右参政徐俌致仕以巡抚官考其老疾不堪任事故也
　　○丙戌
　　○周王子垕薨王周简王长子母苖氏永乐二十年生正统六年封为世子景泰六年袭封周王至是薨年三十五讣闻辍视朝三日谥曰靖遣官致祭  命有司营葬
　　○戊子
　　○道录司右玄义仰弥高奏近闻东南蝗疫盛发河间等府旱涝相仍圻甸之间盗贼充物八月二十九夜迅雷雹九月初九日太阳无光色红如血薄莫太阴色亦红近者阴霾连日不散此殆囹圄冤滞未雪之所致也乞敕法司明清庶狱用消天变  诏曰上天垂象实由朝廷政多乖失朕已深自修省屡敕法司平反诸狱其犹有逮问未完者法司其速断遣之  命都指挥佥事周贵充副总兵镇守贵州
　　○庚寅
　　○福建按察司佥事吕昌奏顷奉明诏以颜孟程朱有功道学特令有司建祠奉祀其崇儒重道之典至矣近者臣谒朱文公祠见其左列文肃公黄干文简公刘爚右列文正公蔡沈文忠公真德秀如孔门四配之设每于春秋祭祀之日欲合四子而并祀之于例有违欲出朱子而独祀之于义不安况四子皆传朱子之道其于朱子著书立言阐明治道未必无补乞敕儒臣会议于春秋祭祀朱子之日增猪羊各一析为四分其羹酒菜果并如朱子之仪以合祀四子于一堂之内庶于祀典无遗从之
　　○辛卯
　　○辽庶人贵烚长男豪土□＜显-页＞奏弟妹四人年俱长成贫穷不能婚配诏准庶人贵爕例人赐彩叚四表里首饰银二十两猪羊各四以助之
　　○壬辰
　　○巡抚山西右佥都御史萧启自陈有疾乞致仕从之
　　○左军都督同知范广等奏本府看监镇抚朱和等不行关防致充军罪人越墙脱去当究治之臣等不严提督亦合有罪诏宥广等余命锦衣卫执鞫之
　　○癸巳
　　○哈密并脱忽麻等处使臣指挥狭西丁乌思藏桑仆等寺剌麻番僧尼麻星吉等来朝贡马及方物赐宴并彩叚表里等物有差
　　○甲午
　　○总兵官南和伯方瑛等奏臣等奉命往征贵州苖贼率领官军七万人分为三路巳于八月二十七日发沅州一路自清浪由朱砂堡进一路自平溪由羊儿堡进一路自镇远由马场坡进克期于九月初七日次于贼境会丘直抵巢穴
　　○停浙江处州等处管银场都指挥从镇守监丞阮随言也
　　○广义伯吴＜王已＞卒＜王已＞恭顺伯允诚之嫡孙洪熙元年袭父管者爵至是卒无子吏部奏以其从弟琮嗣爵从之
　　○乙未
　　○户部奏山东登州卫海船损坏者多其应赏辽东军士布花不敷运给宜令本布政司量拨济南东昌兖州三府绵布一二万疋绵花五万斤钞五十四万贯运赴山海卫堆积仍行广宁卫差官验收量拨军夫运回本卫以俟辽河迤西各卫所官军关领给散从之
　　○直隶宁国府儒学教授余铎奏臣闻乐者感化神人之本其耍在乎和而已我朝各府学春秋释奠先师孔子俱有乐以歌咏功德诏格神贶奈何行之既久声律节奏不能无差乞  敕翰林院及太常寺官之精通音律者博考古典详加较正著为图谱颁赐天下学校事下礼部议尚书胡濙等以为乐皆洪武间所校定者乌得有差寝之
　　○巡抚江西右佥都御史韩雍言宋丞相少保信国公文天祥弱冠状元临危拜相跋涉于艰难险阻之中经营于颠覆流离之际志专恢复屡折挫而不移心切报君滨颠危而不变国亡被执系狱累年诱之以大用而不从挟之以刀锯而不屈卒之杀身成仁而收三百年养士之功立千载为臣之极精忠大节与日月争光与天地悠久又宋礼部侍郎谢枋得入对廷陛力诋权奸发问漕司极攻时政受仕于运去祚移之际抗敌于兵罢民散之余挥刀击敌力已尽而不支耻降遁藏志有为而不果不事二姓饿死燕京著为文章高迈奇绝发明道学羽翼圣经是二贤皆足以正人心而扶世道植纲常而厉士风乞赐谥并录用其子孙使天下后世之人知为臣而能死忠节于当时者虽百世之后犹得暴扬其善而垂休后＜彳胤-丿＞足以增志士仁人之气愧乱臣贼子之心事下礼部尚书胡濙等以为天祥我朝已建祠于顺天府学之右而岁时遣官致祭矣惟枋得有缺祀典宜令其原籍所司岁举祀事仍行翰林院议赐谥于是少保大学士陈循等议天祥孤忠大节为宋臣首按谥法临患不忘国曰忠秉德遵业曰烈请谥曰忠烈枋得伏节死义为天祥亚按谥法道得博闻曰文谨身制度曰节请谥曰文节  帝曰奖忠节所以励臣操也有司其如所议行雍又言乞赐故国子监祭酒李时勉赠谥下礼部议尚书胡濙等以为谥法之设有美有恶无非因人贤否而示劝惩也我朝于大臣善者谥之不善者不谥即古圣善善长之意比者尚书周枕徐琦左都御史陈镒等俱蒙赐谥如时勉官虽不过四品而其节概之高行谊之笃学问文章之纯足以启后学之敬慕诚非枕等可比宜如雍请锡谥斯□公论事下翰林院循等言时勉德行文章卓为士林宗仰其临事又多果毅能断按谥法勤学好问曰文果而能断曰毅请谥文毅从之
　　○直隶永平府民杨＜王巳＞谢再赵僖山西辽州民赵杰各出粟米八百石助官赈恤诏赐玺旌异复其家
　　大明英宗睿皇帝实录卷二百七十
大明英宗睿皇帝实录卷二百七十一
　　废帝郕戾王附录第八十九
　　景泰七年十月丁酉朔  太上皇帝居南宫  帝享  太庙
　　○遣中官祭司井之神
　　○以下元节遣官祭  长陵  献陵  景陵
　　○革独石马营等边仓管草副使从右佥都御史李秉所奏也
　　○以故太监李德所建灵福寺并园地赐锦衣卫百户李安为香火院
　　○己亥
　　○修北京国子监  命番僧劄失尾则儿班竹儿星吉俱为左觉义桑儿结巴为右觉义锁南班卓儿锁南坚粲锁南舍剌远丹罗竹锁南劄南葛藏卜俱为都纲给印并诰敕升道士孙道玉为右至灵喻道纯为左玄义度道童五百人
　　○刑部奏囚在系者近蒙宽宥其逮捕未至非真犯死罪人命强盗官吏受赃卖放操军包揽物料侵欺官钱粮请具贷之以溥恩意从之
　　○庚子
　　○赐湘阴王长长子豪壧嫡长子名曰恩鍖  命浙江处州卫带俸都指挥佥事牛铎理都司事从监丞阮随奏保也
　　○设狭西甯夏卫道纪司署都纪副都纪各一员从总兵官都督同知张泰请也
　　○修筑河东运司盐池堤堰从本司运使马显奏请也
　　○镇守永宁等处署都督佥事赵辅奏守备永宁都指挥姚贵不从调遣沮坏军法遣官核具得实命巡按御史执治之
　　○夜五鼓南方有星大如盏色清白起狼星东北行至柳宿尾迹后散
　　○辛丑  命紫荆关把总署都指挥佥事左能协同都督陶瑾守关
　　○保安王公炼奏祖母赵母妃何俱年耄时婴疾病乏药治疗命大医院如所求悉予之
　　○户部奏浙江等布政司并南北直隶苏松等府屡奏旱潦蝗蝻灾伤今年兑军粮米必致减少恐有误京等处水次仓粮见在数少恐有误京储宜将云南滕冲卫原开中两淮运司盐十三余引淮安徐州原开中两淮两浙运司盐二十七万引俱改临清德州仓上纳及将河东运司盐四十万引定拟则例召商亦于临清德州仓米麦中半上纳两淮盐每引一石二斗两浙每引八斗河东每引二斗诏从其议
　　○巡抚江西右佥都御史韩雍奏本年九月初五日宁王府内火延烧南昌前卫军民八百余家资财尽毁男妇死者四人臣等已如敕谕从宜量支官钱赈恤其南昌护卫指挥千户并仪卫司官坐视不救俱合执问诏俱宥不问赈恤事命户部知之
　　○壬寅
</div>
    <div class="pagination">
<a href="明实录英宗实录_page193.html">上一页</a><span>...</span><a href="明实录英宗实录_page189.html">189</a><a href="明实录英宗实录_page190.html">190</a><a href="明实录英宗实录_page191.html">191</a><a href="明实录英宗实录_page192.html">192</a><a href="明实录英宗实录_page193.html">193</a><span class="current-page">194</span><a href="明实录英宗实录_page195.html">195</a><a href="明实录英宗实录_page196.html">196</a><a href="明实录英宗实录_page197.html">197</a><a href="明实录英宗实录_page198.html">198</a><a href="明实录英宗实录_page199.html">199</a><span>...</span><a href="明实录英宗实录_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
