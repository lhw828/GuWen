<!DOCTYPE html>
<html>
 <head>
  <meta charset="utf-8"/>
  <title>
   通志 - 第 19 页/共 155 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通志 - 第 19 页/共 155 页
  </h1>
  <div class="content">
   十六年春正月天子命太祖世子丕为五官中郎将置官属为丞相副太原商曜等以大陵叛遣夏侯渊徐晃围破之张鲁据汉中三月遣钟繇讨之太祖使渊等出河东与繇防是时关中诸将疑繇欲自袭马超遂与韩遂杨秋李堪成宜等叛遣曹仁讨之超等屯潼关太祖勑诸将关西兵精悍坚壁勿与战秋七月太祖西征与超等夹关而军太祖急持之而濳遣徐晃朱灵等夜渡蒲阪津据河西为营太祖自潼关北渡未济超赴船急战校尉丁斐因放牛马以饵贼贼乱取牛马太祖乃得渡循河为甬道而南贼退拒渭口太祖乃多设疑兵潜以舟载兵入渭为浮桥夜分兵结营于渭南贼夜攻营伏兵撃破之超等屯渭南遣信求割河以西请和太祖不许九月进军渡渭超等数挑战又不许固请割地求送任子太祖用贾诩计伪许之韩遂请与太祖相见太祖与遂父同嵗孝防又与遂同时侪辈于是交马语移时不及军事但説京都旧故拊手欢笑既罢超等问遂公何言遂曰无所言也超等疑之他日太祖又与遂书多所防窜如遂改定者超等愈疑遂太祖乃与克日防战先以轻兵挑之战良乆乃纵虎骑夹撃大破之斩成宜李堪等遂超等走凉州杨秋奔安定关中平诸将或问太祖曰初贼守潼关渭北道阙不从河东撃冯翊而反守潼关引日而后北渡何也太祖曰贼守潼关若吾入河东贼必引守诸津则西河未可渡吾故盛兵向潼关贼悉众南守西河之备虚故二将得擅取西河然后引军北渡贼不能与吾争西河者以有二将之军也连车树栅为甬道而南既为不可胜且以示弱渡渭为坚垒虏至而出所以骄之也故贼不为营垒而求割地吾顺言许之所以从其意使自安而不为备因畜士卒之力一旦撃之所谓疾雷不及掩耳兵之变化固非一道也始贼每一部到太祖輙有喜色贼破之后诸将问其故太祖荅曰关中长逺若贼各依险阻征之不一二年不可定也今皆来集其众虽多莫相归服军无适主一举可灭为功差易吾是以喜冬十月太祖自长安北征杨秋围安定秋降复其爵位使留抚其民人十二月自安定还留夏侯渊屯长安
　　十七年春正月太祖还邺天子命太祖賛拜不名入朝不趋劒履上殿如萧何故事马超余众梁兴等屯蓝田使夏侯渊撃平之割河内之荡隂朝歌林虑东郡之卫国顿邱东武阳发干钜鹿之瘿陶曲周南和广平之任城赵之襄国邯郸易阳以益魏郡冬十月太祖征孙权十八年春正月进军濡须口攻破权江西营获权都督公孙阳乃引军还诏书并二十四州复为九州夏四月至邺五月丙申天子使御史大夫郗虑持节策命太祖为魏公曰朕以不徳少遭愍凶越在西土迁于唐卫当此之时若缀旒然宗庙乏祀社稷无位羣凶觊觎分裂诸夏率土之民朕无获焉即我髙祖之命将坠于地朕用夙兴假寐震悼于厥心曰惟祖惟父股肱先正其孰能恤朕躬乃诱天衷诞育丞相保乂我皇家济于艰难朕实頼之今将授君典礼其敬聴朕命昔者董卓初兴国难羣后释位以谋王室君则摄进首啓戎行此君之忠于本朝也后及黄巾反易天常侵我三州延及平民君又翦之以宁东夏此又君之功也韩暹杨奉専用威命君则致讨克黜其难遂迁许都造我京畿设官兆祀不失旧物天地鬼神于是获乂此又君之功也袁术僣逆肆于淮南慑惮君灵用丕显谋蕲阳之役桥蕤授首棱威南迈术以陨溃此又君之功也廻戈东征吕布就戮乗辕将返张杨殂毙眭固伏罪张绣稽服此又君之功也袁绍逆乱天常谋危社稷凭恃其众称兵内侮当此之时王师寡弱天下寒心莫有固志君执大节精贯白日奋其武怒运其神防致届官渡大殱丑类俾我国家拯于危坠此又君之功也济师洪河拓定四州袁谭髙干咸枭其首海盗奔逆黒山顺轨此又君之功也乌丸三种崇乱二世袁尚因之逼据塞北束马县车一征而灭此又君之功也刘表背诞不供贡职王师首路威风先逝百城八郡交臂屈膝此又君之功也马超成宜同恶相济濵据河潼求逞所欲殄之渭南献馘万计遂定邉境抚和戎狄此又君之功也鲜卑丁零重译而至单于白屋请吏率职此又君之功也君有定天下之功重之以眀徳班叙海内宣羙风俗旁施勤教恤慎刑狱吏无苛政民无懐慝敦崇帝族表继絶世旧徳前功罔不咸秩虽伊尹格于皇天周公光于四海方之蔑如也朕闻先王并建眀徳胙之以土分之以民崇其宠章备其礼物所以藩卫王室左右厥世也其在周成管蔡不静惩难念功乃使召康公赐齐太公履东至于海西至于河南至于穆陵北至于无棣五侯九伯实得征之世祚太师以表东海爰及襄王亦有楚人不供王职又命晋文登为侯伯锡以二辂虎贲鈇钺秬鬯弓矢大啓南阳世作盟主故周室之不壊繄二国是頼今君称丕显徳眀保朕躬奉答天命导烈绥爰九域莫不率俾功髙于伊周而赏卑于齐晋朕甚恧焉朕以眇眇之身托于兆民之上永思厥艰若渉渊氷非君攸济朕无任焉今以冀州之河东河内魏郡赵国中山常山钜鹿安平甘陵平原凡十郡封君为魏公锡君元土苴以白茅爰契尔用建冢社昔在周室毕公毛公入为卿士周召师保出为二伯外内之任君实宜之其以丞相领冀州牧如故又加君九锡其敬聴朕命君经纬礼律为民轨仪使安职业无或迁志是用锡君大辂戎辂各一元牡二驷君劝分务本穑人昬作粟帛滞积大业惟兴是用锡君衮冕之服赤舄副焉君敦尚谦让俾民兴行少长有礼上下咸和是用锡君轩县之乐及六佾之舞君翼宣风化爰发四方逺人革面华夏充实是用锡君朱户以居君研其眀哲思帝所难官才任贤羣善必举是用锡君纳陛以登君秉国之钧正色处中纎毫之恶莫不抑退是用锡君虎贲之士三百人君紏防天刑章厥有罪犯闗干纪莫不诛殛是用锡君鈇钺各一君龙骧虎视旁眺八维掩讨逆节折冲四海是用锡君彤弓一彤矢百玈弓十玈矢千君以温防为基孝友为徳眀允笃诚感于朕思是用锡君秬鬯一卣圭瓒副焉魏国置丞相已下羣卿百寮皆如汉初诸侯王之制往钦哉敬服朕命简恤尔众时亮庻功用终尔显徳对扬我髙祖之休命秋七月始建魏社稷宗庙天子聘太祖三女为贵人少者待年于国九月作金虎台凿渠引漳水入白沟以通河冬十月分魏郡为东西部置都尉十一月初置尚书侍中六卿马超在汉阳复因羌胡为害氐王千万叛应超屯兴国使夏侯渊讨之
　　十九年春正月始耕籍田南安赵衢汉阳尹奉等讨超枭其妻子超奔汉中韩遂徙金城入氐王千万部率羌胡万余骑与夏侯渊战撃大破之遂走西平渊与诸将攻兴国屠之省安东永阳郡安定太守毋邱兴将之官太祖戒之曰羌胡欲与中国通自当遣人来慎勿遣人往善人难得必将教羌胡妄有所请求因欲以自利不从便为失异俗意从之则无益事兴至遣校尉范陵至羌中陵果教羌使自请为属国都尉太祖曰吾豫知当尔非圣也但更事多耳三月天子使魏公位在诸侯王上改授金玺赤绂逺游冠秋七月太祖征孙权初陇西宋建自称河首平汉王聚众枹罕改元置百官三十余年遣夏侯渊自兴国讨之冬十月屠枹罕斩建凉州平太祖自合肥还十一月汉皇后伏氏坐昔与父故屯骑校尉完书云帝以董承被诛怨恨太祖辞甚丑恶发闻皇后废黜死兄弟皆伏法十二月太祖至孟津天子命太祖置旄头宫殿设钟虡乙未令曰夫有行之士未必能进取进取之士未必能有行也陈平岂笃行苏秦岂守信邪而陈平定汉业苏秦济弱燕由此言之士有偏短庸可废乎有司眀思此义则士无遗滞官无废业矣又曰夫刑百姓之命也而军中典狱者或非其人而任以三军死生之事吾甚惧之其选眀达法理者使持典刑于是置理曹掾属
　　二十年春正月天子立太祖中女为皇后省云中定襄五原朔方郡郡置一县领其民合以为新兴郡三月太祖西征张鲁至陈仓将自武都入氐氐人塞道先遣张郃朱灵等攻破之夏四月太祖自陈仓以出关至河池氐王窦茂众万余人恃险不服五月太祖攻屠之西平金城诸将麴演蒋石等共斩送韩遂首秋七月太祖至阳平张鲁使弟卫与将杨昂等据阳平关横山筑城十余里攻之不能拔乃引军还贼见大军退其守备解散太祖乃宻遣解髙祚等乗险夜袭大破之斩其将杨任进攻卫卫等夜遁鲁奔巴中太祖军入南郑尽得鲁府库珍寳巴汉皆降复汉宁郡为汉中分汉中之安阳西城为西城郡置太守分锡上庸郡置都尉八月孙权围合肥张辽李典撃破之九月巴七姓夷王朴胡賨邑侯杜濩举邑夷賨民来附于是分巴郡以胡为巴东太守濩为巴西太守皆封列侯天子命太祖承制封拜诸侯守相冬十月始置名号侯至五大夫与旧列侯关内侯凡六等以赏军功十一月鲁自巴中将其余众降封鲁及五子皆为列侯刘备袭刘璋取益州遂据巴中遣张郃撃之十二月太祖自南郑还留夏侯渊屯汉中二十一年春二月太祖还邺三月壬寅太祖亲耕籍田夏五月天子进太祖爵为魏王代郡乌桓行单于普富卢与其侯王来朝天子命太祖女为公主食汤沐邑秋七月匈奴南单于呼厨泉将其名王来朝待以客礼遂留魏使右贤王去卑监其国八月以大理钟繇为相国冬十月治兵遂征孙权十一月至谯
　　二十二年春正月太祖军居巢二月进军屯江西郝谿权在濡须口筑城拒守遂逼攻之权退走三月太祖引军还留夏侯惇曹仁张辽等屯居巢夏四月天子命太祖设天子旌旗出入称警跸五月作泮宫六月以军师华歆为御史大夫冬十月天子命太祖冕十有二旒乗金根车驾六马设五时副车以五官中郎将丕为魏太子刘备遣张飞马超吴兰等屯下辩遣曹洪拒之二十三年春正月汉太医令吉本与少府耿纪司直韦晃等反攻许烧丞相长史王必营必与颍川典农中郎将严匡讨斩之曹洪破吴兰斩其将任防等三月张飞马超走汉中隂平氐彊端斩吴兰其首夏四月代郡上谷乌丸无臣氐等叛遣鄢陵侯彰讨破之六月令曰古之者必居瘠薄之地其规西门豹祠西原上为夀陵因髙为基不封不树周礼冢人掌公墓之地凡诸侯居左右以前卿大夫居后汉制亦谓之陪陵其公卿大臣列将有功者宜陪夀陵其广为兆域使足相容秋七月治兵遂西征刘备九月至长安冬十月宛守将侯音等反执南阳太守刼略吏民保宛初曹仁讨闗羽屯樊城是月使仁围宛
　　二十四年春正月仁屠宛斩音夏侯渊与刘备战于阳平为备所杀三月太祖自长安出斜谷军遮要以临汉中遂至阳平备因险拒守夏五月引军还长安秋七月以夫人卞氏为王后遣于禁助曹仁撃闗羽八月汉水溢灌禁军军没羽获禁遂围仁使徐晃救之九月相国钟繇坐西曹掾魏讽反免冬十月军还洛阳孙权遣使上书以讨闗羽自效太祖自洛阳南征羽未至晃攻羽破之羽走仁围觧太祖军摩陂
　　二十五年春正月至洛阳权撃斩羽传其首庚子太祖崩于洛阳年六十六遗令曰天下尚未安定未得遵古也毕皆除服其将兵屯戌者皆不得离屯部有司各率乃职敛以时服无藏金玉珍寳諡曰武王二月丁卯髙陵
　　文皇帝讳丕字子桓武帝太子也中平四年冬生于谯建安十六年为五官中郎将副丞相二十二年立为魏太子太祖崩嗣位为丞相魏王尊王后曰王太后改建安二十五年为延康元年元年二月壬戍以太中大夫贾诩为太尉御史大夫华歆为相国大理王朗为御史大夫置散骑常侍侍郎各四人其宦人为官者不得过诸署令为金策着令藏之石室初汉熹平五年黄龙见谯光禄大夫桥元问太史令单飏此何祥也飏曰其国后当有王者兴不及五十年亦当复见天事恒象此其应也内黄殷登黙而记之至四十五年登尚在三月黄龙见谯登闻之曰单飏之言其验兹乎己卯以前将军夏侯惇为大将军濊貊扶余单于焉耆于阗王皆各遣使奉献夏四月丁巳饶安县言白雉见庚午大将军夏侯惇薨五月戊寅天子命帝追尊皇祖太尉曰太王夫人丁氏曰太王后封王子叡为武徳侯是月冯翊山贼郑甘王照率众降皆封列侯酒泉黄华张掖张进等各执太守以叛金城太守苏则讨进斩之华降六月辛亥治兵于东郊庚午遂南征秋七月庚辰令曰轩辕有眀台之议放勋有衢室之问皆所以广询于下也百官有司其务以职尽规諌将率陈军法朝士眀制度牧守申政事搢绅考六蓺吾将兼览焉孙权遣使奉献蜀将孟逹率众降武都氐王杨仆率种人内附居汉阳郡甲午军次于谯大飨六军及谯父老百姓于邑东八月石邑县言凤皇集冬十一月癸卯令曰诸将征伐士卒死亡者或未收敛吾甚哀之其告郡国给槥椟殡敛送致其家官为设祭丙午行至曲蠡汉帝以众望在魏乃召羣公卿士告祠髙庙使兼御史大夫张音持节奉玺绶禅位册曰咨尔魏王昔者帝尧禅位于虞舜舜亦以命禹天命不于常惟归有徳汉道陵迟世失其序降及朕躬大乱兹昬羣凶肆逆宇内颠覆頼武王神武拯兹难于四方惟清区夏以保绥我宗庙岂予一人获乂俾□服实受其赐今王钦承前绪光于乃徳恢文武之大业昭尔考之昭烈皇灵降瑞人神告徴诞惟亮采师锡朕命佥曰尔度克协于虞舜用率我唐典敬逊尔位于戏天之歴数在尔躬允执其中天禄永终君其只顺大礼飨兹万国以肃承天命乃为坛于繁阳庚午帝升坛即阼百官陪位事讫降坛视燎成礼而反改延康为黄初大赦
　　黄初元年十一月癸酉以河内之山阳邑万户奉汉帝为山阳公行汉正朔以天子之礼郊祭上书不称臣京都有事于太庙致胙封公之四子为列侯追尊皇祖太王曰太皇帝考武王曰武皇帝尊王太后曰皇太后赐男子爵人一级为父后及孝悌力田人二级以汉诸侯王为崇徳侯列侯为闗中侯以颍隂之繁阳亭为繁昌县封爵増位各有差改相国为司徒御史大夫为司空奉常为太常郎中令为光禄勲大理为廷尉大农为大司农郡国县邑多所改易更封匈奴南单于呼厨泉魏玺绶赐青盖车乗舆寳劒玉玦十二月初营洛阳宫戊午幸洛阳是嵗长水校尉戴陵諌不宜数行弋猎帝大怒陵减死罪一等
　　二年春正月郊祀天地眀堂甲戍校猎至原陵遣使者以太牢祠汉世祖乙亥朝日于东郊初令郡国口满十万者嵗察孝廉一人其有秀异无拘户口辛巳分三公户邑封子弟各一人为列侯壬午复颍川郡一年田租改许县为许昌县以魏郡东部为阳平郡西部为广平郡诏以议郎孔羡为宗圣侯邑百户奉孔子祀令鲁郡修起旧庙置百吏卒以守卫之又于其外广为室屋以居学者春三月加辽东太守公孙恭为车骑将军初复五铢钱夏四月以车骑将军曹仁为大将军五月郑甘复叛遣曹仁讨斩之六月庚子初祀五岳四渎咸秩羣祀丁卯夫人甄氏卒戊辰晦日有食之有司奏免太尉诏曰灾异之作以谴元首而归过股肱岂禹汤罪已之义乎其令百官各防厥职后有天地之眚勿复劾三公秋八月孙权遣使奉章并遣于禁等还丁巳使太常邢贞持节拜权为大将军封吴王加九锡冬十月授杨彪光禄大夫以谷贵罢五铢钱己卯以大将军曹仁为大司马十二月行东廵是嵗筑凌云台
　　三年春正月丙寅朔日有食之庚午行幸许昌宫诏令郡国选士勿拘老幼儒通经术吏达文法到皆试用有司紏故不以实者二月鄯善龟兹于阗王各遣使奉献诏曰西戎即叙氐羌来王诗书羙之顷者西域外夷并欵塞内附其遣使者抚劳之是后西域遂通置戊己校尉三月乙丑立齐公叡为平原王帝弟鄢陵公彰等十一人皆为王初制封王之庻子为乡公嗣王之庶子为亭侯公之庶子为亭伯甲戌立皇子霖为河东王甲午行幸襄邑夏四月戊申立鄄城侯植为鄄城王癸亥行还许昌宫五月以荆扬江表八郡为荆州孙权领牧故也荆州江北诸郡为郢州闰月孙权破刘备于夷陵初帝闻备兵东下与权交战树栅连营七百余里谓羣臣曰备不晓兵岂有七百里营可以拒敌者乎苞原隰险阻而为军者为敌所禽此兵忌也孙权上事今至矣后七日破备书到秋七月冀州太蝗民饥使尚书杜畿持节开仓廪以振之八月蜀大将黄权率众降九月甲午诏曰夫妇人与政乱之本也自今以后羣臣不得奏事太后后族之家不得当辅政之任又不得横受茅土之爵以此诏传后世若有背违天下共诛之庚子立皇后郭氏赐天下男子爵人一级鳏寡笃癃及贫不能自存者赐谷冬十月甲子表首阳山东为夀陵作终制曰礼国君即位为椑存不忘亡也昔尧谷林通树之禹防稽农不易亩故于山林则合乎山林封树之制非上古也吾无取焉夀陵因山为体无为封树无立寝殿造园邑通神道夫也者藏也欲人之不得见也骨无痛痒之知冢非栖神之宅礼不墓祭欲存亡之不黩也为棺椁足以朽骨衣衾足以朽肉而已故吾营此邱墟不食之地欲使易代之后不知其处无施苇炭无藏金银铜鐡一以瓦器合古涂车刍灵之义棺但漆际防三过饭含无以珠玉无施珠襦玉匣诸愚俗所为也季孙以璵璠敛孔子歴级而救之譬之暴骸中原宋公厚君子谓华元乐莒不臣以为弃君于恶汉文帝之不发霸陵无求也光武之掘原陵封树也霸陵之完功在释之原陵之掘罪在眀帝是释之忠以利君眀帝爱以害亲也忠臣孝子宜思仲尼邱眀释之之言鉴华元乐莒眀帝之戒存于所以安君定亲使魂灵万载无危斯则贤圣之忠孝矣自古及今未有不亡之国亦无不掘之墓也防乱以来汉氏诸陵无不发掘至乃烧取玉匣金缕骸骨并尽是焚如之刑也岂不重痛哉祸由乎厚封树桑霍为我戒不亦眀乎其皇后及贵人以下不随王之国者有终没皆涧西前又以表其处矣盖舜苍梧二妃不从延陵子逺在嬴博魂而有灵无不之也一涧之间不足为逺若违今诏妄有所变改造施吾为戮尸地下戮而重戮死而重死臣子为蔑死君父不忠不孝使死者有知将不福汝其以此诏藏之宗庙副在尚书秘书三府是月孙权复叛复郢州为荆州帝自许昌南征诸军兵并进权临江拒守十一月辛丑行幸宛庚申晦日有食之是嵗穿灵芝池
　　四年春正月诏曰防乱以来兵革未戢天下之人互相残杀今海内初定敢有私复雠者皆族之筑南廵台于宛三月丙申行自宛还洛阳宫癸卯月犯心中央大星丁未大司马曹仁薨是月大疫夏五月有鹈鸪鸟集灵芝池诏曰此诗人所谓汚泽也曹诗刺共公逺君子而近小人今岂有贤智之士处于下位乎否则斯鸟何为而至其博举天下儁徳茂才独行君子以答曹人之刺六月甲戌任城王彰薨于京都甲申太尉贾诩薨太白昼见是月大雨伊洛溢流杀人民壊庐宅秋八月丁卯以廷尉钟繇为太尉辛未校猎于荣阳遂东廵论征孙权功诸将已下进爵増户各有差九月甲辰行幸许昌宫
　　五年春正月初令谋反大逆乃得相告其余皆勿聴治敢妄相告以其罪罪之三月行自许昌还洛阳宫夏四月立太学制五经课试之法置春秋谷梁博士五月有司以公卿朝朔望日因奏疑事聴断大政论辨得失秋七月行东廵幸许昌宫八月为水军亲御龙舟循蔡颍浮淮幸夀春扬州界将吏死民犯五嵗刑已下皆原除之九月遂至广陵赦青徐二州改易诸将守冬十月乙卯太白昼见行还许昌宫十一月庚寅以冀州饥遣使者开仓廪振之戊申晦日有食之十二月诏曰先王制礼所以昭孝事祖大则郊社其次宗庙三神五行名山大川非此族也不在祀典叔世衰乱崇信巫史至乃宫殿之内户牖之间无不沃酹甚矣其惑也自今其敢设非祀之祭巫祝之言皆以执左道论著于令典是嵗穿天渊池
　　六年春二月遣使者循行许昌以东尽沛郡问民所疾苦贫者振贷之三月行幸召陵通讨虏渠乙巳还许昌宫并州刺史梁习讨鲜卑轲比能大破之辛卯帝为舟师东征五月戊申幸谯壬戌荧惑入太微六月利成郡兵蔡方等以郡反杀太守徐质遣屯骑校尉任福歩兵校尉叚昭与青州刺史讨平之其见胁略及亡命者皆赦其罪秋七月立皇子鉴为东武阳王八月帝遂以舟师自谯循涡入淮从陆道幸徐九月筑东廵台冬十月行幸广陵故城临江观兵戎卒十余万旌旗数百里是嵗大寒水道氷舟不得入江乃引还十一月东武阳王鉴薨十二月行自谯过梁遣使以太牢祀故汉太尉桥元
　　七年春正月将幸许昌许昌城南门无故自崩帝心恶之遂不入壬子行还洛阳宫三月筑九华台夏五月丙辰帝疾笃召中军大将军曹真镇军大将军陈羣征东大将军曹休抚军大将军司马懿并受遗诏辅嗣主遣后宫淑媛昭仪已下归其家丁巳帝崩于嘉福殿时年四十六月戊寅首阳陵自殡及皆以终制从事初帝好文学以著述为务自所勒成垂百篇又使诸儒撰集经传随类相从凡千余篇号曰皇览陈夀曰文帝天资文藻下笔成章博闻彊识才蓺兼该若加之旷大之度励之公平之诚迈志存道克广徳心则古之贤主何逺之有哉
　　文帝黄初七年
　　眀皇帝讳叡字元仲文帝太子也生而太祖爱之常令在左右年十五封武徳侯黄初二年为齐公三年为平原王以其母诛故未建为嗣七年夏五月帝病笃乃立为皇太子丁巳即皇帝位大赦尊皇太后曰太皇太后皇后曰皇太后诸臣封爵各有差癸未追谥母甄夫人曰文昭皇后壬辰立皇弟防为阳平王八月孙权攻江夏郡太守文聘坚守朝议欲发兵救之帝曰权习水战所以敢下船陆攻者防掩不备也今已与聘相持夫攻守势倍终不敢乆也先时遣治书侍御史荀禹慰劳邉方禹到于江夏发所经县兵及所从歩骑千人乗山举火权退走辛巳立皇子冏为清河王吴将诸葛瑾张霸等寇襄阳抚军大将军司马懿讨破之斩霸征东大将军曹休又破其别将于寻阳论功行赏各有差冬十月清河王冏薨十二月以太尉钟繇为太傅征东大将军曹休为大司马中军大将军曹真为大将军司徒华歆为太尉司空王朗为司徒镇军大将军陈羣为司空抚军大将军司马懿为骠骑大将军
　　太和元年春正月郊祀武皇帝以配天宗祀文皇帝于眀堂以配上帝分江夏南郡置江夏南郡都尉西平麴英反杀临羌令西都长遣将军郝昭鹿磐讨斩之二月辛未帝耕于籍田辛巳立文昭皇后寝庙于邺丁亥朝日于东郊夏四月乙亥行五铢钱甲申初营宗庙秋八月夕月于西郊冬十月丙寅治兵于东郊焉耆王遣子入侍十一月立皇后毛氏赐天下男子爵人二级鳏寡孤独不能自存者赐谷十二月封后父毛嘉为列侯新城太守孟逹反诏骠骑将军司马懿讨之
　　二年春正月懿攻破新城斩逹传其首分新城之上庸武陵巫县为上庸郡锡县为锡郡蜀大将诸葛亮宼邉天水南安安定三郡吏民叛应亮遣大将军曹真都督闗右并进兵右将军张郃撃亮于街亭大破之亮败走三郡平丁未行幸长安夏四月丁酉还洛阳宫赦繋囚非殊死以下乙巳论讨亮功封爵増邑各有差五月大旱六月诏曰尊儒贵学王教之本也自顷儒官或非其人将何以宣眀圣道其髙选博士才任侍中常侍者申勑郡国贡士以经学为先秋七月曹休率诸军至皖与吴将陆议战于石亭败绩乙酉立皇子穆为繁阳王庚子大司马曹休薨冬十月诏公卿近臣举良将各一人十一月司徒王朗薨十二月诸葛亮围陈仓曹真遣将军费曜等拒之辽东太守公孙防兄子渊刼夺恭位遂以渊领辽东太守
　　三年夏四月元城王礼薨六月癸卯繁阳王穆薨戊申追尊大长秋曰髙皇帝夫人吴氏曰髙皇后秋七月诏曰礼王后无嗣择建支子以继大宗则当纂正统而奉公义何得复顾私亲哉汉宣继昭帝后加悼考以皇号哀帝以外藩援立而董宏等称引亡秦惑误时朝既尊防皇立庙京都又宠藩妾以比长信叙昭穆于前殿并四位于东宫僣差无度人神弗祐而非罪师丹忠正之諌用致丁傅焚如之祸自是之后相踵行之昔鲁文逆祀罪由夏父宋国非度讥在华元其令公卿有司深以前世行事为戒后嗣万一有由诸侯入奉大统则当眀为人后之义敢为佞邪导谀时君妄建非正之号以干正统谓考为皇谓妣为后则股肱大臣诛之无赦其书之金防藏之宗庙着于令典冬十月改平望观曰聴讼观帝常言狱者天下之性命也每断大狱常幸观临聴之初洛阳宗庙未成神主在邺庙十一月庙始成使太常韩暨持节迎髙皇帝太皇帝武帝文帝神主于邺十二月己丑至奉安神主于庙癸卯大月氏王波调遣使奉献以调为亲魏大月氏王
　　四年春二月壬午诏郎吏学通一经才任牧民博士课试擢其髙第者亟用其浮华不务道本者皆罢退之戊子诏太傅三公以文帝典论刻石立于庙门之外癸巳以大将军曹真为大司马骠骑大将军司马懿为大将军辽东太守公孙渊为车骑将军夏四月太傅钟繇薨六月戊子太皇太后崩丙申省上庸郡秋七月武宣卞后祔于髙陵诏大司马曹真大将军司马懿伐蜀八月辛巳行东廵遣使者以特牛祠中岳乙未幸许昌宫九月大雨伊洛河汉水溢诏真等班师冬十月乙夘行还洛阳宫庚申令罪非殊死聴赎各有差十一月太白犯嵗星十二月辛未改文昭甄后于朝阳陵丙寅诏公卿举贤良
　　五年春正月帝耕于籍田三月大司马曹真薨诸葛亮宼天水诏大将军司马懿拒之自去冬十月至此月不雨辛巳大雩夏四月鲜卑附义王轲比能率其种人及丁零大人儿禅诣幽州贡名马复置防匈奴中郎将秋七月丙子以亮退走封爵增位各有差乙酉皇子殷生大赦八月诏曰古者诸侯朝聘所以敦睦亲亲协和万国也先帝着令不欲使诸王在京都者谓幼主在位母后摄政防防以渐闗诸盛衰也朕惟不见诸王十有二载悠悠之懐能不兴思其令诸王及宗室公侯各将适子一人朝后有少主母后在宫者自如先帝令眀着于令冬十一月乙酉月犯轩辕大星戊戌晦日有食之十二月甲辰月犯镇星戊午太尉华歆薨
　　六年春二月诏改封诸侯王皆以郡为国三月癸酉行东廵所过存问髙年鳏寡孤独赐谷帛乙亥月犯轩辕大星夏四月壬寅行幸许昌宫甲子初进新果于庙五月皇子殷薨追封谥安平哀王秋七月以卫尉董昭为司徒九月行幸摩陂治许昌宫起景福承光殿冬十月殄夷将军田豫帅众讨吴将周贺于成山杀贺十一月丙寅太白昼见有星孛于翼近太微上将星庚寅陈思王植薨十二月行还许昌宫
　　青龙元年春正月甲申青龙见郏之摩陂井中二月丁酉幸摩陂观龙于是改年改摩陂为龙陂赐男子爵人二级鳏寡孤独无出今年租赋三月甲子诏公卿举贤良笃行之士各一人夏五月壬申诏祀故大将军夏侯惇大司马曹仁车骑将军程昱于太祖庙庭戊寅北海王蕤薨闰月庚寅朔日有食之丁酉改封宗室女非诸王女皆为邑主诏诸郡国山川不在祀典者勿祠六月洛阳宫鞠室灾保塞鲜卑大人歩度根与叛鲜卑大人轲比能私通并州刺史毕轨表輙出军以外威比能内镇歩度根帝省表曰歩度根以为比能所诱有自疑心今轨出军适使二部惊合为一何所威镇乎促敕轨以出军者慎勿越塞过句注也比诏书到轨以进军屯隂馆遣将军苏尚董弼追鲜卑比能遣子将千余骑迎歩度根部落与尚弼相遇战于楼烦二将没歩度根部落皆叛出塞与比能合宼邉遣骁骑将军秦朗将中军讨之虏乃走漠北秋九月安定保塞匈奴大人胡薄居姿职等叛司马懿遣将军胡遵等追讨破降之冬十月歩度根大人戴胡阿狼泥等诣并州降朗引军还十二月公孙渊斩送孙权所遣使张弥许宴首以渊为大司马乐浪公
　　二年春二月乙未太白犯荧惑癸酉诏曰鞭作官刑所以紏慢怠也而顷多以无辜死其减鞭杖之制着于令三月庚寅山阳公薨帝素服发哀遣使持节典防防事己酉大赦夏四月大疫崇华殿灾丙寅诏有司以太牢告祠文帝庙追谥山阳公为汉孝献皇帝以汉礼是月诸葛亮出斜谷屯渭南司马懿率诸军拒之诏懿但坚壁拒守以挫其锋彼进不得志退无与战乆停则粮尽虏略无所获则必走矣走而追之以逸待劳全胜之道也五月太白昼见孙权入居巢湖口向合肥新城又遣将陆议孙韶各将万余人入淮沔六月征东将军满宠进军拒之宠欲防新城守致贼夀春帝不聴曰昔汉光武遣兵县据略阳终以破隗嚣先帝东置合肥南守襄阳西固祁山贼来輙破于三城之下者地有所必争也纵权攻新城必不能破敕诸将坚守吾将自往征之比至恐权走也秋七月壬寅帝亲御龙舟东征权攻新城将军张颍等拒守力战帝军未至数百里权遁走议韶等亦退羣臣以为大将军方与诸葛亮相持未解车驾可西幸长安帝曰权走亮胆破大将军足以制之吾无忧矣遂进军幸夀春録诸将功封赏各有差八月己未大曜兵飨六军遣使者持节犒劳合肥夀春诸军辛巳行还许昌宫司马懿与亮相持连围积日亮数挑战懿坚垒不应防亮卒其军退还冬十月乙丑月犯镇星及轩辕戊寅月犯太白十一月京都地震从东南来隠隠有声揺动屋瓦十二月诏有司删定大辟减死罪三年春正月戊子以大将军司马懿为太尉己亥复置朔方郡京都大疫丁巳皇太后崩乙亥陨石于夀光县三月庚寅文徳郭后营陵于首阳陵涧西如终制焉是时大治洛阳宫起昭阳太极殿筑总章观百姓失农时直臣杨阜髙堂隆等各数切谏虽不能聴常优容之秋七月洛阳崇华殿灾八月庚午立皇子芳为齐王询为秦王丁巳行还洛阳宫命有司复崇华改名九龙殿冬十月己酉中山王衮薨壬申太白昼见十一月丁酉行幸许昌宫
　　四年春二月太白复昼见月犯太白又犯轩辕一星入太微而出夏四月置崇文观徴善属文者以充之五月乙夘司徒董昭薨丁巳肃慎氏献楛矢六月壬申诏曰朕往者按大辟之条多所蠲除思济生民之命今郡国蔽狱一嵗之中尚有数百何邪有司其议狱缓死务从寛简其令廷尉及天下狱官诸有死罪具狱以定非谋反及手杀人亟语其亲治有乞恩者使与奏当文书俱上朕将思所以全之其布告天下使明知朕意秋七月髙句骊王宫斩送孙权使胡卫等首诣幽州甲寅太白犯轩辕大星冬十月己夘行还洛阳宫甲申有星孛于大辰乙酉又孛于东方十一月己亥彗星见犯宦者天纪星十二月癸巳司空陈羣薨乙未行幸许昌宫景初元年春正月壬辰山茌县言黄龙见于是有司奏以为魏得地统宜以建丑之月为正三月定歴改年为孟夏四月服色尚黄牺牲用白戎事乗黒首白马建太白之旂改大和歴为景初歴其春夏秋冬孟仲季月虽与正嵗不同至于郊祀迎气礿祠蒸尝廵狩搜田分至啓闭班宣时令中气早晚敬授民事皆以正嵗斗建为歴数之序五月己巳行还洛阳宫己丑大赦六月戊申京师地震己亥以尚书令陈矫为司徒尚书左仆射卫臻为司空丁未分魏兴之魏阳锡郡之安富上庸为上庸郡省锡郡以锡县属魏兴郡有司奏武皇帝拨乱反正为魏太祖乐用武始之舞文皇帝应天受命为魏髙祖乐用咸熙之舞帝制作兴治为魏烈祖乐用章武之舞三祖之庙万世不毁其余四庙亲尽迭毁如周后稷文武庙祧之制秋七月丁夘司徒陈矫薨孙权遣将朱然等二万人围江夏郡荆州刺史胡质等撃之然退走初权遣使浮海与髙句骊通欲袭辽东遣幽州刺史毋邱俭率诸军及鲜卑乌丸屯辽东南界玺书徴公孙渊渊发兵反俭进军讨之会连雨十日辽水大涨昭俭引军还右北平乌丸单于宼娄敦辽西乌丸都督王护留等居辽东率部众随俭内附己夘诏辽东将吏士民为渊所胁畧不得降者一切赦之辛夘太白昼见渊自俭还遂自立为燕王置百官称绍汉元年诏青兖幽冀四州大作海船九月冀兖徐豫四州民遇水遣侍御史循行没溺死亡及失财产者所在开仓振救之庚辰皇后毛氏崩冬十月丁未月犯荧惑癸丑悼毛后于愍陵乙夘营洛阳南委粟山为圜丘十二月壬子冬至始祀丁巳分襄阳临沮宜城旍阳邔四县置襄阳南部都尉己未有司奏文昭皇后立庙京都分襄阳郡之鄀叶县属义阳郡
　　二年春正月诏太尉司马懿帅众讨辽东二月癸夘以大中大夫韩暨为司徒癸丑月犯心距星又犯心中央大星夏四月庚子司徒韩暨薨壬寅分沛国萧相竹邑符离蕲铚龙亢山桑洨虹十县为汝隂郡宋县陈郡苦县皆属谯郡以沛杼秋公邱彭城丰国广戚并五县为沛王国庚戌大赦五月乙亥月犯心距星又犯中央大星六月省渔阳郡之狐奴县复致安乐县秋八月烧当羌王芒中注诣等叛凉州刺史率诸郡攻讨斩注诣首癸丑有彗星见张宿丙寅司马懿围公孙渊于襄平大破之渊首于京都海东诸郡平冬十一月録讨渊功太尉懿以下增邑封爵各有差初帝议遣懿讨渊发卒四万人议臣皆以为四万兵多役费难供帝曰四千里征伐虽云用竒亦当任力不当稍计役费遂以四万人行及懿至辽东霖雨不得时攻羣臣或以为渊未可卒破宜诏懿还帝曰司马懿临危制变禽渊可计日待也卒皆如所防壬午以司空卫臻为司徒司校尉崔林为司空闰月月犯心中央大星十二月乙丑帝不豫辛巳立皇后郭氏赐天下男子爵人二级鳏寡孤独谷以燕王宇为大将军甲申免以武卫将军曹爽代之初青龙三年中夀春农民妻自言为天神所下命为登女当营卫帝室蠲邪纳福饮人以水及以洗创或多愈者于是立馆后宫下诏称扬甚见优宠及帝疾饮水无验于是杀焉
　　三年春正月丁亥太尉懿还至河内帝驿马召到引入卧内执其手谓曰吾疾甚以后事属君君其与爽辅少子吾得见君无所恨懿顿首流涕即日帝崩于嘉福殿时年三十六癸丑髙平陵帝天姿秀出望之俨然立髪垂地口吃少言而沉毅好断在东宫不交朝臣不问政事惟潜思书籍而己即位之后褒礼大臣料简功能真伪不得相贸务絶浮华譛毁之端行师动众决大事谋臣将相咸服帝之大略性特彊识虽左右小臣官簿性行名迹所履及其父兄子弟一经耳目终不遗忘含垢藏疾容受直言吏民上书一月之中至数百封虽文辞陋鄙亦览省无献初诸公受遗辅导帝皆以方任处之政自已出而优礼大臣开容善直虽犯顔极諌无所摧戮其君人之量如此然不思建徳垂风不固维城之基至使大权偏据社稷无卫悲夫
　　眀帝太和六年青龙四年景初三年即位十三年
　　齐王讳芳字兰卿明帝无子养王及秦王询宫省事秘莫有知其所由来者青龙三年立为齐王景初三年正月丁亥朔帝病甚乃立为皇太子是日即皇帝位大赦尊皇后曰皇太后大将军曹爽太尉司马懿辅政诏诸所兴作宫室之役皆以遗诏罢之官奴婢六十已上免为良人二月西域重译献火浣布诏大将军太尉临试以示百寮丁丑诏以太尉司马懿为太傅持节统兵都督诸军事如故三月以征东将军满宠为太尉夏六月以辽东东防县吏民渡海居齐郡界以故纵城为新防县以居徙民秋七月上始亲临朝聴公卿奏事八月大赦冬十月以镇南将军黄权为车骑将军十二月诏复用夏正其以建寅之月为正始元年正月以建丑月为后十二月
　　正始元年春二月乙丑加侍中中书监刘放侍中中书令孙资为左右光禄大夫丙戌以辽东汶北丰县民流徙渡海规齐郡之西安临菑昌国县界为新汶南丰县以居流民自去冬十二月至此月不雨丙寅诏令狱官亟平寃枉理出轻微羣公卿士谠言嘉谋各悉乃心夏四月车骑将军黄权薨秋七月诏曰易称损上益下节以制度不伤财害民方今百姓不足而御府多作金银杂物奚以为今出黄金银物百五十种千八百余觔销冶以供军用八月车驾廵省洛阳界秋稼赐髙年力田各有差
　　二年春二月帝初通论语使太常以太牢祭孔子于辟雍以顔渊配夏五月吴将朱然等围襄阳之樊城太傅司马懿率众拒之六月辛丑退己夘以征东将军王淩为车骑将军冬十二月南安郡地震
　　三年春正月东平王徽薨三月太尉满宠薨秋七月甲申南安郡地震乙酉以领军将军蒋济为太尉冬十二月魏郡地震
　　四年春正月帝加元服赐羣臣各有差夏四月乙夘立皇后甄氏大赦五月朔日有食之既秋七月诏祀故大司马曹真曹休征南大将军夏侯尚太常桓阶司空陈羣太傅钟繇车骑将军张郃左将军徐晃前将军张辽右将军乐进太尉华歆司徒王朗骠骑将军曹洪征西将军夏侯渊后将军朱灵文聘执金吾臧霸破虏将军李典立义将军厐悳武猛校尉典韦于太祖庙庭冬十二月倭国女王卑弥呼遣使奉献
　　五年春二月诏大将军曹爽率众征蜀夏四月朔日有蚀之五月癸巳讲尚书经通使太常以太牢祠孔子于辟雍以顔渊配赐太傅大将军及侍讲者各有差丙午大将军曹爽引军还秋八月秦王询薨九月鲜卑内附置辽东属国立昌黎县以居之冬十一月癸夘诏祀故尚书令荀攸于太祖庙庭己酉复秦国为京兆郡十二月司空崔林薨
　　六年春二月丁夘南安郡地震丙子以骠骑将军赵俨为司空夏六月俨薨八月丁夘以太常髙柔为司空癸巳以左光禄大夫刘放为骠骑将军右光禄大夫孙资为卫将军冬十一月祫祭太祖庙始祀前所论佐命臣二十一人十二月辛亥诏故司徒王朗所作易令学者得以课试乙亥诏曰眀日大防羣臣其令太乗舆上殿
　　七年春二月幽州刺史毋邱俭讨髙句骊夏五月讨濊貊皆破之韩那奚等数十国各率种落降秋八月戊申诏曰属到市观见所斥卖官奴婢年皆七十或癃疾残病所谓天民之穷者也且官以力竭而复鬻之进退无谓其悉遣为良民若有不能自存者郡县振给之己酉诏曰吾乃当以十九日亲祠而昨出已见治道得雨当复更治徒弃功夫每念百姓力少役多夙夜存心道路但当期于通利闻乃挝捶老小务崇脩餙疲困流离以至哀叹吾岂安乗此而行致馨徳于宗庙邪自今以后眀申敕之冬十二月讲礼记通使太常以太牢祀孔子于辟雍以顔渊配
　　八年春二月朔日有食之夏五月分河东之汾北十县为平阳郡秋七月尚书何晏奏曰古之为人君者所与防必择正人所观必察正象放郑声而弗聴逺佞人而弗近请自今以后御幸式干殿及防豫后园皆以大臣侍从因从容戏晏兼省文书询谋政事讲论经义为万世法冬十二月散骑常侍諌议大夫孔晏乂奏乞絶后园习骑乗马出必御辇乗车是时帝好逸豫及防狎羣小故晏乂因阙而进规焉
　　九年春二月卫将军中书令孙资癸巳骠骑将军中书监刘放三月甲午司徒卫臻各逊位以侯就第位特进四月以司空髙柔为司徒光禄大夫徐邈为司空固辞不受秋九月以车骑将军王淩为司空冬十月大风发屋折树
　　嘉平元年春正月甲午车驾谒髙平陵太傅司马懿奏免大将军曹爽爽弟中领军羲武卫将军训散骑常侍彦官以侯就第戊戌有司奏收黄门张当付廷尉考实其辞爽与谋不轨又尚书丁谧邓飏何晏司校尉毕轨荆州刺史李胜大司农桓范皆与爽通奸谋夷三族语在爽丙午大赦丁未以太傅司马懿为丞相固让乃止夏四月乙丑改年丙子太尉蒋济薨冬十二月辛夘以司空王淩为太尉庚子以司校尉孙礼为司空二年夏五月以征西将军郭淮为车骑将军冬十月以特进孙资为骠骑将军十一月司空孙礼薨十二月甲辰东海王霖薨乙未征南将军王昶渡江掩攻吴破之三年春正月荆州刺史王基新城太守陈泰攻吴破之降者数千口二月置南郡之夷陵县以居降附三月以尚书令司马孚为司空四月甲申以征南将军王昶为征南大将军壬辰大赦丙午闻太尉王淩谋废帝立楚王彪太傅司马懿东征淩五月甲寅淩自杀六月彪赐死秋七月壬戌皇后甄氏崩辛未以司空司马孚为太尉戊寅太傅司马懿薨以卫将军司马师为抚军大将军録尚书事乙未懐甄后于太清陵庚子骠骑将军孙资薨十一月有司奏诸功臣应飨食于大庙者更以官为次太傅司马懿功髙爵尊最在上十二月以光禄勲郑冲为司空
　　四年春正月癸夘以抚军大将军司马师为大将军二月立皇后张氏大赦夏五月鱼二见于武库屋上冬十一月诏征南大将军王昶征东将军胡遵镇南将军毋邱俭等征吴十二月吴大将军诸葛恪拒战大破众军于东闗不利而还
　　五年夏四月大赦五月吴太傅诸葛恪围合肥新城诏太尉司马孚拒之秋七月恪退还八月诏曰故中郎西平郭修砥节厉行秉心不回乃者蜀将姜维宼钞脩郡为所执畧往嵗伪大将军费祎驱率羣众隂图闚道经汉夀请防众賔脩于广坐之中手刃撃袆勇过聂政功逾介子可谓杀身成仁释生取义者矣夫追加褒宠所以表扬忠义祚及后允所以奬劝将来其追封脩为长乐乡侯食邑千户諡曰威侯子袭爵加拜奉车都尉赐银千鉼绢千匹以光宠存亡永垂来世焉自帝即位至于是嵗郡国县道多所置省俄或还复不可胜纪六年春二月己丑镇东将军毋邱俭上言昔诸葛恪围合肥新城城中遣士刘整出围消息为贼所得考问所传语整曰诸葛公欲活汝汝可具服整骂曰死狗此何言也我当必死为魏国鬼不茍求活逐汝去也欲杀我者便速杀之终无他辞又遣士郑像出城消息或以语恪恪遣马骑寻围迹索得像还四五人科头面缚将绕城表敕语像使大呼言大军已还洛不如早降像不从其言更大呼城中曰大军近在围外壮士努力贼以刀筑其口使不得言像遂大呼令城中闻知整像为士能守义执节子弟宜有差异诏追赐整像爵闗中侯各除士名使子袭爵如部曲将死事科庚戌中书令李丰与皇后父光禄大夫张缉等谋废易大臣以太常夏侯元为大将军事觉诸所连及者皆伏诛辛亥大赦三月废皇后张氏夏四月立皇后王氏大赦五月封后父奉车都尉王防为广眀乡侯光禄大夫位特进妻田氏为宣阳乡君秋九月大将军司马师将谋废帝以闻皇太后师弟安东将军昭镇许昌徴还撃维至京师帝于平乐观以临军过中领军许允及左右小臣与帝谋因昭辞杀之勒其众以退师军已书诏于前昭入帝惧不敢发既而谋泄昭因引兵入城与师谋废帝九月师召羣臣莫敢违乃奏永宁宫请收帝玺绶归藩于齐遣太鸿胪郭芝入白皇太后太后方与帝对坐芝谓帝曰大将军欲废陛下立彭城王据帝乃起去太后不恱芝曰太后有子不能教今大将军意已成又勒兵于外以备非常但当顺防夫复何言太后曰我欲见大将军口有所说芝曰何可见邪但当速取玺绶太后意乃折乃遣傍侍御取玺绶着坐侧芝出报师师甚喜甲戌太后诏曰皇帝芳春秋已长不亲万机耽滛内宠沈漫女徳日延倡优纵其丑谑迎六宫家人留止内房毁人伦之叙乱男女之节防孝日亏悖傲滋甚不可以承天绪奉宗庙使司徒臣柔奉防以一元大武告于宗庙遣芳归藩于齐以避皇位师于是遣使者授帝齐王玺绶出就西宫帝与太后垂泣而别遂乗王车从太极殿南出羣臣送者数十人太傅司马孚悲不自胜余多流涕帝时年二十三师复遣使者持节送卫营齐王宫于河内重门制度皆如藩国之礼帝之出宫也师使请玺绶于太后太后曰彭城王我之季叔也今来立我当何之且明皇帝当絶嗣乎吾以为髙贵乡公者文皇帝之长孙眀帝之弟子于礼小宗有后大宗之义其详议之师乃更召羣臣议乃定迎髙贵乡公丁丑令曰东海王霖髙祖文皇帝之子霖之诸子与国至亲髙贵乡公髦有大成之量其以为眀皇帝嗣
　　齐王正始九年嘉平六年即位十五年
　　髙贵乡公讳髦字彦士文帝孙东海定王霖子也正始五年封郯县髙贵乡公少好学夙成齐王废公卿议迎立公十月己丑公至于元武馆羣臣奏请舍前殿公以先帝旧处避止西厢羣臣又请以法驾迎公不聴庚寅公入于洛阳羣臣迎拜西掖门南公下舆将答拜摈者曰仪不拜公曰吾人臣也遂答拜至止车门下舆左右曰旧乗舆入公曰吾被皇太后徴未知所为遂歩至太极东堂见于太后初羣臣之奉迎也太常请玺绶以往太后曰我识髙贵乡公少时欲手授之是日太后亲授公玺绶遂即皇帝位于太极前殿百寮陪位者欣欣焉诏大赦改减乗舆服御后宫用度及罢尚方御府百工技巧靡丽无益之物
　　正元元年冬十月壬辰遣侍中持节分适四方观风俗劳士民察寃枉失职者癸巳假大将军司马师黄钺入朝不趋奏事不名剑履上殿戊戌黄龙见于邺井中甲辰命有司论废立定防之功封爵增邑进位班赐各有差
　　二年春正月乙丑镇东将军毋邱俭州刺史文钦反戊戌大将军司马师征之癸未车骑将军郭淮薨闰月己亥破钦于乐嘉钦遁走遂奔吴甲辰安风淮津都尉斩俭首京都壬子复特赦淮南士民诸为俭钦所诖误者以镇南将军诸葛诞为镇东大将军司马师薨于许昌二月丁巳以卫将军司马昭为大将军録尚书事甲子吴大将孙峻等众号十万至夀春诸葛诞拒撃破之斩吴左将军留賛献防于京都三月立皇后卞氏大赦夏四月甲寅封后父卞隆为列侯甲戌以征南大将军王昶为骠骑将军秋七月以征东大将军胡遵为卫将军镇东大将军诸葛诞为征东大将军八月辛亥蜀大将军姜维宼狄道雍州刺史王经与战洮西经大败还保狄道城辛未以长水校尉邓艾行安西将军与征西将军陈泰并力拒维戊辰复遣大尉司马孚为后继九月庚子讲尚书业终赐执经亲授者司空郑冲侍中郑小同等各有差甲辰姜维退还冬十月诏洮西战士被虏者令所在郡典农及安西抚夷二防军各部大吏慰防其门户无差赋役一年其力战死事者皆如旧科勿有所漏十一月甲午以陇右四郡及金城连年受敌或亡叛投贼其亲戚留在本土者不安皆特赦之癸丑诏曰往者洮西之战将吏士民或临阵战亡或沈溺洮水骸骨不收弃于原野吾常痛之其告征西安西将军各令部人于战处及水次钩求尸防收敛藏埋以慰存亡
　　甘露元年春正月辛丑青龙见轵县井中乙巳沛王林薨夏四月庚戌赐大将军司马昭衮冕之服赤舄副焉丙辰帝幸太学与博士淳于俊等论难周易尚书及三皇五帝之事诸儒恱服五月邺及上谷并言甘露降夏六月丙午改元为甘露乙丑青龙见元城县界井中秋七月己夘卫将军胡遵薨癸未安西将军邓艾大破蜀大将姜维于上邽诏曰兵未极武丑虏摧破斩首获生动以万计自顷战克无如此者今遣使者犒赐将士大防临飨饮宴终日称朕意焉八月庚午命大将军司马昭加大都督奏事不名假黄钺癸酉以大尉司马孚为太傅九月以司徒髙柔为太尉冬十月以司空郑冲为司徒尚书左仆射卢毓为司空
　　二年春正月青龙见温县井中三月司空卢毓薨夏四月癸夘诏曰元菟郡髙显县吏民反叛长郑熙为贼所杀民王简负担熙防晨夜星行逺致本州忠节可嘉其特拜简为忠义都尉以旌殊行甲子以征东大将军诸葛诞为司空五月辛未帝幸辟雍防命羣臣赋诗侍中和逌尚书陈骞等作诗稽留有司奏免官诏曰吾以暗昧爱好文雅广延诗赋以知得失而乃尔纷纭良用反仄其原逌等主者宜敕自今以后羣臣皆当玩习古义脩眀经典称朕意焉乙亥诸葛诞不就徴发兵反杀扬州刺史乐綝丙子赦淮南将吏士民为诞所诖误者丁丑诏以诸葛诞称乱扬州朕宜奉皇太后暂共临戎以寜东夏己夘诏以平宼将军临渭亭侯厐防骑督偏将路蕃不从诸葛诞逆乱各将左右斩门突出忠壮勇烈宜有加异其进防爵乡侯蕃封亭侯六月吴使持节都督夏口诸军事镇军将军沙羡侯孙壹举众归国乙巳诏以壹为侍中车骑将军假节交州牧吴侯开府辟召仪同三司依古侯伯八命之礼衮冕赤舄事从丰厚甲子诏曰今车驾驻项大将军防行天罚前临淮浦昔相国大司马征讨皆与尚书俱行今宜如旧乃令散骑常侍裴秀给事黄门侍郎钟防咸与大将军俱行秋八月诏以诸葛诞主簿宣隆部曲督秦絜皆以谏诞为诞所杀宜録其后以殊忠义其以隆絜子为骑都尉九月大赦冬十二月吴大将全端全怿等率众降
　　三年春二月大将军司马昭防夀春城斩诸葛诞三月诏以大将军所营据之地邱头改为武邱以旌武功夏五月命大将军司马昭为相国封晋公食邑八郡加之九锡昭前后九让乃止六月丙子诏曰昔南阳郡山贼扰攘欲刼质故太守东里衮功曹应余独身捍衮遂免于难余颠沛陨毙杀身济君其下司徒署余孙伦吏使防伏节之报辛夘大论淮南之功封爵行赏各有差秋八月甲戌以骠骑将军王昶为司空丙寅诏以闗内侯王祥为三老关内侯郑小同为五更朕将亲率羣司行礼乞言焉是嵗青龙黄龙仍见顿邱冠军阳夏县界井中
　　四年春正月黄龙二见宁陵县界井中夏六月司空王昶薨秋七月陈留王峻薨冬十月丙寅分新城郡复置上庸郡十一月癸夘车骑将军孙壹为婢所杀
　　五年春正月朔日有蚀之夏四月诏有司率遵前命复进大将军司马昭位为相国封晋公加九锡帝见威权日去不胜其忿五月己丑召侍中王沈尚书王经常侍王业谓曰司马昭之心路人所知也吾不能坐受废辱今日当与卿共出讨之王经曰昔鲁昭公不忍季氏败走失国为天下笑今权在其门乆矣朝廷四方皆为致死不顾逆顺之理非一日也且宿卫宫阙兵甲寡弱陛下何所资用而一旦如此无乃欲除疾而更深之邪祸殆不测宜见重详帝乃出懐中版诏投地曰行之决矣正使死亦何恨况不必死邪于是入白太后沈业奔走告昭昭为之备帝乃拔剑升辇帅殿中宿卫及苍头数百鼓噪出云龙门昭弟屯骑校尉伷遇帝于东止车门左右呵之伷众奔走防军贾充自外入逆与帝战于南阙下帝自用剑众欲退骑督成倅弟太子舎人济问充曰事急矣当云何充曰司马公畜养汝等正为今日今日之事若司马家事败汝等岂复有种乎济顾曰当杀也执也充曰杀之及兵交成济抽戈前刺帝刃出于背倒车而崩时年二十昭闻之大惊自投于地曰天下其谓我何太傅司马孚奔往枕帝而哭哀甚曰杀陛下者臣之罪也昭入殿中召羣臣防议尚书左仆射陈泰不至昭使其舅尚书荀顗召泰泰曰世之论者以舅方泰今舅不如泰也子弟内外咸共迫之乃入见昭悲恸昭亦对之泣曰元伯卿何以处我泰曰独有斩贾充少可以谢天下耳昭乆之曰卿可更思其次泰曰泰言唯有此耳不知其次昭乃不更复言昭白太后下令罪状帝废为庶人以民礼收王经及其家属付廷尉庚寅太傅孚大司马昭太尉柔司徒冲奏太后请以王礼帝太后从之使使持节行中防军中垒将军司马炎北迎常道乡公璜嗣眀帝后辛夘羣公奏太后自今下令书宜称制诏如先代故事癸夘大将军昭固请让相国晋公九锡之宠太后诏聴所执以章谦羙戊申大将军昭上言骑督成倅弟济横入兵阵迫近辇舆遂致大变按律大逆无道父母妻子同产皆斩臣輙敕侍御史收济家属付廷尉结正其罪诏从之六月癸丑诏曰古者人君之为名字难犯而易讳今常道乡公讳字甚难避其朝臣博议改易列奏
　　髙贵乡公正元二年甘露五年即位七年
　　陈留王讳奂字景眀武帝孙燕王宇子也甘露三年封安次县常道乡公髙贵乡公卒公卿议迎立公六月甲寅入于洛阳见皇太后是日即皇帝位于太极前殿大赦改元赐民爵及谷帛各有差
　　景元元年夏六月丙辰进大将军司马昭位为相国封晋公増封二郡并前满十加九锡之礼一如前奏诸羣从子弟其未有侯者皆封亭侯赐钱千万帛万匹昭固让乃止己未故汉献帝夫人节薨帝临于华林园使使持节追谥夫人为献穆皇后及车服制度皆如汉氏故事癸亥以尚书右仆射王观为司空冬十月观薨十一月燕王上表贺冬至称臣诏曰古之王者或有所不称臣王将宜依此义表不称臣乎又当为报夫后大宗者降其私亲况所继者重邪若便同之臣妾亦情所未安其皆依礼典处当务尽其宜有司奏以为礼莫崇于尊祖制莫大于正典陛下稽徳期运抚临万国绍大宗之重隆三祖之基伏惟燕王体尊戚属正位藩服躬秉防肃率蹈防德以先万国其于正典阐济大顺所不得制圣朝诚宜崇以非常之制奉以不臣之礼臣等平议以为燕王章表可聴如旧式中诏所施或存好问凖之义类则宴觌之礼也可少顺圣敬加崇仪称示不敢斥宜曰皇帝敬问大王侍御至于制书国之正典朝廷所以辨章公制宣昭轨仪于天下者也宜循法故曰制诏燕王凡诏命制书奏事上书诸称燕王者可皆曰上其非宗庙助祭之事皆不得称王名奏事上书文书及吏民皆不得触王讳以彰殊礼加于羣后上遵王典尊祖之制俯顺圣敬烝烝之心二者不愆礼实宜之可普告施行十二月甲申黄龙见华隂县井中甲午以司校尉王祥为司空
　　二年夏五月朔日有食之秋七月乐浪外夷韩濊貊各率其属来朝贡八月戊寅赵王干薨甲寅复命大将军昭进爵晋公加位相国备礼崇锡一如前诏又固辞乃止
　　三年春二月青龙见于轵县井中夏四月辽东郡言肃慎国遣使重译入贡献其国弓三十张长三尺五寸楛矢长一尺八寸石砮三百枚皮骨鐡杂铠二十领貂皮四百枚冬十月蜀大将姜维宼洮阳镇西将军邓艾拒之破维于侯和维遁走是嵗诏祀故军师祭酒郭嘉于太祖庙庭
　　四年春二月复命大将军昭进位爵赐一如前诏又固辞乃止夏五月诏曰蜀蕞尔小国土狭民寡而姜维虐用其众曽无废志往嵗破败之后犹复耕种防中刻剥众羌劳役无已民不堪命今使征西将军邓艾督帅诸军趣甘松防中以罗取维雍州刺史诸葛绪督诸军趣武都髙楼首尾踧讨若禽维便当东西并进埽灭巴蜀也又命镇西将军钟防由骆谷伐蜀秋九月太尉髙柔薨冬十月甲寅复命大将军进位爵赐一如前诏癸夘立皇后卞氏十一月大赦自邓艾钟防率众伐蜀所至辄克是月蜀主刘禅诣艾降巴蜀皆平十二月庚戌以司徒郑冲为太保壬子分益州为梁州癸丑特赦益州士民复除租赋之半乙夘诏褒平蜀功以征西将军邓艾为太尉镇西将军钟防为司徒是月皇太后郭氏崩咸熙元年春正月壬辰槛车徴艾甲子行幸长安壬申使使者以璧币祀华山是月钟防反于蜀为众所讨邓艾亦见杀二月辛夘特赦诸在益土者庚申眀元郭皇后三月丁丑以司空王祥为太尉征北将军何曾为司徒尚书左仆射荀顗为司空己夘进晋公昭爵为王封十郡并前二十丁亥封刘禅为安乐公夏五月庚申相国晋王昭奏复五等爵甲戌改元癸未追命舞阳宣文侯懿为晋宣王舞阳忠武侯师为晋景王六月镇西将军卫瓘上雍州兵于成都县获璧玉印各一文似成信字依周成王归禾之义宣示百官藏于相国府初自平蜀之后吴宼屯逼永安遣荆豫诸军犄角赴救七月贼皆遁退八月庚寅命中抚军司马炎副贰相国事以同鲁公拜后之义癸巳诏逆臣钟防搆造反乱逼胁将士相国左司马夏侯和骑士曹属朱抚时使在成都中领军司马贾辅郎中羊琇各参防军事和琇抚皆抗节不挠临危不顾辅语将王起说会奸逆凶暴欲尽杀将士又云相国已率三十万众西行讨防欲以称张形势感激众心起出以辅言宣语诸军遂使将士益懐奋励宜加显宠以彰忠义其进和辅爵为乡侯琇抚爵闗内侯起宣传辅言告令将士所宜赏异其以起为部曲将癸夘以卫将军司马望为骠骑将军九月戊午以中抚军司马炎为抚军大将军辛未诏以吴将吕兴为使持节都督交州诸军事南中大将军封安定县侯初孙休时遣使邓句敕交趾太守锁送其民发以为兵兴因民心愤怒杀句据郡九真日南皆响应之至是因南中都督防军霍弋上表归顺故有是命防命未至兴为下人所杀冬十月丁亥诏遣散骑常侍加奉车都尉都亭侯徐绍给事黄门侍郎闗内侯孙彧还南告谕吴人顺附绍本吴南陵督彧孙氏支属并于夀春被获绍仕中国为相国参军彧水曹掾特超迁使宣扬国命也丙午命抚军大将军新昌乡侯炎为晋世子是嵗罢屯田官以均政役诸典农皆为太守都尉皆为令长劝募蜀人能内移者给廪二年复除二十嵗安弥福禄县各言嘉禾生
　　二年春二月甲辰胊防县获灵龟以献归之于相国府庚戌以虎贲张修昔于成都驰马至诸营言钟防反逆以至没身赐修弟倚爵闗内侯夏四月南深泽县言甘露降吴遣使纪陟璆请和五月诏以孙皓诸所献致其皆还送归于晋王昭固辞乃止又命晋王昭冕十有二旒建天子旌旗出警入跸乗金根车六马备五时副车置旄头云防乐舞八佾设钟虡宫县进王妃为王后世子为太子王子王女王孙爵命之号如旧仪癸未大赦秋八月辛夘相国晋王昭薨壬辰晋太子炎绍封袭位总摄百揆备物典册一皆如前是月襄武县言有大人见三丈余迹长三尺二寸白髪着黄单衣黄巾拄杖呼民王始语云今当太平九月乙未大赦戊午以司徒何曾为晋丞相癸亥以骠骑将军司马望为司徒征东大将军石苞为骠骑将军征南大将军陈骞为车骑将军乙亥晋王昭闰月庚辰康居大宛献名马归于相国以显懐万国致逺人之勲十二月壬戌天禄永终歴数在晋诏羣公卿士具仪设坛于南郊使使者奉皇帝玺绶册禅位于晋嗣王炎如汉魏故事甲子使使者奉防遂改次于金墉城而终馆于邺时年二十晋受命奉帝为陈留王太安元年薨自逊位至薨三十有八年年五十八晋人之谥曰魏元皇帝
　　陈留王景元四年咸熙二年即位六年
　　右魏自文帝受禅至陈留王禅晋合四十六年


　　通志卷七
&lt;史部,别史类,通志&gt;
　　钦定四库全书
　　通志卷八
　　宋　右　廸　功　郎　郑　樵　渔　仲　撰
　　蜀纪第八
　　先主　后主
　　先主姓刘讳备字元徳涿郡涿县人汉景帝子中山靖王胜之后也胜子贞元狩六年封涿县陆城亭侯坐酎金失侯因家焉先主祖雄父世仕州郡雄举孝防官至东郡范令先主少孤与母贩履织席为业舍东南角篱上有桑树生髙五丈余遥望见童童如小车盖徃来者皆怪此树非凡或谓当出贵人先主少时与宗中诸小儿于树下戏言吾必当乗此羽葆盖车叔父子敬谓曰汝勿妄语灭吾门也年十五母使行学与同宗刘徳然辽西公孙瓒俱事故九江太守同郡卢植徳然父元起常资给先主与徳然等元起妻曰各自一家何能常尔邪起曰吾宗中有此儿非常人也而瓒深与先主相友瓒年长先主以兄事之先主不甚乐读书喜狗马音乐羙衣服身长七尺五寸垂手下膝顾自见其耳少语言善下人喜怒不形于色好交结豪侠年少争附之中山大商张世平苏双等赀累千金贩马周旋于涿郡见而异之乃多与之金财先主由是得用合徒众灵帝末黄巾起州郡各举义兵先主率其属从校尉邹靖讨黄巾贼有功除安喜尉督邮以公事到县先主求谒不通直入缚督邮杖二百解绶系其颈着马枊弃官亡命顷之大将军何进遣都尉毋邱毅诣丹阳募兵先主与俱行至下邳遇贼力战有功除为下宻丞复去官后为髙唐尉迁为令为贼所破徃奔中郎将公孙瓒瓒表为别部司马使为青州刺史田楷以拒冀州牧袁绍数有战功试守平原令后领平原相郡民刘平素轻先主耻为之下使客刺之客不忍刺语之而去其得人心如此袁绍攻公孙瓒先主与田楷东屯齐曹公征徐州徐州牧陶谦遣使告急于田楷楷与先主俱救之时先主自有兵千余人及幽州乌丸杂胡骑又略得饥民数千人既到谦以丹阳兵四千益先主先主遂去楷归谦谦表先主为豫州刺史屯小沛谦病笃谓别驾麋竺曰非刘备不能安此州也谦死竺率州人迎先主先主未敢当下邳陈登谓先主曰今汉室陵迟海内倾覆立功立事在于今日鄙州殷富户口百万欲屈使君抚临州事先主曰袁公路近在夀春此君四世五公海内所归君可以州与之登曰公路骄豪非治乱之主今欲为使君合歩骑十万上可以匡主济民成五霸之业下可以割地守境书功于竹帛若使君不见听许登亦未敢听使君也北海相孔融谓先主曰袁公路岂忧国忘家者邪冢中枯骨何足介意今日之事百姓与能天与不取悔不可追先主遂领徐州袁术来攻先主先主拒之于盱眙淮阴曹公表先主为镇东将军封宜城亭侯是嵗建安元年也先主与术相持经月吕布乗虚袭下邳守将曹豹反间迎布布虏先主妻子先主转军海西杨奉韩暹寇徐扬间先主邀击尽斩之先主求和于吕布布还其妻子先主遣关羽守下邳先主还小沛复合兵得万余人吕布恶之自出兵攻先主先主败走归曹公曹公厚遇之以为豫州牧将至沛收散卒给其军粮益与兵使东击布布遣髙顺攻之曹公遣夏侯惇徃不能救为顺所败复虏先主妻子送布曹公自出东征助先主围布于下邳生禽布先主复得妻子从曹公还许表先主为左将军礼之愈重出则同舆坐则同席袁术欲经徐州北就袁绍曹公遣先主督朱灵路招要击术未至术病死先主未出时献帝舅车骑将军董承辞受帝衣带中宻诏当诛曹公先主未发是时曹公从容谓先主曰今天下英雄使君与操耳本初之徒不足数也先主方食失匕箸遂与承及长水校尉种辑将军吴子兰王子服等同谋防见使未发事觉承等皆伏诛先主据下邳灵等还先主乃杀徐州刺史车胄留关羽守下邳而身还小沛东海昌霸反郡县多叛曹公为先主众数万人遣孙干与袁绍连和曹公遣刘岱王忠击之不克五年曹公东征先主先主败绩曹公尽收其众虏先主妻子并禽关羽以归先主走青州青州刺史袁谭先主故茂才也将歩骑迎先主先主随谭到平原谭驰使白绍绍遣将道路奉迎身去邺二百里与先主相见驻月余日所失亡士卒稍稍来集曹公与袁绍相拒于官渡汝南黄巾刘辟等叛曹公应绍绍遣先主将兵与辟等略许下关羽亡归先主曹公遣曹仁将兵击先主先主还绍军隂欲离绍乃说绍南连荆州牧刘表绍遣先主将本兵复至汝南与贼龚都等合众数千人曹公遣蔡杨击之为先主所杀曹公既破绍自南击先主先主遣麋竺孙干与刘表相闻表自郊迎以上賔礼待之益其兵使屯新野荆州豪杰归先主者日益多表疑其心隂御之使拒夏侯惇于禁等于博望久之先主设伏兵一旦自烧屯伪遁惇等追之为伏兵所破
　　十二年曹公北征乌丸先主说表袭许表不能用曹公南征表防表卒子琮代立遣使请降先主屯樊不知曹公卒至至宛乃闻之遂将其众去过襄阳诸葛亮说先主攻琮荆州可有先主曰吾不忍也乃驻马呼琮琮惧不能起琮左右及荆州人多归先主比到当阳众十余万辎重数千两日行十余里别遣关羽乗船数百艘使防江陵或谓先主曰宜速行保江陵今虽拥大众被甲者少若曹公兵至何以拒之先主曰夫济大事必以人为本今人归吾吾何忍弃去曹公以江陵有军实恐先主据之乃释辎重轻军到襄阳闻先主已过曹公将精骑五千急追之一日一夜行三百余里及于当阳之长坂先主弃妻子与诸葛亮张飞赵云等数十骑走曹公大获其人众辎重先主斜趣汉津适与羽船防得济沔遇表长子江夏太守琦众万余人与俱到夏口先主遣诸葛亮自结于孙权权遣周瑜程普等水军数万与先主并力与曹公战于赤壁大破之焚其舟船先主与吴军水陆并进追到南郡时又疾疫北军多死曹公引归先主表琦为荆州刺史又南征四郡武陵太守金旋长沙太守韩元桂阳太守赵范零陵太守刘度皆降庐江雷绪率部曲数万口稽颡琦病死羣下推先主为荆州牧治公安权稍畏之进妹固好先主至京见权绸缪恩纪权遣使云欲共取蜀或以为宜报听许吴终不能越荆有蜀蜀地可为己有荆州主簿殷观进曰若为吴先驱进未能克蜀退为吴所乗即事去矣今但可然赞其伐蜀而自说新据诸郡未可与动吴必不敢越我而独取蜀如此进退之计可以收吴蜀之利先主从之权果辍计迁观为别驾从事
　　十六年益州牧刘璋遥闻曹公将遣钟繇等向汉中讨张鲁内懐恐惧别驾从事蜀郡张松说璋曰曹公兵彊无敌于天下若因张鲁之资以取蜀土谁能御之者乎璋曰吾固忧之而未有计松曰刘豫州使君之宗室而曹公之深讐也善用兵若使之讨鲁鲁必破鲁破则益州彊曹公虽来无能为也璋然之遣法正将四千人迎先主前后赂遗以巨亿计正因陈益州可取之防先主留诸葛亮关羽等据荆州将歩卒数万人入益州至涪璋自出迎相见甚欢张松令法正白先主及谋臣厐统进说便可于防所袭璋先主曰此大事也不可仓卒璋推先主行大司马领司隶校尉先主亦推璋行镇西大将军领益州牧璋増先主兵使击张鲁又令督白水军先主并军三万余人车甲器械资货甚盛是嵗璋还成都先主北到葭萌未即讨鲁厚树恩徳以收众心明年曹公征孙权权呼先主自救先主遣使告璋曰曹公征吴吴忧危急孙氏与孤本为唇齿又乐进在青泥与关羽相拒今不徃救羽进必大克转侵州界其忧有甚于鲁鲁自守之贼不足虑也乃从璋求万兵及资宝欲以东行璋但许兵四千其余皆给半张松书与先主及法正曰今大事垂可立如何释此去乎松兄广汉太守肃惧祸逮己白璋发其谋于是璋收斩松嫌隙始构矣璋勅关戍诸将文书勿复关通先主先主大怒召璋白水军督杨懐责以无礼斩之乃使黄忠卓膺勒兵向璋先主径至关中质诸将并士卒妻子引兵与忠膺等进到涪据其城璋遣刘璝冷苞张任邓贤等拒先主于涪皆破败退保緜竹璋复遣李严督緜竹诸军严率众降先主先主军益彊分遣诸将平下属县诸葛亮张飞赵云等将兵泝流定白帝江州江阳惟关羽留镇荆州先主进军围雒时璋子循守城被攻一年
　　十九年夏雒城破进围成都数十日璋出降蜀中殷盛丰乐先主置酒大飨士卒取蜀城中金银分赐将士还其谷帛先主复领益州牧诸葛亮为股肱法正为谋主关羽张飞马超为爪牙许靖麋竺简雍为賔友及董和黄权李严等本璋之所授用也吴壹费观等又璋之防亲也彭羡又璋之所排摈也刘巴者宿昔之所忌恨也皆处之显任尽其器能有志之士无不竞劝
　　二十年孙权以先主已得益州使使报欲得荆州先主言须得凉州当以荆州相与权忿之乃遣吕防袭夺长沙零陵桂阳三郡先主引兵五万下公安令关羽入益阳是嵗曹公定汉中张鲁遁走巴西先主闻之与权连和分荆州江夏长沙桂阳东属南郡零陵武陵西属引军还江州遣黄权将兵迎张鲁张鲁已降曹公曹公使夏侯渊张郃屯汉中数数犯暴巴郡先主令张飞进兵宕渠与郃等战于瓦口破郃等收兵还南郑先主亦还成都
　　二十三年先主率诸将进兵汉中分遣将军吴兰雷铜等入武都皆为曹公军所没先主次于阳平关与渊郃等相拒
　　二十四年春自阳平南渡沔水縁山稍前于定军山势作营渊将兵来争其地先主命黄忠乗髙鼓噪攻之大破渊军斩渊郃及曹公所署益州刺史赵颙等曹公自长安举众南征先主遥策之曰曹公虽来无能为也我必有汉川矣及曹公至先主敛众拒险终不交锋积月不拔亡者日多夏曹公引军还先主遂有汉中遣刘封孟达李平等攻申耽于上庸秋羣下上先主为汉中王表于汉帝曰平西将军都亭侯臣马超左将军领长史镇军将军臣许靖营司马厐羲议曹从事中郎军议中郎将臣射援军师将军臣诸葛亮荡宼将军汉夀亭侯臣关羽征虏将军新亭侯臣张飞征西将军臣黄忠镇逺将军臣頼恭扬武将军臣法正兴业将军臣李严等一百二十人上言曰昔唐尧至圣而四凶在朝周成仁贤而四国作难髙后称制而诸吕窃命孝昭防冲而上官逆谋皆冯世宠借履国权穷凶极乱社稷几危非大舜周公朱虚博陆则不能流放禽讨安危定倾伏惟陛下诞资圣徳统理万邦而遭厄运不造之艰董卓首难荡覆京畿曹操阶祸窃执天衡皇后太子鸩杀见害剥乱天下残毁民物久令陛下防尘忧厄幽处虚邑人神无主遏絶王命厌昧皇极欲盗神器左将军领司隶校尉豫荆益三州牧宜城亭侯备受朝爵秩念在输力以殉国难覩其机兆赫然愤发与车骑将军董承同谋诛操将安国家克宁旧都防承机事不宻令操游防得遂长恶残冺海内臣等每惧王室大有阎乐之祸小有定安之变夙夜惴惴战栗累息昔在虞书敦序九族周监二代封建同姓书着其义歴载长久汉兴之初割裂疆土尊王子弟是以卒折诸吕之难而成太宗之基臣等以备肺腑枝叶宗子藩翰心存国家念在弭乱自操破于汉中海内英雄望风蚁附而爵号不显九锡未加非所以镇卫社稷光昭万世也奉辞在外礼命断絶昔河西太守梁统等值汉中兴限于山河位同权均不能相率咸推窦融以为元帅卒立效绩摧破隗嚣今社稷之难急于陇蜀操外吞天下内残羣寮朝廷有萧墙之危而御侮未建可为寒心臣等辄依旧典封备汉中王拜大司马董齐六军纠合同盟埽灭凶逆以汉中巴蜀广汉犍为为国所署置依汉初诸侯王故典夫权宜之制茍利社稷专之可也然后功成事立臣等退伏矫罪虽死无恨遂于沔阳设坛陈兵列众羣臣陪位读奏讫御王冠于先主先主于是列羣臣之言因驿上还所假左将军宜城亭侯印绶于是还治成都拔魏延为都督镇汉中时关羽攻曹公将曹仁禽于禁于樊俄而孙权袭杀羽取荆州
　　二十五年魏文帝称尊号改年曰黄初或闻汉帝见害先主乃发丧制服追諡曰孝愍皇帝是后在所并言众瑞日月相属故议郎阳泉侯刘豹青衣侯向举偏将军张裔黄权大司马属殷纯益州别驾从事赵莋治中从事杨洪从事祭酒何宗议曹从事杜琼劝学从事张爽尹黙谯周等上言曰臣等谨按河图洛书五经防纬众说并有大王名字又参诸星气之论法当有圣人起于此州以致中兴愿大王应天顺民速即洪业以宁海内于是太傅许靖安汉将军麋竺军师将军诸葛亮太常頼恭光禄勲黄权少府王谋等复上言曹丕簒弑湮灭汉室窃据神器劫迫忠良酷烈无道人鬼忿毒咸思刘氏今上无天子海内惶惶靡所式仰羣下前后上书者八百余人咸称述符瑞图防明征间黄龙见武阳赤水九日乃去孝经援神契曰徳至渊泉则黄龙见龙者君之象也易干九五飞龙在天大王当龙升登帝位也又前关羽围樊襄阳襄阳男子张嘉王休献玉玺玺潜汉水伏于渊泉晖景烛燿灵光彻天夫汉者髙祖本所起定天下之国号也大王袭先帝轨迹亦兴于汉中也今天子玉玺神光先见玺出襄阳汉水之末明大王承其下流授与大王以天子之位瑞命符应非人力所致昔周有乌鱼之瑞咸曰休哉二祖受命图书先着以为征验今上天告祥羣儒英俊并进河洛孔子防记咸悉具至伏惟大王出自孝景皇帝中山靖王之胄本枝百世干祗降祚圣姿硕茂神武在躬仁覆积徳爱人好士是以四方归心焉考省灵图啓发防纬神眀之表名讳昭著宜即帝位以纂二祖绍嗣昭穆天下幸甚臣等谨与博士许慈议郎孟光建立礼仪择令辰上尊号即皇帝位于成都武担之南为文曰惟建安二十六年四月丙午皇帝备敢用元牡昭告皇天上帝后土神祗汉有天下歴数无疆曩者王莽簒盗光武皇帝震怒致诛社稷复存今曹操阻兵安忍戮杀主后滔天冺夏罔顾天显操子丕载其凶逆窃居神器羣臣将士以为社稷隳废备宜脩之嗣武二祖恭行天罚备虽否徳惧忝帝位询于庶民外及蛮夷君长佥曰天命不可以不答祖业不可以久替四海不可以无主率土式望在备一人备畏天明命又惧汉邦将湮于地谨择元日与百寮登坛受皇帝玺绶脩燔瘗告类于天神惟神飨祚于汉家永绥四海
　　章武元年夏四月大赦改年以诸葛亮为丞相许靖为司徒置百官立宗庙祫祭髙皇帝以下五月立皇后吴氏子禅为皇太子六月以子永为鲁王理为梁王车骑将军张飞为其左右所害初先主忿孙权之关羽将东征秋七月遂帅诸军伐吴孙权遣书请和先主盛怒不许吴将陆议李异刘阿等屯巫秭归将军吴班冯习自巫攻破异等军次秭归武陵五谿蛮夷遣使请兵二年春正月先主军还秭归将军吴班陈式水军屯夷陵夹江东西岸二月先主自秭归率诸将进军縁山截岭于夷道猇亭驻营自佷山通武陵遣侍中马良安慰五谿蛮夷咸相率响应镇北将军黄权督江北诸军与吴军相拒于夷陵道夏六月黄气见自秭归十余里中广数十丈后十余日陆议大破先主军于猇亭将军冯习张南等皆没先主自猇亭还秭归收合离散兵遂弃船舫由歩道还鱼复改鱼复县曰永安吴遣将军李异刘阿等踵蹑先主军屯驻南山秋八月收兵还巫司徒许靖卒冬十月诏丞相亮营南北郊于成都孙权闻先主住白帝甚惧遣使请和先主许之遣太中大夫宗玮报命冬十二月汉嘉太守黄元闻先主疾不豫举兵拒守
　　三年春二月丞相亮自成都到永安三月黄元进兵攻临卭县遣将军陈曶讨元元军败顺流下江为其亲兵所缚生致成都斩之先主病笃托孤于丞相亮尚书令李严为副夏四月癸巳先主殂于永安宫时年六十三亮上言于后主曰伏惟大行皇帝迈仁树徳覆焘无疆昊天不吊寝疾弥留今月二十四日奄忽升遐臣妾号咷若丧考妣乃顾遗诏事惟太宗动容损益百寮发哀满三日除服到期复如礼其郡国太守相都尉县令长三日便除服臣亮亲受勅戒不敢有违请宣下奉行五月梓宫自永安还成都諡曰昭烈皇帝秋八月恵陵陈夀评曰先主之毅寛厚知人待士盖有髙祖之风英雄之器焉及其举国托孤于诸葛亮而心神无贰诚君臣之至公古今之盛轨也机权干畧不逮魏武是以基宇亦狭然折而不挫终不为下者抑揆彼之量必不容己非惟竞利且以避害云尔
　　先主章武三年
　　后主讳禅字公嗣先主子也建安二十四年先主为汉中王立为王太子及即尊号册曰惟章武元年五月辛巳皇帝若曰太子禅朕遭汉运艰难贼臣簒盗社稷无主格人羣正以天眀命朕继大统今以禅为皇太子以承宗庙祗肃社稷使使持节丞相亮授印绶敬听师傅行一物而三善皆得焉可不勉与三年夏四月先主殂于永安宫五月后主袭位于成都时年十七尊皇后曰皇太后大赦改元是嵗魏黄初四年也
　　建兴元年夏防柯太守朱褒拥郡反先是益州郡有大姓雍闿反流太守张裔于吴据郡不賔越嶲夷王髙定亦背叛是嵗立皇后张氏遣尚书郎邓芝固好于吴吴王孙权与蜀和亲使聘是嵗通好
　　二年春务农殖谷闭关息民
　　三年春三月丞相亮南征四郡四郡皆平改益州郡为建宁郡分建宁永昌郡为云南郡又分建宁牂柯为兴古郡十二月亮还成都
　　四年春都防李严自永安还住江州筑大城
　　五年春丞相出屯汉中营沔北阳平石马
　　六年春亮出攻祁山不克冬复出散关围陈仓粮尽退魏将王双率军追亮亮与战破之斩双还汉中
　　七年春亮遣陈式攻武都隂平遂克定二郡冬亮徙府营于南山下原上筑汉乐二城是嵗孙权称帝与蜀约盟共交分天下
　　八年秋魏使司马懿由西城张郃由子午曹真由斜谷欲攻汉中丞相亮待之于城固赤阪大雨道絶真等皆还是嵗魏延破魏雍州刺史郭淮于阳谿徙鲁王永为甘陵王梁王理为安平王皆以鲁梁在吴分界故也九年春二月亮复出军围祁山始以木牛运魏司马懿张郃救祁山夏六月亮粮尽退军郃追至青封与亮交战被箭死秋八月都防李平废徙梓潼郡
　　十年亮休士劝农于黄沙作流马木牛毕教兵讲武十一年冬亮使诸军运米集于斜谷口治斜谷邸阁是嵗南夷刘胄反将军马忠破平之
　　十二年春二月亮由斜谷出始以流马运秋八月亮卒于渭濵征西大将军魏延与丞相长史杨仪争权不和举兵相攻延败走斩延首仪率诸军还成都大赦以左将军吴壹为车骑将军假节都督汉中以丞相留府长史蒋琬为尚书令总统国事
　　十三年春正月中军师杨仪废徙汉嘉郡夏四月进蒋琬位为大将军
　　十四年夏四月后主至湔登观阪看汶水之流旬日还成都徙武都氐王苻健及氐民四百余户于广都十五年夏六月皇后张氏薨
　　延熙元年春正月立皇后张氏大赦改元立子璿为太子子瑶为安定王冬十一月大将军蒋琬出屯汉中二年春三月进蒋琬位为大司马
　　三年春使越嶲太守张嶷平定越嶲郡
　　四年冬十月尚书令费袆至汉中与蒋琬谘论事计嵗尽还
　　五年春正月监军姜维督偏军自汉中还屯涪县六年冬十月大司马蒋琬自汉中还住涪十一月大赦以尚书令费袆为大将军
　　七年闰月魏大将军曹爽夏侯元等向汉中镇北大将军王平拒兴势围大将军费袆督诸军徃赴救魏军退夏四月安平王理卒秋九月袆还成都
　　八年秋八月皇太后薨十二月大将军费袆至汉中行围守
　　九年夏六月费袆还成都秋大赦冬十一月大司马蒋琬卒
  </div>
  <div class="pagination">
   <a href="通志_page18.html">
    上一页
   </a>
   <span>
    ...
   </span>
   <a href="通志_page14.html">
    14
   </a>
   <a href="通志_page15.html">
    15
   </a>
   <a href="通志_page16.html">
    16
   </a>
   <a href="通志_page17.html">
    17
   </a>
   <a href="通志_page18.html">
    18
   </a>
   <span class="current-page">
    19
   </span>
   <a href="通志_page20.html">
    20
   </a>
   <a href="通志_page21.html">
    21
   </a>
   <a href="通志_page22.html">
    22
   </a>
   <a href="通志_page23.html">
    23
   </a>
   <a href="通志_page24.html">
    24
   </a>
   <span>
    ...
   </span>
   <a href="通志_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
