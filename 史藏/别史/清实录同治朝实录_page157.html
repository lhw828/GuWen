<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 157 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 157 页/共 505 页
  </h1>
  <div class="content">
   ○谕内阁、据僧格林沁奏、用兵之道。首贵严明侦探。知己知彼。调度战守。方能合宜。近见各路军营奏章。每以贼众兵单为词。获捷之报。络绎不绝。而贼势愈众。蔓延愈广。总由领队之员。不能确探贼情。贼至不肯迎头堵击。贼去又不肯跟踪追剿。但敷衍出境。即报胜仗。故意以少报多。讳败为胜。豫为冒功邀赏地步。握兵符者。既不能身临前敌。复不知详加查考。率行据禀入告。相沿成习。亟须认真整顿等语。各路军营恶习。以少报多。讳败为胜。叠经通谕各该统兵大臣及督抚大吏。痛除积弊。不啻三令五申。兹览僧格林沁所奏。是各路军营积弊。仍未革除。该统兵大臣等仍不能认真整顿。似此积习日深。何以殄灭贼氛。乂安黎庶。僧格林沁此次督师由豫入楚。所言军营各弊。自必确有见闻。该大臣老于用兵。惟能真实不欺。故能所向克捷。洵足为各路军营之法。嗣后各路营员及统兵大臣等、于贼势之多寡。接仗之胜负。均须字字从实奏报。如仍任意铺张。未能埽除积习。一经有人参奏。必将捏报军情之营员。及统兵大臣等、一并从严惩治。决不姑容。僧格林沁督师皖豫楚三省之交。如有似此情弊。一经见闻所及。即著指名奏参。惩一儆百。以挽颓风。庶几各路军营。不敢视朝廷谆谆诰诫为具文也。　　

○又谕、麒庆奏、请饬土默特旗、迅将应行质讯旗员解案一摺。前因土默特贝勒旗老头会绰金汰那木萨赉等、聚众滋事。及该旗塔布囊察固特古尔图等、呈控绰金汰等抄抢敛钱等情。先后交麒庆查办。经麒庆饬令该旗贝勒、将案内干涉旗员。按名解案质讯。迄今半年之久。并无一名解到。实属有心延玩。著理藩院迅即行知土默特旗扎萨克贝勒散巴勒诺尔赞、速将老头会案内干涉各旗员。按照麒庆前次单开名数。勒限迅速提齐。解赴热河。交该都统归案质讯。傥再抗不交出。即著理藩院将该贝勒从严奏参。　　

○谕议政王军机大臣等、御史宗室载淯奏、风闻北新仓花户王得志、影射身后办事郁三梆子等把持仓务。仍恐有搀合偷扺恶习。请饬严拏惩办等语。现在漕粮将次抵通。自应将仓蠹随时拏惩。以清积弊。著步军统领衙门顺天府五城御史按照摺内所指首要各犯。选派员役。严密查拏。务期悉数弋获。尽法惩治。毋任一名漏网。傥承缉吏役。私纵卖放。致令闻风远扬。即著将该吏役从重究办。原摺均著钞给阅看。将此各谕令知之。　　


大清穆宗继天开运受中居正保大定功圣智诚孝信敏恭宽毅皇帝实录卷之一百二　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬藳本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。五月。庚子朔。上诣绥履殿问慈安皇太后安。平安室问慈禧皇太后安。至己巳皆如之。　　

○以神灵助顺。颁湖北荆州府关帝庙扁额。曰靖寇绥疆。　　

○谕议政王军机大臣等、乔松年奏、皖北布置防守情形一摺。发捻麕聚楚地。声言回救金陵。若由楚东窜皖北。则六安首当其冲。现在驻守六安。有道员蒋凝学六营。乔松年复派总兵王才秀、带所部一千五百人驻守三河尖。为六安接应。并饬驻扎正阳关之总兵朱淮森整顿听调。其寿州定远等处。亦皆有营防守。所筹尚属妥协。惟发捻股数众多。现在楚省德安云梦应城随州京山天门等处。纵横数百里。遍地皆贼。而皖北防兵。究嫌单薄。恐不足以资堵御。陈国瑞一军。前据吴棠奏、业已拔营前赴徐州。听候僧格林沁调遣。此军骁勇善战。前谕僧格林沁调赴临淮。此时贼虽未入皖疆。而军情旦夕变迁。逆迹慓悍。尤宜先为筹画。以备不虞。著僧格林沁即饬该提督一军。择要驻扎。或即调赴临淮。如贼势东趋。即行驰往援应。以资扼截。毋稍疏虞。本日据穆图善奏、已饬常星阿六起马队。径赴僧格林沁军营。听候调遣。此军到后。著该大臣妥为调度。饬令与前敌马步各军。迅将楚豫交界之贼四面围剿。毋任东窜。并遵前旨酌拨马队数百名。赴乔松年军营。乔松年即将克蒙额马队腾出。饬赴扬州。听富明阿调用。乔松年另片奏、李世忠所散勇丁。归农者不少。亦有游手之人。诚恐流而为盗等语。滁全天来等处。甫经交出。该地方久为李世忠盘踞。官民不相联属。历有年所。此时控驭抚字。及一切善后事宜。至关紧要。乔松年身任皖抚。责无旁贷。务即饬令各该地方官妥为整顿。抚绥善类。驱逐匪徒。毋使无业游民。复行啸聚滋事。以靖地方。其署滁州知州阙平相在任有年。既无裨益。即著另选贤员接署。以资治理。将此由六百里各谕令知之。　　

○又谕、徐宗干奏、发逆窜入闽省。建甯县城。被陷旋复。现派司道大员。出省督剿一摺。另片奏、林文察即日内渡。并催曾玉明回省各等语。此次发逆由江西窜入建甯县境。署都司佟庆带兵堵截。力战阵亡。而该县文武员弁。乃以分驻关隘为辞。置城守于不顾。以致贼氛一至。城即被陷。贼去之后。又捏报克复。以为请奖地步。种种畏葸粉饰。甚属可恶。乃徐宗干并不实力查办。辄据属员禀报之词。含混入奏。封疆大吏。办事如此颟顸。安望其整饬戎行。绥靖疆圉耶。著传旨严行申饬。所请将已革参将吴连升开复原官。并克复县城出力文武存记汇奖之处。著不准行。其失守地方之文武员弁。并著徐宗干查明。有无闻警逃避情形。从严参办。至各该员等分驻关隘一节。何以先期并不禀报。迨至县城失守。始藉口于此。希图卸罪。徐宗干务当认真查出。按律惩办。并著左宗棠查明。如有前项情节。即将各该员弁严行参办。该逆既有分股由汀回粤之说。甯化归化一带。防务吃重。该抚当严饬在防员弁。实力堵剿。不可再有贻误。自干重咎。此次所派之道员张启煊。从前带兵。甚不得力。徐晓峰在皖营时。叠次被人参奏。徐宗干于该二员。何以如此信任。仍著随时察看。如始终不知奋勉。即著另遴妥员。接统其军。毋令偾事。左宗棠前奏、请饬林文察内渡剿贼。令康国器由浙入闽。会合张运兰粤师夹击。曾谕令该督等照办。现在贼氛正炽。左宗棠务当妥筹兼顾。傥张启煊、徐晓峰等、不甚可靠。著左宗棠另行选择知兵之员。酌量改派。徐宗干当恪遵前旨。迅速催提林文察、康国器两军。克日驰赴延邵一带。迎头痛剿。毋令蔓延腹地。不可收拾。将此由六百里各谕令知之。　　

○又谕、徐宗干奏、请饬催广东等省欠饷一摺。逆匪由江入闽。军情甚形吃紧。傥令饷项缺乏。势必贻误戎机。于全局甚有关系。著骆秉章、毛鸿宾、郭嵩焘、张之万、沈桂芬、刘蓉、迅将欠解前项闽饷。赶紧筹措。派委妥员。星驰解闽。以资接济。并著毛鸿宾、郭嵩焘、将应解添拨援浙军营按月协饷银十万两。一并陆续筹解。毋再迟延。前因江西余贼。悉趋闽界。延平军情吃紧。谕令毛鸿宾、郭嵩焘、檄令张运兰由潮州入闽剿贼。现在闽省贼势甚重。兵力不敷剿办。亟须添拨劲旅。藉资埽荡。著毛鸿宾、郭嵩焘、懔遵叠次谕旨。飞催张运兰督率所部。星驰赴闽协剿。傥再任意逗留。或任令延不起程。致令闽省贼匪。蔓延腹地。掣动全局。恐毛鸿宾、郭嵩焘、不能当此重咎也。将此由五百里各谕令知之。　　

○又谕、穆图善奏、遵派马步官军援楚。现已起程。并请饬河南备办粮草等项各摺片。陕省援楚官军。经穆图善派拨蓝斯明、萧河清步队。作为头起。姜玉顺步队。作为二起。克日陆续前进。均归官文调遣。常星阿等六起马队。径赴僧格林沁军营。姜玉顺一军。已于四月十七日起程。其蓝斯明、萧河清、并常星阿等军。究于何日起程。未据穆图善声叙。著该将军即饬蓝斯明等马步各队。迅速分赴僧格林沁官文军营。不得稍事延缓。现在分拨楚豫各营兵勇。为数已不为少。甘省兵力尚单。不敷攻剿。且刻下甘省回氛尤炽。亟应移缓就急。昨据雷正绾请调陕营兵勇助剿。著穆图善即于所部之现存十营内。分拨数千。饬令迅赴甘省。听候雷正绾调拨。毋得藉词推诿。西蒙克西克两起马队。并陈天佑所统东治两营。均于十六七两日。拔队赴定边堵剿。著都兴阿于此起兵勇到时。妥为布置。其金顺所部马队四百名。经穆图善派令赴省。以补西蒙克西克之缺。惟西安省垣。现已安堵如常。无须多兵防守。所有金顺马队。仍著穆图善饬令前赴都兴阿军营。其前往定边之各营马队。应需军火粮饷。即著刘蓉饬令陕西粮台。按月支领。至萧河清等援楚兵勇。应从豫省地方经过。现已由穆图善粮台备银数千两。带赴河南一带。会同经过州县。豫行备办。尚恐价值不敷。著张之万速饬河南一带州县。设法垫办。准其作正开销。即在该省欠解协济穆图善军营饷下。划扣归款。穆图善俟分拨各营事竣。即著克日起程赴楚。官文俟穆图善到后。妥商调度。务当力遏贼匪东窜皖疆之路。就地歼除。毋任蔓延。将此由六百里各谕令知之。　　

○又谕、劳崇光等奏、官军追剿何二逆股获胜。清镇解围。长寨等城。被陷即复。下游各属。剿匪叠胜各摺片。开州逆匪何二、纠党复围清镇县城。经林自清等军认真守御。城围立解。贼仍向开州遁去。其被匪窜扰之定番广顺长寨等城。亦经赵德昌等先后收复。即著劳崇光、张亮基、严督派出各军。乘胜进攻。由朱昌堡五里桥等处。跟踪追剿。务将此股贼匪聚歼。毋留余孽。下游之龙泉湄潭。并石阡府清江厅思州府等属之匪。虽经官军叠获胜仗。惟该逆并未歼除净尽。亟应分投剿洗。以期早就肃清。著即饬各路官军实力埽除。为一鼓荡平之计。独山州属之已赖旁寨等处贼匪。恃险负嵎。必须厚集兵力。方足以资攻剿。所有全祖凯、姚华胜、所部兵练四千余名。即著该督抚饬令带往独山荔波分界处所。会同杨廷桂等分投剿办。并催周洪印等军。由黎平古州一路跟追。以收夹击之效。另片奏、林自清随同官军剿匪。所向有功。实堪嘉尚。著俟该员起病后。准其以原官酌量＜??闲＞用。以示鼓励。将此由六百里各谕令知之。　　

○以正黄旗汉军副都统载崇署正红旗满洲副都统。正蓝旗满洲副都统绵宜署正黄旗蒙古副都统。　　

○补铸陕西孝义厅城守营都司关防。从署巡抚张集馨请也。　　

○以贵州下游各属剿匪获胜。予知县李廷璧以同知直隶州知州用。并赏花翎。府经历萧树滋等蓝翎。余升叙有差。　　

○以贵州定番、长寨、广顺、各厅州城被贼窜扰。革知州刘琦、知县德庆、白墉职。仍戴罪效力。　　

○以贵州清镇县城解围。并收复定番各城。予总兵官赵德光以提督用。赏同知张轴新等花翎。余升叙有差。予阵亡千总王柏龄等十二员祭葬世职加等。　　

○予福建建甯阵亡都司佟庆祭葬世职加等。　　

○辛丑。谕议政王军机大臣等、前据御史周恒祺奏称、奉天省吏治民风。渐不如前。宜筹豫防之策一摺。当交宝珣查明具奏。兹据宝珣查明。先将办理大概情形覆奏。据称奉省积案之多。由于奏交咨交及省控各案。均委治中粮厅承德县三处审办。该员等本任政务。已属殷繁。不免顾此失彼。是以愈积愈多。现拟另设谳局。择候补中听断优长者。分案审理。并拟将委审各员。分别奖惩。又州县界址辽阔。捕役无多。营兵数少。捕务难望起色。拟令旗署捷捕营兵。与地方有司。联络声势。相辅而行。又拟拣调各省廉能各员。并陈明州县政绩。候旨升用等语。所筹尚属周妥。所有设立谳局。奖惩委审各员。及派委旗兵捕盗各条。均著照所议办理。其拣员筹饷统兵督缉章程。即著玉明、宝珣、德椿、妥速定议具奏。至捕役及捕盗营兵丁。素与盗匪暗通声气。尤当责成营员及地方官随时访察。若因兵役为数无多。遽议增添。恐其中愈多流弊。不可不详加斟酌。至所请于各省州县中著名廉能各员内。拣调四员。饬发奉省补用之处。著俟该将军等奏到时。再降谕旨。其所称于州县历任三年。据其政绩事实陈明。候旨录用。并不得列入保举案内。以杜瞻徇冒滥一节。亦著照所请行。惟立法固期周密。而致治尤在得人。奉省吏治捕务。废弛已极。非力加整顿。不足以除积习而挽颓风。玉明等务当振刷精神。实力奉行。总期吏治捕务。日有起色。方为不负委任。傥有名无实。仅以更定章程。一奏塞责。致地方事务。益形废弛。恐该将军等不能当此重咎也。将此各谕令知之。　　

○又谕、熙麟、文煜奏、粮台用款浩繁。供支雷正绾各营。以及庆环等处兵勇之饷。每月约需银十余万两。目下存款。仅有一万余金。而军火器械。粮石面斤。毫无储蓄。各省协拨之饷。除山东解到银一万两。山西河东道报解起程银五万两外。其余杳无消息。请旨饬催等语。甘肃回氛遍地。攻剿正当吃紧。而饷需奇绌。又为他省所未有。若不力筹接济。万一饥军哗溃。于西北大局。关系甚重。著骆秉章、阎敬铭、沈桂芬、张之万、懔遵前旨。迅将指拨甘省军饷。无论何款。移缓就急。各凑银三十万两。星速委解庆阳粮台。不准再有延诿。并著刘蓉督饬藩司。实力筹解甘省兵糈。其陶茂林一军。仍照旧供支。毋得稍存膜视。将此由五百里各谕令知之。　　

○引见前陕西知府齐琮。得旨、著发往陕西交刘蓉差遣委用。　　

○拨直隶山东火药各五万斤。铅丸各二万五千斤。火绳各五万丈。解赴甘肃庆阳粮台备用。　　

○壬寅。孝诚仁皇后忌辰。遣官祭景陵。　　

○谕内阁、奎栋奏、叶尔羌参赞大臣景廉、于正月初四日起程。进口就医。顺道回旗等语。览奏实堪诧异。前据常清奏、景廉因病咨请开缺。当经降旨赏假一个月调理。毋庸开缺。并据景廉自行陈请开缺。亦经批示赏假调理。景廉如果病势沉重。亦应再行具摺陈请。静候谕旨遵行。乃于发摺后迫不及待。径自交卸起程进口。殊属轻率。景廉著传旨严行申饬。即著无论行抵何处。迅速折回叶尔羌本任。毋得任意迁延。致干重咎。　　

○又谕、奎栋奏、署任大臣因病请开缺回旗调理一摺。署英吉沙尔领队大臣前乌什帮办大臣文艺、在防所患病。经奎栋派员查验属实。文艺前已因案降调。著准其回旗调理。并著现署叶尔羌帮办大臣托克托布、即回英吉沙尔领队大臣本任。现署伊犁察哈尔领队大臣武隆额、即回叶尔羌帮办大臣本任。乌什帮办大臣。前已有旨＜??闲＞放伊昌阿。即著该部催令伊昌阿迅赴乌什帮办大臣本任。以上各员。均著奎栋迅速咨催赴任。以重职守。　　

○谕议政王军机大臣等、文兴奏、乌什兵饷缺乏。请饬阿克苏办事大臣迅筹接济一摺。现在伊犁军务未竣。乌什尚未撤防。傥因饷项不继。致令该兵丁等枵腹荷戈。不但防守不能得力。转恐别生事端。著富珠哩、崇恩、将该处所徵税务。无论何项。随徵随拨。接济乌什兵饷之用。傥税课不足。即于鼓铸项下。每月筹拨银五百串。以济兵食。毋得稍事推诿。致滋贻误。将此各谕令知之。　　

○盛京将军玉明等奏、筹添马匹。以备侦探游缉。得旨、著照所拟。派设马匹。认真缉捕。不准有名无实。稍涉含混。　　

○以山西潞安泽州团防出力。赏参将伊克唐阿花翎。按察使钟秀等加衔升叙有差。　　

○癸卯。谕内阁、张之万奏、请将规避延不赴任之武弁革职一摺。河南彰德营安阳汛千总武恪铭、经前任巡抚瑛棨题补归德镇右营守备。时阅三载有余。屡经张之万饬催赴任。该员胆敢无故逗遛。实属有心规避。仅予革职。不足蔽辜。武恪铭著即行革职。从重发往军台效力赎罪。以肃功令而儆延玩。　　

○谕议政王军机大臣等、冯子材等奏、分兵戍守金坛丹阳各城。并请分拨兵勇一摺。丹阳攻克之后。经冯子材等派出将弁。将溃贼捕斩殆尽。张文德现在驻守金坛。陶茂森现在防守丹阳。著即饬令该总兵等统领在防将士。严密梭巡。查拏土匪。与句容东坝等处防兵。联络声援。严扼上游窜贼。毋稍疏懈。所称镇防兵勇。除留戍镇江丹阳金坛三城外。尚可抽出四千名。或派往江皖各省。或分起遣撤等语。现在发逆麕聚楚疆。时思东窜。皖北防兵。究嫌单薄。此项兵勇四千名。著曾国藩、乔松年、酌量情形。如可得力。即咨行冯子材等调往临淮。归乔松年调遣。以资防剿。如体察皖北情形。无须添兵。此项兵勇。即可不必调往。著一面奏闻。一面咨会冯子材等。分起妥为遣撤。以节糜费。将此由五百里各谕令知之。　　

○又谕、庆昀奏、接奉二月寄谕。并近日防守情形一摺。据称甯夏满城。被围日久。闻派讷钦往援。人情欣盼。近日贼数已减。贼情亦涣。闻有援军。苍黄情形毕露等语。自尚未知＜??闲＞派都兴阿督办甘肃军务进援甯夏之旨。甯夏情形。虽较前稍松。而贼未解围而去。必尚为困兽之斗。著都兴阿仍遵前旨。由定边一路前进。并先挑劲兵一千名。疾趋甯夏。迅解城围。该将军大兵继进。即酌度情形。或分兵越花马池而西。偪近黄河驻扎。扼贼东窜。此股贼匪。已成强弩之末。该将军先声所到。贼胆早寒。必能立奏肤公。保全合城生命。庆昀、常升、所筹劝办各节。均尚周密。著仍就现有兵力。实力防守。并探明援军已至何处。约期夹击。熙麟即饬赵延烺、罗元勋等兵勇。进援甯夏。讷钦之兵。已到何处。悉归都兴阿节制。都兴阿军火。由庆阳粮台支发。雷正绾饷需。著刘蓉随时筹解。不得延误。平凉援贼已尽。谅可即日得手。著雷正绾催督各兵。一鼓攻拔。以便腾出兵力。节节埽荡。庆阳需饷甚殷。沈桂芬遵照昨日谕旨。速解三十万两。赴庆阳粮台。并将晋省所制炸炮火箭等项。酌量解赴都兴阿军营。以资利用。将此由六百里各谕令知之。　　

○以捐备京仓米价。赏还已革江南河道总督潘锡恩原衔。　　

○予江苏蒲干村被戕千总李鸿钧祭葬世职。如阵亡例。　　

○甲辰。谕议政王军机大臣等、曾国藩奏、东坝防军。截击丹阳窜贼获胜。苏贼续窜徽州。被击溃败。并各路军情贼情各摺片。丹阳败贼。意在冲出东坝。由皖南并窜江西。经鲍超等督军痛剿。大挫凶锋。江阴等处败贼。续窜徽郡者。亦经唐义训、金国琛、毛有铭等、于钟塘岭五弓桥一带。叠获大胜。捦斩解散。约去十分之八。剿办甚属可嘉。苏浙群贼。由徽上窜。约分六股。第一起伪涪王等尚踞南丰。并分窜汀州等处。第二起陈炳汶、汪海洋等、延蔓于铅山境内。第三起伪侍王攻陷弋阳。退至金溪。将与南丰一股会合。第四起股匪。虽经唐义训等所破。而丹阳逸贼。悉趋广德湖州。其湖郡之堵辅二悍酋。亦将接踵并犯江西。是目下军情。江西之待援。实比皖北为尤急。曾国藩调周宽世、金国琛两军。分驻祁门渔亭等处。迎堵续至之贼。而檄鲍超全队。上援江西。并拨饷银十万。以速师行。斟酌缓急。甚合机宜。即著饬令鲍超克日拔队援江。毋稍延缓。杨岳斌督办江西皖南军务。责无旁贷。即著懔遵前旨。迅赴江皖交界扼要处所。居中驻扎。督率诸军。会同刘典力图埽荡。沈葆桢督饬江右诸军。实力防堵。并将南丰攻拔。尽歼踞贼。毋令旁窜。曾国藩力疾强起。照常治事。具见公忠体国之忱。此时上游发捻。图援金陵。而金陵围师。与江西群贼。亦均在危疑震撼之际。军事方殷。非该大臣督率调度。不能竟此全局也。将此由六百里各谕令知之。　　

○又谕、官文奏、官军追剿获胜。下游情形吃紧。派兵分剿。请截留英毅湘果各营各摺片。随州贼匪。盘踞八里畈。经总兵杨朝林击败。逃窜马平港。僧格林沁马队驰往应山。杨朝林移营德安。总兵梁洪胜将枣阳南窜之贼。击败于安郡臼口尹漋河等处。并将围偪天门县城及窜扰皂市之另股各匪击退。现在天门应城德安等处。贼势甚重。其击败之贼。复回窜随州之南山。官文现咨商僧格林沁驻军德安。会军夹击。著僧格林沁即酌量情形。移军前往。四面兜剿。并分兵绕出贼前。力遏贼匪东窜之路。总期就地歼除。毋令阑入皖境。武昌省城防守事宜。即著唐训方严密布置。不可稍涉大意。前据穆图善奏派蓝斯明、姜玉顺、萧河清等步队。克日起程。此时计已行抵鄂境。僧格林沁现调萧河清一军赴该大臣军营。著即饬令该总兵前往。听候调遣。其余步队各军。应分隶何路。著僧格林沁、官文、会商调度。常星阿所统马队。俟到鄂后。即著归僧格林沁调遣。前据严树森奏、请将陕西所派英毅等二十营撤回。当因英毅六营。已入楚境。应否留楚。谕令官文知照刘蓉办理。现据官文奏称、贼踪去秦较远。陕军势成尾追。不能绕前迎击。应需饷糈。亦难筹给。著官文、刘蓉、即檄令此军。无论行抵何处。迅即撤回陕境。其李云麟所统湘果等十四营。前经刘蓉议令暂缓撤遣。本未令其留楚。著刘蓉仍遵前旨。责令在陕南□□穴□又□捕余匪。毋庸饬令赴楚。所有英毅六营勇丁。应否留防陕境。或饬令赴援甘省。及酌量裁撤之处。著刘蓉酌度办理。将此由六百里谕知僧格林沁、官文、刘蓉、并传谕唐训方知之。　　

○又谕、官文奏、请饬吉林挑选马队赴楚等语。秦豫发捻。合股窜扰楚疆。亟需马队分途策应。官文现因副都统安图等、管带遣撤伤病官兵回旗。即令更换精壮赴楚。另筹银二千两。交安图带赴吉林备用。惟吉林边防紧要。所有存营马队。叠经各路军营奏拨。在防者已属无多。楚北发捻纷乘。应需马队兜击。亦属万不容缓。即著景纶酌量情形。务于万难分拨之中。设法抽拨精壮官兵一百名。交安图带赴楚省。以厚兵力。其吉林边防。如经此次调拨。兵力或形单薄。并著妥为筹画。严密布置。毋稍疏懈。将此由五百里谕令知之。　　

○两江总督曾国藩奏、江南军务。尚未肃清。请仍展缓本科、及应补戊午辛酉壬戌各科乡试。下部知之。　　

○以光禄寺少卿郑锡瀛为广东乡试正考官。翰林院侍讲学士惠林为副考官。编修黄锡彤为广西乡试正考官。吏部郎中王祺海为副考官。　　

○予江南丹阳阵亡副将张遇春等四十四员祭葬世职加等。　　

○乙巳。谕内阁、前因逆回阑入甘肃灵州所属之惠安堡。驻扎该处之甯夏盐捕通判秦自德先期公出。恐有捏饰。当经谕令恩麟查参。兹据恩麟奏称、查明秦自德于军务吃紧之际。借督催盐课为名。先期远出。以致地方失陷。且于收复后。并不即时回堡。又不静候查办。辄复携眷远徙凉州。似此行止自便。置官守于不问。殊出情理之外。秦自德著即行革职。从重发往新疆效力赎罪。以为规避取巧者戒。　　

○谕议政王军机大臣等、富明阿奏、撤回南渡各军。及水陆布置情形。并催调克蒙额马队各摺片。丹阳一城。前据冯子材等奏、已派陶茂森前往接守。现在发捻麕聚楚境。天门应城德安等处。贼势甚重。该逆不能南窜。势必东趋。是江皖各境之防。关系尤为紧要。富明阿前留守丹邑之杨心纯五营。并詹启纶所部五千人。即著全数撤回。分筹布置。以资扼守。该将军拟派副将刘成元等营。驰防天长等处。并令吴全美师船。移泊瓜洲。以防上游窜贼。所筹均尚妥协。惟天六仪扬一带。皆系坦途。无险可扼。务当饬令各营。互相掎角。联络声势。以防窜突。并随时与曾国藩、吴棠、乔松年、所派分防皖北各军。声息相通。妥筹剿办。毋稍大意。将此由五百里谕令知之。　　

○又谕、乔松年奏、续报皖北情形。并派兵驻守滁州等处各摺片。楚北贼匪。分窜信阳应山等处。贼踪飘忽靡常。不可不严为戒备。该抚已饬臬司英翰驻守亳州。以防土匪。布置尚妥。普承尧、何绍彩两军。经曾国藩派令分驻庐州巢县。断难移动。鲍超一军。昨据曾国藩奏称、仍遵前旨赴江西援剿。亦未能分顾皖境。陈国瑞一军。该抚拟令扼扎颍六之闲。著即禀商僧格林沁办理。如兵力尚单。可即将冯子材派守金坛等处所余兵勇四千名。仍遵前旨。酌量调赴临淮。以资防剿。滁州天长等处。业经吴棠等派游击张从龙等、带勇前往驻扎。所有善后事宜。即著该抚饬令各州县实心经理。克蒙额马队。前有旨俟僧格林沁酌拨马队到临淮后。再令赴扬。兹据富明阿奏、此项马队。仅存八十人。留于临淮。不能成队。若早调来扬。可以合成劲旅。尚属实情。所请于常星阿未到之先。即饬克蒙额管带赴扬。以资得力之处。著乔松年酌量办理。将此由五百里谕令知之。　　

○又谕、徐宗干奏、逆匪窜陷甯化。旋即克复。并分路追剿布置情形一摺。江西窜匪。阑入闽疆。分股窜陷甯化县城。经官军会合乡团壮勇。驰往攻剿。即将县城收复。余匪分扰将乐归化建甯县境。其皖浙逆匪李侍贤等股。分由徽州开化。窜至上饶铅山广丰等境内。偪近崇安浦城等县。现经徐宗干饬令署臬司徐晓峰等驻扎延平建阳。策应北路。道员张启煊驻扎泰甯。援应中路。道员陈维汉驻扎将乐。并飞催署总兵禄魁等援应清流长汀。以顾南路。即著督饬徐晓峰等军。严密布置。相机策应。惟贼踪飘忽靡常。此次窜陷甯化之匪。虽经诸军击退。并未大受惩创。此后恐尚有另股逆匪。陆续窜入闽境。徐晓峰、张启煊等军。是否得力。能否遏截凶锋。著左宗棠、徐宗干、仍遵前旨。随时察看。傥始终未能奋勉。即另选妥员接统其军。毋得稍有瞻徇。致滋贻误。左宗棠前派援闽之康国器一军。计已起程。林文察一军。前据徐宗干奏称、即日由台内渡。即著左宗棠、徐宗干、迅速催提。克日驰往延邵一带。迎头截击。并飞提张运兰所部。即日由粤入闽。会同康国器等军。尽力兜剿。毋任逆踪纷窜腹地。江西贼势蔓延。曾国藩所派之周宽世、金国琛等军。前据奏称留扎祁门渔亭等处。未即入江。即著飞催鲍超迅率所部。克日驰援江西。毋再延缓。杨岳斌前经谕令驰赴江皖交界驻扎。督办江西皖南军务。本日据熙麟奏、衰病难支。陈请开缺。当经降旨允准。并将杨岳斌补授陕甘总督。甘省回氛甚炽。亟需大员前往剿办。惟现在江皖军务。正形吃紧。著杨岳斌仍遵前旨。迅赴该二省适中之地。择要扼扎。督率各军。会同刘典所统之师。力图埽荡。俟江皖毗境肃清。即行奏请驰赴新任。其江西与闽省界连各境。著沈葆桢严饬在防各军。与闽军实力防剿。不得稍分畛域。并迅饬席宝田等将南丰攻拔。尽歼丑类。毋任扰及他境。徐宗干奏称、建甯甯化。相继失守。虽旋即克复。究属防堵不力。自请议处等语。徐宗干著交部议处。该二县失守地方文武各员。并著左宗棠、徐宗干、查明参办。毋稍宽纵。将此由六百里各谕令知之。寻吏部议、徐宗干照例降二级留任。案关军务。无庸查级纪议抵。从之。　　

○又谕、都兴阿奏、遵旨赴防。行抵太原。趱程前进一摺。另片奏、请调兵勇人员。及抽拨洋枪各项等语。熙麟奏、通筹甘省军务。仍请派令僧格林沁督剿。恩麟奏、筹办甯夏军务情形摺片。都兴阿行抵太原。接奉寄谕。刊刻木质关防。著即照办。并著督率各兵。星驰前进。遵照叠次谕旨。迅解甯夏之围。毋稍延缓。所请抽拨洋枪八百杆。已谕知管理神机营王大臣照数拨解。另单请调文武各员。除候选道荣禄另有差委。其侍卫额尔登布等四员。均谕令赴甘肃军营差委矣。该将军又以曹克忠勇敢善战。请令赴营。并令刘蓉另派驻防陇边等语。曹克忠驻守汧陇一带。系为豫防甘肃逆氛回窜秦中而设。能否另派劲旅防守。抽出该总兵所部赴都兴阿军营调遣。著刘蓉酌度具奏。熙麟奏衰病情形。并恳暂派文煜代理现办公事。本日已有旨令熙麟开缺。回旗调理。熙麟起程以后。所有庆阳防守。及粮台一切事务。均交文煜办理。文煜系弃瑕录用之员。务须振刷精神。力图报效。以副委任。熙麟所请令僧格林沁督师赴甘。其摺内所称河南仅賸零匪。该王现驻嵩县。自系得自传闻。均未确实。河南匪势。趋重湖北。且时有东窜皖疆回救金陵之意。该亲王驻军信阳州。责任极重。断难西行。甘肃现有都兴阿督办。雷正绾帮办。如果申明纪律。节节剿办。无难立奏肤公也。恩麟奏、沥陈筹办甯夏军务情形。并密陈办法一片。殊嫌哓辩。梁生岳办抚。贼匪既未献城归顺。则庆昀之不再羁縻。婴城固守。自属正办。梁生岳、定安二员。主抚无功。是否藉以缓师。意存畏葸。著都兴阿查明参奏。恩麟另片奏、军营鼓舞人材。惟恃爵赏。前奏各件。或因道路羁延。未据奉到。或经部议驳斥。未能尽准。一切呼应不灵。恳请于所奏事宜。及保举人员。俯赐准行等语。朝廷用人行政。一秉大公。恩麟前后所陈。及保升各员。亦多有奉旨俞允者。他省军营所奏。亦多有奉旨驳斥者。惟在权衡当否。归于至善。该护督如果保举与例相符。措置悉无乖谬。自当照行。俾资观感。否则赏罚者天下之公器。亦断不能为该护督曲徇也。将此由六百里谕知都兴阿、熙麟、刘蓉、文煜、并传谕恩麟知之。　　

○绥远城将军德勒克多尔济等奏、派拨归绥防兵。改道前赴定边。得旨、所有一切操防事宜。仍当加倍整饬。不得稍形松懈。　　

○漕运总督吴棠奏、遵旨布置淮徐防务。及拨兵赴滁助守。得旨、皖北防务紧要。陈国瑞一军。著懔遵叠次论旨。听候僧格林沁檄调。即行拔队。其淮徐一带。著姚广武等严密布置。派防滁州之张从龙一军。即令赶紧赴防。以资扼守。　　

○陕甘总督熙麟因病解职。以福建水师提督杨岳斌为狭甘总督。未到任前。以西安将军都兴阿署理。都兴阿未到任前。仍以布政使恩麟暂行护理。　　

○命前任广东布政使文格赴署陕甘总督都兴阿军营。听候差委。
  </div>
  <div class="pagination">
   <a href="清实录同治朝实录_page156.html">
    上一页
   </a>
   <span>
    ...
   </span>
   <a href="清实录同治朝实录_page152.html">
    152
   </a>
   <a href="清实录同治朝实录_page153.html">
    153
   </a>
   <a href="清实录同治朝实录_page154.html">
    154
   </a>
   <a href="清实录同治朝实录_page155.html">
    155
   </a>
   <a href="清实录同治朝实录_page156.html">
    156
   </a>
   <span class="current-page">
    157
   </span>
   <a href="清实录同治朝实录_page158.html">
    158
   </a>
   <a href="清实录同治朝实录_page159.html">
    159
   </a>
   <a href="清实录同治朝实录_page160.html">
    160
   </a>
   <a href="清实录同治朝实录_page161.html">
    161
   </a>
   <a href="清实录同治朝实录_page162.html">
    162
   </a>
   <span>
    ...
   </span>
   <a href="清实录同治朝实录_page158.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
