<!DOCTYPE html>
<html>
<head>
    <meta charset="UTF-8">
    <title>明实录穆宗实录 - 第 52 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录穆宗实录 - 第 52 页/共 59 页</h1>
    <div class="content">　　○乙巳以浙江安吉州孝豊归安武康等县水灾命改折南京糙粮及蠲免存留粮有差
　　○丙午复除服阕尚宝司卿刘奋庸原职
　　○升江西布政使司右布政使施笃臣为山东布政使司左布政使
　　○升山东按察司副使潘允端为本布政使司右参政仍兼原职以抚按官梁梦龙等＜锍-釒＞荐也
　　○命右军都督府佥书豊润伯曹文炳掌左军都督府事左军都督府佥书伏羌伯毛登掌中军都督府事原任右军都督府佥书安远侯柳震掌南京左军都督府事
　　○升大同备御指挥佥事刘栋为署都指挥佥事充五军营游击将军
　　○巡按狭西御史刘尧卿言肃府折禄庄田计地四千四百八十七顷有奇计徵子粒粮银一万二千有奇今宗室缙＜火贵＞既袭肃府之封又支辅国之禄宜即以其折禄田租在甘凉固原者收充二镇军饷户部覆奏从之
　　○丁未  诚孝昭皇后忌辰遣清平伯吴家彦祭  献陵
　　○修理大明门等门并皇墙等处兴工遣尚书朱衡祭告后土司工之神
　　○狭西巩昌府有火光自天而陨天鼓鸣者二
　　○升户科左给事中张书为都给事中户科右给事中梁问孟为左给事中礼科给事中程文为右给事中书文俱本科问孟刑科
　　○升山西按察司副使申佐为本布政使司右参政仍兼副使山西布政使司左参议崔镛山东布政使司右参议宋守约俱为本省按察司副使仍兼参议佐镛以互市事竣守约以敌台功成也
　　○戊申御史吴道明劾奏应天巡抚都御史陈道基不职状得旨令回籍候勘
　　○升山东按察司按察使吴文华为江西布政使司右布政使调山西按察司屯田佥事王汝梅理北中二路兵备
　　○命詹事府少詹事兼翰林院侍读学士马自强掌翰林院事
　　○升左春坊左中允兼翰林院编修申时行为左谕德兼翰林院侍读充日讲官右春坊右中允兼翰林院编修王锡爵为右谕德掌南京翰林院事
　　○命领红盔将军武定侯郭大诚佥书左军都督府事前府带俸新宁伯谭国佐佥书右军都督府事
　　○命南京坐营指挥同知侯继高掌广东都司事署指挥使谢天祐佥书山东都司事
　　○套虏吉能等差夷使贡上马二十匹余马一百八十匹顺义王俺答为代进表文诏赏俺答大红白泽纻丝衣一袭彩叚八表里吉能彩叚八表里五彩纻丝衣一套绢二疋布四疋吉能所部指挥同知等官打儿汉台吉等五十员各赏叚布及酬赏进献马匹俱如宣大例
　　○辛亥升吏科都给事中韩楫为太常寺少卿提督四夷馆
　　○升浙江布政使司左参政李淑为山东按察司按察使浙江湖州府同知蓝伟为山西按察佥事
　　○以江西南昌九江瑞州赣州南康饶州等府灾伤命有司赈济如例
　　○壬子户部覆巡按直隶御史余希周条上各镇支粮事例一蓟永二镇有一卫之官分散数营一官之俸分为两处宜各归并原卫支粮其有身在边方者依边卫事例给之一各镇存操募补军兵其月粮布花在蓟州则于马兰等路关支在永平则于燕台二路关支在密云则于潮河所关支应役在此支给在彼宜令各镇赴各兵备道核实坐支以免诈冒重复之弊一各营卫所开粮料籍数多影射不明宜严行兵备道一切厘正以清耗蠹一兴州等卫支官军月粮于通仓而折俸布花则在蓟州营州等卫支月粮布花于通仓而官军折俸则在蓟州其怀柔军马粮料又于密云镇坐支彼此隔远积弊非一宜悉查原在某仓某库者就近给之不得仍前紊乱一兴州等卫所共有代办钱粮虚名军一千余名岁支粮饷共银三千四百余两皆私自侵费而称为公用宜概行查革诏如议行
　　○癸丑建州左等卫都督等官安台失等二百七十八人来朝贡马宴赉如例
　　○命右军都督府带俸忻城伯赵祖征领红盔将军
　　○巡按广西监察御史李良臣核奏隆庆四年冬古田县石玉龙山等巢官兵剿贼功次斩获至七千一百有奇得旨升左布政使郭应聘俸一级佥事金柱俸二级左参政柴涞等四人各升一级参将黄应甲等六人各升实职二级仍与右布政使万思谦副使邵维中参将祝明等十七人各赏银币其余立功官军参将卢锜等二百余人升赏有差
　　○甲寅以徐淮等处灾伤许改折蠲免各项钱粮有差仍令有司赈济如例
　　○狭西西安府地震二次
　　○御史赵应龙论劾大学士殷士儋因太监陈洪夤缘入阁士儋＜锍-釒＞辩曰臣一介草茅待罪词林者二十余年侍  皇上讲幄前后九载叨荷
　　圣恩不次拔擢洊陟崇阶承乏密勿矧臣生平砥砺名节恪守大闲猥以旧劳遂沾异数若谓别有所汲引是视臣为何如人也  陛下握枢临极总览乾纲若辅弼重臣尽凭左右是视  陛下为何如主也至云陈洪得封父母由臣赞成臣前任礼部时值洪陈乞臣即查无故事据实上请嗣后给与赠官实出特旨原＜锍-釒＞犹在可覆按也但臣禀质孱病形迹孤危乞赐罢归以谢人言  上曰卿辅弼重臣素行端慎方兹委任岂可以人言求退所辞不允明日士儋再＜锍-釒＞恳辞  上慰谕如初
　　○升巡抚云南都察院右副都御史曹三旸为南京刑部右侍郎山西按察司按察使张佳胤为都察院右佥都御史巡抚应天等处地方总理粮储提督军务
　　○以军功录荫故兵部右侍郎曾铣子汴都察院右副都御史杨宗气孙坦俱为国子监生
　　○赐原任太子太保兵部尚书毛伯温许论各祭九坛遣官治葬从其子都事毛栋许倓请也
　　○升大同守备指挥佥事梁文为署都指挥佥事佥书山西行都司事
　　○乙卯成造  东宫仪仗命侍郎赵锦行祭告礼
　　○土鲁番王马黑麻差夷使卯剌纳阿必卜剌等十二人进贡方物马匹宴赉如例以通政使司添注右参议王汝言补本司右参议
　　○升广东按察司副使史朝宜为浙江布政使司左参政
　　○免南京各卫所掌印官运粮从尚书王之诰奏也
　　○丙辰命造鳌山灯工部尚书朱衡等工科都给事中陈行徤等并＜锍-釒＞请罢无益之费爱惜财用报闻
　　○吏部左侍郎张四维以疾乞归  上不允命在任调理寻遣中使赐羊酒蔬馔
　　○建州左等卫女直都督等官来留住等一百七人来朝贡马给赏如例
　　○革庆成王府奉国将军表木□水禄米十之二以匿父丧不报冒支禄米为抚臣所发也
　　○丁巳复除服阕翰林院编修陈经邦原职
　　○升河南按察司按察使吴道直为本布政使司右布政使湖广布政使司右参政施尧臣为山西按察司按察使
　　○河南巡盐御史俞一贯言河东岁办正余盐共六十二万引近因霪雨决堤盐花鲜结乞暂宽本年课额候盐池盛生之年尽力捞补又言各州县原编捞采盐丁有力者纳银无力者供役近来有司多漫不经意宜严责清查务使人银两足费用不滥违者罪之户部覆言盐丁之议良是至河东盐额引所以供宣大山西年例军饷禄粮之用不容分毫缺者宜敕抚臣及巡盐御史备行运司将隆庆五年额角□羊三银两先尽库贮悉数输边期于完足待来岁盐花生结之时仍概行偿补庶于彼此两便也  上从之
　　○吏部左侍郎张四维再＜锍-釒＞求去许之以日讲加恩令驰驿以归
　　○升江西布政使司右布政使施笃臣为山东布政使司左布政使
　　明穆宗庄皇帝实录卷之六十二
　明穆宗庄皇帝实录卷之六十三
　　隆庆五年十一月己未朔升狭西布政使司右参政侯东莱为按察司按察使直隶镇江府知府王惟善为副使户部河南司郎中沈奎为佥事东莱河南惟善狭西奎浙江
　　○调四川按察司副使宋仪望于福建提调学校
　　○发南京司设监右监丞田孜充边卫军坐侵盗司钥库银事发故也
　　○录是岁五月中虏犯辽东盘山驿官军斩获功赏巡抚都御史张学颜总兵李成梁中军指挥苏承勋各银币有差
　　○庚申复除工科都给事中严用和为吏科都给事中升兵科右给事中周芸为户科左给事中兵科给事中乌昇为户科右给事中
　　○命辽东前屯备御指挥使郝重光为署都指挥佥事充沈阳游击将军
　　○辛酉兵部覆巡抚延绥都御史郜光先所陈互市便宜其一谓抚赏借用官银二百九十余两乞于见收兑银内支补其二谓本镇互市皆大酋亲枝市畜颇多而本镇止以桩朋赃罚与市数少不足请多发马价银以待来年之用其三谓市例初开佥派商人本欲济一时之急今所在民皆乐从宜听其便不必更佥又覆本部右侍郎石茂华奏请汰减通州军老弱无用者六百名而以其余粮加给汰存之兵人各一石丰犒而熟练之仍发太仆寺马三百匹全给料草饲之本州听用俱报可
　　○壬戌升工部右侍郎邹应龙为兵部左侍郎兼都察院右佥都御史巡抚云南赞理军务
　　○升赏隆庆二年二月榆林城永靖堡等处获功阵亡被创官军刘彦中等九十九人
　　○癸亥  恭让章皇后忌辰遣中官祭  陵寝
　　○甲子祭三皇于景惠殿遣侍郎王希烈行礼
　　○遣太医院官祭先医之神
　　○乙丑荫故吏部尚书万镗子滽为国子生录镗原任巡抚征苗功也
　　○丙寅铸给甘肃行太仆寺分理马政兼整饬兵备关防
　　○以狭西贡市事竣赏虏酋吉能彩叚四表里五彩纻丝衣一袭切尽黄台吉威正恰把不能各彩叚二表里织金纻丝衣一袭效劳诸臣总督戴才巡抚郜光先张蕙总兵雷龙谢朝恩游击陈堂等参政侯东莱副使张梦鲤佥事萧大亨汪文辉等同知张孔修等各赏银币有差
　　○丁卯宣大督抚官王崇古等奏北虏款塞兵食有余乞将原发二镇籴买银十二万两转发管粮郎中贮库以备缓急其客兵粮草积于无用请俟来春散给主兵报可
　　○巡抚云南都御史曹三旸上言革任国公沐朝弼怙恶不悛虐害地方人心危惧请因其乞假葬母留之南京不遣以杜后患兵部覆朝弼事已前决今因其自至而留之非所以明国威昭大信也  上以为然令遵前旨还镇闲住戒以痛自省改不得生事虐民
　　○升赏本年五月中镇宁堡盘山驿获功被创官军彭国珍等四十九人
　　○戊辰升吏部右侍郎魏学曾为本部左侍郎改户部右侍郎刘光济为吏部右侍郎升刑部右侍郎朱大器为本部左侍郎顺天府府尹曹金为刑部右侍郎补原任刑部右侍郎吴百朋升巡抚河南都察院右副都御史栗永禄俱为兵部右侍郎改南京兵部右侍郎熊汝达为工部右侍郎
　　○升湖广按察司副使陈觐为云南布政使司左参政
　　○升赏隆庆四年九月中锦州大胜堡获功阵亡被创官军郎官等二百九十五人
　　○复设徐州洪主事一员以御史张宪翔言漕务劻勷一官难于兼理故也
　　○己巳少保兼太子太保礼部尚书武英殿大学士殷士儋致仕先是士儋因御史赵应龙言求去不果未几御史侯居艮复论士儋始进不正求退不勇大略如应龙言于是士儋请益力  上慰留至再及是始允赐路费银两钞币驰驿以归仍令有司月给廪米四石岁遣舆隶人应用
　　○户部进隆庆制钱二百万文
　　○密云县地震
　　○庚午令总督京营戎政镇远候顾寰闲住以礼科都给事中张国彦论其老不胜任也
　　○升赏嘉靖三十二年九月中横城等处获功阵亡被创官军邹保哥等五十六人
　　○辛未升湖广布政使司左布政使孙一正为顺天府府尹
　　○刑科右给事中宋应昌以  天变上修省＜锍-釒＞曰臣惟今日致灾之由在吏治不饬催科太重小民愁泣之声凄凉之状不能彻九重视听故  上天出灾异以警告之夫敬  天之实在勤民而通民之情在好问请明诏在廷诸臣令其直言阙失赐之采行而宽其狂戆之罪至于朝讲之暇亦望时召大臣访求民瘼庶协气上通而  天心永恪矣报闻
　　○壬申命掌左军都督府事彰武伯杨炳总督京营戎政
　　○癸酉命楚府武冈王显槐管理府事以恭王子幼未名故也
　　○升湖广布政使司右布政使汤宾为本寺左布政使
　　○甲戌修理  长陵裬恩殿等处工完奉安  神位遣英国公张溶行祭告礼
　　○起原任南京户部右侍郎傅颐为南京兵部右侍郎
　　○升巡抚山东都察院右佥都御史梁梦龙为右副都御史巡抚河南
　　○升四川按察司副使马出图为狭西苑马寺卿
　　○录广西平古田等处战功升指挥黄应甲王世科门崇文钱凤翔丁山董龙各实职二级
　　○命太子太保英国公张溶掌后军都督府事
　　○命金山游击将军署都指挥佥事戚继美掌河南都司事
　　○乙亥升山西按察司按察使施尧臣为湖广布政使司右布政使降广东布政使司不及右参政郑茂为广西按察司副使
　　○大同巡抚刘应箕奏虏酋款塞真夷通丁不得出塞掠虏马以给朝夕又本镇马军给草料太少俱请于原额外量加优恤户部覆言该镇真夷一百六十名通丁四百四名当如狭西三边事例每名加给本折粮五斗仍加真夷犒赏银三钱不为例其马匹料草每马月加草二束本色料一斗当以逃军扣除及主兵年例粮银给之报可
　　○丙子  孝惠皇后忌辰遣宣城伯卫国本祭  茂陵
　　○  孝烈皇后忌辰  弘孝殿行祭礼遣安平伯方承裕祭  永陵
　　○升巡抚浙江都察院右副都御史郭朝宾为户部左侍郎都察院左副都御史陈瓒为户部右侍郎
　　○升河南卫辉府知府朱应时为辽东行太仆寺少卿兼山东按察司佥事
　　○丁丑南京工部尚书曹亨以老疾乞休许之
　　○升山西布政使司右参政董世彦为本省按察司按察使广东南雄府知府林应节为四川按察司副使
　　○刑科都给事中胡价上言内阁赞理万机表正百僚其进退用舍与百执事不同  陛下临御五年辅臣之去者三四焂焉而进忽焉而退任之未几去之如遗于国体亦少亵矣然与其去之易孰若任之难与其终之必不可留孰若始之必不轻进顷者大学士殷士儋致仕  陛下必且以密勿重任思补其缺臣愚窃谓内阁之任不必备惟其人辅弼之臣不贵多惟其当如其贤且才也即一二人不为少使非贤且才也也虽四五人焉适足以蠹政而偾事何取于多今宜极天下之选而居之毋容匪人极天下之慎而进之不可率易博采舆论大破常格令阁臣而下及九卿科道等官各＜锍-釒＞德望素著才识洞达意虑深长众情推服者上闻以侯  宸断左右之人不许售其进退之言卿贰之臣不可妄生觊觎之念傥有歆艳崇阶夤缘干进者许言官紏举即赐黜罢以为大臣进不以正之戒  上嘉纳之
　　○戊寅升河南按察司佥事晋应槐为狭西布政使司左参议
　　○命中都留守司佥书署副留守王允文充金山游击将军
　　○升守备辽东广宁镇武堡指挥同知唐朴为署都指挥佥事充本堡游击将军
</div>
    <div class="pagination">
<a href="明实录穆宗实录_page51.html">上一页</a><span>...</span><a href="明实录穆宗实录_page47.html">47</a><a href="明实录穆宗实录_page48.html">48</a><a href="明实录穆宗实录_page49.html">49</a><a href="明实录穆宗实录_page50.html">50</a><a href="明实录穆宗实录_page51.html">51</a><span class="current-page">52</span><a href="明实录穆宗实录_page53.html">53</a><a href="明实录穆宗实录_page54.html">54</a><a href="明实录穆宗实录_page55.html">55</a><a href="明实录穆宗实录_page56.html">56</a><a href="明实录穆宗实录_page57.html">57</a><span>...</span><a href="明实录穆宗实录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
