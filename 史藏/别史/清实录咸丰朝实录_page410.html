<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 410 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 410 页/共 502 页
  </h1>
  <div class="content">
   ○庚寅。谕内阁、官文、胡林翼奏、军营购买马匹。请饬免税等语。湖北委员出口购买战马二千匹。系为楚军攻剿皖匪之用。著该部移行张家口等处各税口。按照该省咨文。查验明确。准其免税放行。毋令迟滞。　　

○改铸江苏震泽、宝山、二县知县印信。从巡抚徐有壬请也。　　

○以湖北黄安麻城剿匪出力。赏防御西里布等、花翎。披甲马俊等、蓝翎。余升赏有差。　　

○以攻克安徽太湖等处出力。赏营总巴彦杜楞、骁骑校苏伦保、参将杨朝林、陈由立、宋国永、黄庆、刘车龙、巴图鲁名号。都司赵既发、曹克忠、守备曹福荣等、花翎。知县邓庭筠等、蓝翎。余加衔升叙有差。　　

○辛卯。闽浙总督庆端等奏、闽省库款空虚。现筹解京饷五万两。余俟随时设措。得旨。户部急速查明提解省分。有无咨报起解在途。若皆似此聊为点缀。各省大吏。何膜视如斯。该大员等、谅不敢尽昧天良。置京都于不顾。无论有无报解。即行覆奏。俟降旨严催。　　

○以河南光山等处剿匪出力。赏知县陈嵩兆等、蓝翎。余加衔升叙有差。　　

○以克复福建汀州府城。复游击斌昌、守备刘朝清、千总游从治、余槐元、柯瑞芳、严益彪职。　　

○以福建兴泉各属剿匪出力。复副将石栋顶带。　　

○缓徵山东青城县、歉收村庄新旧额赋。　　

○壬辰。谕内阁、御史孟传金奏、访闻旧太仓书吏李锡祺即郦廷纶、冒名充役。买票卖米。搀沙减斛。任意把持。迨经传讯。该仓监督、倒坐日期。令其告退。情弊显然。请饬查办等语。李锡祺即郦廷纶、著步军统领、顺天府、五城、一体严拏务获。交刑部讯明究办。　　

○又谕、御史孟传金奏、奸商关闭钱铺、匪徒乘机抢掠、请严行惩办一摺。近日京城关闭钱铺。总因奸商于开设之初。已心存诓骗。迨出票既多。骤然歇闭。无盗贼之名而有其实。为害闾阎殊属可恶。著该管地方官。查明亏欠若干。交刑部严追治罪。其匪徒抢劫钱铺之案。著步军统领、顺天府、五城、一体严拏务获究办。并著顺天府、五城、查明京城内外、共有钱铺若干。嗣后应如何予以限制。酌定章程。以杜弊端而安民业。　　

○又谕、张芾奏、请将退避溃逃之带兵各弁、分别惩办等语。徽州石埭七部营盘。被贼围困。都司刘朝林、派守甲子岭隘辄敢弃隘不守。以致被贼抄截。营盘失陷。刘朝林著即革职。严行审究。都司衔尽先守备张得福等、自南陵调赴石埭。沿途逗遛。纵勇滋事。现在尚未到防。张得福著先行革职。交张芾严缉。并在逃之蓝翎尽先外委张明福、满长胜、蓝翎军功张光全、谭顺发、一并缉获。从严惩办。千总夏洪才、临敌溃逃。著即革职。拏获后即行正法。副将王恩荣、钤束不力。咎亦难辞。著拔去花翎。以示惩儆。其闻警辄退之游击田宗兴、及贻误事机各员弁。均著张芾查明、从严参办。毋稍宽踪。　　

○又谕、前因邓瀛、奏参候补道许烺、经管粮台。置身事外等款。当谕令何桂清、胡兴仁、查办。兹据奏称、许烺禀讦邓瀛、于甯国失守。先期出城。并添设捐局。因公科敛各款。请派员分别查办等语。该员等以监司大员。彼此互讦。虚实均应彻底根究。徽甯池太广道邓瀛、著即撤任。同候补道许烺、一并交何桂清提讯。将该员等互讦之款。据实查明具奏。毋稍徇隐。　　

○谕军机大臣等、僧格林沁等奏、接奉寄谕、并俄夷所送各国旗式遵办一摺。俄夷所绘各国旗式。业经僧格林沁递交玉明、格绷额、定福、传谕各海口辨认。所称但据旗帜为凭。深恐夷情诡谲。难以确信。著仍遵前旨。此后夷船往来海口。如仅在洋游驶。并无滋事情形。无论何国旗号。毋庸开炮轰击。设或登岸滋事。即当严以拒之。勿受彼欺。并著知照玉明等、一体遵照办理。至所请俄酋使臣书信往来。饬暂由库伦陆路行走一节。现在木哩斐岳幅、将次行抵北塘。必尚有在京使臣往来书信。业经言明准其投递。且俟木哩斐岳幅船只回帆后。再令该国使臣书信由库伦行走可也。至调补荆州左翼副都统成保、著准其俟撤防后、再令回京请训。将此谕知僧格林沁、恒福、并传谕文煜知之。　　

○又谕、本日据何桂清奏、上海民夷互斗、已派道员驰往查办一摺。并将夷人照会、及信稿各件、钞录呈览。吕宋夷人。用口□佛＜口兰＞哂船只。掳捉内地民人出洋种地。非止一次。致令民情汹汹。激成忿怒。见夷人则群相殴打。并误伤＜口英＞咭唎暹罗两国之人。李泰国等、均被误伤。因此民夷各怀疑惧。业经何桂清等派委乔松年、驰往上海。会同吴煦妥办。著即饬令一面访拏代夷拐骗之匪徒。就地正法。并一面查明下手误伤夷人之人。照例治以应得之罪。以期情法两平。无枉无纵。至暹罗系臣服之国。其朝贡使臣。及遭风难夷。中国待之。均有恩礼。此次该国民人误被淹毙。著该督饬令地方官严缉凶犯务获究办。俟办理完竣具奏后。尚须给予敕书。以示抚恤远人之意。至＜口英＞酋所请、欲桂良等给口□普噜嘶照会。以为和解。但桂良等在上海。邀口

□普噜嘶会面。竟不肯前往。今桂良等回京。已缴钦差关防。无从与闻其事。＜口英＞夷背约肇衅。口□佛夷同心附和。势难先行迁就。前已将现拟办法。于七月初三初七等日寄谕。何桂清业已接奉。自当遵照筹办。如有转圜之处。即可在上海办理。毋得令其北上。至上年条约内万不可行之事。正可藉此挽回何桂清当坚持定见。不可再向关说。以致迹涉求和。如果该夷悔悟。自来说合。即须迎机善导。勿令坐失机宜。咪夷华若翰、已于十八日。在北塘与恒福换约。即于二十日起碇回南。应覆玺书。已由恒福驿递。交何桂清转付矣。将此由六百里谕令知之。　　

○又谕、张芾奏、贼匪旁窜太平县之宏潭郭村地方。徽防紧急。并建德剿匪情形各摺片。宏潭郭村地方。为太平夥县门户。贼匪分股窜扰。徽防吃紧。虽有江长贵等、分扼岭隘。恐贼众兵单。不敷防剿。建德与江西接壤。现在景德镇业经收复。普承尧一军。株守九江。置重兵于无用之地。著耆龄严饬该总兵克日带兵出境。会合建德各军。实力兜剿。以遏贼氛。傥或藉词迁延。即著严行参奏。昨据李定太奏拨兵勇一千名。赴祁婺一带援剿。得此兵力。声势较壮。张芾已饬王梦龄、杨名声等、进岭听调。著妥筹布置。严密防范。勿令匪踪阑入为要。其参将马怀珍等各队。即令留守祁门岭隘。以备建德踞匪蠢动。俟徽郡防务稍松。再饬该将弁等出岭会剿。以埽逆氛。将此由六百里各谕令知之。　　

○调浙江处州镇总兵官阿麟保、为直隶宣化镇总兵官。以候补总兵官刘培元、为浙江处州镇总兵官。　　

○以江西玉山解围。并克复安徽婺源县城。赏知府裕英、知州陈炳元、都司田宗友、方朝龙、饶魁士、守备许桂林、谢大魁、范彪、陈庆善、徐德兴、王以仁等、花翎。千总袁勇刚等、蓝翎。余加衔升叙有差。　　

○以直隶操防不力。撤宣化镇总兵官汤苏任。下部议处。　　

○以浙江疏失饷鞘。革知县惠世昭、从九品汪允中、守备张万胜、外委林德魁职。　　

○予安徽阵亡副将吴伟奇、参将马光宗、知县梁鹏、把总龚盛林、祭葬世职。　　

○癸巳。仁宗睿皇帝忌辰。遣官祭昌陵。　　

○上诣安佑宫行礼。　　

○谕内阁、前因给事中李培祜奏、山东曹州镇总兵多隆武、于上年捻匪窜扰城武曹单等县时。闻警逃回。致县城相继失守本年四月捻匪由徐州北窜。护兖州镇总兵忠顺未经接仗。随即回兖等情。当降旨交副都统德楞额、详查具奏。兹据奏称、访查并探闻确情。均与该给事中所奏。大略相符。多隆武以带兵大员。驻劄青沽集。与城武等县。相距非遥。贼攻单县。并连陷城武曹县。该总兵并不随时剿击。至定陶不敢前进。本年贼由徐州北窜。围攻峄县。该县知县邹宗孟、带领兵勇追剿。力解城围。护总兵忠顺、停留邹县。藉词迟延。数日之久。始行到峄。旋即回兖。并未追贼。实属庸懦无能。贻误地方。调任河南南阳镇总兵多隆武、前护理兖州镇总兵参将忠顺、均著摘去顶带。革职留任。以示惩儆。山东巡抚崇恩、有督率之责。并不据实参奏。著交部议处。　　

○又谕、徐之铭奏、请将藉局科派之署知县革职提审一摺。云南署呈贡县知县邹庆珍、于回民公局。辄会同传单。向地方村庄。派令壮下各备军械口粮听用。被昆明县绅耆等呈控有案。该署知县于邻境地方。肆意科派。又于该县徵收钱粮。并未报解。似此藐法殃民。亟应彻底根究。以儆官邪。邹庆珍著先行革职。交张亮基、徐之铭、提省审明。从重惩办。　　

○又谕、徐树铭奏、试期过迫。请于本届岁科童试时。将上届应取之额。合并取录等语。福建延平、建甯、邵武、汀州四府。前因被匪滋扰。上届岁科两试。均未举行。此次若按旧章补试。时日过多。必致办理迫促。且各该郡当蹂躏之余。若令诸童生候试多时。非所以示体恤。著照所请。准其于本届岁科童试时。将上届应取之额。合并取录。毋庸另场集试。武童一律办理。至文生岁科考试。关系廪增补缺。仍著分场补试。以符定例。　　

○谕军机大臣等、张亮基、徐之铭奏、药材收税抽厘、俟办有成效、报部查核一摺。滇省虽据称向无洋药。不过较他省尚少。著先将所产土药。分别收税抽厘。迅速办理。该省现尚剿办回匪。经费支绌。准其将抽厘一款。实用实销报部备核。至所徵土药正税。仍著遵照部文。收有成数。即报明解部。不准擅行动用。尤不准以洋药混土药。致不肖官吏、徒饱私囊。以重税课。将此谕令知之。　　

○又谕、张亮基等奏、军务紧要。请饬催应解银两等语。云南各属回匪滋扰。兵饷待用甚殷。且各营标已三年未发兵饷。纷纷请领。恐致鼓噪。所奏自系实在情形。所有陕西欠解饷银铜本二十万八千余两。四川欠解饷银铜本十四万二千八百两。为数较多。傥不能一时凑齐。亦应陆续拨解。著有凤、曾望颜、迅即设法筹措。源源解赴滇省。其山西省欠解奉拨滇饷三万四千两。著英桂即行如数拨解。以资接济。将此由五百里各谕令知之。　　

○江西巡抚耆龄奏、江西军务稍缓。本年乡试。请于十月举行。得旨。所有江西省本年己未恩科、并乙卯正科乡试。准其于十月间举行。　　

○改铸江苏六合县知县印信。丰县儒学条记。从巡抚徐有壬请也。　　

○以云南剿办回匪出力。赏都司何自清、巴图鲁名号。知府杨觐、吴德清、方俊、同知孙钧、马树清、知州庆安等、花翎。守备张朝玺等、蓝翎。余加衔升叙有差。　　

○以克复云南富民宜良县城。予副将福兆、以总兵官用。摘办理未善之知县楼琼、胡禧顶带。仍留营效力。　　

○以堵剿云南迤西回匪不力。降副将吕盛元为游击。参将福申、为都司。守备李占先、为把总。　　

○予云南阵亡府经历董家兰、典史刘泰庆、彭效武、把总杨煜昌、外委余嘉树、祭葬世职。　　

○甲午。谕内阁、都察院奏、四川职员黄万骞、以故父含冤。呈恳伸雪等词。遣抱告赴该衙门控诉。已故广西按察使黄钟音、于梧州失守案内。据该抚劳崇光奏称、该员坐视平南危急。抗不应援。及至贼窜梧州。束手无策。城陷出逃被掳遇害。是以未经给予恤典。今其子黄万骞、遣抱告诉称、该抚摺内所列伊父罪状。系据知府陈瑞芝禀词。实属被诬等语。控关已故大员名节。著曹澍钟确切查明。据实具奏。毋稍徇隐。广西学政沈炳垣殉难后。业经加恩优恤。兹据黄万骞单开获贼供词。有该学政削发入西竺寺。被贼掳去杀害等情。亦与劳崇光前奏情节不甚相符。著曹澍钟一并查明具奏。　　

○乙未。上诣大高殿行礼。　　

○还宫。　　

○谕军机大臣等、据翁同书、奏陈练兵选将裕饷事宜一摺。览所奏各条。并无非常奇策。所请调固原汉中等处官兵因陕甘兵已无可再调。业经两次寄谕。令与胜保会合。兵力便不为单。今据称胜保所派之兵。屯驻明光。未能进与会合。然翁同书麾下。尚不乏敢战之将。身任帮办。而不能调度。虽增兵添将。亦何足恃。至郑魁士一员。该抚屡请调往安徽。因其交卸甯防后。伤病增剧。未令前往。嗣据和春奏、以高淳东坝军情吃紧。并该处民情。均愿郑魁士留防。是以准行。至翁同书所举胡林翼、袁甲三等、一系湖北军务不可少之人。一系初到清淮。当此蒋坝吃重之时。正赖筹画御侮。各有专司。皆为重任。何能舍他处军务。专顾安徽耶。至所请山东、山西、陕西、每月协银二万两。悉解该抚军营。河南月饷。该抚酌分三万两。而以江苏月饷等款。悉归胜保军营。均可依议办理。著即由该抚与胜保分晰清楚。咨明各省。照数划解。以免歧误。另片奏称、已咨商胜保、将所留马队照旧驻劄。毋庸撤回蒋坝等语。亦著照所议办理。将此由六百里各谕令知之。　　

○又谕、蒋霨远奏、筹防楚匪由黔入川、请饬催川省欠解饷银一摺。贵州军饷。本赖四川等省协济。近以楚匪图窜蜀中。恐由黔省假道。添兵设防。需饷更钜。自应速筹接济。著有凤、将欠解黔省饷银。速行筹拨解往。以备支发。将此由五百里谕令知之。　　

○又谕、傅振邦奏、请饬催陕西拨解饷银等语。陕西省按月协济傅振邦军营饷银二万两。数月以来。积欠至九万两之多。现在淮北剿匪。正当吃紧。缺饷情形。几于悬釜待炊。著曾望颜、即将欠解饷银九万两。迅速筹款解清。以应急需。以后仍按月如数源源拨解。毋令缺乏。将此由五百里谕令知之。　　

○帮办军务安徽巡抚翁同书、奏陈练兵选将裕饷事宜。得旨。不过一渎请之奏。并无非常奇策。汝动云胜保是己非人汝之胶柱而鼓。必遂其谋。非以己为是而何。　　

○复安徽阵亡已革道员郭沛霖职。赠州判舒世琛知县。均予祭葬世职。　　

○上以祭社稷坛。自是日始。斋戒三日。　　

○丙申。谕内阁、前因京师米粮腾贵。兵食维艰。曾降旨、将八旗及巡捕各营兵饷。每月搭放实银三成。以纾兵困。惟念数月以来。食用价值。仍属有增无减。兵丁生计。尚形竭蹷。著自本年八月为始。所有八旗及巡捕各营兵丁月饷。应放票钞折银三十五万一千两零内。著加恩再加放实银二成。共搭放实银五成。著户部即随时筹款给发。其旗营每月应放二成铁制钱文。著每串以二成铁制钱。八成铜当十钱。配搭放给。以示体恤。　　

○又谕、惠亲王等奏、设法采买铜斤、并申明旧章、严禁铜器一摺。京局需铜鼓铸。节经户部奏准。将铜器分别斤数。禁止打造使用。并经刑部等衙门议奏科条在案。乃地方官因循日久。渐至视为故常。以致铜斤日形短绌。采买商铜赴局交纳者。亦属寥寥。亟应申明旧章。认真办理。所有各项铜器除乐器、及古铜彝鼎等物不计外。其余各样铜器。凡在一斤以上者。概行禁止。在京大小官员民人等、自奉旨之日。限三月。将一斤以上铜器。赴部呈交。如有逾限不交。查出将铜斤入官。仍照刑部等衙门奏。定官民处分罪名成案。分别办理。其各城铜铺私造一斤以上铜器者。照例治以应得之罪。京外各商呈交各色铜斤。以及民户呈交铜器者。均随时赴户部官局。查验成色兑收。概以实银给价。自此次申明降旨后。该部及地方官务须出示晓谕。实力奉行。以裕铜斤而济鼓铸。　　

○又谕、惠亲王等奏、请饬催各省欠解京饷、开单呈览等语。山东等省、节年欠解京饷银两。为数甚多。经户部于本年两次定限奏催。迄今延不报解清款。实属玩误。所有山东、河南、陕西、浙江等省、历任督抚藩运各司。均著交吏部查取职名。分别议处。仍将各该省欠解咸丰六七八等年银三百六十六万余两。勒限三个月。埽数解部交纳。以清款项。其本年山西、山东、河南、陕西、浙江、四川等省、欠解银二百八十二万余两。并著各该督抚等、迅速筹画。务于年底报解全完。傥因循延玩。解不足数。即著户部奏参。将该督抚藩运各司从重惩处。该部即遵谕行。　　

○又谕、前因提督邓绍良、在湾沚地方殉难。当经降旨查明该员子嗣。俟服阕后带领引见。兹据和春奏、该故员之子光禄寺署正衔邓亨先、寻觅父骸。竟不可得。情殊可悯。邓亨先、著先行赏给员外郎衔。以示朕轸念盖臣至意。　　

○谕军机大臣等、前因胜保驰援定远。谕令和春调度蒋坝天长防剿事宜。兹据奏称、金陵距蒋坝、地势太远难以兼顾。请就近交袁甲三调度等语。蒋坝为清淮门户。地方紧要。前已谕令袁甲三、督率筹办。所有和春派拨安勇一军。及胜保留防蒋坝盱眙之兵。均著归袁甲三节制。该署漕督即妥为布置。相机堵剿。和春虽驻劄金陵。而江北各军剿办机宜。亦当统筹兼顾。据胜保奏攻剿六合。及留防扬州邵伯之兵。共一万八千余名。兵力不为不厚。天长之贼经胜保决河灌城。已冲塌十余丈。该逆现已出城散处。著和春仍遵前旨。迅饬驻扬官军。先打天长。不必遥待浦六相连。毋得再事延缓。将此由六百里各谕令知之。　　

○又谕、昨据翁同书奏称、与胜保军营。划分饷银。并请留马队等语。当经谕知胜保、翁同书、均照所议办理矣。兹据胜保奏、移营五河。图攻怀远。请饬翁同书拨回马队。并筹分军饷各情。该大臣于明光获胜后。即亲往五河部署。为疾捣怀城之计。自应审度机宜。迅图克复。惟据称仅带步队三千。马队弁兵百名。其分拨滁州明光各路马队六百余名。一时概难抽撤。所有节次派往翁同书军营之马队官兵。拟请酌拨回营。但两路军情。并形吃重。仍不得全数调回。致翁同书攻剿不能得力。著于马队内分别留用若干。调回若干总期彼此兼顾。毋许掣肘。马队数目。与昨日翁同书所奏。因何不符。著覆奏。至该抚奏请以山西山东陕西月饷。解归该抚军营。河南月饷。则酌分三万两。以江苏等款悉归胜保。而该大臣则请山西陕西之饷。由颍寿径解翁同书军营。山东江苏之饷。由清江径解胜保军营。其河南省月解饷银饷票。由该省起解时、划拨分投交收。余俟解到时匀拨分济。亦属可行。惟当核算何款有著。何款无著。两处分晰均匀。不得此赢彼绌。稍致偏枯。著胜保、翁同书、会商覆奏。该大臣等、惟当和衷共济。勿得各存意见。致误事机。懔之慎之。将此由六百里各谕令知之。
  </div>
  <div class="pagination">
   <a href="清实录咸丰朝实录_page409.html">
    上一页
   </a>
   <span>
    ...
   </span>
   <a href="清实录咸丰朝实录_page405.html">
    405
   </a>
   <a href="清实录咸丰朝实录_page406.html">
    406
   </a>
   <a href="清实录咸丰朝实录_page407.html">
    407
   </a>
   <a href="清实录咸丰朝实录_page408.html">
    408
   </a>
   <a href="清实录咸丰朝实录_page409.html">
    409
   </a>
   <span class="current-page">
    410
   </span>
   <a href="清实录咸丰朝实录_page411.html">
    411
   </a>
   <a href="清实录咸丰朝实录_page412.html">
    412
   </a>
   <a href="清实录咸丰朝实录_page413.html">
    413
   </a>
   <a href="清实录咸丰朝实录_page414.html">
    414
   </a>
   <a href="清实录咸丰朝实录_page415.html">
    415
   </a>
   <span>
    ...
   </span>
   <a href="清实录咸丰朝实录_page411.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
