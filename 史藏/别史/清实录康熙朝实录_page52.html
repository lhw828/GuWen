<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 52 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 52 页/共 681 页</h1>
    <div class="content">○予故四川永宁总兵官高宗、祭葬如例　　

○庚申。吏部议、每年推升六次。应将不论俸满、即行升转者、照常推升五次。十二月内、将俸深应升之官、专升一次。得上□日、不论俸满、即行升转者、著推四次。俸深应升之官、著推二次　　

○辛酉。二等精奇尼哈番刘良佐、因病解退。以其子刘泽涵、袭替　　

○壬戌。升内秘书院侍读学士田逢吉、为内国史院学士　　

○癸亥。江南江西总督郎廷佐、以病乞休。慰留之　　

○甲子。工部尚书傅维鳞、以病乞假。命回籍调理　　

○乙丑。上诣太皇太后皇太后宫、问安　　

○丙寅。以编修张玉书、为浙江乡试正考官。礼部郎中刘广国、为副考官。户部郎中钟琇、为江西乡试正考官。刑部郎中祝昌、为副考官。户部郎中谢观、为湖广乡试正考官。刑部郎中曹鼎望、为副考官　　

○丁卯。定陵寝掌关防官、为正四品　　

○辛未。停崇文门监督出京货物税　　

○升广西副都统王永年、为广西都统　　

○壬申。予故原任兵部督捕右侍郎杨时荐、祭葬如例　　

○癸酉。以都察院左都御史郝惟讷、为工部尚书　　

○甲戌。上诣太皇太后宫、问安　　

○平南王尚可喜、疏辞加俸。得上□日、加俸原以酬功、不必恳辞　　

○和硕额驸诺穆图所尚郡主故。遣官致祭　　

○以四川省应试武生、数不满百、停止本科武乡试　　

○乙亥。以检讨郑之谌、为狭西乡试正考官。吏部员外郎阎毓伟、为副考官。礼部郎中徐旭龄、为江南乡试正考官。刑部郎中郑秀、为副考官　　

○丁丑。赠湖广荆州府通判张占鳌、为湖广按察使司佥事、荫一子入监读书。赠安陆府经历蔚之焕、为钟祥县知县。钟祥县县丞鲍瑞魁、为安陆卫经历。沔阳州州同赵一柱、为沔阳州知州。长沙府照磨王赐元、为长沙府知事。以会剿西山贼寇、运粮七连坪地方、遇贼殉难也　　

○以故三等精奇尼哈番曹熙麟子曹秉桓、袭职　　

秋。七月。庚辰朔。享太庙。遣都统公赖护行礼　　

○升吏部左侍郎朱之弼、为都察院左都御史　　

○辛巳。上诣太皇太后皇太后宫、问安　　

○琉球国中山王尚质、遣陪臣英常春等朝贡。并以前次贡舶漂失、补进金银器皿等物。得上□日、尚质恭顺可嘉。所补进贡物、俱令赍回。至该国既称玛瑙乌木等十件、原非土产、此后免贡　　

○壬午。兵部议覆、广东巡抚王来任条奏、粤东盗贼窃伏、兵临其地、辄称尽行剿洗。容有捕获或称负伤难行或报已经斩首。从未有解审者。且善恶杂处、未必尽皆附盗。请严敕官兵、俘获贼犯、务必解审、以便根究余孽。亦须分别善恶、毋得妄害良民。应如所奏。嗣后如有官兵、借名剿贼、妄杀良民。该督提查取该管各官职名题参、不得徇庇。从之　　

○甲申。兵部议覆、广东巡抚王来任条奏、粤东州县、因官兵防剿往来、滥派民夫、折徵银两。又有棍徒、假冒营旗串同蠹役、私出牌票、勒索银两、恣行逼辱、深为民害。请永行禁革。应如所奏、严饬督抚、指名题参。如督抚徇隐、一并议处。从之　　

○乙酉。叙助剿土酋禄尚贤功。授云南阿迷州土目李阿侧、为阿迷州土知州、准其世袭　　

○兵部议覆、广东巡抚王来任条奏、粤东武职各官借名军需、发银州县、采买谷米、稻草、牛皮、牛角、弓弰、箭竹、木炭等项。所发之价、十仅四五。州县不敢动其分文、照数缴还。谷米等项、俱派里排备完。仍用民夫民船、装运交纳。所差员役、勒索供应、稍迟鞭责、小民日见朘削。请通饬永禁。应如所请。得上□日、著该抚指名参奏　　

○丙戌上诣太皇太后宫、问安　　

○戊子。命镇守广西将军孙延龄、自衡州移驻桂林府　　

○刑部议覆、广东巡抚王来任条奏、诬盗为粤民大害。应如所请。以后有司获盗、即时审究、不许迟延。营汛获盗、取具口供、即送有司、不许私行讯拷。所供夥盗、不许任写诨名、以滋影射。如有朦混诸弊、督抚指名题参。从之　　

○己丑。升山东兖东参政道李登第、为湖南按察使司按察使　　

○辛卯。裁广东韶州、高州、二府同知。市舶、提举司。广州府递运所大使、布政司广丰库副使。化州州同。海丰、饶平、吴川、灵山、澄迈、文昌、临高、七县县丞。广州、肇庆、二府照磨等缺　　

○升佐领戴良臣、为广西副都统　　

○壬辰。浙江总督赵廷臣疏报、海逆郑锦下伪都督李顺、自澎湖来至浙洋、率伪官兵船进关投诚。命授以都督同知衔　　

○甲午中元节。遣官祭永陵、福陵、昭陵、孝陵　　

○乙未。上诣太皇太后皇太后宫、问安　　

○以户部郎中熊焯、为河南乡试正考官。兵部员外郎黄宣泰、为副考官　　

○戊戌。吏部左侍郎冯溥病痊。命以左侍郎管右侍郎事　　

○辛丑。改广西安隆长官司为西隆州。上林长官司为西林县。隶思恩府　　

○壬寅。以兵科给事中吴国龙、为山东乡试、正考官。兵部主事翁祖望、为副考官。刑部郎中卢易为山西乡试正考官。行人司行人朱之翰、为副考官　　

○甲辰。谕户部、防守地方、扑灭盗贼、皆需乎兵。兵惟钱粮是赖。支给解送钱粮。何可迟误。今见各省、因协饷不至、以数月未给兵饷具奏者甚多。或系尔部不拨实在钱粮、将杂项抵拨、以致请报往返、徒费时日。或系地方官借称协解未齐、以致迟延。俱未可知。嗣后拨饷时务拨实在款项、严定限期解送。或因别故、将别项钱粮协解。该督抚速行题报。其违限、及借端推诿者、作何处分。尔部详确议奏　　

○乙巳。上诣太皇太后宫、问安　　

○丙午。予故原任河道总督太子太保杨方兴、祭葬如例　　

○丁未。调刑部尚书尼满、为都察院左都御史。升刑部左侍郎对喀纳、为刑部尚书　　

○平西王吴三桂疏报、都统吴应期、总兵官马宁等、进剿乌撒女酋陇氏。阵斩助逆之郎岱土酋陇安藩、及水西土目阿豆等。下部察叙　　

八月。己酉朔。上诣太皇太后宫、问安　　

○户部遵上□日议定地方官迟误兵饷处分。督抚降二级留任。布政使降三级调用。以下经管官员革职。从之　　

○命奉天等处各学武生。照文生员例、附顺天武乡试取中三名　　

○刑科给事中张维赤疏言、伏念世祖章皇帝。于顺治八年亲政。年登一十四□山戊示□今皇上即位六年。齿正相符。乞择吉亲政。疏入、报闻　　

</div>
    <div class="pagination">
<a href="清实录康熙朝实录_page51.html">上一页</a><span>...</span><a href="清实录康熙朝实录_page47.html">47</a><a href="清实录康熙朝实录_page48.html">48</a><a href="清实录康熙朝实录_page49.html">49</a><a href="清实录康熙朝实录_page50.html">50</a><a href="清实录康熙朝实录_page51.html">51</a><span class="current-page">52</span><a href="清实录康熙朝实录_page53.html">53</a><a href="清实录康熙朝实录_page54.html">54</a><a href="清实录康熙朝实录_page55.html">55</a><a href="清实录康熙朝实录_page56.html">56</a><a href="清实录康熙朝实录_page57.html">57</a><span>...</span><a href="清实录康熙朝实录_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
