<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 248 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 248 页/共 502 页
  </h1>
  <div class="content">
   ○又谕、叶名琛、柏贵奏、官兵攻剿虎门匪船、歼捦首逆、地方安静一摺。广东股匪冯骥观等、纠党驾船。在虎门一带村庄肆扰。经高州镇总兵庆寅、带领闽省官兵。赶往校椅环等处。围击环攻。生捦逆匪黄培基等七名。千总刘兴邦、生捦伪元帅冯骥观。记委倪志祥、生捦伪先锋陈达贤。闽广兵勇。陆续拏获伪军师刘亚温。并夥匪李亚单等五名。共计歼捦淹毙贼匪一千余名。虎门一律平靖。逆首冯骥观等、胆敢纠众滋扰。攻扑炮台。经庆寅等、统带闽省兵勇。驶抵虎门。将首夥匪犯。歼捦正法。办理尚为妥善。所有此次出力文武弁兵。著叶名琛等核实保奏。　　

○予广东巡洋遇害总兵官韩嘉谟、千总傅廷高、祭葬世职。　　

○予广东阵亡六品军功陈秋明等、赏恤如例。　　

○予广东封川县御贼殉难知县德佑、祭葬世职。家属幕友等、赏恤如例。　　

○免直隶天津、河闲、交河、三县。及丰财、严镇二场。节年未完灶课。　　

○丙午。谕军机大臣等、崇恩奏、盗艇蚁聚东洋、请饬盛京直隶严防、并饬两江、分拨舟师邀截一摺。据称六月初三日。有南来盗艇三四十只。占踞石岛口门。并有火轮船二只。在外洋游驶。又据即墨县报称、初五日。有盗艇十七只。驶入该县金家口外香岛停泊。探系上海县剿散余匪等语。本年夏闲。山东洋面。屡有盗船阑入。窥伺漕粮。现在石岛口门。盗艇聚至数十只之多。并有火轮船二只。恐该匪狡狯伎俩。声东击西。盛京、直隶、沿海一带地方。必须亟筹防剿。英隆前奏、饬水师营将弁。于两省接界洋面。实力梭巡。并令旅顺守口停泊之船。配齐军火。听候调遣。著即随时侦探。严饬各弁。认真堵剿。并知照山海关副都统富勒敦泰、一体严防。毋稍松懈。天津一带口岸。最关紧要。此时海运漕船。甫经报竣。该处为商贾辐辏之地。尤应加意防备。著桂良督饬天津镇道。严密防范。仍当示以镇静。不可稍涉张皇。怡良等前奏、派署都司周建勋、管带罾船五只。并挑雇高大艇船五只。派署都司景又春、管带赴东。会同署游击张凤翔、及山东水师。合力剿捕。著即飞饬张凤翔等、星速驶赴石岛一带。奋力兜剿。惟盗船聚至数十只。此项兵船。尚恐不敷截剿。著怡良等再行酌拨兵丁船只。拣派得力将弁统带赴东。会合兜击。总期一鼓歼除。毋令肆行窜扰。盛京直隶各海口。如探有贼＜舟宗＞。著一面严防。一面据实具奏。将此由六百里各谕令知之。　　

○又谕、崇恩奏、盗艇蚁聚东洋。探系上海余孽一摺。既据探闻系上海余匪。有攻城掳掠之语。必须迅速剿除。勿使阑入海口。该抚现因兵力不足。仅能于沿海口岸。饬令文武员弁。竭力防守。自系实在情形。已谕知怡良等、分拨师船。至东省洋面会剿。崇恩现在省城。如海防实形紧要。该抚即斟酌亲往督办。另片奏、营兵无可再调。请将备调河南兵一千名。留于本省防堵等语。现在湖北贼踞德安。豫省防务。亦未可稍松。惟东省洋面。既系吃紧。著暂将此项官兵。留于山东防堵。仍著严饬署登州镇郝上庠、并登莱青道张凤池等、督率各弁兵。认真巡剿。加意严防。断不可令洋面盗艇。拢近口岸。别滋事端。俟江苏师船一到。即会同合力兜剿。毋稍迟延。将此由六百里谕令知之。　　

○又谕、前据恒春等奏、贵州郎岱夷匪、及台拱清平苗匪滋事。当有旨谕令蒋霨远等、就近督办。并令恒春酌调滇兵协剿。览该督抚前奏、夷匪系因桐匪窜扰。乘机抢掠。清平匪徒。则乘台拱黄平苗匪抢劫。同时窃发。本日有人奏、杨＜氵凤＞倡逆之始。即句结该匪须报、阿保松等、藉闹粮为名。并起滋扰。杨逆虽歼。该匪等仍盘踞镇郡。及清平施秉各属。并湄潭瓮安一带。大定兴义各郡。皆有土匪啸聚。竟有窜攻黄平州城之事。是该夷匪、苗匪、早与杨逆句通一气。互相煽惑。与蒋霨远等所奏情形不同。该抚当杨逆起事之日。并未知有各匪句结情事。已属形同聋瞆。若不及早扑灭。致令蔓延自问当得何罪。著即严饬王承璐、福连、承龄等、赶紧剿办。应添兵力。即著恒春酌拨前往。会同剿捕。至该匪首须报等、务即按照单开住址。不动声色。严密查拏。毋令兔脱。其如何起衅根由。并著据实覆奏。原摺单均钞给阅看。再御史张骏奏、请实行乡团、以节糜费等语。黔省各匪不靖。此拏彼窜。若果练团有效。亦足以济兵力之不及。该督抚等、务当实力办理。以期戢暴安良。原摺著一并钞给阅看。将此由五百里各谕令知之。　　

○以验收海运漕粮完竣。赏工部尚书全庆花翎。予仓场侍郎文彩优叙。出力各员。升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百七十　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰五年。乙卯六月。丁未以湖南按察使文格、为布政使候补按察使魁联为湖南按察使。　　

○戊申。谕内阁前据会议军器王大臣等奏、请将捐输人员奖励。当交该部速议具奏。兹据户部奏称、此次捐生内有不应由火器营收捐者碍难核议等语。所有遵筹饷例及常例报捐之王震瀛等四名捐项。著火器营即行发还听其自行呈请嗣后火器营办理捐输著照新定章程凡遵推广条例报捐者。准由火器营请奖户部毋庸收捐其遵筹饷例及常例报捐者。悉由户部办理。以杜轇轕而免歧异。　　

○又谕、前因全庆等奏、江浙海运船只。在石岛洋面。有被匪抢劫情事。当谕令崇恩、将失事地方员弁、查明参奏。兹据该抚查明被劫各案。请将水陆将弁。严议议处等语。漕运经过洋面。该将弁等、并不认真防卫。以致米船被劫。事后又不能实力摉捕。疲玩因循。实非寻常疏忽可比。山东文登协水师署千总赵名扬、署守备孙立彦、副将沙兆龙、均著交部严加议处。其管辖陆路之署靖海卫把总赵五云、协防外委迟殿魁、均著交部议处。　　

○谕军机大臣等、托明阿等奏、截剿金陵接济贼船、并进攻瓜州情形一摺。此次金陵贼船。装载米石。欲赴下游接济。虽经官军水路截击。但击沈大船。仅止二只。夺获划船。亦不过十余只。并未大受惩创。而上游逆匪篺船。尚复连樯麕聚。官兵防不胜防。又不能迅速攻克。处处牵掣。何时可了。据该大臣等奏、瓜州沟堑重重。百计诱之不出。直欲待江面肃清。进攻始能得手。试思江浦等处贼＜舟宗＞。所以不能肆扰者皆因未容登岸。无险可踞。故截剿易于为力。若瓜州贼巢能即攻破。则虽有贼篺下驶。亦易防剿该大臣等、不知贼船之敢扰北岸。由于瓜州之不克。而转谓瓜州之难攻。由于江面之未清。岂得谓操胜算。著即督饬水陆将弁设法速攻。不得藉口天雨沮洳。逆匪坚拒。再事耽延。亦不准待贼出扑。始行截剿。总宜谋勇兼施。迅图克复。毋得视为诰诫之虚文也。再御史张骏奏、请实行乡团一摺。著该大臣等、体察情形认真筹办。现在六合、江浦等属。办理均有成效。此外沿江各州县。亦应一律仿行。以资捍卫。原摺著钞给阅看。将此由六百里加紧谕令知之。　　

○又谕、前因山东巡抚崇恩奏、盗艇蚁聚东洋。请饬盛京等处严防。当经谕令英隆等、随时侦探堵剿。并知照山海关副都统富勒敦泰、一体严防。本日据山海关监督成善奏称、五月十一日。突有盗船十余只。随同商船、进没沟营口。至捣木沟河面。开放火炮。劫掳商船。将出进船只截住。勒索银两。至二十七日。始行退出海口。现在是否远扬。尚无确信等语。没沟营口。商船云集。税课攸关。岂容盗船停泊口门。肆行扰害。著英隆、恒毓、即遴派得力将弁。驰赴该处设法堵剿。并著查明盗船是否远扬。驶往何处。随时相机。严密防范。将此谕令知之。　　

○贵州巡抚蒋霨远、奏谢开复革职留任处分恩。得旨。防患未然。尔疆吏之要务。即有莠民煽惑。总应于初起时迅速办理。据实入奏。乃朕闻汝于桐梓之事。有意弥缝。迨不可收拾。犹复不肯据实入奏近又有人奏、杨逆句结苗匪。讵汝又分为两事。祇图将就目前。不虑贻害匪轻。清夜扪心。能无愧乎。　　

○正黄旗汉军副都统侍顺奏、黄河迤南拉安族番人。向善投诚。请饬交督臣、暨西甯办事大臣办理。得旨。著咨行易棠、东纯、令其妥为查办。　　

○予广东鹤山县守城殉难知县马斌、祭葬世职　　

○予广东阵亡都司陈纶、千总孔超龄、把总钟瑞祥、容腾龙、陈良骥、黄岐升、刘秉胜、外委邓绍昌简廷亮、陈志祥、潘驹、典史萧道沆、祭葬世职。额外外委吴熊光等、赏恤如例。　　

○庚戌。谕内阁、何桂清奏官军出岭剿贼大胜。克复石埭县城其逃往祁门之贼。亦经我兵追剿。窜出各岭。徽州一律肃清。此股逆匪。自休甯败走。复敢由夥县窜踞石埭县城。窥伺甯国。提督邓绍良、督兵出岭追剿。会合甯国官绅克复城池。聚歼悍贼二千余人。不留余孽。剿办尚为妥速。邓绍良、著交部从优议叙其余在事出力文武官绅人等。著何桂清、会同该提督、查明分别保奏。候朕施恩。　　

○又谕、前因粤匪滋事。叠次谕令各直省督抚大吏。督饬地方官、会同绅士举行团练。比年以来。各督省绅民人等均能深明大义。志切同仇。其杀贼御侮。著有成效。如直隶天津、河南许州、山东单县、及江南六合、安徽六安等处。经该督抚随时保奏。均经降旨嘉奖。现在北路肃清。直隶、山东山西等省。距贼较远地方。自应量予裁撤。以息民力。河南省、除与皖楚毗连之州县。仍宜举行团练。藉资捍卫。其余各州县、所办联庄团练著该抚出示晓谕。酌量裁撤。俾小民各安农业无妨生计。并著直隶、山东山西、各督抚。各就地方情形。斟酌妥办。其办理联庄团练、尤为出力者。著各该省督抚查明、酌量奖励。以昭激劝。　　

○两江总督怡良奏、遵讯立诚被参各案、及袁甲三诉辩各情。现已饬提人卷。分别行查讯办。得旨。务期认真严讯。万勿稍有含混。若将就了结。朕必另派大员查办。需尔疆吏何为耶。寻奏、立诚并无冤抑。李安中等、讯无威吓诱偪情事。得旨。朱维屏、李安中、均著送部引见。　　

○辛亥。谕内阁、前据刑部奏、现审案内、有大员嘱托等情。当派贾桢、穆荫、会同刑部审讯。并因侍郎崇实、明白回奏摺内情节。与刑部所奏不符。当经交部议处。经吏部议以降三级调用。兹据贾桢等、会讯定拟具奏。工部右侍郎崇实于此案尚未审结。辄听信家人高世栋诉说之词。向刑部堂官负气辩论。迨奉旨明白回奏。复将高世栋被朱二诈去钱文。指为伊所发给。并将朱二挟嫌吓诈情节。称为设局诓骗。纠众抢夺。于高世栋饮酒游荡。则代为徇隐。所奏与现审情节。俱不相符。是该侍郎既徇庇于前。复掩饰于后。崇实著照部议降三级调用。并再行交部议处。　　

○谕军机大臣等、向荣奏、师船上抵芜湖陆军会剿情形一摺。此次师船、由乌江直上。突过东西梁山。其江甯镇一军已收复太平。黄池一军。又已进抵芜湖。沿江一带。似有起色。但东西梁山贼营。尚未全毁师船上驶仅系乘风冲突。德安、既劄营太平城外。即应设法、将东梁山贼垒。全数埽除。一面会合和州乌江兵勇。并力埽荡西梁山贼垒。则太平之守可固不至旋得旋失。然后绕赴芜湖。与吴全美等水军、明安泰陆军、力筹攻克。自可扼断逆＜舟宗＞往来要路。芜湖当江皖之冲。一经克复。贼必悉力来争。万不可稍有疏失。重烦布置。师船自入江以来。大小数十战。始能上抵芜湖。正宜得尺则尺。有进无退。不得因风色稍差。致有退驶。邓绍良已由石埭驰回甯国。正在芜湖之后。著即督饬兵勇。策应陆军。以为水师声援。本日复谕知和春、福济、酌拨兵勇。或由江北夹击。或径渡江协剿。如能合力齐攻。自可克期制胜。就所奏情形而论。沿江而上。贼之炮台愈多。船篺愈密。进攻固属较难。而攻克以后。陆军之屯劄。师船之进止。尤须步步留意。始能乘胜长驱。该大臣等、务宜统筹全局。与江北军营声势联络。为肃清江面之计。北路得胜官兵。前曾拨出马队二千余名。由副都统麟瑞管带以一千二百五十名交和春等分拨布置。以一千名。交向荣调遣。此项官兵到营后。应赴何路攻剿。著向荣与和春等、妥商分拨。镇江近日军情。未见奏报。据吉尔杭阿前奏、似已渐有把握。能否即行克复。连日是否进攻。情形若何。并著吉尔杭阿、随时速奏。将此由六百里加紧各谕令知之。　　

○又谕、向荣奏、师船埽荡、乘风直上、攻抵芜湖、急筹并力克复一摺。芜湖为该逆往来要道。若能攻克扼守。断绝贼踪。剿办庶有把握。惟该处为逆贼必争之地。援应甚多非水陆并力大举。恐难克期攻复。现在军威颇振此机诚不可失。恐陆路诸军。仍形单薄。必须于江北速拨精兵接应。会合夹攻。可期决胜著和春、福济、于皖省现有之兵。就近迅速筹拨。选派得力大员管带。星驰前往该处或在江北策应。或令渡江协剿。断不可有误事机。前据英桂奏、山东拨往马队。于豫省不甚相宜。已谕令拨出一千名。交向荣军营。其余一千二百五十名。交和春、福济军营此项马队。均归麟瑞统带前往。谅已早抵庐州。应如何分拨布置之处。即著和春等、妥筹办理。再御史张骏奏、请实行团练一摺。著和春等、体察情形。认真筹办。以资捍卫。原摺著钞给阅看。将此由六百里加紧谕令知之。　　

○以都察院左副都御史基溥、为工部右侍郎。兼管钱法堂事务。内阁学士崇纶、署户部左侍郎。兼管三库事。　　

○以理藩院左侍郎爱仁、兼镶蓝旗蒙古副都统。　　

○以翰林院侍讲学士殷兆镛、为陕甘乡试正考官。编修罗嘉福、为副考官。　　

○壬子。上诣寿康宫、问皇贵太妃安。　　

○谕军机大臣等、前因山东省石岛香岛等洋面屡有盗船游驶。劫去海运米船银两。复聚集多船。意欲肆行掳掠。并据山海关监督成善奏称、有盗船十余只。进没沟口。至捣木沟河面劫掳商船。叠经谕令英隆、恒毓、桂良崇恩、于各海口严密防范。设法剿捕。并谕令江南省拨兵会剿。旋据英隆等奏、已拨师船五只。驶赴牛庄没沟营口外攻剿。兼拨师船二只。于旅顺口梭巡。并据怡良等奏、派委都司周建勋、景又春、管带拖罾艇船各五只。前赴东省洋面会同前派护漕之游击张凤翊、协力攻剿。此项师船。当已陆续至东。近日剿办情形。未据崇恩奏报朕闻奉天牛庄等处。现聚盗船至三十余只之多。专俟商船装豆南下。乘机掳掠所有海运回空各船。现俱不敢前往装豆山海关货船。亦俱被匪船拦阻。不敢驶出洋面。似此盗匪横行。致令商船裹足。有炮明年海运。所关非细。奉天水师。兵力单薄。恐不敷剿捕。现在江南师船。想已行抵石岛洋面。著崇恩就近传谕周建勋等、统带各船。前赴山海关及奉天等处剿捕。若东省尚有盗船务饬该都司等、实力攻剿。迅速蒇事直隶各口岸。仍著桂良督饬各该地方官、周密严防。毋许稍有疏忽。至奉天省派出师船。已否接仗。未据续报著英隆、恒毓、督饬该将弁等、迅速筹攻。俾通商旅。不得恃有江南师船前往。转致迁延贻误。此项盗船。多系闽广艇匪。如福建洋面巡拏紧急。方可杜其来源。著王懿德即行知照水师提镇、于闽省洋面。实力剿捕。以绝匪踪。不得稍涉大意。将此各谕令知之。　　

○又谕、全庆、文彩奏、海洋不靖、恐妨新漕转运、请饬船商集赀雇勇、自行护送一摺。本年江浙米船有在洋被劫情事。幸为时尚早。损失无多。此时奉天牛庄、直隶山海关、山东石岛、等处洋面。各有盗船数十只。掳掠商船。勒银释放。以致抵津沙船。未归者不少。如此情形。恐误来□山戊不□新漕。自应及早筹画。据该尚书等奏称、海盗掳掠商船。该商等志切同仇。愿出赀自卫请饬下江浙各督抚、集绅董税行。妥为商酌。令江浙两省。往来山东、直隶奉天、等处船商公同出赀。多雇水勇。驾驶坚大船只。在洋护送。所募水勇。务择熟习洋面。俱有身家者。取具保结。再由该商等公举熟习情形、公正可靠之绅士数人。管理一切。所有出入经费。均毋庸官为经理。漕竣无误。即由该省督抚从优保奖等语。自系为慎重新漕起见。著怡良、吉尔杭阿、何桂清、妥为筹商。如事在可行即酌定章程。迅速具奏。傥有窒碍难行之处。亦即据实速奏。再此项匪徒。多系闽广艇匪。前经谕知怡良、于周建勋、景又春、所带师船外。再行酌拨兵丁船只赴山东石岛等处洋面截剿。现闻该匪艇在山海关、奉天牛庄等处、肆行拦劫。著怡良等、即饬师船。于石岛剿捕后迅赴山海关、牛庄等口外。将匪船截击。以安商旅。至江浙洋面。如有匪艇行驶。著各该督抚、督饬水师将弁。一体进剿。以杜来源原摺著钞给阅看。将此各谕令知之。　　

○甲寅。遣官祭火神庙。　　

○谕军机大臣等、前因山海关、奉天牛庄等处。聚有盗船多只。谕令英隆等、督饬将弁。迅速筹攻。本日据英隆等奏、五月三十等日。没沟营驶回盗船。又窜入复州娘娘宫海口。登岸抢掳货物。并将战船围截烧毁。旋又驶至金州羊头洼口外洋面。六月初十日。复有盗艇三十二只。直入口内扑岸。经兵勇轰击。毙匪多名。盗艇仍盘踞营口。此项盗艇。谅即系石岛等处游驶之匪船。胆敢抗拒官兵。登岸劫掠。急应实力剿除。惟奉天师船。不敷剿办。著英隆等、饬令各海口员弁兵丁。严守口岸。毋任该盗艇再有登岸劫掠之事。并著崇恩、仍遵前旨。探明江南拨往山东洋面之拖罾等师船。现在行抵何处。饬令该都司周建勋等、带赴山海关奉天等处洋面。迎截匪艇。并力攻剿务期迅速歼除。毋令逃逸。山东各口。仍著崇恩饬属严防。并著英隆等、知照富勒敦泰、于山海关口岸。督兵防剿。待江南师船一到。即可会同夹击。不使艇匪久踞洋面。肆行扰害。将此由五百里各谕令知之。　　

○又谕、前因廓尔喀、占踞济咙聂拉木后。复攻陷宗喀。谕令黄宗汉、酌拨屯兵三千名。或于绿营兵内凑拨。由乐斌带往前藏。迄今未据该将军等、将调派兵数、并出省日期具奏。本日赫特贺奏、驰抵协噶尔、据报补仁、绒辖、两处营寨。又被该番占夺一摺。夷情狡谲。前次具禀该大臣等、虽有遵檄止兵、并派噶箕赴藏听断之语。现又连踞两处地面。是兵端能否遽息。尚未可知。据赫特贺严词驳诘。该噶箕兴哈毕热邦折等、以该处领兵头人。尚未接到止兵知会为词。有外委辜建勋、一到宗喀。该大噶箕藏格巴都尔、即将各路夷兵减撤大半。现在祇求将案情公断。不敢妄动等语。及赫特贺将多收税米、阻攩商民、及杀伤抢劫各款。提证集质。并查照夷例。令唐古忒将浮徵税米、及牛价等银赔缴该噶箕亦称所断公允。毫无争辩。惟给予断牌后。未经遵具图记。并称请派汉官。同见藏格巴都尔。方可定议。现经该大臣、派都司戴廷超等、往与该国管事噶箕见面。令其遵奉退兵。但既占去边地五处之多。如果遵领断牌。退出占地。原无事轻劳兵力。惟该国禀内、有求断给土地之语。若仍藉端要挟。则前藏一带。亦宜先事豫防。现已谕令满庆等、暗为防备。著黄宗汉、即将谕调之兵。照数拨交乐斌带往。如所拨官兵已经出省。乐斌亦已由省赴藏。即将行抵前藏日期。及察看廓夷实在情形。并如何商酌进止之处。迅速覆奏。藉慰廑念。将此谕令知之。　　

○又谕、赫特贺奏、廓番占踞补仁、绒辖、现调到该国噶箕、谕令撤兵一摺。并钞录该国王禀底、及檄谕等件。前此廓尔喀、拥兵占踞宗喀等处。该国王有遵檄止兵之语。乃不候审断。复占踞补仁、绒辖、两处营寨。番土官兵。伤亡甚多猖獗已极该噶箕所称、领兵头人。尚未接到止兵知会。并将各路之兵。减撤大半等语。殊难凭信。该夷藉口与唐古忒寻衅。先后占踞五处。并恳求断给地土。是其恃众要求。贪得无厌。已可概见。屡次所禀。貌若恭顺。而中藏叵测所遣噶箕兴哈毕热邦折等三名前来。亦恐系探我虚实。狡诈伎俩。尤不可堕其术中。赫特贺驰抵协噶尔后。已将多收税米、阻攩商民、及杀伤抢劫各案。从公断令唐古忒赔缴银一万五千余两。该噶箕既称所断极公。何以不肯出具遵断图记。种种反覆无常。殊出情理之外。该夷恳派汉员同赴边界。赫特贺将断牌交都司戴廷超等前往。与该国管事噶箕见面。如遵照所断办理。并将济咙、宗喀、聂拉木、补仁、绒辖、五处廓兵。迅速撤回。退出地方。自可无烦兵力。傥仍肆意要求。自不能不慑以兵威。惟川兵路远。势难多调藏。属济咙等处兵丁。遇寇即逃。甚不足恃。赫特贺前奏、札调土兵。现在是否到齐。务须挑选得力之兵。方足以资攻剿。其有意抗延、及临阵退缩者。著即从严惩办。以肃军律。本日已谕令乐斌、迅速带兵驰赴前藏。相机前进。并著满庆、谆龄、侦探后藏情形缓急。密为防范。赫特贺、俟戴廷超等、与该噶箕藏格巴都尔会晤后。将该国是否遵照断牌。并各处夷兵。曾否撤退。一面奏闻。一面知照满庆、谆龄、并乐斌等、妥为布置。傥该夷不遵断牌。而川兵未到。藏属尚无准备。仍著赫特贺示以羁縻。不得任其肆意猖獗。将此各谕令知之。　　

○以山西防堵出力。赏参将张会川等、蓝翎。余升叙有差。　　

○蠲免山西绛、曲沃、二县歉收地方。节年带徵钱粮。并缓徵潞城县、被雹村庄、本年上忙钱粮。　　

○丙辰。上诣寿康宫、问皇贵太妃安。　　

○谕内阁、永康等奏、请将兵役应支米石、仍给本色一摺。东陵兵役。向支一半本色米石。节经部议折银散放。兹据永康等奏称、该处商贩稀少。兵役籴食维艰。自系实在情形。所有该处兵役、应支一半本色米石、著自咸丰六年起。仍由东豫漕粮内。截拨给放。毋庸改发折色。　　

○又谕、蒋启扬奏、下北兰阳、汛三堡漫溢请将疏防各员、分别惩处一摺。本年黄河水势异涨。下北厅兰阳汛铜瓦厢三堡堤工危险。六月十八日以后。水势复长。南风暴发。巨浪掀腾。以致十九日、漫溢过水。二十日、全行夺溜。刷宽口门至七八十丈。迤下正河业已断流。下游居民。罹此凶灾。流离失所。朕心实深悯恻。著桂良、崇恩、英桂、赶紧派员筹款前往。确查黄水经由之处。将被水灾黎。妥为抚恤。无令一夫失所。并著该署河督严饬道厅赶集料物。裹做盘头。毋使再行坍宽。以致工程愈大。糜帑愈多。所有疏防专管之署下北河同知王熙文、署下北守备梁美、汛官兰阳主簿林际泰、兰阳千总诸葛元兰阳汛额外外委司文端、均著即行革职枷号河干。以示惩儆。兼辖之代办河北道事务、黄沁同知王绪昆、著交部议处。蒋启扬以该管道员。署理河督。未能先事豫防。实难辞咎。著摘去顶带。革职留任。仍责成赶紧督办。以赎前愆。　　

○谕军机大臣等、蒋启扬奏、下北厅属兰阳三堡、河工漫溢一摺。览奏实堪痛恨。当此军务未竣。帑项支绌。民间兵燹流离。已堪悯恻。该文武员弁。不知慎重修防。以致河堤漫溢七八十丈之宽。沿河一带。小民荡析离居。虽已将该署河督等分别惩处。尚不足以蔽辜。傥不能赶紧兴筑。及早堵合。伏秋大汛。水势正长漫溢各处。该河督等、自问当得何罪。兰阳北岸。为黄河上游。较丰北之距海较近者。迥不相同。据奏、漫水微向西趋复折往东北。是已直注直隶山东境内。该河督等、现议如何宣洩。由何处导令入海。即著迅速筹办其漫口处所。亟应赶紧裹筑盘头。庶不致再有刷宽。现在核计兴工。约需用项若干。著李钧等、督率熟悉员弁。相度情形。先行驰奏。朕意须赶于年内合龙。俾被灾小民。得早复业。至工程需用浩繁。当此经费支绌之时。岂能任贻误各员。殃民糜帑。应如何分别罚赔。及设法劝捐协济之处。著该河督等、迅即悉心妥议具奏。并著查明此次漫口。是否实系无工处所。不得藉词掩饰。将此由五百里各谕令知之。　　

○又谕、王履谦奏、黄河漫口。下流渐涸。无险可扼。请饬直隶、河南、山东、各督抚。拨兵防守等语。楚北逆氛未靖河防极关紧要。现以铜瓦厢漫口。下游渐成涸辙。前派防河之山西朔州官兵。及曹县练勇。不敷分拨。自应添派官兵。藉资堵御。著桂良、英桂、崇恩、将滨河各属。现经断流处所。迅速查明。各就情形轻重。酌拨官兵、前往防守。与王履谦联络声势严密稽查。无许疏忽贻误。漫口地属河南。英桂责无旁贷。直隶、山东、均有备调兵丁。自可足资分拨。至决口大溜。现向何处旁趋。被灾系何州县。应如何亟筹抚恤。俾小民不至失所并著桂良等、妥速筹办。毋稍迟缓。将此由五百里各谕令知之。　　

○又谕、现在黄河漫口。下游一带。无险可恃。已谕知直隶、山东、河南、各督抚。分拨弁兵。各饬所属。扼要严防。其上游一带。仍应严加防范。不可稍涉大意。著王履谦、于河口现有之兵。体察情形。分布屯劄。严密扼守。并饬沿河文武员弁。实力盘查。勿令南路奸匪。乘隙偷渡。将此由五百里谕令知之。　　

○湖广总督官文奏、由襄阳督师启程。会同南北两军。布置进剿。得旨。汝既与西淩阿会攻德安。务期迅速克复。勿令旁窜为要。布置以后。进剿机宜。尚属妥慎。　　

○以已革山东巡抚张亮基、发往东河。交河道总督李钧差委。　　

○丁巳。谕军机大臣等、托明阿等奏筑围添勇、偪近堵剿一摺。瓜州贼垒。既无城郭之固。即应力筹攻剿。乃分围则藉口于地势沮洳。进攻则又苦于枪炮难近。经年累月。徒以无计不施、及坚匿不出等词。搪塞入奏。迁延至今。又欲广筑长围。为坐困之计。行军要著。总在因地制宜。瓜州滨临大江。非若高唐、连镇、地势平坦。可以专恃筑围。虽该大臣等、业于新桥等处。建筑长围并挑选善泅水勇。分营驻劄。又欲于东岸施工。一律兴筑。但地方既极辽阔。未必能杜其窜越。若不力图进取。徒恃坐防。则长江一面。处处可通。终难断其接济。恐糜饷徒劳。于事无益。著托明阿等一面设访。一面激励各营。齐心戮力。鼓勇进攻。当此夏秋之交。江乡天气。风雨均所不免。岂得以江涨汪洋。遂至束手无策。现计该营兵勇。较前已有加增。若复顿兵不战。迁延贻误该大臣等、岂能当此重咎耶。将此由六百里谕令知之。　　

○又谕、昨因兰阳汛三堡漫溢谕令李钧等、赶紧堵合。设法协济。并谕令桂良、英桂、崇恩、查明被水灾黎。妥为抚恤。因思河工漫口。向来暂开捐例。以济要工现在军务未竣。部库支绌。无从筹拨。朕夙夜焦劳。念及小民荡析离居。难安寝馈该河督等、具有天良。于堵筑漫口抚恤灾民一切事宜。更应早为筹及。断不能以无款可筹。遂至束手无策。著李钧、与英桂、崇恩、悉心妥议。于河南、山东、两省。设立捐局。无论银钱、米面、及土方秸料皆准报捐。米面可备赈需。土秸可供工用。并著遴委妥员。分路劝谕绅商。捐办口粮。接济灾民。此外所属各州县。如有可拨之仓谷。亦可酌量动用。总期被水灾民不至流离失所。方为妥善。至办工需用钱文。即可劝谕民间。捐输铜斤。设局鼓铸。以资支发。该河督等、接奉此旨后。即将现在如何筹办情形。迅速覆奏。以慰廑念。并著蒋启扬、将兰阳汛三堡漫溢处所。绘图贴说奏闻。将此由五百里各谕令知之。　　

○又谕、南河丰北决口。堵后复蛰至今未议堵合。现当东河漫口上游夺溜。下游业已断流。丰北口门。亦成陆地。若趁此机会。及时堵筑。必能事半功倍。于经费大可节省。著杨以增、详细履勘。核计兴工购料。约需用项若干。先行驰奏。至此次东河漫口。据称直注直隶、山东、境内未知是否灌入运河。仍入江南境地。并著查明具奏。将此由五百里各谕令知之。
  </div>
  <div class="pagination">
   <a href="清实录咸丰朝实录_page247.html">
    上一页
   </a>
   <span>
    ...
   </span>
   <a href="清实录咸丰朝实录_page243.html">
    243
   </a>
   <a href="清实录咸丰朝实录_page244.html">
    244
   </a>
   <a href="清实录咸丰朝实录_page245.html">
    245
   </a>
   <a href="清实录咸丰朝实录_page246.html">
    246
   </a>
   <a href="清实录咸丰朝实录_page247.html">
    247
   </a>
   <span class="current-page">
    248
   </span>
   <a href="清实录咸丰朝实录_page249.html">
    249
   </a>
   <a href="清实录咸丰朝实录_page250.html">
    250
   </a>
   <a href="清实录咸丰朝实录_page251.html">
    251
   </a>
   <a href="清实录咸丰朝实录_page252.html">
    252
   </a>
   <a href="清实录咸丰朝实录_page253.html">
    253
   </a>
   <span>
    ...
   </span>
   <a href="清实录咸丰朝实录_page249.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
