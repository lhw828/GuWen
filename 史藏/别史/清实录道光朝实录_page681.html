<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 681 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 681 页/共 848 页</h1>
    <div class="content">○谕军机大臣等、孟保等奏、章嘉呼图克图捐银助赏等语。此次章嘉呼图克图来藏。因见剿办森巴生番。官兵奋勉。番民亦甚艰苦。情愿将徒众送给盘费银五百两。捐助赏需览奏具见悃忱。洵堪嘉尚。自应顺情分赏。以遂其慕义之诚。此项银两。著准其交噶布伦分赏兵民。将此谕令知之。　　

○又谕、赛尚阿等奏、管带官兵。陆续撤回一摺。览奏已悉。所有由京带赴天津之炮位弓箭等件。除神机神枢炮二百位即由赛尚阿派员解回。其余火箭弓箭火药铅丸。即著讷尔经额分饬各营按数缴回。于天津道库妥为存贮。毋任感受潮湿。致有捐坏。另片奏、买补营马三百十九匹。又天津县买补马七十匹。此项马匹。著于南苑牧放之余马内如数拨还各营。毋庸买补。所请留直差委之候补道文康。已降旨准行。所有天津及各海口一带善后事宜。著讷尔经额督同天津道陆建瀛。及文康。责成该二人体察地方情形。悉心筹度。妥行办理。侍卫奕纪、蕴秀、准其随同赛尚阿回京当差。将此各谕令知之。　　

○又谕、本日兵部呈递驻藏大臣孟保等报匣。报匣以外。夹板以内。夹有封套一个。内装封章一纸。写有陕西地号内驿书。因大犯法律。未敢题名字样。此项封章。显由陕西驿站夹入。著陶廷杰密派妥员。逐站严行查办。并著将原件发交。逐细核对笔迹。毋任漏网。将此谕令知之。　　

○两江总督牛鉴奏、江宁省城军需总局动支各款。请俟事竣核实报销。得旨、寸功未立。断不准藉词冒滥。看汝等有无天良也。　　

○湖北提督刘允孝、因病解任。以四川建昌镇总兵官桂明、为湖北提督。　　

○以前任四川建昌镇总兵官降调都司张必禄、为建昌镇总兵官。　　

○实授尤渤江南提督。岱昌寿春镇总兵官。　　

○江南徐州镇总兵官王资元、因病解任。调狼山镇总兵官顺保、为徐州镇总兵官。广东潮州镇总兵官李廷钰、为狼山镇总兵官。以福建延平城守营副将保芝琳、为潮州镇总兵官。　　

○以获盗多名。予广东县丞倪森等升补有差。　　

○展缓浙江嘉兴所及台前等帮船应扣在北借支备带银。　　

○辛丑。谕军机大臣等、现在黄河桃北漫口。回空军船阻滞。朕心实深廑念。前有旨令麟庆查明漫口丈尺。绘图贴说。驰递呈览。自应遵旨驰奏。以慰朕怀。昨据会同李湘棻。由六百里驰奏江北防堵情形。仅将中河灌塘。约略附陈。其建闸筑坝挑河各事宜。据云于本月十四日具奏。迄今并未奏到。发递摺件。理宜权事理之轻重。事关军务。原应驰奏。然似此寻常防堵情形。马递已不为缓。何必定用六百里。至河工现当漫口之时。在在均关紧要。必应由驿奏闻。乃反照寻常摺件差递。殊为轻重失宜。著该河督接奉此旨。即将黄河漫口情形及现办运河各事宜。详细绘图贴说。由驿驰奏。毋稍迟误。其江北一带防堵各摺件。嗣后如无关紧要。不必动用六百里。即著酌量机宜。由驿驰奏。将此谕令知之。　　

○又谕、昨据赛尚阿等奏、察哈尔官兵。业已遵旨分起撤回。因思吉林黑龙江官兵。调赴各处备防。自应一体撤回。以节劳役。著赛尚阿、讷尔经额、禧恩、哈哴阿、将调赴天津兵一千名。调赴山海关兵一千名。驻劄洋河口一带兵一千名。留驻高桥兵五百名。留驻盛京兵五百名。陆续分起撤回。沿途妥速行走。毋任扰累地方。该官兵等戍役劳苦。朕心廑念。自应分别给赏。以示轸恤。所有第一次调拨之官兵二千名。著赏给佐领以下官每员各银五两。骁骑校以下每员各银三两。兵丁每名各银二两。其第二次调拨官兵二千名。著赏给佐领以下官每员各银四两。此项赏银。在天津山海关者。由讷尔经额照数赏给。在盛京者。即由禧恩发给。务令实惠均沾。俾各遄行归伍。以慰朕念。其派出带兵之哈哴阿、及副都统等、并随带各员。均著一体撤回。将此各谕令知之。　　

○展缓江苏高淳、吴江、震泽、江阴、奉贤、金山、青浦、川沙、常熟、昭文、南汇、昆山、新阳、华亭、娄、靖江、丹阳、金坛、溧阳、十九厅县歉收村庄新旧额赋。　　

○壬寅。谕内阁、内务府奏、职员捏造假印。冒领银款。请旨究办。此案库掌珽璋等、胆敢于内库重地。舞弊冒领。实属目无法纪。库掌珽璋、骁骑校庆丰、著即革职。同马国隆儿、均著交刑部严行审讯。按律惩办。太常寺赞礼郎隆宽、著听候传质。其未获之马甲乌林布、拜唐阿海升、著步军统领衙门顺天府五城会同内务府一体拏务获。归案究办。其失察之广储司银库郎中增祥、庆德、员外郎达春、明新、营造司掌印郎中德寿、及失察文领之广储司六库郎中启元、长山、均著先行交部议处。总管内务府大臣敬徵、恩桂、裕诚、阿灵阿、琔珠、著一并交部议处。　　

○命户部尚书敬徵、工部尚书廖鸿荃、驰往江苏查办河工。　　

○命陕甘总督富呢扬阿拨银一万四千三百两有奇。解赴喀喇沙尔。备道光二十四年经费。　　

○贷山海关税银五千两。支放官兵口粮。　　

○癸卯。上诣绮春园问皇太后安。　　

○谕内阁、前因奕兴等奏、大青山后牧地。有游民占据。请饬官为驱逐。当降旨著山西巡抚筹画妥议具奏。兹据梁萼涵奏称、大青山后沙拉穆楞昭。暨诺们汗昭等处游民。于封禁牧地。私行祖种。本应严加驱逐。惟查该游民等生聚有年。原籍均无家产。请仿照成案。免其驱逐。地亩放给祖种。徵得租银。分给喇嘛蒙古。作为香火养赡之资等语。该处游民。既无家可归。一旦逐令回籍。必致流离失所。著准其援照成案办理。以示体恤。惟此项地亩。与喇嘛蒙古牧场。有无妨碍。所徵租银。应归何员承管。并应如何分拨之处。著绥远城将军归化城副都统会同该抚筹议妥办。　　

○又谕、鄂顺安奏、请将上年防护省城用过经费。分别作正开销一摺。河南省上年祥符汛漫口。省城猝被水围。所有防守省城之夫工物价。昂贵异常。核与报销成例。多有未符。据该署抚奏称、逐日稽核。并无丝毫虚冒。著照所请、准其将原拨动用之司库银五十万五千一百二十七两零。全数作正开销。免其造册报部。该部知道。　　

○以兵部左侍郎倭什讷、兼署户部左侍郎。　　

○调河南河北镇总兵官积庆、为甘肃伊犁镇总兵官。伊犁镇总兵官昌伊苏、为河北镇总兵官。仍署直隶提督。　　

○甲辰。谕军机大臣等、麟庆奏、筹办回空运道情形一摺。览奏均悉。前已有旨饬令将被淹村庄户口。及黄流经过地方。与入海门户。比较旧道相距远近。分别确查。绘图贴说具奏。何以尚未分查明确。实属颟顸。著仍遵前旨迅速查明。绘图呈览。以慰廑念。至被淹村庄。现已动项抚绥。著严饬派委之员认真经理。勿令小民流离失所。该河督博采众议。详加勘度。以改中河灌塘为妥。著即饬属将应建草闸。并筑坝堰。挑河镶埽。补还纤堤等工。赶紧妥办。工竣亲验。现于外南清口迤东。估筑南北拦坝一道。以备空运经临。导引湖水。由清口注入北岸杨庄头坝。接济船行。务于霜降前一律办完。俟回空军船陆续到齐。设法挽送。戴罪图功。凡一切应办事宜。俱应悉心筹画。先事豫谋。毋令临时掣肘。傥回空军船稍有迟误。惟该河督是问。恐不能当此重咎也。至桃北漫工。应堵应改。已派令敬徵、廖鸿荃、前往查办矣。将此谕令知之。　　

○又谕、朱树奏、回空军船停泊待渡。暂缓遣散水手等语。现在夷船即日出江。瓜洲口已经收复。漕船可照常趱入淮扬。至筹办回空运道。据麟庆奏、计霜降前后。可以竣工。是停泊已无多日。所有水手人等。可暂缓遣散。仍著该漕督会同李湘棻、随时察看情形。妥商办理。惟此次回空漕船。连樯南下。皆在江南境内停泊待渡。各帮水手。人数众多。该漕督等务须派委妥员。严加弹压。毋令滋事。将此谕知朱树、并谕李湘棻知之。　　

○贷巴里坤兵丁修理地震坍塌房屋饷银。　　

○乙巳。上御洞明堂。勾到上年新疆云南贵州广西福建情实罪犯。停决云南斩犯三人。绞犯一人。贵州斩犯四人。广西斩犯一人。福建斩犯一人。余五十三人予勾。　　

○谕内阁、赛尚阿等奏、带兵官员被控。请旨办理一摺。此案珲春马甲克兴额等、联名呈控委参领骁骑校赫特亨额。侵取伊等盐菜银两。并营总德是。于所带兵内有扣存银两情事。案关克扣兵饷。虚实均应彻底根究。著巴雅尔将原告被告各官兵解往盛京。交禧恩确切严讯。按律定拟具奏。寻奏、赫特亨额前在大凌河。散放众兵盐菜马乾银两。以银易钱。散放不敷。致有亏短。令众兵包补东钱二十千。又扣纸笔等费三十二千。应降一级调用。德昌因调赴山海关。制纛祭纛。每兵出银九分。经副都统倭克经额申饬。仍照数发还。应免置议。克兴额等因他事受责。牵控已完之案。拟笞折责。下部议。从之。　　

○又谕、麟庆奏、碾药失慎。烧毙官兵等语。清江小南寺监造火药被轰殒命之署外委罗炳彝。著交部照例议恤。该管官署中营把总效力武举濮枫。失于防范。著即革职。兼管官署中营都司姜渭、未能豫防。著即撤任。摘去顶带。所有烧毁火药七百余斤。责令该员赔补。以示惩儆。麟庆著一并交部议处。　　



大清宣宗效天符运立中体正至文圣武智勇仁慈俭勤孝敏成皇帝实录卷之三百八十　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十二年。壬寅。九月。丙午朔。谕内阁、裕泰奏参、疏防邻境捻匪入境滋事之知县守备。请先行交议一摺。湖北枣阳县地方。有河南泌阳县捻匪邓韩玉等百余人。窜入境内。拒毙汛弁。该县知县熊文凤、身任地方。署都司张煜、有兼辖之责。未能先事豫防。事后又未将首要各犯全数拏获。熊文凤、张煜、著一并先行交部议处。勒限两个月。务将首从各犯悉数拏获究办。至千总李长善、直前追捕。致被拒伤毙命。情殊可悯。著交部从优议恤。　　

○谕军机大臣等、本日据陶廷杰奏、坐选凤县典史吴恒、在西安府具禀驿站积弊。旋又具供认诬。已明降谕旨将该典史革职矣。惟据奏遴委道府等官逐一查验。并无短绌。取具册结等情。以本省道府。查办本省州县积弊。难保不瞻徇情面。扶同朦隐。即该典史具供认诬。亦恐有私和抑勒等弊。事关通省驿站。必须彻底查究。不可以积习相沿。将就了事。壁昌现已简任巡抚。责无旁贷。且尚未经到任。无所用其回护。著于差竣赴陕时。沿途留心查访。务得确情。有应行参办之处。必须破除情面。严行惩办。以除积蠹而肃邮政。该原告现已回籍。如有应行质讯情节。即著提省审究。经此次查办之后。傥尚有不实不尽。经朕别有访闻。惟该抚是问。切勿沾染恶习。代人受过。懔之勉之。原摺及吴恒原禀亲供。俱著钞给阅看。将此谕令知之。　　

○又谕、前派南阳镇总兵都勒丰阿、管带河南省精兵一千余名。赴清江浦一带防堵。现在江北夷务情形。渐就驯伏。南阳镇篆。亦关紧要。都勒丰阿著撤回本任。其所调该省官兵。应即撤令管带归伍。如有应行留防之处。著李湘棻体察情形。酌留兵弁。俾资调拨。将此谕令知之。　　

○湖广总督裕泰等覆奏、据御史徐嘉瑞奏、湖北水灾。请饬豫筹良策一摺。查上年被水灾区。当经奏请赈缓。并设厂收养贫民。间有无赖刁民。藉灾抢夺。已饬按律惩办。民情安帖。至各府州县漫溃堤塍。当即筹项修筑。以工代赈。惟七月初旬。秋汛盛涨。荆州新工。复被漫溢。又天门等县湖垸民堤。亦有漫缺处所。现均查勘。设法赶办。不敢稍有贻误。得旨、详慎妥办。万勿致滋生事端。　　

○以大学士穆彰阿、兼署户部尚书。科尔沁郡王僧格林沁、署镶红旗满洲都统。肃亲王敬敏、署管理钦天监事。礼部尚书恩桂、署管理御茶膳房事。礼部尚书龚守正、兼署正部尚书。　　

○予故前任湖北提督刘允孝祭葬。赏其子把总扬武。以千总用。候补千总耀武、以千总即补。　　

○諈表守正捐躯直隶磁州民张得付女张氏。　　

○丁未。谕内阁、理藩院奏、据卓索图副盟长克星额、呈进马匹一摺。卓索图副盟长喀喇沁扎萨克头等塔布囊克星额、进马一百五十匹。在锦州迤北豫备。可嘉之至。惟现在三盟兵丁。业经撤回。所有此项马匹。著毋庸赏收。即交克星额领回。　　

○钦差正蓝旗蒙古都统哈哴阿奏、前调防堵山海关之吉林黑龙江官兵。现撤归伍。所领备战马匹。间有倒毙。或领价买补。或自备买补。其赴各处驻劄者。又有直省马匹。及大凌河马匹搀乱。傥一一查取营牧交收。一时骤难辨认。且恐稽延时日。应请饬令乘骑归伍。以免壅滞。从之。　　

○安徽巡抚程楙采奏、遵查江省夷船。尚存十余只。难保必无反覆。所有楚省遵备兵勇木簰。现已到境。未便遽行截回。请俟确探夷情。随时酌办。其代安徽购办木植。行抵九江。亦檄催解皖。以便如法捆扎。俾资调遣。从之。　　

○都察院左都御史沈岐、以亲老乞终养。允之。　　

○以署兵部尚书李宗昉、为都察院左都御史。　　

○戊申。旌表守正捐躯江苏铜山县民陈庭贵女鸾姐。　　

○己酉。上御洞明堂。勾到上年四川情实罪犯。停决斩犯九人。绞犯十三人。余七十二人予勾。　　

○谕内阁、前因镇江失守。副都统海龄自缢殉难。念其为国捐躯。特加优恤。嗣据御史黄宗汉奏、海龄误杀良民。被民戕害。复降旨令耆英等再行详查覆奏。兹据奏称、海龄自缢身死。被火焚烧。据协领武忠阿切实供明。领催德明等十四人于灰烬中寻得海龄尸骨。检获殉难时所著袍襟。并札委曾经禀讦海龄之常镇道周顼确查。取具阖营官兵押结。绅士颜崇礼、郭湘等、十六人切结。实系城陷自缢。并非被人戕害。镇江民人。亦无围署内变情事。惟不听民逃难。以致城陷惨遭蹂躏。赀财尽饱夷囊。并将形迹可疑之人。概予骈诛。办理失当等语。海龄固守镇江。拏获奸细。办理草率。原有应得之咎。惟既阖门殉难。大节无亏。著仍遵前旨。照都统例赐恤。前据礼部奏、赐恤海龄事宜。均著照议办理。以慰忠魂。其御史安诗所奏、总兵王志元克扣兵饷等情。亦经查明该总兵实无虚报兵数。冒支口粮情弊。惟不能约束兵丁。致滋骚扰。吴淞失守。引兵却退。实属无能。现已病故。著毋庸议。　　

○谕军机大臣等、耆英等奏、江宁停泊夷船。均已开驶一摺。据称草鞋夹江面。前留夷船十二只。上月二十八日早。全数开行。其口□佛口□兰哂夷船亦随同驶去等语。附省江面。现无夷船停泊。其开行夷船。究竟驶往何所。至口□佛口□兰哂夷船驶至江宁。究因何事。现又随同＜?口英＞夷开驶。又属因何。著该大臣等确切查明。俟夷船全出大江时。一并详细具奏。再八月二十日。有旨令耆英等将该夷所请嗣后商欠。呈明地方官著追一节。剀切晓谕。仍遵前旨。由该夷自为清理。断不能代为追讨。该将军等接奉此旨。自已与之定议。何以此次摺内。未据声明。即著查明迅行覆奏。将此由六百里加紧谕令知之。　　

○又谕、有人奏、候选直隶州知州鄂云原名联璧、因有堂弟联芳在将军幕下办事。途次引进。自称将军随员。到处需索供应。往来江苏浙江。诓骗欺朦。无弊不作。又自云能勾引汉奸。作为内应。滥支军饷。任意挥霍。而临阵皆为贼反间。并无内应之事。宁波之败。首为厉阶。该员冒领已多。既败之后。仍以领不足数为词。复求补给。局员以其在将军幕下。不敢不给。又该员将家眷搬住杭城。招摇撞骗各等语。劣员夤缘军营。招摇撞骗。甚且滥支军饷。贻误军机。若不严行惩办。何以儆官邪而伸法纪。刘韵珂久在省城。于该员沿途来往。撞骗作弊。必有见闻。其冒领军饷。临阵失机之事。尤难掩人耳目。著该抚破除情面。将所指各款逐一密查。得其确据。断不准意存消弭。代为掩饰弥缝。致有不实不尽。将来别经发觉。朕惟该抚是问。不值代人受过也。懔之。将此谕令知之。　　

○又谕、禧恩奏、请循例补打冬围一摺。上年盛京因筹办防堵事宜。所有进围打鲜。降旨饬令停止一年。本年该官兵等久驻防所。戍役劳苦。此时甫经撤回。若再令照例出围。不足以示体恤。所有本年小雪后打围。著再停止一年。一切均照上年章程办理。俟明年将届冬围时。该将军先期奏明。请旨定夺。将此谕令知之。　　

</div>
    <div class="pagination">
<a href="清实录道光朝实录_page680.html">上一页</a><span>...</span><a href="清实录道光朝实录_page676.html">676</a><a href="清实录道光朝实录_page677.html">677</a><a href="清实录道光朝实录_page678.html">678</a><a href="清实录道光朝实录_page679.html">679</a><a href="清实录道光朝实录_page680.html">680</a><span class="current-page">681</span><a href="清实录道光朝实录_page682.html">682</a><a href="清实录道光朝实录_page683.html">683</a><a href="清实录道光朝实录_page684.html">684</a><a href="清实录道光朝实录_page685.html">685</a><a href="清实录道光朝实录_page686.html">686</a><span>...</span><a href="清实录道光朝实录_page682.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
