<!DOCTYPE html>
<html>
<head>
    <meta charset="UTF-8">
    <title>尚史 - 第 4 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尚史 - 第 4 页/共 91 页</h1>
    <div class="content">　　羲和湎淫废时乱日命往征之作征【书序】
　　惟仲康肇位四海侯命掌六师羲和废厥职酒荒于厥邑侯承王命徂征告于众曰嗟予有众圣有谟训明征定保先王克谨天戒臣人克有常宪百官修辅厥后惟明明每岁孟春遒人以木铎徇于路官师相规工执艺事以谏其或不恭邦有常刑惟时羲和颠覆厥徳沈乱子酒畔官离次俶扰天纪遐弃厥司乃季秋月朔辰弗集于房瞽奏鼔啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸徳烈于猛火殱厥渠魁胁从罔治旧染汚俗咸与惟新呜呼威克厥爱允济爱克厥威允罔功其尔众士懋戒哉【尚书】
　　纪年元年己丑仲康即位居斟鄩五年秋九月庚戌朔日有食之命侯帅师征羲和六年锡昆吾命作伯　按经仲康肇位四海侯承王命徂征而纪年以征在五年五年不得云肇位也竹书虽古率多荒谬阙疑可也
　　仲康崩子相立【史记】
　　纪年七年陟通鉴前编仲康十三岁崩
　　相即位夏衰后羿自锄迁于穷石因夏民以代夏政相徙于商邱依同姓诸侯斟鄩氏【帝王世纪】
　　纪年元年戊戌帝相即位居商邱古琴疏帝相元年条谷贡桐芍药帝命羿植桐于云和命武罗伯植芍药于后苑武罗伯谏帝不从于是作谊谏羿伐桐为琴以进帝善之名曰条谷帝移于音乐不听事为羿所逐居于商邱援琴作源水歌歌曰涓涓源水不雍不塞毂既破碎庸大其辐事以败矣乃重太息
　　乃征畎夷七年然后来賔【后汉书】
　　纪年元年征畎夷二年征风夷黄夷七年于夷来賔
　　羿不修民事淫于原兽而用寒浞浞杀而亨之因羿室生浇及豷使浇用师灭斟灌及斟寻氏处浇于过处豷于戈遂灭相后缗方娠逃出自窦归于有仍生少康为仍牧正惎浇能戒之浇使椒【浇臣】求之逃奔有虞为之庖正虞思【有虞之君】于是妻之以二姚而邑诸纶【虞邑】有田一成有众一旅能布其徳而兆其谋以收夏众抚其官职使女艾【少康臣】谍浇使季杼【即子杼】诱豷遂灭过戈复禹之绩【左传】
　　纪年帝相八年寒浞杀羿九年相居于斟灌二十六年浞使其子浇帅师灭斟灌二十七年浇伐斟鄩大战于潍覆其舟灭之二十八年浞弑帝后缗归有仍伯靡出奔有鬲丙寅年夏少康生乙酉年少康自有仍奔虞甲辰年伯靡自鬲帅斟鄩斟灌之师以伐浞少康使女艾伐过杀浇乙巳年伯子杼灭戈伯靡杀寒浞少康自纶归于夏邑
　　自太康失徳夷人始畔及少康已后世服王化遂賔于王门献其舞乐【后汉书】
　　少康恐禹祭之絶祀乃封其庶子于越号曰无余【吴越春秋】纪年元年丙午帝少康即位诸侯来朝賔虞公二年方夷来賔十八年迁于原世本少康作秫酒作箕帚
　　少康崩
　　纪年二十一年陟
　　子杼立
　　纪年元年己巳帝杼即位居原五年自原迁于老邱八年征于东海及三夀得一狐九尾国语杼能帅禹者也故夏后氏报焉　杼史作予或作伯杼或作帝宁世本季伫作甲
　　杼崩
　　纪年十七年陟
　　子槐立
　　纪年槐作芬元年戊子帝芬即位三年九夷来御三十六年作圜土
　　槐崩
　　纪年四十四年陟通鉴前编二十六岁崩
　　子芒立
　　纪年元年壬申帝芒即位以元珪賔于河十三年东狩于海获大鱼
　　芒崩
　　纪年五十八年陟
　　子泄立
　　纪年元年辛未帝泄即位二十一年命畎夷白夷赤夷元夷风夷黄夷后汉书始加爵命由是服从
　　泄崩
　　纪年二十五年陟通鉴前编十六岁崩
　　子不降立
　　纪年元年己亥帝不降即位六年伐九苑五十九年逊位于帝扃
　　不降崩
　　纪年帝扃十年陟
　　弟扃立
　　纪年元年戊戌帝扃即位
　　扃崩
　　纪年十八年陟通鉴前编二十一岁崩
　　子厪立
　　纪年元年乙未帝厪即位居西河
　　厪崩
　　纪年八年天有妖孽十日并出其年陟通鉴前编二十一岁崩
　　立不降之子孔甲孔甲立好方神事淫乱夏后氏徳衰诸侯畔之
　　吕氏春秋孔甲田于东阳萯山天大风晦盲孔甲迷惑入于民室主人方乳或曰后来见良日也之子必大吉或曰不胜也子必有殃后乃取其子以归曰以为余子谁敢殃之子长幕动拆撩斧斫斩其足遂为守门者孔甲曰鸣呼有疾命矣夫乃作破斧之歌实始为东音刀剑録孔甲九年嵗次甲辰采牛首山铁铸剑铭曰夹古文篆书长四尺一寸
　　孔甲崩子臯立
　　纪年臯作昊
　　臯崩子发立
　　纪年后发即位元年诸侯賔于王门诸夷入舞
　　发崩子履癸立是为桀自孔甲以来诸侯多畔夏桀不务徳而武伤百姓百姓弗堪【史记】
　　桀自谓天父【新书】
　　淫虐有才力手能搏虎【帝王丗纪】
　　淮南子桀之力制觡伸钩索铁歙金椎金稚移大牺水杀鼋鼍陆捕熊罴
　　桀伐有施有施人以妺喜女焉妺喜有宠【国语】
　　楚辞注夏桀伐蒙山之国而得妹喜纪年后桀命扁伐岷山岷山女于桀二人曰琬曰琰后爱二女斵其名苕华之玉苕是琬华是琰而弃其元妃于洛曰妺喜氏以与伊尹交遂以亡夏　按此桀宠琬琰非妺喜独异诸说
　　妺喜好闻裂缯之声为发缯裂之以顺适其意以人驾车为肉山脯林酒池一鼔而牛饮者三千人又以虎入市而视其惊【帝王丗纪】
　　管子桀女乐三万人端謲晨乐闻于三衢是无不服文绣衣裳者桀冬不为杠夏不束柎以观冻溺弛牝虎充市以观其惊骇新序桀作瑶台为酒池糟隄纵靡靡之乐一鼔而牛饮者三千人羣臣相持而歌曰江水沛沛兮舟楫败兮我王废兮趣归薄兮薄亦大兮又曰乐兮乐兮四牡矫兮六辔沃兮去不善而从善何不乐兮尚书大传夏人饮酒醉者持不醉者相和而歌曰盍归于薄盍归于薄薄亦大矣伊尹闲居深听乐声更曰觉兮觉兮吾大命格兮去不善而就善何乐兮
　　为长夜宫于深谷中男女杂处十旬不出又为石室瑶台关龙逢谏桀以为妖言而杀之【博物志】
　　博物志桀作瓦屋纒子桀为天下酒浊而杀厨人太公金匮桀以十月发民凿山穿陵通于河民谏曰孟冬凿山穿陵泄天气发地之藏天子失道后必有败桀杀之期年岑山崩为大泽随巢子夏桀徳衰岱渊沸纪年瞿山崩耹坠灾帝王世纪两日鬬蚀呼于国桀醉不寤墨子逮至夏桀天有命日月不时寒暑杂至五谷焦死呼国鹤鸣十夕余
　　桀无道臯谏者汤使人哭之桀囚汤于夏台而后释之诸侯由是咸叛桀归汤同日供职者五百国
　　史记乃召汤而囚之夏台已而释之汤修徳诸侯皆归汤楚辞注桀拘汤于重泉而后出之尚书大传桀无道囚汤后释之诸侯八译来朝者六国太公金匮桀怒汤以防臣赵梁计召而囚之均台置之种泉嫌于死汤行赂桀释之而赏之赞茅
　　汤来伐桀以乙卯日战于鸣条之野桀未战而败绩乃与妺喜及诸嬖妾同舟浮海奔于南巢之山而死【帝王世纪】桀谓人曰吾悔不遂杀汤于夏台使至此【史记】
　　淮南子桀囚于焦门不能自非其所行而悔不杀汤于夏台
　　赞曰禹之德大矣然太康以不徳几失位少康微矣以能布其徳遂复旧物周书有之民不繄物惟徳繄物信善哉桀迄亡乃悔不杀汤汤死桀庸有既乎












　　尚史卷三
　　钦定四库全书
　　尚史卷四　　　　　　　　本纪三
　　镶白旗汉军李锴撰
　　商本纪
　　汤
　　汤契之裔也契封于商赐姓子氏
　　礼纬以元鸟生子也契别有本传见唐虞诸臣
　　契卒子昭明立昭明卒子相土立相土卒子昌若立昌若卒子曹圉立曹圉卒子防立
　　韦昭国语注相土四传至防防契后六世孙根圉之子也是根圉即曹圉而其上史遗二世
　　防卒子振立振卒子防立【史记】
　　防以甲日生故字上甲商家生子以日名自防始【帝王世纪】纪年殷王子亥賔于有易而滛焉有易之君绵臣杀而放之是故上甲防假师于河伯以伐有易灭之遂杀其君绵臣山海经王亥托于有易河伯仆牛有易杀王亥取仆牛河念有易有易潜出为国于兽方食之名曰揺民国语上甲防能帅契者也商人报焉孔丛子书曰维髙宗报上甲防定公问曰此何谓也孔子对曰此谓亲尽庙毁有功而不及祖有徳而不及宗故于每嵗之大尝而报祭焉所以昭其功徳也
　　防卒子报丁立报丁卒子报乙立报乙卒子报丙立报丙卒子主壬立主壬卒子主癸立【史记】
　　主癸之妃曰扶都见白气贯月意感以乙日生汤故名履字天乙是为成汤丰下鋭上晳而有髯倨身而扬声长九尺臂四肘【帝王世纪】
　　洛书黑帝子汤长八尺一寸珠庭白虎通汤臂三肘是谓柳翼尚书大传汤半体枯金楼子成汤母感狼星之精又感黑龙而成
　　自契至汤八迁汤始居亳从先王居作帝告厘沃汤征诸侯葛伯不祀汤始征之作汤征【书序】
　　按帝告厘沃汤征三篇并亡史记载汤征之辞曰汤曰予有言人视水见形视民知治不伊尹曰明哉言能听道乃进君国子民为善者皆在王官勉哉勉哉汤曰汝不能敬命予大罸殛之无有攸赦越絶书汤行仁义敬鬼神天下归之当是时荆伯未从汤乃饰牺牛以事荆伯荆伯媿然曰失事圣人礼乃委其诚心
　　有伊尹者耕于有莘之野乐尧舜之道汤三使往聘故就汤而説之【孟子】
　　帝王世纪汤梦人负鼎抗俎对已而笑寤而占曰鼎为和味俎者割截岂有为我宰者哉伊挚耕于有莘之野汤闻以币聘之有莘之君留而不进汤乃求婚于有莘之君遂以挚为媵臣至亳乃负鼎抱俎见汤也楚辞注伊尹始仕因縁烹鹄鸟之羮修饰玉鼎以事汤又曰汤出观风俗乃忧下民博选于众而逢伊尹举以为相墨子汤将徃见伊尹彭氏之子御半道而问曰君将何之汤曰徃见伊尹曰伊尹天下之贱人也亦召问焉彼受赐矣汤曰有药于此食之耳加聪目加眀吾必説而强食之今夫伊尹良医善药也子不欲我见是不欲我善也下彭氏之子不使御
　　汤举任以国政伊尹去汤适夏既丑有夏复归于亳汤出见野张网四面祝曰自天下四方皆入吾网汤曰嘻尽之矣乃去其三面祝曰欲左左欲右右不用命乃入吾网诸侯闻之曰汤徳至矣及禽兽
　　新序汉南诸侯闻之曰汤徳及禽兽矣四十国归之墨子汤封于亳方地百里与其百姓兼相爱交相利率百姓以尊天事鬼是以天鬼富之诸侯与之百姓亲之贤士归之淮南子夙兴夜寐以致聪明轻赋薄敛以寛民氓布徳施恵以振困穷吊死问疾以养孤孀百姓亲附政令流行
　　桀廼召汤而囚之夏台已而释之汤修徳诸侯皆归汤帝王世纪桀无道臯谏者汤使人哭之桀囚汤于夏台而后释之诸侯咸叛桀附汤同日供职者五百国
　　当是时夏桀为虐政滛荒而诸侯昆吾氏为乱汤乃兴师率诸侯伊尹从汤汤自把钺以伐昆吾遂伐桀【史记】升自陑遂与桀战于鸣条之野作汤誓【书序】
　　汤曰格尔众庶悉听朕言非台小子敢行称乱有夏多罪天命殛之今尔有众汝曰我后不恤我众舎我穑事而割正夏予惟闻汝众言夏氏有罪予畏上帝不敢不正今汝其曰夏罪其如台夏王率遏众力率割夏邑有众率怠弗协曰时日曷防予及汝偕亡夏徳若兹今朕必徃尔尚辅予一人致天之罪予其大赉汝尔无不信朕不食言尔不从誓言予则孥戮汝罔有攸赦【尚书】桀败于有娀之虚犇于鸣条夏师败绩汤遂伐三防俘厥寳玉谊伯仲伯【汤二臣】作典寳
</div>
    <div class="pagination">
<a href="尚史_page3.html">上一页</a><a href="尚史.html">1</a><a href="尚史_page2.html">2</a><a href="尚史_page3.html">3</a><span class="current-page">4</span><a href="尚史_page5.html">5</a><a href="尚史_page6.html">6</a><a href="尚史_page7.html">7</a><a href="尚史_page8.html">8</a><a href="尚史_page9.html">9</a><span>...</span><a href="尚史_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
