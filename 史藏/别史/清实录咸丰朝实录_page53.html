<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 53 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 53 页/共 502 页</h1>
    <div class="content">
○添拨河南司库银二十五万两。备东河防险。从河道总督颜以燠请也。　　

○己酉。仁宗睿皇帝忌辰。遣官祭昌陵。　　

○上诣奉先殿、寿皇殿。行礼。　　

○谕内阁、陆建瀛、杨以增奏、南河工需情形等语。现在甫交秋汛。河湖水势。消长无定。惟当加意防护。不可稍失机宜。至需用款项。如果实系紧急。自应豫为筹备。但须力求撙节。不可开浮滥之端。著该督等随时察看情形。核实奏办。其所称向来遇闰之年。均准添请银两之处。著该部查议具奏。寻奏、查南河历次遇闰旧案。或因黄运两河异涨。或因运河两岸要工。皆系豫筹要需。并非专为遇闰请拨。不得援以为例。河工钱粮。原以工程之大小为凭。非以日数之多寡为计。应请仍饬该河督等、力求撙节。以符定制。从之。　　

○谕军机大臣等、赛尚阿奏、进攻新墟详细情形。并提督向荣、攻击猪仔峡、得获胜仗。另单奏、各路剿匪情形。披览均悉。紫荆山大股逆匪。经官兵四面堵偪。势渐穷蹙。自应随时合力进攻。该大臣仍驻桂林。扼其由大樟北窜之路。所见甚是。但恐兵力厚集。前后夹攻之际。该匪势穷铤险。拌死突奔。凡北面山岭险隘之地。固属紧要。其南路通江各渡口。尤宜严加堵截。勿任窜突南趋。至粮盐为贼匪要需。必当设法断其接济。攻剿更易得力。此时大兵会合。节制严明。蠢兹小丑。定必一鼓歼除。余匪自望风瓦解。朕日盼捷音之至也。至节降谕旨。查核前此各文武功过。据奏、现当用人之际。姑宽既往。傥能协衷集事。奋勇图功。所有从前不遵调度、及漏未参劾之处。即可无庸深究。所论亦合机宜。均著照所议办理。至单开各路剿办情形。南太一带。兵单贼众。尤关紧要。虽经添兵协剿。仍须防其奔突蔓延。该大臣务当督饬司道镇将等、激励兵勇。互相保卫。并随时知照徐广缙、合力兜捕。务使著名贼首。迅速就捦。将此由五百里谕令知之。　　

○钦差大臣大学士赛尚阿奏、遵查镇将不和情形。并随时开诚布公。宽严并用。新墟之役。各营将弁。戮力同心。可见具有天良。得旨。皆汝声望所至。将士用命。亦不必过为谦抑。又奏、筹布大局。拟暂驻劄省城坐镇。批。持以镇静。断乎不可焦急。　　

○两江总督陆建瀛、江南河道总督杨以增、奏报伏汛安澜。得旨。实力修防。毋稍疏懈。诚敬事天。笃念爱民。我君臣当共勉之。　　

○安徽巡抚蒋文庆奏、拏获捻匪高四八孜等、提省审办。得旨。务期净绝根株。不准稍留余孽。经此次办理后。若复仍蹈故辙。至被牧令蒙混。朕惟蒋文庆是问。　　

○命散秩大臣继善、在乾清门行走。　　

○以攻剿广西紫荆山会匪获胜。赏知府陈瑞芝。花翎。余奖叙有差。　　

○以进剿广西颜品瑶股匪获胜。予候补千总张国梁、即补。投诚效用甯正冈。六品顶带。　　

○庚戌。翰林院呈进侍讲学士潘曾莹。撰拟原任两江总督李星沅、祭文碑文。得旨。祭文碑文。奖誉过实。况辞藻太多。著另行删改。李星沅调度失宜。惟念其没于王事。故尔优恤。其功过不相掩之处。亦应叙明。溯其历任封疆。尤不足称矣。　　

○以翰林院侍讲学士李承霖、署日讲起居注官。　　

○调云南提督鲍起豹、为湖南提督。贵州提督荣玉材、为云南提督。以贵州威甯镇总兵官重纶、为提督。前任广西右江镇总兵官惠庆、为贵州威甯镇总兵官。　　

○辛亥。上诣寿康宫、问皇贵太妃安。　　

○改铸江苏学政关防。从学政青麔请也。　　

○豁免两浙各场、道光二十一年以后、灶户积欠正杂额赋。　　

○壬子。谕内阁、奕格等奏、请将主事职衔、改就武职一摺。著照所请。乌里雅苏台理藩院帮办主事职衔依成额。准其改就武职。送部引见。仍俟效力期满。照例咨回该城。以防御补用。　　

○命工部尚书阿灵阿、总管内务府大臣基溥、泰甯镇总兵官德春、恭办慕陵隧道工程。　　

○癸丑。上诣寿康宫、问皇贵太妃安。　　

○甲寅。谕军机大臣等、陆建瀛奏、遵旨查拏捻匪情形等语。安徽寿州合肥等处匪犯。节据王植、蒋文庆、先后奏称、拏获高四八孜等犯多名。当经谕令蒋文庆、严行审办。务期尽绝根株、兹据该督奏称、程六麻孜、现已究出踪迹。著即严饬地方官。迅速查拏。毋使漏网。其邳州与山东连界地方。及与铜山县交界地方。均有匪徒滋扰。业经陆建瀛、饬令徐州镇总兵、督率将弁。严行摉捕。仍著该督抚等、随时严督地方文武。一体缉拏。并查明前次带兵捕匪之千总赵守元、有无畏葸情事。从严参办。至徐州一带。与山东郯城。兰山等县连界。该匪徒等、此拏彼窜。势所必至。著陈庆偕、遴派得力员弁。于两省交界处所。合力兜捕。并查沂州等各属。有无土匪句结潜藏。认真侦缉。不可稍分畛域。其程六麻孜、是否即乔建德党与。著陆建瀛等、查探确实。知照河南查拏究办。毋稍疏纵。将此各谕令知之。　　




大清文宗协天翊运执中垂谟懋德振武圣孝渊恭端仁宽敏显皇帝实录卷之三十九　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢藳本总裁官经筵讲官太子太保文渊阁领阁事武

英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰元年。辛亥。八月。乙卯朔。谕军机大臣等、本日据赛尚阿由六百里驰奏、进攻新墟贼巢。并攻破双髻山要隘移营山顶各情形。此次进攻新墟。达洪阿、乌兰泰等、督率镇将。分路进兵。若非韦允升误遇伏匪被害又值大雨。已可直捣贼巢。歼兹群丑。虽小有挫衄。究属奋勇争先。巴清德、向荣等、由紫荆山后路越岭前进。攻克猪仔峡。连破双髻山险隘要口。一日之间。进占山顶又复穷追深入。斩戮多名。览奏曷胜嘉慰。此时贼匪失其负嵎之固。我兵据险临高势若建瓴事机极为得手。惟地处险要。贼必拌命争拒我兵固当乘胜进攻。尤当防其抄袭后路务须步步为营。声势联络。庶期有进无退。计出万全韦允升所带香山壮勇。甚属得力。现交何人管带。正可乘其激奋。勉以图功。前据奏猪仔峡为贼匪屯粮之所。今既攻破。该匪势更窘迫。惟现当早稻登场。难保不意图抢掠。苟延残喘自应迅速合剿断其粮食使贼首进无可掠。退无可守。我兵奋力歼捦。居民亦可乘势缚献。相度机宜。时不可失。至鹏化、花洲、大樟等处。山径分歧贼匪穷极。或思回窜。且路通平南一带。我兵现在前后围攻新墟。逆首韦正、洪秀泉、冯云山等、均在围中。若不严防窜路。即使埽穴。恐未能全获渠魁。该大臣已先见及此。必能加意防堵。歼除丑类。净绝根株也。朕于昨日赋盼信诗二首。今日即得捷音。深慰系念。惟冀该大臣等迅奏肤功。同膺懋赏。用副朕怀勉之望之将此由五百里谕令知之。　　

○以攻剿广西新墟贼匪获胜钦差大臣赛尚阿、得旨奖赉赏总兵官刘长清花翎都统巴清德提督向荣赏叙有差。予阵亡武举韦允升、祭葬世职如都司例。　　

○改铸山东永阜场盐大使印信。从巡抚陈庆偕请也。　　

○上以祭社稷坛。自是日始、斋戒三日。　　

○丙辰。遣官祭文昌帝君庙。　　

○谕内阁前据潘铎奏参、河南陈州府知府黄庆安、被控收受程仪供应等情。当降旨将黄庆安解任交该抚审讯。兹据审明定拟具奏。并自请交部议处。黄庆安、系该抚保举之员。既经讯明有向属员借贷情事。潘铎、未能先事觉察。著交部议处。　　

○河南巡抚潘铎奏、永城等县雨水过多委员履勘办理。得旨认真查勘勿稍粉饰若再蹈习气。朕必将潘铎治罪。勿谓戒之不豫也。　　

○湖广总督程矞采奏、遵旨筹防粤匪。得旨。严密防堵。毋稍疏懈又奏、查探粤西军务情形。并访拏会匪。批。督饬所属勉为之。楚南会匪潜伏已久。俾勿句引为患是为至要若内患已成。一朝瓦解。不可问矣。又奏、请以丁忧提督余万清、留办湖南防堵事宜。允之。　　

○班禅额尔德尼、七十生辰。赏御书福寿字。并珍玩文绮。　　

○改铸广西龙州厅关防。从署巡抚劳崇光请也。　　

○命署陕甘总督萨迎阿、拨银六千九百两有奇。解赴喀喇沙尔。备咸丰三年经费。　　

○缓徵河南临漳内黄考城。三县被雹村庄新旧额赋。　　

○丁巳。祭先师孔子遣大学士祁寯藻行礼。　　

○谕内阁、王懿德奏、审明道员列款禀揭一案、分别定拟一摺。此案前署甘肃固原州知州李怀庚、于该道提审路循闵控案将人证发交收管。辄行释放又于道役陈世全控案。并不讯明原委辄行掌责革役。又未能将差役私用锁金□靠诈赃情弊、查明究办实属听断疏率。前任平庆泾道范懋德、揭参属员各款。虽多失实。尚系因公起见惟于例案未明。率称藩臬府县。通同一气不为讯办。并以猜疑臆度之见。胪列浮词。牵涉多员。呈求入告。殊属不知轻重。除案内各员。现已查明。应分别免议回任。均照所拟办理外。李怀庚、范懋德、均著交部分别议处。范懋德、仍遵前旨。送部引见。其原审此案迟延疏忽各员。并著该部查取职名。照例议处。　　

○又谕、这所参清查案内。那款数逾五万两之前任浙江永嘉县降调回籍知县赵汝和、即著革职。著直隶总督、派员押解前赴浙江。交该抚严行勒追毋任延宕。其原籍及任所赀财分别查封备抵　　

○盛京将军奕兴等奏遵查奉天新民厅等处抢劫各案。饬属严缉务获。得旨。尽心办理。不可大意。　　

○浙江巡抚常大淳奏、杭州各属。得雨深透。得旨。朕欣慰览焉。皆由汝等大吏诚心办事。感召天和。嗣后尤应加慎加勉。实力为之。　　

○以剿捦广西博白县匪首刘八出力。赏署知府沈棣辉花翎。予提督陶煜文等优叙。　　

○予甘肃阵亡把总杜彦春祭葬世职。　　

○戊午。祭大社。大稷。上亲诣行礼。　　

○诣寿康宫、问皇贵太妃安。　　

○谕内阁、前据邹鸣鹤奏参、广西署永福县等新甯州知州庆祺、短少载兵船只。请将该员摘去顶带。兹据吏部奏称、大兵需用船只。解船短少者。例有降调处分。该员备船不敷。虽水陆并进。不误行程。究属玩忽。邹鸣鹤、并未照例查参。亦有应得之咎。庆祺。仍著交部照例议处。邹鸣鹤一并交部议处。　　

○又谕、陈庆偕奏、疏防劫案文武各员一摺。山东前署德平县事候补知县陈橒、该县专汛把总朱起麟、协防经制外委汪殿魁、于该管地方盗匪入城。连劫多赃重案。业经疏防于前。又不能迅速究获赃证。非寻常疏忽可比。陈橒、朱起麟、汪殿魁、均著交部严加议处。以示惩儆。　　

○己未。谕内阁、仁寿等奏、昨日于社稷坛内。豹尾枪后。拏获官役家人二名。请交刑部治罪等语。刘兴、梁玉、著交刑部审明。按律治罪。失察官役家人之给事中金肇洛、御史史策先、均著交部议处。仁寿、禄普、特登额、绵勋、系自行查出。均著免其察议。仍传旨申饬。　　

</div>
    <div class="pagination">
<a href="清实录咸丰朝实录_page52.html">上一页</a><span>...</span><a href="清实录咸丰朝实录_page48.html">48</a><a href="清实录咸丰朝实录_page49.html">49</a><a href="清实录咸丰朝实录_page50.html">50</a><a href="清实录咸丰朝实录_page51.html">51</a><a href="清实录咸丰朝实录_page52.html">52</a><span class="current-page">53</span><a href="清实录咸丰朝实录_page54.html">54</a><a href="清实录咸丰朝实录_page55.html">55</a><a href="清实录咸丰朝实录_page56.html">56</a><a href="清实录咸丰朝实录_page57.html">57</a><a href="清实录咸丰朝实录_page58.html">58</a><span>...</span><a href="清实录咸丰朝实录_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
