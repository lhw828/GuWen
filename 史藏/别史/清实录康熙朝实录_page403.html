<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 403 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 403 页/共 681 页</h1>
    <div class="content">○戊辰。上驻跸诺海和朔。　　

○谕领侍卫内大臣等曰、今日朕五鼓起行、见炊烟甚多。朕每日一餐、凌晨即撤营就道。乃朕于起行之后、军士尚在营中眠食、行李淹迟。著领侍卫内大臣、内务府总管武备院总管、将乡导及骆驼头目等、稽迟行李之故、察明回奏领侍卫内大臣公舅舅佟国维等请罪。奏曰、此皆臣等庸懦、不能管摄之故。乞皇上严加处分。得上□日、著暂停处分。效力赎罪。　　

○上自出京常以休息士马为念。行十余日、皆以漏尽辄起程、而行李尚不能早至。军士人等、不得及早安营。上因是五鼓即兴。亲视驮载前发、方启行。比驻营时、日甫巳刻、行李已毕至矣。于是士马大得苏息。谕领侍卫内大臣等、侍卫官员人等、前令各领行李而行、今未见有随行者。嗣后著各领行李、至驻扎处、各相助安营。朕每日常于野次暂坐。若于朕前过者、俱勿下马。是日、上出行宫。令喀尔喀贝子盆楚克等射、射毕。上亲率诸皇子并侍卫等射。上连发五矢俱中。两翼侍立蒙古诸王、台吉、及贝子盆楚克等、皆惊异赞美曰、射之神奇、有如此耶。皇上英武、诚迈世矣于是众皆跪、请视皇上之弓上笑以所持弓、授亲近侍卫吴什传示众皆递相控引竟不能张乃复相顾惊叹曰、如此劲弓、如何引满耶。上入行宫薄暮。又传谕曰、天气阴晦、恐即有雨。各将马匹、加意盖护著通行晓谕　　

○己巳。上驻跸博洛和屯。　　

○庚午。抚远大将军伯费扬古疏言西路兵其众如一处行走春草必致踏坏。为此臣领自京发来大兵前行。将右卫大兵、留一日程使接续而来于三月十三日、可至汛界。至时、询明喀尔喀之乡导、计到翁金、土喇、日期再奏。疏入。上以示议政大臣　　

○辛未。上驻跸滚诺尔地方。雨雪交作。上以军士未即安营、雨服露立。俟众军士结营毕、始入行宫营中皆炊饭、然后进膳。又遣御前侍卫海青、以骆驼载帐房及食物柴炭、赐挽车未至之人、令栖息举爨　　

○壬申。先是、遣前锋参领纳林、往令将军萨布素统黑龙江、及盛京宁古塔三路大兵前进。至是、纳林还代萨布素奏言、臣率所属之兵、于四月初草生之时、预先启行、于雅尔济秦周围形胜之地屯扎。其宁古塔兵、令往磨尔昏地方周围相近处屯扎。盛京兵、令择相宜处前进屯扎。得上□日、盛京及宁古塔兵、依将军萨布素所奏、前进屯扎萨布素、著率所属兵一千五百、赍三月粮于四月初旬启行、前来克鲁伦地方若有生巴尔虎之人、来时相遇、则收集同来。　　

○癸酉上驻跸揆宿布喇克地方　　

○谕领侍卫内大臣等、出古北口之前锋兵、见今已到应令合于前锋兵营一同先行。其次著两路绿旗兵、察哈尔兵、随行其次著镶黄旗正黄旗兵、在朕军前行朕军后、著正白旗正红旗随行。其余各旗、俱两旗合军、照此随行。　　

○苏尼特多罗郡王额驸萨穆扎率领二等台吉扎卜等、愿从军效力。得上□日、自噶尔丹作乱、尔等旗分、信使往来、供应驿马食物、显著劳绩至秋间定行重赏。尔回时可遍谕尔旗诸王下军民人等。又谕王年迈免从征台吉扎卜垂扎卜苏代纳木扎卜、毕立克等、俱令随征。　　

○谕议政大臣等沙岗难行、马匹劳苦。自揆宿布喇克、至胡什木克、道远分为两程自胡什木克、至滚诺尔、虽途近易到但皆沙砾仆从人等俱著步行兵丁有爱惜马匹者亦听步行仍令照常晨炊日食两餐。过此沙岗数处、至平坦之地、不必为马虑矣　　

○甲戌万寿节。停止庆贺筵宴。　　

○遣官祭福陵、昭陵、暂安奉殿、孝陵仁孝皇后、孝昭皇后、孝懿皇后陵。　　

○遣官祭真武东岳城隍之神　　

○乙亥抚远大将军伯费扬古疏言、臣等率领大兵于三月十三日至汛界十五日臣率京城兵及大同绿旗兵、于东路前进扬威将军觉罗舒恕、率右卫兵、于西路前进预计程数、四月初三日可至翁金。二十四日至土喇。二十七日至巴颜乌阑。上命示议政大臣等。谕众知之。　　

○谕兵部、理藩院朕回军时、必由此路应将随军米粮、量留揆宿布喇克则目前车辆既轻而回京时取米亦易著派章京骁骑同业古官兵谨慎看守其蒙古官兵、不必带行粮前来。将口粮加一倍给与。从于成龙处、领取分给　　

○丙子上驻跸和尔博地方　　

○谕议政大臣等、前曾著前锋兵、绿旗兵、在察罕诺尔地方等候今大将军伯费扬古兵、业已前进若大兵到时、始行起程、则迟误日期。见今古北口绿旗兵、在昂几尔图地方。彼等皆有车辆。若不令前进、俟大兵到时、始令起程、则大兵又致稽留、尔等集议具奏。寻议、前锋兵、绿旗兵、不必在察罕诺尔等候。著古北口绿旗兵、见在昂几尔图者、酌量趱赴在前之绿旗兵。两黄旗兵、到察罕诺尔时、令越过在前行走。已经奉上□日。应从察罕诺尔即扎环营。问乡导万舒克云、至克鲁伦河、俱可两旗并行。今仍著两旗并行。前锋兵、距绿旗兵、察哈尔兵、两日程前行。绿旗兵、察哈尔兵、距两黄旗兵、一日程前行在御营后之兵、亦照此行走。俟出汛界时、将各兵总会于何处、及前锋如何行走之处、再题请上□日。得上□日、前锋兵、著距绿旗兵察哈尔兵、一日程行走。余依议。　　

○丁丑上驻跸昂几尔图地方。　　

○先是、上遣乾清门一等侍卫马武、侍郎阿尔拜、察阅宣化府绿旗兵。至是还奏。臣等观张家口兵七百名甚优。护送炮位兵百名、看守炮位鸟枪兵三百名、此四百名兵、断不可少。惟宣化镇标马兵四百名内、有一二不堪者、然亦决不至贻误因令总兵官白斌、仍率所带兵一千五百名、前往察罕诺尔地方候上□日从之　　

○谕议政大臣等、尚书班迪随大兵后安站。今著召班迪来、令于前途相距一宿地方安站　　

○戊寅上驻跸胡什木克地方　　

○谕议政大臣等、兵丁疲乏马匹应交与驿站牧养。部给四匹马内、若有疲乏二三匹者、察明、即并本人留于驿站、令于青草处牧放肥壮、等候旋师。其察核沿途驿站马匹、并存留牲口米粮等物俱系紧要。著在京吏部尚书库勒纳前来。自存留米粮马匹之驿站、以至汛界、令其往来稽查　　

○庚辰上驻跸噶尔图地方　　

○予故浙江巡抚王维珍祭葬如例、谥敏悫　　

○壬午上驻跸滚诺尔地方　　

○癸未上驻跸郭和苏台察罕诺尔地方　　

○甲申上驻跸瑚鲁苏台上以粮运所载太重恐难速行命员外郎雅纛传谕于成龙将多带之米、酌留所过驿中、交蒙古官兵看守。俟至汛界、再将正额米留一千石。出汛界后、倘有用米之处、即遣官催来。倘无用米之处、亦遣官止之。　　

○升光禄寺卿李锦、为太常寺卿。大理寺少卿钱三锡为光禄寺卿。　　

大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百七十一


大清圣祖合天弘运文武睿哲恭俭宽裕孝敬诚信中和功德大成仁皇帝实录卷之一百七十二　　

康熙三十五年。丙子。夏。四月。丙戌朔。享太庙。遣皇太子允礽行礼　　

○先是上命理藩院员外郎霍尚于哈必尔汉等处、巡视凿井至是、霍尚奏报、自哈必尔汉、至博木巴图哈卜齐尔口以外、凿井之事已竣。报闻。　　

○谕内大臣等曰、前因有雪、故御营马匹、传令使随水是牧放。今既无雪、马匹俱著放于左翼。如有违令、放于右翼者、拏获必加重处。著通行晓谕　　

○丁亥。上驻跸苏勒图地方。　　

○戊子。谕乾清门一等侍卫马武曰、自宣化府取来炮二十四门、需用最要。著汉军四旗火器营大臣等照看、一同带来。　　

○己丑。上驻跸哈必尔汉地方。　　

○先是、遣侍卫克什图、主事保住、使噶尔丹所。至是、坐台员外郎席保住、奏报克什图等携噶尔丹奏章、步行而回。上问议政大臣、料噶尔丹待我兵否。诸臣奏曰、前噶尔丹遣回阿尔必特祜等时、一面作往工噶劳图地方游牧之状却仍驻扎如故。今观其驻于土喇、而遣回克什图等、或不待我兵而竟遁、未可知也使克什图等、步行而回者、是正欲其迟到、虽出兵不能追及之意。上曰、朕熟计噶尔丹情形久矣。噶尔丹之心、必以为今当春令、马匹羸瘦。此路既无水草、沙碛瀚海、又甚难行大兵势不能到、至朕亲来、彼万难料及。故夺我使之马驼、令步行而回。不过欲坚彼部下蒙古之心、示以不惧耳。非欲使我兵迟延、彼得远遁也。朕先传谕大将军费扬古、与约师期。今费扬古奏、本月二十四日、可至土喇。若依期而至、两路夹攻、则噶尔丹在我掌握、安能复脱。若我兵先到、彼必连夜逃遁。费扬古兵、纵少迟缓、必至土喇地方。噶尔丹以疲敝乍到之兵、费扬古迎击、可尽行歼灭。观彼在我使者之前举动、噶尔丹早已入我计中矣。　　

○谕议政大臣等、至汛界时、应将众人马匹、作何酌留、即行议奏。寻议、察留疲瘦马驼。自王以下、大臣官员、及有力者、并人存留。将所留马驼、各令本人看守牧放。护军、骁骑、执事人等、不留厮役、止留马匹者。见今蒙古王等奉上□日留住汛界。以此所留马匹、总付蒙古王等、拨兵看守牧放。每翼分派部院官二员、会同蒙古王等管理。从之　　

○乡导护军统领苏丹奏曰、皇上回銮时、仍经此路、则沿途所凿之井、仍交与员外郎霍尚、令所属旗下蒙古、修理看守。从之　　

○庚寅。上驻跸和尔和地方。　　

○谕理藩院、著檄尚书班迪、遣贤能官员、作速安设旁驿。　　

○辛卯。上驻跸格德尔库地方。　　

○喀尔喀台吉滚济扎卜墨尔根阿海领四十余户来归。命安插界内。　　

○壬辰。上驻跸塔尔奇喇地方。　　

○先是、遣官于塔尔奇喇掘井无水。驾至。清泉忽涌、导成巨流。人马资用不竭。众皆谓皇上洪福所致无不大悦。　　

○癸巳。命大学士伊桑阿、祭风雨之神、及界外山川之神。　　

○上谕行在兵部、前锋兵、镶黄旗兵、正黄旗兵、察哈尔兵、绿旗兵、此五营、见在一处同行伊等牧放马匹、俱遵法度。今草甚茂。著将御营相近迤西牧草、留以待用。行则在前一程驻扎。勿相去太远。　　

○甲午。上驻跸僧色地方。　　

○行在兵部奏、黑龙江将军萨布素、于四月初六日起程、向克鲁伦前进。应于何处会师。上曰、萨布素之兵、来亦无及、兵马徒然劳顿。著萨布素近喀尔喀河、择好水草处、喂养马匹。可移文萨布素如之　　
</div>
    <div class="pagination">
<a href="清实录康熙朝实录_page402.html">上一页</a><span>...</span><a href="清实录康熙朝实录_page398.html">398</a><a href="清实录康熙朝实录_page399.html">399</a><a href="清实录康熙朝实录_page400.html">400</a><a href="清实录康熙朝实录_page401.html">401</a><a href="清实录康熙朝实录_page402.html">402</a><span class="current-page">403</span><a href="清实录康熙朝实录_page404.html">404</a><a href="清实录康熙朝实录_page405.html">405</a><a href="清实录康熙朝实录_page406.html">406</a><a href="清实录康熙朝实录_page407.html">407</a><a href="清实录康熙朝实录_page408.html">408</a><span>...</span><a href="清实录康熙朝实录_page404.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
