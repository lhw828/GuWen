<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 482 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 482 页/共 848 页</h1>
    <div class="content">○命刑部左侍郎廉敬、驰往绥远城。会同将军彦德、查办事件。　　

○丁巳。谕内阁、昨据理藩院会同刑部、将文孚等审明扎萨克贝子德勒克色楞一案。遵旨核议具奏。因处分过轻。业经降旨示惩。此案前经朕特派文孚、会同嵩溥查办。所奏各情节。多有不实不尽。即如该贝子因坠马伤足。不能骑马。曾坐椅轿打围等语。文孚等任其狡饰。即据供入奏。至该贝子回旗演戏。自属相沿陋习。文孚等奏请旨饬禁。经理藩院覆查道光八年间有禁止演戏一案。仅于摺尾声叙。至克兴额彼时如何惩处。并未叙入。该贝子于奉谕通饬禁止后。复敢蹈此恶习。应如何定拟示惩。亦未议及。外省案件。既钦派大员前往审谳。自应实心敬事。不避嫌怨。其核议衙门。亦应秉公执法。无稍瞻顾。若俱颟顸了事。必待朕细心看出。分别功过。核实持平。朕日理万几。傥稍不经意。则各案畸轻畸重。在所不免。诸臣受恩深重。于古大臣善则归君过则归己之义。岂茫乎未之闻耶。乃相率因循。以置身无过之地为得计。所谓任劳任怨者安在。嗣后务各振刷精神。湔除积习。事归切实。政赖匡襄。毋负朕谆谆诰诫之至意。将此通谕知之。　　

○又谕琦善奏、请借动仓米散放口粮等语。直隶天津地方。本年秋收中稔。粮价增昂。穷黎乏食。经长芦盐政钟灵、督同运司道府。劝谕绅商捐银三万二千两。拟为散给腊正两月口粮之用。惟采买米石较多。必致粮价愈增。且恐缓不济急。著照所请。准其将道光十三年分、山东协济存贮天津仓米九千石。暂行借给散放。每米一石。作价银二两二钱。即以捐项解存道库。俟丰收买谷还仓。以重仓储而裕民食。　　

○又谕、陶澍等奏、筹议赶办新漕各事宜一摺。新漕开兑。著责成粮道临仓亲验。并委各属总运厅员逐廒察看。一经验定米色。帮丁即不得混挑妄禀。少一分挟制。即早一日开行。各帮旗丁。仍著加意体恤。毋令致负重累。又浙江江广船只。无分帮次。先到先进瓜洲口一条。如浙江暨江广各帮。先行停泊江口者。无论何省何帮。即行趱挽径进瓜洲口。俟全数渡黄后。于邳宿一带。按照原定省分次序。顺帮前进。著临时酌量情形。妥为办理。傥有水手人等争竞拥挤。即著该处文武营汛、及该帮运弁严拏究办。又各卫屯田。妥为清理一条。即著分饬各府州县卫。确查有无屯丁私行典卖速筹妥办。又江苏总运丞倅。应管押帮船过淮渡黄一条。总运厅员。有弹压水手、稽查盗卖之责。近因州县措解存公银两。未能即时起解。总运厅员。未免羁留。不克随帮起程。嗣后著办漕州县。将扣存带北存公银两。务于帮船开行十日内。按数解总运厅员收存。傥所属帮船。全行渡江。尚未清解。即著总运厅员迅速起程督运。一面禀明。除勒令该州县将银两专差赶解总运舟次外。仍著将误公之州县。照例参办。以儆疲玩。　　

○直隶总督琦善奏、请借项兴修唐县护城堤坝。得旨允行。又批、虽系借项兴修。分年归款。然地丁正项。非闲款可比。屡如是亦属不成事体。嗣后务当斟酌。　　

○浚江苏太仓州七浦河道及太湖以下泖淀等处。修元和县南塘宝带桥。从总督陶澍等请也。　　

○戊午。谕内阁、文孚奏、会同嵩溥审办扎萨克贝子德勒克色楞一案。据供入奏。致有不实不尽。请交都察院议处。又据长龄等奏、议处此案。拘执拟议。声叙疏漏。请交部议处各一摺。文孚、嵩溥、长龄、禧恩、联顺、吉伦泰、著交都察院吏部议处。寻议、文孚、嵩溥、应罚俸六个月。长龄、禧恩、联顺、吉伦泰、俱应罚俸一年。不准抵销。得旨、文孚、嵩溥、俱著改为罚俸一年。不准抵销。　　

○又谕总兵为专阃大员。训练操防。是其专责。历因简用需人。令各该督抚于所属副将内保举备用。该督抚自应严加考核。择其平日实能正己率属。整顿营伍者。登诸荐章。方可收得人之效。近来各省保举各员内。如直隶正定镇总兵海淩、性耽安逸。难望振作。广东南韶连镇总兵萨龄阿、不能整饬营务。高州镇总兵万荣、前在四川建昌镇任内。将伊子万嵩龄、更换四川籍贯。收入本标。历拔外委。可见各省保举。不能认真遴选。滥竽充数。以致该副将等升任后。不能称职。甚且自滋咎戾。殊失慎重阃寄之意。海淩系琦善保举。旋经自行查出参奏。是以将伊处分姑从宽免。萨龄阿升任总兵后。诸事废弛。已不胜专阃之任。万荣父子同营。有心蒙蔽。更属私罪。其原保之讷尔经额、鄂山、俱著交部照例议处。寻议上、得旨、讷尔经额、著改为降三级留任。鄂山、著改为降四级留任。均不准其抵销。其鄂山于万嵩龄更换籍贯。未经查出。咎止失察。著照部议降一级留任。准其抵销。　　

○以兵部尚书奕颢、兼署礼部尚书。　　

○以山东胶州协副将张青云、为广东高州镇总兵官。　　

○己未。再于大高殿设坛祈雪。上亲诣行礼。　　

○庚申。孝惠章皇后忌辰。遣官祭孝东陵。　　

○谕军机大臣等、寄谕直隶总督琦善。有人奏、直隶安平县城内。十月下旬。有窃盗数十人。乘夜纠抢铺户。铺众被伤。官兵追捕。未获一犯。又在饶阳县张刚村。抢去盐店钱物。贼众叫骂。似山东口音。直隶与山东毗连处。素有篓匪。东光县捕役关培基往拏。被刓去一目。又抢去民间一女。当有东光薛家庙王姓拏获送官。篓匪人带一篓。以为认识之具。凡有此篓。虽素不谋面。立即引为腹心等语。匪徒聚众抢劫。最为地方之害。若如所奏。篓匪以篓为标识。借以广集徒党。肆行劫夺。尤不可不严行拏究。著该督即查明安平饶阳东光各案。现在作何办理。并严饬各该县文武员弁。密速查拏。按律惩办。傥究明安平饶阳两案贼匪。即系此项篓匪党类。务当设法捕获。无使滋蔓。以戢奸暴而安闾阎。将此谕令知之。寻奏安平县城内。有孙体仁杂货铺被窃京钱五千余文一案。饶阳县盐店被窃一案。均无强劫情形。东光县马可良案内。有抢夺倡妇孙二丫头之事。已由外拟结。现又饬该县密加侦缉。如有篓匪。立即获究。报闻。　　

○辛酉。上诣皇太后宫问安。　　

○谕内阁、向例满洲蒙古武进士。挑取侍卫。一切升级得项行走差使。俱照满洲侍卫办理。朕思满洲蒙古武进士。挑取侍卫与汉侍卫一体当差。其行走年限。升迁选法。若照满洲侍卫办理。未免两歧。嗣后应如何画一之处。著领侍卫内大臣、会同兵部妥议具奏、寻议、嗣后满洲蒙古人员。由武进士出身者。请悉照汉侍卫之例。期满按俸次科分铨选。如遇旗缺月缺。概不准保送。以杜歧出。从之。　　

○壬戌。上诣大高殿行礼。时应宫拈香。　　

○以孝穆皇后梓宫。孝慎皇后梓宫。奉安地宫。前期遣官告祭天。地。太庙。社稷。　　

○遣官告祭奉先殿。　　

○以拏获匪徒多名。福建道员祥玺、下部议叙。　　

○以故云南云龙州属箭杆场土巡检字恩隆子经朝、袭职。　　

○旌表未婚守节喀喇沁扎萨克郡王布呢雅巴拉继祖母玛佳氏。　　

○科尔沁扎萨克卓哩克图亲王巴图、喀尔喀赛因诺颜扎萨克亲王车林多尔济、阿拉善扎萨克亲王囊都布苏咙、巴林扎萨克郡王那木济勒旺楚克等三人、奈曼扎萨克郡王阿宛都瓦第扎布、敖汉郡王干咱巴拉、阿巴噶扎萨克郡王阿尔塔什第、苏尼特扎萨克郡王布尔呢锡哩、翁牛特扎萨克贝勒宝拜、喀喇沁扎萨克贝子额外侍郎玛哈巴拉等二人、阿巴哈纳尔扎萨克贝子伊达木扎布、于隆宗门内瞻觐。　　

○归化城土默特辅国公齐噜布、阿巴噶扎萨克头等台吉都噶尔布木、鄂尔多斯扎萨克头等台吉色楞德济特、于西苑门外瞻觐。　　

○癸亥。上御乾清门听政。　　

○谕内阁、御史张琴奏、请饬禁滥派委员。勒荐幕友。以除积弊一摺。各省候补佐杂人员。原资差遣。然流品既多。贤否不一。若滥行委用。则弊窦丛生。至幕友帮办稿件。必须妥实练达。方克有济。断不准属托长官。倚势勒荐。以致误公。若如该御史所奏。近来各省差委。名目甚繁。名曰冬差。未委以前。候补者百计钻营。得委后不过遣家丁走收规礼。即可销差。甚有贪婪之辈。包带货物。偷漏关税。以所带之物昂价托销。至新选州县到省。即有盘踞该省之幕友。属托长官。倚势勒荐。州县慎重公事。另延幕友。其长官所荐者。空给束脩。名曰乾馆等语。似此滥派勒荐。于地方吏治。殊有关系。不可不大加整饬。著通谕各直省督抚。凡委员必须择审。无得营私滥派。其有轻忽公事偷漏关税者。一经查明。即行撤委参办。至各该州县延请幕友。听其自信择取。无得倚势勒荐。其有包揽滋弊、迁延误公者。严行参处。以清吏治而肃官常。将此通谕知之。　　

○谕总管内务府大臣等、前派令总管太监刘进礼等、清查宁寿宫陈设物件。兹据查明多与印册不符。其平日所造册帐。并不详加核对。以致有多有少。甚属非是。此次姑免深究。所有管理宁寿宫之总管太监梁保、李景云、著各罚月银三个月。该处司员等、亦著各罚俸三个月。以示薄惩。应存册帐。均著照此次清查更改。钤印存贮。嗣后每年不准另行造具新册。如再查有舛错之处。定将内外管理人员。暨该处首领太监等一并严究。决不宽恕。　　

○刑部奏、审拟邱喜在庄亲王府聚赌一案。得旨、此案邱喜在庄亲王府内。聚赌至一月有余。庄亲王奕＜?土八买＞毫无觉察。非寻常失察可比。著交宗人府严加议处。寻议庄亲王奕＜?土八买＞应革爵。得旨、著加恩改为罚亲王俸五年。　　

○以詹事府詹事朱嶟、为内阁学士。兼礼部侍郎衔。麟魁、为通政使司通政使。　　

○命喀尔喀扎萨克贝子德勒克多尔济、在库伦帮办大臣上学习行走。　　

○赏两江总督陶澍御书印心石屋扁额。　　

○除玉舒格尔吉等十一族被灾番户应徵银两。　　

○甲子以孝穆皇后梓宫。孝慎皇后梓宫。奉安地宫。遣官行迁奠礼。　　

○谕内阁、周之琦奏、帮丁抗缴关税。恳请饬追一摺。上年湖北省帮丁起运道光十三年漕粮。例外跨带木植。偷漏九江关税曾降旨令湖北督抚如数饬追。补解归款。兹据周之琦奏称、该粮道李源、以帮丁等心疑引例未确为词。率请咨部查例。藉图延缓。并据查明例案科则。及十三年两关徵收税银。九江关实多于芜湖关十一倍。是原奏该帮船应补完九江关十四年漏税银一万一千四百九十余两。毫无舛错。著湖北督抚暨漕运总督。仍饬该粮道勒限半年。如数追补归款。傥逾限追不及数。即著落该粮道李源照数赔解。　　

○又谕、佟景文奏参、县署门丁被控撞骗。请革职究办一摺。此案安徽建德县知县费开荣门丁钱三。被该县监生郑衍炤、指控勾串出入衙门之监生金萃熙、文生洪纶如、监生徐汉奇、嘱伊控县。包管将刘德谦亏欠店钱。如敷断还。并称县署要钱一千串。洪纶如即代作呈词。交给门丁金四转投。及该县提讯。并未断还钱文。迨饬提钱三等到省讯办。该县并不及时批解。复经委员守提。仍未解省。费开荣于门丁钱三等指官撞骗。如果仅止失察。何难即时批解听审。乃屡经饬提。延不解省。难保无知情纵容情弊。案涉赃私。虚实均应彻底根究。费开荣著先行革职。交色卜星额到任后亲提人证卷宗。确切审讯。并勒令将门丁钱三等即行交出。以便逐一究诘。有无知情纵容等弊。按律定拟具奏。寻奏、讯明郑衍炤许财行求。徐汉奇等并不即时阻止。应分别拟杖笞如律。钱三等乘机诓骗。应俟缉获后照例拟军。费开荣虽非纵容。究属怠玩。业经革职。应毋庸议。下部议。从之。　　

○谕军机大臣等、前据都察院奏、广东东莞县命妇卢尹氏、遣抱告具控伊子已革刑部郎中卢应翔被参革职解审一案。当降旨交邓廷桢审讯。嗣有人奏、查核案内疑窦多端。请密饬确讯。复经降旨、令邓廷桢会同祁＜?土贡＞提案研鞫。本日据祁＜?土贡＞奏、审办此案。将卢应翔发近边充军。因其肆意狡展。坚不承招。仍照例取具众证情状。请旨定夺等语。此案情节支离。本多疑窦。祁＜?土贡＞所奏。恐尚有不实不尽之处。著邓廷桢仍遵前旨。提集案证。秉公确核。务得实情。无庸会同祁＜?土贡＞审办。该督甫经到任。自无所用其回护也。将此谕令知之。　　

○刑部奏、堂印被窃。请派大臣会同审办。得旨、此案著派长龄、耆英、会同刑部严审。当月司员郎中九龄、主事谭显相、著即革职。刑部堂官。著先交部严加议处。寻议、王鼎、成格、史致俨、刘彬士、姚元之、俱应照例革职。得旨、俱著加恩改为革职留任。　　

○以翰林院侍讲徐士芬、充日讲起居注官。许应藻、署日讲起居注官。　　

○以歼捦逆匪出力。予山西赵城县绅士刘毓楠等、加衔议叙有差。　　

○乙丑。孝穆皇后梓宫。孝慎皇后梓宫。奉安地宫。王以下文武大臣官员行礼。　　

○遣官告祭泰陵。泰东陵。昌陵。　　

○遣官告祭后土之神。永宁山神。　　

○奉安神牌于飨殿。遣官行礼。　　

○谕内阁、前据给事中富彰奏、顺天府属。仍有佐杂人员署理州县。当降旨饬查。兹据何淩汉等查明覆奏。顺天府差委人员。除现署密云县知县李浵等。俱系正印委署。固安县知县。系以轮委到班之准升沿河知县郑启新往署。并无不合外。其武清县一缺。系以良乡县县丞陈述之代理。据称该员勤奋素著。记功拔委。且暂行代理。并非署任。姑免置议。嗣后著仍遵前旨。遇有州县缺出。当于正印中慎加遴选。不得滥用佐贰佐杂等官。即正印乏人。不得不暂令佐贰代理。亦当察其才具。临时酌委。不准以操守卑污者。滥竽充数。以致贻累地方。尤不准见好属员。设法调剂。一经代理。辄至经年累月。并不更换。致滋流弊。以肃官常而清吏治。　　

○丙寅。上诣皇太后宫问安。　　

○谕内阁、容照奏、后龙全局地面。酌筹分段环查章程。风水要地。必须分段巡查。方为周到。据容照奏、拟将内外火道地界全局。分为四大段。制造木牌。编写号头识认。加之印信。逐日发给各段巡兵递送。限定日期扣算。发完后复逐日收回。以此为每日有人巡查之据。其传牌收回。至镇署呈缴挂号。仍照一周之法。相接再查。经过有千把总之营汛。俱各挂号以备稽核。傥逾限一日。立即查出惩办。又拟制合缝牌六面。加之印信。发交各汛适中之地。差弁往查。循环换验。如是则分缉与总查。不至有名无实。所议甚属详明周到。俱著照拟办理。于风水重地。自属有益。嗣后务当认真巡查。有犯立惩。断不可日久又成具文也。　　

○移建安徽灵壁县新马桥驿于黄家渡。从护巡抚佟景文请也。　　

○丁卯。谕内阁、吴椿等奏、请停办石工一摺。浙江范公塘应筑条块石工。现将竣事。此外推缓工段。据吴椿等察看埽外新沙涨起。埽根得有拥护。埽身自能结实。堪资抵御。所有前请筑办条块石塘四百十七丈。著即停办。以归节省。如将来潮势迁移。应须添筑。著该抚随时查看。再行奏请办理。所有节省银七万三千八百余两。著妥为存贮。如通塘续有必不可缓之工。即于此内奏请动用。　　

○赏休致副都统伊星阿、全俸。　　

○修浙江东塘念镇两汛埽工。从钦差都察院左都御史吴椿等请也。　　

○戊辰。命礼部尚书恩铭、驰往湖南会同刑部右侍郎赵盛奎、查办事件。　　

</div>
    <div class="pagination">
<a href="清实录道光朝实录_page481.html">上一页</a><span>...</span><a href="清实录道光朝实录_page477.html">477</a><a href="清实录道光朝实录_page478.html">478</a><a href="清实录道光朝实录_page479.html">479</a><a href="清实录道光朝实录_page480.html">480</a><a href="清实录道光朝实录_page481.html">481</a><span class="current-page">482</span><a href="清实录道光朝实录_page483.html">483</a><a href="清实录道光朝实录_page484.html">484</a><a href="清实录道光朝实录_page485.html">485</a><a href="清实录道光朝实录_page486.html">486</a><a href="清实录道光朝实录_page487.html">487</a><span>...</span><a href="清实录道光朝实录_page483.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
