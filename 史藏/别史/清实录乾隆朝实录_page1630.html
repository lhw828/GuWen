<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1630 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1630 页/共 1860 页</h1>
    <div class="content">○谕军机大臣等、昨经降旨。将任承恩革职拏问。黄仕简彻回厦门。其水师提督员缺。即令蓝元枚调补。所有陆路提督员缺。除柴大纪、另看其如何奋勉。将功抵罪。其余总兵郝壮猷、普吉保、二人。现在带兵台湾打仗。尚属黾勉。常泰虽未带兵前往剿贼。然在漳州一带。弹压地方。亦为镇静有方。该镇系朕简调之人。著传谕常青、李侍尧、于郝壮猷、普吉保、常泰、三人内。察看孰为出力。并才具堪胜提督者。保举一人。一面将陆路提督印务。令其署理。一面会同据实具奏。候朕简放。　　

○旌表守正被戕山西太平县民郭钊妻杜氏。　　

○辛卯谕曰、据留保住奏、伊至后藏。将赏班禅额尔德尼呼毕勒罕之父巴尔丹敦珠克公爵谕旨宣示。并准照仲巴呼图克图代巴尔丹敦珠克所请。给予顶戴。回任之后。方知错误。移咨彻回所给顶戴。自行请罪等语。留保住既知未经奏闻遽与之非。惟当奏请认罪而已。何必彻回。甚属错误。著严行申饬外。仍交部严加议处。雅满泰此时如已到藏。即将留保住错误之处。转行晓示仲巴呼图克图等、仍照所请。给予顶戴。雅满泰若尚未到。留保住接奉此旨。即将伊业经错误。已蒙申饬。仍行议处之处晓示。所给顶戴。仍令照前戴用。　　

○谕曰、湖北巡抚李封来京陛见。奏称年力就衰。遇事健忘。恐贻误封疆要务。恳请留京补用等语。观其词意出于忱悃可怜。著照所请。准其留京。姜晟、著补授湖北巡抚。所遗刑部侍郎员缺。即著李封补授。湖北现有舒常在彼兼署巡抚事务。姜晟俟会试出榜请训后。即行前赴新任。　　

○谕军机大臣曰、湖北巡抚李封、来京陛见。朕面询伊原籍地方雨水情形。据称闻得青州一带。雨泽短缺。兼有未经种麦之处。现在正值麦苗长发之时。必须雨膏沾润。方资畅遂。今青州一带。既经缺雨。并至麦苗不能一律栽种。是该处望泽甚殷。何以并未据该抚奏及。著传谕长麟、即行详细确查。现在曾否续得雨泽之处。据实速奏。如果有种麦失时者。其应否酌筹接济之处。虽未届时。亦应留心酌办。毋使一夫失所。朕廑念民依。无时或释。该抚务须仰体朕意。毋得稍存讳饰。以副委任。寻奏、东省望雨甚殷。臣抵任后。即设坛祈祷。无如久晴之后。地土乾燥。大田仍多未种。嗣于十七、八、二十等日得雨不成分寸。臣恐粮价增长。商贩居奇。商同藩司。将各属存库谷价银两。派员赴江南、河南、一带收买杂粮。以备接济。得旨、览奏俱悉。京师亦如之。甚为惭闷。　　

○又谕、据琅玕奏、臬司孙栝陛见起程。檄委盐道舒其绅兼署臬篆一摺。前孙栝奏请陛见。朕准其来京。并非令其即行起程。现在正值办理秋审之时。系臬司专责。琅玕自应俟秋审事竣。再令进京。乃因该臬司奉到朱批。即听交卸起程。委员署篆。琅玕系刑部司员出身。宁不知秋谳重典。关系紧要。何漫不经心若此。今孙栝业已起身自无庸复令转回。所有秋审事务。该抚务须督饬该道。详慎审办。毋得稍有疎忽。嗣后于此等处。尤宜加意留心。毋负委任。将此谕令知之。　　

○又谕、据刘峨奏、本月十九日省城得雨寸余。又据顺天府属之大兴等六十五州县陆续申报。于三月初间。各得雨自一二寸、至六七寸。已足资沾透等语。近日京师望雨甚殷。于本月十六七日得雨三寸。尚未沾透。现在李封来京陛见。经朕面询沿途雨水情形。据称直隶顺德、广平、一带。均属望雨。可见该省会城。及近京各属。虽连得微雨。并未一律均优。岂得云均已沾足乎。又据李封奏、豫省大河以南。雨水调匀。河北亦觉望雨。而毕沅亦并未奏及。看来刘峨、毕沅、于地方雨水。均不无心存隐饰。岂不知朕廑念民依。无时或释耶。著传谕刘峨、毕沅、将所属近日曾否得有透雨。及何处实在短少之处。据实覆奏毋得仍前讳饰。以慰廑念。　　

○谕军机大臣等、台湾初起事时。朕即不愿任承恩前往者。恐二人不相统属。未免有推诿观望之事。因将李侍尧调补闽浙总督。并令常青前往台湾督办。以防缓不济急。幸而事事豫为布置。否则该处止有常青一人。既不能分身前往。而黄仕简、任承恩、今竟如此因循贻误。贼匪日久蔓延。设乘间别生枝节。致蹈从前朱一贵滋扰故辙。或竟如木果木之失事。尚复成何事体。即今李侍尧、果看出该提镇彼此观望。坐废时日。贼党益多。兵气渐馁。不俟常青知会。即飞咨粤省。令豫派之将弁兵丁。克日起程。筹办甚为周到。动合机宜。颇慰朕怀。惟粤省豫备之兵。既有四千名。恐陆廷柱一人。不能照料。已有旨令梁朝桂、赴闽粤交界处所。听候调遣。著孙士毅即飞劄梁朝桂、速行前往。带兵赴鹿仔港。勉力会剿。从前贼匪初起时。孙士毅调发弁兵。前往策应。朕以本省兵力已厚。是以降旨谕令彻回。今复须徵调。虽似多一畨往返之劳。然竟实受彻回之益。设使彼时粤兵早抵台湾。不过分属任承恩、黄仕简、二人带领。仍派令零星打仗。该兵丁见闽兵不能得利。自必日渐气馁。徒使有用之兵。亦归无用。此番新调之兵。初抵台湾。听常青带领。其锐气方盛。正可资其生力。转于军务有裨。至黄仕简、任承恩、玩误紧要军务之罪。均应按律正法。但念黄仕简年老。又系病后。且伊从前办事。尚属黾勉。姑贷其一死。令其退废家居。自思咎戾。所有公爵。仍加恩令伊长孙承袭。至任承恩之父任举、前在金川阵亡。任承恩又现无子嗣。朕轸念前劳。不忍令捐躯徇忠者绝嗣。任承恩俟刑部照例定拟具奏时。尚可加恩贷其一死。但老师糜饷之罪。伊二人百身难赎。若使幸免余生之人。坐享丰厚。不足以示废弛军旅之戒。将来事竣后。所有多延时日。糜费之军需银两。均应于黄仕简、任承恩、名下追赔。以示惩儆。至常青于初六日放洋。现在早抵台湾。务照节次所降谕旨。悉力筹画。妥速督办。　　

○壬辰。谕、据书麟奏、安省连年灾歉。蒙恩蠲缓。司库耗羡。不敷支用。请于邻省协拨银十五万两。以资接济等语。著照所请。于江宁藩库、协拨耗羡银十万两。苏州藩库、协拨耗羡银五万两。照例解往备用。　　

○又谕、据长麟奏、济南兖州府各属。上年雨雪短少。麦田未能普种。现届青黄不接之时。应完地粮米谷、及耔种银两。数目繁多。小民输将稍形竭蹷等语。东省济南等府属、频岁歉收。上年虽秋。成丰稔复因雨雪短少。麦田未能普种。今春雨泽亦尚未一律优沾。际此青黄不接之时。若新旧并徵。民力不无拮据。所有济南府属之历城、章邱、长清、齐河、禹城、平原、齐东、邹平、长山、新城、兖州府属之峄县、滕县、邹县、阳谷、寿张、泗水、东昌府属之聊城、高堂、莘县、思县、茌平、清平堂邑、博平、冠县、馆陶、青州府属之益都、昌乐、高苑博兴、乐安、寿光、临淄、临朐、泰安府属之东平、东阿、平阴、莱芜、武定府属之滨州、利津、沾化曹州府属之菏泽、单县、濮州、城武、定陶、钜野、郓城、范县、观城、朝城、并临清州。共五十三州县。及坐落卫所。除本年新粮。照例徵收外。其五十一年分应徵地粮米谷耔种。及前次未经分年带徵之项。俱著加恩。缓至本年秋后。分作二年带徵。节年地粮米谷耔种定限二年之项。著分作三年带徵。定限三年之项。分作四年带徵。统于本年秋后开徵为始。俾得从容输纳。民力益资宽裕。副朕惠爱闾阎。有加无已之至意。该部即遵谕行。　　

○谕军机大臣曰、徐鼎士于上年十二月。即经常青、徐嗣曾、派令带兵一千五百名。赴台湾进剿。乃该副将所带之兵。屡称因风阻滞。直至二月初旬。始据禀报陆续前赴淡水。已不免迟延。及到鹿仔港。总未报其剿杀一贼。现经任承恩檄令带兵会攻。复以艋舺民人。恳求留驻。并未前往会剿。看来究系有心逗留。畏懦不前。藉词支饰。不可不严行查办。行军之道。全贵纪律严明。信赏必罚。若将弁临阵出征。心怀怯懦惟恐遇贼接仗。而畏葸退避者。即可幸免无事。使人人效尤。则将弁兵丁。孰肯奋勇直前。致命效死耶。著常青即严查该副将前赴台湾。曾否稽迟。及现在任承恩檄调。何以不行前往。若徐鼎士果有畏缩逗留。托词规避之处。即应立行拏问。据实参奏。当按军法。从重办理。俾在事兵弁。咸知儆畏。并著李侍尧一体严切访查。据实参奏。至柴大纪、自派往诸罗以后。于剿捕一切。不能如从前之出力。并著常青一并查奏。　　

○旌表守正捐躯广东曲江县民张文魁妻华氏。　　

○癸巳。谕曰、直隶提督李国梁、宣力有年。奉职勤慎。兹闻溘逝。深为轸恤。著加赠太子少保衔。所有应得恤典。该部察例具奏。　　

○又谕、直隶提督员缺。著俞金鳌调补。俞金鳌未到任以前。著李奉尧署理。阎正祥、著调湖广提督。其甘肃提督员缺。著苏灵补授。所遗河州镇总兵员缺。著福康安于总兵中拣选一员调补。所遗员缺。著佛喜补授。　　

○甲午。礼部以会试中额请。得旨、这会试、满洲蒙古取中三名。汉军取中一名。直隶取中十四名。奉天取中一名。山东取中十一名。山西取中八名。河南取中七名。陕西取中四名。江南取中三十一名。浙江取中十八名。江西取中十二名。湖北取中四名。湖南取中三名。福建取中七名。广东取中四名。广西取中二名。四川取中三名。贵州取中二名。云南取中二名。　　

○谕军机大臣等、昨据李封来京陛见。询以该处地方情形。据奏湖北吏治。甚为废弛。遇有地方事件。经督抚交办。属员疲玩成习。并不认真办理。一味延缓等语。各省地方事务。全在督抚实力整饬。随时董戒。俾属员有所畏惮。方能吏治肃清。诸务就理。今湖北省怠玩相沿。至属员不畏上司。事多阘茸。自系从前历任督抚。因循日久。不加整饬所致。即舒常已不能辞其咎矣。李侍尧在彼。尚能振作。今已调任闽浙。新授巡抚姜晟。到任尚需时日。现在舒常兼署督抚两篆。务宜董率属员。遇事认真督办。如有仍前懈弛不职者。即当据实严参惩治。庶积年玩愒习气。日渐改观。若舒常于此时、再不实心整理。则日甚一日。伊于何底。恐不能当其咎也。将此谕令知之。　　

○又谕曰、黄仕简、任承恩。于本月十三四等日奏到之后。迄今将届半月。何以并未将剿捕情形。随时奏报。况朕因黄仕简畏缩不前。是以特派常青前往督办。伊二人一闻此信。苟稍有人心。即当自知愧惧。趁常青未到之前。亲带弁兵。迅速进剿。以冀将功抵罪。乃竟阅多日。并未将如何剿捕情形。具摺驰奏。可见伊二人、竟系自甘颓惰。观望玩延。其贻误之罪。更无可逭。著该督即将黄仕简、任承恩、于前次拜发奏摺后。此十余日内。在彼办理何事。何以并无一字奏及之处。据实查明参奏。　　

○乙未。谕军机大臣等、前据舒常奏、接准陕省咨会。有颍州民人张良功。资给段文经钱文。逃往陕西之语。即经降旨。传谕巴延三等。严密查拏。并令将此语得自何处缘由。据实覆奏。兹据秦承恩等奏称、正月初八日。接准河南藩司江兰来札。转据大名道龙舜琴来信称、奉直隶总督札查。闻得段文经在颍州张良功家。窝藏半月。现今拏获。讯出资送钱文。逃往陕西等语。段文经系大名案内首逆。张良功胆敢窝留半月。资送钱文。即为此案要犯。既在安徽颍州地方拏获。究出段文经有逃往陕西之语。该州岂有不禀知本省巡抚之理。书麟自当一面飞咨陕省缉拏。一面即行奏闻。何以事隔数月。竟无一字奏及。再张良功供出段文经逃往陕西之语。系直隶寄知豫省。又豫省复寄知陕西。是刘峨早经得有此信。何以并未具奏。即朕巡幸途中。屡次召见刘峨。亦无一语提及。朕因段文经日久未获。时切愤懑。此语即使该督得自梦中。亦应惊心留意。乃以张良功确凿可据之供。竟尔置之度外。并未奏闻。是何意见。岂非笑话。该督何昏愦至此著传谕书麟、刘峨、即将因何不行具奏之处。据实明白回奏。仍饬属严密躧缉。务将段文经等拏获解京审办。勿令远扬。　　

○又谕、本日李侍尧奏到台湾情形一摺。并钞录海防同知杨廷理原禀。据称贼匪滋事以来。大兵仅属固守。皆以兵单难于远捕为辞。如彰化早经恢复。而任承恩驻兵鹿仔港。普吉保驻兵埔心庄。诸罗收复月余。而柴大纪驻兵城外。凤山复经收复。郝壮猷分驻四门静守。黄仕简驻守郡城。以致贼匪各路啸聚。现在台湾之兵。统计一万三千有余。合之则多。分之则寡等语。该同知所禀各情形。早在朕遥度之中。可见兵力以分而见单。伊等贻误。实由于此。昨经降旨。将任承恩革职拏问。尚以黄仕简年老有病。仅令革职。彻回内地。伊等如此玩误。则二人厥罪惟均。黄仕简亦难稍为宽宥。著李侍尧一俟黄仕简彻回厦门。即传旨一并革职。拏交刑部治罪。该提督等株守延玩。令将弁等效尤观望。不能早擒贼首。俾贼匪得转相啸聚。逼胁平民。其中不肖之徒。势必与贼乌合。日积日众。滋扰蔓延。昨经李侍尧奏、添调粤兵四千名。一由厦门赴鹿耳门。一由蚶江赴鹿仔港等语。看此情形。常青处所有之兵。尚未免单薄。著传谕李侍尧、如粤兵尚未分路配渡。即檄令前赴鹿耳门。直抵台湾府城。俾常青处兵力壮盛。足资调遣。如业经分路配渡前进。著常青于粤兵将抵鹿仔港者。亦即调来合为一处。常青亲带勇往将弁。径赴大里杙贼巢。鼓励弁兵。务将首恶林爽文。一鼓擒获。其余贼众。不难扑灭净尽。又阅该同知原禀内、现在府城诸罗彰化之间。各处皆有贼人屯集。常青经过地方。中途遇有贼匪抗拒。正可痛加歼戮。俾贼匪闻风胆落。路途无阻。直抵贼巢。此事惟仗常青、遵照节次指示。悉心筹办。纾朕南顾。不致复蹈黄仕简、任承恩故辙也。其柴大纪、郝壮猷、普吉保、因二提臣观望。不无效尤。今二提臣已拏问。其柴大纪三人效尤之罪。且赦不问。令其效力带兵赎罪。如伊等亦有畏葸观望情事。或不可令其效力。即著常青据实参奏。毋得稍有徇隐。　　

○又谕、据奎林奏、拏获逃犯丙著、审明拟以斩决等语。奎林等所拟尚是。丙著著照依所奏。即行正法。从前各处逃犯。皆藉别省代缉。节经降旨严饬后。今各处始能缉获。大凡罪犯一经脱逃。即饬属上紧搜捕。自必就获。何至越境远扬。若止海捕具文。不但难以缉获。适足纵其远遁矣。奎林等、嗣后于捕逃一事。务须遵朕节次所降谕旨。努力从事。此次拏获丙著之为民罪犯黄寿、尚属出力。著照例遣令回籍。以示奖励。　　

○旌表守正捐躯福建安溪县民陈州妻白氏。　　

○丙申。谕军机大臣等、据孙士毅奏、是该省官兵。全数在潮。起程已在四月中旬。加以配渡放洋。计四千名陆续全到台湾。极早亦须至四月下浣。常青于三月初六起碇放洋。不过初十内外。业抵台湾。若必俟粤兵到日。始行进剿。则蒇事之期。竟须至五月。岂不旷日持久。著传谕常青体察情形。若台湾现有之兵。一经鼓励。觉属可恃。即择其精壮者。亲身带至大里杙贼巢。痛加歼戮。将首逆林爽文擒获。其余附从。自纷纷瓦解。固属甚善。如该处之兵。实不可恃。必须接济。或俟粤省数起。官兵到后。酌量足敷剿捕。即带同前往。俾新旧间用。庶新到者勇气方张。旧存者心有可恃。亦自必旌旆改观。不可拘泥必俟粤兵到齐。始行办理。致再迟延。或台湾现有之兵。其气已馁。必须全仗粤兵到齐。方能前往剿捕之处。常青亦不可因有此旨。稍存轻率之见。务在相机妥办。动出万全。以副委任。至粤省未经起程官兵。著孙士毅另行筹酌。令其并起行走。并先知会李侍尧豫备渡船。其已入闽境官兵。著李侍尧飞饬沿途。催趱前进。李侍尧即当亲至厦门料理。随到随渡。至此事总由黄仕简、任承恩、二人互相观望。以致久稽蒇事。其罪实无可逭。孙士毅驻劄潮州。相距不远。其于黄仕简、任承恩、玩误之处。自必有风闻。著该督即将所闻据实覆奏。勿稍回护。　　

○丁酉。谕曰、工部奏、各省工程报销。应驳应准各案。分别开单进呈。此内有云南省各营办解硝磺。及黑盐井地方修理井座炮岸。楚雄县修理兵房。直隶省丰宁县移建墩台营房。山西省大同镇等新添兵丁。应需操演药铅。江南省沛县移建新城等六款。俱系乾隆五十年驳查之后。迄今未据造报。应令该督抚即行查参。并上紧催办完结等语。此等工程照例报销之案。既经该部驳查。各该督抚即应据实查核。上紧完结。何至逾限一年有余。均属迟缓。著即令各该督抚明白回奏。并将部驳各案。分别查明。迅速报部核销。毋得再行延宕。其余逾限各员。并著照例查参。交部议处。　　

○是月。予告大学士蔡新奏、臣接奉朱谕。并圣制文四篇。大而经国远猷。细而词章训诂。无不可为奕禩之遵守。群言之折衷。惟有中心感悦。永矢弗谖等语。得旨、览卿一片诚恳之言。如亲见面论文矣。腊雪太优。正月一切行庆甚佳。至二月望后。则略望雨。日引月长。虽屡微雨。总未沾足。加之台湾逆贼。尚未剿尽。迩来意甚焦愁。襍言一章寄示。可知朕况。节物数种并赐。御制诗曰。九十春光减两日。侵寻速至三月尽。明当首夏从头数。韶冶去付东流允。岁除前日雪优沾。华滋景物殊常婉。孟春犹稚仲春丽。御园花事争妍紧。我已略廑望雨心。肯以赏花间民隐。季春上中下之浣。日甚一日旱象引。昨看弄田麦苗绿。及时嘉＜雨澍＞丰犹准。十日不雨恐无之。难言大田已播畛。近每生云随散风。嗟哉膏泽惧尚远。况经捷信盼台湾。庸臣失律增懑愤。襍言遣闷弗成章。莫胜其惭辞亦窘。　　

○予告户部尚书曹文埴奏、二月初三日。臣由京起程归里。所过直隶各州县。因上年雪泽沾足。春麦均属菁葱。正需雨膏渥被。自泰安至江苏、浙江、安徽、数千里晴雨应时。二麦繁茂。其浙江之杭嘉湖一带。桑阴并茂。得旨、迤南实好。直隶、山东、正望雨。心甚不宁。　　

○江南河道总督李奉翰奏、察看束清御黄二坝。内外探量。清水之势渐旺。束清坝逼近运口。应先拆展十丈。留口门共宽三十丈。使湖水多出。以畅其东注之势。批、好。又奏、御黄坝逼近黄河。此时尚在桃汛。仍留口门二十丈。使清水多而出口有力。敌黄刷沙。更属有益。批、更是。又奏、现今清水仍至彭家马头迤下。会黄东注。惟有随时相机。总期节宣有制。得旨、欣慰览之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。夏。四月。戊戌朔。享太庙。遣諴郡王弘畅恭代行礼。　　

○谕军机大臣等、从前晋省教匪田进泰案内。有牛经元、李朝杰、李荣祖、田履端、田志端等五犯。曾经发遣伊犁、乌噜木齐等处。彼处所有罪犯。皆非守分之徒。该犯等既经发往。恐仍不知安分。复兴邪教煽惑人心。著交奎林、永铎等。悉心访查。伊等解到后。安静与否。倘仍有惑众情事。查出即行正法。不可姑息。如再有能捕获逃犯者。即遵前降谕旨。释令回籍。但伊等原犯情罪轻重。不能具知。嗣后有似此拏获逃犯者。将各原犯情罪事由。于摺内夹片具奏候旨。著一并传谕黑龙江将军。彼处如有似此邪教遣犯一体留心办理。　　

○己亥。谕军机大臣等、康熙年间。奸民朱一贵、聚众滋扰。经提督施世骠、统领大兵。悉由厦门进剿。不及一月。即已收复蒇功。盖因大兵会合一路。由厦门进攻。声威壮盛。贼匪望风胆落。故能一举歼灭。此次贼匪起事之初。黄仕简、任承恩、领兵进剿。分路配渡。其余将弁。又各由别途、陆续进发。已觉兵势稍分。伊二人一抵台湾。即应彼此会合。厚集兵力。直捣贼巢。将首恶擒缚余党自必瓦解。乃黄仕简、任承恩、仅派拨将备。零星打仗。四处堵御。以致贼匪从而生心。得由山径绕道蔓延。各处啸聚。官兵转为所牵掣。兵分而力见单。幸而贼匪不过么＜麻骨＞草窃。并无谋计。设遇狡黠奸徒。逞其鬼蜮伎俩岂不又蹈木果木之覆辙耶。著常青、抵台湾后。即将各路官兵调集。会合一处。其添调粤兵。遵照前旨。全归常青统率。以期兵威壮盛。士气振奋。专力全赴贼巢搜剿。断不可又蹈黄仕简、任承恩故辙。轻分兵力。观望迟延。俾贼匪得以四散牵掣。蒇事致稽时日也。　　

○庚子。上还宫。　　

○谕军机大臣等、现在京城缺雨。麦价较昂。小民口食所需。自宜豫筹调剂。向闻豫省大河以南。上年麦收丰稔。今春复雨水调匀。该处麦价。颇为平减。每觔止须制钱。七八文。若量为采买。运送京城以资接济。岂不甚有裨益但恐商民闻知京城麦价昂贵。在豫采买不无居奇牟利。或致京城市价。未能得减而河南本省麦价。转致加增。亦不可不虑。著传谕毕沅、密为访察该处实在情形。除商民自行粜买者。听其自便。以资流通外。若能采买四五万石。仍可于该处民食市价。两无妨碍。即奏闻派员。妥协办理运京。若实与豫省民情不便。或于彼处市价。转致加昂。亦即据实奏明。不可因有此旨。稍涉迁就。至该省麦价。现虽甚贱。若采买运京。自当照彼处市价。每觔酌加二三丈。于豫省民人。亦可稍沾余润。毕沅惟当酌筹妥办。期于两得其益以副朕廑念民食。裒多益寡之意。　　

○福建水师提督黄仕简奏、总兵郝壮猷、柴大纪等。驰赴南北二路。分剿贼匪郡城。为全台根本。不可无大员弹压是以亲督官兵。居中堵御搜捕。并为两路接应声援。日内督臣常青到台。臣即亲率官兵进剿。谕军机大臣曰、黄仕简不过因迁延日久连奉谕旨严饬。为此饰词。以掩其退缩之罪。幸而朕先事豫筹。派令常青前往督办。黄仕简、得有所藉口。若使朕不派常青前抵台湾黄仕简又将何辞。岂竟思久坐郡城。以待贼之自毙乎。况林爽文既归巢穴。其余附近贼匪。不过么＜麻骨＞草窃。如易连、陈邦光等皆可堵截搜捕。又岂专赖提督大员。坐拥重兵。以防其后来滋扰之理。即总兵柴大纪郝壮猷等收复二县城后。自应统领官兵直抵大里杙贼巢。奋勇剿除。乃该镇等即以防守为名。并不上紧追捕截拏。任其窜伏团聚。以致贼匪绕道蔓延。官兵转为牵掣。是该镇等效尤观望。畏葸不前即郝壮猷之罪。亦与柴大纪之失陷城池。漫无筹画者相等。现据李侍尧奏、逆匪林爽文与各贼党。将大里杙一带。掘壕放水复筑土墙。安设炮位等语贼党盘踞穴巢。以图并力拒守看其光景。别无他图窜匿之计。转可聚而歼戮。其事尚属易办。恐大兵云集。四路围攻。贼匪计穷。力蹙或窜入内山。希图苟延残喘。搜捕转稽时日。不可不豫为筹办著常青抵台湾后。即将各路官兵调集。会合一处。拣派精锐。亲行带领直赴大里杙奋力围剿。务将首恶林爽文、一鼓擒获余党歼除净尽。其堵截贼后路。不使窜入内山一事。则专责之柴大纪。并著常青详悉晓谕柴大纪、伊系有罪之人姑令带罪图功现在大兵进剿。贼匪窜入内山之路。最关紧要。即责成该镇专力堵截。若能将贼首拏获。不使余党一名窜逸不但宥其前罪。并当仍录其功。若再不能实力奋勉。立功自赎。以致贼首林爽文、从伊防守之地窜逸。及余匪复有逃入内山等事。则惟柴大纪是问恐伊不能当此重罪也。　　

○是日起上以常雩祀天于圜丘。斋戒三日。　　

○辛丑。谕曰、黄仕简奏、三月初十日。海坛镇总兵郝壮猷、来至台湾郡城。据称初四日、参将瑚图里禀报。自山猪毛、被贼拦截。不能过溪该总兵随派员带兵前往接应行至硫磺溪。猝遇贼匪围截。冲散官兵未回甚多。贼即来攻营盘。并攻县城东门。该总兵将城外官兵。移驻城内防御。初八日、贼匪益见加增攻犯更急。由南门进城。放火攻杀。以致官兵冲散等语。郝壮猷、系派往南路剿捕大员既经收复凤山县城。自应一面派兵设卡防守。一面亲率将弁追剿贼匪。乃安坐营盘。既闻瑚图里被贼拦截。不即亲往接应。以致贼匪乘势攻围。县城复陷。况该总兵所带之兵。计有三千余名。不为不多。当贼匪来犯时。兵丁等畏贼退避。该总兵即应将退避者、立时正法数人。使知儆惧。其余策令向前。一鼓作气。同心抵御。何至纷纷溃散。即或贼多兵少。势不能支。亦应奋不顾身。杀贼而死。甚至无能自刎。庶不失城亡与亡之义。从前征剿缅甸时。如明瑞、观音保、扎拉丰阿、皆因绿旗兵丁恇怯。不能胜敌。今日适有松潘镇总兵穆克登阿、来京陛见。经朕询问。据称征缅甸时伊即跟随明瑞等打仗。目击彼时情事。将军等非不可以退出。而明瑞等佥言受恩深重。兵散势穷。宁死于贼。不死于法。即或退出后幸邀宽典。亦何忍靦颜视息。是以不肯生还等语。朕闻其言。犹欲为之堕泪。明瑞等能知大义。咸以身殉。其身后既邀优恤世职。复予专祠。子孙至今。受恩勿替。殁有余荣。郝壮猷以专阃大员。宁不闻知。乃亦效绿旗兵弁恇怯恶习。自罹重辟。且日前降旨、将任承恩革职拏问时。其陆路提督员缺。朕因郝壮猷收复凤山。尚为出力。曾谕令常青查明。如果郝壮猷堪胜提督。即行奏明候朕简放。今伊于贼匪复犯凤山时。既不能先事防御又不能督率弁兵。奋勇杀贼。潜回郡城。似此畏怯幸生之员。若不明正典刑。其何以肃戎行而昭军纪。常青接奉此旨。即将郝壮猷、在台湾郡城传集众将弁。将伊正法。并将前旨本欲用为提督。及现在又因其弃城潜回。是以按军法从事各缘由。向其宣谕。俾知赏罚分明。祸福惟其自取。郝壮猷即身伏刑诛。亦当死而无怨。其派往接应。及城内各官兵。又皆何往。并著常青查明据实参奏。至瑚图里身系满洲。前于贼匪滋扰凤山时。因兵丁冲散。该参将遂乘马驰至郡城已有应得之罪。第念其究因仓猝兵散所致。与自行脱逃者有间。是以仍令带罪效力。今据黄仕简奏、该参将又于山猪毛地方。被贼拦截。不能过溪。若系贼人踞守溪河险隘。尚属可原。倘竟系该参将畏惧贼势。借词躲避。亦如郝壮猷之逃回。则其罪更无可逭。著常青、即查明一面奏闻。一面将该参将正法示众。此事总由黄仕简、任承恩二人。一南一北。互相观望。以致各镇将效尤玩误。久稽蒇事幸而朕洞烛几先早令常青往台湾督办。得以及时整顿。设朕亦不豫为筹及。直迟至此时。始派常青前往该处无人统率而黄仕简又以病躯懦怯。诸事瞀乱或竟至堕贼术中。为其所掳。更属损失威重。尚复成何事体。现据常青将该提镇等罪状查明参奏。并自请议处除郝壮猷应行正法及黄仕简、任承恩拏问之处。另经降旨外。柴大纪普吉保、姑念其从前奋勉。现令带罪自赎。暂著从宽交部严加议处。以观后效。常青从前率据黄仕简等咨报。冒昧入告咎亦难辞。但念其远隔重洋。未能得知确信。且该督现在台湾督办。本日奏到各摺。悉合机宜。常青著加恩免其议处。该督自当益加感激思奋。妥速筹办。昨据李侍尧奏、所调粤省兵丁四千名。抵闽时即陆续配渡。现有添派闽省驻防、及内地官兵。共三千余名。交恒瑞、蓝元枚分带前往。各兵未到以前。与其闲住待兵。常青应就台湾现有官兵。选派精壮者。先令前赴郡城附近处所。或南路凤山一带。将窜聚贼匪。扫除净尽。廓清后路。指日官兵云集会合剿捕。直捣贼巢更无返顾之忧。料此么＜麻骨＞草窃无难一鼓歼擒。此事现交常青督办常青即著授为将军。恒瑞蓝元枚、著授为参赞俾事权归一。军威益振。以期迅奏荡平。绥靖海疆。将此通谕中外知之　　

○又谕前因李侍尧奏、南北两路提督。各有牵掣。不免坐费时日等语。已降旨将任承恩革职。拏交刑部治罪。黄仕简、彻回厦门候旨矣。此次台湾逆匪林爽文等。纠众滋事任承恩亦奏请前往。朕意即以任承恩不应同赴台湾。亦恐水师非其所辖。呼应不灵。未免掣肘。转于剿捕无益。但因任承恩业已登舟配渡。多一人。或可得一人之益。是以未令转回。讵伊二人抵台湾后。并不亲临行阵。定期会攻。一南一北。互相观望。果不出朕所料。以致贼匪日久蔓延。迄今未能扑灭。其玩延贻误。厥罪维均即或黄仕简、因年老患病。不能亲身带兵。及任承恩到彼后。不能不零星堵御。抑或贼匪众多兵力实不敷剿捕之处。伊二人早应随时据实直陈。候朕指示筹办。乃伊等并无一字奏及。是其种种贻误。实无可置喙。而黄仕简、系水师提督台湾乃其专辖。现在剿捕事宜又经朕特交督办。乃安坐郡城。漫无筹画。伊尚如此畏葸因循。更无怪任承恩之意存推诿。其罪视任承恩为尤重。任承恩、既经革职拏问。黄仕简、亦难宽宥。昨已降旨将黄仕简彻回内地。俟伊到厦门时著李侍尧、即传旨将伊一并革职。拏交刑部治罪。若论黄仕简、任承恩、贻误紧要军务之罪。均应按律即行正法。朕办理军务。信赏必罚。而于畏葸退缩者。尤必重加惩治。故能纪律严明。将士用命所向克捷。厎绩成功。今黄仕简、任承恩、恇怯贻误。若在他人。必当正法。但念黄仕简年老又系病后。且伊从前办事。尚属黾勉受恩最久。所有公爵。系伊祖所立功绩。自应承袭即照黄仕简从前原奏。令伊长孙黄嘉谟承袭至任承恩、系任举之子。任举前在金川出兵时。打仗受伤阵亡。其长子又以巡捕营游击。因救火得伤身故。亦无子。任承恩现无子嗣。若将任承恩正法。是任举临阵捐躯。竟至绝嗣。朕心实有所不忍。黄仕简、任承恩、俟到部时。该部自当照例定拟具奏。然均可加恩贷其一死。所有福建水师提督员缺。著蓝元枚调补。其陆路提督员缺。自当于台湾总兵内擢用。柴大纪于林爽文滋事。不能豫为防范到诸罗后。又不进剿斗六门贼匪。本不当复邀升擢。但念其防守郡城。尚为奋勉出力功罪自不相掩。所有陆路提督员缺。著加恩令柴大纪暂行署理。以观后效。　　

○谕军机大臣等据常青奏、到台湾后。查明官兵迟误据实指参。及添调兵丁情形。所办俱合机宜惟任承恩身为提督。乃畏葸不前既不驻劄彰化县城。以逼贼巢又不与柴大纪夹攻斗六门。其罪奚辞岂可复留该处。再令带兵。仍滋贻误著遵前旨、将任承恩解京治罪。至郝壮猷所遗海坛镇总兵员缺。著常青于现在带兵将备内。详加体察实有奋勇出众人员。则不拘阶级之崇卑。即奏请破格超擢以示奖励。至常青现在飞咨添调本省、及广东浙江兵、共七千名俱由鹿耳门进口会集。粤东潮、碣二镇兵丁。前据李侍尧等奏、业经檄调四千名。已较常青所调者。多一千名于三月十六日。自粤省分起起程。即可陆续到彼。至浙省兵向来柔懦。更逊闽省且距闽稍远。此时徵调。亦缓不济急。著传谕琅玕、竟可停止派拨。现于常青原调兵数。步止少一千名。朕思福建驻防满兵。虽不能如京师健锐火器等营劲旅。所向无前究属心力坚定。较之绿营恇怯。尚为得力。况常青曾任福州将军。驻防兵皆其旧属。呼应自灵。著恒瑞于满营内。挑选一千名。并派得力之协领、佐领等官。分起管带。恒瑞即亲身统领。前赴台湾。会合进剿。所有兵丁口粮配渡各事宜。即著徐嗣曾妥为料理。其福建续调之绿营兵二千名。即著蓝元枚、亲身统领。前往台湾会剿。内地亦不可无提督弹压。所有水师提督事务。著漳州镇总兵常泰、暂行署理。现在粤省添调兵丁四千名。及本地续调之内地官兵。自己陆续至厦门会齐。著李侍尧妥速料理。即令其配渡。常青于新调官兵未到之前。固不宜冒昧轻进。然坐待稽延。恐贼匪又生别计。亦非良策。自应将现有官兵内、详加挑选。择其壮健者。派令奋勇将备带领。先至南路凤山一带。搜捕贼匪逐一歼除净尽。俾后路肃清。将来大兵往北攻剿。不致有反顾之虑。较为妥善至凤山驻守兵丁三千余名何至遇贼即行溃散。现据常青奏先后奔回之兵。止存四百余名。余兵皆向何往。岂有俱从贼之理。著常青俟事定后。严查为首之人。从重办理。其现在退回之兵。按照兵法。俱应概予骈诛。但念人数众多。究系领兵将弁。不能首先奋勇。以致兵气不振姑暂贷其一死。著常青、明白晓谕该兵丁等。令其激发天良奋勉自效。　　

○壬寅。上诣南郊斋宫斋宿。　　

○谕军机大臣等、据李侍尧奏、于浙省原调兵三千名外。再增调兵一千名一节。浙省兵丁懦弱。朕南巡时。阅看浙兵与闽兵角艺。即形畏怯。况现在台湾贼匪。皆系闽人之剽悍者。闽兵攻剿。尚不能胜。何况浙兵更不如闽。调往协剿岂能得力。是以昨据常青奏调。已传谕琅玕停止。今据李侍尧奏、为海疆紧要。存兵无多。请于浙省派拨。所奏亦是。此项浙兵。止可分拨内地海口。各营协防若以之进剿。自不若本省兵丁为得济。自应遵照所降谕旨。在闽省各营。先行抽拨。其浙兵到闽时。竟留于内地防守。至李侍尧请调浙省兵丁四千名。较之常青原调浙兵数目。已多二千名。昨又经朕筹及闽省驻防满兵。自较绿营为优。则此一千满兵。抵浙兵二千。况系常青旧属。已谕恒瑞拣选一千名。带往会剿此时李侍尧、止须调浙省三千名。自属敷用。浙省温衢地方。距闽较近。该处兵丁。在浙省中、稍为强健。著琅玕、陈大用、即于该二镇所属各营。拣派兵丁三千名。速赴闽省。交李侍尧酌量派拨。至李侍尧奏、鹿仔港一路现经常青调去普吉保兵一千六百名。分往诸罗。恐任承恩兵单力薄。不能支持等语、所虑亦是。但任承恩种种玩误。漫无调度。即留该处。亦终不能得力。昨已降旨、将蓝元枚授为参赞。带领闽兵二千。前赴常青处会剿。今思常青既有粤兵四千。并驻防满兵一千。及存城各兵。足敷进剿。其蓝元枚所带兵二千名。竟著由蚶江配渡前赴鹿仔港蓝元枚到彼接代后。将任承恩送回内地。即行拏问解京。再常青奏、贼匪攻得凤山。乘势来犯府城已到十里之外。是其自来送死。虽闽兵甫经失利。不足倚恃而常青可以简其精壮。鼓其勇气。未始不可以逸待劳。设法堵截剿杀。亦足破贼人之胆。该将军接奉此旨。即将如何杀退贼匪之处。迅速奏闻。　　

○　　

○癸卯。常雩。祀天于圜丘。上亲诣行礼。　　

○幸圆明园。　　

○甲辰。军机大臣等议覆、四川总督保宁奏称。武职绿营千总一项。向例凡遇卓异、豫保俸满及边俸年满、六年留任等项。均须送部引见。逮奉旨推升。分别推题得缺。如已逾三年。又须送部引见。即未推升得缺。而届满六年。亦须再行引见。是千总一项。例应引见之处。较文职佐杂为多。该弁等出身卒伍。家计非饶。长途往返维艰。请仿照文员佐杂之例。先行咨部注册。俟推题得缺。再行送部等语。查千总虽微末员弁。而一经升转。即为将备。即仅予留任者。亦有训练操防之责。如将应行引见各员。概行停止。至升用时始行引见。是保送者尚有引见之期。而留任千总。即历俸多年。终不调取。行之日久。该督抚或有迁就姑容部中无从稽核。应请嗣后无论边疆、内地各项千总。统以引见一次为定。如俸满保送。留任改为保送。及豫保、卓异各项千总。应行分别题推营卫。请旨钦定者。均照旧例引见。其俸满仅予留任。既不即行升用。可暂停送部。若至二次甄别。仍系留任。其中难保无滥竽恋栈。应仍令送部引见。至卓异在俸满后。并甄别拔置题补即用。及仍留候升各项千总。业经引见之员。均毋庸再行送部。至升用守备时。该督抚提镇秉公验看人才弓马。如有改变。即行参劾。若堪以胜任。即发给凭劄。令其赴任。仍出具切实考语。报部存案。该督抚等倘草率办理。别经查出。照徇庇例。降三级调用。不准抵销。得旨、此项保送千总。升用守备时。若仅交督抚提镇、验看咨部不复调取引见。如该督抚等、果能秉公考验。将衰劣者、据实参劾。固可将原保之督抚提镇议处。第恐该弁升任后。各该督抚提镇、彼此瞻顾。虽经看出该员年力已衰。或弓马平常。虑原保各上司。因此被议。不免有官官相护之见。致衰庸之员。仍得恋栈。不可不防其渐。嗣后保送千总。升用守备者。著于抵任三年后。仍即令出具考语。来京引见一次。在该员久经迁擢。廉俸自比千总微员稍优。无虑拮据。如此内有督抚提镇、验看不实经朕看出者。即将原保、及升任后姑容之督抚提镇。一并照徇庇例。严加议处。如此办理。则各督抚等恐干议处随时留心参劾。衰劣者自揣难邀留任。当必及早引退。其年力壮盛者。引见时、如果人才出色。并可量加升擢。该员等知上进有阶。亦不惮于跋涉。庶于优加体恤之中。仍遇精明考核之道。立法更为。周备著为令。　　

○乙巳。谕、今春以来。热河地方谷价较昂兵丁生计。不无拮据。著施恩借给看守避暑山庄之千总、兵丁等、一年钱粮。自明年起作为三年扣完。　　

○谕军机大臣等、据兰第锡奏、微山湖水。现深六尺一寸有余。并委原任河道沈启震、查勘运河西岸。疏浚河渠情形。酌修涵洞。暨开通道沟田渠各事宜二摺。同日又据毓奇奏、本年微山湖水甚弱。必须撙节启放。计算将来船抵八闸。虽敷浮送。实不能远注下游等语。微山湖为济运水柜。今湖水甚弱。不能远注下游。自应及早办理。以期收蓄转输。但兰第锡所请疏浚之处甚多。朕亦未曾经历其地。事关济运。不可不详加确勘。此内地方。俱在河南、山东两省境内目下距伏汛止有六十日。为期已迫。著传谕兰第锡毕沅、长麟、接奉此旨。兰第锡往两省适中处。毕沅自河南而东。长麟自山东而西。履勘应疏应浚处所。将沈启震所勘各工。是否实系应办。及此外有无应行添办。于运道有裨之处。悉心妥酌。一面绘图贴说。据实具奏。一面即确估兴工。派员办理。但所办工程。道路绵亘。段落繁多。若仅交沈启震督办。恐一人不能照料。且地方非其所辖。亦恐呼应不灵。除河道已经兰第锡派出沈启震外。著毕沅、长麟、即各于本省道员内。择其明干能事者。各派一员赴工。会同沈启震督办。该抚等俟派出道员到工后。再行回省。务于伏汛以前。赶办完竣。如式验收。以冀大雨时行之际。源源挹注。使微湖存水。速符定制。重运得资浮送。又据兰第锡奏称、此内有向系民修之工。现分饬地方官。劝用民力。妥为疏浚等语。豫东二省、俱系前岁灾歉之余。民力未能宽裕。且现在应办工程既多。若俟劝谕办理。未免缓不济急。著传谕该督抚等。将此次凡系民修之工。即先动帑兴修。俟完竣后核明动项若干。将来尚可分年带徵补项。以纾民力如动项过多。或遇年岁不能十分丰稔。民力拮据。未能依限完缴。并著该抚等据实奏明。候朕降旨豁免。朕于国计民生所关。从不稍存靳惜。该抚等当善体朕意。妥协经理也。　　

○丙午。上御勤政殿听政。　　
</div>
    <div class="pagination">
<a href="清实录乾隆朝实录_page1629.html">上一页</a><span>...</span><a href="清实录乾隆朝实录_page1625.html">1625</a><a href="清实录乾隆朝实录_page1626.html">1626</a><a href="清实录乾隆朝实录_page1627.html">1627</a><a href="清实录乾隆朝实录_page1628.html">1628</a><a href="清实录乾隆朝实录_page1629.html">1629</a><span class="current-page">1630</span><a href="清实录乾隆朝实录_page1631.html">1631</a><a href="清实录乾隆朝实录_page1632.html">1632</a><a href="清实录乾隆朝实录_page1633.html">1633</a><a href="清实录乾隆朝实录_page1634.html">1634</a><a href="清实录乾隆朝实录_page1635.html">1635</a><span>...</span><a href="清实录乾隆朝实录_page1631.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
