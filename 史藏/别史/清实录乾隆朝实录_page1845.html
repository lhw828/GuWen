<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1845 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1845 页/共 1860 页
  </h1>
  <div class="content">
   大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十六


大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。九月。甲子。遣官祭都城隍之神。　　

○谕军机大臣等、本年秋收分数。各省陆续将次报齐。惟甘肃、云南两省。至今尚未具奏。虽滇省距京较远。甘肃气候稍迟。该督抚等、若俟各州县报齐实数。再行入奏。未免稍需时日。但现在节气已过霜降。秋粮早经收割。其约得几分。无难牵算而知。著传谕秦承恩、江兰、即速查明。据实速奏。毋再迟缓。　　

○又谕、据苏楞额奏季报销盐实数一摺。内称湖广夏季分照额销足外计溢销盐四百引。江西夏季分照额销足外。计溢四引。至淮南食盐口岸。并安庆、池州、太平三府。本年夏季少销盐二万一千二百十七引等语。每季盐引。自应实力妥办。以期畅销。本年夏季分。湖广、江西、祇溢销四百四引。而淮南、及安庆等府、额销引盐。竟缺至二万余引之多。虽盐觔销数。系按年牵算。但似此逐渐递压。岂不复至堕销。且淮南、安庆、池州、太平等处。俱系该盐政驻劄附近地方。尤易稽察。如果地方官实力督销。何至短销二万余引之多。著传谕苏凌阿、会同苏楞额、即将淮南口岸。并安庆、池州、太平三府。夏季报销盐引。因何短销之处。据实查明覆奏。并严饬地方官实力妥办。务期按季销足。毋得再有短缺。致干咎戾。　　

○又谕曰、吉庆奏、查明参将李鉷船只。因炮炸损坏。尚无装点捏饰情节。请将李鉷交部议处。兵丁责革等语。已交部照例办理矣。至摺内称盗匪自八月内。在南策门石塘等洋面。连被官兵打沉船只。伤毙多名。畏惧逃避外洋等语。水师恶习。往往捏词禀报。所云打沉盗船一只。尚未必属实。何得辄称连被字样。据奏现值连日南风。恐盗匪乘风北窜。已飞饬舟师自南赴北。探踪追捕等语。此时浙省要务。莫过洋盗。今所获几何。该抚当随时速奏。并督饬将弁、奋力严拏净尽。以靖洋面而安地方。毋得视为海捕具文。日久生懈。将此谕令知之。　　

○乙丑。谕、昨孙士毅奏、廓尔喀军需各款内。有民间帮贴一项。随交该部详查向来有类此奏销与否。兹据军机大臣查奏、上次平定金川案内。即有里民自行帮贴一款。系为资给加价加赏、及回空口粮之用。此次进剿廓尔喀。口内口外、安设汉番各站。里民等以募夫冲寒远涉请照金川用夫之例。情愿自行帮贴等语。国家百数十年以来。除地丁正赋钱粮而外。并无加赋力役之征。即节次办理军务。所有运送粮石军火脚价等项。无一不动用正项帑金。从未有一草一木。派及闾阎之事。此必系从前办理军需局员。滥行给与。分肥沾润。又虑无处开销。设为此等名目。以便浮冒派累地步。若云里民情愿帮贴。即当输供恐后。何以复有民欠。尤不可信。朕于蠲赈及河工海塘等事。所费国帑亿万。从无靳惜。即前此征剿金川豁免之项。亦不下千余万。岂肯因此些微军务。任令地方官累及穷檐之理。所有此次办理廓尔喀军需项下民欠银八十九万余两。即著该部行文孙士毅。于承办之督抚司道、及局员名下摊赔。如果不能。朕加恩酌免。未尝不可。毋得再向里民徵收。该署督接奉此旨。即遍贴誊黄。俾家喻户晓。如有不肖州县胥役。仍行私自徵取者。一经查出。加倍治罪。嗣后并永行禁止。以示朕体恤小民。核实军储至意。　　

○又谕、黑龙江将军员缺。著永琨调补。图桑阿、著授为正白旗汉军都统。调补乌里雅苏台将军。图桑阿接奉谕旨。将将军印信交副都统署理。由彼驰驿赴乌里雅苏台任。永琨交代图桑阿后。亦即由彼驰驿赴黑龙江任。俱不必来京请训。西安将军员缺。著恒瑞调补。所遗绥远城将军员缺。著乌尔图纳逊补授。其察哈尔都统员缺。著博兴补授。博兴遗缺。著调特克慎往库抡驻劄办事。特克慎遗缺。著调策巴克往西宁驻劄办事。策巴克现在出差。俟伊回至西宁。特克慎交代后。再赴库抡更换博兴。博兴至张家口。乌尔图纳逊交代后。再赴绥远城将军任。永琨系朕之侄。最近宗室。想应顾惜体面。至黑龙江时。务须痛惩陋习。实心办事。　　

○又谕曰、都尔嘉前在黑龙江将军任。因拣选官用貂皮。贱价收买。希图便宜。复向伊亲随马甲索取皮张。殊属不堪。著即将伊革职。交军机大臣另行审讯定拟外。所遗右翼前锋统领员缺。著景熠补授。景熠所遗员缺。著特成额补授。　　

○谕军机大臣等、据福长安等奏、舍尔图所控之案。查讯大半俱实等语。此事殊堪骇异。将军大臣等、于地方相沿陋习。理宜剔除。舒亮等踵循流弊。滥行勒索。实属不堪。舒亮、安庆、那彦泰、舒通阿、俱著革职拏问。交福长安等严讯定拟具奏。又另片奏、审出那彦泰于官兵俸饷内私扣银二千两。据供、现因楚省用兵。恐调该处官兵。意欲存此以备兵丁整装之用。其为托词狡饰无疑。伊诚欲如此办理。何不先禀将军副都统、及与诸协领商酌耶。况盛京吉林地方。皆有官兵。何不如是备办。看来那彦泰显有侵蚀之意。兹因事发。故如此饰词狡供耳。务须严究实情。从重治罪。至那彦泰、舒通阿、父子一同承办事务。系由何任将军如此办理。朕询之都尔嘉。据称、伊在彼时。并未令其一同承办事务。都尔嘉所奏是否确实。难以遽信。著一并传谕福长安等、将何任将军令其同办事务之处。查明据实具奏。总之此等恶习。皆历任将军大臣等酿成。自当彻底剔厘。即如拣选貂皮。该将军大臣设有衙署。尽可拣择。乃于阅兵地方另设棚座。不过欲藉此将所用木植。浮冒入己耳。福长安等务当留意查察。将此易滋弊窦之事。尽行剔除。另定章程。至舍尔图所控之事。若尽属子虚。自当反坐。今所控八款内已有六款得实。虽尚有二款属虚。不得谓之无罪。但系案内、较轻事件。即拟以冒昧控告之罪。已足蔽辜。朕君临天下。于一切政务。惟视其事之重轻。从公办理。从未有所袒庇。福长安等接奉此旨。惟当仰体朕意。务使两造心服。秉公据实办理。不可稍存袒护。致有屈抑　　

○兵部以武会试中额请。得旨、这考试、汉军取中一名。直隶取中七名。陕甘取中六名。广东取中三名。河南取中一名。山东取中四名。江苏取中一名。安徽取中一名。山西取中一名。湖北取中一中。湖南取中一名。四川取中一名。广西取中一名。福建取中一名。浙江取中一名。江西取中一名。云南取中一名。贵州取中一名。　　

○丙寅。谕、本年系停止勾决之年。军机大臣会同刑部、将秋审朝审各犯情罪尤重者。照前例摘叙案由。请旨另勾。缮摺具奏。朕详加阅看。内官犯六名。情节皆不至甚重。著仍牢固监禁。俟丁巳年秋审时。再行核办外。其常犯张保德、周渭振、庞割耳、潘样奉、麦道荣、赖生登、刘友才、波慎、李茂贵、唐氏、李志贵、蒋云、周贵、李万成、洪施、张憨、侯兰、严德荣、张祥、马农、查雷、李亨文、马氏、严玉章、方唐孜、武潮陇、刘玉兰、董遥、夏法凌、刘氏、苏三、或窃匪逞凶拒捕。或因奸谋死本夫。或连毙二命。或故杀幼孩。核其情节。均法无可宽。著照拟即行正法。　　

○又谕、理藩院左侍郎员缺。著奎舒调补。所遗右侍郎员缺。著特克慎补授。特克慎现在库抡出差。未到之前。著内阁学士富俊署理。　　

○谕军机大臣曰、福康安、和琳、现筹会集官兵夹攻。尚略需时日。然据奏永绥、隆团、小凤凰营等处各寨。陆续出降。又据毕沅等奏称、乾州、保靖、永绥、永顺等属二百二十七寨。诣行署乞降。连前已共有三百七十七寨。现在妥为抚绥等语。降苗投诚日众。贼势愈孤。况新调粤西兵丁。俱已到营。兵威壮盛。此次贼匪纠众扑营。又连被官兵大加歼戮。其势更形穷蹙。看此情形。贼首吴半生等、指日即可成擒。惟朕盼捷之怀。益增萦望耳。福康安、和琳、此次廓清后路。调度得宜。而在事将弁等、俱各奋勇出力。著加恩赏给福康安、和琳、碧霞＜王厶＞带各一副。磁搬指套各一个。葫芦大荷包各一对。小荷包各四个。并赏给额勒登保、德楞泰、花连布、袁敏、苏灵、那丹珠、豁隆武、常明、火镰各一把。磁搬指套各一个。大荷包各一对。小荷包各二个。以示嘉奖。又据奏、访闻降苗陇八会、陇乔六二名。先曾到营投顺。嗣复通同逆苗引路打仗。随密派弁兵擒缚。凌迟处死等语。陇八会、陇乔六、既经降顺。乃心怀反侧。仍敢潜行通同逆苗。为之引路。实为狡谲可恶。经福康安等密拏惩办。不至堕其术中。所办甚好。此时正在设法擒捕贼首之际。自不得不剿抚兼施。但此等降苗。真心投顺者。固自不少。而中怀叵测者。恐亦所不免。福康安等仍宜加意防范。而后路旁径。尤关紧要。务宜布置严密。不可稍涉大意。至贼匪屡经官兵痛剿之后。穷蹙已极。何以鸭保、平陇、各寨添集逆匪。尚有五六千人之多。此系从何而来。可见贼匪纠约谋逆。已非一日。断不起自上年冬间。况此次逆匪纠结滋事。蔓延黔楚蜀三省地界。相距辽远。若非豫有成约。何以能同时肆逆。而负嵎抗拒。党与又有如此之多。必系一二年前。彼此商定如何纠众。如何起事。并官兵追捕紧急。如何藏匿抵拒。著传谕福康安、和琳、于擒获活贼首逆时。将以上情节详细究讯。据实具奏。　　

○以吏部尚书保宁、为伊犁将军。调宁夏副都统达明阿、为齐齐哈尔副都统。以青州协领双喜、为宁夏副都统。　　

○丁卯。上御勤政殿听政。　　

○谕军机大臣等、乾州前此被贼攻陷后。其同知、巡检、俱已被戕。游击陈纶、身受枪伤。经兵丁救护得生。送至辰郡。已加恩赏给参将。此外同城尚有何员。作何下落。该游击经兵丁救出。其跟随之兵丁。若系被贼戕害者。自当查明予恤。但内中有无溃散旋经脱出者。又该处尚有存城之兵。是否阵亡、溃散降贼。再乾州被贼攻据时。该处百姓为贼匪逼胁。附和从逆者。自所不免。此等小民无知。且人数众多。自难逐一查办。其城中自必有举贡生监、及乡绅等。身列衣冠。非乡愚可比。若有甘心降贼者。不可不究明查办。著福康安、和琳、于收复乾州后。即行详细确查。倘有顺从贼匪。随同抗拒官兵者。必当按律办理。以示惩儆。　　

○戊辰。谕、据伊桑阿奏销库车粮饷军械一摺。内有兵丁演习鸟枪。需用铅丸一项。此等演放鸟枪。需用铅丸。特为兵丁练习准头。故例准开销三分。必实将铅丸装入演放。方得准头。若并未装入。止放空枪。仍开销铅丸。不但于事无益。反滋侵蚀之弊。著饬交各处将军大臣等。嗣后兵丁演习鸟枪。务须将铅丸装入。毋得空放。虚应故事。徒滋冒销。　　

○又谕、据庆怡奏、归化城蒙古佐领拉什巴勒珠尔、将逃奴温齐巴依凌迟处死。现将拉什巴勒珠尔等、拟罪具奏等语。拉什巴勒珠尔拏获逃奴。并不报官按例治罪。私行捆缚凌迟。残暴已极。若仅照庆怡所请。将拉什巴勒珠尔革职。鞭责一百。不足蔽辜。拉什巴勒珠尔、著革职交庆怡重责八十板。即由彼带销发往广东、给满洲兵丁为奴。以昭炯戒。　　

○调镶蓝旗蒙古副都统富色铿额、为镶白旗满洲副都统。以内阁学士富俊、为镶蓝旗蒙古副都统。　　

○己巳。谕曰琳宁等奏、盛京所属金州、熊岳、锦州等三城界内。宝石山等四百余屯地亩。六月以后。未得透雨。高阜处所。田禾未能秀穗结实等语。金州、熊岳、锦州等处界内屯地。因夏间缺雨。所种禾稼收成歉薄。虽属一隅偏灾。该旗民等生计未免拮据。业经琳宁等先行动支仓米。借给一月口粮。尚未足以资接济。此外如有应赈应免、及缓徵各事宜。著琳宁等酌量情形。据实奏闻。妥协办理。毋致一夫失所。以副朕轸恤旗民至意。　　

○又谕、据福长安等奏、审明舍尔图所控之事。分别定议具奏。舒亮、安庆、身为将军副都统。并不洁己奉公。胆敢任意勒索貂皮等物如许之多。甚属鄙陋不堪。舒亮、安庆、著即行锁拏。交策巴克押解来京。交宗人府军机处刑部大臣等。分别从重治罪。那彦泰迎合将军。授意舍尔图等。令其馈送如许貂皮。私凑银两并胆敢藉辞豫备出师、坐扣钱粮二千两。实属不法。那彦泰著即照所奏定拟绞候。舍尔图职任总管。纵有屈抑之事。亦当遵例差人赴部院各大臣前控告。乃任意差遣齐三等、于朕前越诉。甚属违法妄为。舍尔图著照福长安所请。革职发往伊犁充当苦差。齐三、蒙库瑚图灵阿、听信舍尔图之言。即前来首告。实属冒昧。若仅拟枷号。不足以示警。齐三、蒙库瑚图灵阿、亦著发往伊犁充当苦差。保宁现在前赴伊犁任所。著将舍尔图、齐三、蒙库瑚图灵阿、即交保宁押解。由该处带赴伊犁地方。严加管束。至从前用贱价采买貂皮。令跟随兵丁交纳皮张等事。皆系都尔嘉作俑。明亮复行效尤。甚属非是。除已经降旨。将都尔嘉、明亮革职外。仍交该部衙门一并治罪。琳宁、恒秀、虽仅将棚杆变价。貂皮系给价采买。然不能整顿积习。亦难辞咎。琳宁、恒秀、著一并交部议处。余著照所请行。寻议、舒亮、安庆、应照监临官吏强索所部财物。计赃准枉法论。仍从重照实犯枉法赃八十两以上律。拟绞监候。秋后处决。都尔嘉、应照监临官吏低价买物。计余利准不枉法罪止满流律。杖一百。流三千里。从重发往伊犁效力赎罪。明亮、应于都尔嘉罪上减一等。杖一百。徒三年。从重发往乌噜木齐效力赎罪。琳宁、恒秀、应照溺职例请旨革职。查恒秀、前于另案革职。定拟绞监候。蒙恩释放。应请仍交宗人府圈禁。俟将旧欠官项银两缴清后。再行释放。得旨、舒亮、安庆、依拟应绞。著监候秋后处决。琳宁著即革任明亮不必押解来京。著于路过乌噜木齐时。即留于该处效力赎罪。余依议。　　

○又谕、正红旗汉军都统员缺。著德明调补。所遗正红旗满洲都统员缺。著八阿哥仪郡王补授。保宁现补授伊犁将军。镶黄旗汉军都统员缺。著庆桂调补。其所遗镶蓝旗满洲都统员缺。著十一阿哥成亲王补授。现在总谙达乏人。八阿哥、十一阿哥、系众阿哥长辈。易于约束八阿哥、十一阿哥、俱著授为总谙达。务须尽心教导。善为约束。　　

○又谕、现在舍尔图所遗打牲总管员缺。应于齐齐哈尔城协领内。拣选人明白能办事者一员。交秀林、永琨、二人商同拣选。照例保题引见补放。　　

○谕军机大臣曰、宜兴等奏、云南委员叶道治、押运癸丑年加运二起京铜。除在湖北巴东县遭风沉溺外。已全数交局等语。查上年十一月内。据汪新奏、该委员在归州地方沉铜五万一千六百七十斤。经该州知州多雇水摸。全数捞获。巴东县地方沉铜五万一千六百七十斤。亦经捞获三千二百三十斤等语。当经降旨。令将全数捞获之归州知州王钟岳、咨部议叙。其巴东县沉溺未获铜觔。上紧设法打捞。以期速行全获。迄今几及一年。此项沉铜。虽据惠龄奏、续获一千三百三十二斤。为数甚属有限。著传谕惠龄、趁此水尽潭清之候。严饬所属。多雇人夫。实力打捞。毋任隐匿偷买。方为妥善。　　

○又谕曰、长麟等覆奏缉拏洋盗。及严讯周经一摺。仍属空言无益。已于摺内批示矣。伍拉纳、浦霖、在督抚任内。于械斗毙命重案辄敢袒庇属员。抽换原卷。于通省亏空。则代为隐瞒担承。且于藩司放赈时。以银易钱。将多出余银。任听藩司代周经垫补库项。而周经以微末库吏。伍拉纳、委心任用。种种欺饰弊混。若非平日听受嘱托。扶同舞弊分肥。何肯代为担此重大干系。节经降旨指示驳诘。至为详尽。长麟等自应遵照。提集案证。并遍为察访。无难水落石出。迅速覆奏。乃本日所奏。并未切实严问。仍属虚词。岂此等敷衍之摺。便可塞责回护前非耶。著再传谕该署督等、遵照叠降谕旨。迅即逐款审明。据实速奏。毋得再有支饰。自干咎戾。　　

○又谕曰、景安勒保奏、查审寿阳县民人白怀珠等。控告私砍方山树株。分别定拟一案。已交该部议奏矣。此案吴时翠等、因欲修葺庙宇。呈请伐树变价兴修。虽方山本非封禁官山。其所砍树木。俱在本山地亩界内。并无官吏串同分肥之事。但此等山地树木林立。翦伐成髡。殊觉可惜。若不径行封禁。恐将来射利之徒。又复藉词呈请砍代。致滋讼端。所有该处山木。竟应永远封禁。以资蒙茂而杜争端。方为妥善。将此传谕蒋兆奎、景安勒保知之　　

○钦差户部尚书福长安等条奏布忒哈打牲处事宜。一、向来打牲人丁应交貂皮。该总管拣员。径解京城后因索伦达呼尔。改归黑龙江将军等管辖。将拣选贡貂。奏改由齐齐哈尔城解送贡面官员、顺便解送热河。打牲官员不复解送。将赏赐银两。即由齐齐哈尔城发给解送官兵。伊等不得赏银。未免向隅。请嗣后将貂皮仍解齐齐哈尔城。令将军等公同拣选。按等编号。仍由打牲总管副总管内派委一员、带兵十名。由驿解送热河。交总管内务府衙门。赏银即给打牲官兵。并由齐齐哈尔城官员内。派员一同护送。饬该将军酌给帮贴银两。一、打牲地方每年所捕貂皮。全送齐齐哈尔城。于三十里许搭棚。将军等前往选看。棚内木植柳条。官员收作柴薪。陋规己久。请嗣后令打牲总管等。将貂皮送将军衙门。率协领等拣选存库。解送时再交解员。无庸搭棚验看。至打牲人等。每年交貂会盟。俱将伊等妻子带来。且客商云集。伊等一年所用之物。全赖此次置买。应请照旧办理。一、数年来拣剩貂皮。将军等多以贱价购买。逐年滋弊。请嗣后拣剩貂皮。照例编号。尽数交该总管、听其售卖。愿卖者、准将军副都统官员。依时价购买。有贱价勒买者。以违例论。从重治罪。一、打牲地方殷实人等。现在将军副都统衙门。陆续挑取一百四十余名。作为随甲为数太多。今酌定将军留二十名。副都统留十名。每年遇有行围及会盟之处。令其当差。余俱驳回本旗当差。得旨、据福长安等将打牲乌拉拣选貂皮旧例。改拟具奏请旨等语。但此内拟定由打牲乌拉殷实人家出派将军跟随二十名。副都统跟随十名之处。尚不妥协。伊等游牧地方。去城较远。平日并不在衙门当差。不过每年行围阅兵之际。听候差遣。遂假藉虚名。令伊等交纳皮张。成此恶习。所有此项跟随人等。均应裁汰。俟将军大臣等行围之时。再由打牲乌拉人内暂挑数名。跟随操练。至平时、福长安等所定将军跟随二十名。副都统跟随十名。俱著就近由齐齐哈尔城内挑取。所有远方城庄居住之人。著永远停其挑取。余照所奏行。　　

○庚午。谕、据苏凌阿李奉翰等、前后奏报、黄河秋汛安澜。工程平稳各摺。览奏深为欣慰。本年黄河水势。自六月以来。间有长水处所。节经该督等将埽坝紧要各工。随时修护稳固。溜势平定。现在已过霜降。河流顺轨安澜。苏凌阿、兰第锡、李奉翰、俱著交部议叙。其在工出力人员。亦著该督等查明。一并咨部分别议叙。以示鼓励。　　

○辛未。上诣恩慕寺、恩佑寺、行礼。　　

○皇太子奉上命恭诣泰陵、泰东陵、行礼。　　

○谕、前经降旨普免天下积欠。令各该督抚查明具奏。节据各该督抚等查奏各省未完积年地耗正粮等项。共银一千七百十余万两。粮谷米豆等项三百七十五万余石零。俱已加恩全行豁免。内奉天、山西、四川、湖南、贵州、广西等省。向俱年清年款。并无积欠。朕临御六十年。普免钱粮四次。漕粮三次。其余水旱偏灾。蠲赈兼施。所费帑金不下万亿。所以藏富闾阎。为小民谋生计者。无微不至。此等年清年款省分。小民踊跃急公输将恐后。今转以并无积欠。未得一体邀恩。不足以昭平允。所有奉天、山西、四川、湖南、贵州、广西、向无积欠六省。俱著加恩于下年正赋宽免十分之二。该督抚等务宜董率所属。均匀减免。酌定章程。报部查核。以副朕闿泽平施。有加无已至意　　

○甲戌。上诣大高殿、寿皇殿、行礼。　　

○还宫。　　

○乙亥。孝慈高皇后忌辰。遣官祭福陵。　　

○谕、御史寇赉言奏请令各省趁此丰年。皆买补仓谷。并照定例加一成采买一摺。所奏不晓事体。各省常平仓谷。遇有平粜赈济动用之处。自应乘时买补。以归实贮。即如本年丰收省分居多。现在山东等省奏请采买。并声明若时价稍昂。即停止买补免致小民有食贵之虞。朕复恐地方官先将粮价擡高开报。便于浮销。而采买之时。又不免勒买。以致累及闾阎。业经降旨通行训饬。今该御史欲请加价采买。如此、则市侩居奇。必致闻风增长价值。是欲利民、转以病民。且地方官采买。惟在严察吏胥。禁止抑勒。按照定例给发价值。核实办理。自不致滋流弊。若概请加价采买。则不肖官吏。又何难于开报时虚擡价值。仍私行抑价采买。两占牟利之弊。此不过便于劣员浮销地步。于事毫无裨益。该御史所奏。竟系意存沽名。满纸空谈。全不谙晓政体。断不可行。著传旨严行申饬。　　

○又谕、据梁肯堂奏、审明叩阍之开州民人刘士诰、于应徵钱粮。误为应免。怀疑妄控。请将刘士诰、照冲突仪仗越诉例。杖一百。发近边充军等语。此案刘士诰所控应完粮银。为数只有七钱该犯自开州至前屯。计程五六百里。途中盘费较多。数倍七钱方可足用。亦何值因此区区粮数。转赔盘费。蓦越远诉此必有包揽唆讼情事。仅将该犯拟发近边充军。尚属轻纵刘士诰著加等改发边远充军。以示惩儆。朕临御以来。爱民如子。体恤民隐。每从优厚。所谓慈父养骄子。以致小民等辄因细事。妄行控诉。朕不能不引以为咎。但朕宁受宽厚之名。而不肯使小民稍有冤抑。其有似此妄行控诉者。亦祇治以应得之罪。断不肯因此一二不肖之人。转致屯膏靳泽也。　　

○又谕、福建漳州府属龙溪、南龙、长泰、海澄四县。并华封县丞所辖应徵五十九年分地丁钱粮。因上年八月被水。所有蠲剩应徵银两。及泉州府属之晋江、南安二县。并罗溪县丞所辖五十九年分钱粮。亦因收成歉薄。业经加恩。俱著缓至本年徵收。以纾民力。今思该二府所属被灾各处。虽本年早收俱有八分。但民力究未免拮据。所有龙溪、南靖、长泰、海澄、晋江、南安六县。并华封、罗溪二县丞所辖、五十九年因灾缓徵钱粮。共未完地丁银一十三万八千六百八十七两六钱零。又耗羡银一万六千六百四十二两五钱零。均著再行加恩一体豁免。以示朕轸念民依。有加无已至意。　　

○谕军机大臣曰、成林奏安南贡使进京谢恩。现在湖南虽有剿捕苗匪之事。但经过水路。与该处相隔甚远。应令仍由广西全州乘船。顺水直至湖北汉口起旱等语。昨据朱圭奏、湖南现有军务。令该贡使由广西水路顺流经广东之肇庆南韶等府。至江西沙井起旱。办理甚为妥协。已交军机大臣行知该督抚、并沿途即照朱圭所奏料理前进矣。今成林此奏。又与朱圭互异。该贡使由湖南行走。虽所过之处。距苗匪滋扰地方尚远。但该省现有军务。州县各官、俱有承办粮运等事。势难兼顾。况即日大兵凯旋。又添贡使经过。亦恐沿途夫马。不无拥挤。成林所奏。实属不晓事体。且该抚摺内。有会同署督臣之语。即朱圭前奏。亦有会同字样。现在何以办理两歧。可见外省会衔之处。尽属虚文。而成林所办。尤为错误。著传旨。严行申饬。据成林奏该贡使于十月初旬。方到广西省城。朱圭一面具奏。一面知会成林。自已改正遵办。谅不至谬执己见。著再传谕朱圭、成林、接奉此旨。即照前奏。饬令派出之员。伴送该贡使等。照朱圭前奏由广东江西一路行走。于封篆前到京。但该贡使系由广西起程。恐成林回护此奏。始终固执已见。令由湖南行走。计此旨到时。该贡使尚未出粤西境界。著该抚等、即飞饬前途。改道由广东江西进京。不得再有歧误。致干咎戾。将此由六百里加紧谕令知之。　　

○是日起。上以孟冬享太庙。斋戒三日。　　

○丙子。谕、本日皇太子率同王大臣等具奏、恭进乾隆六十一年时宪书。豫备内庭颁赏之用一摺。览奏具见悃忱。朕登极初元。即吁恳昊慈。临御至六十年。不敢上同皇祖以次增载之数。因定例孟冬颁发来年时宪书。特明颁谕旨。建立皇太子。以明岁丙辰为嘉庆元年。举行归政典礼。此实朕祇迓天庥。敬绳祖武之念。数十年如一日。屡经降旨明白宣示。兹皇太子及王大臣等、以朕归政改元。为旷古未有之盛典。虽现在颁朔。以嘉庆纪年。而宫廷之内。若亦一体循用新朔。于心实有所未安。特进献乾隆六十一年时宪书。胪词吁恳。出于至诚。朕已俯从所请。用备颁赏内廷皇子、皇孙、及曾元辈、并亲近王大臣等。俾得遂其爱戴之忱。其分颁各直省外藩。仍用嘉庆元年时宪书。以符定制。因思来岁归政。朕为太上皇帝。历稽前典。有上尊号之文。殊属无谓。太上皇帝。非若太皇太后、皇太后、因母仪而崇上徽称者可比。况朕临御六十年以来。敬天法祖。勤政爱民。及拓士开疆诸实政。彰彰可考。又何藉圣神文武等文字。虚示尊崇。且以臣子而称杨君父。本属后世沿用虚文。于理原未尽协。我圣祖仁皇帝平定三藩。及恭遇庆节。从前臣工等屡有以上尊号为请者。圣祖皆却而弗许。训谕煌煌。实可为万世法。今朕特豫行降旨。将上尊号一事停止。此即朕效法皇祖之心。亦即御极初年斋心默祷。不敢上同皇祖纪年之数之初念也。将来嗣皇帝、及臣工等。皆当恪遵朕谕。不必复有渎请。朕惟敬祈昊贶。精神纯固。康强逢吉。嗣皇帝禀承指示。克肩负荷。海宇熙和。治臻上理。此即国家吉祥盛事。况太上皇帝称号已极尊崇。嗣皇帝躬率臣民以天下养。尤为古今郅隆盛轨。又何必徒尚繁文。务为增美耶。至朕归政后。应用喜字第一号玉宝。镌刻太上皇帝之宝。玉册、即将御制十全老人之宝说镌刻。作为太上皇帝宝册。用彰熙朝盛瑞。将来嗣皇帝亦能如朕之懋承天眷。寿届期颐。再举上仪。一切典礼。皆可敬谨遵循。实我国家亿万年无疆之福。将此通谕中外知之。　　

○又谕曰、俘习浑前欲弃藏一事。固属乖谬。但念止系糊涂懦怯无识。未至偾事。著加恩释回。富勒浑于闽浙总督任内。收受相沿陋规。其咎虽重。但念其年老。亦著加恩释回。　　

○又谕、据宗人府奏、晋封福康安贝子。或世袭罔替。或令降等承袭。请旨等语。福康安前在台湾、廓尔喀等处军前。甚属奋勉。即应照军功出力之员。准其世袭罔替。但福康安系孝贤皇后之侄。究非宗室可比。其贝子爵、著承袭三世后。再行照例降等。列为不入八分公。令其世袭罔替。　　

○命户部尚书董诰、充国史馆副总裁。　　

○丁丑。孝敬宪皇后忌辰。遣官祭泰陵。　　

○谕、前因宽免萧县未完河工摊徵银两一案。降旨该督抚再行确查。概予宽免。今据苏凌阿等奏、查乾隆五十九年并六十年分。尚有山阳、安东、盐城、宝应、砀山、铜山、睢宁、邳州、宿迁、沛县等十州县。未完摊徵水利河道堤埝各工银两。与萧县事同一辙。又砀山、萧县、铜山、睢宁、邳州、宿迁等六州县。摊徵续修王平庄埽坝工程。及安东县、摊徵民便河塘河等项银两。应于六十一。二三等年带徵。现在虽未届期。但同系五十八年以前借帑之款等语。此等借帑摊徵之款。虽与因灾积欠地丁等项不同。但均在五十八年恩旨以前。且与萧县业经豁免之银。事同一例。所有山阳等十州县。未完银七万三千二百余两。及砀山等七州县。尚未届徵银六万一千二百余两。并著加恩概予宽免。以示朕轸念民依。一视同仁。有加无已至意。　　

○谕军机大臣等、据陈淮奏。请乘时采买谷石。以实仓储一摺。本年江西年岁丰稔。市粮充裕。且有运闽米石。应买补还仓。自宜趁此新谷登场。价值较贱之时。尽数买补。以归实贮。同日又据毕沅等奏、楚省一岁三登。收成丰稔。谷多之家。多欲以日食所余。出易银两。请官为收买。以备军糈之用等语。此次逆苗滋事。湖南地方碾运食谷。不下数十万石。现在大功即日告竣。官兵应用粮石。尤须多多贮备。该督等奏请于粮多谷贱之时。多为收买。自应如此办理。但该省现在需用较多。大兵凯旋后。所有抚恤难民。支给口粮等项。在在需用。一切碾动米石。均须按数拨还。恐湖南一省采买尚有不敷。江西与楚省接壤。舟楫相通。尽可通融筹运。著传谕毕沅、姜晟、陈淮、彼此咨商。或楚省采买谷石尚有不敷。即于江西再为采买数万石。一面奏闻。一面遴委干员、由水路运往楚省。以济军糈而充积贮。倘湖南本年收成丰稔。该省粮价较贱。采买充裕。毋庸借资江省。亦即据实奏明。不必因有此旨。稍为迁就也。　　

○又谕曰、福宁奏、职员滕家瓒在新寨地方。帮同官兵拏卡守御。猝被贼害。实为可怜。滕家瓒曾赏给六品职衔。著咨部照现在六品官员例、给予恩恤。以示轸惜。至贼当此势穷力蹙之际。尚敢潜出肆扰。伤害良善。实为可恨可恶。前降谕旨。以擒获逆首之后。其党与不必概行查办。但逆匪前此戕害滕家泰、至于剥皮惨毒。今又纠众报复。将滕家瓒杀害。若不加之惩创。则顽梗之徒。罔知儆畏。著传谕福康安、和琳、于擒获首逆后。其被贼胁从者。固不必辗转根追。而此等计图报复。惨害滕姓之苗匪。必当一并查明究办。以净根株。现在大兵云集。即查办亦属易事。朕仰体上天好生之德。本不欲多加诛戮。而于怙恶肆凶者。又不可稍任宽纵。福康安、和琳、惟当察看情形。妥为筹办。务期苗众知所震慑。一劳永逸。不至复生事端。方为妥善。　　

○是月。浙江巡抚觉罗吉庆奏、水师官兵出洋捕匪。因营船过大。驾驶不甚便利。向系添雇同安商船协缉。但遇商船稀少之时。雇募不能应手。恐致耽延。臣上年仿照同安船式。捐造四十只。六营驾驶。颇为灵便。本年复赶办二十只。共船六十只。分给温定黄三镇各二十只。查此项船只。每年油艌。更换篷索杠具等项。每只需银六十两。计六十只、共需银三千六百两。并将来届应修造。均须豫筹经费。浙省现无间款可支。请于藩库内借银十万两。交商一分生息。岁输银一万两。由盐运司收交藩库。为按年修造之用。年底造具收支册结。报部核销。得旨、可行。知道了。又称、雇募商船。船户以船为业。多自爱护。遇见盗船。恐被打坏船只。不免斜驶退避。未肯冒险直前。于缉捕亦难得力。批、此虽实情而可恶。
  </div>
  <div class="pagination">
   <a href="清实录乾隆朝实录_page1844.html">
    上一页
   </a>
   <span>
    ...
   </span>
   <a href="清实录乾隆朝实录_page1840.html">
    1840
   </a>
   <a href="清实录乾隆朝实录_page1841.html">
    1841
   </a>
   <a href="清实录乾隆朝实录_page1842.html">
    1842
   </a>
   <a href="清实录乾隆朝实录_page1843.html">
    1843
   </a>
   <a href="清实录乾隆朝实录_page1844.html">
    1844
   </a>
   <span class="current-page">
    1845
   </span>
   <a href="清实录乾隆朝实录_page1846.html">
    1846
   </a>
   <a href="清实录乾隆朝实录_page1847.html">
    1847
   </a>
   <a href="清实录乾隆朝实录_page1848.html">
    1848
   </a>
   <a href="清实录乾隆朝实录_page1849.html">
    1849
   </a>
   <a href="清实录乾隆朝实录_page1850.html">
    1850
   </a>
   <span>
    ...
   </span>
   <a href="清实录乾隆朝实录_page1846.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
