<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1213 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1213 页/共 1860 页
  </h1>
  <div class="content">
   ○癸酉。谕曰、温福等奏、分拨官兵。夺取贼番石卡。都司袁国琏、首先奋勇。受伤阵亡。甚属可悯。著交部议恤。仍将此次打仗阵亡受伤兵练。查明造册送部。照例议恤　　

○谕军机大臣等、温福奏到脱出沃克什番民供单内章喀尔供称、僧格桑闻官兵占住玛尔迪克山梁。恐力量堵御不住。差人往金川求助。派兵合同抵拒。如不能冲动玛尔迪克官兵。就从阿喀木雅沟内绕出。截断官兵后路。而罗布藏供、亦称僧格桑分付众头人。说策布丹是最紧要隘口。断失不得。已遣头人往金川借兵。若能截得官兵后路更好等语。此事甚有关系。我兵方锐意进攻。后路未能准备严密。万一稍有疎虞。则玛尔迪克一路。甚为可虑。温福此时务须实力筹画。分派严防。以杜贼人妄想。或并于后路要隘。设伏豫备。若有贼至。即奋力歼击。使贼众丧胆。不敢复萌窥伺。方为妥善。至玛尔迪克山梁。富勒浑等在彼攻打。兵力尚不免单弱。今僧格桑既往金川求助。设果更添贼众。此山梁不可不用兵合击。查阅图内。现在牛天畀攻得大木栅。及第二木栅。此下五卡。亦俱为官兵据守。所余西面一带卡栅。未得者止有七处。似可以次攻取。此时若已全行攻克固善。即或尚存数卡未攻。俱相近官兵防守之地。无难照料。或竟令牛天畀移兵往玛尔迪克帮助富勒浑。使官兵声势愈壮。剿御更为得力。若能攻得玛尔迪克贼寨。则分路进攻木阑坝。及沃克什旧寨。势皆自上而下。贼自难于支拒。较他路似稍有力。此就温福奏到之图。约计如此。其是否可行。著温福按该处实在情形。妥酌为之。再官兵攻一碉卡。动辄经时。殊为非计。因思贼人卡栅。俱临时设以抗拒。必不能各处俱有屯积。及豫为汲饮之资。自不得不仗他处运粮送水。若能断其粮路水路。使守卡之贼。饮食匮乏。自必疲劳溃散。较之用力攻碉。不啻事半功倍。即云碉卡多据隘口。我兵祗攻其前。难以绕出其后。然图中所绘碉卡。孑立无依者颇不少。其四面必有一路可通粮水。纵使仄径单微。贼能往我亦能往。或凭高设卡瞭望。用枪遥击。断其行纵。贼计复将安逞。著温福留心酌量妥办。又另摺奏筹办曾头沟进剿。令董天弼带兵之处。所办甚好。与朕前降谕旨相符。至董天弼接办巡查资哩至巴朗拉一带粮运事宜。虽亦关系紧要。但得一精细勤妥之人。即可胜任。著温福照前旨酌量妥办　　

○又谕曰、温福等奏、攻克色尔渠后。仍须攻取美美寨。始可抵沃克什旧寨。今若先攻美美寨。绝其水道。自属易取。亦系用兵之计。他寨如有似此应行绝水之处。亦照此绝其汲饮。方为有益。著温福等酌量筹办。　　

○又谕、两金川贼番。所用火药。得自何处。何以竟不缺乏。若番地所产硝磺。自难禁其陆续配制。设使仰藉外来购买。现在征剿紧要之时。更应严禁漏洩。著传谕阿尔泰、严饬所属。于沿边通番关隘。实力盘诘巡查。毋许丝毫透漏。仍将番地因何得有火药缘由。据实速奏　　

○以贵州定广协副将富绅、为狭西延绥镇总兵。广东督标中军副将惟一、为山东兖州镇总兵　　

○以甘肃肃州镇总兵俞金鳌、巴里坤总兵法灵阿、对调　　

○甲戌。谕曰、德云著调补巴里坤领队大臣。明山、著加恩补放副都统。作为乌噜木齐领队大臣。与巴彦弼一同管理屯田事务。索诺木策凌、著总理乌噜木齐、巴里坤事务。现在巴里坤建造城垣。并满兵房屋。事务繁多。在在需人。德云暂时不能前往。其未到之前。著明山先行前往照料办理　　

○旌表守正捐躯之山东曹县民王同一妻张氏。河南唐县民张卢妻曲氏　　

○乙亥。上诣皇太后行宫问安　　

○谕军机大臣等、据图思德奏、狭省解到改遣安置军犯官子海、马如芳、在配脱逃。业经照例咨缉。今据该县等报称、官子海、马如芳、二犯。于三月初一日。逃至四川。均被叙永厅盘获。现准关查钞送。应听川省办理等语。遣犯脱逃。邻省原有协缉之责。一经拏获。即应随时具摺奏闻。今川省盘获贵州逃犯。已逾三月。并未见其奏到。可见桂林在彼。一味耽饮贪安。于军营要务。既致坐失机宜。即一切照例应奏事件。亦概行沉搁。其废弛亦出情理之外。此等虽系寻常案件。然亦不可因有军务。遂置之不办。著传谕阿尔泰、将官子海等。被叙永厅盘获日期缘由。并现准黔省咨送该犯。即行定罪。并原案曾否审讯办理。即行查明附摺覆奏　　

○丙子。谕军机大臣等、于敏中奏、户部议据内务府行文给发免纳猪税执照一案。请分别议处著赔之处。自应如此办理。已降旨将原办之司员严加议处矣。此案内务府承办之员。大有情弊。非该管大臣所能查办。近年猪口等价。虽较从前稍昂。而官买定值。与市价即不甚相悬。且以官发之纹银库平。比之民间通行平色。交易已属便宜。即内务府原奏、请免两翼之税。已属非是。至随围购办猪肉。内务府既为酌增价值。又复量予帮贴。更不至于赔累。乃竟藉有两翼免税之语。欲将各处税银概行免纳。实属有心朦混。且朕现驻热河。只应就近购办。何必远赴八沟。而内管领立桂、又令猪牙自行前往采买。种种情节。均属可疑。况执照一落市侩之手。势必串通奸□。任意多买。包揽影射。又将何所不至。看来此案弊病甚多。不可不彻底根究。著交留京办事王大臣、会同英廉、严行查讯。务得确情。据实覆奏。英廉即系内务府大臣。倘敢稍存偏向。致案不尽不实。惟于英廉是问　　

○又谕曰、长清前以擢用总兵。来京陛见。看其举动颇染绿营习气。局面亦不甚开展。因谕李湖留心察看。据奏该员在任办事。迹涉市恩。不知大体。难胜专阃之寄。是以降旨令其来京。但念长清前在军营。尚知黾勉。著加恩发往四川以参将用。即随温福军营。听候差遣委用。以观后效　　

○户部议覆、狭甘总督文绶疏称。遵旨酌议收捐监粮条例。每俊秀一名。肃州二属。照原定捐额。收粮五十名。安西府属。及哈密、巴里坤等处。收粮四十石。其中有由廪增附生。捐数照例递减。至应收粮色。安西定以米麦。哈密等处定以小麦豌豆。均令各半收捐。所有应给生俊实收。由司豫颁。加钤本官印信。随捐随给。臣部查所定收捐粮数。与从前额谷相符。粮石亦系上色堪贮。至由廪增附生报捐者。粮数递减。及印信实收各事宜。均系向定章程。应如所奏办理。至每捐监一名。收公费银四两。监粮一石。收仓费银四分。现在各处、如旧无仓廒、及有而不敷存贮者。照例估建。所需银两。先于司库借动。以所收仓费归款。臣部查亦系向例。准其照数收借。又臣等原驳监粮出易一款。据奏安西肃州。照内地之例。于春月借作农民耔种。巴里坤、乌噜木齐等处。或借放耔种。或支发兵粮。以额收屯粮还款。查监粮增多。自应酌筹出易。以免红朽。应如所奏。嗣后借作耔种者。照例秋后免息徵还。若抵支兵粮。即以额徵屯粮还款。至臣等原议收捐时。如何册报稽察、及责成该督岁底奏报一款。据称嗣后收捐。应令商贾将所交粮色数目具结。令经收各官、随时报明捐监几名。收粮若干。听候各上司亲查。仍于月报单内。声明共计若干。听候该上司岁底通查具结。由督臣核实入奏。臣部查新疆收捐监粮。计垂长久。稽查之法。不厌周详。该督所定各事宜。均属慎重周密。应如所奏办理。至哈密、巴里坤等处。距省较远。若无大员稽查。尚恐疎漏。应请将现在安西道。移驻巴里坤、改为屯田粮务兵备道。即将所收监粮。责成该道经管。再捐生赴部换照。例按该省造到捐册核对。前此内地造册迟延。致彼守候。此次新疆捐册。应令该督严饬各员。按季送部。毋致参处。从之　　

○丁丑。谕曰、惠世溥、于上年来京陛见。询以在任可亲赴教场操演。伊称每次皆亲赴教场。而其辞游移。因谕李侍尧查察。覆称、该镇实未亲赴教场。似此虚词欺饰。岂堪复膺专阃。是以降旨令其解任。并著明白回奏。今据奏到、亦自认欺谎。则其在朕前妄奏。意思逞口给以饰其废弛。居心殊为巧伪。兵部议以革职。实属罪所应得。但该员年力尚壮。若竟予以罢斥。转得优游自适。著赏给参将衔。令其前赴四川军营。自备资斧。效力赎罪。听温福差遣委用。该部行文饬知该员、不必来京。即于中途取道速往川省。仍著温福留心。察其能否感悔奋勉。抑仍怙过涉欺。遇便覆奏　　

○补蠲甘肃皋兰、红水县丞、循化厅、金县、河州、狄道、靖远、安定、会宁、平凉、泾州、静宁、隆德、固原、盐茶厅、华亭、环县、张掖、山丹、东乐县丞、武威、永昌、镇番古浪、平番等、二十五厅州县。乾隆三十六年分旱灾。正耗银一万六千八百七十两。粮二万六千九百四十石有奇　　

○予巡海遭风淹毙苏松镇标把总董启麟、兵金洪义等、赏恤如例　　

○戊寅上奉皇太后幸卷阿胜境、侍早晚膳　　

○己卯。署河东河道总督姚立德奏、山东运河一千二百余里。东有汶、泗、府、洸、等河。西有沙、赵、漳、卫、等河。每遇水发。运河即有难容之势。已饬厅营汛闸各员。重运过后。即起除闸板。通漕各闸月河一律开放。将来运河水长。畅达下注。又南旺以南。两岸湖地。东高西下。应将南阳下游十八水口。十四单闸开放。俾东岸独山湖、穿入西岸之昭阳湖。下达微山湖。由韩庄湖口闸坝宣洩。先期腾空各湖。容纳汛水。又马场湖、本受泗、府、洸三河之水。今重运已过。不需湖水接济。自应节减来源。照例堵筑黑风口涵洞。使泗水不入。则专受府洸之水。可免泛溢。又南旺湖、地居上游。每遇汶水长发。由常鸣等八斗门灌入。本年头进船至。开放涵洞宣洩。所存底水无多。对岸蜀山湖水浮余。应仍开利运等闸洩入。裒多益寡。足资容纳。至南旺以北。向有戴庙各等处闸坝。汛水分道入海。随长随消。此外尚有临清板闸以北。系汶卫交会之区。汶弱卫强。每虞倒灌。停淤稽阻。该处有鸡嘴草坝。已饬厅镶修高厚。藉束汶流以敌卫水。颇为得力。臣因赴豫防汛。将应办事宜。责成运河道孙廷槐遵办。并饬将水势长落查明禀报。得旨、所见甚合疏洩机宜。但孙廷槐已用山东按察。况新任不能办理。应留秋汛。且新任到亦可随彼学习。至按察印务。自有人署理也。有旨谕部。谕、据姚立德奏、豫筹河湖蓄洩修防一摺。所见甚合疏洩机宜。但摺内称、现因赴豫防汛。将应办事宜。责成孙廷槐遵照妥办等语。孙廷槐已用为山东按察使。其运河道员缺。令陈绳祖补授。但河防事宜。非新任人员所能谙习。孙廷槐著仍在济宁一带。留防伏秋二汛。俟事毕再赴省接受臬篆。则河务既不致遽易生手。即陈绳祖到任。亦可随同学习。其山东按察使印务。著该抚徐绩、于道员内。酌拣一员。奏闻暂行署理　　

○定边右副将军大学士温福等奏、查征兵向例。皆有余丁。以供樵汲。黔兵向在滇省出征。照滇省例给与驮载。不带余丁。及至由滇赴川。所有军装口粮等项。征兵不能兼顾。而川省军需局。又未将应照何例查明酌办。臣等饬查未覆。彼时因进兵紧急。酌议每兵百名。给长夫四十名。以济急需嗣据军需局详称、旧例并无随营长夫。绿营官兵每二名。折给驮马鞍屉银八两六钱零。雇夫背运。臣等以既有折银之例。黔兵至成都时。即应按例给发。俾其内地雇夫。今于大兵深入之后。令在番地雇用。其势难行。且陕甘兵既给驮载余丁。而黔兵独无。亦觉偏枯。又经饬局再议。据禀称、黔兵既无余丁。应照黔省出师例、按余丁数目。每兵百名。给长夫三十名。近据道员查礼禀称、奉有桂林札、随营长夫。究须全彻。是长夫一项。忽给忽停。承办之员。碍难办理。得旨、军机大臣等速议具奏。寻议、川省节次调到黔兵。既未带有余丁。节经温福饬议。该局屡易其说。致军营无所适从。实属经理不善。但现在黔兵。随营进剿。运送薪水。事事需人。既给长夫。自不便彻。臣等酌议、该省军需局所议照黔省出师例、按余丁数目。每兵百名。给长夫三十名之处。尚属平允。自应仍行给与。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十


大清高宗法天隆运至诚先觉体元立极敷文奋武孝慈神圣纯皇帝实录卷之九百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。六月。庚辰。谕、前因吏部办理文职、改袭世职人员。准其引见记名。以京堂补用一案。误将降调离任之洋海、率准旗咨引见。降旨交部查办。旋据该部议将缘事袭职人员。概令毋庸办理。今程景伊因带领引见人员前来热河。召见询及此事。据奏尚有丁忧离任、承袭世职之员。与缘事者似觉有间。吏部因原奏内。未经议及。不敢冒昧核办等语。此等丁忧离任后袭职人员。有因所袭品秩大于文职。例不复补原官者。本身并无过犯。与缘事降革者不同。即在前旨应办之列。该部亦欲扣除不办。又属过于拘泥。第其中有丁忧服阕引见、特旨改用旗员者。原因其人不胜文职。即与旗员由外任文武回京、改用旗职者无异。自不便滥行列入。将此详谕吏部知之　　

○又谕曰、富勒浑自抵军营。夺碉杀贼。诸凡奋勉。今忽病故。深堪轸惜。著照乌三泰之例。加恩议恤。仍俟伊子服满之日。带领引见　　

○谕军机大臣等、温福等奏、于南北两山打仗。虽俱击败贼番。夺获碉卡。并未攻克美美卡、木阑坝。前至沃克什旧寨。朕深为烦闷。伫望伊等捷音。温福、丰昇额、惟当鼓励官兵。速图攻取。直捣贼酋巢穴。再贼番敢于常出侵扰。击败时又复进卡死守。殊为奸猾可恨。必系索诺木所派贼番。暗助小金川。朕从前宽其洗灭。准其投诚。仍得安居本地。原属施恩格外。今索诺木并不感恩。反敢协助小金川。抗拒天朝。愈为可恨。断不可复加宽宥。著传谕温福等、务须擒获僧格桑、索诺木、始可完事。脱漏一人。亦不可谓之蒇事。温福、阿桂、加意勉之。再温福等、将超异出力之都司马诏蛟、辛大勇、赏戴孔雀翎。委署土都司巴勒达尔吉日朋、委署土守备穆塔尔、赏戴蓝翎。深得鼓励官兵之道。嗣后有似此超众出力者。即一体赏戴。再官兵夺取碉卡。亦俱尽力。著温福、丰昇额、将阵亡受伤。及出力人员。查明造册。送部议叙　　

○户部议准、江苏巡抚。萨载疏称、靖江县濒江坍田十顷二十八亩。新涨田三顷四十八亩零。请照例分别豁免升科。从之　　

○又议准、广西巡抚觉罗永德疏称、恭城县属回头山、山斗冈二厂。先据调任巡抚陈辉祖、以该二厂年久沙尽。题请封闭。其附近之茅塘、石口子垄、及潭江铜砂子垄、仍留采办。兹查石口厂。每炼毛铜百斤。需砂六百五十斤。镕净铜五十五斤。潭江垄、每炼毛铜百斤。需砂六百斤。镕净铜七十斤。统计二厂镕净铜百斤。核资本银一钱三分零。每铜百斤。抽课二十斤。余铜照例官买一半。每百斤给价十三两。其余一半。听商运卖归本。将抽获二分课铜。并收买一半余铜。照例加耗解供鼓铸。至运价自厂至省。每百斤水陆给银四钱。请照例支销。再各厂工费。除潭江垄、应归入包蛋厂开销。俟查明定议。至石口厂、巡拦、书记及恭城县经管厂务。每年请酌给一半公费银三十两等语。臣部查与回头山等厂成例。均属相符。应如所题办理。从之　　

○予出师遭风淹毙海坛镇右营把总曾元龙、兵詹荣等、赏恤如例　　

○豁除贵州施秉县冲坍地亩、兼赈被水灾民　　

○旌表守正捐躯之河南固始县民王以禄妻曾氏。　　

○辛巳。上诣皇太后行宫问安　　

○谕曰将军恒禄、为人敬慎。宣力有年。兹闻溘逝。深为轸恻。著加恩赏银五百两。办理丧事。仍交该衙门照镇国公例办理　　

○又谕曰、增海、著调补盛京将军。增海所遗黑龙江将军员缺。著傅玉调补。傅玉所遗江宁将军员缺。著拜凌阿补授。拜凌阿所遗贵州提督员缺。著李煦补授。李煦现在四川军营。而拜凌阿又署理古州总兵事务。古州亦属紧要。著拜凌阿暂且不必前赴新任。仍在贵州提督任内。署理古州总兵事务。俟李煦到任时。拜凌阿再赴江宁。拜凌阿未到任以前。将军印务、著高晋暂署。傅玉著来行在请训后。再赴新任　　

○谕军机大臣等、李煦在川省军营。颇为出力。今拜凌阿升授江宁将军。即用李煦为贵州提督。俟军务告竣。再赴新任。著温福传谕该提督、俾益知感奋自励。至古州总兵员缺。著温福、阿桂、于川省军营之贵州副将内。查明出力人员。堪胜总兵者。即行奏闻。候朕酌量补放　　

○以江南河标副将吴抡元、为贵州镇远镇总兵　　

○壬午。谕、据李瀚奏、请停编审造册一摺。所见甚是。已批交该部议奏矣。第思编审人丁。旧例原因生齿繁滋。恐有漏户避差之弊。是以每届五年。查编造册。以备考核。今丁银既皆摊入地粮。而滋生人户。又钦遵康熙五十二年皇祖恩旨。永不加赋。则五年编审。不过沿袭虚文。无裨实政。况各省民谷细数。俱经该督抚于年底专摺奏报。户部核实具题。付之史馆纪载。是户口之岁增繁盛。俱可按籍而稽。更无藉五年一次之另行查办。徒滋纷扰。此摺毋庸交议。嗣后编审之例。著永行停止。将此通谕各督抚知之　　

○又谕曰、裘曰修奏、验收永定河工程一摺。并陈近水居民与水争地之弊。据称、淀泊本所以潴水。乃水退一尺。则占耕一尺。既报升科。即呈请筑埝。有司见不及远。以为粮地自当防护。堤埝直插水中。被淹更甚。请敕所司于一切淀泊。毋许报垦升科。并不得横加堤埝等语。所见甚是。淀泊利在宽深。其旁间有淤地。不过水小时偶在涸出。水至仍当让之于水。方足以畅荡漾而资潴蓄。非若江海沙洲。东坍西涨。听民循例报垦者可比。乃濒水愚民。惟贪淤地之肥润。占垦效尤。不知所占之地日益增。则蓄水之区日益减。每遇潦涨。水无所容。甚至漫溢为患。在闾阎获利有限。而于河务关系非轻。其利害大小较然可见。是以屡经降旨饬谕。冀有司实力办理。今裘曰修既有此奏。是地方前此奉行。不过具文塞责。且不独直隶为然也。即浙江之西湖葑地。居民占者亦多。向日虽曾申禁。恐与直隶之玩忽。大略相同。而他省滨临河湖地面。类此者谅亦不少。此等占垦升科之地。一望可知。存其已往。杜其将来。无难力为防遏。何漫不经意若此。著通谕各督抚、凡有此等濒水地面。除已垦者姑免追禁外。嗣后务须明切晓谕。毋许复行占耕。违者治罪。若仍不实心经理。一经发觉。惟该督抚是问　　

○癸未。上奉皇太后幸卷阿胜境、侍早晚膳　　

○调镶红旗汉军副都统书景阿、为成都副都统　　

○予巡海遭风淹毙浙江玉环左营千总郑茂、兵罗得顺等、赏恤如例　　

○甲申。谕曰、文绶、著调补四川总督。其陕甘总督员缺。著海明调补。阿尔泰、著署理湖广总督。文绶著即驰驿赴四川新任。阿尔泰俟文绶到日。再赴湖广总督之任。海明未到陕甘之前。总督印务。著勒尔谨前往署理。其陕西巡抚印务。著毕沅暂行护理　　

○又谕、据三宝参奏、武进士以营守备用之王丹来、于地方官率众步行求雨之际。乃敢骑马直冲。复逞凶刀扎县役师永兴、因伤毙命。殊干法纪。请将王丹来革职严审等语。王丹来著革职。交该抚即行严审定拟具奏。　　

○谕军机大臣等、据三宝参奏、武进士以营守备用之王丹来、恃绅逞凶一摺。已经降旨。将王丹来革职交审矣。该犯于地方官率众步祷之时。骑马直冲。已属目无官长。及经噶阻。辄复逞凶扎死县役。其恃绅藐法。情罪尤为可恶。著传谕三宝、即将王丹来严行审讯。按律定拟。仍即赶入本年秋审情实。将此谕令知之　　

○又谕、据内务府奏、本月十七日、银库郎中兴敏等、到库放银。查出平就应发工料银一万一千两。原装十一袋。内失去一袋。随即到库查看踪迹。现在访查。请交留京办事王大臣、会同查审等语。内库禁地严密。闲襍人等。难于混入。断非外来之贼所能偷窃。自不离乎看守值宿之护军等。且雍正年间、既有护军等配匙窃银旧案。而拴落锁抛各情节。又似故装外贼行径。以掩其乘间潜窃之迹。种种甚属可疑。至匪徒攫取库银至千两之多。必不能不稍露形迹。英廉现署提督。无难选派番役严密缉访。断无不即败露之理。此案著交留京办事王大臣、会同英廉、将应行究讯之人。拘提到案。严切查审。务得正贼真赃。迅速具奏。原摺并寄阅看　　

○钦差尚书公福隆安奏、臣驰抵卡了军营。传集桂林、汪腾龙、王万邦等、隔别研讯。先将阿尔泰、宋元俊、参奏桂林乖张捏饰各款。逐一讯问。据桂林供、攻取达乌。并未伤损六百余人。至墨龙沟失事一节。因伤亡及迷失官兵数目。不及详查。是以于摺内声明另行咨部。军营内遇有会议。都统提督等偶尔留饭。并无欢饮之事。南路买卖稀少。酌量购买食物。从内地送到军营。给发价值。并未勒派供应。至诘以宋元俊另摺所参脱出之把总李朝林、带有游击宁禄禀帖。何以嘱令不许声张。据供、宁禄系满洲游击大员。见其隐忍偷生。实为切齿。但官兵失挫。恐声张有乱众心。又诘以交银五百两。令赎取兵丁一节。坚称并无其事询之宋元俊。据称、于四月二十一日。自革布什咱回营。至汪承霈处。据言金川抢掠兵丁。传说有送出邀赏之语。今汪腾龙将银五百两。交王万邦酌办。恐其不能料理。元俊随往见总督禀明。此乃损威失体。断不可行。总督不答。亦即辞出。据王万邦供、汪腾龙差土兵拉塔尔、送银五百两。书信一封。内云金川情愿将人送出邀赏。如果送出。可将此银酌赏。迨后二日。金川并无动静。遂告汪腾龙将银取回。并写书告知宋元俊等语。又据汪腾龙供、王万邦差人来称、金川送出官兵一名。要求赏赐。随见桂林面述。桂林言可即遣令回去。次日送银五百两。令转送与王万邦酌赏。隔二三日桂林又令将银取回。臣思汪腾龙将金川送出官兵之故。面告桂林。其时桂林并无赏银之说。何以忽尔差交银两。所差何人。传何言语。再四穷诘。汪腾龙始供系汪承霈、差人交来。当即询问汪承霈。供是时据知州曹焜、同知林俊告言、闻我兵有迷失在各处山沟、巴旺、布拉克底之人。可以找寻。但须赏赐。并言可于粮务处借银五百两应用。汪承霈告知桂林。遂向粮务处取银送往。及阅数日。汪腾龙言巴旺等番人不能往寻。遂将此银取回。随询之曹焜等所供均同。又提取粮务处号簿。内载四月十七日支银五百两。并注明发回字样。臣思此种银两。询据各供。未能吻合。恐其中思为桂林开脱者。或以赎银为赏银。或以赏两金川为赏巴旺、布拉克底。而思构陷桂林者。又或过甚其辞。均未可定。必须严加讯鞫。务得实情。始足以成信谳谕军机大臣等、福隆安查审桂林一案。桂林一闻贼人抄袭后路之信。即令宋元俊迅往救援。并非膜视不顾。此必宋元俊既奉总督派令教援。未能即往。以致官兵失挫。其罪不小。惧为桂林所劾。先发制人。亦与伍岱之密奏温福无异。但宋元俊心更阴险。故假手阿尔泰、思得潜售其术耳。惟是现在正当集兵进剿。宋元俊又熟悉番情边务。为军营得力之人。非伍岱之去留无关轻重者可比。所有案内情节。此时且不必向其穷究。并须设法驾驭。令仍鼓舞自励。统俟军务告竣。总核功罪。再行定夺。如其功绩不能相抵。再为诘办。著传谕福隆安、体朕此意。密为妥协办理。所称据宋元俊送到宁禄禀帖。桂林以宁禄身系满洲。且为游击大员。见其隐忍偷生。实为切齿。彼时正当官兵失挫之后。令不必声张以安众心等语。桂林现有手札为宋元俊呈奏。此乃桂林事后遁饰之词。不足为信。至于用银赎人一款。尤为最重情节。乃桂林供称、并无赏给银两之说。而汪承霈则供认出自其意。殊属可疑。必系桂林揣此一节。罪为最重。豫嘱汪承霈代认。试思汪承霈系随往司员。军务非其承办。即兵丁迷失不出。与伊何涉。而必欲代筹悬赏觅回之计。其事尤为显而易见。至宋元俊称、系用银向金川赎回。而汪承霈、则称系令巴旺、布拉克底土兵。觅回给赏。各执一说。情节悬殊。或系汪承霈代为担当。冀减其罪。抑系宋元俊意图陷害。过甚其词。皆未可定。不可不彻底根究。此时宋元俊、固不必向其穷诘。而汪腾龙等、现俱在案。无难质讯确情。以成信谳　　

○乙酉。谕军机大臣等、据彰宝奏、缅匪大头目得鲁蕴、差其亲信缅子孟矣等四人到关。称得鲁蕴、自阿瓦差到老官屯办送贡礼。并送还内地之人。请限六月初十日。亲自来见。现将孟矣等看守在营。至期酌办等因一摺。已于摺内批示缅地水土恶劣。非人力所能施。是以早经定意。不欲于瘴疠之乡。复劳师旅。非若两金川。以内地土司。负嵎逆命。必应剿除者可比。如果懵驳诚心悔过。送还内地之人。纳贡求降。原可允其所请。将就完事。但必须将杨重英、苏尔相、及有可稽考之官员。概行送回。方成事体。其余弁兵被留后。存殁未定。即有缺少。尚属无关轻重。若得鲁蕴实系亲身款关纳贡。送还之人。又能如式。即可许其投诚。奏闻请旨定夺。不必复将来人拘留。惟受降如受敌。亦不可不加意防范。至于贸易之事。缅酋如果恭顺。亦可仍弛边禁。但货物出入。必须官为经理。如恰克图之例。立法稽核。毋许私通。仍当严饬关隘。加紧盘诘。不得容游手奸民。藉名负贩。混出滋事。此又善后章程之不可不留心者。设或得鲁蕴祇赍贡物而来。或送还者不过无足比数之目兵。则又不当轻允。即以彰宝之意谕之云、尔缅酋梗化多年。辄敢将内地官员屡次羁留。获罪甚重。尔缅酋如自知畏罪改悔。将被留官员全行送还。本督部尚可鉴尔诚悃。代为恳求大皇帝格外宽宥。若止此微末兵目。岂得妄称送人。且天朝何物蔑有。岂屑尔戋戋贡礼。此等诡谲。安能轻为尝试。即将贡物掷还。叱而不纳。若得鲁蕴亲至军营。亦并留之。否则仍将孟矣等四人。絷而不遣。各种机宜。惟在彰宝随时审酌、妥协办理。又非朕所能一一遥为指示也。至哈国兴既现有需办之事。不妨暂缓起程。俟此事办妥。即驰驿迅赴四川西路军营协力进剿。此旨著由六百里加紧发往传谕知之。将办理情形若何。即速覆奏　　

○又谕曰、阿尔泰奏、川省火药。旧存二十余万斤。今据军需局详称、所存无几。是川省自办军务以来。已用过火药二十余万斤。枪炮固为攻剿所必需。然施放亦有节制。何以用至如此之多。况官兵所有火药。尚需各省拨解。金川蕞尔蛮陬。硝磺出产几何。彼亦常时放枪抵拒。所用谅亦不少。安得火药时时接济。殊不可解或系兵练等、将官给火药私自偷卖。均未可知。著温福、阿桂、留心严察。无任丝毫透漏。致贻藉寇兵而赍盗粮之弊。并查两路军营。各用过火药若干觔。向来作何稽核。及两金川贼人所用火乐。得自何来。其多少情形若何。一并覆奏　　

○以镶黄旗蒙古都统集福、署理藩院侍郎　　

○丙戌。谕曰、阿尔泰年力衰迈。于封疆重寄。究非所宜。即湖广恐亦难胜任。著仍以散秩大臣留于川省南路军营。专办粮运事务。所有湖广总督员缺。仍著海明补授。其狭甘总督员缺。即著勒尔谨署理。富勒浑著调补陕西巡抚。其浙江巡抚员缺。著熊学鹏署理。俟服阕之日。再行实授
  </div>
  <div class="pagination">
   <a href="清实录乾隆朝实录_page1212.html">
    上一页
   </a>
   <span>
    ...
   </span>
   <a href="清实录乾隆朝实录_page1208.html">
    1208
   </a>
   <a href="清实录乾隆朝实录_page1209.html">
    1209
   </a>
   <a href="清实录乾隆朝实录_page1210.html">
    1210
   </a>
   <a href="清实录乾隆朝实录_page1211.html">
    1211
   </a>
   <a href="清实录乾隆朝实录_page1212.html">
    1212
   </a>
   <span class="current-page">
    1213
   </span>
   <a href="清实录乾隆朝实录_page1214.html">
    1214
   </a>
   <a href="清实录乾隆朝实录_page1215.html">
    1215
   </a>
   <a href="清实录乾隆朝实录_page1216.html">
    1216
   </a>
   <a href="清实录乾隆朝实录_page1217.html">
    1217
   </a>
   <a href="清实录乾隆朝实录_page1218.html">
    1218
   </a>
   <span>
    ...
   </span>
   <a href="清实录乾隆朝实录_page1214.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
