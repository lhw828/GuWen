<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 786 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 786 页/共 1860 页
  </h1>
  <div class="content">
   ○又谕、据章嘉呼图克图奏、俟认明达赖喇嘛呼毕勒罕后。即行回京。再闻自叶尔羌、逃往和沙木巴察之厄鲁特三百余人。现住彼处等语。朕令呼图克图赴藏。特为辨认达赖喇嘛之呼毕勒罕出世。俟辨认明确后。呼图克图、即行回京。所奏甚是。朕亦将此敕谕伍弥泰、官保矣。至厄鲁特逃往和沙木巴察地方。亦系有之。今既得库车。而阿克苏城回众。亦俱投降。将军兆惠、已领兵赴叶尔羌。擒拏逆贼霍集占矣。回部俱怨霍集占从前被其胁制。未得投诚。今大兵所至。闻风效顺。而霍集占所恃之沙喇斯、玛呼斯厄鲁特。及由伊犁带往之乌沙克回众等。俱为大兵剿戮。余贼无几。霍集占不日就擒。即可蒇事。将此谕呼图克图知之。并谕众唐古忒。如霍集占势穷力蹙。窜入藏地。或逃往拉达克等处。著遵旨擒获解送。朕必加以懋赏。断不可容留疎纵。　　

○庚戌。孝慈高皇后忌辰。遣官祭福陵。　　

○谕军机大臣等、据阿思哈奏、整饬江省营伍。勤加训练一摺。内称营伍惟在纪律严明。技艺娴熟。将一切陋套。尽行革除等语。该省营伍废弛。前经传谕。令该抚实心整顿。所有向日送迎过客。一切虚浮恶习。自应严行禁革。以饬戎行。至所奏该省旱路孔道。间有必应添补塘汛之处。自当酌量添设。以联声势。但该省兵数原属无多。计通省塘汛。已有六百余处。现在所筹抽拨兵丁。只宜通盘计算。裒多益寡。务期彼此均匀。俱为有益。毋为辗转增多。以致纷纭滋扰。惟在该抚通融妥办。实力奉行。毋任属员、虚应故事可耳。　　

○又谕、河南库大使倪石麟、侵用钱粮一案。该犯情罪重大。应行立决。自当严密防范。俾得明正刑章。今乃在监病故。焉知非该犯豫得消息。自知罪不可逭。因而乘间自戕。其有无洩漏疎懈情毙。理应严行根究。以昭法纪。可传谕胡宝瑔、令其即速查明具奏。　　

○又谕、河南秋审案内。其原拟缓决。经九卿改入情实者。共有八案之多。如田思顺之挟讐凶杀。陈麦小之图财伤命。郭宝贵之攒殴立毙。其情罪皆甚凶恶。已属法无可贷。至于李聪、孙范、张法顺、徐小保、邓五寅、等五案。虽皆以尊长而杀死本宗卑幼。然或以争产起衅。或其情殊残毒。则固不得以其尊长而稍贷之。且伯叔以争产而谋杀胞侄者。定例皆在不宥。正所以明恩义。重服制也。胡宝瑔素系谙练政务。所办事件。皆知勉力整顿。非有意从宽、以博虚誉者可比。此次秋审。何以姑息若此。若在他人。朕必严治其罪。以胡宝瑔于督抚中。尚属实心任事之人。去岁河工赈济诸务。并能奋勉妥协。是以从宽免其交部。著传旨严行申饬。俾其知所惩儆。毋蹈故辙。　　

○定边将军兆惠等疏奏、和阗城伯克霍集斯定归城。谕军机大臣等、据兆惠奏称、伯克霍集斯迎降。面陈追擒霍集占之策。即领兵径取叶尔羌等语。所办甚合机宜。看来回部诸城。自必闻风归顺。逆贼不日就擒。朕伫闻伊等捷奏。兆惠、额敏和卓、俱赏给荷包、鼻烟壶。俟成功后。再沛殊恩。霍集斯有擒献达瓦齐之功。今又归诚画策。深为嘉悦。著加恩锡封公爵。赏戴双眼孔雀翎。宝石顶帽天马褂。荷包鼻烟壶。用示优眷。若能擒获霍集占。当晋加爵赏。兆惠即传旨抚慰。至霍集斯有伊子分居各城之语。似非长策。兆惠宜留心体察。伊从前与霍集占相助。若回众有追怨情形。或将伊诸子同居一城。而伊微觉含怨即令其入觐再伊所言分城居住之故。系霍集占内相猜疑殊不可信。但既有此语。不妨即以此藉口令其同居一城。将来回人中、有毁谤霍集斯者若系霍集占党与。自可无疑。或其人与霍集占不合。而亦怨霍集斯。则情形叵测。不可听其久留旧地矣。至布拉呢敦、即能归命。亦不便仍居原处。俟擒获逆贼时。再行定夺。　　

○又谕、观霍集斯望风迎降。是回人畏我军威。将有擒献霍集占者。兆惠成功后。亦当稍为休息。所有驻防屯田等事宜。自当豫行筹办朕意于新派索伦兵二千名。察哈尔、健锐营兵各一千内。派索伦兵一千。察哈尔、健锐营兵各五百。共二千名。令纳木扎勒、三泰、驻防伊犁。所余察哈尔等兵各五百。酌派七百。益以绿旗兵三百。共一千名。令舒赫德、以头等侍卫职衔。驻防阿克苏。仍余察哈尔等兵三百。益以绿旗兵二百。共五百名。令鄂实、驻防库车舒赫德屡获重谴。鄂实全未效力。此次当知奋勉赎罪。俟驻防数年后。派员更换。若因久戍思家。诸事懈惰。仍当重治其罪。至平定回部后。谅无难办理。惟调派回人于伊犁屯田。尚须酌量。若回人伤残者多。且伊等地已足用。自不必勉强从事。如必须派调。则宜乘新定之势。稍迟、恐伊等安土重迁。反觉滋扰。再北路之塔尔巴哈台、亦宜防守。所需索伦兵一千。拟令阿桂带领驻劄。已面为训谕。新兵既经分驻。旧兵自宜彻回。凡此筹办大略。可传谕兆惠、酌量情形议奏。　　

○又谕、据兆惠奏、未奉到命将雅尔哈善拏解送京谕旨之前。已遵前旨。将雅尔哈善、遣往屯田处所。至讯马得胜等、怯懦贻误军务之处。皆支吾推诿。不肯实供。请将马得胜等解送至京。现派游击苏勒登额、解至黄廷桂处等语。著传谕黄廷桂、马得胜等、若已解至肃州。不必审讯。即派妥员解来。再兆惠若已奉到续降谕旨。将雅尔哈善拏送肃州。黄廷桂即留心看守。解送来京。若兆惠处尚未解到。朕已将拏解雅尔哈善之处。传谕永贵矣。黄廷桂即先将马德胜解京。俟雅尔哈善至肃州。再派妥员解来。务饬沿途防守。毋使自戕。　　

○又谕、据諴亲王奏、太平仓值班之镶蓝旗满洲恩骑尉明廉、及马甲五名旷班。请将明廉交部治罪。马甲交该旗办理等语。仓库关系紧要。特降旨令王大臣巡查。官兵任意旷班。情殊可恶。况甫经裕亲王将旷班人等、参奏治罪。尚敢毫无畏忌如此。伊等皆八旗世仆。沐国家豢养之恩。分当效力。乃寻常该班。尚尔懈惰。如遣赴军营。更将若何。此等习气。必须严戒。且闻不肖兵丁。有雇人值班者。与其将所支粮饷。给予他人为雇替之资。何若本身值班。全得粮饷。于伊等生计。更有裨益耶。此次训戒后。再有旷班雇替者。一经查出。朕必从重治罪。将此旨贴各值班处所。晓示官兵。再恩骑尉者。系朕轸念其祖父勤劳。于袭职已毕后。恩赏官阶。尤当感恩效力。今明廉任意旷班。岂可仍令承袭。著革职。其旷班之马甲等、交该旗惩办。　　

○两江总督尹继善奏、江南水师总兵二缺内。苏松镇、驻劄崇明。孤悬海外。与浙联界。海洋巡察防范。在在险要。请仍注为外海水师最要缺。狼山镇、驻劄通州。统辖外海内河水师。及陆路各营。均关紧要。但较崇明之孤悬海外有间。请改为水师兼陆路要缺。得旨、下部知之。　　

○赏恤福建南澳镇左营因公赴台、遇风淹毙兵丁银两。　　

○辛亥。谕、向来刑部议驳各省审谳案件。该督抚遵驳改正者。承办司员。例得议叙。而与核拟未当之案。初不与以处分。有劝无惩。揆之情理。未为允协。朕披阅本年秋审招册。如湖广省、拒捕伤人之杨公兆、则将首从倒置。江西省、帮树逆旗之邓相荐、河南省、盗用钱粮案内之姚廷相、情罪则与案内人犯本同。而秋谳互异。该部俱未核定画一办理。何以慎刑章而昭平允。著将承办各案之司员。及派办秋审各员。从前指驳案件。所得纪录。俱行销革。以示儆戒。至该部堂官。总理谳牍。均未逐一详查改正。亦属不合。著一并交部察议。　　

○议军机大臣等、方观承所奏、动拨耗羡一摺。已批交该部矣。内有孙堠渡口、渡船水手开销之项。孙堠渡口、系属何地。若平日原有官渡。则回銮之后。岂竟不设此渡口乎。若专为木兰巡幸而设。则为日无几。开至一百九十余两。所奏均未明晰。著传谕方观承、令其查明遇便覆奏。寻奏、孙堠渡、系大兴县属孙河下游。常时、民间小船济渡。恭逢巡幸木兰。往来本报。俱由此路。向备宽大渡船四只。每船水手四名。自启銮前三日、至回銮后止。一切雇价工食。核减实销。报闻。　　

○又谕曰、富德奏称、遇哈萨克之巴鲁克、询问伊等入觐之索勒屯巴图尔、及贸易人等、曾否起程等语。哈萨克布噜特等、俱属外藩。伊等入觐。虽藉抒诚悃。亦为希冀赏赉。如果情词恳切。自应准其来京。候朕酌量加恩。若未经祈请。亦任伊等各安游牧。何必督令前来。可传谕兆惠、纳木扎勒、富德等、嗣后外藩入觐。听其自来。无烦催促。即如贸易一节。从前因豫备军需起见。今办理回部。业将竣事。无须多办马匹。伊等即踰期未到。不妨将货物存贮。俟其来时。再行交易。亦不可加之催督。于驾驭外藩之道。方为允协。　　

○调正白旗蒙古副都统齐努浑、为正黄旗满洲副都统。以副都统衔由屯、为正白旗蒙古副都统。　　

○是日起。上以孟冬享太庙。斋戒三日。　　

○壬子。孝敬宪皇后忌辰。遣官祭泰陵。　　

○谕、据巡抚扬廷璋奏称、民人陈老元等、商谋以曹大章等、窝留马朝柱逆党。捏造匿名揭帖。经董老九即木克德讷、写就。贴于各衙门墙壁。请将董老九、解部发黑龙江等处。充当苦差等语。董老九即木克德讷、系乍浦驻防旗人。理宜守分当差。乃敢与奸民商写匿名帖、各处粘帖。诬陷曹大章、殊无法纪。且改易匪名为董老九、其恣意生事。不肖已极。从前不但旗人无此恶习。即民人中。亦必系极恶之徒。方有此事。稍知安分者。断不出此。著交该管大臣。传集该处旗人。眼同正法。俾共知惩创。木克德讷敢于肆行至此。皆因伊父不能教训所致。著将伊父及妻子。俱发黑龙江、给兵丁为奴。再所写匿名帖内。有逃人王四徒弟、鄂阿六、钟大保、及退甲出旗开铺之张三等。名字俱似旗人。交该管大臣查明。果系旗人。即行治罪。旗人敢与奸民交结。无所不为。改名效法汉人。竟忘身系满州。殊属可恨。皆由该将军、副都统等、平日不严加管束。因循怠玩所致。该将军、副都统、俱著交部察议。并著传谕八旗。及各省驻防地方。嗣后仍有似此肆行者。照此办理。断不轻恕。将此晓谕中外知之。　　

○谕军机大臣等、从前因办理回部。将伊犁屯田事务。暂行停止。今回部各城。迎降相继。大功计日可成。来年驻防伊犁之兵。亦已豫为分派。则屯田以省转饷之劳。自不可缓。军营绿旗兵丁。驻防各城。所用无几。应行派往伊犁。并酌派回人等。令纳木扎勒、三泰等、办理屯田。或将鲁克察克、哈喇沙尔、乌噜木齐、等处屯田兵丁。移至伊犁。再于内地派出兵丁补缺。可传谕兆惠、纳木扎勒、永贵、定长、黄廷桂等、咨商定议具奏。一面将应办之事。先时豫备。　　

○又谕、据车布登扎布奏、现派壮兵。往乌噜木齐、支领口粮。前赴库车等语。车布登扎布、久在军营宣力。因降旨令其自阿济必济、回游牧休息。且库车、沙雅尔、赛哩木、阿克苏、乌什等城。俱已降服。现进兵叶尔羌、擒拏霍集占。大功即日告蒇。车布登扎布仍遵前旨。将喀尔喀兵、带回游牧休息。至厄鲁特汗罗布藏多尔济、所领厄鲁特兵丁。亦宣力有年。俱著带回游牧休息。再富德、前令其赴叶尔羌、协剿逆匪。如兆惠已擒霍集占。则彼处大事已定。富德亦无庸前往。著将所领索伦、察哈尔兵丁。酌量路途近便。留于辟展、吐鲁番等处。伊即行来京。其索伦、察哈尔、兵丁到时。巴理坤办事大臣。照例办理。令其由内地驿站。各回本处。将此旨传谕车布登扎布、富德、遵照外。并谕阿里衮知之。　　

○又谕曰、阿桂奏、来京请训。驰赴西路军营。酌派所领侍卫官员二三名。索伦兵二十余名。将行装自布延图、先送至巴里坤等语。阿桂所领官兵。久在军前。自应调回休息。可传谕阿里衮、伊等抵巴里坤。即派官兵照看行装。令其由台站各回游牧休息。以示体恤。　　

○癸丑。谕、刑部现在办事乏人。永贵未到任之前。石柱、著兼署刑部侍郎事务。　　

○又谕、两江总督尹继善等、以河工告竣。年谷丰收。臣黎望幸情殷。请于庚辰之岁。载举南巡令典等因合词具奏。朕惟东南河道民生。时萦宵旰。前者翠华再莅。每切咨询。不敢自逸。兹当大工既蒇。泽国安澜。于焉揽辔观风。上以验曩时往来指画之勤。下以考在事大臣宣化承流之绩。理亦宜之。顾各督抚等、前后奏报工程。披章如睹。而嵇璜、裘曰修等、又以亲承训示。甫经复命回京。条析敷陈。情形颇悉。乃者大江南北。年谷顺成。民气和乐。封函叠至。仰见上苍福佑。额手为南黎称庆。此意与封疆诸大吏共之。犹念积潦初除。污莱日辟。正宜乘时劝谕。俾瘠土并化膏腴。以培元气。现降旨各督抚、勘明滨河地亩。有秋获虽登。而小民牛犁耔种。不能接济。致旷土尚有未耕者。并予格外加恩。官为借给。使得资东作而厚西成。其果盈宁之象。与岁俱增。则机杼仓箱。熙恬满目。其足以佐时巡风景者。不更多耶。且明岁车驾临幸索约尔济。又再定伊犁后。若左右哈萨克。东西布噜特。及回部各城。以次平定归降。不无觐谒宴赉之典。车马之烦。所当少恤。且岁届辛巳。即恭逢圣母皇太后七旬大寿。普天同庆。如于是年敬奉安舆。重临江浙。庶几省方问俗。嘉地利之毕登。喜民生之益懋。于以仰悦慈怀。寿祺康豫。当推恩锡福。俯慰元元望幸之忱。俟临期另行降旨。所有庚辰年南巡之奏。暂停举行。毋庸具摺固请。先将此通行晓谕知之。　　

○又谕、江南、山东、河南、等省河道工程。全行告竣。节据各督抚等奏报、年谷顺成。秋收多在八九分以上。朕深为穷檐志庆。顾该处有向来积潦已久。如山东之济宁、鱼台、各州县。江南之徐州、凤阳、所属。河南之归德、陈州、所属。滨河地亩。荒废颇多。今已逐经涸出。正应及早垦种。其或尚有未经涸出者。更宜加意设法疏洩。及时补种。以收地利。乘此民力稍裕之时。地方有司。多方劝谕。务使野无旷土。方为无忝厥职。至其中或有实在穷民。秋成所获。仅资口食。而牛具耔种。实不能接济者。著该督抚等、确切查明。即行请旨借给。期于东作有资。西成共庆。以副朕轸念黎元至意。该部即遵谕行。　　

○又谕曰、金德瑛参奏、大兴县冒籍廪生丁泗、既不遵例改归原籍。复勾通谢国宾等、扶同出结。出身硬证。已将丁泗除名。并请将谢国宾等斥革等语。冒籍生童。向来相沿日甚。最为恶习。理应严究。其定限一年。勒令自首改归。原系从宽办理。予以自新之路。今丁泗既不遵守功令。复串通本地劣衿。捏结朦混。而谢国宾等、从中包揽。舞毙营私。若仅予斥革。将来故智复萌。易名冒考。事所必有。终无以杜夤缘顶冒之毙。且众人亦不能共知惩创。所有丁泗、谢国宾等、俱著交刑部治罪。　　

○谕军机大臣等、昨据舒明奏称、俄罗斯界。所设阿噶尔等卡。被和托辉特之乌梁海等贼人。抢夺马驼。致伤兵丁。已派喀尔喀台吉达玛琳扎布等。会同和托辉特扎萨克达什朋楚克、协力擒拏等语。此等乌梁海。皆青滚杂卜旧属。从前应行治罪。因其素性愚昧。特加宽贷。理宜安静守分。乃敢肆意妄行。情罪可恶。著传谕成衮扎布、于北路索伦兵内。酌量带领进剿。或即于喀尔喀、派老成历练之人。以所部兵丁。追获渠魁。正法示众。不可致令漏网。　　

○又谕、据成衮扎布奏、杜尔伯特汗车凌乌巴什所属。厄鲁特都楞、至布延图、盗窃伤人。请将都楞正法。其从贼蒙和尔岱、重加鞭责。并咨杜尔伯特汗、令其将就食人等押回等语。杜尔伯特所属、在布延图左近居住就食人等。行窃亦所难免。惟当严饬台站。留心巡察。即偶有进卡者。逐之不回。从重处治亦可。若屡咨该部落汗、令其禁止察拏。伊等或转生疑惧。此次即照成衮扎布所奏。嗣后不必行咨。著遵此办理。　　

○又谕、礼部奏、据朝鲜国王报称、内地偷采人参民人刘子成、潜行越境。特委员解送凤凰城等语。刘子成偷采人参。且逃至外国。大干法纪。著传谕将军清保、俟解到时。即正法示众。毋致脱逃。　　

○又谕、据黄廷桂奏、嘉峪关口。先后盘获固原逃兵李子云等、并靖远营逃兵孙林、共七名。解肃讯明正法等语。此等脱逃兵丁。一经拏获。自当即行正法。断不可稍存姑息。所有未获余犯。仍应严饬内外各关口。上紧速拏务获。毋使漏网。其在嘉峪关口、盘获逃兵之各弁兵等。著该督查明。酌量奖赏。以示鼓励。并将现在已获各犯姓名。即行文军营、及管理屯田大臣等。使各谕绿旗兵丁知之。　　

○又谕、朕因河南、山东、上下江、等处。屡被水灾。颁发帑金。特分命大臣。会同督抚、总河、相度疏治。全工已竣。嵇璜、裘曰修等、回京后。复令将所办工段。干支原委。于河图内、粘签详注呈览。但伊等所见。系春夏情形。伏秋二汛。果否有益。未经目睹。著将所贴原图。发交各督抚总河。再加审视伏雨以后。及经历秋汛。各河受水利病若何。是否于水道民生。实有裨益。详悉另行加签声明具奏。再所颁明旨一道。为借种劝垦。系朕格外加恩。念此积歉之区。尤当加意抚绥。以复元气。若有司仍视为具文。漫无经理。或更有吏侵役饱诸毙。则惟于该督抚是问。将此传谕知之。寻胡宝瑔奏、豫省今岁伏秋。虽间遇大雨。而贾鲁惠济、巴沟、涡河、各干支疏通后。容受有余。消洩甚速。河滨荒地。遵旨劝耕。务使野无旷土。又张师载、阿尔泰等奏。东省兴举运河各工后。伏秋粮艘遄行。其余徒骇、马颊、老黄、白马、沂州、伊家、等河。龙湾、魏湾、八里庙等坝。东昌、济宁、新店、等处桥梁涵洞。疏浚修整后。处处安澜。涸出民田。现皆劝垦。又尹继善、白钟山、陈宏谋、高晋等奏、上下江凤、颍、泗、淮、扬、徐、海、七府州。修治河渠后。伏秋内、豫、东、二省来源不大。雨水亦调。坡水山泉。宣洩通畅。田畴咸获有收。其徐、凤、等属。借种垦荒。俟酌定规条。妥协经理。俱报闻。　　

○大学士管陕甘总督黄廷桂奏、按办理屯田大臣永贵、努三等咨称、吐鲁番一带。地土多风。糜谷性松易落。明春止种粟谷、青稞、小麦、三色。共需耔种一万九千余石。但现有驼只。不敷驮运。查永贵又称、自吐鲁番至乌噜木齐。所经七岭。修凿业可行车。又据兆惠称、阿克苏、乌什等城已降。回人应交麦稞。足敷兵粮。可停解送。则屯田耔种。或以车载。或以各省解到驼骡挽送。应听吴达善、永贵等、就近酌办。得旨、诸凡甚妥。　　

○署两广总督李侍尧疏报、乾隆二十二年分、垦复潮、肇、廉、等府属。额内田二十八顷五十亩有奇。南雄府属。额内田七十亩有奇。开垦广、潮、肇、等府属。额外田地一百二十顷有奇。广州府属。额外沙田一百七十四顷有奇。　　

○是月。直隶总督方观承奏、保定驻防兵米。向系保属采买。雄县、系该县采买供支。节经米贵。于每石定价一两外。加三四钱不等。现粮价虽减。而每石尚需一两七八钱。州县采买。既恐藉词派累。且于民食有妨。查天津北仓。所贮十八年截留漕米。除今年恩准拨给驻防兵米外。尚存二万六千七百余石。来岁请仍于此项拨支。米价扣存报部。得旨、如所议行。　　

○钦差给事中海明、两江总督尹继善、江南河道总督白钟山、总督管理江苏巡抚事务陈宏谋等奏、查勘江南运河。黄河以北。自台庄历邳、宿、桃、清、至杨家庄。现水势深通。足敷行运。惟桃源之古城砂礓溜一处。地系山脉。滩湾沙积易停。应加挑浚。该处较上下游独高。恐下注太骤。上游水浅。挑成后、应将上下拦水坝。酌留收束。黄河以南。自运口至淮安、山阳、高、宝、一带。亦俱深通。惟扬州东关上下。居民稠密。兼以淮江潮汐。易致停淤。查湾头闸起、至范公祠、三千三百余丈。间段浅阻。应行挑浚。又镇江、至丹阳、常州、水本无源。恃江潮灌注。夏秋潮大则深。冬春潮小则浅。加以每日潮汐易淤。两岸土松易卸。应照例六年一次大挑。即不挑之年。亦须择段捞浅。其丹徒两闸以下。通江支河一道。系冬春重运分行之路。现河形淤垫。又常州之武进、阳湖、无锡、金匮等县。亦有间段浅滞。均应一律挑浚。得旨、挑河最易滋浮冒之毙。尔等其悉心往来查察。毋图安逸。但委之属员而已。　　

○总督管理江苏巡抚事务陈宏谋奏、常州府属江阴县、官河一道。直达无锡县。绵亘三十余里。为该处粮艘出入要道。濒江潮汐往来。久经淤浅。现奉谕挑浚桃源、扬州、丹阳、常州、一带运河。并请附勘疏浚。报闻。　　

○江南河道总督白钟山奏、山盱厅属。高涧大坝外越石工。内系深塘。外迎巨浪。每年修筑柴坝外护。费帑二千余两。该处系兜湾顶冲。须建碎石坦坡。查武家敦、蒋家坝、并沿河一带遗存废石。弃置无用。以之修砌坦坡。无需采办。兼可速竣。该工一百八丈内。最要者五十六丈。现饬道厅赶办。余俟秋汛后。于沿湖搜取碎石续修。嗣可无须岁筑柴坝。得旨嘉奖。　　

○又奏、中河厅属。运河北岸。向有盐河石闸一座。水小则堵闭蓄水济运。水大则开洩以利柴盐运行。年久底桩朽坏。该处河头坐湾。闸门迎溜。应迤上五十丈另建。所需砖石。选用旧料外。查盐河内、旧有废闸一。并高堰、山盱、尚有存工余料。现运致趱办。实于要工有裨。报闻。　　

○安徽巡抚高晋奏、安省上年凤、颍、泗、各灾属。赈拨沿江州县仓粮。共缺谷三十五万六千余石。非收捐贡监本色所能补足。现秋收丰稔。正宜捐买并行。请动项、就各本境采买。以节运费。其粮少价贵处。拨粮多价平处通融购办。价昂即止。得旨、如所议行。　　

○署江西巡抚阿思哈奏、江省有自理赎锾一项。节年止抚州属报解。为数甚微。且向用生所当生。请生财以佐军国事。注语题达。尤不合体。查赃赎一项。以钦差上谕事为注语。伏思赎锾赃赎。本无二义。请并入赃赎、一疏题报。得旨、甚是。　　

○闽浙总督杨应琚奏、各省徵收漕粮。止须米色乾洁。惟闽省邵武府同知、及建阳、崇安、浦城、瓯宁等县。向有白熟名色。须颗粒圆绽。舂碾白熟。始准交仓。计此一厅四县。共徵米一万四千余石。除就地支放绿营兵粮外。均解省仓。为绿旗标营武职之需。查旗营应支白米。久经改折。此外官弁月米。俱例支糙色。此项白熟名色。实为民累。应请禁革。报闻。　　

○浙江巡抚杨廷璋奏、宁波府属镇海县。临海险要。旧设单层石塘捍卫。嗣被潮冲塌。改建夹层。其迤西一带。因涨沙绵远。尚仍其旧。日就矬卸。业经题请一律改建外。查旧塘漫石单层。又不凿榫。龙骨亦无槽口。石多离缝。易致冲坍。现饬将漫石上下凿榫。龙骨开槽镶嵌。漫石下、概用块石填实。报闻。　　

○云贵总督爱必达奏、奉部议、滇省生息银。未归本者。九万五百余两。即拨黔省存息五万八百余两归滇。得息、代滇还本。查黔省每年赏兵所需。以一万二三千为率。需本银七万数千。生息以供支用。若遽将存息拨滇。仅存以息作本五万余两。获息不敷所用。请先将二万九百两解滇。余仍留黔营运。嗣后黔省本银。以八万为定额。每年余息。再行拨滇。得旨、甚妥。　　

○云南巡抚刘藻奏、滇省夷多汉少。地广山高。夷性喜食杂粮。高原宜种荍麦。常平向例。谷荍兼贮。缘有司办理拘泥。以致现在存仓。多系米谷。春夏借粜。既违夷民食性。买补时、又必卖荍籴谷归仓。查向例、每荍一石。抵谷一石。每麦一石四斗。抵米一石。且荍性耐久。既便民食。更益仓储。现据曲靖、南宁、沾益、宣威、马龙、陆凉、武定、和曲、镇南、镇雄、永善、等十一府州县。按该处情形。或请全数贮荍。或请谷荍兼贮。应准其按年出易。陆续改收。得旨、因地制宜。甚可之事。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十一


大清高宗法天隆运至诚先觉体元立极敷文奋武孝慈神圣纯皇帝实录卷之五百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。冬。十月。甲寅朔。享太庙。上亲诣行礼。
  </div>
  <div class="pagination">
   <a href="清实录乾隆朝实录_page785.html">
    上一页
   </a>
   <span>
    ...
   </span>
   <a href="清实录乾隆朝实录_page781.html">
    781
   </a>
   <a href="清实录乾隆朝实录_page782.html">
    782
   </a>
   <a href="清实录乾隆朝实录_page783.html">
    783
   </a>
   <a href="清实录乾隆朝实录_page784.html">
    784
   </a>
   <a href="清实录乾隆朝实录_page785.html">
    785
   </a>
   <span class="current-page">
    786
   </span>
   <a href="清实录乾隆朝实录_page787.html">
    787
   </a>
   <a href="清实录乾隆朝实录_page788.html">
    788
   </a>
   <a href="清实录乾隆朝实录_page789.html">
    789
   </a>
   <a href="清实录乾隆朝实录_page790.html">
    790
   </a>
   <a href="清实录乾隆朝实录_page791.html">
    791
   </a>
   <span>
    ...
   </span>
   <a href="清实录乾隆朝实录_page787.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
