<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 270 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 270 页/共 505 页
  </h1>
  <div class="content">
   ○谕内阁、御史穆缉香阿奏、督兵大员日久无功。请量加谴责一摺。前据曾国藩奏、因病陈请开缺。并请注销侯爵。叠经谕令赏假调理。嗣又据该督奏称、精力太衰。不能当此大任。请俟病痊来京陛见。一以谢累□山戊不□高厚之恩。一以请办捻不善之罪。并请另简大员接办。该督仍留军营帮同照料。既无置身局外之想。亦免病躯恋栈之讥等语。情词恳切。出于至诚。即经勉从所请。令该督仍回本任。并授李鸿章为钦差大臣。专办剿匪事宜。是该督引咎自责。早已力陈于前。朝廷念其前功特命回任。专办前敌饷糈。于保全之中。仍寓责成之意。况年余以来。曾国藩所派将领。驰驱东豫楚皖等省。不遣余力。歼贼亦颇不少。虽未能遽蒇全功。亦岂贻误军情者可比。该御史所奏。著毋庸议。　　

○谕军机大臣等、富明阿奏、派兵剿办贼匪。回省调度。并接仗获胜各摺片。巴彦苏苏贼匪。经官军由朱克特奇河一带进剿。毙匪多名。该逆向东奔窜。即著富明阿严檄桂廉等实力进攻。与呼兰官兵联络声援。认真摉捕。务绝根株。并檄饬喀拉双城堡留防官兵。在沿江一带严密摉剿。毋令该逆南窜远扬。特普钦当督饬将弁协同摉缉。不可稍涉疏虞。富明阿现已回省。即著将东北军务相机调度。妥为办理。将此由四百里各谕令知之。　　

○又谕、讷尔济奏、请饬拨银两以济兵食一摺。巴里坤满汉两城官兵。需饷浩繁。虽经讷尔济派员由乌城提回银两。为数无多。实属不敷应用。该大臣现拟于俄国解回银项内。酌拨银数万两。委员赴科布多迎提。自系为兵食紧急起见。俄国存银十余万两。前据荣全奏称俄国一时未能起解。并据李云麟奏请饬总理各国事务衙门转催解科。如此项业由俄国解回科库。即著李云麟、奎昌、明瑶、酌量拨出银数万两。交巴里坤委员双兴等迅速领解。以应眉急。傥到科尚属无期。而巴城需饷甚急。李云麟等务当于各省所解饷项及科库现存银两内。先行筹拨银若干。解交讷尔济应用。仍俟俄国存饷解到时。再行酌量办理。不得以现无款项可筹。致巴城防剿事宜。益形棘手也。将此由五百里各谕令知之。　　

○以河南河北道李宗焘为按察使。　　

○上以冬至祀天于圜丘。自是日始。斋戒三日。　　

○己巳。谕军机大臣等、曾国荃奏、覆陈现办情形一摺。贼匪有窥犯鄂疆就食过冬之意。该抚现驻中路之武胜关。目下东股任赖等逆。已由沈邱过项城。势将南趋鄂疆。距该抚驻扎之地不远。著即督军迎剿。并饬郭松林、彭毓橘等、认真防守。伺隙兜截。鄂境门户。固宜力顾。然亦不可过分畛域。任贼旁趋。致滋延蔓。其毗连秦豫各隘口。官文、曾国荃、务当懔遵本月十一日谕旨。严密堵遏。如贼势趋重何路。即令附近各防之兵会合夹击。并力歼除。以副委任。将此由五百里各谕令知之。　　

○予江西各属阵亡殉难监生徐璋等绅民妇女一千三百二十六名口分别旌恤如例。　　

○予陕西各属阵亡殉难绅民徐正谊等暨妇女三万五百四十二名口分别旌恤如例。　　

○庚午。谕内阁、山东莱阳县知县王朝翼前经僧格林沁保奏、当经降旨谕令署理兖州府知府。兹据阎敬铭奏称、该员自到署任以来。公事尚无错误。惟资浅望轻。难为统率。请饬撤回本任等语。王朝翼著即撤回莱阳县知县本任。兖州府知府员缺。著王继庭补授。　　

○又谕、阎敬铭奏特参知县各员一摺。山东肥城县知县邓馨、在任数年。于黄崖山匪徒滋事。毫无觉察。形同聋聩。调署钜野县知县齐东县知县刘绍詹、催令赴任。远闻贼警。遽行告病回省。巧滑规避。均著即行革职。撤任即墨县知县崔逢春、遇事迟延。不求真实。撤任沾化县知县陶光勋、精神疲弱。才具平常。撤任郯城县知县周士溥、人尚明白。惟缉匪未能得力。均著开缺留省另补。　　

○谕军机大臣等、前因福兴奏称军需不敷。当经谕令裕瑞将山西解赴察哈尔饷银。拨回归绥应用。兹据裕瑞、玉亮奏称、前项饷银。业已委员解赴归化城交还。并请将丰镇等厅欠解察哈尔租银拨解一摺。山西丰镇甯远二厅。历年拖欠察哈尔办公牧地租银。至三万五千余两之多。屡催罔应。殊属疲玩。著赵长龄即将该二厅积欠银两。并本年分已徵应解银两。即行照数拨解俾资办公。毋得仍前拖欠。将此谕令知之。　　

○辛未。冬至。祀天于圜丘。遣豫亲王义道恭代行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。　　

○遣官祭端慧皇太子园寝。　　

○停次日朝贺。　　

○谕军机大臣等、都兴阿奏、勘察沿边内外各路。摉获匪犯。布置防剿情形。特普钦奏、剿贼获胜。并截止吉林官兵各一摺。都兴阿出省察勘沿边地方。派委员弁兵丁。将八面城盘踞马贼郝明全等六名。拏获正法。并将拒捕贼匪杀毙一名。其线儿山小背河等处盗匪。亦经缉捕委员拏获。分别正法解审。惟各路盗匪。零星藏匿。现在虽有官兵分驻。将来官兵一撤。难保不复行啸聚。四出滋扰。都兴阿身任将军。责无旁贷。务当严行摉缉。殄灭净尽。傥未能实力摉捕。致令该匪复行句结。聚成大股。惟该将军是问。恐不能当此重咎也。额勒和布、恩锡、均有地方之责。亦应严督各地方官勤加摉捕。不得置身事外。至昌图厅所属。地面辽阔。该厅员稽察难周。本有鞭长莫及之势。应如何增设营汛。并添设文武员弁兵丁分驻村镇。以期经久无弊之处。著都兴阿、额勒和布、恩锡、体察情形。会商妥筹。详细具奏。巴彦苏苏及阿勒楚喀等马贼蠢动。尤须防其句结。奉省匪徒窜扰。都兴阿现派托伦布等军分路驻扎。扼要守御。著即督饬该副都统等实力巡探。严密防堵。尤须先将本境潜匿匪徒。及线儿山等处素惯窝藏贼党之处。捕获净尽。以绝根株。孤山余匪。亦著都兴阿等随时缉拏。毋稍疏懈。至巴彦苏苏贼匪。现已逃窜。经特普钦派兵追击。在乾木林子获胜穷追。叠次杀贼多名。该匪遁窜山林。其黄泥河骆驼砑子等处。并小黑山另股窜奔巴彦苏苏之贼。据特普钦奏即系在黄泥河抢劫佃民之贼。并非另有一股。已经黑龙江官兵剿办。即著特普钦督饬带兵各员。速行就地歼除。不可纵令他窜。致滋蔓延。窜匿山林之贼。尤应全数殄尽。不准迁就了事。现在黑龙江本省兵力足敷剿捕。富明阿当斟酌情形。如无须吉林助剿。即著将前派官兵暂行停止。仍行严防本境。以杜匪踪窜入。将此由四百里谕知都兴阿、富明阿、特普钦、额勒和布、恩锡、崇厚、并传谕成林知之。　　

○又谕、福兴、德兴阿奏、查明西征兵丁。请由陕甘进发。并挑选直隶官兵。以备进剿各摺片。大西路及军台大路。既难行走。自不得不由陕甘进发。惟从前赴甘兵勇。每多中途溃散。此次西征各兵。取道甘肃出关。路途尤远。更当格外慎重。著库克吉泰、德兴阿、务于各项官兵内。认真选择。贵精不贵多。则沿途易于钤束。而饷需不至短绌。可免哗溃之虞。其余不得力兵丁。徒糜饷项。即行遣撤归营。以照核实。库克吉泰等行过肃州。如郡城尚未克复。即会同成禄进攻。于收复后会合出关。以免后顾之虑。该将军等出关后。或驻扎哈密。或驻扎巴里坤。即著酌度情形办理。如李云麟有赴古城之信。即分投前进。至古城会合。俾得进攻乌噜木齐。以图恢复。此项官兵。如能道出甘肃。所需车辆等项。著杨岳斌饬属妥办。以利师行。李云麟现回科布多收集溃兵。徐图进剿。即著懔遵前旨。认真整顿。先顾科城。以为立足之区。所带兵丁。务期实在可用。不得轻于尝试。致损军威。将此由五百里各谕令知之。　　

○予山东兖州等处阵亡殉难绅团妇女一千三百二十七名口分别旌恤如例。　　

○拨山海关扣存洋税银五万两。解赴奉天。以备军需。　　

○蠲缓山东寿张、范、东阿、济甯、邹平、长山、齐河、齐东、禹城、长清、平原、肥城、东平、平阴、惠民、青城、阳信、利津、曲阜、邹、滕、峄、汶上、阳谷、曹单、观城、朝城、聊城、茌平、冠、金乡、嘉祥、鱼台、历城、滋阳、甯阳、新城、济阳、泗水、馆陶、兰山、沂水、平度、潍、郯城、临清、章邱、乐陵、滨、蒲台、堂邑、博平、清平、莘、高唐、夏津、武城、邱、海丰、费、日照、益都、博兴、临淄、乐安、昌乐、掖、昌邑、泰安、七十州县暨德州、东昌、临清、济甯、四卫东平所屯庄永阜、永利、二场被水被旱被雹被风被虫被扰地方新旧额赋并杂课有差。　　

○壬申。上诣吉安所琳皇贵太妃金棺前酹奠。　　

○谕内阁、翰林院检讨董文涣奏、被胁从逆人犯。情有可矜。请分别减免一摺。著名首恶逆犯。自当严密查拏。尽法惩治。其余胁从各犯。或为饥寒所驱。或为威势所偪。并非甘心从逆。情本可矜。仍当法外施仁。以重民命。嗣后步军统领衙门顺天府五城查拏人犯。遇有被胁从贼悔罪复业别无不法情事者。概不得有意株连。并著刑部于现在已交各案犯。分别减免。如讯明实系无辜。即行释放。以省拖累而安善良。　　

○又谕、董文涣奏、请将获盗人员于定案后再行给奖等语。据称步军统领衙门拏获近畿盗犯。往往于奏交刑部时。即行保举多员。惟交部之犯。尚未审明虚实。而保举之员。早已迁转官阶。殊非核实之道。所奏不为无见。嗣后著步军统领衙门仍照旧例。凡拏获此等案犯。于刑部定案后。再行声明请旨。不得先行保奏。　　

○谕军机大臣等、董文涣奏、逆匪垂涎山西。臬司陈湜防河练勇。止三千余人。控驭南河一面。战守较易。若兼顾西河。兵分力单。不敷调用。现在冰凌封河。贼若乘冰扑犯。深有鞭长莫及之虞。请饬山西巡抚督同该臬司统筹全局。于河外地方。择要分置两军。各练精兵五百人。列堑固守。与各防口相为掎角。再分一军五百人为游兵。往来巡河策应。统归该臬司节制各等语。前因山西河防紧要。兵勇单薄。曾经谕令赵长龄设法募勇增营。调兵训练。未知该抚已否遵办。曾国藩前奏有派刘松山驰赴汝洛与陈湜所部分防黄河之议。此军曾否到防。究有若干。能否足敷分布。董文涣所奏。不无可采。著赵长龄认真经画。迅速覆奏。并传谕陈湜悉心经理。不得始勤终怠。稍有疏失。原片著钞给阅看。将此由五百里谕令知之。　　

○署两江总督李鸿章等奏高邮清水潭迤南漫工。亟须及时堵筑。得旨、著即督饬丁日昌等妥为筹办。以固河防而卫民生。不可稍涉延宕。　　

○蠲缓江苏江都、仪徵、砀山、睢甯、四县被扰地方本年额赋有差。　　

○癸酉。谕军机大臣等、前据刘蓉奏、捻股窜至华渭一带。该署抚已调集各军进剿。并令唐炯等总理营务粮台。军情变幻。究竟此贼是否为久踞之计。抑已另行出窜。未据刘蓉续行奏报。殊深焦盼。刘蓉派出各军。势分相埒。不得大员统率。断难得力。该署抚自应赶紧出省。相机调度。以一事权而收实效。乔松年调补陕抚。计期应已到省。即使中途有阻。亦应迅速奏闻。乃日久未见奏报。不知于何处迁延。即著会合鲍超等军克期赴陕。以副委任。前据御史林彭年奏、请饬陕西讲求并集村堡之法。责令陕安棚民。聚处堡寨。毋得仍前零星散处。为坚壁清野之谋。禁民闲不得于附城修盖房屋。各处仓粮。因公借用。多有碾卖饱入私囊者。宜清查勒令买补。叛产绝业。前经刘蓉奏办。请责成接任实力举办。汉中亦多绝业。闻该处地方官售卖徵税。恐不能涓滴归公。请饬该抚一并认真清理等语。著乔松年、刘蓉、按照所陈妥为筹办。不得有名无实。原摺著钞给乔松年、刘蓉阅看。正在寄谕闲。据赵长龄奏、捻逆尚踞陕西。遵旨添调兵勇。分守冰桥。并请匀拨明年京饷一摺。臬司陈湜由潼关入渭布置。该抚现已添调省兵。及各州县练勇。交陈湜管带。自更得力。即著督饬该臬司妥筹办法。力顾全局。所请将来年应拨晋省京饷。极力从减。另在东南各省匀拨之处。已著户部斟酌办理。另片奏、任赖股匪。又有西趋之势。恐由孟津渡河。翻山越岭。袭窜山西。请饬河南严防彰卫怀三府。著李鹤年即饬保英等认真截剿。并令彰卫怀等处认真防守。毋使一贼渡河。陕省华阴踞匪。闻向西南遁走。究向何路奔突。鲍超驻扎楚豫之交。自可就近邀击。著李鹤年等即飞催鲍超侦探贼踪。奋力剿洗。毋再与贼相左。致误戎机。豫省兵力不少。马德昭宋庆等、近扎何处。何以未闻与贼接仗。著李鹤年酌度情形。出省防剿。未可专恃客兵。坐耗饷项。致干重咎。赵长龄请将甯条梁驻扎之精锐右营勇丁五百名撤回晋省。由穆图善另拨一营前往垫扎之处。即著穆图善察度情形。斟酌妥办。将此由六百里各谕令知之。　　

○署两江总督江苏巡抚李鸿章奏谢授钦差大臣恩。得旨、著将剿匪事宜妥为布置。以副委任。该抚应否驰赴豫境居中调度之处。著与曾国藩悉心筹商。相机办理。　　

○甲戌。谕军机大臣等、左宗棠奏、请拨西征的饷以搘危局一摺。据称陕甘兵事。难在粮饷不继。转运维艰。筹办行粮等项。现已略有筹画。然窃计西征大局。非增练马队车营。别无胜算。其上口买马。招募土著。制造轮车。安置炮械火器。挑练骡马等项。需费不赀。西北地多斥卤。有水草可牧之地。半遭蹂躏。势不得不择地兴屯。而筹给口食籽种农器牲畜等费。需款尤钜。两省制兵欠饷。并甘省兵勇百余营。宜分别留撤。一切经费。均不能不豫为筹策。频年部拨甘饷。解到无几。若不豫筹的饷。恐西事益形决裂。除闽省每月协济甘饷四万两无庸另筹外。从前曾国藩奏停西征军饷时。江苏每月协甘银三万两。派浙江每月协甘银二万两。马新贻更请每月增解银三万两。共银五万两。嗣浙江又议解曾国藩马队协饷每月一万两。此项浙江协济江南之饷。应即划抵江苏月协甘饷银一万两。方为允协。广东于前已定拨甘饷一万两外。再筹解银二万两。又广东浙江本议轮船经费每月各一万两。应并划解陕甘后路粮台。请饬照准拨解等语。左宗棠督军入甘。所筹银两。均属万不可缓之需。即著瑞麟、英桂、吴棠、马新贻、蒋益澧、周开锡、将福建协饷银四万两。浙江协饷银七万两。广东协饷银四万两。按月源源解济。以应急需。其江海关每月应济甘饷。并著曾国藩、李鸿章、郭柏荫、严饬该监督按月接济。按季具奏。经此次拨定之后。各该督抚等务当认真按期拨解。不得稍存膜视。致干重咎。其江西等省应济甘饷。即著左宗棠于道出江西湖北河南时。与该督抚商酌筹办。江苏湖南四川山东应协甘饷。即由左宗棠咨商各该督抚妥为筹拨。将此由五百里谕知曾国藩、李鸿章、左宗棠、瑞麟、英桂、吴棠、马新贻、蒋益澧、并传谕郭柏荫、周开锡知之。　　

○又谕、鲍超奏、遵赴秦境。豫筹粮运事宜一摺。陕省华阴等处。久为捻匪滋扰。鲍超一军。现由内乡淅川一带。驰援关中。山路崎岖。难于裹粮而行。秦川米面昂贵。临时采买维艰。非由各地方官就地先备米面及马匹所需豆料等项。不足以利师行。著李鹤年迅饬豫省地方官。将应需粮米等项。宽为豫备。此军粮米转运事宜。本系鄂豫两省共相筹办。且荆子关本有鄂省设立粮台。转运甘省饷需。如该军经过淅川内乡山路中有须设局转运之处。即著官文、曾国荃、与李鹤年会商筹办。以便就近分运鲍超军食。总期办理迅速。不可互相推诿。致误师行。并著乔松年、刘蓉、于该军经过秦省地方。豫行筹备粮面等项。就地发给。毋任缺乏。所有运脚等项。即由秦省筹发。其沿途师行经过及驻扎处所。应如何设局节节转运。及豫行屯粮给发之处。并著乔松年、刘蓉、按照鲍超江粤设局转运之法。斟酌陕省情形。妥速筹办。并著曾国藩、李鸿章、檄令鲍超即行起程入秦。穷贼所向。尽力追剿。毋再延误。原摺著各钞给阅看。将此由六百里谕知官文、曾国藩、李鸿章、曾国荃、李鹤年、乔松年、刘蓉、并传谕鲍超知之。　　

○以福建同安等处剿办土匪出力。赏副将熊世鳌等花翎。守备罗云嵩等蓝翎。余加衔升叙开复有差。予阵亡守备罗国政祭葬世职。　　



大清穆宗继天开运受中居正保大定功圣智诚孝信敏恭宽毅皇帝实录卷之一百九十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。十一月。丙子。以安徽淮军捐输积饷。永广乡试中额一名。　　

○以直隶枣强县捐输军饷。永广学额二名。　　

○以江苏捐输军饷。永广常熟县学额十名。昭文县八名。东台县六名。　　

○以江西瑞昌县捐输军饷。永广学额八名。　　

○以浙江永康县文生应参申捐建文庙。永广学额一名。　　

○丁丑。谕内阁、现在恭纂皇考文宗显皇帝实录。业已告成。恭进时应派贝子公以下宗室官员、分司赍捧。亲王郡王贝勒等。左右护视。以昭虔恪著宗人府会同礼部、查照咸丰年闲礼节。敬谨具奏。　　

○又谕、现在皇考文宗显皇帝实录圣训告成。前期一日总裁等官。恭捧全书送至保和殿陈设后直日护军统领、会同总管内务府大臣、谨阖殿门。多派官员于殿门外周历照看尚不足以昭慎重是日著御前侍卫乾清门侍卫大门侍卫不直班各员内、派出二十员。于殿外前后轮流坐更。小心照看。不准在彼然点烟火以专责成。　　

○又谕、前因曾国荃奏参督臣官文贪庸骄蹇各节。内有馈送升任侍郎胡家玉等程仪银两一款当命尚书绵森侍郎谭廷襄前往查办并令胡守玉明白回奏旋据胡家玉先后覆陈于差竣路过湖北省城时。因信阳州一带路梗。改由水路前进。官文等公送程仪二千两胡家玉、张晋祺、即璧回未收。次日复来声称此次改由水路一千数百里。并无水驿所有雇纤夫发水脚之费州县不管且护送之炮船。亦须日给犒赏。所费甚多。胡家玉等、恐水路无驿站中途需用浩繁始行收受等语本日据绵森谭廷襄奏。驰抵胡北。查明总督被参。先将大概情形覆陈一摺。据称该尚书等到后。饬提人证。劄调军需各册核对将原参内上年馈送程仪银两一款。是否由粮台提取据官文咨覆。钱漕、盐厘关税、捐输、均归粮台实用实支。并无浮滥惟汉阳竹木捐一款有给与议叙内奖者。移解粮台充饷。其零星不请议叙外奖者。归入粮台军需善后动支曾经奏明有案。凡善后事宜因公动用例不报销之项。由此动支上年胡家玉、张晋祺差竣入都。道经湖北该督因向章系由省筹拨公款。按站给发不由地方官支应造报。当与前抚臣郑敦谨等面商。由外销款内、提银应付。计入境以至出境二十余名。并在省公所一切共用银二千余两。又因道途多梗。仍于外销款内。备银二千两。为胡家玉等沿途添雇车马犒赏之用。胡家玉等辞不肯受。后经告知并非私相馈送。始行接收。统计先后提银四千余两。委非粮台正款等情。经绵森等核对竹木捐收支清摺内。提银二千三百两。又制钱二千余串。以银钱合计原参四千两之数。约略相符。与胡家玉明白回奏所称二千两之数。亦尚吻合等语。上年胡家玉等差竣过鄂。官文等查照向章。由省提银支应以免州县赔累。濒行又因水程阻滞沿途需添雇车马犒赏。费用孔多。另筹银二千两致送。胡家玉张晋祺始而力辞。继因水程费重。恐致沿途周折。权留备用。核其情节。虽与私相馈送者有闲。究属不知远嫌。胡家玉、张晋祺、均著交部议处。湖广总督官文、著先行撤任。听候查办。湖广总督。著谭廷襄暂行署理。钦差大臣关防。著交谭廷襄封存。其余官文被参各节。仍著绵森、谭廷襄、传集人证饬提卷宗。秉公详悉查办。　　

○谕军机大臣等、绵森、谭廷襄奏、驰抵湖北。查办总督被参各款大概情形一摺。原参官文劣迹各款。该尚书等既讯有端倪。事非无因。即应切实根究。惟官文以总督重臣。地方文武皆其属吏。诚恐各怀疑畏。不敢吐实。则此案必多不实不尽之处。本日将官文先行撤任。令谭廷襄暂行署理湖广总督。即著绵森、谭廷襄、将原参各款及所称竹木捐有由外奖。并因公动用例不报销之处。是否核实。著逐一确切查明。据实直陈。以成信谳。不准化有为无。稍涉瞻徇。将此由五百里各谕令知之。　　

○又谕、御史王书瑞奏、浙省溇港淤塞。亟宜开浚一摺。据称浙江水利。在浙东则有海塘。在浙西则海塘而外。又有溇港。湖州府属乌程县境。有三十九溇。长兴县境。有三十四溇。康熙雍正乾隆年闲。叠经疏浚。自逆匪窜扰后。泥沙堆积溇口淤阻。垦种多致淹没。请设法开浚等语。著马新贻即行派员履勘工程缓急。设法筹款次第赶紧兴修。不得意存畏难。稍涉迁就。另片奏、江苏苏松诸郡。与杭嘉湖异派同归。湖州处上流之最要。苏松等郡处下游之最要。下游疏通。而上流阻塞。则害在湖州。上流疏通。而下游淤滞。则害在苏松。并害及杭嘉湖请饬江苏一并查明开浚等语。并著曾国藩、李鸿章、郭柏荫。派员履勘明确。与马新贻会筹妥办。通力合作。该数郡为东南财赋之区务须实心经理。期于国计民生。皆有裨益。原摺片均钞给阅看。将此谕知曾国藩、李鸿章、马新贻、并传谕郭柏荫知之。　　

○又谕、何琯奏、饷需短绌。请饬山西指拨银两。并南北两路军情一摺。据称甘肃安西等处。奉拨巴城粮石。因仓储匮乏。数月未见起运。官兵嗷嗷待哺迫于饥寒。请饬山西将各省协拨新疆军饷内。先专款指拨巴里坤饷银十万两等语。著赵长龄按照何琯所请。于各省协拨新疆军饷内。先行酌量指拨。作为巴里坤专款。迅即解交归绥道衙门。由讷尔济、何琯、派员迎提此项饷银未到之先。准于调回俄国存储军饷内。暂时酌拨应用。饷到即行归款。以免轇轕。南路贼匪。既有潜入哈密报复之信。著讷尔济等会同伯锡尔加意防堵。就近迅催文麟赴任。俟成禄等军出关后。再行会合进剿。毋稍大意。至李云麟现已折回科城。所部蒙兵。未能克期前进。讷尔济等务当严饬张和等。侦探贼踪。豫为防范。并将存城官兵。整顿训练。杜贼窥伺。不可稍步疏懈。将此由五百里谕知赵长龄、讷尔济、并传谕何琯知之。　　

○戊寅。以京畿雪泽未沾。上诣大高殿祈祷行礼。　　

○遣惇亲王奕誴诣时应宫。恭亲王奕?诣昭显庙惠郡王奕详诣宣仁庙。镇国公奕询诣凝和庙。拈香。　　

○谕内阁、御史汪朝棨奏、已满书吏。请饬驱禁一摺。各衙门已满书吏。例应勒令回籍。无如日久视为具文。如该御史所称。革吏退吏。辄在京师盘踞。与外省院司书吏潜通消息。舞弊把持。种种情形。实难保其必无。亟应严行申禁。著各部院堂官严饬司员。将无卯书吏分别裁汰。如有满退斥革吏役。仍敢进署干预公事。即行拏交刑部治罪。仍将每月满退斥革吏役姓名住址年貌。移送该管地方衙门备查。并著五城御史严饬司坊官。随时查察驱逐。以清积弊。　　

○又谕、御史汪朝棨奏、前任四川打箭炉同知宣维礼、因冒销军饷。经骆秉章奏参。摘去顶带。勒限追缴。崇实并不俟该员将经手之款报销。辄为奏请开复。广东候补同知钱埙先经瑞麟因该员解饷出力。出具考语。送部引见。照例给予升阶旋经蒋益澧以该员贪劣谬妄。操守不谨。奏参革职。均属办理两歧请饬各该督抚将举劾歧异之故。分晰具奏等语。著崇实、骆秉章、瑞麟、蒋益澧、秉公查明覆奏。寻崇实等奏、宣维礼军饷报销。查明实系办理里塘夷务支用。因核实准销奏请开复摘顶处分。举劾并无歧异。瑞麟等奏、钱埙前因解饷无误。照例请奖。嗣在潮州通判任内声名狼藉。自未便以一节之劳。遂从宽贷前后办理并非两歧。报闻。
  </div>
  <div class="pagination">
   <a href="清实录同治朝实录_page269.html">
    上一页
   </a>
   <span>
    ...
   </span>
   <a href="清实录同治朝实录_page265.html">
    265
   </a>
   <a href="清实录同治朝实录_page266.html">
    266
   </a>
   <a href="清实录同治朝实录_page267.html">
    267
   </a>
   <a href="清实录同治朝实录_page268.html">
    268
   </a>
   <a href="清实录同治朝实录_page269.html">
    269
   </a>
   <span class="current-page">
    270
   </span>
   <a href="清实录同治朝实录_page271.html">
    271
   </a>
   <a href="清实录同治朝实录_page272.html">
    272
   </a>
   <a href="清实录同治朝实录_page273.html">
    273
   </a>
   <a href="清实录同治朝实录_page274.html">
    274
   </a>
   <a href="清实录同治朝实录_page275.html">
    275
   </a>
   <span>
    ...
   </span>
   <a href="清实录同治朝实录_page271.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
