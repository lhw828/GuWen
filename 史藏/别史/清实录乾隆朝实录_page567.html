<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 567 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 567 页/共 1860 页
  </h1>
  <div class="content">
   ○以洗马国柱、充日讲起居注官。　　

○丁酉。春分。朝日于东郊。遣恒亲王弘晊、恭代行礼。　　

○祭先师孔子。遣諴亲王允秘行礼。　　

○戊戌。祭大社大稷。上亲诣行礼。　　

○谕、据派查通州三仓大臣旺札勒等奏称、现在盘量中西二仓。米数短少、显有情弊。请将监督七十四、袁承约、灵德李掖垣、革职。交部审明办理。南仓米数无亏。惟赢余米石不归本廒。殊属违例。请将监督舒敏、张敬业、交部查议。仓场侍郎、一任属员随意收放。且于实在亏空情形、漫无觉察。请交部严加议处等语。仓场侍郎、职司出纳。乃因循草率。不能董察属员。实心经理。该监督等、典守天庾。亏缺米石。厥罪均无可逭。即行交部治罪追赔。洵不为过。但据查仓大臣等、盘验者已得实数。而丈量往往与盘验未符。今盘验者二十六廒。而丈量者一百五十余廒。若即以丈量短少之数定罪。尚未为确实。著加恩将仓场侍郎、及该监督等、俱革职暂行留任。勒定限期。令其自将未盘验各廒。逐一过斛盘量实数。俟实数定后。仍令派出之大臣侍卫、前往抽盘。照实在短少之数。分别定拟著追。方为允协。伊等现在盘量之时。著尚书哈达哈、刘统勋、往来督率稽查。至定例五年一次查仓。实赖派出之王大臣。剔除弊窦。盘验赢绌。今甫一年。即亏缺如许。可知伊等并未实心。不过奉行故事。甚负任使之义。其罪尚浮于仓场侍郎之庸懦失察也。所有上届派出之王大臣等。即著交部严察议奏。寻吏部议上。得旨、前派和亲王弘昼等查验通州三仓。原以王大臣为朕信任之人。自无欺隐也。查而不实。则如勿查。弊之不厘。查于何有。使王大臣等、彼时盘出短少。则应著落该仓场侍郎赔补。今于王大臣盘验后、未逾数月。而短少如许。是其咎不在仓场侍郎。而在王大臣也。其仓场侍郎应赔之米。著加恩宽免。令和亲王、于伊俸米中如数扣抵。宗人府所议停止弘昼亲王俸之处。著加恩宽免。达勒当阿、刘统勋、俱著革职从宽留任。彭维新从宽免其革去职衔。余依议。　　

○又谕、故礼部尚书韩菼、种学绩文湛深经术。其所撰制义。清真雅正。实开风气之先。足为艺林楷则。从前未邀易名之典。著加恩追谥。用示褒荣。大学士等具拟以闻。寻赐谥文懿。　　

○山东巡抚鄂容安奏、黄河北岸太行一堤。遥为捍卫。前人建筑。甚有深意。上年阳武漫水。即穿越此堤缺口而东。臣在豫查勘。已檄司饬办。调任未及办理。嗣知奉命动帑修筑。此堤在东境者。属曹、单、二县地方。计二百三十余里。亦多残损。经臣与河臣顾琮、先后委员勘估。据禀堤工大小残缺不等。总计三千四十余处。并加帮卑薄。建筑缺口。长三百三十余丈。所绘草图。堤南有河一道。本以宣洩坡水。因河身淤塞。水发淹及田庐。须大加疏浚。使水循河东注。不致泛溢。堤乃巩固。查堤工务宜详慎。至兴修上游水利。尤应先计下游。此河直达江南丰、沛彼地有无阻碍。能否容纳。必须详询妥议。臣遵谕先将前估修堤工、核实遴员修筑。仍亲往督察。一面将东境堤面河道。就旧有淤浅处、量加疏浚。俾资容纳。其可否大加宽深、以防异涨。不致为患下游之处。现咨江南督抚河臣、俟覆到即行酌办。谕军机大臣等。巡抚鄂容安、因查勘黄河北岸遥堤。奏称堤南有河一道。本以宣洩坡水。今河身淤塞。应量加疏浚。现在咨询下游之江南督抚河臣等语。太行一堤。豫、东、二省黄河。资其捍御。自应增修巩固。至堤旁有河。若逼近堤身。恐日致汕刷。转为引寇入室。非所以保护堤工。宜加详慎。著将此传谕鄂容安知之。寻奏、太行堤在黄河北岸、大堤之北。两堤相去数十里。中间有河一道。宽者十余丈。窄者四五丈。距太行堤远近不等。多有间隔村庄者。并非直循堤根。本以宣洩夹堤以内坡水。顺流而东。直达江南丰沛二县、入微山湖。因河身年久、间段淤塞。是以堤内田庐。向多淹没。雍正年间。曹县里民、请于太行堤建立涵洞。使堤南之水、穿堤北行。经定陶、城武、单县、鱼台等邑。入昭阳湖、而归微山湖。嗣后涵洞旋筑旋冲。其旁并有缺口。定陶等邑。多受水患。是此涵洞必应堵塞。庶太行堤仍复旧制。完固以为黄河保障。而堤北数邑。水患亦得永除。但两堤夹束。中间之水。并无去路。若不开通旧河。使之顺流东注。不但堤内田庐被淹。而每年夏秋雨水浸漫。堤工仍不能经久。至河防关系重大。所议疏浚之河。虽与黄河远不相涉。但是否有碍下游江南河湖。必当详慎查办。现委兖沂曹道张潮等、前往督查。就其旧有形势。逐段勘估。臣于科场事毕。前往查堤之便。亲加相度。并俟江省督抚河臣覆到后。酌议请旨遵行。奏入、报闻。　　

○以礼部右侍郎嵩寿、为繙译乡试监临官。刑部左侍郎勒尔森、为满洲繙译正考官。太常寺卿德通、为副考官。太仆寺卿麒麟保、为蒙古繙译乡试考官。　　

○己亥。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人、出就讲案前。行一跪三叩礼。复位。直讲官伍龄安、蒋溥、进讲论语、君子之于天下也。无适也。无莫也。义之与比、一章。讲毕。上宣御论曰。圣人勉人以顺应天下之理。故先示人以大公无我之心。盖人必有所不为。而后足以有为。然此以言其立志。而非谓其于制天下之事也。于制天下之事、而豫存一必为必不为之心。则非大公无我之道。失义之宜矣。如衡如石。不定物以数。物之悬者、轻重自见。如水如镜。不示物以形。物之鉴者、研□女□(□□虫)□毕露。内圣外王之学。莫不以是为要。而有临民之责者。舍此更无以为出治之本。此执中之传。所以为千古帝王之师范也。讲官暨侍班官跪聆毕。兴直讲官兆惠、嵇璜、进讲书经、知人则哲。能官人。安民则惠。黎民怀之、四句。讲毕。上宣御论曰。人君亦孰不欲知人而安民哉。然知人固不易。人亦不易知。天下之人众矣。人君则惟一人。以众人之心、而欲蕲一人之知。而一人持此一心、以应天下众人之心。且欲知之无遗焉。此不待智者而后知其难矣。然禹必曰惟帝其难之者何哉。盖自是者。见人之非、而不见己之非。自易者。见人之难、而不见己之难。惟帝钦若之衷。常见己之非。常见己之难。是以知人本难。而尧能官人、则不难矣。能官人、斯能安民。若夫黎民之怀。必其深仁厚泽。实有以沦肌浃髓。使百姓尊亲、出于自不容己。有非欢虞之政。所能勉强而致之者矣。讲官暨侍班官跪聆毕。大学士傅恒、史贻直、奏曰。皇上符广运于乾行。秉当阳之离德。神应故妙。时措之而咸宜。诚精则明。物来焉而毕照。固已出乎震。行乎巽。协刚柔正直之施。仁如天。智如神。备位育中和之极。臣等幸侍讲筵。亲承圣训。不胜钦服。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门。　　

○谕曰。准泰之罪。业经宽赦。即著释放。　　

○湖北巡抚恒文奏、办理传钞伪稿。请敕下各省督抚。凡传钞人犯。系于何省发觉。因而咨查别省者。即令发觉之省分。不行查案咨催。审究明确。或应解回本省完结。或应于别省完结。总归发觉省分之督抚。始终查办完结。不致彼此推诿。而各归各案。可免沉搁遗漏。报闻。谕军机大臣等。据恒文奏、办理传钞伪稿章程一摺。其所称令发觉省分、始终稽察。节次查案咨催。完结时奏明销案之处。似属责成之一法。所见亦是。著于各督抚奏事之便。将原摺钞寄阅看。　　

○皇十一子永瑆生。　　

○庚子。谕朕此次恭谒祖陵。著庄亲王、和亲王、大学士来保、史贻直、在京总理事务。　　

○又谕、巡视通州漕务。向例止派科道一员。专司督催漕运。而仓场事务。则概不与闻。但仓场积弊甚多。现在派委大臣盘验。著赫庆、瞻柱、宫焕文、范廷楷、前往巡视漕务。所有一应收兑新漕。支放米石。俱著该给事中等就近稽察。至在京各仓。虽经派有专员。亦著一体留心查察。务期诸弊肃清。以副委任。　　

○吏部议覆、山西巡抚阿思哈、奏请蒙古内地交涉事件。限期仍照原定展限、及应得分限查办。至内地命盗等案。归绥道审转、照司扣限。其余限期。应行裁汰。从之　　

○辛丑。上御乾清门听政。　　

○遣官祭关帝庙。　　

○谕、朕因上年浙省被灾较重曾经降旨、令该督抚等查明灾重州县、有应行展赈之处。酌量奏闻办理。今据该督抚等分别查奏。著照所请。将被灾较重之兰溪等二十二厅县。与次重之金华等十八县。极次贫户。均展赈一月口粮。再浙东之鄞县等十一县。与浙西之仁和等十三州县。虽被灾分数较轻。而当青黄不接之时。情形自属拮据。亦著加恩展赈一月。庶穷黎糊口有资。得以从容力作。至各该厅州县境内卫所屯户。盐场灶丁。并按原报灾口、一体展赈。该督抚董率有司。妥协经理。务令均沾实惠。以副朕轸恤灾氓之意。该部遵谕速行。　　

○又谕、恩科场期在迩。国子监现有录科等事。满堂官俱经奉差他往。观保到署办事以前。著侍郎嵩寿暂行兼管。　　

○又谕曰。尹继善庄有恭、高斌等会奏。请以署宝应县知县沈锡鼎、升署宿虹同知。海州州同蒋尧年、署理宝应县知县。沈锡鼎有降革之案。与例不符。今以难得其人、具摺请署。自可准其署理。但称试看一年。果能胜任。再行题请实授。所奏非是。沈锡鼎任内、部议降级、革职革任、先后四次。既俱从宽留任。自应将降革之案。带于署任。俟应开复之日。方请实授。若以降革人员。照寻常题署之例。一体实授。则既转新阶。并消旧案。不惟破格。且启幸门。此端必不可开。尹继善、庄有恭、高斌、俱著饬行。各省有似此者。著该部查奏。　　

○又谕、通仓收兑漕粮。积弊甚多。现已特派给事中御史等、驻通稽查。其水次盗卖搀和等弊。向所不免。淮安、济宁、天津、巡察官。职所专司。各有分地。将来抵通交收。倘有短少。定当根究于何处盗卖、以治其罪。并将分地巡察该员、严加议处。总漕瑚宝、亲行督率。统辖全漕。尤应实力查察。一切弊端。惟该督是问。沿途营弁。一体统饬知之。　　

○又谕、前因钦差大臣等、盘验通仓廒座有短少之处。请照数将该管之仓场侍郎、及监督等、治罪著赔。已降旨令该侍郎等、通行盘量。因思通仓廒座甚多。逐一斛量。仍行封贮。人工时日。俱属虚费。著将王公满汉大臣官员俸米。除本年二月应行支领外。并秋季及明年一年俸米、豫行借给。再将其余仓粮逐廒盘验。自可得实在数目。经此一番办理。向后仓务自能肃清。而王公大臣等、家有余粮。不与闾阎争购。米价亦必渐次平减。于京师民食、似为有益。此次所领俸米。俱就现在品级支给。将来即有事故。亦不必追缴。升任者亦毋庸补给。则该部办理俸册。并不致案牍滋繁。至所有豫领米石。务宜撙节食用。不得任铺户乘机兴贩出境。及囤积居奇。并应严禁烧锅糜费。其如何设法稽查。及作何挨次支放。不致拥挤、滋生弊端之处。著户部会同仓场侍郎、步军统领、顺天府尹、速行妥议具奏。寻会奏、查旧例五城、通州、平粜米。米商贩往他处者。步军统领、五城御史、顺天府府尹、严行查禁。富商巨贾。肆躧米麴、大开烧锅者。杖一百。枷号两月。失察地方官、每案降一级留任。三案降三级调用。官吏贿纵、照枉法计赃论罪。此次豫给米粮。出自特恩。应令直隶总督、顺天府府尹、五城御史、严饬所属。实力缉拏。每月结报该上司。三月一次奏闻。并令步军统领严查。一年内该地方如有前项弊端。将地方官照溺职例革职。该上司交部严议。一年后仍照旧例行。至挨次支放。不致拥挤生弊之处。查通州西、中南、三仓。除已盘过廒停放外。其丈量未盘各廒。共米一百二十余万石。向系西仓开放四旗。中南二仓共放四旗。今年春俸。俱在西仓克期开放。其本年秋季、并明年春秋二季。将镶黄、正黄、正白、三旗为第一起。镶白、镶蓝、二旗。及在京汉俸为第二起。正红、镶红、正蓝、为第三起。总限五月内、按仓米多寡。酌量分派。督令放完。此次俸米既多。若不多募车辆。势必延挨时日。除将民车令地方官设法招募。谕令公平雇觅外。其顺天府额设官车。坐粮厅所辖车户。亦饬令照市价拉运。并令仓场侍郎、将放过余存之米。造册报部。遵旨逐一盘量。以便原派大臣抽验。此次所借俸米。现任之员。业已支领。将来虽有升任。应遵旨无庸补给。其本年、明年新选、新补以及特授各员。既未豫借。则伊等应领俸米。应仍照到任月日。按季册报户部。劄仓给发。至领过此次俸米后。即请假回籍。与他有事故者不同。应于补官日照数扣除。从之。　　

○又谕曰。定边左副将军成衮扎布、奏伊弟公策卜登扎布、于额尔德尼昭等处。曾经报效。且公台吉等。亦有升为扎萨克者。恳将策卜登扎布所属。另编佐领。赏给印信等语。著照所请。策卜登扎布、擢为扎萨克。赏给印信。　　

○谕军机大臣等。河南巡抚陈宏谋、奏请查拏私铸奸徒摺内。请将民间行使私钱一体问罪。私钱官为收买镕化。可充官局鼓铸之用等语。朕思私铸固当严禁。而私销之罪。浮于私铸。乃地方官惟事查获私铸、以邀议叙。而拏获私销者甚属寥寥。前经通行传谕。惟在该督抚等督率所属、实力奉行耳。至因严私铸、而并重行使私钱之罪。则因愚懵不辨、而罹咎者众。既虞其滋扰。若官为收买。则将镕铅图售。私铸者不更多乎。此奏所谓知其一不知其二。不可见之施行者。惟私销之弊。究未能得其肯綮。著于伊等奏事之便。再行传谕知之。　　

○又谕曰。吴进义历任提督。从无出力之处。且年已衰老。著解任候旨。浙江提督员缺。著史宏蕴补授。那尔泰、著仍留宁夏镇总兵之任。　　

○又谕曰。喀尔吉善等所奏传钞伪稿案内。提督衙门书吏包琳、供系从前提督内衙传出。提臣吴进义始终隐匿。今既询出实情。必须向吴进义、根问内衙原稿来历。方可从此逐层根究等语。吴进义身为大臣。乃任家人胥役。传播伪稿。仍复有心隐讳。殊属负恩。已降旨解任。所有应行质询之处。著该督抚等严行根究。据实奏闻。　　

○又谕曰。阿思哈、奏穆纳山存积木植。请免变价一摺。甚属非是。木植存积年久。虽不无朽腐。然以二十七万余千之多。岂无因其材料、堪供改削者。该道厅等希图省事。草率具详。该抚即据详奏请。其于实在情形。究未经目睹。不过悬虚指说。外省办理诸事。往往如此。且穆纳山木植。现有商人赴内务府具呈、情愿承办。若果危崖绝壁。挽运维艰。则商人等亦复何所利而为之。已交内务府大臣等酌议。著传谕阿思哈、令其亲身前往。详查确勘。即将此项木植。交与商人等一并承办。毋许该道厅等、稍存回护之见。故意留难。如内务府委派官员。及商人等、因承办官木。或致滋生事端。亦不可稍有姑容。至所办新木。除办运官用外。其商贩木植。应作何给与该扎萨克等山价之处。著阿思哈酌量定议办理。再绥远城有空闲房屋。前据阿里衮奏请交商拆变。现今曾否尽行拆毁。并令阿思哈就便速赴该处。会同该将军逐一查明。如已经拆毁。则毋庸置议。若尚有未拆房间。即著停其拆毁。一并随摺奏闻。　　

○军机大臣、会同查仓大臣等议覆户部侍郎兆惠、奏仓储收发事宜一摺。一、京通数仓。每届收发。多在一时。耳目难周。请每仓各派值年御史二员。年终更替。收发时公同验看。有违例出入者。查参治罪。该御史徇庇。至五年查仓时、王大臣查出参处。再现任监督所放之米。多系前任监督所收。交代时未经丈盘。即行出结。虽大亏空。亦无由知。查仓御史应于新旧交代时。抽廒丈验。滥结者指参等语。查本年现有奉派御史四员。稽查支放应俟明年为始。京通各仓。每仓各派御史一员。年终更替。并将一年内并无短收多放、搀越廒座之处。据实奏明交部存案。不实查出将该御史交部议处。至监督新旧交代。原有彻底盘验之例。嗣后京通各仓。收漕整廒。仓场侍郎标封封固。查仓御史加封。其钥匙交仓场衙门收贮于点廒放米时、发仓支放。其封固整廒。每于夏冬两季验看一次。重加新封。交代时。整廒验封。零廒抽盘。如有搀杂短少。即揭报仓场及御史等公验。亏缺治罪勒赔。其监督更替。限两个月出结。结后经仓场及御史等盘查亏缺。即将新监督指参。至监督例应二年期满。然甫谙仓务。即应更换。请改为三年。一、现今各仓整廒。气头未动而丈量盘验。有短至一千及七八百石不等者。显系书役任意兑收。以致短少。请令查仓御史、会同监督抽掣验兑。如有。贿嘱滥收。将监督参处书役治罪等语。查定例、船粮到坝。即应严禁仓役车户经纪人等刁勒需索。而书攒、仓役斗甲诸人。即与旗丁勾通舞弊如量米轻松斛面洼浅每斛所差不过升合。而以每廒额贮正米万石计之则一廒所少。即不下数百石。况支放之际又与米局铺户关通得钱。撞斛满量。一出一入。所亏实多。应如所奏、令查仓御史眼同监督验兑。并令步军统领多派干役严访。如有前弊。拏究治罪。一定例仓廒挨年递放。不许搀越。乃不论年分新旧。随意开放。以致实贮之数不符。问其故、则托言此廒之米。寄贮别廒。又王公领俸、有拣择廒座者。是以不能挨年递放。嗣后务令照例挨年。即板下之米。亦应筛去沙土。搭同支放。放完一廒。再放一廒等语。查挨陈开放。及不许王公属下人拣廒霸占。奉有康熙六十一年谕旨甚明。复蒙世宗宪皇帝钦定。领米官拣廒支领。监督不给好米。议处綦严。应如所奏、支放一切米石。务令挨陈开放。报部查核。如王公属下人拣廒。许监督禀报仓场及御史等指参。监督如违例支放。一并查参。一、通州设立官局。原为平减市价。裨益旗民。旗人愿卖。自宜拉运出仓。乃希省脚费。图简便。卖给官局。则官局于各旗领完后。再行赴仓支领。卖给民局。则大票中分出小票。自行支领。其故不过串通书役花户斗甲人等。拣米满斛。遂致日积月久。仓储有缺。责成监督严查等语。应令仓场侍郎、饬各仓监督、务照总票数目。令该旗全数拉运出仓。自行售卖。倘领催及领米人。仍前舞弊。该御史指参治罪。如经步军统领衙门查出。将卖米人无论王公大臣官员。指名题参。其仓役及买米人等、照偷盗例严究。米全数留仓。再查定例、每廒贮米以正米一万石为额。无许多少。又新粮不得搀入旧米廒内。是以进米时务令仓场派定廒口。一面将陈廒封固。俟进完日。仓场及御史亲自赴仓丈算。核明收过米数。并验收监督、经管书攒姓名、及收贮年月。标置廒门。封固注籍报部。凡遇进米放米。俱系仓场指派廒口。不许任意开支堆贮。从之。　　

○以礼部侍郎介福、兼管内阁学士。升大理寺卿卞塔海、内阁侍读学士苏章阿、并为内阁学士。兼礼部侍郎。　　

○以太仆寺卿麒麟保、为通政使司通政使。　　

○壬寅。皇后千秋令节。停止行礼筵宴。　　

○军机大臣等议覆、山西巡抚阿思哈奏、穆纳山存木。实系朽烂。请免变价。但其中岂无尚可改削者。现在京工需用。商人武琏等、具呈往穆纳山采运。其价比圆明园定例、节省十分之二。俟各工应用之余。听其市卖以归商本。应交工部发票。内务府派司官同往。该抚委员指山采木。倘前项存木、有可用者。即改削载运。新木除官用外。照例给还山价。得旨、依议。又谕、此事若专令岱文带同商人前往。伊系内务府微末之员。恐其偏向承办商人。且亦不能弹压。著派通政使麒麟保前往。会同巡抚阿思哈、妥协查办该将军富昌、亦著就近协同办理。其应如何给与蒙古山价之处。一并酌量。定议奏闻。　　

○癸卯。孝康章皇后忌辰。遣官祭孝陵。　　

○谕、据工部回奏、盛京领取广锅运价多于锅价之处。事虽琐而实不当于理。铁锅乃日用必需。奉属旗民。家有其物。断无如此浮费之理。此不过据咨支放。草率因循。任其浮费。或且故留有余以为支销之地。工部积习。亦非仅此一事也。著将该堂官交部察议。至各衙门赴该部咨取物件。类此者甚多。著军机大臣、会同通行查核。立定章程。以昭节慎。　　

○又谕、朕明日赴圆明园。王大臣等毋庸恭送。嗣后赴园进宫之日。若有卤簿。王大臣等照常迎送。若无卤簿。毋庸迎送。　　

○谕军机大臣等。御史欧阳正焕、所奏宁波府属之南田澳。请召民开垦、以工代赈一摺著钞寄喀尔吉善、雅尔哈善等。令其详悉查明。如或可行。自属与民有益。若实在有难于办理之处。亦即据实奏闻。　　

○实授马良柱为四川松潘镇总兵。　　

○甲辰。上诣畅春园、问皇太后安　　

○幸圆明园。　　

○遣官祭黑龙潭、昭灵沛泽龙王之神。玉泉山、惠济慈佑龙王之神。　　

○谕、向例各省乡试。巡抚入闱监临。而藩臬二司。则充提调监试之任。后以藩臬为通省钱谷刑名总汇。改用道员。而巡抚之监临如故。所以重试典也。但巡抚膺封疆之寄。职守綦重。其督抚同城者。尚有总督可以综理。若专系巡抚驻劄省分。及虽与总督同城。而该督因事他出。则止巡抚一人在省。循例入闱。于地方不足以示弹压。嗣后此等省分。应于藩臬二司内、酌委一员入闱监临。巡抚于三场点名时。仍督同藩臬搜查。则宾兴大典。既为严密。而封疆专寄。亦昭慎重矣。　　

○谕军机大臣等。潘思榘所奏、台湾彰化县、生番骚扰村庄、杀死兵民一摺。称镇臣马负书、正由该处巡查。已经回郡。作何料理。未据札闻等语。生番性与人殊。实同禽兽。戕杀亦所常有。况因熟番占地起衅。尚非无端骚动。但应随宜办理。申明法律。示以国威。令嗣后熟番不敢滋事生番不致逞凶。方为得体。马负书既在该处巡查。乃置若罔闻。遽行回郡。将使民番、谓大员尚且如此退缩畏避。必致肆无忌惮。恣行仇杀。其所为巡查者何事。著传谕喀尔吉善、潘思榘、令其将作何妥协办理、留心弹压之处。速行议奏。其马负书是否有临事退缩情形。抑或因已调狼山。急思离镇。希图草率了事。俱著喀尔吉善等、秉公详悉查明。据实具奏。寻奏、细察此次凶番残杀兵民。其为因奸民占种番地。熟番逞凶焚杀。已无疑义。乃该郡文武禀报。犹以事出生番为言。与提臣查覆情形迥异。始终欲以生番焚杀、掩其致衅之由。且听信通事张达京、诡言嫁祸。粉饰欺朦。参请严办。以重海疆。得旨、甚得办理机宜。　　

○又谕、据潘思榘所奏、查办传钞伪稿之僧人亦蕃等一案。虽属遵照传谕梗概。分别办理。但此等传钞传看之人。情罪各有重轻。而所以必加根究者。重在务得首先捏造之人。恐其漏网耳。既经质明。不过传钞传看。自应随时完结。何必悉行羁候。必待开印后、始予发落耶。嗣后务遵屡次传谕之旨。凡有拏获传钞人犯。但经质对明白。即按其情罪、发落释放。不必概行拘系。更不可辗转周折。归于无著。其传谕潘思榘知之。　　

○又谕曰。阿思哈奏晋省鼓铸停炉缘由一摺。虽据称现在所铸钱文。可敷三四年搭放兵饷接济之用。不致一时缺乏等语。但钱文为民间日用必需。晋省现在开炉鼓铸。虽刘光晟捐办铜觔。已经用完。自宜即行设法采办。源源接铸。以资民用。若遽将炉座停歇。工匠彻散。不独钱价渐昂。于闾阎生计无益。即如阿思哈所奏、现在商酌复铸。将来设局开炉。未免又多一番糜费。晋省殷实之户、多于他省。或动官项。俾其领价承办。陆续运局应用。则所铸钱文充裕。兵饷得以应期搭放。市价自必日就平减。其应如何定以官价、遴选殷实之人。具领承办之处。著传谕阿思哈、令其速行办理。　　

○乙巳。上诣畅春园、问皇太后安。　　

○遣官祭历代帝王庙。　　

○谕、朕闻外祖母溘逝。深为轸悼。著四阿哥前往致奠。加恩赏银五千两、办理丧事。东四旗大臣、俱令往吊。发引之日。亦著往送。　　

○谕军机大臣等。永春州孙奋等、挟讐竖旗一案。前据喀尔吉善奏报、系于正月初十日在浙拜发。潘思榘近在闽省。得信甚早。即有应行确查之处。何以直至正月十七日、始行缮摺具奏。其到京日期。较之喀尔吉善所奏。竟迟半月有余。且其奏内、虽称查办情由。亦不过与喀尔吉善所奏相同。督抚奏报地方事务。岂可如此迟延。殊非留心办事之道。再所奏海关税课二摺。一系十五年分盈余数目。遵照部驳、声明奏报。一系十六年盈余比较数目。而语多牵混。其于分别年分之处。亦殊未明晰。著一并传旨申饬。　　

○礼部奏、教职俸满保题。仍照六年旧例。其年力就衰者。定为三年澄汰。又拔贡本求得人。无取备数。若不得才品兼优之士。不必尽求足额。庶得真才。从之。　　

○查仓。科道赫庆等奏、查禄米等五仓。官厅与米廒相距里许。请将监督二员内、派拨一员。在廒口亲监支放。又京仓向设都统御史专司稽察。除有旗务城差、不能常川赴仓外轮流查察、以期周密。又残廒易滋侵盗。请由都统等封识。放米时、验封然后启钥得旨允行。
  </div>
  <div class="pagination">
   <a href="清实录乾隆朝实录_page566.html">
    上一页
   </a>
   <span>
    ...
   </span>
   <a href="清实录乾隆朝实录_page562.html">
    562
   </a>
   <a href="清实录乾隆朝实录_page563.html">
    563
   </a>
   <a href="清实录乾隆朝实录_page564.html">
    564
   </a>
   <a href="清实录乾隆朝实录_page565.html">
    565
   </a>
   <a href="清实录乾隆朝实录_page566.html">
    566
   </a>
   <span class="current-page">
    567
   </span>
   <a href="清实录乾隆朝实录_page568.html">
    568
   </a>
   <a href="清实录乾隆朝实录_page569.html">
    569
   </a>
   <a href="清实录乾隆朝实录_page570.html">
    570
   </a>
   <a href="清实录乾隆朝实录_page571.html">
    571
   </a>
   <a href="清实录乾隆朝实录_page572.html">
    572
   </a>
   <span>
    ...
   </span>
   <a href="清实录乾隆朝实录_page568.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
