<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1822 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1822 页/共 1860 页
  </h1>
  <div class="content">
   ○辛酉。谕、本日梁肯堂奏、杀死一家母子二命之邢守胧一摺。已交军机大臣会同刑部核拟速奏矣。此等案件。各省向系具题。近因其情节可恶。未便照寻常命案办理。致凶犯日久稽诛。是以令各省督抚专摺具奏。今思此等杀死数命之案。所犯情罪。亦有不同。嗣后各省如遇有杀死一家三命以上、及杀死非一家四命以上之案。仍著专摺具奏。其杀死一家二命、及非一家三命者。该督抚等但应速行具题。于题到时。内阁即票核拟速奏签进呈。即交法司衙门。立行速议具题。亦不致久稽显戮。足以儆凶暴而示区别。　　

○又谕曰、巴宁阿、前在两淮盐政任内。贪婪不职。而与商人联宗一事。尤为卑鄙。是以定拟绞候。第所犯款迹。止于卑鄙无耻。其罪尚不至于死。且念其平日办理工程。尚属谙习。著加恩释放。但伊情罪较重。非如董椿之仅止徇庇者可比。不便即邀录用。反觉在董椿之上。著赏给拜唐阿。前往热河。同董椿在工程处。自备资斧。效力赎罪。　　

○军机大臣议准、陕甘总督勒保奏称、巴里坤镇属之穆垒营牧厂弁兵。向在安西、河州、靖逆二营内。派拨千把外委二十二员。兵一百一十二名。前往协牧。查安西、河州、靖逆三营。驻劄口外。管辖十一营堡。一经抽拨。稽察难周。而附近之玛纳斯、济木萨屯田官兵。既经裁彻归营。差务较少。请于玛纳斯、济木萨二营。照数改拨。原派弁兵彻回。从之。　　

○壬戌。谕军机大臣曰、福宁奏、审明王应琥、宋之清二犯。系邪教案倡首惑众之人。其所称牛八、及弥勒转世。连日提讯各犯。已一百二十余名。无不逐加穷诘。间有听闻牛八之语者。加以刑夹。均无指实等语。所办好。牛八掌教弥勒转世之语。现经福宁搜出邪经。系起自前明正德四年。且乾隆二十二年。三十三年。河南、贵州、所办邪教。已有牛祖八牛名目。自系奸徒捏造。摭拾无稽。煽惑流传。冀图耸听。但现据勒保奏、访获刘松一犯。于伊卧房中搜出银二千两。据供有旧徒安徽太和县原香集人刘之协、及刘之协徒弟宋之清、自五十四年起、至五十八年。曾到过隆德六次。起出之银。就是刘之协令宋之清向众人敛取打丹银两。陆续送给刘松等语。刘松一犯昨据穆和蔺奏、讯据宋显功等供、俱称为老教主。是该犯必系此案倡教之人。宋之清所传邪教。尚得自刘之协。刘之协又得自刘松。乃宋之清在湖北。经福宁再四严审。并未将刘松刘之协据实供吐。实为狡猾可恶。自应从重究拟。以示惩儆。现经勒保、讯出刘松旧徒刘之协、又系安徽太和县人。恐安徽一省。习其教者又复不少。此事著交与苏凌阿、陈用敷、督饬所属。务将刘之协、密速查拏。严加审鞫。该犯如何为刘松传教敛钱。并将讯出入教之人。一并严拏。仿照陕西之例。分别定拟具奏。其刘之协一犯。亦即遴委妥员。解赴襄阳。交福宁归案办理。　　

○癸亥。谕、据苏凌阿、李奉翰等、前后奏报黄河秋汛安澜。工程平稳各摺。览奏心诚欣慰。黄河水势。自七月以来。间有长水之处。埽坝各工。遇有紧要处所。节经该河督等、督率所属。随时修护稳固。溜势平定。现在已过霜降。河流顺轨安澜。苏凌阿、兰第锡、李奉翰、穆和蔺、俱著交部议叙。其在工出力人员。亦著该督查明、一并咨部分别议叙。以示奖励。　　

○谕军机大臣曰、长麟等奏荷兰国遣使赍表纳贡。恳求进京叩祝一摺。此是好事。披阅长麟等译出原表。该国王因明年系朕六十年普天同庆。专差贡使。赍表到京叩贺。情辞极为恭顺。长麟等因其表文。系公班大臣呢口□得口□皮等代伊国王出名、与体制稍有不符。复加盘诘。何必如此深论。自应准其来京瞻觐。遂其向慕之忱。著长麟等。即传谕该使臣等知悉。并派委妥员。护送起程。祇须于十二月二十日。封印前一二日到京。俾得与蒙古王公、及外藩诸国使臣。一体同邀宴赉。并著知会沿途经过省分。令各该督抚一体派员。按例照料。以便如期到京。再荷兰国所进表文。在京西洋人不能认识。并著长麟等于居住内地之西洋人。有认识荷兰国字体、兼通汉语者。酌派一二人随同来京。以备通译。将此由六百里谕令知之。　　

○旌表守正捐躯浙江石门县民张继高妻张氏。　　

○甲子。谕、本年顺天乡试中式举人。昨于乾清宫严行覆试。特派大臣将试卷阅看。分别等次进呈。其列为一等五名内黄焜望、陈超曾、原系中式一二名。是考官等校阅尚属允当。其列为四等五名内史积诚、覆试题目缮写错误。文内亦有错字。实属违式。该举人原中式二十三名。系在前列。所有主考官。著交部察议。同考官交部议处。以示激扬至意。　　

○又谕、据秀林奏、本年三姓地方。田禾水淹。复经霜灾。已咨该副都统。令将被灾人等接济口粮。查明另行具奏等语。三姓地方被灾。各处田禾。收成歉薄。自当接济口粮。不令失所。今秀林既已咨行额勒伯克、令其确查办给。但该处所存粮石是否敷用。及被灾轻重情形。并未声明。著秀林悉心查明。奏闻妥办。以副朕轸念灾黎至意。　　

○乙丑。上御懋勤殿。勾到广西、广东、福建、情实罪犯。停决福建斩犯七人。绞犯二人。余一百九十九人予勾。　　

○谕曰、浦霖奏勘明漳郡并所属一厅三州县被水情形。分别赈恤一摺。览奏深为怜悯。此次漳州府属因遇大雨。潮水涨发。漫溢城乡。衙署仓库监狱、及兵民房屋。多被冲塌。前据奏到。即令浦霖逐加查勘。将倒塌民房、及淹毙人口。俱加恩按例加两倍赏恤。兹据该抚亲身巡查。并携带钱文。随时散给。分厂放赈。灾民口食有资。不致失所。办理俱属周妥。浦霖著交部议叙。该处衙署仓库监狱兵房等项。著即速动项兴修。俾得以工代赈。其民间倒塌房屋。淹毙人口。业经浦霖照例赏恤。仍著遵照前旨、俱加两倍补行给赏。漂失仓廒谷石。准其豁免。所有被水地方。并著该抚查明。将本年应纳秋粮。加恩蠲免。以示轸恤。至龙溪县猝被水灾。监房倒塌。该管典史程安、冒险进监。抢出禁犯。致被墙压受伤。前任龙溪县降调知县王履吉、奔赴帮护。协同看守。又随同浦霖办理赈务。俱为奋勉出力。王履吉、程安、俟办理灾赈完竣。给咨送部引见。以示鼓励。其盗犯猝经被水。经该典史等押至县署高处羁栖。并无一名走脱。以漳州民风。向鲜淳朴。今能如此安静守法。实属可嘉。并著该抚查明将问拟斩绞之犯。俱加恩减一等。按例报部。秋审时更酌减。其问拟军流杖徒各犯。俱行释放。俾各省监犯闻知。设监狱遇有猝被不虞。咸知安分守法。必得仰邀格外恩宥。倘有乘间脱逸者。即当擒获正法。以昭劝惩而明法纪。所有一切赈恤事宜。浦霖惟当亲督所属。妥为经理。俾小民均沾实惠。用副朕轸念灾黎。恩施逾格至意。　　

○丙寅旌表守正捐躯山东诸城县民刘颜女刘氏。滋阳县民贾继鲁妻贾氏。河南林县民桑某女桑氏。　　

○丁卯。谕、据苏凌阿等奏、松江府太仓州两属华亭等县。因八月中积雨连绵。低洼处所。稻苗生有黑虫。秋收歉薄等语。华亭等县。本系沿海地方。秋间雨水过多。低洼田亩。稻棉间多受伤。收成不无歉薄。民力未免拮据。所有松江府属之华亭、奉贤、娄县、金山、上海、南汇、青浦、太仓州并所属之镇洋、崇明、嘉定、宝山等州县、并太仓、镇海、二卫坐落各州县屯地。除高阜成熟地亩。仍行照常输纳外。其低洼受伤之田。本年应徵应带地丁漕粮。著该督等查明。一并加恩。缓至来年秋后带徵。俾民力益臻宽裕。以副朕加恩闾阎至意。　　

○又谕、据惠龄奏、查勘京山等州县被水情形一摺。内称京山、潜江、天门、江陵、监利、五县成灾较重之处。实有七分。其余成灾六分五分不等。荆门、沔阳、汉川、三州县均各成灾五分。其余俱勘不成灾等语。京山等州县。猝被水灾。漫溢田庐。情殊可悯。现据该抚查明散赈。俾资口食。但此等被灾小民。生计维艰。若令照常输纳。恐民力益形拮据。所有京山等县本年未完钱粮。著该抚查明。按照成灾分数。照例分别蠲免缓徵。其各县内应行带徵历年钱粮堤费。一体加恩。分别缓带。其各州县内坐落军户屯田、并各军户应徵本年运费。亦著一并查明分别蠲缓。至勘不成灾各属地亩。均与灾地毗连。所有本年应徵钱粮。均著缓至次年麦熟后徵收。以纾民力。该抚惟当督率详查。妥为经理。核实题报。俾闾阎均沾实惠。以副朕轸念民依。有加无已至意。　　

○谕军机大臣曰、费淳奏监临场务一摺。内称富纲、因省城弹压需员。俟出闱之后。再行驰赴新任等语。所奏殊不明晰。富纲早经自滇带印起程。前赴贵州。为时已久。乃费淳于此次摺内、始行奏及。且声叙牵混。竟似费淳有驰赴新任之事。尤属眉目不清。再各省秋成分数。朕轸念民依。无时或释。每届该抚等应行具奏时。亟欲披览。以慰廑注。今费淳奏报收成。自应列为首摺。乃转在办理监临。照例奏摺之后。实为不晓事体轻重。费淳系护理巡抚。本任又系藩司。于具奏之摺。何以不留心检点若此。著传旨申饬。嗣后陈奏事件。务须酌量先后次第。并将第一摺第二三摺。缮写黄签黏贴封函之上。以便次第披览。除令军机大臣。行知各直省督抚等遵照外。将此谕令知之。　　

○以翰林院侍读学士罗国俊、为顺天武乡试正考官。翰林院侍讲刘镮之、为副考官。　　

○赈恤直隶霸州、保定、文安、大城、固安、永清、东安、宛平、良乡、涿州、通州、武清、宝坻、蓟州、宁河、香河、滦州、昌黎、乐亭、清苑、满城、安肃、新城、博野、望都、容城、蠡县、雄县、祁州、束鹿、安州、高阳、新安、河间、献县、阜城、肃宁、任邱、交河、景州、故城、吴桥、东光、天津、青县、静海、沧州、津军厅、正定、井陉、阜平、行唐、平山、晋州、无极、藁城、新乐、南和、平乡、钜鹿、任县、永年、邯郸、成安、肥乡、曲周、广平、鸡泽、威县、清河、磁州、大名、元城、南乐、丰润、玉田、冀州、南宫、枣强、新河、武邑、衡水、赵州、隆平、宁晋、深州、武强、饶阳、安平、安州、曲阳、深泽九十二厅州县。本年水灾贫民。　　

○戊辰。谕、据恒瑞等奏、遵旨查勘将威豁尔等七卡。移驻原处北界。余地请赏给玛克素尔扎布、阿扎喇等游牧等语。威豁尔等七卡。移驻原处北界。既便于会哨。于乌梁海等游牧。毫无关碍。蒙古等亦有裨益。著照恒瑞所请。将余地加恩赏给玛克素尔扎布、阿扎喇等游牧。以示体恤众蒙古之意。　　

○谕军机大臣等、据李奉翰奏时逾霜降。水落归漕。各工巩固一摺。前据苏凌阿等奏秋汛安澜、工程平稳等语。业经明降谕旨。将该督等交部议叙。但本年东南两河。因夏秋雨水过多。七月以后。水势长发。较往年旺盛。大河溜势。趋向靡常。节经该督等督率所属。随时修护。现在时逾霜降。水落归槽。堤工稳固。此皆仰赖河神默佑。河流顺轨安澜。实深敬感。所有南河东河两处。著各发去藏香二十枝。交兰第锡、李奉翰、前诣河神庙内。敬谨拈香祀谢。以答灵庥。将此谕令知之。　　

○又谕、朕披阅廓尔喀纪略。福康安自第哩朗古宗喀进兵。收复济咙。攻克热索桥。并由协布噜进攻东觉山梁等木城碉卡。全行克复。该处路径险峻。林深箐密。福康安率领巴图鲁侍卫官兵等、于人迹不到之处。攀援登陟。连次克捷。实为艰苦备尝。披览之余。殊深眷念。此时福康安自已由重庆前赴云南。时届孟冬。天气渐寒。特将上服黑狐大腿褂赏给。俾资途中御寒。以示优眷。将此谕令知之。　　

○旌表守正捐躯直隶肥乡县民赵择成妻邬氏。　　

○己巳。谕军机大臣曰、福宁奏查明邓州一带并无刘文溥等各犯。及雷音寺名目一摺。内称宋之清一犯。为此案倡首兴教之人。供出兴教传徒。而于宋显功所供老教主。系甘肃军犯刘松、宋之清令李殿邦等、送银赴甘等情节。研究不吐。现在提犯质对。不敢迁就定案等语。此案系甘肃军犯刘松、首先倡教。宋显功所供之语。竟属不错。昨据勒保具奏、讯明刘松与刘之协商量将王双喜儿、捏名牛八、伪称明裔。又指刘四儿、为弥勒佛转世。嗣刘之协徒弟宋之清、自立一教。另拜南阳李三瞎子为师。称为真弥勒佛。并指李三瞎子之子卯金刀、小名卯儿者。将来必定大贵。是刘松一犯。实为此案教首。其各省犯供互异之处。及捏称牛八之王双喜儿、捏称弥勒佛之刘四儿。李三瞎子、并李三瞎子之子卯儿。均已查讯确实。别无刘卯其人。实属可信。所有刘文溥、刘卯、李三等姓名。系韩陇在川省供出。若令韩陇质讯。无难得实。且所提祇有韩陇一犯。解送尚易。著福宁即行飞提该犯迅速至襄阳讯问。或系该犯妄供。或系各犯均有实在下落。一经质讯。自可不致狡饰。　　

○又谕、刑部议驳湖南省刘方之放枪伤死刘良实一案。所驳甚是。已依议行矣。细阅此案情节。刘方之因刘良实拾石向掷。即迎面举枪。是已有向人施放之势。乃供招内复称衣袖碰落火绳。将他中伤等语。又似出于无心。供情已属两歧。且该犯如果仅止举枪恐吓。并非有心点放。何由火发砂出。致有伤毙人命之事。所供殊未确实。该抚既将刘方之照故杀律问拟斩候。又称其无心碰落之供。而定以有心杀人之罪。办理殊未允协。姜晟系由刑部好司员擢任侍郎。于刑名事件。应属素所谙习。何以定拟失当若此。姜晟著传旨申饬。并将刑部拟驳情节。钞寄阅看。该抚即将刘方之一案。再行悉心研鞫。讯明确供以成信谳。并将因何供拟不符之处。明白回奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十二



大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。十月。庚午。上御懋勤殿。勾到四川情实罪犯。停决斩犯五人。余七十九人予勾。　　

○谕、昨九月间。石经馆司事大臣等奏、士子所读经书。多系坊本、即考证之家。亦止凭前明监本然监本中鱼豕之舛讹。字句之衍缺不一而足我朝文治光昭。圣祖仁皇帝御纂四经及钦定三礼。武英殿官刻十三经勘讐精核。已久颁发黉序嘉惠艺林但各书卷帙繁多。草茅寒素艰于购觅未必尽人能读。近因刊刻石经。出内府所弆天禄琳琅宋版各经。古今流传旧本。莫不荟萃。蒙命臣等详悉校对。与武英殿官刻诸书。参稽印证。逐条摘出。厘订成编。书不过六册而俗本相沿讹谬。靡不开卷了然拟名考文提要。请颁行天下俾士子人人得窥中秘精华。不复袭别风淮雨之陋。但恐为期过促。僻远地方。传布尚有未周请于乙卯科乡试为始。俟三科后考试四书五经题文。俱照颁发各条。敬谨改正。倘再有沿用坊监本。以致舛误者。将考官及士子分别议处停科。朕已允行。兹该馆书成呈览。抽阅数条。不过字句书体。间有异同。于圣贤经义初无出入。在总裁等校刊石经。自应折衷善本援据精详而士子等自束发受书以来。父师授受循诵习。传若限以三科。遽令通行遵改。似属强以所难。且恐乡闾村塾。传布难周。未能家置一编熟习贯串。或应试者因一二字句舛误被斥。或考官等偶不及检遂干处分。似此繁列科条。转非朕嘉惠士林。稽古右文之意。圣贤垂教之义。原不在章句之末。即流传古本儒先各守经师家法。未必无习误承讹。士子等操觚构艺。惟期阐发经旨。亦不必以一二字之增损、偏旁之同异、为去取也。另著该总裁等、详绎此旨。折衷妥议具奏。　　

○御制石刻蒋衡书十三经于辟雍序曰、前岁集石鼓文而为之序。有曰凡举大事者必有其会与其时。而总赖昭明天贶以成其功信弗爽也。石鼓不过周宣王之事列于文庙之门以寓兴文。尚俟其时其会若夫十三经。则古圣先贤出诸口以传道授教其重于石鼓文。奚啻倍蓰哉则今之石刻十三经是矣。盖此经为蒋衡手书。献于乾隆庚申者。其间不无少舛讹。爰命内翰详核。以束之懋勤殿之高阁。至于今五十有余年。亦既忘之矣。昨岁命续集石渠宝笈之书。司事者以此经请。乃憬然而悟曰。有是哉。是岂可与寻常墨迹相提并论。以为几暇遣玩之具哉。是宜刊之石版。列于辟雍以为千秋万世崇文重道之规。夫经者常也道也。常故不变。道则恒存。天不变道亦不变仲舒之言。实已涉其藩矣盖石经之昉。自炎刘一字。曹魏三字。讫不可考。李唐北南宋虽曾有刻。或乖或不全。兹则出一人之手。经诸臣之目。视历代为加详矣。予自六龄入学堂。读易书诗三经。所为易简而天下之理得二典三谟为王道始。正变风雅不知无以言。及长而涉猎三礼觉与三经为有间。枕葃麟经。慎正统偏安之必公改孜餍饫。耄耋弗衰虽自愧学之未成。迺今刻诸石列诸辟雍。应时举事以继往圣开来世。为承学士之标准。岂非厚幸也欤。蒋衡一生苦学之勤。亦因是酬矣若夫历代注疏。入主出奴纷如聚讼。既冗且繁衡祇书诸经正文余概从删是也。或以为不观注疏。何以解经。予则以为以注疏解经。不若以经解经之为愈也。学者潜心会理。因文见道。以六经参互之。必有以探其源而晰其奥者。是在勤与明而已。且予重刻木。版之十三经注疏。颁布世间者不少也。举辟雍以五十年勒石经又越六载凡所以待其时而逢其会。八十老人。复得成斯大功者。何莫非赖昊天之鸿贶乎。昔著知过论。以为其不可已者。仍酌行之。斯之谓矣。盖凡物有其成。必有其坏。所谓石鼓石经者。皆是也。然向不云乎。经者常也。道也天不变。道亦不变。依圣人之门墙。示万世之楷则。孰谓沧桑幻化。能移我夫子不朽之道也哉。是为序。　　

○又谕、本年夏秋雨水过多。河间、天津一带道路被淹。经朕屡降谕旨。令该督盐政派委运司、道府等分投筹办。设法疏消并将淤泞处所上紧填垫以利行旅。昨复派令舒常前往查看。兹据回京覆奏。该处道路。均已修垫平坦。重车行旅。皆可往来无阻等语。是该员等办理尚为妥协。所有在事出力之运司道府。俱著交部议叙。　　

○辛未。谕、镶白旗满洲都统参奏印务参领伊兰泰、因出派署理佐领之事。在都统前抗衡。必欲指派德喜署理等语伊兰泰身系旗员。因欲私袒擅敢在该管大臣前抗衡。殊干法纪。此风断不可长。伊兰泰著革职。交刑部治罪。该旗官员。习俗不善。皆由从前弘畅任纵所致。弘畅弘旿皆系近派宗室。因其尚可造就。故令伊等管理满洲旗务。不意竟将旗务办坏朕向从宽仍著管理蒙古旗。看来即蒙古旗务亦难管理。若再因循日久。该二旗亦必染成恶习。弘畅著革去都统。不必在内廷行走。令随朝班弘旿著革去都统。加恩赏给奉恩将军职衔。交宗人府约束　　

○西安将军舒亮等覆奏、查明入官地亩。赏给驻防兵丁、以为养赡孤寡之用。查西安驻防满营。节经奏准于马厂牧地租银内支给。但该营生齿日繁。自应筹款添补。请于西安满营内裁缺移驻入官地八顷三十亩零。召佃纳租。以备散给。得旨、自当如此。　　

○以正黄旗护军统领富锐、为正蓝旗蒙古都统镶蓝旗护军统领巴克坦布、为正红旗蒙古都统御前侍卫公惠伦、为镶蓝旗护军统领。　　

○壬申。谕军机大臣曰、福康安定拟桐梓县私铸人犯一案具奏。并将私铸钱文随摺呈览。朕阅私钱轮廓形模。转胜于外间行使之小钱。可见小钱充斥。总由外省官局鼓铸。局员等将官钱私行减小额外多铸。希图赢余分润。钱法日坏。分两轻减形。质脆薄致使奸民转将小钱改铸如式之钱。乘机牟利。今福康安所呈私铸之小钱反胜各省官局之钱即其明证也。各督抚有稽查钱局之责。任听局员等如此营私舞弊以局铸之钱。竟至不如奸民私铸之钱。宁不自知惭愧。现办理此案。因小民等牟利作奸犯科。不得不按律治罪。若以此等私钱形制而论。局钱果能如此铸造。不当予以奖赏耶。著将福康安进呈私铸钱文。分发有钱局各督抚、及局员等阅看。令其各知愧悔。嗣后务须随时稽察。认真鼓铸。若再仍前偷减滋弊。恐不能当此重咎也。除就近传谕户、工、二部钱局外。将此各谕令知之。　　

○又谕曰、福康安奏、审拟私铸人犯、分别办理、及邪教案犯、分解成都襄阳各摺。据奏川北道杨揆、随同办事有年。现在前赴云贵新任。查办钱法等事。须得隔省实心任事之员随往查察。庶免回护。请将杨揆带赴滇省。一两月后。即令回川供职等语。向来督抚于调任后请将此省官员带往彼省。久经饬禁。盖各省俱有属员。足资交办事件。何必将旧任官员带赴新任。使阖属转疑督抚。另有信用私人。遇事不肯出力。而所带之员。又或因督抚相待稍优。未免倚藉声势。渐次专擅。甚至通省官员。不畏督抚。而转畏带往之人。此等流弊。皆所不免。虽福康安受恩深重。且在封疆历练有年。自能留心查察。秉公持正。不至有此等弊端。但亦不可不防其渐。此事若他省督抚违例具奏。朕必加之申饬。今因福康安新调云贵。为整饬钱法等务起见。姑从所请准其暂行带往俟交办之件。一有头绪。应即饬令仍回川北本任。福康安到云南后。于所属中遴选委用。何地无才。亦自足供指臂之助也　　

○以散秩大臣丰绅殷德、为正黄旗护军统领。　　

○癸酉。谕、昨据福康安奏审拟桐梓县奸民私铸一案。并将私铸钱文进呈因命取户工二局铸存之钱送阅。轮廓字画。糢糊不真。不但不及康熙、雍正年间钱式。并乾隆初年之不如。所有十年以内、户工二部管理钱法堂之侍郎、及监督等。俱著查明按其在任年月久暂。交部分别严加议处。以示惩儆。　　

○调正红旗蒙古副都统奎舒、为镶黄旗满洲副都统。镶红旗蒙古副都统额勒登保、为正蓝旗满洲副都统。　　

○豁除浙江仁和场潮坍沙地、一千六百一十八亩有奇额赋。　　

○甲戌。以散秩大臣晋昌、为正红旗蒙古副都统。散秩大臣绵标、为镶红旗蒙古副都统。刑部侍郎阿精阿、为正白旗汉军副都统。　　

○旌表守正捐躯四川威远县民王子建妻万氏。　　

○乙亥。上御懋勤殿。勾到奉天情实罪犯斩犯十六人绞犯十三人。俱予勾。　　

○谕、前据勒保奏、在甘肃隆德县地方。拏获邪教案犯刘松、究出该犯旧徒刘之协、籍隶安徽当经降旨令苏凌阿等、密速查拏究办兹据苏凌阿覆奏、接奉谕旨后。因甫入武闱内帘诸生云集候考。未便不俟终场。出闱他往。当即飞饬江苏臬司熊枚、驰往督拏等语。所办甚是。前次毕沅、在湖广总督任内接准川省咨文查拏夺犯殴差匪徒。毕沅在省城并无应办要务。安坐衙斋。止派委司道等前往会拏。并不亲往督缉。是以将伊降补巡抚。今苏凌阿适值办理闱务。若不俟终场。遽行出闱前往安徽则诸生云集考试之时。转涉张皇而骇观听自不应亲往查办外省督抚办理地方要务或耽于安逸。坐守省垣或见毕沅因此获咎。又不论事体轻重率俱亲往查办。非过即不及皆所不免。今苏凌阿能知缓急。深为得当著赏大荷包一对。小荷包四个以示奖励。现在刘之协一犯。已有周樽、陈用敷先后前往查拏。无难就获。苏凌阿出闱后。即不前往亦可。朕于臣工功过赏罚一秉至公。如毕沅之玩视要案。则加以降黜若苏凌阿之斟酌得宜即予以奖赏。各督抚嗣后遇有应办要务惟当权衡缓急。办理得中以副委任　　

○又谕曰、丰绅济伦、不必管理光禄寺事务著改派景安兼管。　　

○丙子。谕、前因雍和宫为皇考世宗宪皇帝潜邸。乾隆初年。鄂尔泰曾请赏给和亲王居住。殊属非是。朕未之允业经降旨交尚书房内阁存记。本日恭阅世宗宪皇帝实录。雍正二年。礼部奏请将皇考潜邸。升为宫殿。交工部会同内务府敬谨营造。翰林院撰拟嘉名。当蒙降旨允从。敬维皇考之意。亦以潜邸旧地应升为宫殿。俾为万世景仰。以肃观瞻朕前降之旨。适与圣意相合。夫以发祥肇迹之区。自应洁蠲祇肃。况已升为宫殿。若复令分藩列邸者居此。降为王府有是理乎鄂尔泰在雍正年间。即为大学士军机大臣迨恭纂实录时。伊复充总裁官皇考谕旨。鄂尔泰宁未之知。乃复为此奏。其意不在见好于和亲王。乃在得时誉耳。大臣居心。岂宜若是。现在鄂尔泰子孙式微。不能克家。未必不由于此。是雍和宫必当改为佛宇。断不可作为王府将来我子孙内有由藩邸绍承大统者。并应永远钦承。用昭法守。此皆亦著缮录二通。分交尚书房、内阁同前旨一并存记。　　

○又谕曰、婉嫔、循嫔、著晋封为妃贵人林氏著封为恭嫔。陈氏、著封为芳嫔。常在锡林觉罗氏、柏氏、著封为贵人。所有应行典礼。各该衙门察例具奏。　　

○又谕、前因乡试中式举子。恐有顶替。枪冒情弊。是以令各省督抚、于榜后通行覆试。其止有巡抚省分。派布政使会同提镇监临闱务。巡抚专办覆试。原系严防弊窦之意。今思中式举人。均须会试。文理庸劣者。未必能屡次获隽。即或幸捷礼闱。而会榜后尚当严行覆试。已足以遴拔真才。清厘冒滥。设有情弊。尽可一并斥革。将乡试小考。如何枪替弋获之处。彻底究办。则各省可不必叠加覆试。致涉纷繁。且止有巡抚省分。因覆试之事。另调提镇监临。办理恐不能妥协。所有覆试一事。除会试后仍著严行覆试外。其顺天并各省乡试榜后覆试、及覆勘之例。均得停止如有事故。尚未覆试者。亦著免其补覆。其各省监临之例。仍著照旧办理。　　

○又谕、据长麟等覆奏遵照部驳停止鼓铸一摺内称广东省民间行使钱文。民禁严于官禁。不惟私铸小钱。不能流通。即新旧官板制钱。亦必分别挑拣。铜质稍有轻糙。即低贱不能行使。是以有加铜之议等语。各省小钱充斥。总由于局员将官钱私行减小。希图分润。朕早经。鉴及此弊。节次降旨令各督抚实力查禁。以期钱法肃清。今长麟等奏、该省民间行使钱文。凡官板制钱。铜质轻糙者。即低贱不能行使。此非官铸钱小之明证乎。可见各省官局鼓铸。不免私行偷减。而小钱之弊。不在民间而在官局。长麟等欲盖弥彰。竟不啻自行承认。不出朕之所料。但年久之弊。亦不深究耳。各该督抚务须督饬地方官。认真查禁。毋任私铸匪徒。潜踪溷迹。尤不可妄听属员捏称钱贵。怂恿开炉。以清钱法而便商民方为妥善。将来各省官局。如再有偷铸减小情弊。必将该督抚及局员等一并治罪。　　

○谕军机大臣等、现在记名应用总兵之副将、并无保举堪胜之员。遇有要缺。乏人简用。著传谕各省总督、于通省水陆副将内、择其人材技艺可观。熟谙营伍舟师。堪胜专阃之任者。每省各保一员。速行送部引见。该督等务须秉公保举。毋任冒滥。
  </div>
  <div class="pagination">
   <a href="清实录乾隆朝实录_page1821.html">
    上一页
   </a>
   <span>
    ...
   </span>
   <a href="清实录乾隆朝实录_page1817.html">
    1817
   </a>
   <a href="清实录乾隆朝实录_page1818.html">
    1818
   </a>
   <a href="清实录乾隆朝实录_page1819.html">
    1819
   </a>
   <a href="清实录乾隆朝实录_page1820.html">
    1820
   </a>
   <a href="清实录乾隆朝实录_page1821.html">
    1821
   </a>
   <span class="current-page">
    1822
   </span>
   <a href="清实录乾隆朝实录_page1823.html">
    1823
   </a>
   <a href="清实录乾隆朝实录_page1824.html">
    1824
   </a>
   <a href="清实录乾隆朝实录_page1825.html">
    1825
   </a>
   <a href="清实录乾隆朝实录_page1826.html">
    1826
   </a>
   <a href="清实录乾隆朝实录_page1827.html">
    1827
   </a>
   <span>
    ...
   </span>
   <a href="清实录乾隆朝实录_page1823.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
