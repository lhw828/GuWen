<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 351 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 351 页/共 502 页
  </h1>
  <div class="content">
   ○又谕、杨能格奏、会同酌保委员、请旨遵行等语。前因杨能格奏、请鼓励粮台出力人同。当降旨、令会同文煜酌保。今文煜即日来京。所有江北筹饷抽厘各员。著与德兴阿、翁同书、鞠殿华、会核保奏。毋许冒滥。　　

○谕军机大臣等、乌勒洪额等奏、派员往见俄酋、呈出公文一摺。委员卞宝书等、接见俄酋。该夷呈出公文。意在速得回信。惟该委员等、既告以请总督代奏。必须十日。此时崇纶到津。未可即与接见。至早亦须五六日后、派员告以所投大学士公文。已由直隶总督代递。现有验收海运大臣在津。即系钦派之员。有何要言。可与商议。该大臣即可具奏。俟其回覆后。崇纶、乌尔棍泰、钱炘和、可与约期相见。告以上年尔国来津。因念和好多年。钱炘和等、代递公文。去时嘱其往黑龙江、会同钦派大臣、办理查勘地界事宜。今年又在江苏投文。已由理藩院、知照萨纳特衙门矣。此次代递大学士裕诚公文。闻仍交理藩院回覆。想不日可得回文。广东之事。原与该国无干。＜口英＞口□佛二国。举兵背约。现派钦差大臣。前往广东。秉公查办。天津并非办理夷务之地。惟贵国素来和好。今如有要言。该侍郎即能代奏请旨。前年＜口英＞咪二国到津。即系崇纶接见代奏。至俄国从前。虽有使臣到京。并非大臣。上年贵大臣欲请进京。亦经钱炘和等阻止。实因贵国大臣从未到京。相待之礼。并无成例可遵。恐有未周。转伤和好。并无他意。去年贵大臣亦即中止。今因＜口英＞口□佛二国之事。祇须在津说明。必能酌量办理。中国遇事。恪守旧章。无非永敦和好之意。谅必知之。如此晓谕。看其情形若何。相机开导。会同谭廷襄密奏。若＜口英＞口□佛等夷、投递大学士等文书。即告以＜口英＞夷在江苏、将总督等照覆退回。口□佛咪二夷。亦无照覆。此次在津投文。中国不能接收。惟咪夷并未助恶。亦可与之接见。礼貌相待。其＜口英＞口□佛二国。应赴广东。听候钦差大臣、秉公查办。傥咪夷有为＜口英＞口□佛二国说情之处。亦可与之体面。允其入奏。俄夷公文。仍当由理藩院覆之。俟卞宝书到京后、详询情形。再行寄谕酌办。乌勒洪额、想即回府城矣。将此密谕崇纶、乌尔棍泰、并传谕直隶布政使钱炘和知之。　　

○又谕、据英桂奏、各匪回窜六安。商固境内。已无贼踪。惟因颍属逆捻。窜扰太和。偪近归陈边境。该抚改赴沈项。相机堵截。自应察看贼情。何路吃重。即由河路进兵。至随营兵力单弱。胜保所带兵勇。如可分拨。即与商酌办理。该副都统虽已回剿六安。商固后路。尚须策应。邱联恩调劄汝甯。如商固空虚。即著饬赴光属。为胜保后路。若太和窜匪猖獗。必须该总兵、前赴沈项助剿。即著该抚通筹缓急。酌量调遣。毋得专顾一隅。致有疏失。将此由六百里各谕令知之。　　

○署直隶总督谭廷襄奏、拏获传教之邱云亭、解省确讯。得旨。此事颇有关系。恐似此匪类。不止一人。务须严切根究。断不准任其茹刑、或致毙命。著传谕清盛知之。　　

○以怡亲王载垣、署镶白旗汉军都统。刑部尚书麟魁、署镶白旗蒙古都统。　　

○癸未。谕内阁、宝鋆等奏、宝泉局席棚失火、请将局员议处一摺。本月初六日寅刻。宝泉局炉座席棚失火。虽经立时扑灭。究属疏于防范。所有该局监督、大使、著查取职名。交部分别议处。宝鋆、杜＜乔羽＞、著一并交部议处。　　

○又谕、德兴阿等奏、环攻江浦、克复县城一摺。江浦县城。被贼占踞。聚党屯粮。意在固守。德兴阿等、亲督总兵安勇等、四面环攻。该逆由城南、扑出二千余名。势甚猖獗。经参将魁霖、都司王希堂等、分路包抄。会合痛剿。鞠殿华、督兵攻西门、及求雨山一带。枪毙首逆洪秀全之侄洪芢淐一名。余贼遁回城内。其城外贼匪。悉就俘执。复令兵勇紧攻南门。适九洑洲出贼千余。经罗玉斌等、分路迎剿。直冲贼阵。砍毙黄衣悍贼二名。歼贼数百名。溺死无算。鞠殿华、当将求雨山贼营、先行攻破。海全等、复纵火延烧南门外贼营。富明阿等、带领兵勇。由西门登梯上城。抛掷火箭火包。贼众拌死冲出。各路兵勇。四面□□穴□又□杀。当将县城克复。共计毙贼二千余名。焚烧淹死、不计其数。阵斩伪帼宗首级。生捦伪将军总制等多名。悉予骈诛。所有克复城池、在事文武员弁。均属奋勉图功。著德兴阿等、查明保奏。候朕施恩。　　

○又谕、王懿德等奏、请将护副将讦告案内各员弁、暂行革职讯办一摺。浙江金华协副将祥保、禀讦前署副将毛亮任内、冒食空粮等款。经王懿德等派员、讯属虚诬。该护副将坚不输服。亟应彻底严究。护金华协副将祥保、署处州镇总兵金华协副将福昇、护金华协左营都司处州镇标右营千总施应扬、署金华协右营都司绍兴协右营守备沈荣松、前任金华协左营守备升任都司钟龙超、署金华协左营守备金式琪、均著暂行革职。即著王懿德等、饬委浙江臬司、会同藩司。提同前任乐清协副将毛亮、及案内应讯人证卷宗。一并讯办。以昭核实。　　

○谕军机大臣等、西淩阿奏、遵旨饬调官兵来口、即行统带启程一摺。据称、遵挑察哈尔兵二千名。以一千名作为鸟枪兵。一千名作为弓箭兵。分作四起。派令总管特克慎等四员分带。于商都太仆寺牧放捐输马内、挑膘壮马二千三百匹。以备乘骑。并于库存捐输银内动项、造就驼鞍绳屉六百副。即由商都驼群内、调用驼六百只。以备官兵使用。该都统统带头起官兵。先行启程。由密云一带。径赴山海关布置等语。均著照所拟办理。至所称由口至山海关经过地方。沿途需用店房饭食草乾。装载军器车辆。请饬直隶总督饬属豫备之处。著谭廷襄、查照从前成案。饬属妥为应付。以利遄征。至西淩阿启程后。其后起各官兵。务饬络绎前进。毋许迟延。该都统行至山海关后。如何相机布置。并著随时奏报。到防后、蒙古兵性多糊涂。诚恐遇有夷人上岸。率加残害。务必严为约束。免生枝节。张家口驻防官员兵丁。如有当差得力者。准其选派带往。所需铅丸火药。已谕工部即为筹解矣。将此各谕令知之。　　

○又谕、胜保奏、军营用款日繁、请饬各省按月协拨饷银等语。胜保军营饷需。前经谕令英桂、督饬藩司瑛棨接济。现在固始解围。即须进攻六安。胜保、袁甲三、两营粮台。已归并一处。李孟群一军。随同进剿。兼须接济。断非河南一省所能支应。亟应宽为筹拨。著王庆云、崇恩、恒福、各筹拨银三四万两。派员迅解胜保等军营。俾资接济。毋误要需。将此由五百里各谕令知之。　　

○又谕、胜保、袁甲三奏、追贼获胜、现筹进攻六安、并请饬英桂进驻颍亳各摺片。固始残败贼匪。现既麕聚六安。自应全力专注。迅图克复。然后徐筹各路。英桂昨奏、逆捻偪近归陈。仍赴沈项一带。扼要堵截。已谕令察看缓急。酌量进剿。自未能兼顾颍亳。朱连泰所带各勇。仅止数百。自应酌量添拨。前调之山西兵一千名。本日据恒福奏报、已于二月二十日、及二十八日、先后启程。此项官兵到豫。即著饬赴亳州、合力攻剿。袁甲三现在正阳。于颍亳一带。自可随时调度。英桂俟豫境情形稍松。再行相机进止。李孟群一军。未免饥疲。现既统归胜保等、合攻六安。著随时援应。以期联络。至胜保另片、奏陈患病情形。该副都统素性勇敢。此次力解城围。斩馘无算。业经降旨酬庸。该副都统年力正壮。所患自当即痊。现在筹兵筹饷之难。朕所深悉。本日所请拨饷。除直隶无可筹拨外。已谕令山东、山西、四川、各督抚。每省拨银三四万两。迅速解往该营。以资接济。胜保当悉心筹画。速克六安。不可存畏难之见。致懈士心。将此由六百里各谕令知之。　　

○以礼部尚书瑞麟、兼署工部尚书。　　

○以郑亲王端华、署步军统领。　　

○以福建和平等处剿匪出力。赏千总吴鹏昇等、蓝翎。参将梁翼之等、升叙有差。　　

○以捏病偷安。革委营总全永职。仍留伊兴额军营、效力赎罪。　　

○以任意离营、及解运迟延。摘河南府经历李泮林、知县张钧、顶带。留营效力。　　

○予江南江浦剿贼伤亡游击袁得名、祭葬世职。　　

○豁免江南徐州府骆马湖被旱滩地、旧欠租息。　　

○甲申。谕内阁、前因御史钱桂森奏、请将候补尚书陈孚恩、即予擢用。语多荒谬。当交大学士、六部尚书、侍郎等、将如何示惩之处。酌议具奏。本日据裕诚等奏称、该御史辄敢将在京候补大员、请赐擢用。已属不合。并擅拟令入直枢廷。专办夷务。所奏实属荒谬。不胜御史之任。请旨惩处等语。钱桂森、著回原衙门行走。以示薄惩。至御史本有言责。即或所言未当。朕必曲为含容。未尝加以重谴。今钱桂森、岂不知陈孚恩曾任大员。非末僚湮没无闻者可比。如何录用。朕自有权衡。乃敢妄言保奏。以为尝试。若非受人嘱托。即属有意市恩。党援朋比之风。断不可长。不得不予以薄惩。嗣后身任言官者。仍当留心时务。遇事敷陈。以备采择。固不可徇私干誉。自蹈愆尤。亦不可因此次钱桂森改官。共安缄默。将此通谕科道等知之。以副朕明目达聪至意。　　

○又谕、晏端书奏、官兵攻复黄池湾沚一摺。金陵、江北、贼匪数万。窜踞黄池、湾沚。于蒲塘、方山、各路。增筑卡垒。欲从红杨树、内犯甯国郡城。署提督邓绍良、会同总兵傅振邦、萧知音、攻剿蒲塘逆卡。直捣巢穴。攻毁贼营六座。该逆在马家园一带。搭造浮桥。并以大股全扑红杨树。我军一面防其内窜。一面议从闲道、先取湾沚。并以奇兵从竹塘、方山等处。分路夹攻。逆众大败。我军连破贼营十五座。余匪逃至清水潭。正在追剿。遥见湾沚火光烛天。时傅振邦派兵、已驰抵湾沚。已革游击杨金榜、首先越濠。踏毁贼巢三座。邓绍良、饬令湾沚诸军、分兵进剿。沿途踏毁贼营二十余座。当将湾沚黄池两防。先后收复。境内一律肃清。此次剿办逆匪。尚为得手。著邓绍良等、督饬将士、实力防剿。并将南陵余匪。迅速歼除。毋稍延缓。在事出力员弁兵勇。著晏端书、会同邓绍良、择尤保奏。　　

○谕军机大臣等、谭廷襄奏、委员接见夷酋情形。恐其抢入内河。可否即行攻击、请旨遵办一摺。直隶委员、接见俄夷普提雅廷、问答情形。已据乌勒洪额等奏报。当即谕知崇纶等、略迟五六日。派员给与回音。俟其回覆。然后约其相见。谭廷襄到津后。崇纶等、自应将此旨公同密看。该夷既有愿就羁縻之意。似未必遽启衅端。前日驶进栏江沙内之大轮船。一经拦阻。旋即折回。嗣后仍当派员拦阻。彼若遽开枪炮。彼先无礼。然后可以回击。不可先行用武。使有所藉口也。委员卞宝书、已于本日到京。业经召见。其面陈各情。与乌勒洪额等前奏。大致相同。俄夷与＜口英＞夷。虽未能遽离为二。而夷性反覆。好争体面。若假以词色。使知中国相待、与＜口英＞夷迥不相同。亦可用为驯伏＜口英＞夷地步。即如咪夷、既不助恶。当分别相待。看其所请。如无大谬。亦可允为代奏。即用以转圜。大约夷人重利。＜口英＞夷操五口之利权。为各夷所歆羡。不但口□佛夷助恶。固欲分沾其利。即俄夷不惮远涉重洋。前来说合。亦无非欲＜口英＞口□佛感德。将来分其利耳。俟崇纶等与之相见。看其所请何事。再行密奏请旨。至俄夷之欲进京。去年已据理辞之。此时有钦差崇纶等在津。有话尽可告知。必能代奏。其＜口英＞口□佛两夷、如欲请见。亦不必过拒。当告以广东之事。正欲与该夷理论。今既前来。则是非曲直。可以剖晰。即使叶名琛办理不善。尽可从容申诉。何至占我城池。前年＜口英＞夷放火。烧去民房。几及万家。天意转风。烧及夷楼。现在广东百姓。齐心忿恨。若不好为调处。日久终不相安。今各国皆在。自有公论。该夷见我不惮与之相见。其骄气自当稍敛。然后仍由俄咪两夷、从中说合。渐次羁縻。办理或有就绪。崇纶前此与＜口英＞夷接见。一切均能得体。此次若见＜口英＞口□佛夷酋。不可稍事贬损。恐启该夷轻视。至发去京营官兵。已交谭廷襄调遣。著传知国瑞等、妥为约束。勿至别生枝节为要。将此密谕谭廷襄、崇纶、乌尔棍泰、并传谕钱炘和知之。　　

○以攻克皖南黄池湾沚两防。开复署提督邓绍良等处分。　　

○改丁忧福建漳州镇总兵官周天受、为署任。仍办皖南军务。事竣后、回籍终制。　　

○乙酉。以神威显佑。颁给福建沙县文昌门关帝庙御书扁额。曰乾坤正气。　　

○谕军机大臣等、福兴奏、沙溪剿贼获胜、并筹办情形一摺。该将军驻兵广信。饶廷选扼守玉山。自可力遏凶锋。惟据奏称、必须将沙溪一股剿除。方可并力进援广丰。广丰城小兵单。被围日久。深恐力不能支。设有疏虞。则贼可绕越广信。由江山一路入浙。饶廷选专保玉山。傥衢州有警。该逆顺流而下。无险可扼。全浙皆为震动。自当以救援广丰。勿使窜入衢境为要务。昨令福兴调李定太一军、赴援广丰。恐已缓不济急。著该将军饬令迅速前往。据奏晏端书拨兵八百名。并调徽防兵勇千余人。至衢州协剿。自应分守江山、衢州、以遏贼锋。岂可全行调往玉山。以致顾此失彼。饶廷选系衢州本镇。前此赴援广丰。未能前进。此次福兴派勇助剿。仅令驻劄大南桥、遥作声援。又复败衄。似此毫无把握。深恐贻误非轻。著晏端书、通筹大局。妥为调度。速饬该总兵、督兵进剿。并布置江山一路。毋使该逆有隙可乘。前此谕调江南大营官兵。尚未据和春等覆奏。所调福建兵勇。现值崇安、浦城、均有贼踪。未知能否派出。全赖江西、浙江、就近调拨。著福兴飞咨耆龄、将续派江西官兵。催令赶紧赴援。福兴亦当视何处吃重。亲往何处。不得株守广信。坐视贼匪蔓延他处。自取罪戾。晏端书统辖浙省。当此军务吃紧之时。尤须调度合宜。方能有备无患。傥用人不当。防堵稍有疏虞。恐不能当此重咎也。将此由六百里各谕令知之。　　

○以扑熄景运门内五间房火。赏进班大臣景崇等、暨当差各官、分别加级。弁兵三百三十五员名、银两。　　

○住京土默特扎萨克贝子索特那木色登、赏假两月。回游牧办伊祖母丧事。　　

○丙戌。河南巡抚英桂奏、酌议抽厘章程现办情形。得旨。俟数月后。能否收有成效。及有无需扰之处。据实具奏。不准任意延玩。　　

○予故驻藏大臣赫特贺祭葬、如都统例。　　

○以楚军分剿江皖贼匪出力。赏佐领穆精阿、骁骑校格通阿、巴图鲁名号。委参领尚福等、花翎。披甲春福等、蓝翎。余升叙有差。　　

○以克复河南邓州内乡县两城。赏知府高振洛等、花翎。千总杨守身等、蓝翎。总兵官邱联恩等、开复处分。并奖叙有差。　　

○以管带湘勇、援剿江西贼匪出力。赏都司黄万友、陈品南、彭声发、花翎。训导刘飞等、蓝翎。余升叙有差。予阵亡外委唐尚登、张永福、周友遂、王清胜、杨春台、把总黄顺太、曾金榜、向文宪、杨三元等、祭葬世职。


大清文宗协天翊运执中垂谟懋德振武圣孝渊恭端仁宽敏显皇帝实录卷之二百四十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰八年。戊午。三月。丁亥。孝贤纯皇后忌辰。遣官祭裕陵。　　

○谕内阁、前因江苏苏松太道史翼久、系军营捐输保举之员。恐与海疆要缺。未能胜任。谕令该督抚察看具奏。兹据何桂清等奏。该员所呈履历。查核不符。前在宿州军营。诸多谬妄。不胜海疆道员之任。史翼久、著即开缺送部引见。　　

○谕军机大臣等、罗惇衍、龙元僖、苏廷魁奏、夷情叵测、现在筹办情形一摺。逆夷占踞广东省城。负嵎据险。巢穴巳坚。该侍郎等、招募东莞、香山、新安、三县壮勇。及附近城北之三元里、石井大郎等乡、佛山之九十六乡练勇。拟密用闲谍。声言直捣香港。设伏诱使出城。惟仓卒举兵。军火炮械。无款可筹。自应向绅商先行借贷。一时未能集事。而黄宗汉未到。该绅等声势尚孤。只可从容密为防备。无须急切举动。现在该夷已由上海径赴天津。尚无滋扰情事。而海运漕船。尚未全到。该夷之来。未始非有所挟持。不得不示以羁縻。已派仓场侍郎崇纶等、前赴海口。察看该夷情形。以理晓谕矣。此次在广东滋扰。＜口英＞口□佛两夷。同恶相济。咪夷并未助恶。尚非背约。自应分别看待。其俄罗斯向在北路通商。今亦到津投递文书。似欲为＜口英＞口

□佛说合。从中图利。虽居心叵测。惟俄夷为百余年交好之国。未便拒绝。傥借俄咪二夷转圜。使＜口英＞口□佛自知悔罪。折回广东。听候钦差大臣查办。仍可宽其既往。以示怀柔。此时罗惇衍等、并未举动。正与天津现办情形相合。该侍郎等、惟当密筹防备。候旨遵行。傥该夷在津。不遵劝谕。肆意要求。或回粤后、仍敢猖獗。该侍郎等、即可声言百姓激于义忿。调集团练。讨其背约踞城之罪。将该夷大加惩创。然后由地方官出为调停。使其就我范围。庶可弭患。今天津办理尚无就绪。无须急切举动。俟黄宗汉抵粤。一切机宜。即可与之商办。所有捐输未保绅民。即咨明黄宗汉、迅速出奏。以慰人心。该侍郎等、在局办事。准其用木刻关防。此后情形。黄宗汉未到以前。仍递交湖南、由骆秉章驰奏。以昭严密。其现在捐输人员。即由罗惇衍等、查照广东事例。随时奏请奖励。各团得力之人。并准由总局酌给六品以下功牌。俾知激励。湖南郴州知州冯汝芬、准其留粤委办一切事宜。候补主事陈桂籍等六员。均著交罗惇衍等、差遣委用。将此由六百里密谕知之。　　

○又谕、据何桂清奏称、金陵大营。已调兵勇二千一百名。援应浙东。近接张国梁来函。知将东坝、高淳、兵勇二千四百余名调回。究嫌地大兵单。拟再添壮勇三千名。该督已允其设法筹措等语。江南官兵。攻破秣陵关后。即进攻雨花台等处。剿办正当吃紧。况高淳、东坝、为内窜之路。亦未可空虚。惟念募勇多乌合之众。未经战阵。恐难得力。现在江北官军。业经克复。江浦如有可拨兵勇。著德兴阿、酌量调拨。不拘二三千名。交和春、张国梁、妥为布置。既可节省募勇之费。而防剿更为得力。能否调拨之处。仍著该大臣妥筹酌办。将此由六百里各谕令知之。　　

○以湖南堵剿窜匪出力。予训导邹振勋、以知县用。　　

○戊子。谕内阁、恒福奏、请将试用道员、交部议处等语。山西试用道王涤心、以未经署缺。辄向该抚哓辩。居心殊属鄙琐。王涤心、著交部议处。以示惩儆。　　

○又谕、胜保奏、官绅剿贼克城。请加奖励等语。安徽太湖贼匪。窜扰英山县城。该县知县周宗文、未能防御。经候补知县刘兆彭、会同绅董金祖勋、叶常春等、集团攻剿。痛加歼戮。毁贼营垒。立将县城克复。并据禀请胜保具奏。将出力绅董人等、拟请奖励。著安徽巡抚福济、将该候补知县刘兆彭、及各绅练等、实在劳绩。确切查明。应得奖叙。奏请恩施。知县周宗文、防堵不力。并著查明参奏。　　

○谕军机大臣等、前因夷船驶至天津。当谕定福、密加防范。兹据该副都统奏称、现已分派官兵驻劄。布置尚属周妥。前派西淩阿、督带察哈尔马队二千名。由密云一带、径赴山海关防堵。以示声威。谅即可行抵该处。夷情诡谲。不可不豫为设防。惟该夷船到津。尚未猖獗滋事。现派仓场侍郎崇纶等、与之接见。冀有转圜。若驶赴山海关停泊。著定福仍遵前旨。督饬员弁。不动声色。暗中设防。不可先开枪炮。致令夷人有所藉口。奉天等处。业经谕令庆祺等、一体遵办矣。该副都统务当示以镇静。不可稍涉张皇。将此密谕知之。　　

○又谕、前因固始被围甚急。谕令官文饬催舒保带兵前进。兹据该大臣奏称、英霍逆匪。窥伺蕲州蕲水。于舒保一军。抽调一千五百名。驰往援应。并沥陈舒保系二品大员。胜保严札驱迫。加以苛词。于体制未协等语。朕披览所奏。并未降旨切责胜保。乃本日该副都统奏称、官文于此事、有心挑剔等语。反覆辩论。其意甚属不平。胜保勇往任事。朕屡次嘉许。又见其不免有躁气矜心。曾加训诲。今官文即措词失当。胜保既知师克在和。不值于笔墨之间。斤斤计较。况此时掌兵大员。但当共济时艰。岂可各存意见。于公事转有窒碍。现在督兵进抵河口集。连日攻击六安贼巢获胜。著即赶紧克复州城。为节节进剿之计。本日复据李孟群奏、由豫回皖。道途平坦。请拨马队等语。吉林、黑龙江马队。无可再拨。胜保前因李兆受、窜至叶家集。知照李孟群、会合明庆攻剿。并称酌留马队一二百名。此时胜保回剿六安。更可将马队与李孟群通融分带。至舒保甫经撤回。断无令其仆仆道途之理。况湖北现亦吃重。所奏著毋庸议。将此由六百里谕知胜保、并传谕李孟群知之。　　

○以援剿河南固始贼匪出力。安徽布政使李孟群、下部优叙。予阵亡都司向家声、守备邹辅廷、把总万逢春、祭葬世职。　　

○己丑。谕内阁、湖北提督德安、著前往庐州、会同福济办理军务。郑魁士著调赴江南军营、协同剿匪。郑魁士所带庐州兵勇。即交德安统带。其寿春镇总兵一缺。著福济派员署理。　　

○又谕、和春奏、官兵进捣金陵、连夺逆巢营卡、直偪雨花台、叠获大胜一摺。自克复秣陵关后。经和春等督饬总兵李若珠、周天培、戴文英等官军。进薄金陵。将三山营江口贼垒二座。先行夺毁。由板桥一路进劄。其大胜关、三岔河、西善桥、小行等处贼营。据险死拒。并于善桥等处。添筑坚垒。与三岔河掎角。我军进抵三岔河。奋力环攻。渡河将贼善桥新筑营卡踏平。乘势直捣三岔河老巢。军士分投诱伏。乘贼奔乱。抢过浮桥。大队填濠竞进。立将贼营夺毁。营中逆匪。悉数歼除。善桥、小行、贼犹死守。官军夤夜径抵善桥贼营。抛掷火器。刀矛枪炮。一齐冲进。杀贼约以千计。又将善桥贼巢攻破。焚烧沿河贼卡十余座。轰毙淹没贼匪。不可数计。余匪分逃。适小行贼倾巢来援。周天培等、乘贼空虚。径捣小行贼营。立时夺据。通计一昼夜间。斩馘千余。夺获军械米粮无算。其大胜关贼营。亦经副将刘季三等、分队进攻。歼毙五六百名。官军以次进劄。该逆复由雨花台南门。悉众出扑。歼殪甚多。并于我军进劄石子冈营之际。由聚宝门等处蜂拥来犯。张国梁当饬刘季三等、将贼冲断。雨花台贼复出数股来援。周天培等、跃马直前。短兵相接。毙贼不计其数。水师总兵赖镇海等、亦上驶至九洑洲等处。轰毁贼筑望楼一座。炮堤两座。毙贼无数。又将下关驶出贼划。会同参将黄彬舟师迎剿。烧毁击沈共十余只。师船排泊江滨。已与陆路联为一气。所办甚属得手。仍著和春、张国梁等、督饬诸军。迅图攻克金陵。捣穴捦渠。以副殷望。　　

○又谕、劳崇光奏、访获家丁撞骗、自请议处等语。劳崇光于家丁宋堃、藉案撞骗得赃。虽系自行查出。委员审办。究有失察之咎。著交部议处。　　

○谕军机大臣等、本日谭廷襄等奏、俄夷投递公文、并将＜口英＞咪口□佛三夷公文进呈一摺。该夷等投递谭廷襄文书。经军机大臣拆阅。皆系求转递大学士裕诚照会。并不知该督已到天津。其照会裕诚文内。均请钦派大臣前往会议。而俄咪之意。皆欲从中调处和释。自可因其所请。设法羁縻。前谕崇纶等、接见该夷。但不可同时相见。须有先后次第。俄夷与中国和好多年。自宜先行接晤。待以宾礼。谕以＜口英＞口□佛两夷占踞广东省城。劫我大臣。无理太甚。大皇帝念系叶名琛办理不善。将其革职。另派大臣前往查办。可谓至公至明。贵使臣来意。欲从中调处。傥于中国体面无伤。未始不可从权代奏。恳乞恩施。若伊等不知愧悔。尚有无理干求。我等不能代奏。即奏亦不能应允。至咪酋并未助恶。亦可假以词色。将＜口英＞夷无理之处。令其评论是非。傥其为＜口英＞口□佛说合。亦告以如与中国体面无伤。尚可代奏。其口□佛酋于咸丰四年。曾助官兵在上海剿贼。经巡抚入奏。蒙恩嘉奖。今大皇帝念其从前恭顺。上年广东之事。又非其起意。不过不该助恶。如其自知愧悔。尚可曲加宽恕。但须以后不助＜口英＞夷为害。仍与通商如旧。至＜口英＞夷于前年即在广东构兵。实为首恶。所烧商民房屋。几至万家。现在广东百姓。齐心忿恨。若仍在广东通商。日后必至受亏。应如何调处。日久相安。必须由广东大臣办理。看其若何答复。再行酌量措词。惟日内崇纶等、是否与该夷接见。如尚未见面。则于十六日之前。即可差人告以所递文书。裕诚已奏闻奉旨。因谭廷襄在近处阅兵。添派来津。与崇纶等一日相见。设或崇纶等已与夷酋相见。而该夷即投文请另派大臣。仍望回音。亦可告以添派谭廷襄同见。惟中国体制。凡事皆须请旨遵行。不能便宜行事。因崇纶等本系钦差大员。遇事原可商办。不过因俄国坚请。而谭廷襄位分较尊。故令前来会议。至该夷所请。尚无眉目。兹据军机大臣等、将思虑所及。酌拟各条。请朕阅定。发交该督等存之于心。以便相机应对。傥该夷未说到此。万勿先提。此外非理要求。在所难免。全在临时斟情酌理。设法开导。此时难以悬拟。一切情形。随时驰奏。仍严密防范。毋稍大意。所有该夷投递裕诚文书。著钞给阅看。所投谭廷襄公文。一并发给阅看。将此由四百里密谕谭廷襄、崇纶、乌尔棍泰、并传谕直隶布政使钱炘和知之。　　

○江南河道总督庚长奏、运道无滞。得旨。汝与诸臣宜妥议定章。视汝急于复旧。恐为属吏所蒙。兹值支绌之时。断不能如当日河员沾润也。
  </div>
  <div class="pagination">
   <a href="清实录咸丰朝实录_page350.html">
    上一页
   </a>
   <span>
    ...
   </span>
   <a href="清实录咸丰朝实录_page346.html">
    346
   </a>
   <a href="清实录咸丰朝实录_page347.html">
    347
   </a>
   <a href="清实录咸丰朝实录_page348.html">
    348
   </a>
   <a href="清实录咸丰朝实录_page349.html">
    349
   </a>
   <a href="清实录咸丰朝实录_page350.html">
    350
   </a>
   <span class="current-page">
    351
   </span>
   <a href="清实录咸丰朝实录_page352.html">
    352
   </a>
   <a href="清实录咸丰朝实录_page353.html">
    353
   </a>
   <a href="清实录咸丰朝实录_page354.html">
    354
   </a>
   <a href="清实录咸丰朝实录_page355.html">
    355
   </a>
   <a href="清实录咸丰朝实录_page356.html">
    356
   </a>
   <span>
    ...
   </span>
   <a href="清实录咸丰朝实录_page352.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
