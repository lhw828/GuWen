<!DOCTYPE html>
<html>
<head>
    <meta charset="UTF-8">
    <title>钦定续通志 - 第 67 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 67 页/共 284 页</h1>
    <div class="content">　　封禅
　　宋大宗太平兴国八年泰山父老千余人诣阙请封禅帝谦让不允既而羣臣颂功徳请封禅者不可胜讣雍熙元年诏以十一月有事于泰山寻以乾元文明二殿灾遂停真宗大中祥符元年诏行其礼初太平兴国中有得唐宗社首玉册苍璧至是令瘗于旧所其前代封禅坛址摧圯者命修完之山上置圜台径五丈髙九尺四陛上饰以青四面如其方色一壝广一丈围以青绳三周燎坛在其东南髙丈二尺方一丈开上南出户方六尺山下封祀坛四成十二陛如圜丘制上饰以四面如方色外爲三壝燎坛如山上坛制社首坛八角三成八陛三壝四门如方丘制又爲瘗坎于壬地外壝之内以玉为五牒牒各长尺二寸广五寸厚一寸刻字而填以金联以金绳缄以玉匮置石防中正坐配位用玉册六副每简长一尺二寸广一寸二分厚三分简数量文多少匮长一尺三寸检长如匮厚二寸濶五寸纒金绳五周封以金泥印以受命寳用石防蔵之为石检十以擫防金绳纒之石泥封之用金铸寳曰天下同文如御前寳以封防际皆再累为五色土圜封防上径一丈二尺下径三丈九尺帝服通天冠绛纱袍乘金辂备法驾至山门幄次改服鞾袍乘歩辇登山卤簿仪卫列山下天门险峻人给横版从卒推挽而上卫士皆给钉鞵供奉马止于中路自山趾盘道至太平顶两歩一人防缯相间树当道者不伐止萦以缯每经陿险必降辇徒歩是夕山下罢警场明日设昊天上帝位于圜台奉天书于座左太祖太宗并配西北侧向帝服衮冕升台奠献悉去侍卫命官享五方帝及诸神于封祀坛上饮福酒摄中书令王旦跪称曰天赐皇帝太乙神防周而复始永绥兆人三献毕封金玉匮王旦奉玉匮置于石防摄太尉冯拯奉金匮以降将作监领徒封防帝登圜台阅视讫还御幄宰臣率从官称贺山下传呼万嵗声动山谷明日禅于社首奉天书升坛以祖宗配徽宗政和时蔡京当国将讲封禅以文太平预具金绳玉检及他物甚备迄不能行【明成祖永乐十四年祠部郎中周讷请封禅尚书吕震请如纳言帝曰今天下虽无事然水旱疾疫亦时有之岂敢自谓太平且经典未尝言封禅唐太宗亦不封禅魏徴每以尧舜望其君尔欲处朕于唐太宗之下亦异于徴之爱君矣】
　　【臣】等谨按封禅之説防独三代所无即春秋时亦未有言之者惟管子书有之乃后人附防之辞不足考信盖言封禅者始于七国时海上燕齐迂怪之士至汉世防纬之书出又牵合经典以侈大之而其説始益盛若河图赤伏符防昌符合古篇提刘子雒书甄曜度孝经钩命决尚书中等蔓衍而不可穷诘然方士之言谓封禅所以求神仙荒唐悠谬秦皇汉武而外未有深信之者至防纬之书谓封禅所以告太平故郑康成于尚书柴望礼记升中皆引纬书指为封禅而后之説者遂真以登封告成为王者之盛事虽以唐魏徴之贤亦不过谓供帐劳费未可遽行而不能有以明其非也惟梁许懋尝论封禅之失谓圣主不须封禅凡主不应封禅者最爲深切着明宋真宗因澶渊之盟惑王钦若之言遂欲以封禅夸示中外伏读通鉴辑覧
　　御批自欺欺世贻讥史册洵千古不刋之定论足破秦
　　汉以来之谬説矣
　　歴代所尚
　　宋初有司上言国家受周禅周木徳木生火则本朝运膺火徳色当尚赤腊以戍日诏从之太宗雍熙元年布衣赵垂庆上书言本朝当越五代而上承唐为金徳若梁继唐至本朝亦为金徳国初符瑞色白者不可胜纪皆金徳之应也望改正朔昜车旗服色以承天统事下尚书集议常侍徐等与百官奏议曰顷以唐末丧乱朱梁篡弑庄宗早编属籍亲雪国仇中兴唐祚重新土运以梁室比羿浞王莽不为正统自后相晋以金汉以水周以木天造有宋运膺火徳况国初祀赤帝为感生帝于今二十五年岂可轻议改昜且五运迭迁亲承厯数岂可越数姓之上继百年之运伏请祗守旧章以承天祐从之真宗大中祥符三年开封府功曹参军张君房言本朝当为金徳疏奏不报天禧时光禄寺丞谢绛言国家当黜五代绍唐之土徳以继圣祖犹汉之黜秦兴周之火徳以继尧大理寺丞董行父又言宋当继唐为金徳事下两制议谓汉虽尧之苖裔及序承正统乃越秦而继周非用尧之行今国家或用土徳即当越唐承隋弥以非顺失其五徳传袭之序若越五代而绍唐则晋汉及周咸帝中夏太祖受终周室岂可弗遵继之序续于遐邈之统雍熙中徐等议之详矣其谢绛董行父等所请难以施行诏可
　　享司寒【蔵氷开氷附】
　　唐孟冬祭司寒笾豆皆八簠一簋一俎一黑牡一后唐明宗长兴元年冬十月始蔵氷
　　周太祖显徳元年诏筑坛北郊以孟冬祭司寒其蔵氷开氷之祭俟氷室成即行之
　　宋太祖建隆二年始置蔵氷署修其祭常以四月以黒牡秬黍祭于防神乃开氷以荐太庙太宗淳化三年秘书监李至言按诗七月曰四之日献羔祭韭周之四月今之二月也月令献羔开氷先荐寝庙详其开氷之祭当在春分帝命正其礼仁宗天圣新令春分开氷祭司寒于氷井务卜日荐氷于太庙季冬蔵氷设祭亦如之神宗元丰中详定所言熙寜祀仪孟冬选吉日享司寒春秋左传曰古者日在北陆而蔵氷西陆朝觌而出之其蔵之也黑牡秬黍以享司寒其出之也桃弧棘矢以除其灾古享司寒惟以蔵氷启氷之日孟冬非有事于氷不应享祭今请惟季冬蔵氷则享司寒牲用黒牡羊谷用秬黍仲春开氷则但用羔孔頴逹注月令曰蔵氷则用牡黍启惟告而已祭礼大告礼小故也且开氷以御至尊当有桃弧棘矢以禳除凶灾设于神座则非礼也当从孔氏説置弓矢于氷室之户徽宗大观四年议礼局言春秋左氏传少昊有四叔其二为防杜预郑皆以防为水官故歴代祀之为司寒则防非天神矣今仪注享司寒礼毕燔燎是以祀天神之礼享人鬼也请罢燔燎而埋祝币从之
　　【臣】等谨按古祭司寒有三仲秋迎寒迎气之祭也相近于坎坛祈禳之祭也蔵氷开氷告祭也唐时以仲秋之祭移之孟冬宋元丰时废孟冬之祭惟蔵氷开氷则祭司寒元明司寒之祭无闻焉邱濬曰本朝于春秋二时祭太嵗之神及四时月将之神其即古者祭时与寒暑之遗意与
　　禜
　　唐宗天寳十三载秋大霖雨害稼六旬不止九月开坊市北门盖井禁妇人入街市祭防大社禜明徳门代宗大厯四年四月雨至于九月闭坊市北门置土台台上立黄幡以祈晴懿宗咸通六年久雨禜明徳门宋太祖太宗时凡京师水旱稍乆帝亲祷者则有建隆观大相国太平兴国寺上清太一宫甚则再幸或撤乐减膳进蔬馔遣官祷者则天齐五龙城隍祅祠四庙大相国开寳报慈干明崇夏五寺及建隆观令开封府祭九龙浚沟黄沟子张子夏信陵君段干木扁鹊张仪呉起单雄信庙雍熙后多遣宰相近臣至道后又于寺观建道场复遣常参官诣岳渎致祭真宗咸平后祈祷又增玉清昭应景灵宫会灵祥源观太一宫哲宗元祐八年自四月常雨至八月诏开京师宫观五日所在令长吏祈祷髙宗绍兴二年三月苦雨命徃天竺祈晴即日雨止自后祈祷每于天竺或于明庆寺建道塲理宗端平三年以霖雨害稼命近臣祷于天地宗庙社稷及岳渎宫观
　　辽太祖神册四年十月丙午次乌尔呼部天大风雪因祷于天俄顷而霁
　　金世宗大定十七年夏六月京畿乆雨遵祈雨仪祈晴命诸寺观启道塲祈祷章宗明昌四年以乆雨禜六月丙辰以晴祭岳镇海渎
　　元时霖雨不止祈祷山川岳渎社稷宗庙或命西僧致祷
　　明代凡水旱灾伤或躬祷或露告于宫中及奉天殿陛或遣官祭郊庙陵寝及社稷山川无常仪英宗正统四年以京畿水灾祭告天地
　　【臣】等谨按古禜祭之名所施者广左传曰日月星辰之神则雪霜风雨之不时于是乎禜之山川之神则水旱疾疠之灾于是乎禜之祭法埋少牢于泰昭以下六祭皆禜祭也而雩禜祭水旱则水旱之禜皆谓之雩矣盖禜者营酂之名故为营酂而祭者皆曰禜雩者吁嗟之义故吁嗟而求者皆曰雩旱则吁嗟而求雨雨则吁嗟而祈晴也后汉始以祈雨为雩祈晴为禜后代因之而雩与禜之祭始各有尃属然宋史之志禬禜金史之志祈禜皆兼述水旱之祷则自唐咸通以后又不専以祈晴为禜矣唐顺之稗编云禜门即雨中闭南门用甘匏二去蒂刳其中一以奉盛一以奉醴朱衣伐鼓于门祭毕开门屡获开霁盖即周礼鬯人禜门用瓢赍之制但金时祈雨亦用之非独施于祈晴也髙禖
　　宋仁宗未有嗣景祐四年二月御史张奎请亲祀髙禖诏有司详定礼官以为月令虽可据然周官阙其文汉志郊祀不及禖祠惟枚传言皇子禖祀而已后汉至江左畧见其事而仪典委曲不可周知惟髙齐禖祀最显妃嫔参飨黩而不蠲恐不足法唐明皇因旧月令特存其事开元定礼以后不着朝廷必欲行之当筑坛于南郊春分日祀青帝本诗克禋以祓之义也配以伏羲帝喾伏羲本如喾着祥也以禖从祀报古为禖之先也以石为主牲用太牢乐以升歌仪视先蚕有司摄事祝版具言天子求嗣之意乃以弓矢弓防致神前祀已与胙酒进内以礼所御使斋戒受之仍嵗令有司申请俟防命曰特祀即用其年春分遣官致祭为圜坛髙九尺广二丈六尺四陛三壝陛广五尺壝各二十五歩青石主长三尺八寸用木生成之数形凖庙社主植坛上稍北露其首三寸青玉青币牲用牛一羊一豕一如卢植之説乐章祀仪并凖青帝尊器神位如勾惟受福不饮回授中人为异寳元二年皇子生遣参知政事王鬷以太牢报祠凖春分仪惟不设弓矢弓防着为常祀遣两制官摄事庆厯三年太常博士余靖言皇嗣未广不设弓矢弓防非是诏仍如景祐之制神宗元丰四年礼官言髙禖坛廹狭按祀仪青帝坛广四丈髙八尺今祀髙禖既用青帝为主其坛髙广请如青帝之制又祀天以髙禖配今郊禖坛祀青帝以伏羲髙辛配复于坛下设髙禖位殊为爽误请凖古郊禖改祀上帝以髙禖配改伏羲髙辛位为髙禖而撤坛下位诏改坛制其典礼如旧徽宗政和新仪祀髙禖以简狄姜嫄从配皇帝亲祀并如祈谷祀上帝仪髙宗绍兴元年太常少卿赵子昼请以来春复行髙禖之祀从之十七年二月帝亲祀髙禖如政和之仪
　　金章宗明昌六年二月尚书省臣奏行髙禖之祀【时章宗未有子】筑坛于景风门外东南端当阙之夘辰地与圜丘东西相望坛如北郊之制每嵗以春分日祀青帝伏羲氏女娲氏凡三位坛上南向西上姜嫄简狄位于坛之第二层东向北上每位羊豕各一有司摄三献司徒行事礼毕进胙官佩弓矢弧防以进帝命后妃嫔御皆执弓矢东向而射以次饮福享胙
　　明世宗嘉靖中始以嵗祀髙禖设木台于皇城东永安门北震方台上皇天上帝南向骍犊苍璧奉献皇帝配西向牛一羊一豕一髙禖在坛下西向牛一羊一豕一礼三献乐九奏舞八佾皇帝位坛下北向后妃位坛下数十丈外北向用帷坛下陈弓矢弧防祭毕女官导皇后妃嫔至髙禖前跪取弓矢授后妃嫔后妃嫔受而纳于弧防
　　【臣】等谨案宋景祐时定祀髙禖以伏羲髙辛配青帝而坛下别设先禖位元丰礼官以为非然髙禖之祀虽见于月令及生民诗所言不详所祀何神后世祀髙禖大约依据郑康成之説其谓后王祀髙辛而废先禖苐出孔颍逹礼记正义未可即为典据但髙禖之称属之髙辛先禖不当称髙禖耳至政和又以简狄姜嫄参配青帝则又郑孔之所未尝言恐非所以为别也
　　【臣】等又按郑志有苇茭桃梗及祓禊二门苇茭桃梗事止刘宋后无其礼至上已祓禊颇见于唐人歌咏则唐时犹行之而史志不载其礼故樵所叙述迄于南齐而不及唐盖其礼之行于唐者已莫可考也今并阙之
　　杂神祠
　　唐宗开元二年诏祠龙池右拾遗蔡孚献龙池篇公卿以下一百三十篇诏太常寺考其词合音律者为龙池乐章十首又诏増置坛及祠堂每仲春将祭则奏之肃宗至徳二年道士李国正奏皇室仙系修崇灵路请于昭应县南置天华上宫露台天地婆父三皇道君太古天皇中古伏羲娲皇等祠堂又于县南义扶谷故湫置祠并许之昭应令梁镇上疏谓天地婆父祀典无文言甚不经义无可取又湫者龙之窟也今湫竭已乆龙安所在何必崇饰祠宇丰洁荐奠其三皇五帝则两京及所都之处已建宫观祠庙望并于本处依礼斋祭制曰可
　　后唐庄宗同光二年置水于城门以禳荧惑明宗天成二年幸白马寺祭突厥神
　　宋京城东旧有五龙池因唐礼嵗以仲春祭之用中祀礼又有徳安公庙祭夷门山神崔府君庙祭唐滏阳令崔君寕州普济王庙祭要册湫镇戎军灵泽庙祭朝那湫郑州灵显王庙俗李靖神也安陵东北显灵庙祀蛇王炳灵公庙祭泰山三郎河南昭圣灵惠二庙祭泉神三水府神祭马当采石金山杭州吴山庙祭涛神明应公庙祭润州焦山宣州广惠王庙祭昭亭山神广济王庙祭秦蜀守李氷剑州英显王庙祭梓潼神张亚子梓州灵济公庙祭唐涪州刺史陆弼南康军防亭庙祭防亭湖中蛟神宗元丰三年诏加号江州卢山太平兴国观九天采访使者为应元保运真君眉州青城山丈人观九天丈人为储福定命真君徽宗崇寕元年用方士魏汉津之说备百物之象铸鼎九于中太一宫南为殿奉安之各周以垣上施埤堄墁如方色外筑垣环之名曰九成宫中央曰帝鼐其色黄祭以土旺日为大祠币用黄乐用宫架北方曰寳鼎其色黑【通考作白】祭以冬至币用皁东北曰牡鼎其色青【通考作白】祭以立春币用皁东方曰苍鼎其色碧祭以春分币用青东南曰冈鼎其色緑祭以立夏币用绯南方曰彤鼎其色紫祭以夏至币用绯西南曰阜鼎其色黑祭以立秋币用白西方曰晶【通考作皛】鼎其色赤祭以秋分币用白西北曰魁鼎其色白祭以立冬币用皁八鼎皆为中祀乐用登歌享用素馔复以帝鼐之宫立大角鼎星祠大观三年诏以铸鼎之地作寳成宫总屋七十一区中置殿曰神灵以祀黄帝东庑殿曰成功祭夏后氏西庑殿曰持盈祀周成王及周公旦召公奭后置堂曰眧应祭唐李良及隠士嘉晟侯魏汉津又诏每嵗八月二十五日举祀事黄帝为大祀成功持盈二殿为中祀昭应堂为小祀并用素馔四年诏天下五龙神皆封王爵政和元年诏开封府一应神祠不在祀典者皆毁之凡毁一千三十八区仍禁军民擅立神祠
　　辽太宗天显三年四月祭麃鹿神景宗保宁三年十月以黑白羊祀神七年五月祭神姑圣宗统和十六年五月祭白马神
　　金世宗大定时封防国林神嘉防侯遇月七日致祭泸沟河神安平侯春秋致祭加封郑州河隂县圣后庙神为昭应顺济圣后春秋致祭章宗明昌时封旺国崖镇安公玛逹格山瑞圣公【章宗生于此】又立贞献郡王庙祭叶噜古神二人始制女贞文字
　　元世祖至元十五年正月封磁州崔府君为齐圣广祐王七月建汉祖天师正一祠于京城仁宗延祐七年四月【时英宗已即位】祭遁甲神于香山英宗至治元年五月遣使祀天妃泰定帝泰定二年七月遣阿尔实保祀宅神于北部行幄遣使祀龙虎武当二山八月建天妃宫于海津镇文宗天歴元年遣使祀汉将军闗侯庙【加封为显灵义勇武安英济王】顺帝至元三年降香于龙虎三茅皁角诸山明直沽有天妃庙北京有真武庙洪恩灵济宫【祀徐温子知证知谔】仁宗洪熙元年封卢师山大小青龙神春秋遣官致祭景帝景泰七年祀金龙四大王庙于沙湾宪宗成化十三年诏建汉寿亭侯庙【万歴时加封三界伏魔大帝神威逺镇天尊】又有鳯阳显应庙【神莫知所自明初祷雨有应】滁州丰山庙柏子潭庙徐州灵源宏济庙河平神庙平阳平水祠汾水灵泽庙【称白彪山马跑泉之神】沁州南山庙焦龙神庙龙泉神庙兖州青山庙安平镇显惠等庙【治间改张为安平镇建真武龙王天妃三庙赐颁显惠】严州乌龙庙【三月三日祀】宜春仰山庙【祀宜山二龙神】常徳阳山庙【祭山神】沅州显应庙【祭明山神】长沙洞庭庙【祭龙四月八日祭】马湖显应庙【祀元乂污法】福州灵济宫广州天妃庙南海真武庙琼州灵山庙【祀□□山之神】电白灵湫庙诚敬夫人祠【祭冯寳妻洗氏】皆终明之世有司嵗时致祭不絶
　　钦定续通志卷一百十四
<史部,别史类,钦定续通志>
　　钦定四库全书
　　钦定续通志卷一百十五
　　礼畧
　　嘉礼
　　天子加元服
　　金皇帝加元服告大庙或一室或徧告及原庙并一献礼用祝币
　　明制天子加元服前期太史院卜日工部制冕服翰林院撰祝文祝辞礼部具仪注中书省承制命某官摄太师某官摄太尉既卜日遣官奏告天地宗庙行一献礼前一日陈御冠席于奉天殿正中是日质明皇帝服空顶帻双童髻双玉导绛纱袍御舆以出警跸奏乐如常仪皇帝陞坐太师太尉入就拜位引礼导太师太尉盥帨讫侍仪跪奏请加元服太尉诣皇帝前跪脱空顶帻以授内使内使跪受帻兴置于箱太尉进栉设纚毕退立于西太师诣御前北向立内使监令就案取冕立于左太师祝曰令月吉日始加元服寿考维祺以介景福内使监令捧冕跪授太师太师跪受冕加冠加簮缨讫退立于西御用监令跪请皇帝着衮服讫侍仪跪奏请就御坐内赞赞进醴乐作太师进御前北面立光禄卿奉酒进授太师太师受酒祝曰甘醴惟厚嘉荐令芳承天之休寿考不忘祝讫跪授内使内使跪受酒捧进御前皇帝受酒祭少许饮酒讫以虚盏授内使乐止内赞导太师太尉出殿西门引礼接引至丹墀拜位太师太尉及文武官皆四拜舞蹈山呼侍仪奏礼毕皇帝改服通天冠绛纱袍入宫拜谒太后如正旦仪择日谒太庙与时祭同明日百官朝服称贺赐宴于谨身殿【神宗万厯三年正月帝择日长髪命礼部具仪以闻大学士张居正等奏言礼重冠昏皇上前在东宫已行冠礼上公掌冠辅臣倍列钜礼已成可畧其细臣等以为不必令部臣拟议第先期诣奉先殿宏孝殿神霄殿以长髪告是日礼毕诣两宫皇太后行五拜三叩头礼随御乾清宫受贺帝是之着为令】
　　皇太子冠【皇子皇孙附】
　　宋皇太子冠仪甞行于大中祥符之八年徽宗亲制冠礼沿革十一卷命议礼局仿以编次其仪前期奏告天地宗庙社稷诸陵宫观殿中监师尚舍张设垂拱文徳殿门内太常设太子冠席东阶上光禄卿设醴席西阶上南面礼直官通事舍人太常博士引太子诣朶殿东房皇帝乘辇驻垂拱殿百官起居如月朔视朝仪皇帝服通天冠绛纱袍诣文徳殿即座符宝郎奉宝陈于御座左右礼直官通事舍人太常博士引掌冠赞冠者入门左辅诣御座前承制降东阶诣掌冠者前西向称有制典仪赞在位官再拜讫宣制曰皇太子冠命卿等行礼掌冠赞冠者再拜讫礼直官等引太子内侍二人夹侍东宫官后从即席西向坐掌冠赞冠者以次诣罍洗所盥帨讫执折上巾者升掌冠者降一等受之右执项左执前进皇太子席前北向立祝曰咨尔元子肇冠于阼筮日择賔徳成礼具于万斯年承天之祜乃跪冠兴席南北面立【后准此】赞冠者进席前北面跪正冠兴立于掌冠者之后太子兴内侍跪进服掌冠者揖太子复坐礼直官等引掌冠者降诣罍洗如上仪赞冠者进席前北向跪脱折上巾内侍跪受执逺逰冠者升掌冠者降二等受之执进如上仪祝曰爰即令辰申加元服崇学以让三善皆得副予一人受天百福乃跪冠兴赞冠者进跪簮结纮兴太子兴内侍跪进服太子复坐掌冠者降诣罍洗及赞冠者跪脱逺游冠并如上仪执衮冕者升掌冠者降三等受之执进如上仪祝曰三加弥尊国本以正无疆惟休有室大竞懋昭厥徳保兹永命乃跪冠兴赞冠者进跪簮结纮内侍进服礼直官等引太子降自东阶由西阶升即醴席南向坐又引掌冠者诣罍洗盥帨讫升西阶赞冠者跪取爵内侍注酒掌冠者受爵跪进太子席前北向立祝曰防酒嘉荐有飶其香拜受祭之以定尔祥令徳寿岂日进无疆太子跪受爵饮讫奠爵大官令设馔席前太子食讫大官令彻馔爵礼直官等引自西阶诣东房易朝服降立横街南北向掌冠者少进字之曰始生而名为实之賔既冠而字以益厥文永受保之承天之庆奉勅字某太常博士请再拜太子再拜讫搢笏舞蹈再拜奏圣躬万福又再拜左辅承防降自东阶诣太子前西向宣勅曰事亲以孝接下以仁逺佞近义禄贤使能古训是式大猷是经宣讫太子再拜讫礼直官等引太子前俛伏跪奏称臣虽不敏敢不祗奉奏讫兴复位再拜讫引出殿门礼毕皇帝降坐放仗太子入内朝见皇后如宫中仪择日谒太庙别庙羣臣称贺皇帝赐酒三行皇子冠前期择日奏告景灵宫太常设皇子冠席文徳殿东阶上稍北东向其日质明皇帝服通天冠绛纱袍御文徳殿皇子自东房出内侍二人夹侍王府官从即席南向坐掌冠者进折上巾北向跪冠赞冠者进北面跪正冠皇子兴内侍跪进服讫掌冠者揖皇子复坐以爵跪进祝曰酒醴和防笾豆静嘉授尔元服兄弟具来永言保之降福孔皆皇子跪受爵饮讫大官令进馔讫再加七梁冠掌冠者进爵祝曰賔赞既成肴核惟旅申加厥服礼仪有序允观尔成承天之祐三加九旒冕掌冠者进爵祝曰防酒嘉栗甘荐令芳三加尔服眉寿无疆永承天休俾炽而昌馔彻皇子降易朝服立横街南北向位掌冠者字之曰嵗日云吉威仪孔时昭告厥字君子攸宜顺尔成徳永受保之奉勅字某皇子再拜舞蹈又再拜奏圣躬万福又再拜左辅宣勅戒曰好礼乐善服儒讲艺蕃我王室友于兄弟不溢不骄惟以守之皇子再拜进前俛伏跪称臣虽不敏敢不祗奉兴复位再拜出礼成放仗明日百僚诣东上阁门贺【政和四年礼制局定皇长子冠掌冠以礼部尚书赞冠以鸿胪卿】明初定皇太子冠礼其年近则十二逺则十五既筮日遣官祭告天地宗庙设御座于奉天殿设太子冠席于殿上东面西向设醴席于西阶上南向择三公太常为賔赞皇帝服通天冠绛纱袍御殿侍仪司承制命賔赞行礼初加折上巾再加十八梁逺游冠三加九旒冕一祝醴字之辞曰奉勅字某【余仪与宋制同】礼毕内给事导皇太子入内殿朝见皇后如正旦仪明日谒庙如时享礼又明日百官朝服诣奉天殿称贺退易公服诣东宫称贺锡宴成祖永乐九年命皇太子嫡长子为皇太孙冠于华葢殿上御奉天殿传制持节行礼其仪与皇太子同宪宗成化十四年续定皇太子冠礼前期一日遣官具特牲告庙行一献礼设幕次于文华殿东序设节案香案冠席醴席盥洗司尊所具如仪内侍张帷幄陈袍服皮弁服衮服圭带舄翼善冠皮弁九旒冕是日质明皇帝御奉天殿制遣官持节皇太子迎节于文华门外持节官捧节入置于案退礼部官导皇太子就冠席初加翼善冠再加皮弁三加冕旒行醮礼【余如旧仪】是日皇太子冕服谒祭奉先殿毕诣皇太后皇帝皇后前谢行五拜三叩头礼俱用乐明日皇帝及皇太子受贺如仪皇子冠礼初加网巾再加翼善冠三加衮冕酌醴宣勅戒礼毕谒庙诣父皇及东宫前谢初皇子冠之明日百官诣王府称贺成化二十三年皇子冠之次日各诣奉天门东庑序坐百官常服四拜神宗万厯二十九年礼部尚书冯琦言旧制皇太子冠设冠席醴席于文华殿内今殿为皇上临御之地则皇太子冠席应移于殿之东序又亲王冠旧设席于皇极门之东庑今皇太子移席于殿东序则亲王应移于殿西序从之
　　【臣】等谨案皇太子冠厯代但告宗庙五礼精义云皇帝加元服告天地太子冠独告太庙者天子为天下主有大事必先告天地皇太子虽储贰之尊未接天地故独告宗庙也惟政和及洪武仪并告天地又皆皇帝亲临成化时又定制皇帝制遣官而不亲临盖与开元礼同所异者开元就东宫行礼而成化则在别殿行礼也
　　诸侯大夫士冠
　　【臣】等谨按后世之诸侯王古之诸侯也后世之品官古之大夫士也宋明之亲王即皇子其冠仪已附见皇太子一条下此但录品官以下冠仪云
　　宋政和仪品官冠子将冠主人诹日择賔告于祢庙无庙者为位于厅事两楹之间南面主人公服再拜以告前三日主人戒賔前一日主人择賔可使冠子者一人而宿之又宿赞冠者质明陈设冠服等物如仪主人公服立于东阶下西面兄弟各服其服立于洗东西面北上将冠者立于房中南面賔赞如主人服立于外门之外主人迎賔揖逊升阶就位主人东阶上西面賔赞西阶上东面赞冠者盥于洗升立于房中西面设冠位于主人东北西面将冠者出房南面赞冠者奠巾总于席南端賔揖将冠者即席坐赞冠者坐设巾总賔降主人从降賔辞降主人曰吾子降辱敢不从降賔既盥揖逊升主人复初位賔即将冠者席前跪正巾兴降西阶一等执折上巾者升东面授賔賔右执项左执前进揖冠者席前东向立祝曰粤惟初冠考礼之称正尔容体顺尔辞令尽革童心永膺大庆乃跪冠兴复位赞冠者跪正折上巾冠者兴賔揖冠者适房服折上巾服出房南面立賔主俱兴賔揖冠者即席坐赞冠者跪脱折上巾设笄賔降盥再加二梁冠祝曰载契我载加尔服尔既顺序毋曰欲速自天申之申以百福三加平冕祝曰授时之吉迎天之休抗以髙明挟其进修三加弥尊百禄是遒【仪并如前】执事者布席于西阶上南面设酒馔如常仪执事者盥手洗爵于房中赞冠者以酒注于爵賔揖冠者即席西南面立賔受爵进席前北向立祝曰防酒既嘉载肴斯阜既曰克家亦惟继祖孝友慈祥受天之祜冠者拜受爵賔东面答拜赞冠者荐馔冠者坐饮食讫降席再拜賔答拜易服拜父父为起入拜母母为起賔降当西序东面主人降当东序西面立冠者出立于西阶东南面賔少进字之曰卜筮云吉礼仪孔明爰字尔徳嘉尔有成曰伯某甫【仲叔季惟其所当】冠者曰某虽不敏敢不祗奉賔出主人请礼賔賔就次如别仪冠者庙见及见诸父诸兄姑姊如常仪【若以巾帽折上巾为三加者聴孤子冠即诸父诸兄为主如上仪品官子孙三舍生依品官仪】庶人子冠二加仪如品官【司马光书仪男子年十二至二十皆可冠必父母无期以上丧始可行之其仪始里巾再加帽三加防头朱子家礼并同】明品官冠礼其仪前期择日告于家庙乃筮賔前二日主者戒賔及赞冠者至日夙兴陈设如仪賔赞至门外掌次者引入次賔赞公服诸行事者各服其服执尊罍篚者皆就位冠各一笥各一人执之待于西阶之西东面北上设主席于阼阶上西面设賔席于西阶东面冠者席于主者东北西面主者公服立于阼阶下賔者立门内道东冠者双童髻空顶帻双玉导金宝饰防褶锦绅乌皮履【六品以下导不以玉】立于房中南面主者赞冠者公服立于房内戸东西面賔及赞冠者出次立于门西傧者入告主者迎賔于大门外之东西面再拜賔答拜主者揖赞冠者赞冠者报揖又揖賔賔报揖主者入賔赞次入主者自阼阶立于席东西向賔自西阶立于席西东向賔赞冠者及庭盥于洗升自西阶入于东房立于主赞冠者之南西面主赞冠者导冠者立于房外之西南面賔赞冠者取纚栉簮跪奠于冠者筵南端退立于席北少东西面賔揖冠者冠者进升席西向坐賔簮冠者进筵前东面跪脱双童髻栉毕设纚兴复位立賔降至罍洗盥讫诣西阶主者立于席后西面賔立于西阶上东面执缁布冠者升賔降一等受之右执项左执前进冠者筵前东向立祝用士礼祝词祝毕跪冠兴复位賔赞冠者进筵前东面跪结缨兴复位冠者兴賔揖之适房賔主皆坐再加进贤冠三加爵弁仪如初又设筵于室戸西南向冠者出房戸主赞洗觯于房酌醴出南面立賔揖冠者就筵西南面立賔受醴进冠者筵前北面立祝毕冠者拜受觯賔复西阶上答拜执馔者荐馔冠者左执觯右取脯祭于笾豆间赞者取胏一以授冠者奠觯于荐西以祭冠者坐取觯祭醴奠觯再拜賔答拜冠者执觯兴賔主俱坐冠者升筵跪奠觯于荐东兴进北面跪取脯降自西阶入见母进奠脯于席前退再拜【母不在则使人受脯于西阶下】初冠者入见母賔主俱兴賔降当西序东面立主者降当东序西面立冠者出立于西阶东南面賔少进字之辞同士礼冠者再拜跪曰某不敏夙夜祗承賔出主者送于内门外西向请礼从者賔就次主者入初賔出冠者东面见诸亲诸亲拜之冠者答拜冠者西向拜賔赞賔赞亦答拜见诸賔于别室亦如之賔主既释服入醴席一献讫出次主者揖賔入授酬币于賔及賔之赞冠者【孤子则诸父诸兄戒賔冠之日主者紒而迎賔冠于阼阶下其仪亦如之】明日见庙庶人冠礼初加幧头再加帽三加幞头余仪与品官同
　　【臣】等谨按士冠礼郊特牲皆云无大夫冠礼而有其昏礼古者大夫五十而后爵何大夫冠礼之有唐宋以后品官冠仪大率依仿士冠礼为之虽厯代微有损益而大较不异观唐栁宗元所言孙昌允事则知当时行此礼者絶少间有为之者反见骇笑于时俗降宋及明益复寥寥仪注虽存以备一代掌故而已
　　天子纳后【册后附】
　　后唐明宗长兴元年三月帝临轩命使册淑妃曹氏为皇后【礼院言百官上疏于皇后曰皇后殿下六宫及率土妇人庆贺祗呼殿下中书覆奏若只呼殿下恐与皇太子无别凡上中宫表章呼皇后殿下若不形文词寻常祗呼皇后从之】
　　宋太祖建隆元年立琅琊郡夫人王氏为皇后命所司择日备礼册命自后凡制书云册命者多不行册礼后妃皆写册命告身以金花龙凤罗纸金涂褾袋有司进入学士院草制宣于正殿近臣牧守宗室皆修贡礼羣臣拜表称贺又诣内东门奉牋贺皇后真宗册徳妃刘氏为皇后不欲令藩臣贡贺不降制于外廷止命学士草词付中书仁宗景祐元年立皇后曹氏冬至行册礼与通礼异者不立仗不设县其日百官常服早入礼直官通事舍人先引中书令侍中门下侍郎中书侍郎及捧册宝官执事人绛衣介帻诣垂拱殿门就次以俟册降礼直官通事舍人分引宰臣枢密册宝使副百官入文徳殿庭立班内侍二员自内承防降册宝率执事者捧册宝出垂拱殿由东上阁门出至文徳殿庭权置礼直官通事舍人引使副就承制位次引侍中于使前西向称有制典仪曰再拜赞者承传使副在位官皆再拜宣曰赠尚书令冀王曹彬孙女册为皇后命公等持节展礼使副再拜侍中还位门下侍郎帅主节诣使东北主节以节授门下侍郎门下侍郎执授册使册使跪受兴付主节幡随节立于使左次引中书令侍中诣册宝东北西向立中书侍郎引册案立于中书令之右中书令取册授册宝使使跪受兴置于案中书令侍郎退复本班又门下侍郎引宝案于侍中之右侍中授宝册宝使受宝复位如授册之仪典仪载拜如前礼直官通事舍人引使副押册宝持节者前导捧册宝官捧舁援卫以次出朝堂由右升龙门入诣内东门内臣引内外命妇俱入就位立内侍诣閤奉请皇后首饰袆衣册宝至内东门外位使副东向立内给事进就南向位礼直官通事舍人引使就内给事前北向跪称册宝使李迪副使王随奉制授皇后册宝讫内给事入诣受册宝殿阁皇后前跪奏内侍进诣使前西向跪受册宝以授内谒者监使退复位内谒者监主当内臣持册宝入内东门内侍从之以次入诣殿庭内侍赞引皇后降立庭中北向位内侍跪取册又内侍跪取宝兴进立于皇后之右少前西向内侍二员进立于皇后之左少前东向又内侍称有制内侍赞皇后再拜内侍奉册授皇后皇后以授内侍奉宝亦然复赞再拜前导皇后升座南向内臣引内外命妇称贺如常仪礼毕皇后还閤常服谢皇帝皇太后用常礼百官东上閤门拜表称贺哲宗元祐六年三省枢密院言纳后六礼命使纳采问名纳吉纳成告期差执政官摄太尉充使侍从官或判宗正官摄宗正卿充副使以旧尚书省权为皇后行第纳采问名同日次日纳吉纳成告期纳成加谷圭纳采前择日告天地发册命使差宰臣摄太尉执政官摄司徒前一日告宗庙命使奉迎皇帝临轩与册礼使副同遣令文武百官诣行第班迎其日皇后服袆衣乘重翟车卤簿依礼令由宣徳门东偏门入文臣大卿监武臣正任刺史以上宣徳门外班迎诏从之【时给事中范祖禹言临轩发册命使奉迎及皇后入内皇帝乃服通天冠绛纱袍于礼未隆请并服衮冕以重大昏之礼翰林学士范百禄言昏礼下达匪媒不克今采择先定有司既集而形于制麻以后氏族姓宣告外庭方且遣使赍制行纳采问名之礼颠倒失序请以降诏之日行纳采问名之礼宣制之日行纳吉纳成告期之礼皆不从】既而礼部太常寺言五礼命使据开元纳采问名合用一使其纳吉纳成告期各别日遣使今未委三礼共遣一使或各遣使文武百官诣行第班迎缘至日门外已设皇后车乘仪仗逼隘不容百官车马其文武百官欲并于宣徳门外立班奉迎按士昏礼用雁所以为贽也又按曲礼凡贽天子鬯郑康成谓天子无客礼以鬯为贽者惟用告神今据周礼用谷圭聘后欲更不用雁文徳殿发制欲依发册例立仗或止用月朔视朝仗百官朝服诏纳吉纳成告期各遣使文徳殿发制依发册例立仗余并从之髙宗绍兴十三年闰四月册贵妃呉氏为皇后其日质明皇帝服通天冠绛纱袍出西閤协律郎举麾奏干安之乐皇帝降辇即御座乐止册使副以下应在位官皆再拜侍中宣制曰立贵妃吴氏为皇后令公等持节展礼册使副再拜参知政事以节授册使册使跪受以授掌节者中书令以册授册使侍中以宝授副使并权置于案册使副以下应在位官皆再拜册使押册副使押宝持节者前导正安之乐作出文徳殿门乐止至穆清殿门外幄次权置以俟皇后首饰袆衣出閤协律郎举麾坤安之乐作皇后至殿上中间南向立定乐止册使副就内给事前东向跪称册使副姓某奉制授皇后备礼典册内给事入诣皇后前北向奏讫册使举册授内侍内侍转授内谒者监副使举宝授内侍内侍转授内谒者监掌节者以节授掌节内侍掌节内侍持节前导举册宝并案进入诣殿庭册宝初入门宜安之乐作至位乐止皇后降自东阶至庭中北向位初行承安之乐作至位乐止皇后再拜举册官搢笏跪举册读册官搢笏跪宣册内谒者监奉册进授皇后皇后受以授司言又奉宝进授皇后皇后受以授司宝司言司宝置册宝于案举册宝官并举案官俱搢笏举册宝并案兴诣东阶之东西向位置定皇后初受册宝成安之乐作受讫乐止皇后再拜礼毕
　　辽皇帝纳后之仪择吉日至日后族毕集诘旦后出私舎坐于堂皇帝遣使及媒者以牲酒饔饩至门执事者以告使及媒者入谒再拜平身立少顷拜进酒于皇后次及后之父母宗族兄弟酒徧再拜纳币致词再拜讫后族皆坐特哩衮夫人四拜请就车后辞父母伯叔父母兄各四拜宗族长者皆再拜皇后升车父母饮后酒致戒辞徧及使者媒者送者发轫伯叔父母兄饮皇后酒如初教坊遮道赞祝后命赐以物后族追拜进酒遂行将至宫门宰相勅赐皇后酒徧及送者既至特哩衮率皇族奉迎再拜皇后车至便殿东南七十步止特哩衮夫人请降车负银罂捧縢履黄道行后一人张羔裘若袭之前一妇人捧镜却行置鞍于道后过其上乃诣神主室三拜南北向各一拜酹酒向谒者一拜起居讫再拜次诣舅姑御容拜奠酒选皇族诸妇宜子孙者再拜之授以罂縢诣诸帝御容拜奠酒神赐袭衣珠玉佩饰拜受服之后姊若妹陪拜者各赐物皇族迎者后族送者皆赐酒皆相偶饮讫后坐别殿送后者退食于次媒者防命送后者列于殿北以俟皇帝即御座选皇族尊者一人当奥坐主昏礼命执事者往来致辞于后族引后族之长率送后者升当御座皆再拜又一人少进附奏送后之词退复位再拜后族之长及送后者向当奥者三拜南北向各一拜向谒者一拜后族之长跪问圣躬万福再拜复奏送后之辞又再拜当奥者与媒者行酒三周命送后者再拜皆坐终宴翼日皇帝晨兴诣先帝御容拜奠酒讫复御殿宴后族及羣臣皇族后族偶饮如初百戏角觝戏马较胜以为乐又翼日皇帝御殿赐后族及赆送后者各有差受赐者再拜皇帝御别殿有司进皇后服饰之籍酒五行送后者辞讫皇族献后族礼物后族以礼物谢当奥者礼毕册皇后仪至日北南臣僚内外命妇诣端拱殿幕次皇后至閤侍中奏中严引命妇班入就东西相向位立皇帝临轩命使发册使副押册至端拱殿门外幕次侍中奏外办所司承防索扇扇上举麾乐作皇后出閤升座扇开帘卷偃麾乐止引命妇合班面殿起居八拜皇后降座乐作至殿下褥位乐止引册入置皇后褥位前侍中宣皇后四拜命妇陪位皆拜引读册官至皇后褥位前俛伏跪读讫皇后四拜陪位者皆拜引皇后升殿使臣引册置皇后坐前册案退西向侍立命妇当殿称贺四拜引班首东阶上殿致词讫东阶下殿复位四拜侍中奏宣答称有教防四拜宣答讫四拜班首上殿进酒皇后赐押册使副等酒讫侍中奏礼毕承防索扇乐作皇后起入閤乐止分引命妇等东西门出
　　金海陵天徳二年十月九日册妃图克坦氏为皇后其日诸卫勒所部畧列黄麾细仗于庭羣官朝服就次侍中板奏中严外办殿上索扇协律郎举麾宫县作皇帝服通天冠绛纱袍出东房警跸侍卫如常仪即座坐帘卷乐止通事舎人引册使副入宫县作使副就受命位侍中中书令门下侍郎中书侍郎西面立羣臣合班横行北面如常朝之仪立定典仪曰再拜赞者承班首以下羣官在位者皆再拜班首问起居又再拜閤门官引摄侍中出班承制降诣使副东北西向称有制使副稍前鞠躬再拜摄侍中宣制曰命公等持节授后册宝宣讫又俱再拜侍中还班门下侍郎引主节诣册使所主节以节授门下侍郎门下侍郎授太尉太尉受付主节中书侍郎引册牀门下侍郎引宝牀立于册使东北西向以次授与太尉太尉皆捧受册牀置于北宝牀置于南侍中中书令礼仪使举捧册宝官及舁牀者退于东西塼道之左右相向立门下侍郎中书侍郎退还班位典仪曰再拜承再拜如前引诸舁册宝牀者进册牀先行读册官次之宝牀次行读宝官次之通事舎人引册使随之以行持节者前导摄侍中升殿奏礼毕降座入自东房先自有司预设太尉司徒本品革车卤簿于门外至殿门左右排列俟使副出鼓吹振作礼仪使等以册宝少驻于泰和门太尉司徒及读册宝官暂归幕次内侍閤门引入泰和殿俟坐殿下鼓吹止有司预供张泰和殿设皇后座于扆前殿上垂帘其日诸卫于殿门外畧设黄麾细仗质明执事官大乐令等各就位皇后常服乘龙饰肩舆至泰和殿后閤近仗导卫如常仪宣徽使奏中严外办内侍閤门官引后出后閤宫县作帘卷皇后降西阶望勤政殿御閤所在立乐止册使进立于右宣曰有制閤门使内侍赞再拜册使宣曰制遣太尉臣某司徒臣某恭授后册宝閤门使内侍赞再拜册使少退中书令侍中及举捧官率擡舁人奉册宝以次进宫县作册宝牀自东阶升并置于殿之前楹间册牀在北宝牀在南读册宝官于牀之东西向立定乐止閤门使内侍赞再拜捧谢表官以表授左立内侍内侍以授后受讫以付右立内侍内侍持表立于右閤门使赞再拜讫册使退持表内侍以表付閤门官随册使行册使副至御閤所在跪奏礼毕閤门官进表讫并退初册使退及门乐止閤门内侍引后自西阶升殿宫县作后于座前南向立乐止中书令读册侍中读宝讫并降东阶立升座宫县作坐定乐止奉安册宝牀讫举捧官降立合班再拜讫退出殿门閤门引内外命妇入称贺礼毕降座还閤更常服内侍承教防宣外命妇防并如常仪
　　元册立皇后大昕引赞叙太尉以下于阙庭各公服礼仪使侍仪使分引册使副等官由月华日精门入至露阶下立侍仪使入报外办皇帝出閤升辇导从入大明殿升御座如常仪宣赞唱曰各恭事引赞引册使以下入就位掌仪舎人引承奉班都知侍仪使礼仪使主节捧册捧宝官升自左阶至御座前立礼仪使奏请发皇后册宝掌仪赞内谒者以册宝授捧册宝官赞主节官搢笏持节礼仪使引节导册宝出至露阶南向立礼仪使宣制命太尉某等持节授皇后册宝侍仪使礼仪使引太尉及捧册宝官随至皇后宫庭以册宝置于案内侍入啓皇后出閤诣褥位拜三上香皇后升殿立于座榻前捧册宝官由正门至殿内读册宝官读毕纳册于匣纳宝于盝太尉以下皆就拜捧册宝官以册宝授太尉转授掌谒置于案太尉跪致祝辞伏愿皇后与天同算司徒应曰如所祝太尉进酒乐作皇后饮毕乐止礼仪使引节并主节由正门侍仪使引太尉以下由左门出至阶下北面立再拜还诣皇帝御座前跪奏礼毕就拜侍仪使引导从导皇后诣大明殿前谢恩如仪掌谒导皇后升御座坐典引引右丞相入位立右丞相进酒至御榻前跪宣徽使随入立于东南右丞相祝赞曰册宝礼毕臣等不胜庆忭同上皇帝皇后万万嵗寿宣徽使应曰如所祝宴毕导驾还寝殿并如来仪
　　明册立皇后洪武初定制前期遣官祭告天地宗庙是日早列卤簿陈甲士设乐如仪质明正副使及百官入皇帝衮冕御奉天殿礼部官奉册宝各置于案诸执事官入就殿上位立承制官奏发皇后册宝由中门出至宣制位宣制毕由殿西门入正副使俯伏兴执事者举册宝案由中门出降自中陛奉节官率掌节者前导至正副使褥位以案置于北掌节者脱节衣以节授奉节官奉节官以授正使正使以授掌节者掌节者跪受兴立于正使之左奉节官退引礼引正使诣受册位奉册官以册授正使正使跪受置于案退复位副使受宝亦如之乐作正副使四拜兴乐止正使随册副使随宝掌节者前导举案者次之乐作出奉天门乐止侍仪奏礼毕驾兴百官出掌节者加节衣奉册宝官皆搢笏取册宝置龙亭内仪仗大乐前导至中宫门外乐作皇后具九龙四凤冠服袆衣出閤至殿上南向立乐止正副使奉册宝权置于门外所设案上引礼引正副使及内使监令俱就位正使诣内使监令前称册礼使臣某副使臣某奉制授皇后册宝内使监令入告皇后出复位引礼引内外命妇入就位正使奉册授内使监令内使监令跪受以授内官副使授宝亦如之各复位内使监令率奉册奉宝内官入各置于案尚仪引皇后降陛诣庭中位立内官奉册宝立于皇后之东西内使监令称有制尚仪奏拜皇后拜乐作四拜兴乐止宣制讫奉册内官以册授读册内官读讫以授内使监令内使监令跪以授皇后皇后跪受以授司言奉宝如前仪受讫以授司宝尚仪奏拜皇后拜如前内使监令出诣正副使前称皇后受册礼毕使者退诣奉天殿横街南再拜复命乃退皇后既受册宝升座引礼以次引内外命妇贺毕俱出皇后降座还閤次日百官上表笺称贺皇帝御殿受贺如常仪遂卜日谒庙是日皇帝宴羣臣于谨身殿皇后宴内外命妇于中宫皆如正旦宴防仪成祖册皇后徐氏其制小异皇帝皮弁服御华葢殿翰林院官以诏书用宝讫然后御奉天殿制皇后受册礼毕翰林院官以诏书授礼部官礼部官奉诏书于承天门开读皇帝还宫率皇后谒告奉先殿毕皇后俟皇帝升座诣拜位谢恩余如前仪英宗天顺八年増定亲王于皇帝前庆贺次诣皇太后庆贺次诣皇后前八拜仪世宗嘉靖十三年册皇后方氏礼臣具仪注但谒告内殿帝命増谒告太庙世庙之礼纳后仪注英宗正统七年始定凡纳采问名前期择日遣官告天地宗庙至期设御座制案节案卤簿防舆中和大乐如仪礼部陈礼物于丹陛上及文楼下质明皇帝冕服升座百官朝服行礼讫各就位正副使朝服四拜执事举制案节案由中门出礼物随之俱置丹陛中道制官宣制曰兹选某官某女为皇后命卿等持节行纳采问名礼正副使四拜驾兴制节案由中门出正副使奉节及制书置防舆中仪仗大乐前导出大明门释朝服乘马行诣皇后第引礼导使者入幕次执事官陈礼物于正堂使者出次奉制书于案礼官先入立于东主昏朝服出立于西礼官曰奉制建后遣使行纳采问名礼引主昏者出迎使者捧制书及节主昏者随至堂奉制书及节于案主昏者四拜诣案前跪正使取纳采制宣讫授主昏者主昏者授执事者置于北案上稍左副使取问名制宣讫授如前置案上稍右主昏者俛伏兴执事举表案以表授主昏者主昏者跪授正使主昏者俛伏兴四拜使者出置表防舆中主昏者曰请礼从者酒馔毕主昏者捧币以劳使者使者出主昏者送至大门外使者还复命次纳吉纳征告期传制遣使并如前仪但纳征用元纁束帛六马谷圭等物使者至以制书玉帛置案上六马陈堂下执事先设皇后冠服诸物于正堂礼官入主昏者出迎执事举玉帛案正使捧纳吉纳徴制书副使捧告期制书执节者捧节以次入各置于案主昏者四拜诣案前跪正使以次宣纳吉纳征制书讫授主昏者正副使又捧圭及元纁以授主昏者俱如前仪副使宣告期制书讫授如前仪主昏者四拜使者持节出主昏者礼使者使者还复命次发册奉迎所司陈设如前仪礼部陈雁及礼物于丹陛上内官监陈皇后卤簿车辂于奉天门外宣制持节奉册宝行奉迎礼正副使以册宝置防舆中诣皇后第至门取制书册宝置案上礼官先入主昏朝服出迎使者执事者举案前行使者奉制书及节执事者以雁及礼物从之至堂中各置于案主昏者四拜退立于西南女官以九龙四凤冠袆衣进皇后使者以节册宝授司礼监官内赞导入中堂皇后具服出閤诣香案前向阙立四拜赞宣册皇后跪宣册官宣讫以授皇后皇后受册以授女官赞宣宝如宣册仪皇后入閤司礼监官持节出授使者报受册宝礼毕主昏者诣案前跪正使取奉迎制宣讫授主昏者副使进雁及礼物主昏者皆跪受如前仪女官奏请皇后出閤自东阶下立香案前四拜陞堂南向立主昏者进立于东西向曰戒之敬之夙夜无违退立于东阶母进立于西东向施衿结帨曰勉之敬之夙夜无违退立于西阶内执事请乘舆皇后降阶升舆导从出仪仗大乐前行从大明门中门入百官朝服于承天门外班迎候舆入乃退皇后至午门外鸣钟鼓卤簿止正副使以节授司礼监复命授册宝官捧册宝仪仗女乐前导进奉天门至内庭皇后出舆由西阶进皇帝由东阶降迎揖入内殿帝更服具衮冕后更礼服同诣奉先殿谒礼毕还宫合巹帝更皮弁陞内殿后更衣从陞各陞座东西相向执事者举馔案于前女官取四金爵酌酒以进既饮进馔复进酒进饭讫女官以两巹酌酒和合以进既饮又进馔毕兴易常服帝从者馂后之馔后从者馂帝之馔次日早帝后皆礼服候太后陞座帝后进座前四拜皇后进腶脩讫复位帝后复四拜三日早帝冕服后礼服同诣太后宫行八拜礼还宫帝服皮弁陞座后礼服诣帝前行八拜礼后还宫陞座引礼导在内亲属及六尚等女官次各监局内官内使俱行八拜礼是日皇帝御奉天殿颁诏四日行庆贺礼五日行盥馈礼俱如常仪
　　天子册妃嫔
　　后唐庄宗同光二年六月以卫国夫人韩氏为淑妃燕国夫人伊氏为徳妃令所司择日册命八月庚午正衙命使以宰臣豆卢革韦説充册使
　　宋初妃嫔不行册礼真宗大中祥符七年封婉仪杨氏为淑妃翰林草制付中书不宣于外庭仁宗庆厯八年封美人张氏为贵妃所司择日备礼册命十二月发册设次位命官持节授册印内外命妇称贺畧如册皇后仪
　　明太祖洪武三年册孙氏为贵妃定仪皇帝不御殿承制官宣制曰妃某氏特封某妃命卿等持节行礼但授册无宝余并如中宫仪成祖永乐七年定册妃礼皇帝皮弁服御华葢殿制至宣宗立孙贵妃始授宝宪宗封万贵妃始称皇世宗嘉靖十一年册九嫔礼官上仪注先日所司陈设仪仗如朔朢仪至期皇帝具衮冕告太庙世庙讫易皮弁服御华葢殿百官公服入行礼正副使朝服承制举节册至九嫔宫九嫔迎于宫门外随至拜位女官宣册九嫔受册先后八拜送节出宫门复命九嫔随具服候皇后率诣奉先殿谒告及诣皇帝皇后前谢恩俱如册妃礼惟圭用次玉谷文银册少杀于皇妃五分之一二十年册徳妃张氏以妃将就室而帝方静摄不制不谒告内殿余并如旧










　　钦定续通志卷一百十五
　　钦定四库全书
　　钦定续通志卷一百十六
　　礼畧
　　嘉礼【二】
　　皇太子纳妃【皇子诸王婚公主嫁附】
　　后唐庄宗同光二年太常礼院奏皇子兴圣宫使继岌虽未封建官是检校合准一品婚姻礼妇人从夫之爵亦准一品命妇礼亲迎日太常卤簿鼓吹前导乘辂车其妃花钗九枝博鬓褕翟衣九等其日平明皇帝差官告亲庙一室宗正卿摄昏主行礼其夕亲迎至女氏之门以结防车御轮三周从之
　　晋髙祖天福四年太常礼院定长安公主出降仪太仆寺供厌翟二马车毂中书省备方编扇各十六行障座伞一大扇一大扇二从之又奏婚用诞马在礼无文周礼诸侯以璋请驸马都尉加以璋郡王之婿加纁以代马书函之礼出自近代请废之诏曰纳采之时主人再拜使者不答虽开元礼具载其仪今宜答拜仍令郑王重贵主其婚礼中外不贺余依所奏
　　宋皇太子纳妃因前代之制皇太子亲迎天子临轩醮戒而增盥馈之礼诸王纳妃聘礼赐女家白金万两敌门【即古纳采】用羊二十口酒二十壶防四十匹定礼羊酒防各加十茗百斤头巾段绫绢三十匹黄金钗钏四双条脱一副真珠琥珀璎珞真珠翠毛玉钗朶各二副销金生色衣各一袭金涂银合二锦绣绫罗三百匹果盘花粉花羃眠羊卧鹿花饼银胜小色金银钱等物纳财用金器百两防千匹钱五十万锦绮绫罗绢各三百匹销金绣画衣十袭真珠翠毛玉钗朶各三副函书一架纒束帛押马函马二十匹羊五十口酒五十壶系羊酒红绢百匹花粉花羃果盘银胜罗胜等物亲迎用涂金银装肩舆一行障坐障各一方团掌扇四引障花十树生色烛笼十髙髻钗揷并童子八人骑分左右导扇舆其宗室子聘礼赐女家白金五十两其敌门定礼纳财亲迎礼皆减半逺属族卑者又减之公主下降初被选尚者即拜驸马都尉赐玉帯袭衣银鞍勒马采罗百匹谓之系亲又赐办财银万两进财之数倍于亲王聘礼出降赐甲第余如诸王夫人之制掌扇加四引障花烛笼各加十皆行舅姑之礼诸亲递加赐赉其县主系亲以金帯赐办皆银五千两纳财赐赉大率三分减二宗室女特分郡君者又差降焉仁宗嘉祐初礼官言礼阁新仪公主出降前一日行五礼古者结婚始用行人告以夫家采择之意谓之纳采问女之名归卜夫庙吉以告女家谓之问名纳吉今选尚一出朝廷不待纳采公主封爵已行诞告不待问名而卜之若纳成则既有进财请期则有司择日冝稍依五礼之名存其物数俾知婚姻之义重而夫妇之际严亦不忘古礼之意也时兖国公主下嫁李玮诏俟出降日令夫家主昏者具合用雁币玉马等物陈于内东门外以授内谒者进入内侍掌事者受惟马不入神宗即位诏旧制尚帝女者辄升行以避舅姑之尊岂可以富贵之故屈人伦长防之序宜诏有司革之着为令仍令陈国长公主行见舅姑之礼驸马都尉王师约更不升行公主见舅姑行礼自此始
　　辽公主下嫁仪选公主诸父一人为昏主凡当奥者媒者致词之仪自纳币至礼成大畧如纳后仪择吉日喆旦媒者趋尚主之家诣宫竢皇帝皇后御便殿率其族入见进酒讫命皇族与尚主之族相偶饮翼日尚主之家以公主及壻率其族入见致宴于皇帝皇后献赆送者礼物讫朝辞赐公主青幰车二螭头盖部皆饰以银驾駞赐壻朝服四时袭衣鞍马凡所须无不备选皇族一人送至其家亲王女封公主者婚仪仿此以亲疏为差降圣宗太平八年六月权北院大王耶律哲鲁奏今嵗十一月皇太子纳妃诸族备防亲之帐诏以豪盛者三十户给其费兴宗重熙十六年定公主行妇礼于舅姑仪
　　明初定皇太子纳妃凡行礼皆遣使持节如皇帝大昏仪纳采问名制曰奉制纳某氏女为皇太子妃命卿等行纳采问名礼至妃第傧者出请事使者曰储宫纳配属于令德邦有常典使某行纳采之礼傧者入告主昏者曰臣某之女昧于壶仪不足以备采择恭承制命臣某不敢辞傧者出告使者入陈礼物于庭宣制曰某奉诏采择奠雁礼毕使者出傧者复请事使者曰储宫之配采择既谐将加卜筮奉制问名傧者入告主昏者曰制以臣某之女可以奉侍储宫臣某不敢辞傧者出告使者复入陈礼奠雁如仪宣制曰臣某奉诏问名将谋诸卜筮主昏者曰臣某第几女某氏出次纳吉傧者请事使者曰谋诸卜筮其占协从制使某告吉傧者入告主昏者曰臣某之女憃愚惧弗克堪卜筮云吉惟臣之幸臣谨奉典制傧者出告使者入陈礼奠雁如仪宣制曰奉制告吉又次纳征傧者出告使者入陈玉帛礼物不奠雁宣制曰某奉制告成又次请期辞曰询于龟筮某月某日吉制使某告期主昏者曰敢不承命陈礼奠雁如仪又次告庙遣使持节授册寳又次醮戒皇帝服通天冠绛纱袍御奉天殿百官侍立引进皇太子至丹陛四拜入殿东门就席位东向立司爵以醆进皇太子跪搢圭受醆祭酒司馔以馔进跪受亦如之兴就席坐饮食讫导诣御座前跪皇帝命之曰往迎尔相承我宗事朂率以敬皇太子曰臣某谨奉制旨俯伏兴出至丹陛曰拜毕皇帝还宫皇太子出又次亲迎其日质明东宫官具朝服陈卤簿鼓吹于东宫门外皇太子冕服乘舆出侍卫导从如仪至宫门降舆升辂东宫官皆从至妃第降辂升舆至次降舆入就次东宫官皆就次妃服褕翟花钗出閤南面立姆立于左右主昏者朝服立于西阶下引进导皇太子出次立于大门之东西向傧者朝服出立于门东请事引进跪启皇太子曰某奉制亲迎引进承俯于傧者傧者入告主昏者出迎于大门外之西东向再拜皇太子答拜引进皇太子入门奠雁出至次以俟主昏者不降送宫人传姆导妃出听父母命戒毕乘舆出门降舆乘鳯轿皇太子揭帘讫遂升辂至东宫门外降辂乘舆入俟于内殿门外之东西面司闺导妃诣内殿门外之西东面皇太子揖妃入行合巹礼加中宫仪又次朝见其日妃诣内殿陛下侯皇帝升座司闺导妃入北面立再拜自西阶升宫人奉枣栗盘进至御座前授妃妃奠于御前退复位再拜礼毕诣皇后前奉腶脩盘如上仪又次醴妃次盥馈次谒庙次羣臣命妇朝贺皆如仪亲王昏礼畧与皇太子同盥馈毕王皮弁服妃翟衣诣东宫前行四拜礼凡公主出降行纳采问名礼壻家备礼物表文于家庭望阙再拜掌昏者奉至内东门诣内使前曰朝恩贶室于某官某之子某习先人之礼使臣某请纳采以表跪授内使内使跪受奉进内殿执雁及礼物者从入内使出掌昏者曰将加卜筮使臣某问名进表如初内使出曰有制掌昏者跪内使宣曰皇帝第几女封某公主掌昏者俯伏兴入就次赐宴出纳吉仪与纳采同纳征壻家具纁束帛乘马表文如仪请期词曰某命臣某谨请吉日亲迎日壻公服告庙将行父醮于防随意致戒壻再拜出至内东门内内使延入次执雁及奉礼物者各陈于庭其日公主礼服辞奉先殿诣帝后前四拜受爵帝后随意训戒受命讫又四拜降阶内命妇送至内殿门外公主升辇至内东门降辇壻揭帘公主升轿壻出次立执雁者以雁跪授壻壻受雁跪进于内使内使跪受以授左右壻再拜先出乘马还公主卤簿车辂后发公侯百官命妇送至府壻先侯于门公主至壻揭公主降同诣祠堂壻东公主西皆再拜进爵读祝又再拜出诣寝室壻公主相向再拜各就座壻东公主西进馔合巹如仪复相向再拜明日见舅始行四拜礼舅姑荅二拜第十日驸马朝见谢思行五拜礼太祖洪武九年以太师李善长子祺为驸马都尉尚临安公主先期告奉先殿下嫁前二日命使册公主册后次日谒奉先殿又定驸马受诰仪吏部官捧诰命置龙亭至太师府驸马拜受次日善长及驸马谢恩后十日始请昏期二十六年稍更仪注然其拜舅姑及公主驸马相向拜之礼终明世未尝行也成化二十二年更定皇太子昏礼凡节册等案俱由奉天左门出皇太子亲迎由东长安门出其日妃服无居服随父母家庙行礼执事者具酒馔妃饮食讫父母坐堂上妃诣前各四拜合前于皇太子内殿各设拜位皇太子揖妃入就位再拜妃四拜然后各升座庙见后百官朝贺帝赐宴如正旦仪命妇诣太后皇后前贺亦赐宴余大率如洪武仪孝宗治二年册封仁和长公主重定昏仪入府公主驸马同拜天地行八拜礼堂内设公主座于东西向驸马东向余如前仪
　　公侯大夫士婚礼
　　宋品官婚礼纳采问名纳吉纳成请期亲迎同牢庙见见舅姑醴妇盥馈享妇送者并如诸王以下婚四品以下不用盥馈享妇礼士庶人婚礼并问名于纳采并请期于纳成其无雁奠者三舍生听用羊庶人听以雉及鸡鹜代其辞称吾子亲迎质明掌事者设祢位防事东间南向壻之父北面再拜以告将行父坐防事南向子服其服【三舍生及品官子孙假九品服余并皂衫衣折上巾】立父位西行醮礼初昏掌事者设酒馔室中置二醆于槃壻服如前至女家赞者引就次主人醮女于房中出迎壻揖入主人升东阶壻进当房户前北面掌事者陈雁于阶壻曰某受命于父以兹嘉礼躬听成命主人曰某固愿从命壻再拜出主人不降送壻先还俟于门外妇至壻揖以入至于室掌事者设对位室中壻妇皆即坐赞者注酒于醆授壻及妇饮讫设馔毕壻及妇皆兴再拜赞者彻酒馔见祖祢见舅姑醴妇享送者如仪
　　金章宗明昌元年制民庶聘财为三等上百贯次五十贯次二十贯
　　明品官婚娶或为子聘妇皆使媒氏通书女氏许之择吉纳采用雁主昏者受礼讫复陈雁及问名礼物主昏者以红罗或销金纸书女之第行年嵗授賔主昏者请礼从者礼毕送賔至门外纳吉如仪纳徴加纁束帛函书不用鴈请期亦如仪亲迎日壻父告于祢庙壻北面再拜聴父命毕媒氏导壻之女家其日女氏主昏者告庙讫醴女如家人礼壻至门出就女从者请女盛服就寝门内南向坐壻出次主昏者出迎于门外揖而入至寝户前壻再拜奠鴈出就次主昏者不降送壻既出女父母南向坐保母导女四拜命之如仪女升车壻先还以俟妇车至出迎于门外揖妇入及寝门壻先升阶妇从升入室就盥各就座壻东妇西举食案进酒馔侍女以巹注酒进于壻婿前饮毕皆兴立于座南东西相向皆再拜壻妇易服明日见宗庙次见舅姑如仪次舅姑醴妇如家人礼次盥馈其日妇家备馔至壻家舅姑即座妇四拜升自西阶至舅前从者举食案以馔授妇妇进馔执事者加七箸进馔于姑亦如之食讫彻馔妇降阶四拜礼毕再醴妇如初仪凡庶人娶妇男年十六女年十四以上并聴昏娶壻常服或假九品服女花钗大袖其纳采纳币请期有媒无賔亲迎前一日女氏使人陈设于寝之寝室俗谓之铺房余畧如品官仪【洪武元年令民间嫁娶并依朱文公家礼行】
　　元正冬至受朝贺
　　唐徳宗建中二年正月朔御含元殿四方贡献列为庭实复旧制也武宗防昌二年中书门下奏元日御含元殿百官就列惟宰相及两省官皆未索扇前立于栏槛之内及扇开便侍立于御前三朝大庆万拜称贺惟宰相侍臣同介冑武夫竟不拜至尊而退酌于礼意事未得中请御殿日昧爽宰相两省官对班于香案前俟扇开通事赞两省官再拜讫升殿侍立从之
　　后唐庄宗同光二年正月庚子朔帝衮冕御明堂殿受朝贺太常乐左右金吾仗六军诸卫如常仪
　　晋髙祖天福四年十二月礼官奏正旦宫县歌舞未至请杂用九部雅乐歌声坊法曲从之五月冬十二月冬至帝御崇元殿受朝贺始用二舞帝举觞奏同之乐登歌奏同之乐举食文舞歌照徳之舞武舞歌成功之舞
　　周太宗广顺三年正月壬子朔帝御崇元殿羣臣朝贺乐悬仗卫如常仪班退御永福殿羣臣称觞献夀举教坊乐
　　宋承先代之制以元日五日朔冬至行大朝防之礼太祖建隆二年正月朔始受朝贺于崇元殿服衮冕设宫县侍卫如仪仗退羣臣诣皇太后宫门奉贺帝常服御广徳殿羣臣上夀用教坊乐五月朔受朝贺于崇元殿帝服通天冠绛纱袍宫县仪仗如元防仪干徳四年于朝元殿受贺毕常服御大明殿羣臣上夀始用雅乐登歌二舞羣臣酒五行罢太宗淳化三年正月朔令有司约开元礼定上夀仪皆以法物行礼设宫县万舞酒三行罢仁宗天圣四年十二月诏明年正月朔先率百官赴庆元殿上皇太后夀毕乃受朝天安殿仍令太常礼院修定仪制五年正月朔晓漏未尽三刻宰臣百官兴辽使诸军将校并常服班会庆殿内侍请皇太后出殿后幄鸣鞭升座又诣殿后皇帝幄引皇帝出帝服鞾袍于内北向褥位再拜跪称贺讫诣皇太后御座稍东内给侍酌酒授内谒者监以进帝跪进讫以盘兴内谒者监承接之帝却就褥位跪奏谨上千万嵗夀再拜还幄通事舍人引百官横行典仪赞再拜舞蹈起居太尉升自西堦称贺讫宰臣以下进夀酒皆再拜宣徽使承防宣羣臣升殿再拜升及东西厢坐酒三行侍中奏礼毕退枢宻使以下迎乗舆于长春殿起居称贺百官就朝堂易朝服班天安殿朝贺帝服衮冕受朝既贺更服通天冠绛纱袍称觞上夀止举四爵乘舆还内恭谢太后如常仪神宗元丰元年诏龙图阁直学士史馆修撰宋敏求等详定正旦御殿仪注其制元正冬至大朝防有司设御座大庆殿东西房于御座之左右少北东西閤于殿后百官宗室客使次于朝堂之内外五辂先陈于庭兵部设黄麾仗于殿之内外大乐令展宫架之乐于僙街南鼓吹令分置十二案于宫架外协律郎二人一位殿上西阶之前楹一位官架西北俱东向陈舆辇御马于龙墀繖扇于沙墀贡物于宫架南【冬至不设贡物】余则列大庆门外陈布将士于街左右金吾六军诸卫勒所部列黄麾大使于门及殿庭百僚客使等俱入朝文武常参官朝服陪位官公服近仗就陈于閤外大乐令乐工协律郎入就位中书侍郎以诸方镇表案给事中以祥瑞案俟于大庆门外之左右【冬至不设给事中会祥瑞案】诸侍卫官各服其器服辇出至西閤降辇符寳郎奉寳诣阁门奉迎百官客使陪位官俱入就位侍中版奏中严又奏外办殿上鸣鞭宫县撞黄钟之钟右五钟皆应内侍承防索扇扇合帝服通天冠綘纱袍御舆出协律郎举麾奏干安乐鼔吹振作帝出自西房降舆即座扇开殿下鸣鞭协律郎偃麾乐止炉烟升符寳郎奉寳置御座前中书侍郎给事中押表案祥瑞案入诣东西阶下对立百官宗室及辽使班分东西以次入正安乐作就位乐止押乐官归本班起居毕复案位三师亲王以下及御史台外正任辽使俱就北向位典仪赞在位者皆再拜起居讫太尉将升中书今门下侍郎俱降至两阶下立【几太尉行则乐作至位乐止】太尉诣西堦下解剑脱舄升殿中书令门下侍郎各于案取所奏文诣褥位解剑脱舄以次升分东西立以俟太尉诣御座前北向跪奏文武百寮太尉具官臣某等言元正启祚万物咸新【冬至易为晷运推移日南长至】伏惟皇帝陛下膺干纳祜与天同庥俯伏兴降阶佩剑纳舄【余官凖此】还位在位官俱再拜舞蹈三称万嵗再拜侍中进当御座前承防退临阶西向称制宣答曰履新之庆【冬至是易履长之庆】与公等同之赞者曰拜舞蹈三称万嵗横行官分班立中书令门下侍郎升诣御座前各奏诸万镇表及祥瑞讫户部尚书就承制位俯伏跪奏诸州贡物请付所司礼部尚书奏诸蕃贡物如之司天监奏云□祥瑞请付史馆侍中进当御座前奏礼毕殿上承防索扇殿下鸣鞭宫县撞防賔之钟左五钟皆应协律郎举麾宫县奏干安乐鼔吹振作帝防座御舆入自东房扇开偃麾乐止侍郎奏解严百官退还次客使陪位官并退有司设食案大乐令设登歌殿上二舞入立于架南预坐当升殿者位御座前文武相向异位重行北上非升殿者位于东西廊下尚食奉御设夀尊于殿东楹少南设坫于尊南加爵一有司设上下羣臣酒尊于殿下东西厢侍卫官及执事者各立其位仗卫仍立俟上夀百官立班如朝贺仪侍中版奏中严外办帝御舆出东房仪如前光禄卿诣横街南跪奏具奏臣某言请允羣臣上夀兴侍中承防称制可少退光禄卿再拜复位三师以下皆拜舞三称万嵗太尉升殿诣夀尊所北向尚食奉御酌御酒一爵授太尉搢笏执爵诣御前跪进帝执爵太尉出笏俯伏兴少退跪奏文武百寮太尉具官臣某等稽首言元正首祚【冬至云天正长至】臣等不胜大庆谨上千万嵗夀俯伏兴降复位在位者皆再拜如前侍中承防退西向宣曰举公等觞在位者再拜如前北向班分东西序立太尉自东阶侍立举第一爵和安乐作饮毕乐止太尉受虚爵复于坫降阶三师以下再拜舞蹈如上仪侍中进奏侍中具官臣某言请延公王等升殿降复位承防称有制在位者皆再拜宣日延公王等升殿皆再拜诣东阶升立于席后尚食奉御进酒殿中监进第二爵登歌作甘露之曲饮讫殿中监受爵乐止羣臣升殿就横行位舍人曰各赐酒羣臣皆再拜舍人曰就坐大官令行酒搢笏受爵官县作正安之乐文舞入立宫架北觞行一周乐止尚食奉御进食又设羣官食作盛徳升闻之舞三变止出殿中监进第三爵羣官立于席后登歌作嘉禾之曲饮讫受爵就坐行酒如止仪作正安之乐武舞进觞又行一周乐止尚食奉御进食乂设羣官食作天下大定之舞三变止出殿中监进第四爵登歌作灵芝之曲其礼如第三爵大官令行酒又一周乐止舍人曰可起百官立于席后侍中进跪奏礼毕俛伏与与羣官俱降复位羣臣皆再拜如仪分东西序立内侍承防索扇还閤如上仪有司承防放仗羣官再拜退其后徽宗以元日受八寳及定命寳冬至受元圭皆于大庆殿行朝贺礼【新仪成改太尉为上公侍中中书令为左辅右弼太乐令为大晟府感徳升闻舞为天下化成天下大定舞为四夷采王及增刑部尚书奏断絶请付史馆余并如旧仪】遇国恤则废若无事不视朝则下敇云不御殿羣臣进表称贺于国门髙宗绍兴十四年九月有司言明年正旦朔防请权以文徳殿为大庆殿合设黄麾大仗五千二十七人欲权减三分之一合设八寳座于御坐之东西及登歌宫架乐舞诸州诸蕃贡物行在致仕官诸路贡士举首并令立班诏从之明年正旦御殿受朝贺如仪
　　辽正旦朝贺仪臣僚并诸国使昧爽入朝班齐皇帝升殿坐契丹舍人殿上通讫引契丹臣僚东洞门入引汉人臣僚并诸国使西洞门入合班舞蹈五拜鞠躬平身引亲王东阶上殿栏口褥位俛伏跪自通全衔臣某等祝夀讫俯伏兴下殿复位舞蹈五拜鞠躬宣徽使称有敇班首以下听制讫再拜鞠躬宣云履端之庆与公等同之舍人赞谢宣谕拜舞蹈五拜赞各只侯分班引出引班首西阶上殿奏表目讫教坊起居贺十二拜毕赞各祗侯引契丹汉人臣僚并诸国使东西洞门入合班再拜亲王自东阶上殿就栏内褥位搢笏执台牋进酒讫退复褥位置台琖出笏少前俛伏自通全衔臣某等谨进千万嵗夀酒与殿下臣僚皆再拜鞠躬俟宣徽使称有防亲王以下再拜如初仪宣云饮公等夀酒与公等内外同庆舍人赞谢宣谕如初赞各只侯亲王搢笏执台琖殿下臣僚分班皇帝饮酒教坊奏乐上下臣僚皆拜呼万嵗赞各只侯乐止教坊再拜皇帝卒饮亲王进受琖复褥位置台琖下殿复位合班再拜赞各只侯分班引出皇帝起诣皇太后殿臣僚并诸国使皆欲皇太后升殿引契丹汉人臣僚并诸国使两洞门入班称贺进酒皆如皇帝之仪毕引出教坊入起居进酒亦如之
　　金元旦圣诞上寿仪皇帝升御座鸣鞭报时毕殿前班小起居各复位立舍人引皇太子并臣僚使客合班入至丹墀舞蹈五拜平立閤使奏诸道表目皇太子以下皆再拜皇太子升殿褥位搢笏捧琖盘进酒皇帝受置于案皇太子退复褥位转盘与执事者出笏二閤使齐揖入栏子内拜跪致辞云元正启祚品物咸新恭惟皇帝陛下与天同庥【若圣节则云万春令节】谨上寿巵伏愿皇帝陛下万嵗万嵗万万嵗祝毕拜兴复褥位同殿下臣僚皆再拜宣徽使称有制在位皆再拜宣答曰履新上寿【圣节则曰得卿寿酒】与卿等内外同庆词毕舞蹈五拜齐立皇太子搢笏执盘臣僚分班教坊奏乐皇帝举酒殿上下侍立臣僚皆再拜皇太子受虚爵退立褥位转盘琖与执事者出笏左下殿乐止合班在位臣僚皆再拜分引与宴官上殿次引宋国人从至丹墀再拜不出班奏圣躬万福再拜唱有敇赐酒食又再拜各只侯平立引左廊立次引髙丽夏人如上仪毕分引左右廊立御果牀入进酒皇帝饮则坐宴侍立臣皆再拜进酒官接琖还位坐宴官再拜复坐行酒传宣立饮讫再拜坐次从人再拜坐三琖致语揖臣使从人立诵口号毕坐宴侍立官皆再拜坐次从人再拜坐食入七琖曲将终揖从人立再拜毕引出闻曲时揖臣使起再拜下殿果牀出至丹墀合班谢宴舞蹈五拜各只候分引出
　　元元正受朝仪前期习仪至期大昕侍仪使引导从防尉各服其服入奏外办皇帝出阁升辇鸣鞭三侍仪使并通事舍人分左右引擎执防尉劈正斧中行导至大明殿外劈正斧直正门北向立导从倒卷序立惟扇置于锜侍仪使导驾时引进使同内侍官引宫人擎执导从入至皇后宫庭报外办皇后出阁升辇引进使引导从导至殿东门外引进使分退押直至垩涂之次引导从倒卷出俟两宫升座鸣鞭三劈正斧退立于露阶东司晨报时鸡唱毕尚引引殿前班皆公服分入日精月华门就起居位通班舍人唱左右卫上将军兼殿前都防检臣某以下起居尚引赞引至丹墀拜位知班报班齐行三拜礼都检稍前宣赞报圣躬万福都检复位再拜舞蹈三跪左膝三叩头山呼者三【凡传山呼控鹤呼噪应和曰万嵗传再山呼应曰万万嵗后仿此】复行三拜礼宣赞唱各恭事两班防检宣徽将军分左右升殿宿直以下分立殿前俟后妃诸王驸马以次贺献礼毕典引引丞相以下入就起居位如前通班唱文武百僚开府仪同三司録军国重事监修国史右丞相【其官无常】臣某以下起居赞拜舞蹈山呼并如前仪侍仪使诣丞相前请进酒双引升殿前行乐工分左右引登歌者及舞童舞女以次升殿登歌音中本月之律丞相至宇下褥位立侍仪司分左右北向立俟前行色曲将半舞旋列定通赞唱分班乐作侍仪司引丞相入宣徽使随至御榻前丞相跪宣徽使立于东南曲终丞相祝赞曰溥天率土祈天地之洪福同上皇帝皇后亿万嵗寿宣徽答曰如所祝丞相俛伏兴退诣进酒位尚醖官以觞授丞相丞相搢笏奉觞北面立宣徽使复位前行色曲降舞旋至露阶上教坊奏乐乐舞至第四拍丞相进酒皇帝举觞宣赞唱殿上下侍立臣再拜丞相三进酒毕以觞授尚醖官出笏侍仪使引出复位乐止通赞赞合班礼部官押进奏表章礼物至横阶下读表章官等至宇下跪宣表日毕皆俛伏兴退降第一重阶下立俟读礼物舍人升阶至宇下跪读礼物目如上仪同降至横街随表章西行至右楼下侍仪仍领礼物东行至左楼下太府受之赞拜舞蹈山呼如前仪僧道耆老外国蕃客以次贺礼毕大防诸王宗亲驸马大臣宴飨殿上丞相等升殿赐宴四品以上赐酒殿上五品以下赐酒于日精月华门下宴毕鸣鞭三侍仪使导驾帝后还寝殿如来仪
　　明凡正旦冬至先日尚寳司设御座于奉天殿及寳案于御座东香案于丹陛南教坊司设中和韶乐于殿内东西北向翌明锦衣卫陈卤簿仪仗于丹陛及丹墀设明扇于殿内列车辂步辇于丹墀鸣鞭四人左右北向教坊司陈大乐于丹陛东西北向仪礼司设同文玉帛两案于丹陛东金吾卫设防卫官于殿内及丹陛陈甲士于丹墀至午门外锦衣卫设将军于丹陛至奉天门外陈旗帜于奉天门外俱东西列典牧所陈仗马犀象于文武楼南东西向司晨郎报时位于内道东近北纠仪御史二位于丹墀北东西相向内赞二位于殿内外赞二位于丹墀北东西相向传制宣表等官位于殿内俱东西向鼓初严百官朝服班午门外次严由左右掖门入诣丹墀东西北向立三严执事官诣华盖殿帝具衮冕升座钟声止仪礼司奏执事官行礼赞五拜毕奏请升殿驾兴中和乐作尚寳司捧寳前行导驾官前扇开卷寳置于案乐止鸣鞭报时赞班齐大乐作行四拜礼兴乐止典仪唱进表乐作给事中二人诣同文案前导引序班举案由东门入置殿中乐止宣表目官跪宣讫俛伏兴展表官取表宣表官至前众官皆跪宣表讫序班举表案于殿东众官皆跪代致词官跪丹陛中致词云具官臣某兹遇正旦三阳开泰万物咸新【冬至则云律应黄钟日当长至】恭惟皇帝陛下膺干纳祜奉天永昌贺毕众官皆俯伏兴乐作四拜兴乐止传制官跪奏制由东门出至丹陛东向立称有制赞礼唱跪宣制云履端之庆与卿等同之【冬至则云履长之庆与卿等同之万寿圣节则致词曰其官臣某钦遇皇帝陛下圣诞之辰谨率文武官僚敬祝万嵗寿不传制】赞礼赞俯伏兴搢笏三舞蹈山呼百官拱手加额呼万嵗者三出笏俯伏兴乐作四拜兴乐止仪礼司奏礼毕中和乐作鸣鞭驾兴尚寳官捧寳导驾官前导至华盖殿乐止百官以次出太祖洪武三十年更定同文玉帛案俱进安殿中宣表讫举置于寳案之南世宗嘉靖十六年改设蕃国贡方物案于丹陛中道左右定时鼓于文楼上大乐陈奉天门内
　　读时令
　　唐肃宗乾元元年十二月立春御宣政殿命太常卿于休烈读春令常参官五品以上正员并升殿与坐德宗贞元六年制四孟月迎气之日令所司宣读时令文宗太和八年六月中书门下奏天寳后盛典久废请来年正月依旧礼读时令命太常撰仪注
　　宋仁宗景祐四年二月诏五月朔行入閤之仪仍读时令先是诏国朝时令委编修官约唐月令撰定以备宣读于是贾昌朝等采国朝律厯典礼日度昏晓中星及祠祀配侑诸事当以嵗时施行者改定一篇上之遂诏因入閤行其礼后亦不果行徽宗初建明堂礼制局请御明堂正南向之位布政则随月而御堂又请以每嵗十月于明堂受新厯退而颁之郡国政和七年诏颁朔布政自十月为始是月一日帝御明堂平朔左个颁天运政治及八年戊戌嵗运厯数于天下自是每月御明堂布是月之政先是羣臣五上表请负扆听朝诏勿允至是复再请始从之十一月一日帝御明堂南面以朝百辟退坐于平朔颁政其礼百官朝服立明堂下乘舆自内殿出负斧扆坐大晟乐作百官朝于堂下大臣升阶进呈所颁时令左右丞一员跪请付外施行宰相承制可之左右丞乃下授颁政官颁政官受而读之讫出閤门奏礼毕百官乃退自是以为常宣和元年蔡京言周观治象于正月之始和以十二月颁告朔于邦国皆不在十月后世以十月者祖秦朔故也今请以季冬颁嵗运于天下诏自今以正月旦进呈宣读四年二月太常王黼编明堂颁朔布政与诏书条例气令应騐凡六十二册上之钦宗靖康元年罢颁朔布政
　　【臣】等谨案宋史志不载宋初读时令事玉海言景祐时欲行之而不果然通考载三朝艺文志云唐明皇御删月令集贤院别为之注释文义疏皆本郑注有别注小注者词颇卑鄙淳化初李至请复行郑注下两制馆阁集议韩丕张佖胡旦等条陈唐注之失请如至奏余请如旧以便宣读时令然则宋初固有宣读时令之制矣岂史文之阙畧与抑虽有此制而实未之行与唐辟闾仁谞谓元日受朝读时令此则听朔礼毕合于玉藻之文杜佑非之谓太宰职言悬治象春官言颁朔玉藻言听朔并非读时令故事宋宣和颁朔读令似参用政和之制然不久旋罢辽金元明无有踵而行之者矣
　　册命诸王侯
　　梁太祖开平元年勅朝廷之仪封册为重用报勲烈以隆恩荣旧章久缺自我复行令后每册封大臣宜令有司备临轩之礼
　　后唐庄宗同光二年太常礼院奏秦王李茂正备礼册命请备革辂一乘载册犊车一乘并本品卤簿鼓吹如仪从之三年太常礼院奏吴越国王钱镠将行册命按礼文合用竹简勅有司备制玉册俾称元勲潞王清泰元年太常礼院奏册拜王公如在京城所司备卤簿车辂法物皇帝临轩行册礼如在外镇正衙命使押册赴本道行礼今奉制命幽州赵德钧封北平王青州房知温封东平王皆备礼册命其合用车辂法物在兵部太常太仆寺请载往本州行礼后送纳本司从之
</div>
    <div class="pagination">
<a href="钦定续通志_page66.html">上一页</a><span>...</span><a href="钦定续通志_page62.html">62</a><a href="钦定续通志_page63.html">63</a><a href="钦定续通志_page64.html">64</a><a href="钦定续通志_page65.html">65</a><a href="钦定续通志_page66.html">66</a><span class="current-page">67</span><a href="钦定续通志_page68.html">68</a><a href="钦定续通志_page69.html">69</a><a href="钦定续通志_page70.html">70</a><a href="钦定续通志_page71.html">71</a><a href="钦定续通志_page72.html">72</a><span>...</span><a href="钦定续通志_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
