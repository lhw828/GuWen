<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1095 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1095 页/共 1860 页</h1>
    <div class="content">○铸给江南分巡淮徐海、及淮扬河务兵备道等关防。从河道总督李宏请也　　

○丙子上诣畅春园、问皇太后安　　

○还宫　　

○谕军机大臣等、前因钱度奏逃遣积匪越狱一案。将该县知县仅请革职留任有心宽纵已交部严加议处至另摺议定学政夫马一节。辄称水程需船七只旱程需夫一百二十名。并商之学政任其多开数目。尤属意徇同官。沽名邀誉。莅任伊始。敢于朕前巧为尝试。难称封疆之任。因其在滇办理军需日久。是以从宽将伊降补云南布政使。但如此居心。仍得坐享厚禄。不足蔽辜。著传谕阿里衮。明德俟钱度到任。三年之内。停其支给养廉。以示惩儆。阿桂到滇后。并将此谕令知之　　

○以大学士尹继善、协办大学士吏部尚书刘纶、兵部尚书陆宗楷、刑部尚书蔡新、兵部右侍郎觉罗奉宽、俱充经筵讲官　　

○免黑龙江中安托尔谟等座官庄。本年霜灾额粮一千一百石有奇　　

○丁丑。谕军机大臣等、前据永德奏到、拏获福建民人李浩背卖孔明碑记图一案。据供、得自闽县民人王三哥。云系广东石城县风雨现出之语当经降旨闽粤二省督抚。令各查讯明确据实覆奏。今据李侍尧等奏称。该处石城县。本年二月间并无现出石碑之事。亦无天竹山东山寺等名。而崔应阶奏则称王三哥在闽供与李浩素未相识。坚不承认永德奏亦称李浩在浙所供碑记来历屡易其词前后支离矛盾是李浩前供石碑出现一节既属荒唐。而给付碑记纸稿之人又游移无定其中必另有编造传播缘由该犯计图狡脱不肯实供。或系王三哥因无质对。故为抵饰著传谕崔应阶。即速提犯研讯。究其碑记图实系得自何处。传自何人务得确凿根据。毋任诳词卸罪。仍即据实详悉覆奏　　

○又谕、据永德覆奏滥制鸟枪一摺内称。先经苏昌批准动项制造京枪四百余杆。系委令同知广福承造嗣据广福造完请销详内曾叙及余请陆续制造一语。臣并未议明驳正致苏昌题销疏内。遂照广福所详声叙工部覆议时亦如式制造等语此项鸟枪苏昌原奏止请制造四百余杆今据永德覆奏原详时亦因需枪一万三千余杆。为数甚多无此经费详奉苏昌批准。俟经费充裕筹办。何以广福请销详内。遽有余请陆续制造之词其中必有意图朦混浮冒。支销关通部中书吏潜为照应情弊。苏昌不察既为冒昧具题。而部议遂尔含混覆准。不可不彻底根究。按例治罪永德现在来京。著传谕崔应阶。即将此案承办官吏。逐一研究作弊根由。应解任者。即行解任审讯。并密加体访。务使水落石出不得稍为隐饰含糊。以惩奸猾。仍将查办情形。据实速奏　　

○戊寅。以故湖南澧州属石门县添平所细沙隘把总伍世春子开代。渔洋隘把总覃声护孙远帅。各袭职　　

○赈两淮属富安、安丰、梁垛、东台、何垛、丁溪、草堰、小海刘庄、伍佑、新兴、庙湾等、十二场。本年旱灾贫灶。并贷勘不成灾之角斜、板浦、中正、临兴等、四场灶户口粮　　

○旌表守正被戕之山东莘县民耿秋喜妻贾氏　　

○己卯。谕、前以额勒登额、有心退缩。贻误军事。富德系原保之人。多方荐举袒庇戚谊。经法司按律拟斩。朝审情实。自属罪所应得。今勾到届期凡情实各犯例应绑赴市曹候旨处决。因念富德获罪缘由究系因人连累。临时尚可不至予勾。富德著加恩改为缓决　　

○又谕、前以守备程辙。为缅匪拘留阿瓦城。不能捐躯效命。乃复同杨重英。据贼情代为具呈乞降。实属偷生无耻情罪极为可恶是以降旨将伊子拏交刑部治罪。并令将家产查封。近据阿里衮奏称。程辙乘夷民张文连。潜回内地之便。密呈军营大臣将贼匪情形路径。详悉禀闻等语。是程辙天良尚未尽泯。其罪自当量从末减。著加恩将伊子释放回籍。其家产并著给还　　

○谕军机大臣等、前以黄水漾入运河。淤滩浅阻。关系粮运。因命刘统勋等前往会同勘办。昨李宏奏现在清水畅流。冲刷沙淤杨家庄口日渐深通粮艘陆续径渡等语。业经钞摺寄刘统勋等阅看酌办。今杨锡绂所奏。自开放临黄减霸黄水消落尺许东西坝清水直出抵黄而口门北岸。并盐河闸口筑坝阑截中河之水。亦得畅流。将暗滩冲刷。粮艘遄行无滞。是杨家庄水势通利。已无必须大办之工。惟当就惠济闸以下里河一带。至淮安府。视其曾经黄水倒漾。间段淤垫者。酌量及时挑挖。以利漕运足矣。著将此传谕刘统勋等。令其会同详勘。作速酌办。仍一面将办理情形。具摺奏闻寻会奏。惠济闸迤下运河。水势通流无阻。无庸赶办。间有河底淤沙。及两岸逢湾滩嘴。系随时料理工程。臣高晋等。当率属相机挑挖。得旨嘉奖　　

○庚辰。以正白旗满洲副都统乌三泰、为正白旗护军统领　　

○旌表守正捐躯之浙江仙居县民汪从进妻周氏。守正被戕之山东潍县民文太女文氏。安邱县民龚得财妻张氏　　

○辛巳。上御懋勤殿。勾到朝审情实罪犯。停决官犯十三人。常犯十二人。余十一人。予勾　　

○谕、今日朝审官犯勾到。如高恒、普福、以盐政大员。于提引应归官帑银两。恣意侵渔数至累万。均属法无可贷。但普福则居心狡黠。豫为弥缝。高恒则一味騃憨。毫无顾忌迹异而所犯则同。若于伊等稍从姑息。则凡前此官犯以贪黩正法者。何以示无屈枉。而将来侵亏败检之徒。将执法示儆乎。抑废法长奸乎。且前据高恒供。有实系糊涂获罪之语。侵蚀帑项。系何等事。若亦得以糊涂自解。则凡悍然骩法者。又何事不可肆意妄为耶。又如达色一案。初以其罪不过在短发价值。与高恒普福。侵贪入已者稍异及阅招册各款。有商人门礼不遂。抑令不准进见之事。则是示威胁众。溪壑无厌。设令易河东为两淮其狼藉岂在二人之下是以一并予勾。至通武一犯。虽冒销银两。至七千有余。即按例予勾。彼亦何辞。但其人本属工匠出身又因造办器具。浮开侵用获罪。以物玩之微。抵人于法。朕亦岂肯出此。又提引案内之顾蓼怀。虽由怂恿高恒。已亦牟利。酿成大案。本难曲宥。第该犯乃一商贾末流近利贪财。是其常情且彼即能诱人犯法。设令高恒能不听其愚弄。又安得售其伎俩。是以将此二犯。俱停其予勾。试思朕之视高恒。岂转不如通武。顾蓼怀等然情法所在。差等自有较然不可移者。其海明、素棫、阿拉克多尔济、阿拉西等所犯情节尚有一线可原。著于次年朝审。一并改入缓决。以昭平允。虑囚大典。所以章国法而正人心。关系甚。钜。朕于庶狱。权衡铢两。惟虚衷推勘。务使适轻适重。各如其人情罪所自取。此中裁断。一准于天道之大公非朕所能自主。又岂能稍存成见。意为高下于其间哉。将此通谕中外知之　　

○谕军机大臣等、刑部审拟捏造图记。诓骗钱文之赵云鹏一摺。已照部议完结。至摺内。有直隶文安县民李仰尼。图免本地差役。谋求执照一节殊属可异。现在各省地方丁赋。皆有定籍凡遇公事。丝毫不以累民。并无拟派徭役之事。即以云南进剿缅匪而论京兵所过。虽不无稍资民力。尚且官为给值。此外复有何事。必须驱役平民。况李仰尼隶籍文安。并非驿路经由之地。与兵差更无干涉。令李仰尼肯出私钱。图免差役。必系该地方官。有藉端扰累情事其所关于民生吏治者甚大。不可不彻底根究。著杨廷璋详悉查明覆奏。并查通省情形。据实奏闻。毋得稍存隐饰。所有案内未到之刘大小子一犯。著富明安速缉解部。并交鄂宝。于到任后遍行查明具奏。至各省或尚有因公差派名色。及不肖有司借名抑勒闾阎之处。并著传谕各该督抚。一体实力查察。将实在情形若何。详悉具摺奏闻。寻杨廷璋奏。提讯李仰尼。据供在京卖帘。与赵云鹏相识。言及在县应差。赵云鹏声言给照可免。因向求取。实未许谢钱文。后经赵云鹏吓逼。遂陆续给付。地方官并无借差扰累情事。至直省办理差务。均动支帑项。查访各属。实无科派累民。惟岁修堤埝。及疏浚沟渠等项。系民间照例匀派。亦无偏枯。情形大略相同。下部知之　　

○又谕、前因各省查拏割辫匪徒正犯。迄无一获。徒致纷纷滋累。是以降旨停止。近有人奏及直隶各州县。因有此旨。并将查缉贼盗等事。一概停止。以致匪窃滋生。肆行无忌等语。殊堪骇异。巡缉奸盗。本系地方官专责。即无割辫一事。亦宜时刻留心。严密查察。岂有因此案毋庸查办。转将一切废弛之理。况割辫一案。虽明降谕旨停止查拏。仍传谕各督抚。饬属密加躧缉。文武员弁。又安得因有停止一语。遂豫为息肩地步耶。著传谕杨廷璋。严查各属。有似此怠玩者。即行据实速奏。毋得稍存隐饰。寻奏、直属七月至十月。拏获匪犯。自一二名至八九名不等。实无概停查缉情事。现严饬躧捕。不敢稍懈。得旨。览　　

○壬午。上御乾清门听政　　

○谕、前因吏部议处刑部办理延锡保一案舛错。该堂官将应议职名。咨送迟延。已降旨交部察议。今日据内阁奏稽查月摺。内开兵部未完一件系军机大臣等覆奏。内务府审拟民人曹大汉等。殴打护军校永德案内。漫无约束之该管步军翼尉等官应议职名。尚未据覆到等语。此案因何迟延逾限。著步军统领衙门查明具奏。查送应议职名。不过开写衔名。移送过部。并非难办之事。何致动辄迟延月余之久。即此可见各衙门诸事懈弛。不可不加整饬。著吏兵二部。将在京各衙门咨送议处职名日期。另行定议嗣后并于议处本内。将何日查取职名。何日覆到之处。详晰声明至在外各省分。均按其道里远近。以次定议倘各省有应在所属地方转查。不能于定限内开送者。即令该督抚将转查展限若干日之处。咨部核查该部亦于本内将行查覆到日期。一并声明并知照应行稽查之内阁、科、道等衙门如有逾限。即著据实参奏　　

○谕军机大臣等、前据高晋摺奏、巡抚吴绍诗、与总兵邱若龙、同乡交往。甚为亲切。闻彼此换帖。有愚兄愚弟之称。恐文员见镇臣与抚臣交好。或向镇臣窥探意指。不能保无交结逢迎之事。请与别省总兵对调等语。当经降旨将邱若龙调任河北。今邱若龙来京陛见召对。据奏、地方公事。如缉拏盗贼等件。文武衙门。均有交涉。向来彼此不能和辑。遇事龃龉。是以前在江西总兵任内。与抚臣吴绍诗、诸事和衷。实属因公起见。吴绍诗曾因首邑员缺需人。向伊咨访。伊即对以事属遴选文员。不应干与迨后见省城豫章沟淤塞。应由小港导入邻湖。以资畅洩。曾告之吴绍诗。未及举行。适督臣高晋前来。即行禀述督臣。因转告抚臣办理。若果如所奏。则邱若龙尚属明白晓事从前高晋因何具奏。或别有见闻之处。著即传谕询问。令其据实覆奏。寻奏、前因江西抚臣兼提督。有辖各镇之责。抚镇同乡换帖。不特文员易启交结之端。兼恐所辖营员因有恃而生玩忽。是以奏请对调报闻　　

○户部等衙门遵旨议奏、各处寻常税口。由各衙门拣员引见派往。专司榷务。并无专员兼管稽核。非所以重责成。请嗣后各司员所管税口。如张家口。山海关虽距直隶省会稍远。第道府各官均为总督属员。该二处税务应令该督兼管。杀虎口系晋省地方。前经户部覆准。该处税银按月造报山西巡抚查核。应令该抚兼管。至盛京牛马税。中江税。二处税务向例由盛京户部侍郎核转。通州坐粮厅税务。由总督仓场侍郎核转。四川打箭炉税务。由四川总督保题。俱应交该处侍郎。及该督兼管又由工部拣选派往之荆关监督。该处系湖广总督所辖。应即令该督兼管。又由理藩院保送派往各差。除杀虎口驿站。向隶绥远城将军张家口赛尔乌苏驿站。隶察哈尔都统。独石口、古北口驿站。隶直隶提督。喜峰口驿站。隶热河副都统。应仍照旧例兼管。如税务有亏短。即著落各处大员分赔。其八沟、塔子沟、三座塔、乌兰哈达、多伦诺尔等处。俱系直隶总督所辖。所有税务。自应交该督兼管。各该关榷务。按月造报。兼管大员按册详加稽核。该监督倘有侵蚀那移情事。即据实参奏。严行办理如兼管大员不实力稽查。及扶同徇隐。或别经发觉。一并交部议处。亏短银两。著落代赔从之　　

○礼部奏皇太后万寿圣节庆贺礼仪。得旨。是。照例行礼。奉皇太后懿旨。今年停止筵宴　　

○以给事中素尔讷为内阁学士、兼礼部侍郎　　

○癸未。谕、直隶霸州等处。本年偶被偏灾。所有将来应行加赈各项。著拨户部银四十万两。解交直隶藩库备用　　

○又谕曰、伊勒图之母病故著回京守制赏银五百两治丧。并遣散秩大臣一员侍卫十员。前往赐奠。所有伊犁将军印务。著永贵署理　　

○谕军机大臣等、各省拏获逃兵正法之处。皆入题本或专摺具奏从前滇省。有似此者均经具奏。阿里衮、明德、并未将有无逃兵。及如何办理之处奏闻。著传旨询问之　　

○户部议覆、给事中刘秉恬奏称、两江总督。例并管盐政。而盐政奏事。如提引等案。皆不列衔。于政体未协。应如所请。嗣后除寻常等事。听盐政自行陈奏。其有关钱粮。如提引等案。无论题奏俱令总督会衔长芦河东。等处盐政。一体令该省督抚会衔题奏。从之　　

○以光禄寺卿李友棠、为宗人府府丞　　

○甲申。上诣奉先殿寿皇殿、行礼　　

○是月。直隶总督杨廷璋奏、正定县城西南两面濒河。最为险要本年滹水陡发。由城西北白店村曹马口直趋东南逼临城根。堤埝均被冲缺。请于城西南斜角堤头。添筑新堤五百七十六丈至柏棠闸止。以御城西北一带来水。原堤加培高厚。其城南回水堤一千六百八十六丈。普律加高又斜角堤南有护堤。长九十四丈。亦经河流汕刷塌陷。亟应拆修。出险处加长五丈四尺。并加高新堤北头柏棠闸。与堤顶平。又回水堤迤南一带。自乾隆七八等年。节建鱼鳞挑水顺水各坝。添筑坝座阅二十余年。河水南徙。著有成效。此次水势陡长犹赖旧坝抵御。但河身渐已北迁。自斜角堤草工以东。埽湾益险。应往东接筑挑水坝五座。河神祠前筑鱼鳞坝八十丈。使河流仍向南。俾资稳固。又郡城有护城堤一道外绕城河。长四千三百二十丈。向属民修以资灌溉。近多淤塞。应急疏浚。再藳城县广阳堤。亦经滹水冲口。现饬该县集夫堵筑。得旨如所议行　　

○又奏、文安大洼东面。系大城县地方。旧有堤埝。接连千里长堤。向未帑修堤身单薄。亟应培高以御子牙河水泛涨。又格淀大堤分属大城静海天津。三县。本年子牙淀河并涨。被冲残缺均应加培得旨。如所议行　　

○又奏、藳城县东北两面。滹水绕流。而北面紧贴河身向距水四五里。至七八里不等。现止七八丈至十二三丈。本年异涨侵啮尤甚。请自西北城角起。至东北城角止顺岸筑埽长三百六十丈埽后加筑土埝。得旨。如所议行　　

○江南河道总督李宏奏、洪湖内高堰志桩存水九尺八寸。清水已出东坝清口应先拆二丈以资畅出留口宽十丈。多蓄清水。敌黄刷淤豫腾湖面。以受来年汛水。得旨是矣　　

○山东巡抚富尼汉覆奏、奉谕停拏割辫匪犯。仍当密饬所属。设法根寻。不稍纵漏。得旨、览。东省办理。虽有过当之处不怪汝者。以既命严缉。又罪过当。则外吏将何适从。然栽赃刑求原非正道。又不可因此旨而稍懈。一切汝应知之　　

○护山西巡抚署布政使富明安奏谢护抚恩。得旨。览查拏割辫事。汝如何办理。不可又复模棱。苏尔德即前车也。慎之　　

○四川总督阿尔泰奏、查勘打箭炉口外里塘。额设土马兵三百名。应裁一百。拨给巴塘。巴塘、原止设土步兵一百三十名。向因缺马。不能追捕贼番应改为土马兵四十。合一百四十名。土兵得有马力即成劲旅且巴里两塘。兵力相等遇有失坝更可互为追擒。其土马兵额缺。令委员同各该土司挑充责成土司操练得旨嘉奖　　

○前任广西巡抚钱度奏报晚稻丰收。得旨、览。汝甫到任即沽名市恩本应重处。仍令汝为布政。若心沮抱怨。不实心任事。则汝自问汝应何罪。
大清高宗法天隆运至诚先觉体元立极敷文奋武孝慈神圣纯皇帝实录卷之八百二十一　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。十一月。乙酉朔。谕、兵部议处古州总兵德兴一案。前经降旨。俟德兴来京再降谕旨。今德兴到京。核其被劾情节。乃系嘱令属员买物。发价迟延。又将随带使令之人。拔补名粮。皆系自犯私罪。非因公挂误可比。该部议以降调。准将加级抵销。所办非是。著将原本发还。另行定议题覆。内外文武各官。遇有承办事务。如失察迟延之类。其错误本属因公。自应将加级纪录。准其抵销。若意涉营私。于政事官箴。皆有关系。而该员得藉加级纪录为护符。吏议不能持其后。殊非黜陟公明本义。况内阁票拟。现以公罪私罪。分别夹签。独吏兵二部。所定准抵条例。未能明晰周备。岂独书吏得以为撞骗之媒。苟非朕留心察查。即堂司官亦得以高下其手。且因公者事虽重大。其情实轻。因私者事虽细微。其情实重。自来宥过无大。刑故无小。真古今不易之论。嗣后吏部兵部议处文武各员。一以公罪私罪为断。其被议之事。本属因公者。仍照例准抵外。其因犯私罪。交部议处者。一概不准抵销。庶办公者得邀宽典。而营私者不致长奸。于澄叙官方之道。更为允协。著为令。寻兵部议、请照例降调。得旨、德兴著降三级。以旗员调用　　

○谕军机大臣等、昨召见四川按察使费元龙。伊曾任云南迤西道。因询其在滇时事。据奏、任内有木邦土司罕莽底。被缅夷连年蹂躏。弃地逃匿。及缅夷头目普拉布。带兵抢杀耿马土司之事。因思罕莽底。既系木邦土司。其后何以为线瓮团所据。复检查明瑞原摺。有线瓮团胞侄线五格。系已故罕莽底嫡子之语。是罕莽底有伊子线五格。木邦夷民。何以拥立线瓮团。此中情节。未能明晰。今线五格又在何处。再从前吴达善所奏、耿马土司。被缅夷抢掠。是否即系现在所办之缅匪种类。其摺内所称办理之案。是否实在情形。著传谕阿里衮等、将各缘由详晰查明。遇便覆奏。寻奏、罕莽底、经缅匪头目普拉布带兵抢掠。逃至孟板病故。木邦夷民。以伊子线五格、年幼。拥立其弟线瓮团。当日抢掠孟定耿马。即现在缅匪。至吴达善前奏办理情形。现据游击清泰等。旧在缅宁一带防守。询访大略相符。得旨、览　　

○又谕、前因孟定土司罕大兴。当木梳夷匪借道往抢耿马时。既不能率兵抵御。又不能通知耿马。且为罕黑等胁逼同行。罪有应得。轻吴达善奏准。将罕大兴并家口。按律迁往江宁省城安插。迄今已阅数年。罕大兴在江宁居住情形若何。其人是否奉法安分。抑或与人往还。不无滋事之处。著传谕高晋。即行详悉查明。一面据实覆奏。一面即将罕大兴委员伴送来京。寻奏、罕大兴自安插来江。甚属安分。亦未与人往还滋事。现委员送京。得旨、览　　

○丙戌。上诣畅春园、问皇太后安　　

○幸圆明园　　

○赈直隶河间、盐山、二县。本年被水虫灾饥民　　
</div>
    <div class="pagination">
<a href="清实录乾隆朝实录_page1094.html">上一页</a><span>...</span><a href="清实录乾隆朝实录_page1090.html">1090</a><a href="清实录乾隆朝实录_page1091.html">1091</a><a href="清实录乾隆朝实录_page1092.html">1092</a><a href="清实录乾隆朝实录_page1093.html">1093</a><a href="清实录乾隆朝实录_page1094.html">1094</a><span class="current-page">1095</span><a href="清实录乾隆朝实录_page1096.html">1096</a><a href="清实录乾隆朝实录_page1097.html">1097</a><a href="清实录乾隆朝实录_page1098.html">1098</a><a href="清实录乾隆朝实录_page1099.html">1099</a><a href="清实录乾隆朝实录_page1100.html">1100</a><span>...</span><a href="清实录乾隆朝实录_page1096.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
