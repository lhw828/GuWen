<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 16 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 16 页/共 245 页
  </h1>
  <div class="content">
   ○衍圣公孔弘泰墓志铭（李东阳） 

　　李东阳 
　　公讳弘泰字以和宣圣六十一代孙自国初衍圣公希学传三世至彦缙公祖也考承庆未封而卒赠衍圣公二子长弘绪字以敬袭爵十有六年公实代袭越三十有四年而卒公生七月丧父六岁丧祖赖母王太夫人鞠成之成化庚寅始袭封　宪宗皇帝赐第京师命齿国学尝见公所服玉带遣人问焉公对曰臣家门故事累朝恩数不可废也许之再值郊祀分献内坛皆出亲定壬辰辞归　上若曰卿其进学循礼表率宗族无忝圣裔以副朕怀丙辰给诰命有司以二品例授犀轴公言旧典以玉轴异乃改授之丁酉诏加庙祭礼乐公率族人奉表入谢先世有遗田百余年散业他姓者过半至是皆赎归之以赡羣族己亥祖庙雨水所坏公请命有司修葺完丽如故每岁　万寿圣节奉表献马贺于廷辛丑居母忧赐葬祭皆如例丁未入临　宪宗大丧今　上登极以弘治戊申入贺　上视学命分献兖国公赐坐彝伦堂退率三氏子孙表谢复赐晏礼部及袭衣冠带躬耕籍田亦预宴焉己未公来朝闻祖庙灾亟归斋哭如居丧引咎自责居郁郁不乐庚申力疾而朝辛酉上疏乞休致　上若曰卿其善自调摄以奉圣祀所请弗许时复有修庙之役公恊相规画劳勚甚殷凡再越岁弗克躬觐事病革执兄子闻韶手若有所属者葢公之封也廷议以世嫡相传古今通义乃按宋故事俟公之后仍归其兄之子公母遗命亦以是公及见闻韶之成其乞休时尝具名以请故至是犹惓惓云讣闻　上特遣行人谕祭者五有司给棺椁工部官属治葬事以某月日窆焉公美风仪善论议每评隲人曲直料事当成败多奇中俾有职务将无不可者而静处优逸无繇自见然承奉宗祀修治林墓综制家政其在孔氏有劳绩焉若孝友无间之心刚毅不屈之气荣名令闻伟然着于人人其在天下亦不可冺也尝即鲁泮池遗址筑东庄别墅因以自号有东庄稿藏于家公生景泰庚午四月二十七日卒于癸亥五月十五日年五十有四娶护卫千户永之女封公夫人子闻诗三氏学生 

　　○衍圣公孔闻韶墓志铭 

　　严嵩 
　　先圣孔子修明帝王之道以诏后世繇汉以来世主既崇祀之又爵其裔孙一人使主祀事曰□成奉圣文宣代殊其称至宋始封衍圣公然犹兼领他职或止署郎其秩视上公品高位重专宅阙里以恭奉庙祀惟我朝之制然其所以崇宠之者视前代至弘治末衍圣公弘绪以疾告于是成庵公以世嫡承袭其爵公讳闻韶字知德宣圣第六十二代孙也年弱冠召至阙下美风仪　孝宗皇帝面赐玉带麒麟服人咸荣之时少傅西涯李公名重海内登公于门归以其子一时倾动朝着有□□□称焉正德改元视学召公分奠官命坐彝伦堂听讲赐□□赐宴礼部赐衣带宝镪丁卯入贺赐御制回文诗庚午复入贺属疾命医胗视颁赐上尊珍馔夫人以归宁卒于京邸诏遣官谕祭驿归其丧赙给甚厚　皇上两视学皆驿召公观礼而常赐外加赐金织麒麟绯服一袭及冠带各一以示优异公每值　万寿圣节奉表入贺比岁患疾艰于拜起然尤力勉以来甲辰复来　上温旨慰之免其朝贺踰年疾甚卒于家丙午二月十一日也讣闻诏赐祭葬如例公生成化壬寅八月十八日享年六十有五元配李即西涯公之女继配卫宣城伯璋之女封皆夫人男子二人长曰贞干今袭封衍圣公次曰贞宁公性质敦重不苟言笑识达世故施于有政厥绩多孔氏祭田蠲租尼山洙泗二书院各设学录一员典教事邹县故有子思了祠特受公弟闻礼五经博士使主祀事皆从公之请也阙里故有志残缺公请西涯公编辑之以成巨典□□之変疏请城阙里而迁曲阜县创义仓以岁给二氏子□之□者其所建立章章如是事继母袁夫人及生□江□□□居丧一准礼制而友爱其五弟尤至弟□□□□□孤如子敬礼士大夫来谒阙里者□□□□□□ 

　　焦太史编辑国朝献征录卷之六 

　　●焦太史编辑国朝献征录卷之七 

　　侯一（世封侯） 

　　◆世封侯 

　　武定侯郭公英神道碑铭（杨荣） 
　　武定侯郭良 
　　泰宁侯陈珪 
　　武安侯郑亨传 
　　镇远侯赠夏国公谥武毅顾成神道碑（杨士奇） 
　　镇远侯顾兴祖 
　　镇远侯谥襄恪顾溥神道碑（李东阳） 
　　镇远侯荣靖公顾仕隆　镇远侯荣僖公顾寰（谢廷谅） 
　　镇远侯顾承光墓志铭（叶向高） 
　　永康侯追封蔡国公谥忠烈徐忠神道铭（杨士奇） 
　　隆平侯张信傅 
　　丰城侯李彬传（倪谦） 
　　丰城侯熙李墓志铭（王叔果） 
　　宁阳侯赠浚国公谥武靖陈懋神道碑（李贤） 
　　西宁侯宋晟神道碑铭（杨士奇） 
　　西宁侯宋诚墓志铭（倪谦） 
　　安远侯谥武肃柳溥墓志铭（钱溥） 
　　阳武侯追封鄞国公谥忠武薛禄神道碑铭（杨士奇） 
　　恭顺侯赠凉国公谥忠壮吴瑾神道碑（李贤） 
　　定西侯赠泾国公谥武勇蒋贵神道碑（钱溥） 
　　抚宁侯朱谦传 
　　抚宁侯进保国公朱永传（王世贞） 
　　怀宁侯孙镗传 

　　○武定侯郭公英神道碑铭（杨荣） 

　　杨荣 
　　洪惟　太祖高皇帝龙飞淮甸应天顺人芟刈羣雄戡定海内一时智勇材力之臣感会风云效其忠勤辅成　帝业开千万载太平之运奇勋伟绩铿鍧振耀勒铭鼎彝垂光竹帛与　国家相无穷猗欤盛哉予尝叨职国史窃观开国勋臣其间能身跻寿考世贵戚子孙享有显爵久而益盛者不数人岂非其存心之仁与积累之厚有间耶若营国威襄公盖是征焉公姓郭氏讳英临淮人生有异征沉毅多智身长七尺膂力过人尤精骑射年十八从　太祖起义兵甚见亲信每令直宿帐中取徐泗滁和采石太平建康镇常宁国诸郡屡立战功　上尝以郭四呼之　上亲征伪汉陈友谅大战鄱阳湖相持连昼夜公时金疮未瘳力疾鏖战败贼于禁江口巳而友谅中流矢死有言公之功者　上问之公曰天威神筭臣何力焉　上益重之时友谅子理复立于武昌进军攻之其将陈佥同者骁捷善槊驰入中军帐下　上方坐胡床遽呼公曰郭匹吾杀贼公持鎗跃马奋臂一呼贼应手殒坠　上解所御赤战袍衣之曰唐之尉迟敬德不汝过也授骁骑卫管马军千户从征襄阳克淮安凤阳安丰升宣武将军骁骑左卫指挥佥事洪武元年戊申从大将军徐公北定中原下齐鲁克汴梁平河南取元都破潼关彰德广平所至有功初大将军遣公取通州公距城三十里营深沟高垒持久计众请速攻之公曰吾师远来敌以逸待劳攻城非我利也宜出其不意破之翌日大雾□以千人伏道傍率精骑三千直抵城下元将五十八国公帅敢死士万余张两掖而出与战良久公佯败彼乘胜来追伏兵中起截其军两道斩首数千级擒元宗室孛罗梁王遂克通州元君乃北遁克永平定定州生擒守将汤同佥复从平章常公取太原守将王保保军于城西公凭高望之谓常公曰彼兵多而不整营大而无备请夜刼之常公深然其计遣五十骑伏城东十里以举火鸣炮期至夜公率十余骑潜入其营举火鸣炮伏兵亦举火鸣炮常公引兵继至鼓噪之声相接保保军大溃自相屠戮乃弃城遁下兴州大同至沙净州生擒伪将竹平章□河取鹿台西安凤翔巩昌追败贼将贺宗哲于乱□庚戌升本卫指挥副使从征迤西克定西讨而□□罕恼儿抚安忽辰平章沙净州复叛讨平之克登□州斩首二千级获牛马数千升昭勇将军本卫指挥使赐金龙衣一袭辛亥升骠骑将军河南都指挥使将赴镇　皇宁妃公之女弟也　上遣至公第饯之且谓公素清俭赐白金二十罂厩马二十二匹时河洛新罹兵燹邑井萧条居民艰食盗贼充斥公宣布威德绥辑流亡申宽条明赏罚远迩来归者日以千计未期年户口倍增境内大治丙辰移镇北平河南士女不忍其去遮公马数十里不得行甚至泣下既去立生祠北平初定羣胡反侧不宁公开示诚欵谕以理乱祸福人心遂安元左丞何允中等闻公之德来降者凡九千余人　上遣使劳以上尊羊马授龙虎将军北平都指挥使赐诰命逾四年召还京进大都督府佥事更定官制改前军都督府佥事灰山贼反承命讨平之赐马七匹辛酉从颕川侯傅公征云南既至命公及都督陈桓胡海分道进讨道多险隘诸将欲深入公曰破敌贵先声攻取必自近始舍近趋远岂策之上耶遂先攻赤水河路距河二十里营时久雨河水暴涨公曰贼恃水涨不意□济下令诸军砍木造筏夜半济河比晓贼始觉遂大溃生擒乌撒拜阿容诸蛮由是云南诸贼破胆进攻曲靖六梁州关索岭及伪右元帅山寨皆克之至江川掎子寨寨依山公先遣骑兵五千攻其前贼空寨迎战复以精骑数百捣其后斩门而入火炮连发烈熖涨天贼乃乱悉破之进攻大理金齿降其伪官平章攻安宁州贼将不花帖木儿弃城走破富民县山寨攻靖宁州蛮七寨一日夜破之攻牢撞山寨取仁德府破哨店山寨围姚安败贼将李自久平蒙化州邓川州破三营复光寨过金沙江攻北胜府生擒贼将高生平丽江府平津等州前后斩首一万三千余级生擒二千余人收精兵人马数万船千余艘蛮民降者数十万户云南诸路平论公功进爵开国辅运推诚宣力武臣柱国武定侯赐诰券食禄二千五百石子孙世世承袭乙丑加靖海将军镇守辽东丁卯同大将军宋国公冯公讨北虏纳哈出降之师旋虏将追袭之公与战创伤左胁箭复中右胁公佯呼虏伤吾甲我众益奋连战数十合虏遂却巳而进征虏右副将军仍镇辽东戊辰出讨北虏至捕鱼儿海逻骑侦虏营不远公乃令诸军少憩饮马衔□卷甲倍道而驰直抵虏营虏王觉乃率十余骑溃围出其将蛮子太尉来拒我师公手刃之获两营所积金宝珍玩图书降其众五万余人生擒虏将咬咬司徒乃曩家太尉爽古达儿古不达刺王子等四万余人马驼万五千匹牛羊辎重无筭师还赐白金千两钞八百锭彩币四十匹己巳　上以天下无事且悯诸将老欲保全之厚加赐赉遣归其乡公亦就遣庚午独召还京　上赐坐与语欢甚命统禁兵及在京诸军盖上春秋高知公忠谨特倚重焉辛未以虏酋阿扎失里寇边命公讨之获其人口孳畜逐北至寒鸦山而还丁丑川陕寇发势张甚上顾曰非卿无能胜其任者授征西将军印讨之至沔之后河生擒贼首高福兴及党四千余人公疏其同谋者请诛之胁从者乞勿治且言有司不恤民宜正其罪　上可之永乐元年癸未二月十七日卒于家享年六十有九讣闻　太宗文皇帝之震悼辍朝二日遣官致祭赙恤有加赠营国公谥威襄赐塟京师聚宝山之原公孝友仁恕恭俭诚实出于天性母夫人尝疾笃悬身灯告天求以身代疾遂愈人皆谓公孝感所致后母夫人卒公庐墓侧昼夜号泣不绝声卧寝于地毁瘠日甚一夕梦母夫人告曰地湿则致疾致疾则伤生汝固纯孝惟竭忠报国父母光墓不必庐也公感□而归家三年之中哀痛如一日平居兄弟怡怡克尽友爱御军行师动有纪律推心任之甘苦同之其攻克州郡必禁虏掠戒杀降封府库收簿籍一钱尺帛不敢私尝出征军法夜必令亲军更直荷戈环帐立一夕风雪大作公悉罢遣归营其爱恤军士多类此家居简静好读书天文地理百家之说靡不通晓教训子孙以俭素力学务事　太祖高皇帝四十余年小心谨慎未尝有过眷遇虽隆而自处益谦　上尝御便殿赐坐适有奏事者公趋避之　上曰卿第坐朕自理事不汝关也其见敬爱如此时公卿多置田产公独不治　上问之对曰臣一布衣荷　陛下宠灵叨有封爵子孙衣食余饶安敢增益俾生侈心　上善之嗟叹良久公大小百余战金疮遍体每阴雨痛甚及闻征讨之命既日就道未始以老疾辞其事上竭忠盖如此予观前史称郭汾阳功盖天下而主不疑位极人臣而众不嫉富贵寿考始终令节七子八壻诸孙数十人俱膺显仕唐世荣之若公勋业之隆子孙之盛方之汾阳夫岂多让皆由公秉心一本于仁故积累之厚愈远隆焉呜呼伟哉 

　　○武定侯郭良 

　　右军都督府管府事武定侯郭良字存忠其先临淮人高祖英封武定侯再传至珍当侯而其从弟玹所夺后珍子昌复侯良其子也幼而孤未袭及长玹子力与争遂罢侯而授良锦衣卫指挥佥事至弘治壬戌良母以请始复得侯正德二年六月卒辍朝赐祭葬如例良世勋戚赀中落独好聚书诗乐与文儒交其指挥尝中武举推理卫事既侯掌中军都督府事领京营牧马虏犯大同充左参将简兵俟命不果行而罢因上言备边六策盖武弁中之杰然者正德二年良卒子勋嗣团营总兵加保傅嘉靖八年作威福自恣杨一清恶之会御史论劾议　上夺团营总兵保傅以张孚敬荐九年复保傅总兵提督郊庙工二十六年勋奏乞进英于　太庙侑享礼官言官及户部侍郎唐冑皆言英不当侑享冑言尤明悉勋请益力英竟得侑享十八年扈　驾廵承天进封翊国公勋戆直好指摘人夏言恶之二十年都给事中高时劾勋不法下诏狱移刑部狱诸大臣会鞫论当死留中勋死于狱久之勋子守干得　旨准□ 

　　○泰宁侯陈珪 

　　珪杨之泰州人少隶行伍以善射充骁骑右卫骑兵总旗洪武元年从大将军徐达等平定中原授龙虎卫百户调燕山中护卫尝从　上征北虏前锋以功陛武德将军本卫千户又从平内难数有功后侍世子居守严督守备夙夜不懈累升中军都督佥事封泰宁侯及营建北京置缮工命珪总其事珪经画有条理甚见奖重年八十有五卒　上辍视朝三日赐祭追封靖国公谥忠襄 

　　○武安侯郑亨传 

　　郑亨合肥人父用开国功升副千户大兴卫公嗣以勇徤持榜招胡干难河升指挥佥事密云从靖难首擒马宣克蓟州南破雄漠攻定先登援永平败辽东兵充先锋袭大宁夜率众破郑村坝上兵乘胜西破紫荆关掠广昌直抵大同旋军大战白沟河陷阵大捷逐北至雄又南出攻济南再攻沧州绝饷道南驱至东昌战败西收散卒军深州连战夹河藁城并捷廵徼至河上还屯完遂破东平汶上长驱至齐眉山先锋乃战战灵璧大捷遂克泗州渡淮至江上入金川门历升都督佥事封武安侯食禄千五百石与世券永乐元年留守北京北镇宣府缮诸屯堡八年总右哨从上出塞败本雅失理十三年领中军从出塞二十二年领左哨又从出塞还守大同献陵即位充征西前将军再镇守大同防御有方畧大同无虏患是时边将称公及薛公禄宣德元年召还掌北京行□府事未几又出镇大同转饷宣府九年卒公严肃谨厚善抚士廉洁耻掊克人不敢于挠卒赠漳国公谥忠毅妾张自经殉赠淑人十年子能嗣坐法立功边塞正统六年复爵卒子宏十二年嗣卒子□□化十三年嗣卒子纲正德十二年嗣 

　　○镇远侯赠夏国公谥武毅顾成神道碑（杨士奇） 

　　杨士奇 
　　永乐十二年五月二十五日镇远侯顾公薨于贵州讣闻上震悼遣官赐祭追封夏国公赐谥武毅赙赠如制命有司治丧葬遂命其嫡孙兴祖袭封兴祖奉柩归塟于扬州之原顾氏之先居湘潭公之曾大考百四妣　氏大考千二妣朱氏始家江都考万一妣周氏公讳成字景韶天性仁厚自少能矜恤鳏寡负直气遇以横逆加人者必摧辱使畏服乃巳其大考尝诧于众曰是孙必兴吾门公道貌魁伟少知书通大义而膂力绝人善武事尤精骑槊射命中元末尝游燕都有强寇十数刼其舟同载者皆惊愕公独奋出鬬寇皆披靡走既归张士诚起泰州僭王号公知其无能乙未岁我太祖高皇帝渡大江明年公来归附至镇江号勇士十一人转鬬入城莫敢婴其锋者既敌益众而后绝悉城中人所絷十人者皆被杀公奋跃起絷绝蹴持者什之脱走归语众曰镇江城中皆庸夫可聚屯遂导众攻其城克之授百户从攻常州宣州皆克之简克旅正还从克江阴从宁河王克通州升千户攻双刀赵于枞阳攻安庆江州池州兴国诸砦寨皆下之庚子败陈友谅兵于龙江公得其战舰及马特赐白金友谅退仍据安庆江州公随大将军悉复之并得其八阵营诸寨从克南昌援兵丰败元兵进攻庐州从克武昌荆州衡州从开平王下襄阳还取泰州留守兴化从中山王破旧馆克湖州苏州洪武元年升坚城卫指挥佥事二年领军克信阳唐光四年从临江侯取西蜀道遇敌公手杀敌伯余人生擒二十余人进攻罗江生擒其伪元帅及其下二十余人悉送军门斩以狥入汉州伪官戴丞相向知院者盛兵迎战公挥众奋进戴向皆狼狈还走追北至城郭围其城竟降之蜀平调成都后卫总帅以公守之六年率兵赴重庆擒妖贼王玄保及万户李邦祖等八年调贵州卫明年瓮傍等山寨蛮寇叛公率兵讨之斩首百余级俘获人马尤众夷摄服叩首请岁纳租赋公从之其僻远山峒有负固未下者次第平之于时群夷叛服不常公连岁出兵平之前后俘戮不可胜数十四年从颕川侯征云南率步骑兵前锋首克普定留公守之且后继公部将士树栅以守明年公出兵克西堡是行诸蛮合数万攻围普定诸将皆欲出战公持不可曰贼众我寡一出即贼所窥必俟其攀栅乃出贼及栅公披甲上马出北门率战士奋进手杀贼骑之迎战者十数人贼众引却诸将遂乘胜出东门西门战败贼众时南门之围未解公取所生擒者十人斩之而纵其一人归曰吾以夜二皷来杀尔矣及期贼闻官军举铜角铳刨皆惶惧奔走围悉解获贼甲兵无筭时有中使在普定见公勇略绝群还奏特遣赐龙衣金带升世袭指挥使凡普定所隶诸蛮公悉平之十七年平阿黑虫索蛳等十余寨及降尾洒蛮酋马乃之众西堡蛮携贰复平之廿一年总戎檄公讨平乖西扒古里谷劳金网等寨遂擒关索岭首贼葛蓬及叛寇阿束皆诛之土官阿宗叛焚刼驿舍乘虚将攻公势张甚时官军精锐悉驻东川公率余众及士兵深入贼地据关口屡败之贼既遁众以暑瘴非士卒便欲退师公不听未几贼党杀阿宗降遂奏革普定府而黜其守之怀二心者建兵卫以属其民析其地州三长官司六而公统理焉自是公悉意抚绥大布恩信诸夷向服二十五年夏入朝赐文币二十副钞三千贯白金四百两日锡宴会同馆升镇国将军贵州都指挥使司同知公至贵州首征康佐叛蛮破阿老诸寨峒二十七年平都匀丰宁西梁瓦材等寇斩首万四千余级俘生口三千八百有奇而抚其良善二十九年升骠骑将军右军都督府佥事官其长子统普定卫指挥使是岁命公佩征南将军印总兵征水西叛寇生擒贼首敬德斩之余寇悉降三十年五开蛮反公率兵至剖天峒悉破之进剿天柱天堂春花金酒井满头大小坪等生苗及螃蠏米毫湾溪万潮等寇皆破之三十一年普定西堡及贡州光金谷劳里金石番羡唐诸夷复叛公次第亲行诛其叛首而抚其余众既归明年高庙上宾及明年太宗文皇帝靖难之师起北方公受命往御至定靖难之师执公以献文皇识公先朝旧人解其絷与之语曰岂非皇考之灵以汝授我乎因语以不得巳兴师之故言巳泣下公亦泣遂遣人护送北京令辅仁宗皇帝居守时姚广孝奉命辅居守有腹心之寄姚素不习兵事与公议多不合会南兵围城仁皇于军旅调度恒从公言城中文武之臣竞进曰顾成南将其中莫测不可专任然公所言计皆合机用皆有效数命公出将兵固辞曰使臣侍左右日陪论议得效分寸足矣赐公甲冑刀剑弓矢皆不受南兵数围城卒以败去者多用公谋也洪武三十年九月论公功赐号奉天翊运推诚宣力武臣特进荣禄大夫柱国后军都督府右都督封镇远侯食禄千五百石子孙世袭赐钞三千贯白金一百两彩币三十四副遂赐诰券是冬命公镇守贵州盖以公威信素行于彼云永乐元年春至贵蛮夷闻公至欢趋出拜叛者皆归境内靖宁公上书论大计谓国家宜早建储以正名分北边官军有功者爵赏既定宜制以礼法降敕褒答赐钞五千贯彩币八十副申赐钞万贯白金二百两彩币如前三年赐诰追封三代考皆镇远侯妣皆侯夫人永宁土官宣府其弟谋杀致其下乱公执其弟送京师罪之而从土俗奏以宣府妻袭职其众遂靖六年车驾将廵狩北京豫召公副储君监国既至上慰劳再四且谕所以召公之意公言皇太子仁厚恭勤明达足任付托且左右文武之臣其智识深长皆非愚臣所及蛮夷虽今帖服金有竞争即恃兵乱愚臣非敢决意去留惟陛下命之上忖知公意嗟叹累日赐钞四万贯白金二百两彩币三十有六副命还贵州陛辞退辞文华殿□□□□事君父恤兵民素行有诚惟于小人当寘度外万事有天理不足计盖是时怀夺嫡志者不乐公在京师公烛知故先几引去也时土官奏欲公建生祠从之公之赴召也播州贵州蛮作乱公归遣子勇率兵剿之悉平时思州台罗等蛮亦乱公遣人谕其酋普亮即服于是公病事闻遣医驰视竟不起春秋八十有五公自少壮履行阵挺身战闘奋勇无前虽身被十数创不稍引却必致俘馘见功效深于筹略料敌制变百不爽一于谋国事明大体不琐屑细故竭诚奉公至老死不倦诸葛公所云鞠躬尽瘁毙而后巳者公盖有焉 

　　○镇远侯顾兴祖 

　　兴祖永乐中嗣父爵未几奉敕领湖广贵州诸军征剿广西诸峒蛮贼宣德初召还正统间总五军左哨兵寻总操神机营以神机军士五军外围遇敌至则当先摧敌虑恐敌出不意或值风雨阴霾鎗铳火器仓卒难用无他兵器可以拒抗诸每队前后添设刀牌上从之十四年从征虏自土木走还降都督同知守备紫荆关景泰初命征远伯天顺初复侯爵命往南京恊同守备至是卒讣闻遣官祭葬 

　　○镇远侯谥襄恪顾溥神道碑（李东阳） 

　　李东阳 
　　昔在弘治庚申孝宗方注意边务京营将臣皆悚栗□免　上御平台宣内阁臣造膝咨问面赐简择尤□团营之选因出廷荐姓名指镇远侯顾溥曰何如皆应曰圣谕甚当再问臣东阳对曰溥在湖广诚佳又新有贵州功无以易此上乃视手勑草亲洒宸翰付兵部驿召至京师一时舆论称得人越五年而侯卒呜呼惜哉侯字宗泰先世自长沙湘潭徙扬之江都高祖讳成从太祖定天下累功擢后军都督府右都督及从太宗靖内难授奉天翊运推诚宣力武臣特进荣禄大夫柱国镇远侯仍前都督事赠夏国公谥武毅曾祖讳统普定卫指挥使不及嗣赠镇远侯祖讳兴祖嗣侯爵镇贵州掌右军都督府事领南京留务伯父讳翰早卒其子嗣卒无子考讳玘亦早卒侯以成化癸巳嗣爵时年方十有三宪宗特命朔望朝谒寻以例与公侯伯幼少者入国学肄业因涉猎经史尤精韬畧习楷法间持节册肃唐二王久之用荐掌五军右掖弘治戊申孝宗亲耕籍田充三公行五推礼又以登极事往告岷王己酉始有湖广之命佩平蛮将军印以行政令简肃官属才俊荐拔几百人黜不职者称是诸卫岁给柴薪及军从钱悉拒弗纳桑植安抚司土官残虐苗人伙之夺其印以迎侯督兵捕得首恶或讽令尽歼其党侯曰苗贪官所激非叛也具首从法上活五百余人贵州苗伪都顺王号滇蜀道梗侯受命统诸路兵十万讨之先正纪律戒部曲侵掠比至境觇知逆顺杂处檄不从乱者毋得惊扰由是四百余寨皆获保全有逻者报云路险寇众不利速攻诸将颇惑侯厉声曰今王师大集势且百倍何疑之有即授方略分五路自帅精兵由间道刻期并进赋骇愕奔溃生擒伪王妻子及诸伪官斩首百千万级招还流徒五千余户修复烂土长官司奏剏都匀府二州一县境内悉平上降敕奖励诏班师还镇论功加太子太保增岁禄二百石特赐诰命加赠三代考妣及其配尝乞觧兵柄疏三上及被召又辞优诏弗许去镇之日文臣武士下及兵民皆悉恋不忍释及督团营兼三千营掌前军都督府事益持重守法与中贵臣阅视诸营内外官简选军士及督工修缮禁门城垣社稷坛事皆集以母丧乞假归葬上命其弟锦衣卫千户渊代之行自出镇至是被赐白金文绮宝镪佩刀蟒衣珍馔诸物不可胜计癸亥有疽发于背上命御医诊视遣中官备物临问六月十四日讣闻上震悼辍视朝一日遣官论祭者十有五给赙米百石布百疋令有司具棺椁治葬事赐谥襄恪给驿归其丧岁未尽三日塟杨城南苽蓠湾夏国公墓次侯生天顺辛巳三月十七日年止四十有三侯纯雅简言笑厚伦重义居官莅下宽严相济处家俭□□都重位囊无余赀英国张公懋出布帛以供敛事此张公所亲语者因相与叹羡以不可及誉闻方隆而勋业未究独非命哉　在湖广尝爱牡丹花日令军人负水灌之有一僧人偶问此水汲自何处路远近几何溥知其讽巳也即谢之曰微僧言何以知过其勇于从善如此 

　　○镇远侯荣靖公顾仕隆　镇远侯荣僖公顾寰（谢廷谅） 

　　谢廷谅 
　　荣靖公姓顾讳仕隆字仲勋别号葵斋江都人其先湘潭人自六世祖武毅公往来江淮间遂居江都武毅公讳成状貌雄伟骁勇过人有胆畧而又喜习武事自文其身以骇俗见者以非常人侍　高皇帝宿卫出入驯谨从平蜀破黔中蛮克普定巳而征云南公殿晋征南将军镇贵州征五开六洞一百三十七寨悉平斩获功多进都督佥事巳而　文皇帝遣至北平侍　仁宗居守有功遂以右都督进奉天翊运推诚宣力武臣特进荣禄大夫柱国镇远侯食禄一千五百石与世券又出镇黔号令严肃震慑诸蛮捣台罗寨斩叛酋普亮灭其家葭苇窜伏之徒莫不向风慕义没而蛮中各有祠赠夏国公有八男子弗嗣孙兴祖嗣竟以从征失律遂失侯　英宗复辟而始复也出镇贵州有战功加禄三百石子翰宜嗣慕延陵高节让其弟玘玘未及嗣亦卒复以翰之子淳嗣侯卒而无子以淳之从弟溥嗣之溥固夏国公诸元孙而玘之子也谥襄恪自襄恪之嗣侯而侯家世世不乏令人矣襄恪公初游太学韬精翰墨久尝总兵团营挂平蛮将军印镇武昌擒贵州苗之僣称王者滇蜀往来道始通还流移五千家复烂土长官司设都匀府增禄二百石然人洁白自守家无余财英国公张懋给布帛供敛事顾氏之子孙贤者多厉布衣之节有繇然矣襄恪生荣靖荣靖生而不好弄也颕而驯沉嘿异凡儿襄恪择明师之严惮有法度者程其起居授以章句大义无不了了乃更善诗歌访昭明太子纂辑文选处而想见江都相之下帷发愤也念以谋利计功自嗜欲始彼三年不窥园事者岂独其功课励哉盖亦有操尚存焉栖息衡门晏如也即以　孝庙甲子袭侯爵而华悦无所感大抵其朴愿之天性然哉退朝家居萧然如寒士上知其廉特命兼支米铣千石中□凡册封辽荆庆三藩馈遗无所受荐牍满公交车典司神机营戎务会　武宗登极赐赉勋臣视学祀先师　命坐听讲赐宴飨举朝以荣俄兼管红盔将军复领围宿禁兵带剑侍卫奉　敕管理官军牧放马匹一时勋臣中材猷干畧无出公右者朝廷方倚公重会漕政久坏督漕总兵难其人咸推毂公公素有慧业多心计凡钱谷之出内庸直之支给综核精审便宜斟酌而盈缩焉岁得羡余金以万计漕政一新公在淮十余年疏凡二十余上皆凿凿可行其大者谓士卒之冒寒暑劳瘁饷道昼夜不能休　仁宗下诏哀悯有附载什物者勿禁都御史马文升复申明之而刻核吏抗旨苛索不近人情臣以宽一分以振羇人之困乏可也私盐则禁耳又数士卒请月粮士卒之死而旅衬无所归奏请恩恤军士无不感泣者公复有疏开会通河司空王公軏申请之至今称便盖唐都关中宋都河南皆由汴由渭直达京师未闻有贮国储于五十里之外者　国初仅有神武中卫小仓耳因漕运后期蹔将京储收贮通州以待转输因循苟且岁月迁延权势家车辆日伺而乘上之急牙侩趦趄吏胥破冒犹其小者边关塞堡间道可通倘有之向导者而轻骑疾驰旋日至或据仓廒或肆烧毁国储不一空乎且京城大通桥至张家湾一带河流元时转运通渠也当都水监郭守敬疏凿通州通惠河引水置闸兴工之日世祖命丞相以下皆亲番锸之倡永乐间亦循故道抵京竟浮言所沮正德正年始一行之奸徒倡议复中止夫运粮至农务兴秋雨降泥泞不得前舆人索厚直费且不赀节浮费以舒民困兴国家自然无穷之利杜后世意外不测之虞计无过于此者嘉靖庚戌虏果薄近郊窥通州廪粟赖此举也而全人咸追服公之渊回太畧云逆贼刘七拥恶少刼掠江淮间焚运舫公上疏自劾有　诏敕公相机剿捕公募骁勇扼其吭贼窘入海困狼山无一得脱者宸濠反　大驾亲征御龙舟自徐州顺流而下至清江浦廵幸至所捕得鱼鸟分赐左右受一脔一毛献一金一帛佞臣彬指麾南都及齐梁淮扬庐凤之迎送文武官如蚁不时传旨号召征索无厌旗牌官谇缚郡县长吏如隶卒有郡倅惧而缢焉成国公长跪媚彬求活公独抗首稍不屈彬怒数窘之会　上至淮安屏侍卫徒步入城幸公第彬方矫诏索民间鹰犬珍宝古器惧公发其奸亦未敢间公也比江西之捷闻论功升赏公与焉湖南固龙潜地也延袤数千里五溪三苗素难驭宗室中多行不义而辽甚公尝使辽楚人高其义　世庙素习公名登极初即用公镇守楚巳而淮之军民耆旧谋从阙下借公一年不获遂勒石立碑颂公清谓公在淮十年如一日饩廪外一无所取也　上闻而赐敕褒论并赐白金彩未几召还提督三千营操练俄摄右军都督府事仍兼营务会京师地震下诏修省遣公祭告天地山川二年二月丙申　孝惠皇太后梓宫至山陵祭告后土天寿山及七陵癸亥以久旱风霾祭郊庙八月戊戌祭太社稷二年七月己卯恭上　圣母尊号七月甲申奉迎　恭穆献皇帝神主至京奉安于观德殿祭告羣神皆公典其事□月癸丑　赐手敕特加太子太傅调掌中军都督□□提督都门鎻钥兼督三千营如故以奉迎防守功居多故也　兴献帝大礼会议者十公仰体　宸衷俯拾舆论不激异不党同中外倚以重屡赐　恭穆献皇帝宸翰　御制敬一箴洪范序文献通考诸书先是锦衣千户王邦奇者以汰去疑诏出大学士杨公廷和手乃上疏陈边事言哈蜜失国番夷内侵由彭总督赂番求和邀功启衅总督讳泽于是大司马矣邦奇奏复旧軄其所抑心怀怨望文餙奸言诟辱大臣波及费石二执政激　上怒愈深逮系杨公诸子婿省臣杨公言抗疏忤旨公复议申捄谓廷和当权奸专横之日保全神器归于陛下持危定倾功亦不细矣邦奇小人假边情肆邪说惑圣聪伤国体此之谓利口乱政宜放诸四夷者也夫察上官之诈白伏波之冤千古以美谭奈之何惑一羣小而使堂陛之凌夷至此天下后世谓陛下何如主议上有诏切责公公遂移病乞假　上命休沐暂解营务俟公愈公竟以七年己亥卒于官于是年四十五矣讣闻　天子辍视朝一日赠太傅谥荣靖　谕祭十五坛遣官营兆域太师杨文襄公一清铭其墓公寝疾时谓其子寰曰吾能以清白吏遗汝汝独不能以清白吏事我乎殡塟当称家所有之慎勿作佛事寰奉教惟谨寰字君锡生而魁岸奇伟不与羣儿伍独敦诗书而悦礼乐小侯时浏览百氏远识沉通窒嗜欲寡言笑资贞干事廉隅其嗣侯也肃皇帝七年姿仪端润趋眄淹华每朝会上顾列侯中独视伟公明年授五军营坐营又二年将诸陛楯郎直宿卫小心忠谨止进有常度甚见亲信给事中魏良弼者持论不阿当世首荐公十二年佥左督府事坐皷勇营其年改中督府十四年守备南京　赐金绮以行先是三法司狱囚五年一审情矜疑奏请发遣自正统初遣巨珰金英遂着令内竖骄恣张盖拥驺从入寺堂而高拱南向坐自以王人位诸侯之上御史大夫西向坐侍御史至贵倨也从郎曹引囚廷审大所不堪　肃皇帝在王邸中知民间苦内竖桀鸷罢镇守十六年特以武定侯暨夏李二大学士理冤狱罢内竖不与巳而□定侯题称南京及各省南北直隶一体会审特允所奏　敕公钦恤大狱公奉　诏谳讯所释大辟十九人称明允十七年南都春涨冲啮　诏公祭江神修陵寝　孝陵工完赐公及永康侯等金币有差俄挂印充总兵官提督漕运镇守淮阳淮阳之追慕荣靖者故老扶杖郊迎公相对唏歔泣下取荣靖公所撰漕规数帙置几案萧规曹随层晖世德有大小冯君之号焉先是运舸回避梓宫不得前梓宫发而河流溢逡廵而北□裂层阻阨者几二千九百余艘河泮时始得还则后期不复能领运矣且所在灾伤民不堪命兑运亦不能如期会发征公奏请暂将前船免一年转输计所转输可九十六万七千四百余石即以各灾伤地方量准折色同本色米以时入太仓一以省冻阻之役一以振黎元之乏兑运无亏军民两便　上嘉纳之公复条陈七事一谓有司当交兑时擅系官军诣簿对颂系旬月曾不得脱身而供王事愁若无所诉今后一切词讼俱俟役竣会漕司问理无得径自拘系一谓运官赴尚书期毕其役于治粟内史其它寺署候交专丸席等务可不谓非王事哉而槩以后期参究非人情也米入仓之期不失可幸无罪矣一有司审编旗甲须核户丁报漕司如有逋逃侵盗者选编者一体连坐安所逃罪一轻赍银抵都方给予有起剥无办者将米价贱鬻比入太仓而廪不足此辈冥顽无知宜听把总酌量疏实以报一各仓交粮宜用刮铁收受禁军人无得高下其手或多增斛面以致亏耗一每廒交席六千止用三千不用者朽今但将三千随米交仓余令折银交库一运官犯法惩创则有漕司刁军擅赴隔别衙门挟告何也罔上行私冠履倒置渐不可长奏入　诏悉如议行之议行而谤兴矣失职有诛侵官有罚漕事肃清权行州域而竞逐于京师伉厉于官署驰鹜于洲渚者飞语中公言官不察厚诬公波及张总督总督竟罢斥而直指御史按验公无罪罪在言官言官遂以计典逐而公复佥书右军都督府事俄　命神机营坐营淮阳人德公深愿复借公一年　天子许之有献策取安南者安南都统使莫福海死子宏瀷当袭軄族人莫正中欺其孤幼阴欲谋夺而官属范子仪等助之赖官月黎伯骁仗义拥众羽翼宏瀷得不死正中穷蹙亡命入中土子仪亦潜住永安两家之难结诡词摇惑侵扰内地粤塞不得宁而庙议以忧　上乃命公镇守两粤便宜行事　陛辞大加赏赉示宠渥总戎藩臬以下俱受节制与提督同提督侍郎周公延亦忠介人也与公同心计划送宏瀷还国袭封贡正中仍安置原所勿遣惧宏瀷新袭軄事权未定复生他衅也先是广西桂林平乐猺獞破掠城市杀县令百户驰赴捄援被创不能闘贼势猖獗大肆焚刼连岁无虚月公至而荡平之凡擒斩四百八十四俘获男女三百四十四牛马器械甚众捷闻　赐金绮并及愈事茅坤以下有差是竹也或有议召募四方兵集粤大创之者公独守营平计务在持重奏停大征相机备御百姓安堵而寇亦殄矣当是时郑端简总督两淮移书聂贞襄云顾平溪孝友廉靖端毅宏达漕务非此人不可公遂去粤入淮淮阳之人喜可知巳公凡四镇淮始终如一日方闲居对端简言先荣靖之莅淮也值浊乱之朝不愿见奄人愿得优游股肱郡乃其时游幸骚动妖贼窃发至旁皇也至以孤之不肖而天幸际圣明无一事海不扬波夜无桴儆与公等投壶雅歌致足乐也无何倭寇通州如皋海门等处如皋县令据城以守公亟集兵饷分守洋麻港云梯关庙湾东西海岛要害倭悉歼有　诏嘉漕运侍郎郑晓镇远侯顾寰有运筹决胜功赐金绮而总督京营之命下矣先是　武庙集九边将突骑数万人聚京师号威武营　上自大将军江彬许泰副将军而十二营自如嘉靖初散边兵用武定侯郭勋帅二十余年掊克巨万中外切齿寻得谴以去而代之者成国少不更事至庚戌之变而兵出死御者不可胜数咸宁侯仇鸾奏调边军骁勇者数万人隶近畿阳言京兵杂征戍阴匿占鬻遣如故肘腋之间厕以豺虎盖人人寒心也鸾死而磔其尸正其罪代之者愈益甚至是命公总督京营戎政人人举额欢声载道谓公名将家子且所在廉平泽南洽而威北鬯矣语具元美氏兵制考中时　天子居西寿宫修秘祝祠天帝五帝太乙诸神作大光明殿及玄熙玄都诸殿玉熙及新宫而会奉天三殿及朝门又戒虏筑长城起永定七门修芦沟桥诸大繇作公时督诸军具畚锸助诸匠工　天子益怜其劳进宫保下　诏褒予数被金绮之赐时辍大官珍醴药物赐之亲宠于诸侯冠有省臣游甲者议京营诸卫兵杂各营无可稽核请以大小卫分配一卫专隶一营部复议从之矣公力陈以不可谓五军营每营妙选三千余备神枢神机两营亦选其强壮者听调倘序卫顺营而分配之无论改队伍不便秋防在迩兵与将不习强与弱混殽何以御敌乎　上可其奏而戒部臣勿轻覆诸建白乱旧章者公复条武备者八刷班军者五皆切中时宜　天子以能或谓春防急矣破敌摧锋须战将　肃皇帝拊髀咨嗟有颇牧之思焉数密谕辅臣较核熊罴士文武大臣中有能备干城卫社稷者乎对曰亡有帷幄运筹有□晓而晓老矣顾寰虽非战将练京兵善操纵京兵素骄媠操未毕而遁参将缚其人矢贯其耳一军皆哗寰抚谕乃定盖寰之得士卒心巳久王甲论寰不过陈刘地刘固好谈论人夸张躁率陈之贪暴谁能堪之此二人者必不可用也于是特命都御史李燧协理戎政佐公卒未有易公而代其任者夫以　肃皇帝之威断不测臣下凛然捄过惟恐不赡乃君相间相与谋度注意公如此其笃也此非其忠诚悃幅忧国奉公如渴饥乌能结主知而怡泰乎迨　肃皇帝主山陵　穆宗　今上相继御极凡举大事必先遣其在营府有事于郊庙必充上公往礼成必加赉陵寝坛土遣耕籍大阅亦如之间复遣行督漕旋复召谓老成人典刑不宜辞殿陛也公竟以老屡疏乞休　天子重违公意益褒予加少保奉朝请盖异数也其后二年乃卒年七十有九讣闻上震悼辍朝一日赐祭十六坛赠太保谥荣僖　敕所司营治兆域一如荣靖云荣靖公宽弘简质造次被服一于礼虽燕居非衣冠不见荣僖公端靖廉明温柔孝友寡翫好而多干畧以勋名终自襄恪至公世笃忠贞弼谐　六圣无失德无间言皆有功烈知名当世庶几哉列于方叔召虎仲山甫之林矣荣靖公所著有漕运总录二卷藏于家其它奏议数十卷荣僖奏议在漕河者十两广者再京营者十六俱明赡淹该文臣中自以不如也荣僖没而请谥时适与英国同或谓英国班首官联宜予谥礼卿执不予曰英国镇远同时物故而镇远侯一生苦节乃与索赂三千者同谥耶旌瘅之谓何执政以然英国竟不得谥独谥公朝臣益知公之姱节好修矣　论曰余宦游两都未尝肯游权贵问子云笔札犹然羞之况以唇舌餍五侯鲭乎临淮西宁宾客辐凑若将凂焉彼恂恂如鄙人口不能出辞而中心诚信于士大夫者可多得哉即衎衎缘餙儒雅终被轻媠之名回镇远侯之门德家声何其敦朴也雪坡公让爵于其弟弟虽弗嗣弟之子襄恪再传荣靖又再传荣僖而皆以其身卫社稷高流时誉歙然称之郑端简至追恨彭杨林徐四公叙名臣不及武勋也端简于荣靖稍论次其槩□荣僖未竟荣僖虽与端简相厚善盖棺在端简后胤绝辉沦名体寂篾识者悼之所建氏始博采羣书考历朝秘录授余传荣靖明及荣僖昔孟坚氏叙家传而先伯斿康乐侯述祖德而先太傅所建亦然乃所建□尊人贞白先生琅琅大节足纪也具李本宁传中余弗论论所建之所繇表扬其先德者如此云 

　　○镇远侯顾承光墓志铭（叶向高） 

　　叶向高 
　　镇远侯顾公有子大礼尝师事余于成均廸训惟谨余以世禄由礼重之顾公既没大礼当嗣侯将以某年月日塟公于都东门外十八里之新阡泣请于余先生若怜不孝孤敢以先人□志若铭请余不能辞按状公讳承光字思谦别号仰葵公世祖成自楚湘潭占籍江都历事　高皇帝　文皇帝有大功劳封镇远侯赠夏国公谥武毅语具国史中武毅生赠侯统统生侯兴祖兴祖三传至侯溥溥生太傅荣靖公仕隆荣靖生少保荣僖公寰及赠侯宇宇娶宜兴徐氏太傅文靖公曾孙女生公公少即荣僖所器尝镇两粤挟公与俱多用其筹策迨荣僖且老未有后意属公欲留之而赠侯以守夏国坟墓居江都荣僖没不得巳装如京师哭荣僖甚哀竟襄事无遗力复欲有所推让度不可乃嗣侯则五析遗产以四诸季父昆弟躬取一焉人皆难之侯六月　特旨简公典殿前大汉将军　赐蟒衣侍　经筵剑履上殿后改佥前军都督府事典　禁直官军禁军率虚名冒粮骄甚公核而饬之稍稍奉约束周□廵徼肃然改观累奉　命祈雨　北郊祀　历代帝王两祀　献　谷二陵一祀　长陵一祀　茂陵　赐白金文绮及他珍物有差而当祀　献　谷二陵归以冒霜雪得疾请告谢政踰岁　予假归江都视先陇且用侍卫劳给传行又踰岁还朝复请休沐时壬辰冬也自是杜门养疴不关时政惟国家庆恤大礼必力疾冠带肃拜不以谢事故废更七阅岁告终戊戌七月十九日距生嘉靖丁亥二月二十五日得年七十有二公虽嗣侯十七年而在朝之日不能半小心恭恪始终不替性孝友居父母丧三年不内寝抚弟侄及宗族皆曲尽恩意折节下士所交多海内名流尤好藏书至万余卷弱冠游郡庠卒业国雍凡七试有司不利意尚未巳晚年犹语人曰吾冯藉国恩冠蝉佩玉雍容贵显矣然使得一挂名乡荐书乃公岂以此易彼哉盖其趋向如此病中每遇宾祭必罄折尽礼昧爽必栉沐趣家人起治事临没复病疡嗣侯延医治之辄谢去安命达生所得于学问多矣元配卞夫人江都卞某女继胡夫人武进胡某女男一即大礼贰室畲氏出孙男二鸣道鸣逵孙女二十夫人畲氏初葬江都大礼将迎祔公穴史氏曰世病世冑谓纨袴习耳顾公起诸生乍贵津津故业不欲以彻侯轻一第此宁有汰心者哉余在成均尝语嗣侯忠孝大义母以七尺躯空糜豢养嗣侯唯唯以今征公如此微余言公庭训弘远矣　铭曰绵绵河山来自荆楚江都始基国牙距卓彼武毅天挺雄姿草昧是力奕世勋施七叶荣僖厥胤弗续公自江都来缵其玉簪笏趋跄有美公行禁旅弗肃乃抗戎章国有大祀惟公遏蹶霜露园陵骏奔对越　帝用嘉只锡赉骈蕃公拜稽首母忘渥恩二立溘侵逍遥以听羇绁弗婴考终无慢周原郁纡斧如防如惟公之□云鬼白鬼乐胥 

　　○永康侯追封蔡国公谥忠烈徐忠神道铭（杨士奇） 

　　杨士奇 
　　公讳忠字仲达姓徐氏世家庐州□合淝父讳用元季守宣城我　太祖皇帝兵至宣率众归附命仍其职遂从征讨以功实授管军百户从守南昌进武畧将军河南卫副千户洪武壬戍自陈老疾命公代之丁卯从征北虏至哈剌哈之地还城大宁无几调大宁备御戊辰从征金山之虏之边患者屡战败之获其马牛辎重赐白金钞币庚午运兵饟数十万斛赴温口遂从征乃儿不花大败虏众俘获其人口万余总兵遣公护送入关公悉心抚恤俘者如归升济阳卫世袭指挥佥事乙亥城怀安万全丙子率兵从征北虏至驴驹河而还丁丑往填开平己卯　太宗皇帝举靖难之师公首从义旗克密云克雄县真定取永平克大宁还战郑村埧取广昌蓟州战白沟河皆奇功进攻济南克沧州大战东昌及夹河攻彰德破西水寨克东阿东平汶上大战灵壁遂从渡淮及江至京公临战奋勇百夫莫当出入敌阵率在众先白沟之战敢挥刃斮公两指未姝公自断指掷地裂衣帛褁创仍奋进戮其驭士卒抚恤诚至人人归心而号令严明所过无扰　上行师恒饬诸将毋妄杀曰吾奉天吊民厉民违天何望有济公承命颛颛惟执兵迎拒者不容而诱谕招徕绥抚降附多效力焉其以功进官自指挥同知历都指挥佥事授奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世袭赐诰券追封曾祖六二祖七九及考皆永康侯曾祖妣陶祖妣王妣张皆永康侯夫人永乐己丑曁癸巳　车驾廵狩北京　仁宗皇帝监国　上以公敦厚老成留之南京兵政一以任公公小心寅畏清静简易上下咸宜之一日夙兴盥栉衣冠坐都督府得风疾遽卒癸巳八月二十四日也　上在北京闻讣震悼辍视朝一日遣官赐祭给赙命有司治丧葬追封蔡国公谥忠烈并加封其三代考皆蔡国公妣皆蔡国夫人配亦蔡国夫人　仁宗皇帝在东宫遣祭赉赐甚厚公沉毅质恪有孝行旦暮出入必先诣家庙事继母敬爱兼至小有训责必跪受虽贵不变所得　上赐必谨视之约巳守法未尝有过接人恭谦和气满容语简而诚洞见底里春秋五十有二而卒卒之岁十一月二十七日葬江宁县安德乡长冈之原 

　　○隆平侯张信傅 

　　张信临准人父兴开国功永宁指挥佥事信□官紫江草塘功升都指挥佥事洪武三十一年建□□即位疑北平大臣荐信有谋勇名调北平都司受密敕令与谢贵张昺合力尽缚藩府人信日夕忧潜母怪而问之信跪对曰儿统兵边阃焉能无忧母曰汝非此忧其语我故信屏左右对曰密旨欲得亲王奈何母大惊曰不可汝父每言王气在燕汝无妄祸家族信益忧惧未几敕促信益急信艴然起曰何忍巳甚至此三造燕邸　文皇辞不见乃乘妇人舆求见　文皇召入拜　文皇床下时　文皇称风病不能言久矣信顿首曰殿下无恙即有恙当急谕臣　文皇曰余诚病且困待死尔信复曰殿下不以情语臣朝廷密敕信执殿下殿下意果无他幸从臣归命京师即有意宜告臣　文皇见信称臣又意甚诚恻□下告□□谋立召姚广孝朱能张玉定计夺九门信遂从□□□□大宁□郑材霸还军攻九门营西克大同转战夹河藁城渡淮破盛庸兵入金川门升都督佥事建文四年封隆平侯食禄一千石与券世伯　文皇时时呼信恩张凡召太子北京察藩王动静诸密要事皆命信永乐二十年征胡功加少师洪熙元年与世侯券支两俸子镛自立功指挥佥事先卒镛子淳嗣官正统七年信卒赠郧国公谥襄僖淳以指挥佥事嗣侯卒子辐嗣侯无子弟佑嗣侯卒无子弟禄与胥争嗣下法司理正德三年禄嗣侯卒子玮优给十二年嗣侯卒无嗣侄桐嗣侯卒子炳嗣侯 

　　○丰城侯李彬传（倪谦） 

　　倪谦 
　　茂国刚毅公讳彬字质文姓李氏凤阳定远人曾祖福祖荣昭世笃德谊乡善士父信有材略勇锐绝人从　太祖皇帝起淮甸平定天下积功至明威将军济州卫指挥佥事洪武己巳以老谢事公代之时年二十九磊落有大志辛未率所部兵从颕国公征北虏历朵颜鸦山追袭虏酋阿札失里至洮儿河身先士卒多所擒获复历黑岭寒山磨镰海子及黑松林熊皮山追袭虏酉兀剌罕禽获有加　太宗皇帝居潜闻其骁雄召见与语奇之遂隆眷注明年遣巡视宣府沿边诸城起信辽东都司都指挥使癸酉遣相度宣府城基明年率兵筑之并筑德胜口城乙亥又筑万全保安城明年征哨泥河营黑松林至哈剌还驻兵广昌己卯靖难兵举公前锋首率兵攻克蓟州遵化进指挥同知继攻克雄县漠州进都指挥佥事巳而战定拔永平丁大宁刬坝上取广昌明年鏖白沟攻济南累树奇勋进都指挥同知其冬破沧州明年斫敌单桥击众藁城追夺顺德略地定州勋绩愈懋进五军都督佥事各战杨村中伤上亟遣医疗治赐药物俾还北平公不自馁愿力疾随军自効　上嘉其忠勇谕之曰卿其暂辍戎事之劳归辅世子居守壬午　上渡江正位宸极命护中宫至京念其劳绩居多癸未永乐改元定功行赏封奉天靖难推诚宣力武臣特进荣禄大夫柱国同知右军都督府事丰城侯食禄一千石子孙世世承袭锡以诰券追封其三代自曾祖至父皆丰城侯曾祖母湛祖母王母张妻周皆封侯夫人由是倚任益至甲申夏镇守江西秋召还明年送赵王赴北京还往捕皂君山寇丙戌南征交址　命充左参将有白金文绮之赐率师入境水陆夹攻直捣贼巢禽获魁党俘献于朝悉平其地戊子凯还加禄米五百石寻命剿平东海倭寇明年总督操江寻往长河禽贼李法良械京庚寅剿捕福建海寇频年国垦菑除害耘锄海内不避险艰未尝少息　上深嘉奖锡予稠迭一时将臣无与匹壬辰佩征虏前将军印　命充总兵官镇守甘肃有白金文绮宝镪之赐至镇振扬威武边尘清肃甲午召还扈跸北征胡虏明年镇守陕西丙申召还扈跸还京寻佩征夷将军印　命充总兵官镇守交址在镇七年远人畏威怀德莫不帖大境宇宁谥壬寅年六十二卒于位交人市之罢相向号哭如丧所亲讣闻　上震悼辍一日视朝厚加赙赠勑有司归其丧遣官谕祭赐葬宛平县西安里之原追封茂国公谥刚毅加封三代祖考皆如公爵妣皆公夫人子贤嗣封贤卒孙勇嗣太史曰天开一代之祥必于兴王之地笃生豪杰龙腾云蓊出佐景运共成王业若汉祖开基萧曹陵勃皆由丰沛以从光武中兴邓贾吴岑皆自南阳而附策功锡爵为时虎臣非无意也我　圣祖提三尺起淮甸一时从龙而兴者大抵皆濠梁之杰也积功累勋率阶小隶化公侯尚何异于古乎今观茂国之父奋迹濠梁既以勇略从定天下致位阃帅而公继之复从义旗清内难丰功伟烈卓冠当时卒致生拜侯封殁进公爵大国荣名上及三世非天实生之以兴王之佐而何视汉丰沛南阳之豪不足多也公人仪状奇伟襟度弘□深沈果敢端静有谋忠诚以事　上恩信以服下小心畏慎有功不伐有劳不矜用能深荷主知信用□笃凡有大事辄以属公咸克有济信一代之名将矣公谢世巳久子贤孙勇世爵相承一德惟肖皆典兵柄有声于时流庆之长于斯可见矣公之勋伐具载国史然世之人或未之知也故着之以补家乘之缺云 

　　○丰城侯熙李墓志铭（王叔果） 

　　王叔果
  </div>
  <div class="pagination">
   <a href="国朝献征录_page15.html">
    上一页
   </a>
   <span>
    ...
   </span>
   <a href="国朝献征录_page11.html">
    11
   </a>
   <a href="国朝献征录_page12.html">
    12
   </a>
   <a href="国朝献征录_page13.html">
    13
   </a>
   <a href="国朝献征录_page14.html">
    14
   </a>
   <a href="国朝献征录_page15.html">
    15
   </a>
   <span class="current-page">
    16
   </span>
   <a href="国朝献征录_page17.html">
    17
   </a>
   <a href="国朝献征录_page18.html">
    18
   </a>
   <a href="国朝献征录_page19.html">
    19
   </a>
   <a href="国朝献征录_page20.html">
    20
   </a>
   <a href="国朝献征录_page21.html">
    21
   </a>
   <span>
    ...
   </span>
   <a href="国朝献征录_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
