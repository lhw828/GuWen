<!DOCTYPE html>
<html>
<head>
    <meta charset="UTF-8">
    <title>明实录神宗实录 - 第 262 页/共 367 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录神宗实录 - 第 262 页/共 367 页</h1>
    <div class="content">　　○准山东抚按奏以济南府知府文球为济南兵巡道副使调登州府知府俞维宇于济南府
　　○应天巡抚周孔教＜锍-釒＞据华亭县知县熊剑化揭称该县岁徵折银二十余万粮重输苦多难满之分数每遇考成必藉虚报虚报者用以救急于目前徐且补输于后日而不虞其官之辄以事去也署者第受成事安问以前之典守署更一署令更一令计无复之不得不袭其套而为虚焉民亦以为是固然耳远不及稽自万历二十四年至三十一年共计虚报布折等银九万三千六百三十六两八钱五分在库候解云在库则恩赦所不宥云候解则缓急惟所取此时若不揭明将来作何推诿又据青浦县知县金玉节揭称本县到任后即将屡年一应钱粮通核完欠实在数目查得二十四年起至三十一年止虚报京库钱粮三万三千有奇本职任内除徵补外尚欠银三万七百七十六两七分零见今国储告匮计部焦劳使三吴郡县皆如此则军国之需祗为纸上空言上下相朦何所底止乞下户部覆议容臣会同按臣智行两道清查华青二县见开虚报之数及通查各州县但有已经报部实未完纳者傥系侵匿等弊经手官吏人等各照律例尽法究处若果民欠令其设法带徵务期完足苐三吴赋重百姓烦苦见年钱粮尚不及额历年带徵安能及期伏乞  皇上俯赐一分之宽许令渐次完纳至于势豪大户恃顽不纳容臣引例治罪其虚报各官俟臣细加查核分别议处下户部覆议剑化等准与纪录经承员役严查处治
　　○河道总督曹时聘言自苏庄一决全河北注者三年矣初沉丰沛继沼单鱼陈灿之塞不成南阳之堤尽坏今且上灌金济旁侵运道其势盖岌岌也臣受事未几亲诣曹单等处上视王家口新筑之坝下视朱旺口北溃之流相度地形体察水势咨询于沿河故老以求所谓挽河之策因知河之大可忧者三而机之不可失者二何也水性就下惟下有所归斯上无所溢惟下之往也顺而且驶斯上之来也过而不留今河决行堤泛滥平地之上昭阳日垫下流日淤水之出李家口者日渐微缓势不得不退而上溢溢于南则孙家渡野鸡冈皆入淮之故道毋谓蒙墙已塞而无虞于  陵溢于北则芝麻庄荆隆口皆张秋之故道毋谓泇役已成而无虞于运且南之夏商北之曹濮其地益卑其祸益烈其挽回益不易毋谓灾止鱼济等处而无虞于民此三者睹指知归杞忧方大河之不得不治也明甚矧及是时而治之又有可乘之机乎自王家口以达朱旺口新导之河依然在也因而＜锍-釒＞通下流以出小浮桥所费有限非复昔比从此三百里长河上下条畅可冀久安机之可乘者一自徐州而下清黄并行沙随水刷河底日深河崖日峻此亦数十年所未有也因而导水归徐容受有地昔年议挑之费皆在可省机之可乘者二盖以水为师因势利导惟此时为然万一坐失事机忽而不治或治而仍量挑以徼天幸至于前功尽弃后患相寻其劳费可胜悔哉今司道各官殚心竭虑熟思审处谓河之中路有南北二股北股出浊河再＜锍-釒＞再壅往事可镜惟南股出小浮桥地形卑下其势甚顺度长三万一千四百丈有零议开口阔四十丈以至二十丈不等深皆一丈五尺共该土方四百六十九万五千有零用夫六万名自下而上约四百日可完水出小浮桥徐城适当其冲议于义安山建滚水坝以分其流复用石砌护城堤以垂永赖庶几其为完策乎惟是前项土方工价及堤坝工程估该银八十万两及查河道钱粮则马价漕粮支销已尽库金仓谷搜括已穷且江北河南山东三省直者概有天灾之苦概有无艺之征物力匮绌公储虚耗臣等祗奉  宸纶集思广益既不敢蹈前车之辙又不能为无米之炊惟有仰乞  圣恩多方处给或在工部或在别部约凑六十万再留附近漕粮四十万石共足八十万之数听臣等于今岁九月间严催东兖开归淮徐等处本折漕粮先解工所募夫支用其余银两陆续起解定限岁里通完盖南阳水势日异而月不同入伏以来黄流旁溢淤淀漕渠者六七尺不等金乡护堤又为鱼台之续逾此而北直灌张秋失今不治来岁新运即有泇河通而自夏镇以至安山岂能无翼而渡耶＜锍-釒＞留中
　　○江西巡按徐元正言三十二年七月内该礼部题奉  圣旨提学官职司考较载在敕书岁周一次原无类考之规自行类考而士风躁竞孤寒淹滞率繇于此便行与各省直务遵屡旨勿得自为偷安之计年终仍开报该部以凭分别铨叙其有资俸该升而考未周遍者不妨加衔再任吏部知道钦此臣自诸生时目击时事尝谓朝廷风宪之臣于治乱最有关系无如督学使者盖治乱系乎纲纪彼蚩蚩之氓氓文纲者有之若倡众而生乱尚不易也惟诸生借名学较最易动而难制钤束稍疏乱是用滋及奉命巡历西江瓜期已及见此中士习与他省直异盖西江土瘠人贫而无一人不读书者多则自相厌薄一厕子衿沦为□□□□□渠有志者固不乏人而呼群引类规利干纪者亦自不少近年以来一切以挟持官长为业小大之讼多以庠衿列名亦多以庠衿为证稍不如意辄率数十人争于府县之庭争之不得辄刊数十款揭于藩臬之堂凡此皆繇考较之庭故平时则束经书为枕藉遇试则以嘱托为捷径躁竞淹滞诚有如  明旨所云者奉旨之后臣及监司守令无不举手加额谓士风自此可正乃提学一官自钱灌升任后屡蒙部推俱未奉旨西江士子几九十学不啻数万计儒童之多又不啻十数万计及今旨下履任亦必至秋杪去丙闱才三季耳加以颁约考贡途路往来不过得半岁之日而欲将如许生儒人人字比而句栉之虽十行俱下知其有所不能臣窃为学臣忧后剌也部＜锍-釒＞原恳将提学官预早迁除俾从容较阅不得已时迫为词今时且迫矣而未奉简书臣窃为部臣忧诺责也  明旨森严皎如日星明谓敕无类考之规而乃不与之以通考之日顾欲年终报部分别铨叙臣窃为  皇上忧慢令也如此而欲杜躁竞拔淹滞使风俗正于下而纪纲维于上亦难矣奏入  上以属吏部
　　○甲辰升协守孤山副总兵杜松署都督佥事挂印充总兵官镇守延绥等处地方
　　○以夷酋五路台吉悔罪认罚赏顺义王忠顺夫人各银三十两大红纻丝四表里素囊台吉银十五两纻丝二表里
　　○吏部左侍郎杨时乔三＜锍-釒＞荐举在籍致仕养病给假终养服阕以至考察诖误降黜遣戍堪以起用各官大小九卿孙丕扬等六十员杯一脉等三十三员郎署等官赵南星等五十三员方面有司等官彭应时等八十九员养病终养科道官邵庶等六员考察编简等官史钶等四员建言迁谪各官邹元标等一百五员税事逮系降黜各官冯应京等三十二员又大学士申时行等三员尚书杨巍等六员皆耆年宿望乞赐存问并加给舆夫月米参政等官郜永春等六员齿德俱高乞照恩诏例加衔示劝不报
　　○乙巳升太仆寺少卿连标为本寺卿
　　○丙午命都察院左副都御史詹沂署本院印
　　○加封彰武伯杨世阶母陈氏为太夫人
　　○升顺天府府丞乔璧星为大理寺左少卿应天府府丞徐申为本府尹
　　○升河南右布政使易登瀛为左布政使南京户部郎中吴文企为浙江宁波府知府复除原任知府沈茂荣于福建建宁府刘懋武于澂江府
　　○准广西巡抚杨芳奏参议陈惇临升江左道副使
　　○丁未祭  先师孔子命侍郎杨道宾行礼
　　○升山西参政徐榜为按察使分守冀北道从督抚按会奏也
　　○升延绥东路参将石尚文为孤山副总兵
　　○戊申秋祭  社稷命英国公张惟贤代
　　○保定巡抚孙玮续报所属地方灾伤乞赐查勘蠲缓并议留各衙门未解赃罚银两以备煮赈得旨近畿根木之地连年荒歉今又灾伤可虑之甚户部上紧看议来说
　　○己酉户部言湖广巡按御史吴楷揭称长沙府属长善二县久缺正官每县积欠钱粮自二十一年至今各几十万又浏阳县欠二十一万五千湘乡县欠十六万七千湘潭县欠八万一千宁乡县欠三万九千益阳县欠四万四千安化县欠七千三百攸县欠四万三千臣一见之不胜惊愕不知此钜万者果无名之徵艺乎抑公家之成赋乎果灾沴之亏损乎抑玩愒之稽延乎果穷民之逃累乎抑猾吏之乾没乎果先后接管俱懵然不知乎抑明知之而姑听之乎此其故不难知矣盖见任者侥幸于三年之考成不难饰文案以蒙上代庖者模棱于五日之京兆不惮稍委曲以庇前阘茸无为者展布局于才力既欲振刷而不能谲巧善宦者精神夺于窥瞷又能振刷而不欲其最下者朘削脂膏充润囊橐且阴为鼠之穴狐之窟知而不复问矣当此帑藏空竭之秋纵不能多方搜括别出他筹乃于额内成数因循亏欠一至于此则是朝廷张官置吏不能得其半臂之用徒为奸之薮盗之魁耳即一长沙郡县而天下之为长沙者可知也傥不大加惩创一湔夙弊则推诿欺隐将无底止臣即蒿目焦思日夜拮据亦何益于殿最哉得旨国家正供钱粮止有此数长沙一府如何积欠钜万京边常费从何处给经管员役好生欺玩着该抚按便指名参来仍清查的数严徵解部毋许仍前诿托还通行各省直俾各警省
　　○庚戌
　　孝康敬皇后忌辰  奉先殿行礼遣武进伯朱天爵祭  泰陵
　　○河道总督曹时聘以淮徐道副使卜汝梁挂冠长往大挑在迩亟须得人议将漕河道按察使汪可受加衔改补其漕河一道即行裁革以省靡费及可受以忧去复请以开封府知府冯盛明升补下吏部覆议从之
　　○辛亥秋分祭  夜明于  夕月坛命英国公张惟贤代
　　○南京吏科给事中陈嘉训＜锍-釒＞请亟下考选散馆候补科道亟补南京参赞机务尚书因言用人为吏部职掌今乃分举于九卿如前推吏部尚书初及督臣姚继可后及督臣李汶虽  圣明自有权衡然于会推之体亦既亵矣近见福建抚按连＜锍-釒＞自司道以迄郡佐迁转更置几遍八闽且至留及南京被察之吏虽其意在怜才独不思  祖宗之成宪不可违而士□之幸窦不可启耶不报
　　○壬子  孝慈高皇后忌辰  奉先殿行祭礼　　○苏松常镇税监刘成亦以米粮免税额数难充请乞特赐裁减  上曰前有旨米粮柴薪民生日用之需不许徵税以昭朝廷因灾救荒德意今奏四府税课六万之多米粮居半还会同抚按委令有司酌徵四万两解进应用待殿门工有次第奏请停免不许困累□民
　　○以南直隶等处矿务银两听该府州包纳角□羊进其原奏百户王遇桂回卫当差
　　○户部覆山东河南各州县未完京边钱粮知州等官詹玉铉等三十九员各照例住俸降俸降级革职有差或念地方灾疲各递减一等责令戴罪督催许之
　　○应天巡抚周孔教＜锍-釒＞议加杨舍守备袁时隆都司佥书福山把总程云守备各职衔照旧管事镇海卫千户陆韬升柘林把总因言三吴昔患倭今患盗臣为广搜奇才剑客遗弃将领各试之以事仍与之约一切殿最视获盗之多寡今后防倭防盗当为并重或获盗五名乞准倭功一级以示鼓舞下兵部覆以倭功例应世袭遽难轻议其加衔升补各官如拟诏从之
　　○癸丑  皇太子千秋令节免百官称贺
　　○准蓟辽总督蹇达咨以辽东懿路城备御李文光调蓟镇义院口守备
　　○甲寅督理漕储御史高攀技恭报粮船八千一百三十四只粮二百九十二万一千四百五十一石一斗六升三合于六月初八日尽数过洪荐举先今河臣李化龙曹时聘漕抚李三才总兵王承勋及部属官刘不息等十一员章下户部
　　○命刑部右侍郎沈应文署工部印
　　○升蓟镇松棚路游击李获阳为山海关参将保定营游击沈灿为辽东义州参将山西都司掌印李怀信为延绥中路参将江西万安守备王言为直隶庙湾游击
　　○乙卯大学士朱赓连揭请趣首辅次辅同入办事  上曰二辅屡有谕旨如何通不进阁身心何安殊非礼体卿可传谕即日入阁赞襄以副朕惓惓伫望至意
　　○南京福建道御史孙居相＜锍-釒＞论诚意伯屡奉旨免死发原籍为民严行羁管刘世延抗违严旨盘据南京收纳亡命诈骗官民擅杀人命奸夺财产妻女及雕刻假印刊刻谣词诸不法状且妄称星变遣牌赴京明犯无将乞行逮治因言南都勋戚最多见世延屡蒙宽假相与效尤有抢妓诈财如安远侯弟柳懋勣者有对奕杀人如东宁伯弟焦梦兆者有路辱大臣如忻城伯弟赵世明者有乘舆率众抢夺罪人如罢闲南京锦衣卫都指挥梅应魁者其他贪纵不简未易更仆皆闻世延之风而起者世延不惩恶党愈炽豊镐重地大可寒心  上曰刘世延屡犯国法朝廷待以不死如何全不悛改抗住南京今又遣牌赴阙意欲何为三法司便会议来说议上著南京法司严拏监候根寻原牌及本内被害人犯审实具奏定夺柳懋勣等一并勘奏不得容隐
　　○顺天府宝坻县角□羊役沈化等洗改公文侵欺起角□羊钱粮镇抚司打问得实  上谓钱粮大事巧弊丛多户部还设法稽查严加磨对及户部覆议请行各抚按官着实振刷以清弊源从之
　　○丁巳广东惠潮兵巡道右参政朱东光被盗失印逾月获之井中而篆文舛错系属伪造总督戴燿据实奏闻并议东光调用及请铸给新印下部院覆议从之东光寻调贵州分守新镇道
　　○戊午大学士沈一贯沈鲤以  万寿圣节及辅臣赓奉旨宣示勉力谢恩入阁办事寻复引疾在告
　　○赐通湾税监张烨改建石桥名通运桥庙额与做福德
　　○贵州巡按金忠士奏乡官原任通判王显节通夷杀虏并守备官马一龙等通行提问下该部覆议从之
　　○己未  万寿圣节  上不御殿免称贺百官照例于午门前行礼辅臣沈一贯沈鲤朱赓诣仁德门叩头赐上尊珍馔
　　○赐百官节钱钞锭
　　○命隆平侯张炳恭顺侯吴汝胤武安侯郑惟孝定西侯蒋建元镇远侯顾大礼南和伯方＜火节＞忻城伯赵世新宣城伯卫应爵彭城伯张守忠分祭诸陵惠安伯张元善祭  恭仁康定景皇帝
　　○盗窃大明左门兽环命缉事衙门访拏务在得获总甲孔江等下法司鞫问
　　○辛酉朝鲜国贺  万寿圣节陪臣禹俊民等三十员贺
　　千秋令节陪臣李馨郁等十八员命侍郎李廷机待
　　○壬戌大学士沈一贯等奏乞省发吏部都察院升官题差诸＜锍-釒＞
　　上嘉其忠爱恳切但因各官不务举贤尽职惟图要誉沽名详览可否故尔迟迟命候旨行
　　○癸亥工科右给事中宋一韩以漕渠淤淀极论旧河臣李化龙开泇之误因言曹时聘意主大挑庶几近之乃责效于四百日之后为计亦左且夫以募集恐难久恃乞下工部追论覆议施行不报
　　○甲子  宪宗纯皇帝忌辰  奉先殿行礼遣宁晋伯刘天锡祭  茂陵
　　○是日祭  历代帝王命泰宁侯陈良弼行礼
　　○丑时  皇第十女生
　　○乙丑以巡捕提督陈汝忠后军都督府佥事管事
　　○解官唐守身携其弟守家人太仓银库于开鞘时每鞘取零银一封怀之为主事张联奎搜获共重二十一两尚书赵世卿据实奏闻下法司拟如律联奎与纪录
　　○丁卯夜客星不见自三十二年九月客星见尾分一更时出西南方随天西转至十月夕伏不见十一月五更时出东南方今年二月其光渐暗至是乃灭
　　○戊辰南京吏科给事中陈嘉训等福建道御史孙居相等各＜锍-釒＞请矜宥刘元珍庞时雍并宽台省诸臣之罚不报
　　○吏部言南北台省缺人至极固今年三月蒙允臣部之请行取内外诸臣拟授两京部寺者百三十余人伏乞俯容臣等会同都察院精加遴选务得忠诚练达者＜锍-釒＞名上请以俟简用其喜浮薄之流不得滥与仍将候补散馆科道诸臣即刻除授原拟衙门以济目前不报
　　○直隶巡按乔应甲奏臣以亲老身病再＜锍-釒＞乞休杜门候旨见外推科臣钟兆斗参左都御史温纯波及吏部内云徒取奸党不下之＜锍-釒＞朦胧混覆是以往事芥蒂而剌臣也臣去年三＜锍-釒＞一＜锍-釒＞曾下不下而科何以抄部何所据乃兆斗以奉旨之＜锍-釒＞为未下且以党字加人为一网打尽之计也兆斗之＜锍-釒＞皆钱梦皋为之激发而梦皋之得罪公论为其以妖书诬礼部侍郎郭正域及次辅沈鲤说者谓阿附一贯杀人媚人当  皇上震怒之日非  九庙神灵默为转移而听梦皋之言杀忠直之臣长安堕泪不知几千万斛梦皋误已误人不知流祸何极岂止贻羞青史已哉乃兆斗与梦皋同恶相济今日参温纯明日参杨时乔致使南北大僚告病乞休人人解体此两人考察外转之根也举而加臣不亦冤乎恳乞敕下部院查臣一有贪暴之事即重处以为不职之戒不然亦乞早赐休致或径行罢斥庶臣得遂生还而嫉臣者不终于侧目矣＜锍-釒＞留中
　　○己巳刑部＜锍-釒＞请钦定朝审日期得旨今岁各省直都暂免行刑俱著牢固监候
　　○崇隆等六寺喇麻番僧共卜尖昝等三十名贡献方物马匹与宴赏如例
　　○户部覆南京户部议各省直应解南粮通准改折一年以后仍解本色从之
　　○准礼部议调精膳司主事李瑾于祠祭司提督太医院药库将各省直拖欠药味折色银两勒限严催解进应用其进过内殿品味数目季终造册进览
　　○兵部覆宣大督抚议张家口守备李楠革任以顺圣西城守备任自谦调补从之
　　○庚午大学士沈一贯自去岁冬以亲茔圯坏乞假归省  上特遣其子尚宝丞泰鸿代往至是竣事回京具＜锍-釒＞陈谢  上优诏褒答之
　　○吏部以推升未下请改大选日期有旨着明日行
　　○辛未大选进士吴汝显等以下共四百二十二员
　　○大学士沈鲤复引疾乞罢  上谓入直未久何得遽称难支宜详思屡旨眷留之意即出赞襄慎毋再陈
　　○浙江总兵官李承勋因言乞罢下兵部覆议着照旧供职
　　○予原任礼部尚书范谦妻杨氏祭一坛开圹合葬大同巡抚张悌母朱氏祭一坛
　　○总督宣大山西兵部右侍郎兼右佥都御史梅国桢卒国桢湖广麻城人万历癸未进士知固安县事选授河南道御史丁忧复除浙江道巡视光禄壬辰宁夏戍卒叛奉敕监军以功升太仆寺少卿寻升右佥都御史巡抚大同加右副都升兵部右侍郎总督宣大以忧去至是卒国桢性慷慨有远略监军时首戒擅杀所全活者百千人及为督抚诸虏尤畏服之讣闻赠右都御史予祭葬如例仍加祭一坛
　　○本月初四日戍时直隶扬州府泰州天鸣有声如潮而怒起自南方转东而下更余乃息数日不止时镇江宜兴等处亦同时鸣而镇江西南华山开裂阔二三尺巡按御史黄吉士江防御史李云鹄各＜锍-釒＞奏闻并请点用南京兵部尚书与两江道府诸臣及亟补南台御史一二员以便交代管事不报
　明神宗显皇帝实录卷之四百一十三
　　万历三十三年九月壬申朔礼部进三十四年祀册  上不御殿命侍郎李廷机捧进
　　○赏已故司礼监太监田义新钞三千贯祭三坛工部给与棺木造坟安葬享堂碑亭如例
　　○户部覆狭西布政司咨韩世子择葬民地夏税秋粮照例豁免从之
　　○兵部覆贵州巡抚郭子章奏裁兴隆参将新推参将萧孟京听候别用清镇守备移驻偏桥卫兼管兴隆都清守备移驻杨老站适中巡历并汰革新兵建置公署悉如所议孟京寻补广东潮州参将
　　○准福建巡抚徐学聚议升标下中军王佐为小埕水塞把总　　○升遵化右车营游击高应节为五军七营参将
　　○起补原任参将王洪为蓟镇松棚路游击
　　○癸酉给赐狭西鹞子坪等族进贡番人盔列等三十一名各叚绢银钞如例
　　○两广总督戴燿奏辞加俸不许
　　○甲戌户部覆直隶巡按沈时来条议均漕粮一款极于永平镇军民有禆但欲从海运转输事干重大俟督抚详议妥当另行题覆其裁加粮一款谓保定标骑等五营军士支粮八斗其来已久近以戍守之劳加给一斗意非不善而所加之粮即派于所屯之地每亩骤加一分四厘有奇军实未见其利而先受其害也依拟将保茂紫荆七卫所屯粮照旧办纳其新加饷银除豁免徵食粮军士仍止支给八斗盖与其拂军之愿而以益者为累孰若从军之愿而以减者为恩也其兑军饷一款谓易镇所辖两关六营军士所仰给度支者二十余万金解运车脚之费不知凡几乃保定府岁解太仓及昌平宣府银两数亦称是而解运车脚之费亦如之欲扣数兑解以省劳费其理甚正然昌平宣府两镇额饷各有款项似难更移合将解京银两准相抵兑其昌平宣府银两仍旧解纳为便至易井二镇事同一体查井陉镇每年部发主兵银五万四千两而真定府有应解太仓银两亦应于内扣抵合行各该道府自三十三年为始保定府将额解京仓税粮马草等银三万三千八百三十九两零解发易州镇抵兑军饷不足之数仍于太仓补发其昌平宣府应解银三万六千五百二十九两五钱连脚价仍旧解运二镇真定府将额解京仓夏税秋粮银五万八千三百一十八两七钱零于内留五万四千两径解井陉镇抵作兵饷其余照旧差官解京又该督抚咨查真定府扣兑银两每两原编摃解六厘该银三百三十三两四钱二分每两明加五厘该银二百七十七两八钱五分又额派芝麻奉文每石扣银九钱五分共扣银七百七十九两三项通共一千三百九十两二钱七分议欲收贮府库以备井陉镇给放闰月军饷之用及查三十年内本部题准以后各边闰饷俱于支剩交官羡余等项抵效惟是该镇额饷不多恐还官等项不足支用合于指解等项量支补给积有剩余仍行报部至于保定府解抵易州镇脚价各属相离三百里者每百两给银三钱二百里者每百两给银二钱其余邻近州县照地里计筭量给通俟完日扣筭余剩之数差官解部助边诏悉从之
　　○乙亥
　　孝恭章皇后忌辰命平江伯陈启嗣祭  景陵
　　○大学士沈一贯复请给假省墓  上曰卿前以脩墓为请朕曲体卿意特遣卿子泰鸿代往足慰孝思何乃又有此奏可即出赞理勿负朕眷倚之意
　　○敕御史余懋衡往狭西曾舜渔往广西各巡按
　　○吏部左侍郎杨时乔复引疾乞罢不报
　　○丙子录闽省防汛官兵擒斩倭贼功次故巡抚朱运昌行礼部追恤总兵官朱文达副总兵施德政原任右布政加太常寺卿致仕徐应奎丁忧右参政俞士章听调副使朱汝器同知杨一桂原任知府升副使程达各赏银十两达仍行吏部纪录把总沈有容龚守忠各赏银六两仍附簿纪录
　　○准简讨郑以伟患病回籍调理
　　○准总督戴燿奏标下坐营许大用升广西都司佥书　　○丁丑以原任四川总兵官林桐提督京城内外巡捕
　　○予右中允陈懿典给假迁葬
　　○南京翰林院掌院事右谕德杨继礼以患病乞罢继礼学行著闻因赴任患病在籍候旨寻卒士论惜之
　　○戊寅大学士沈一贯等三＜锍-釒＞催请  东宫讲读日期  上曰今岁自春至秋寒热不调念  皇太子气质清弱以此暂免出讲还候旨行
　　○工部以浙直抚按＜锍-釒＞奏水旱频仍物力耗竭旧欠叚价已数十万今奉传造又复不赀乞从本部前＜锍-釒＞准令补织旧欠一万余疋其余新增暂赐停免或量减十之三四仍每年定解一运所用钱粮查照旧例户四工六出办  上谓进赐所需必不可缺前已有旨还着设处遵行
　　○狭西巡抚顾其志以织造工料匮诎奏乞减免得旨羊绒袍服连年搜括钱粮有费区处朕岂不悯恻但供用难缺先已减过还着照数办进该部设处工料与他
　　○南京浙江道御史朱吾弼言  万寿圣节南京文武百官齐赴礼部衙门呼嵩拜祝臣侍班紏仪乃南京兵部右侍郎臧惟一甫一跪拜遂伏地不能起律以失仪法惟止于罚治念及戎务义当责之养高惟一亦认罪乞罢下吏部覆议特准回籍调理
　　○己卯刑部尚书董裕以老病阽危连章乞罢不报
　　○内官监奏脩理  显陵工完在事效劳各官工部郎中朱家法等乞行叙录章下所司
　　○庚辰兵部都察院会覆四川巡按李时华会审过播酋杨应龙余党杨守隆等七十九名口处斩发边远安置释放变卖纳价各有差依拟
　　○兵部又覆贵州巡按金忠士勘过原任守备杨惟中叶明远一则遇寇先逃一则临阵退缩厥罪惟均拟斩不枉但惟中之失龙泉也无兵可恃无城可守当逆龙猖獗之日仅仅以千百之卒欲其当数万之虏不格明矣明远之失河渡也大兵在谢崇爵重权亦在谢崇爵彼以白衣之身当主将奔溃之后欲其御方张之敌也必无幸矣况惟中后有破囤之功明远前有夺关之勚在昔兴兵征播之时固当按法以肃军中之令在今平播奏功之后尤当减死以示法外之仁改拟边戍诚法之平也土舍安其位牛酒相迎乃是缓兵之迂计士民代愬具见盖棺之公评应从抚臣郭子章前议改土为流录其子一人为土主簿薄诛其饷逆之罪不斩其先世之泽者也诏从之
　　○辛巳以霜降节命隆平侯张炳保定侯梁世勋怀宁侯孙承荫丰城侯李承祚遂安伯陈伟武进伯朱天爵南和伯方＜火节＞彭城伯张守忠新宁伯谭＜棥心＞勋分祭  诸陵惠安伯张元善祭  恭仁康定景皇帝都督同知杜惟忠祭  哀冲  庄敬二太子各陵坟
</div>
    <div class="pagination">
<a href="明实录神宗实录_page261.html">上一页</a><span>...</span><a href="明实录神宗实录_page257.html">257</a><a href="明实录神宗实录_page258.html">258</a><a href="明实录神宗实录_page259.html">259</a><a href="明实录神宗实录_page260.html">260</a><a href="明实录神宗实录_page261.html">261</a><span class="current-page">262</span><a href="明实录神宗实录_page263.html">263</a><a href="明实录神宗实录_page264.html">264</a><a href="明实录神宗实录_page265.html">265</a><a href="明实录神宗实录_page266.html">266</a><a href="明实录神宗实录_page267.html">267</a><span>...</span><a href="明实录神宗实录_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
