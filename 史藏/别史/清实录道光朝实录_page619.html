<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 619 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 619 页/共 848 页</h1>
    <div class="content">
○又谕、德全等奏、查明越境夷人。现尚不能启程一摺。哈密北山土葫芦卡伦。有俄罗斯夷人逃难越入。经该大臣等按名抚恤。谕令折回本国。据该夷诉称天寒雪大。山路难行。恳俟明春起身折回等语。著该大臣等妥为安置。并严密防范。毋使滋扰。一俟春融雪释迅即派兵护送出境。令其归国并著沿途一体护送。勿任逗留。　　

○又谕、德全等奏商民因讨欠债。牵涉回目检拾饷鞘一摺。此案肃州解官王顺、遗失饷鞘。曾降旨交瑚松额查讯。兹据德全等奏、据哈密郡王报称、有商民周思敬、向回子计债。说起遗失饷银。系该回城当差头目哎提八海等拾去等语。所有案内之回子二等家占哎提八海、分得卜硕库乌宗毛拉、商民周思敬、小回子呢牙子乎里合甲你牙斯、阿子、合甲业在尔等。著瑚松额督同臬司程德润、亲提人证。归案审讯。务期水落石出。以成信谳。寻奏、哎提八海等、讯无夥窃饷银情事。应即省释。周思敬、呢牙子乎里等、以揣度之词。互相传播。尚非有心诬陷。拟杖八十枷号一月。解官王顺、疏于防范。业经革职。应毋庸议。革职留任哈密通判讷恩登额、如限满无获。即行革任饷银著落地方文职及解委各员分赔。兵役问拟徒杖。下部议。从之。　　

○谕军机大臣等、据御史石景芬奏、剿办＜?口英＞夷机宜一摺。前据琦善奏、＜?口英＞夷自浙回粤情词傲慢已降旨令沿海各省。严密防范。并将得力将弁。应用枪炮。豫为筹备。兹又据该御史奏请合江浙两省兵力。乘其骄惰。出其不意机会可乘。时不可失等语。逆夷包藏祸心。占据定海。江浙沿海隘口。必应慎密备防。著伊里布、裕谦、按照摺内所指各海口。悉心筹画何处必须防守。何处可以进剿先事豫筹。密为布置。并遴选将弁。准备枪炮。一俟广东咨照实在情形。即行相机堵剿。兵贵神速。计必万全。务须一鼓作气。聚而歼旃。傥事前不知筹度。临时坐失机宜。朕惟伊里布、裕谦、是问。恐不能当此重咎也。石景芬原摺。著钞给阅看。将此由四百里各谕令知之。　　

○以吏部右侍郎恩桂、兼正黄旗汉军都统。　　

○命署陕甘总督瑚松额、拨银五万八千两有奇。解赴伊犁。备道光二十一年闰三月经费。　　

○丁卯。谕内阁、吏部奏请考试中书。据称内阁汉中书、在部候补者。祇有一人。请仿照国子监学正学录之例。于进士举人内考试录用等语。著照所议。传令应考之人。赴部报名奏请简派大臣。考试拟取。覆试后带领引见候旨录用。　　

○又谕、御史董瀛山奏、请查拏硝磺出境一摺。据称广东奸商。到湖北施南府贸易。即收买线麻。缠束作团。内藏硝磺。暗号黄羊子。有开设栈房之钟广举、钟天举、二人串通为奸。或载至夔关宜关入江。历江西安徽江苏。直达海口。又施南府差役赍文。往往盛以竹篓。上插红旗。暗带硫磺等语。硝磺出洋。例禁綦严。若如该御史所奏。经过各关。或因线麻无税。不事稽查。或因假托赍文。亦不究诘。殊非慎重稽察之道。著湖广总督、湖北巡抚严行查禁。如有前项情弊。照例惩办。并著经过各关。认真查察毋许偷漏。其地方文武各员失察处分。应如何酌定之处。著吏兵二部议奏。　　

○谕军机大臣等、寄谕钦差刑部左侍郎麟魁、有人奏、江西拏获旗钱会匪。衣镶红蓝洋呢。实有通夷暗号。请严饬剿除一摺。匪徒聚众结会。贩卖烟土。已属大干例禁。若如所奏。竟有以洋呢为号。暗通夷匪。约为内应情事。尤当严拏惩办。以戢奸萌。著该侍郎于查办湖广各案完竣后。即行驰赴江西会同学政成观宣、将摺内所指各情节。逐一严密访查。务得确情。据实具奏。原摺著钞给阅看。将此谕令知之。　　

○以服阕按察使李钧、为贵州按察使。　　

○添设山海关满洲营炮车十五分。从副都统扎拉芬泰请也。　　

○戊辰。谕军机大臣等、本日据伊里布奏、接准广东来信。相机筹办一摺。又另片奏、现在密加守御等语。览奏均悉。该夷目懿律。形踪诡秘夷船来往无定。该大臣既探明夷船自粤回浙后。情形与前不同。并将船内炮械运岸排列。是该夷因在粤所求无厌。不能遂其所欲。故为此挟制伎俩灼然可见。该大臣将前拟撤退、尚未起程各兵。仍留浙省。所见甚是。如该夷并无滋扰情事。仍著严密防范。勿任窥伺。傥接到广东知会。该夷业已猖獗。必须用兵。著遵前旨。迅即督令将弁。分路进剿。如该夷在浙。业已蠢动滋扰各要隘。亦著统兵并力会剿。毋稍迁延。伊里布驻浙数月。谅于进兵路径。及何处可以战守。一切情形。均已熟悉。所需枪炮船只。自必豫为储备。著仍遵前旨熟筹妥办。勿令坐失机宜。是为至要至懿律是否潜回浙省。亦须探访的确具奏。将此由四百里谕令知之。　　

○又谕、本日已降旨将祝廷彪休致。余步云调补浙江提督矣。祝廷彪年已七十有五。调遣难期得力。交卸后著即饬令回籍。前有旨令余步云回闽。现已调任。著即接印任事。并饬令认真操练兵弁。准备攻剿事宜。毋稍疏懈。将此谕令知之。　　

○以都察院左都御史铁麟、为察哈尔都统。吏部右侍郎恩桂为都察院左都御史。左侍郎桂轮、兼京营左翼总兵。工部左侍郎文蔚、兼正黄旗护军统领。内阁学士绵性、兼镶红旗护军统领。　　

○浙江提督祝廷彪、年老休致。调福建提督余步云、为浙江提督。以云南昭通镇总兵官普陀保、为福建提督。广西梧州协副将王一凤、为昭通镇总兵官。　　

○命乌什办事大臣成凯、来京。以伊犁参赞大臣富兴阿、为乌什办事大臣。赏察哈尔都统壁昌、都统衔。为伊犁参赞大臣。　　

○旌表守正捐躯安徽凤台县民胡朋女玉姐。　　

○户部议准、前任云南巡抚颜伯焘疏报、河西、禄劝、二县开垦田四十九亩有奇。照例升科。从之。　　

○免江苏元和县义冢田十六亩有奇额赋。　　

○己巳。上御乾清门听政。　　

○谕内阁、前据载铨等查讯举人熊少牧、跟随文庆入闱阅文。当降旨令文庆明白回奏。并著胡林翼将闱内如何阅卷。据实具奏。兹据该侍郎等各自具摺覆奏。自请严议议处。直省正副考官。向不准带人入闱阅卷。此次文庆携带举人熊少牧、前往江南。与之参论覆看。甚属非是。文庆著交部严加议处。编修胡林翼初次具摺覆奏。于文庆携带熊少牧入闱一节。未据声明。迨经传旨再令覆奏。始以失察请议。亦属不合。胡林翼著交部议处。举人熊少牧、著交刑部照例治罪。　　

○都察院等衙门奏、拏获僧人丹必。得旨、著交刑部审讯。寻奏、丹必因张洛正暨该村人。不允占住公所。辄以张洛正等传习邪教。喝令多人将伊弟殴毙各情。赴京捏控。应发边远充军。从之。　　

○调户部右侍郎善焘、为吏部右侍郎。刑部左侍郎麟魁、为户部右侍郎。兼管钱法堂事务。盛京刑部侍郎柏葰、为刑部左侍郎。麟魁未到任前。以善焘兼署。　　

○以理藩院左侍郎吉伦泰、署正黄旗护军统领。调正红旗蒙古副都统孟保、为镶白旗满洲副都统。以骁骑营印务参领西兴阿、为正红旗蒙古副都统。　　

○以广西布政使王惟諴、为太仆寺卿。服阕布政使程矞采、为广西布政使。　　

○赏贝子绵清子奕权、奕榕、辅国公禄义嗣子恩绪、恒明子玉山、三品顶带。闲散宗室绵华等八十四人。四品顶带。　　

○筑直隶大沽、北塘、海口炮台土坝。并建盖兵房。添铸炮位。裁提标及宣化、正定、大名、镇标兵共四百二十五名。如额募驻大沽等处。移霸州营游击、为葛沽营游击。葛沽营都司、为芦台营都司。永宁营守备驻霸州。滴水崖千总驻永宁。拨天津镇把总、经制外委、各一员。驻北塘口。宣化镇经制外委一员。驻滴水崖。从署总督讷尔经额请也。　　

○庚午。上诣皇太后宫问安。　　

○谕内阁、本年年班。并无外藩蒙古王公等来京。所有原住京之蒙古王公等元旦后筵宴。著照道光十三年之例。概行停止。其应颁给桌张食物。著照旧赏给。　　

○又谕、棍楚克策楞等奏、审明甲兵讦告副都统偏袒徇私各款。分别定拟一摺。墨尔根城副都统鄂尔托彦、以专城二品大员。种种偏袒徇私。致被兵丁控告。著交部严加议处。骁骑校巴扬阿、著交部议处。鄂尔托彦之长子鄂尔精阿、据该将军察其马步尚优。年力精壮。著免其议处。次子海凌阿、三子海兴阿、著革去前锋。回黑龙江本旗挑差。　　

○谕军机大臣等、本日据琦善驰奏、筹办＜?口英＞夷情形一摺。览奏愤恨之至。逆夷要求过甚。情形桀骜。既非情理可谕。即当大申挞伐。所请厦门福州两处通商。及给还烟价银两。均不准行。逆夷再或投递字帖。亦不准收受。并不准遣人再向该夷理谕。现已飞调湖南四川贵州兵四千名。驰赴广东。听候调度。著琦善督同林则徐、邓廷桢、妥为办理。如奋勉出力。即行据实具奏并著琦善整饬兵威。严申纪律。傥逆夷驶近口岸。即行相机剿办。朕志已定。断无游移。该大臣受国厚恩。责任綦重。固不可失之冒昧。尤不可少有畏葸。务须计出万全。妥为筹办。将此由六百里谕令知之。　　

○又谕、前因＜?口英＞夷反覆无常。豫筹堵剿。降旨令湖南四川贵州各督抚挑选兵丁听候调遣本日据琦善驰奏、夷情益形桀骜。且所愿甚奢。其势不得不大加征剿。所有前派之湖南兵一千名。著祥福带领。四川兵二千名。著张青云带领。贵州兵一千名。著段永福带领。迅速分起前赴广东。听琦善调遣。毋少迟误。并饬该员等沿途妥为约束不得少有滋扰将此由六百里各谕令知之。　　

○又谕本日据琦善驰奏、筹办＜?口英＞夷情形一摺逆夷要求过甚情形桀骜。不容不能加征剿以张国威前据伊里布将拟撤防兵。仍留浙省备防所办深合机宜。现在浙省兵力自足敷用。著伊里布确探情形。傥有夷船驶近口岸。即开放枪炮痛加剿洗。其自粤回浙夷船及留屯定海逆夷一有可乘之隙不必俟广东知会。即行相机剿办固须计出万全尤当一鼓作气谅该大臣必能仰副委任也。至逆夷在粤情形既多桀骜。如在浙投递夷书著即行拒绝。毋许收受前所拏夷匪。仍行羁禁将此由六百里谕令知之。　　

○又谕本日据琦善驰奏、＜?口英＞夷要求过甚。现在筹办情形一摺。前因逆夷到粤桀骜叠降谕旨。令讷尔经额于天津海口严密防范。现在求请不遂势渐猖狂。难保不分投窜扰。天津密迩京畿。尤宜慎重防堵著该署督迅即亲赴天津。妥为筹办该处现祇总兵陈金绶一人。著该署督于总兵副将内酌派一员前往驻劄要隘。协同防御惟添铸炮位尚须春暖开工已有旨于京师运往三十余尊令置天津宁河等处以备安设堵御该署督即行豫备车辆沿途接运。傥该逆夷船只复敢驶至天津等处。逼近口岸即开放枪炮痛加轰击。如再来投递夷书一概拒绝不准接收该署督务当严饬员弁等加意备防所有应调兵弁著即酌量调拨妥为布置仍须计出万全。毋稍冒昧俟布置停当后再行回省办事将此由六百里谕令知之。　　

○又谕寄谕盛京将军耆英署两江总督裕谦署闽浙总督吴文镕、山东巡抚托浑布广东巡抚怡良前因＜?口英＞夷反覆无常已饬令耆英等加意防范。豫备攻剿矣。本日据琦善奏夷情益形桀骜不可理谕著再申谕该将军督抚等遴选将弁整理炮械务当先事豫防。毋致临渴掘井如该夷再求投递禀词。一概拒绝不准接收或夷船驶近口岸即行开放枪炮痛加攻剿。固当谋定后动不可稍涉卤莽尤不可稍形畏葸坐失机宜。总期胜算先操成谋共济。是为至要将此由六百里各谕令知之。　　

○又谕、现因＜?口英＞夷情形桀骜降旨剿办盛京为根本重地。尤关紧要著惟勤等于吉林兵丁内挑选熟精鸟枪者五百名豫备调遣一俟接到耆英咨照即时派带启程毋稍迟误将此由六百里谕令知之。　　

○又谕现当剿办＜?口英＞夷吃紧之时复州地方紧要新任城守尉扬桑阿、是否胜任著耆英于该员到任时。切实察看如不胜任著即于各城遴选得力之员奏请调补。再本日降旨令于吉林挑选熟精鸟枪之兵丁五百名豫备调遣傥有夷船驶至奉天著一面奏闻一面即行调拨以备攻剿将此谕令知之。　　

○又谕本日据刘韵珂奏遵赴镇海确查夷情等语现在粤中夷情据琦善奏到。益形桀骜已饬令沿海各将军督抚加意防范豫备攻剿矣浙江省城紧要所有定海应行筹办事宜著刘韵珂与伊里布会同商妥后即行折回省城饬令文武员弁严加防守如该夷再来投递禀词一概拒绝不准接收。或有夷船驶近口岸即行开放枪炮痛加轰击固不可稍涉冒昧尤不可或形畏葸总期有备无患足可制胜是为至要将此由六百里谕令知之。　　

○浙江巡抚刘韵珂奏定海地方断难准＜?口英＞夷通商请饬广东钦差大臣琦善慎重妥办得旨此说何来或浙省有鼓簧惑人者与知道了调盛京兵部侍郎成刚为刑部侍郎署管理奉天府府尹事以内阁学士道庆、为盛京兵部侍郎。　　

○调正黄旗汉军副都统祁俊、为锦州副都统。　　

○调广西布政使程矞采为江苏布政使署巡抚江苏布政使邵甲名为广西布政使。　　

○以故甘肃碾伯县土司指挥同知阿英贤子阿文选、告休云南腾越厅属盏达副宣抚司刀思镇方子刀思相吉、各袭职。　　

○添铸浙江杭州、嘉兴、绍兴、台州、温州、五府海口炮位。从巡抚刘韵珂请也。　　

○辛未。谕内阁、礼部奏称文庆携带举人熊少牧入闱。请将失于稽查之监临等官议处。本年江南乡试监临安徽巡抚程楙采、内监试江防同知周维新著交部照例议处。　　

○以刑部左侍郎柏葰兼正黄旗汉军副都统。镶白旗蒙古副都统白文治、署正蓝旗蒙古副都统。　　

○以盛京副都统奕兴、署盛京兵部侍郎。　　


大清宣宗效天府运立中体正至文圣武智勇仁慈俭勤孝敏成皇帝实录卷之三百四十三　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光二十年。庚子。十二月。壬申。山东巡抚托浑布奏、添制军火炮位。相度要隘。修城练兵。于隙地搭盖草房。设闻夷警。将各岛民畜产内徙。掘断岛上泉脉。填平井口。使无可掳掠。诱之登岸。诱之触礁。可一鼓成捦。得旨、所奏是。务遵节次所颁谕旨。妥为防备。勿失机宜。　　

</div>
    <div class="pagination">
<a href="清实录道光朝实录_page618.html">上一页</a><span>...</span><a href="清实录道光朝实录_page614.html">614</a><a href="清实录道光朝实录_page615.html">615</a><a href="清实录道光朝实录_page616.html">616</a><a href="清实录道光朝实录_page617.html">617</a><a href="清实录道光朝实录_page618.html">618</a><span class="current-page">619</span><a href="清实录道光朝实录_page620.html">620</a><a href="清实录道光朝实录_page621.html">621</a><a href="清实录道光朝实录_page622.html">622</a><a href="清实录道光朝实录_page623.html">623</a><a href="清实录道光朝实录_page624.html">624</a><span>...</span><a href="清实录道光朝实录_page620.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
