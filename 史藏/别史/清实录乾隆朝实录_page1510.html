<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1510 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1510 页/共 1860 页
  </h1>
  <div class="content">
   ○以四川川东道吴之黼、为江西按察使。　　

○以湖广澧州添平所告退土千总覃远惠子长泽袭职。　　

○赈江苏铜山、丰县、沛县、邳州、宿迁、睢宁、清河、桃源、安东、海州、沭阳、山阳、阜宁、盐城、高邮、泰州、东台、兴化、宝应、并徐州、淮安、大河等、二十二州、县、卫。水旱灾民。并蠲缓新旧漕粮银米有差。　　

○丁亥。谕、朕明岁由热河前往盛京。恭谒祖陵。所有蒙古王公塔布囊台吉等。不必照例来迎。著于七月再行扈从。至九关台边。即各散归游牧。即值班之内。扎萨克王公扎萨克等、路途较远者。著不必前来。附近者。亦不必于七月扈从。如此则在路途甚便。而伊等亦不劳苦。朕入九关台边。谒陵礼成。至盛京后。仍赐宴朝鲜来使。所有值班之御前乾清门行走之蒙古王公等、附近盛京者。著于八月初间。前赴盛京瞻觐。　　

○又谕曰、李奉尧、现已降调。所有福建陆路提督员缺。著长清调署。并著迅速驰驿前往。其直隶提督员缺。著刚塔补授。所有马兰镇总兵、及东陵总管事务。仍著刚塔暂行兼署。　　

○谕军机大臣等、据黄仕简奏、台湾地方。有漳泉二府民人。互相械斗。且有流匪乘机抢杀。并将把总林审杀害。随即带兵。亲赴台湾。就近调度督拏等语。如此办理方是。已于摺内批示。此等匪徒。敢于海疆地方。聚众械斗。甚至将汛官杀害凶横已极。此案关系重大。黄仕简一闻禀报。迅即带兵渡台查办。殊属可嘉。黄仕简、向在乾清门行走有年。尚称晓事。今办理此案。如果能妥协查办。迅速完结。自当交部议叙。著传谕黄仕简、即督同将弁等。勉力将首夥各要犯。严拏务获。将此由六百里加紧传谕知之。并令六百里加紧回奏。寻奏、现在督拏首夥要犯。先后共获一百四十三名。除将首恶要犯。正法示众。分别办理外。复督同按察使衔台湾道杨廷桦、亲赴下茄冬、哆罗啯、大崎顶、十八重溪、大武垄等处搜捕。又获犯五十余名。沿途严密查拏。务期将各案犯逐一捕获。不使稍有漏网。至现在民人。并无再敢滋事。诸罗县属地方。良民俱已归庄。人心宁帖。郡城及台湾、彰化、凤山、各县。暨淡水等处。均属安静。得旨、好。览奏欣慰。　　

○山东巡抚明兴奏、东省州县。积习相沿。竟有原装原卸之说。祇望得缺到手。无论亏短盈千累万。一力担承。及至接印任事。以盈余为本分应得之财。不知餍足。以短少为前任亏那之数。付之漠然。偶因事故离任。纵使囊槖有余。亦必照数短交。上司亦因平日交结夤缘。碍难查办。仍复勒交后任。辗转蔓延。迄无底止。将来如遇有此等不肖州县。惟有严参究办。以冀将原装原卸恶习。永绝根株。得旨、公论。知道了。又批、此乃作弊。自应严处。　　

○戊子。军机大臣会同兵部议准、乌噜木齐都统明亮奏称、乌噜木齐驻防。满洲蒙古官兵。业经十年。户口滋生。其余丁多寡。不能一律。遇有该旗马甲缺出。或可挑者过多。或竟不敷挑用。请将乌噜木齐余丁。不拘旗分。有马甲缺出。均匀挑补。遇比丁年分。仍入本旗丁册具报。从之。　　

○旌表守正被戕江西龙南县民黄泷松妻钟氏。守正捐躯奉天广宁县民马四妻高氏。　　

○己丑。谕、昨降旨将阎正祥调补漳州镇总兵该处现有夺犯伤差。聚众械斗等案。要犯尚未弋获著传谕阎正祥、即迅速驰赴新任不必来京请训到任后、即督率将弁。实力妥协办理。　　

○又谕、据雅德奏。台湾地方。漳泉二郡民人。构衅械斗。互相戕杀一案。该府苏泰前往会同营员。在各处面加晓谕。该庄民遵依允服。不敢复滋事端等语。所奏台地情形。虽已宁帖。而办理甚属姑息。闽省武备废弛奸民竟敢聚众械斗。互相戕杀。甚至伤害汛弁实属目无法纪。此而不严加惩创。其何以儆凶顽而安良善。细阅摺内该府苏泰等。前往劝谕开导。两庄俱各悔悟乞恩。恐不无姑息了事。尚非实在情形。该府等竟有不知大体。央恳和息之事。亦未可定。前经雅德奏、委杨廷桦前赴查办。昨据黄仕简奏到。亦已带兵渡台。督率查拏。此案著责成黄仕简、杨廷桦二人办理。今事已宁息。可不动声色。务将杀害汛弁各庄、械斗伤人、及放火抢夺各要犯。上紧缉拏全获。毋使一名漏网。获犯之后。即严审定拟。将本案要犯。多办数人。俾海疆奸徒。咸知儆畏。至该处文武各官。不能约束庄民。本有应得之咎。今据苏泰等禀报。业已亲往晓谕宁息。是以姑从宽恕。仍著黄仕简、杨廷桦、详悉查访。如该府等。竟有央恳庄民。劝令和息之事。此则于大体攸关。必当据实严参治罪。不得因事已完结。稍事姑容。杨廷桦、本由藩司降调。今朕加恩。令以按察使衔、补授台湾道。海疆重地。一切事宜。须实力整顿。此后遇有紧要事件。即一面奏闻。一面禀报督抚。迅速办理。黄仕简、俟会同查办完竣此案。再回本任。至雅德于此等重案。视为泛常。仅据该府禀报。辄思就此完事。伊身任海疆。不应若此。雅德、著再传旨严行申饬。将此由六百里加紧。传谕黄仕简、杨廷桦、并谕富勒浑、雅德知之。　　

○以江西九江协副将。刘君辅、为湖南永州镇总兵。　　

○旌表守正捐躯山西繁峙县民张某妻郝氏。　　

○庚寅。上御懋勤殿。勾到朝审官犯、停决斩犯二十一人。绞犯九人。常犯、停决斩犯六人。绞犯十三人。余九十一人予勾。　　

○谕、甘省收捐监生。本欲藉积贮监粮。为备荒赈恤之用。前次开捐时。已不免稍有弊端。经大学士舒赫德、奏请停止。至乾隆三十九年。该省复奏请开例。彼时大学士于敏中、管理户部。即行议准。又以若准开捐。将来可省部拨之烦。巧词饰奏。朕误听其言。遂尔允行。至今引以为过。其时王亶望为藩司。恃有于敏中为之庇护。公然私收折色。将通省各属灾赈。历年捏开分数。以为侵冒监粮之地。设此时于敏中尚在。朕必重治其罪。姑念其宣力年久。且已身故。是以始终成全之。不忍追治其罪。盖自此次开捐监粮以后。甘省上下。勾通一气。竟以朕惠养黎元之政。为若辈肥身利已之图。侵帑殃民。毫无忌惮。天下无不共知。朕亦早有风闻。而内外臣工。并无一人言及。思之实为寒心。直至上年办理苏四十三一案。据阿桂等屡次奏报得雨。降旨查询。始悉历年该省旱灾请赈。全属虚捏。此皆由各该犯昧良骩法。天理难容恶贯满盈。自然败露。因令阿桂等彻底查办。种种情弊。和盘托出。实为从来未有之奇贪异事。此案若照侵盗钱粮一千两以上应斩正例。则所有各犯。皆应寘之重典。特以人数众多。不忍一概骈诛。因照侵冒银数多寡。稍为区别。并因兰州被贼滋扰时。曾有守城等事微劳者。格外贷其一死。除侵冒银数在二万两以上者。业经陆续正法。及降旨加恩免死发遣各犯外。本日朝审勾到。尚有二十三犯。内陈起撝、史载衡、伍诺玺、孙元礼、吴鼎新等五犯。侵冒银俱在一万两以上。又无守城微劳。法无可贷。现已予勾。其余各犯。侵冒银在五千两以上、及五千两以下之奇明、周人杰、杨赓扬、布瞻、景福、顾芝、广福、吴应祥、李立、佛保、刘炯、郭昌泰等、十二犯。及捏结收受馈送之陈之铨、潘时选、熊启谟等三犯。俱著加恩免死。内旗人奇明等五犯。著照善达等之例。发往极边烟瘴地方。虽遇大赦。不得援照宽释。所生亲子。著交该旗存记。除亲军护军披甲等差使。准其充当。其有顶戴职分。概不准其挑补。汉人周人杰等十犯。著照万邦英之例。发往黑龙江充当苦差。虽遇大赦。不得援照宽释。该犯等所生亲子。不准应试出仕。至成德、陈严祖二犯。尤非他人可比。成德、系高晋之子。书麟之弟。陈严祖、系陈大受之子。陈辉祖之弟。该二犯世受国恩。身为大员子弟。尤当洁已奉公。以图报效。见有通省贪婪舞弊情事。若能直揭部科。朕必优加奖擢。乃亦愍不畏法。随同侵帑殃民。虽该二犯冒赈银数、在五千两以下。但系大臣子弟。昧良负恩。情罪尤重。是以予勾。俾大臣子弟等。知所儆惧。即为大臣者。亦当引以为鉴。严教子弟。又巴彦岱一犯。收受馈送。代属员担承亏空。尚属甘省故习。及事败露。又瞻徇隐匿。有心袒护。是以予勾。此案陆续正法者。前后共五十六犯。免死发遣者。共四十六犯。似此通省捏灾冒赈。藐法营私。案情重大。朕心有所不忍。因于万无可宽之中。曲贷其一死。实仍不免失之姑息。引以为愧。朕矜慎庶狱。凡大小案件。无不准情酌理。权衡至当。内外大小臣工。见此案内之身受大辟者。即当知畏。其得邀免死者。当知愧而不当以为幸。经此番惩创之后。务须各凛冰渊。共矢小廉大法之诚。副朕明刑弼教之意。若再有愍不畏死。以身试法者。即当按法处治。断不能如此次之曲为宽贷也。所有办理此案缘由。著通行晓谕中外知之。　　

○又谕曰、福建陆路提督李奉尧、现已降调。所遗员缺。已令长清调补。到任尚须时日。现在台湾地方。有漳泉刁民。聚众械斗等案。首夥要犯。尚未全行弋获。必须提臣调度督拏妥办。著将军永德、即迅速前往。兼署福建陆路提督印务。督率将弁。实力查拏。务将案犯全获。毋使一名漏网。长清未到任以前。此事即责成永德办理。如不能实力整顿。致有脱逃等事。惟该将军是问。　　

○兵部议准、云南布政使江兰奏称、请定约束兵丁监放兵粮各事宜。一、革退兵丁。宜有区别。嗣后在伍兵丁。除罪应满杖者。即行革伍。移交地方官审究。如止细小过失。技艺生疎。违误差操者。初次量加责儆。再有违犯。马粮降为步步降为守。勒限半年。果能勤勉自爱。即拔补原粮。守兵派当苦差半年。倘屡教不悛。即将名粮斥革。移明地方官。另记年貌册。严加管束。按季点验。毋许出外滋事。若有过犯。照常人加一等治罪。并将管束不严之父兄邻佑。按本犯罪名轻重。分别惩治。地方官照失于查察例。罚俸一年。营员不知爱惜。任意革兵。仍照向例降二级调用。一、营汛兵饷。宜责成文员监放。嗣后分放各州县乡僻汛兵饷银。亦令汛弁领回。会同各该州县。按照汛兵年貌技艺清册。逐名给领。出结具报。倘值印官公出。即令会同该处佐杂教职等官。前往监放。如有克减。据实详参。若监放官不亲临监兑。致有弊混。及通同克扣者。均照定例分别参处。从之。　　

○辛卯。谕军机大臣等、前据王进泰奏、闽省漳浦县民黄茂、拒捕枪伤兵役。经汀漳龙道姚棻、闻信往拏。该犯情急自焚身死一案。此等奸民。敢于拒捕伤兵。甚为可恶。皆由闽省武备废弛所致。摺内所称、该犯闻拏情急。自焚身死各情节。尚难凭信。该犯既敢伤兵。目无法纪。焉知不装点焚死情形。潜自逃脱。希图漏网。著传谕雅德、亲自前往该犯住处。详悉查勘。取有焚死切实证据。所有该犯之弟黄壬、黄目、子黄满湿、今就获否。当严缉务获究审确情。定拟速奏。倘凶犯黄茂、并未焚死。该抚稍存将就了事之见。将来别经发觉。惟该抚是问。恐不能当此重戾也。将此由六百里加紧。传谕雅德、并谕富勒浑知之。　　

○又谕、据伊龄阿等奏、前后查出案内抄产。除应行解京之件。仍著派委妥员。解京交纳外。其现存银两。及估变物件之项。即著交萨载、闵鹗元、存贮藩库。留备江南赈恤之用。毋庸解京。将此谕令伊龄阿等、并谕萨载、闵鹗元知之。　　

○壬辰。谕、四库馆进呈原任翰林院检讨毛奇龄、所撰词话一书。内有清师下浙字样。殊属背谬。毛奇龄、系康熙年间翰林。书内恭载我朝时事。理应称大兵。或王师等字样。乃指称清师擡写。竟似身事前朝。未经在本朝出仕者。谬妄已极。毛奇龄、尚系素有文望之人。且身故已久。朕不肯因其字句背谬照从前戴名世等之案办理。但此等书籍。经纂修校对等阅过。即应按照馆例。签改进呈。乃漫不经心。俱未看出。实非寻常疎忽可比。除将原书交馆改正。并查明此外有无似此等字样。一并签改外。所有书内列名之总纂官纪昀、陆锡熊、总校官陆费墀、王燕绪分校官刘源溥、俱著交部分别议处。至誊录生。不通文理。照本缮写。著加恩免其查办。并著行文外省各督抚。细心查办。有似此者。一体改录。　　

○谕、前据王进泰等奏、查抄王亶望赀财一案。嘉兴府同知推升宁国府知府高模、于查抄时。止随同办理。未经造册。暂请毋庸革职。今据阿桂等奏、查出字画底册。有名色不符之处。讯系高模经手。恐有通同舞弊情事。请旨革职。拏问等语。高模著革职拏问。交阿桂等归案办理。　　

○谕军机大臣等、据阿桂等奏、连日审讯情形。将看守之委员官役等。设法推究。隔别盘诘。据刘大吕等、供出陈辉祖抽换玉器字画等件。并换金八百两。质之陈辉祖。业已供认。并究出从朕缴库易金银两。那移掩饰。及倒提年月各情弊。现彻底根究一摺。已于摺内详悉批示矣。此奏方得实情。阅之稍为爽释。此等偷换隐匿。弊窦显然。朕早已鉴及。并非冤抑陈辉祖。阿桂等抵浙。屡次摺奏。皆就陈辉祖等一面之词。并案内枝叶余波。支离掩饰。并未讯得紧要关键。若非朕屡降严旨。训饬驳诘。阿桂等未必肯别求间隙。层层推究。至水落石出也。则阿桂等意存成见。开脱陈辉祖之罪。必至代伊受过。尚复成何事体。幸伊二人及早悔悟。不肯沽虚名而受实祸设法盘诘。得间而入。全案尽破。果不出朕所料。未始非阿桂等之幸也。今此案紧要情弊。业经讯明。将供词质对明确。即可定拟。阿桂等此次发摺后。自又逐款审究。所有确供。著传谕阿桂等、于定案后。即自浙起程。阿桂顺道至山东。会同查勘伊家河。酌筹兴工办理。由运河一带查勘。缓程进京福长安、押带陈辉祖、国栋、及案内经手各犯。速来京审办。又盛住另摺奏称、于王士浣、杨仁誉、补造估册。先后互异。不能觉察。请交部严加议处一摺。此事犹属过之小者。盛住、之过。在于不为已甚。欲将就了事。且瞻顾陈辉祖曾为总督。司道皆其同寅。周旋于前。不肯反证于后。进退无据。观望游移。况易金银两。即在伊藩库。何以不将诸弊查出。盛住、不敢认瞻顾陈辉祖之过。而止引失察之咎。又属取巧。少年不成器。甚属非是。姑念此案、系伊先行查出端倪。始得辗转败露。是以不加严谴仅降旨交部严加议处。著将盛住原摺。发交阿桂、福长安、阅看。传旨讯问盛住。令其据实登答。更有何辩。一并速奏。将此由六百里加紧传谕知之。　　

○又谕、浙省偷换王亶望抄产一案。前经传旨讯问陈淮。据陈淮覆奏止称抽匿抵换情弊。未经涉手。无由指出。是以降旨仅将陈淮革职。发往河工效力。兹据阿桂等奏、陈辉祖取看字画时。曾留陈淮在署便饭。检出同看等语。是陈淮商同匿换。已属知情。从前传旨询问。又匿不供吐。明系有心欺饰。著传谕李世杰、萨载、富躬、即将陈淮原籍任所赀财家产。一并严密查抄。并著传谕李世杰、即将阿桂等所奏情节。如何商同陈辉祖抽换之处。传旨询问陈淮。此时如能据实供吐。尚可格外宽宥。若始终执迷。则其欺隐之罪更重。李世杰讯明后。即一面录供具奏一面派员。解往浙省。交阿桂等归案审办。又阿桂等摺内。称陈辉祖所看字画。俱系高模经手。显有通同舞弊情事等语。已降旨将高模革职拏问。著传谕孙士毅、即速往高模原籍。将该犯赀产。查抄入官。毋任丝毫隐匿。将此由六百里传谕李世杰、萨载、富躬、孙士毅、并谕令阿桂、福长安知之。　　

○旌表守正捐躯河南沈邱县民李自明妻崔氏。　　

○癸巳。上诣奉先殿、寿皇殿、行礼。　　

○谕、前经降旨。派皇子同总师傅等、编辑明臣奏议一书。原因明季朝多秕政。廷臣谠言直谏者。亦不乏人。特令广为搜采。裒集成编。自应考订朝代前后。按次编录。方于时事得失。原委了然。今阅书内。并不按照朝代次序。且各篇内所载。报闻不省等字样。或书某家。或又不书。体例乖舛。可见诸皇子办理此书。并不能仰体朕借鉴垂训之意。留心细阅。而总师傅等。亦不详加厘正。草率了事六阿哥、八阿哥、本年未经随围。著同总师傅德保、曹秀先、周煌、交部严加议处。十一阿哥、十五阿哥、虽随往热河。蔡新先已告假。亦难辞咎。著交部议处。其余原派校缮之师傅翰林等。亦仅照本誊钞。不行校核。俱著一并交部议处。至聚珍板排字。自应照进呈原本。每疏各为一篇。庶令易为更定。乃连缀成帙。致通身难改。而又未经声明。除董诰随往热河。加恩免其交议外。金简、曹文植、亦著交部严加议处。其专管排印之翰林彭绍观、祥庆、著一并交部议处。此书竟不合体式。并著原派皇子总师傅等。另行更正。按年编次。呈览后。再交武英殿排印。　　

○是月。署直隶总督袁守侗等奏、伊家河、在运河八闸之西。自微山湖口河头起、至江南之梁旺城入运河尾止。其中间一段。过水祇有二三四五尺不等。因该处地当山脚。多有砂礓。并察中段之善庄桥以北月河。系在张山、平山、之间。其下尽属大石。中间凿有沟形。宽及一二丈。连石面水深八尺以外。今欲将石底再行凿深。不但需费甚钜。且恐稽误时日。因查月河以下。即系中段淤浅最长之处。其水底比月河迤上石底。已高及数尺。应将此段内七千余丈。普加挑挖。以水深八尺为率。与石沟之底。一律相平。而与首尾两段水势。亦可倍加通顺。至河身过窄处所。须逐一展宽。并将碍水各桥。分别拆改。务俾通身畅利。则湖水从此分消。自可建瓴直下。归入江境运河。得旨、好。即应速行办理。　　

○署河东河道总督何裕城奏、查子沟内清水。即挑挖时土内渗出。并伏秋霖雨汇积之水。并非别有来源。现在子沟逐段开放。顺流下达。次第归入旧黄河。并就较准水平之处。照估挑宽。其所挖土方。业有一定准则。不致有高下不平之弊。惟此时距春汛虽有数月。而引河工程尚多。正关紧要。所有伊家河挑工。现与袁守侗、明兴、确切勘估。拟于兴挑之后。专委运河道沈启震、驻工赶办。臣即前赴豫工。会同李奉翰等、逐一勘验查催。仍即驰回伊家河工次。往来督率趱办。以期两无贻误。得旨、好。观汝若能不自满而加勤学。或可继汝父也。勉之。　　

○署云南巡抚刘秉恬奏、澂江府有抚仙湖。介在河阳、江州、宁州、之间上年秋雨多水泛。滨河田亩被淹。查抚仙湖下游。有清水河一道。形势较低。迤东有浑水河一道。形势较高。向于浑水河。建有牛舌石坝。以御浑水入清。去秋因溪流湍激。石坝冲倒二十余丈。浑水散漫。汇流入清。二河皆有沙石填塞。不能宣洩湖水。以致逆流为害。今于原建牛舌坝之东。象鼻山脚。凿通四十余丈。另开子河。直泻浑水。即将坝基移进十余丈。重建石坝。俾河身改直。水势顺下。则牛舌坝无顶冲之患。清水可资畅达。一切工程。士民捐输。极其坚固。现饬藩司存案。嗣后令该管知府、督同三州县。于每岁冬深水涸。董率民夫。通力合作。将河身堤坝。量修一次。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十七


大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。十一月。甲午朔。遣官祭先医之神。　　

○谕军机大臣等、昨已降旨。将长清调补福建陆路提督。并令驰驿速赴新任矣。现在闽省有应办要件。须面加训谕著传谕长清、接奉此旨。即迅速来京请训。再行驰驿前赴新任。　　

○又谕、据何裕城等奏、来年兴办运河堤工。所需杉木一项。应购办八万根。现在拟即动拨司库银两。委员前赴湖北汉口一带、产木处所照依现定围圆长丈。如式采买齐全。务于明年三四月内到工。庶不误要工之用等语。所奏甚好。自应即需筹办者。东省堤工。需用木植稍多。现据该河督等。动拨司库银两。遴委干员。前往湖北汉口一带。赶紧采买。著传谕舒常、姚成烈、传饬地方官。俟东省委员到彼。即协同照料购办。毋任商贾居奇。并沿途派员催趱出境。俾遄行无滞。速济要工之用。　　

○又谕、据阿桂等奏、将查出陈辉祖任所物件。令王站柱逐件详悉识认一摺。此案陈辉祖抽换抵兑各弊。业经各委员从实供出。并据陈辉祖自行承认。而王站柱认出之玉蕉叶花觚等件。已在陈辉祖供认抽换物件之内。是全案关键已得。惟陈辉祖前供添换朝珠一节。尚未审得确情。陈辉祖利欲熏心。于王亶望抄产内。将玉器字画等件。种种尚靦颜偷换佳者。岂有因王亶望朝珠平常。转肯自行添换佳者之理。必系已将朝珠之佳者换去。饰为此语。以遮掩众人耳目。今既水落石出。著阿桂等、再行严诘陈辉祖。令其据实供吐。其现添换佳者。系属何心。非欲偷换佳者。故为此事。掩人耳目乎。著将现在抄出陈辉祖之朝珠。令王站柱认看。毋任狡饰。又王亶望起解时。陈辉祖于抄出皮衣。给与十六件一节。陈辉祖、既与王亶望交好。尚肯为之添换朝珠。易换银两。自应将伊家有皮衣给与。以尽私情。乃敢于已经查封之物。擅自给发。是诚何心。并著一并讯明速奏。此案大端已得。即尚有不实不尽之处。无难彻底根究。著传谕阿桂等、将以上情节。再加严讯得实。即可定拟具奏。遵照前旨。阿桂、顺道查勘山东伊家河、运河、一带工程。缓程回京。福长安即押带陈辉祖、国栋、及案内经手各犯。迅速来京审办。其王站柱认出之玉铜磁各件。及刘大吕供出陈辉祖抽换各物件。又陈辉祖自行供出抽换玉器字画等件。俱著一并即交福长安带京。以便就物当面质讯。将此由六百里加紧谕令知之。　　

○又谕、据李奉尧奏、拏获窝盗殴兵首夥各犯林耀等、二十六名。俱经府厅审明。解省办理一摺。此案人犯。夺犯殴差。情罪甚为重大。现经拏获者二十六名之多。该府厅等、自己早经禀知抚臣。何以本日仅据提督李奉尧奏到。而雅德转未先行驰奏。殊不可解。著传谕雅德、令其据实覆奏。亦即严审究办。至闽省武备废弛。总缘陈辉祖在浙。一味营私牟利。全不以公为事。雅德复意存观望。亦未认真整顿。以致屡有殴抢之案。昨已有旨。令永德前往兼署提督。所有闽省漳泉台湾各案。俱关紧要。著即责成雅德、永德、实力查办。将来如有疏纵。及缉拏不力等事。惟该二人是问。闽省如此废弛。不可无总督驻劄。福崧到浙后。富勒浑、即著兼程前往福建。督办一切。务须加意整饬。以靖地方。至福崧未抵任之前。富勒浑、虽暂驻浙省。巡抚雅德。系属同官。而藩臬司道。俱系属员。一切应办要件。皆应尽心筹画。妥协经理。断不可以尚未抵闽。稍存歧视也。将此由六百里各传谕知之。　　

○乙未。谕、据伊勒图奏、数年以来。回子耕种地亩。交纳谷石事件。办理妥协之阿奇木伯克鄂罗木咱卜、伊什罕伯克巴喇特、请加恩奖励等语。鄂罗木咱卜、巴喇特、数年以来。感戴朕恩。实心奋勉。于管束回子耕地纳谷事件。办理妥协。殊属可嘉。阿奇木伯克鄂罗木咱卜、现系一品。伊子密礼克咱特、著加恩赏给五品顶带花翎。伊什罕伯克巴喇特、著加恩赏给二品顶带。将此旨明示鄂罗木咱卜、巴喇特等。令其各感朕恩。凡事留心。益加奋勉。　　

○谕军机大臣等、本日李世杰奏到。九月分粮价单内。其黑豆一项。市价自五钱起、至八九钱不等。价值尚称平减。目下京师黑豆。价值颇昂。较之豫省。计增至一倍有余。现将积存京仓豆石。发给官员等以平市价。因思豫省黑豆。从前有采买运京者。著传谕该抚。查照向例。购买二三万石。由水路运送至京。至奉天历年采买黑豆运京。以供刍秣。但明年秋间。巡幸奉天谒陵。其扈从人等马匹。所需黑豆稍多。此一二年。收成又歉。著传谕该将军永玮、府尹伯兴等。即行饬属。照常年例。止采买一半。俾得宽为储备。以济明年秋间之用。著将此由四百里一并传谕知之。其豫省作何筹办之处。仍著李世杰先行覆奏。　　

○又谕、据阎正祥奏、查阅营伍地方情形一摺。巳于摺内详晰批示。阎正祥接奉前调任漳州谕旨。自应速赴新任。现在闽省武备废弛。陈辉祖在总督任内。并不认真整顿。李奉尧亦意存推卸。雅德又未免观望。以致地方屡有械斗拒捕之案。不可不实力查办。漳州为沿海要区。阎正祥抵任后。务须督率所属。一切加意整饬。不可废弛。亦不可存欲速之见。惟在实心实力。随事整顿。要之以久。庶不负委任之意。将此由六百里谕令知之。　　

○吏部议准、湖南巡抚李世杰奏、请定各省分发官补缺章程。一、各督抚请拣发试用、及试署未经实授、仍赴原省试用者。或奉旨命往。及曾经得缺之员。该省遇有相当缺出。先尽此项人员补用。不得以分发各员。越次搀补。一、捐纳、议叙、并大挑分发人员。到省原有先后。其间又有告假等项。暂行离省者。应令该督抚将分发各员。除去离省年月。扣明实在日期多寡。按照次序。每季造册咨部查核。一、分发道府。止有捐纳一项。丞倅知州。捐纳之外。虽有议叙分发人员。但为数无多。拟补时毋庸另立班次。应请遇有缺出。将议叙捐纳人员。统较试用日期。先后挨补。一、知县一项。有大挑、捐纳、议叙、三班。其升调所遗之缺。应请每班内各一人。按到省试用日期。三班轮用。一、佐杂等官。有议叙、捐纳、两项。捐纳人员。比议叙人多。应请遇有缺出。各计各缺。用捐纳二人。议叙一人。均按试用日期。两班轮用。又大挑举人。向以佐杂借补。亦应各计各缺。俟捐纳、议叙、轮用一班之后。准其借补一人。如大挑举人内。无应借补之人。即以捐纳二人。议叙一人。两班轮用。又佐杂内、大衔借补小缺。及对品借补者。亦应将借补之人。与小缺及对品人员。比较名次最先者借补。从之。　　

○丙申。谕、朕昨阅兰州纪略。于贼匪苏四十三肆逆时。兰州府知府杨士玑、前往查办。在白庄被贼杀害。署河州知州周植、因城失守。自缢身死。因思该二犯。于捏灾冒赈案内。俱侵蚀银在四万两以上。例应斩决。发遣子嗣。若其身尚在。自应按律正法。将伊子发遣。但念杨士玑、被贼戕害。周植、城亡与亡。究系殁于王事。彼时与杨士玑同被贼害之副将新柱、身系武职。缘并无冒赈捏灾之罪。现已加恩。给与难荫。且从前守城著有微劳之谢桓等各犯。俱邀恩宥。免死发遣。杨士玑、周植、自应一体加恩。其应得冒赈之罪。以不予难荫折之。至该二犯之子。业经发遣者。著赦回原籍。其年未及岁。现在监禁者。亦一并释放。俾身任地方之责者。知有罪必惩。有功必录。益当感发天良。力图报效。庶不负朕轸念微劳。格外施仁之至意。　　

○旌表守正捐躯陕西陇州民刘胡妻王氏。　　

○丁酉。谕、据英廉奏、直省各仓。因赈恤之后。储谷未能足数。请将天津北仓。截存漕米九万二百三十二石零。赏拨直省。以补缺额等语。著照所请。北仓截存漕米。全数拨给直省缺额州县各仓存贮。　　

○谕军机大臣等、据明兴奏、东省承挑引河七十余万土方。已于十月二十五日。一律挑挖齐全等语。东省当黄。水下游。必须与豫省挑工。一律宽深。俾明春开放时。大溜全行掣动。顺轨畅行。方为妥善。著传谕阿桂、于回京时。查勘东省运河、伊家河之便。即顺道履勘承挑七十余万土方。是否全行齐备。一律宽深。详悉覆查具奏。　　

○旌表守正捐躯河南扶沟县民郭某妻宋氏。　　

○戊戌。谕曰、明兴来京陛见。面询以该省办灾事宜。据称济宁、曹州、等府。所属各州县中。其被水淹浸之乡。所有村庄。查明分数。即遵照恩旨。不拘月分。给予常川赈恤。至未经被水各乡。所有庄户。收成原属丰稔。是以仍照例徵收地丁银粮等语。各省办理灾赈事务。虽例应确查实在被水乡庄。给予赈恤。毋致冒滥。但一州一邑之中。其未经被水乡庄。究与灾地不远。该处乡邻。郭任恤之谊。有无相通。自所必有。是未被灾之邻村。亦应加意休养。使得分其有余。以济不足。著将山东被水各州县中。成灾在五分以上者。其成熟之各乡庄。概予缓至明岁秋季徵收。以纾民力。其与东省毗连之江南徐州等属。并著萨载等查明。遵照一体办理。嗣后各直省遇有灾赈事务。将成灾五分以上州县之成熟乡庄。俱著照例一体缓徵。俾得通融周济。以示朕轸念灾黎。有加无已之至意。著为令。　　

○谕军机大臣等、据何裕城奏、陈辉祖交伊妻舅申兆仑银三万两。令开典铺生息。又于上年十月内。陈辉祖交伊杂色金一千余两。嘱其易银营运。因陈辉祖谆嘱慎密。勿向人言。是以无人知道等语。当将原摺发交阿桂等阅看。归案核办。嗣据阿桂等究讯陈辉祖。供称此项金两。实系家中旧有。并非查抄王亶望案内之物等语。陈辉祖交与申兆仑杂色金一千两。如果系家中旧有。何以嘱令申兆仑勿向人言。行踪诡秘。密之又密。一至于此。且金两亦非总督分所应有。即云打造器皿进呈。亦应临时购买。何至转有余金。交人变卖营运。则此项金两。若非属员馈送。即系王亶望之物。况前据申兆仑供称。系上年十月内。陈辉祖交给。维时查抄王亶望金两。业已发交仁钱两县。其为陈辉祖从中侵蚀。尤属显然。阿桂等所讯。尚系一面之词。未经彻底根究。著传谕阿桂、再行严讯陈辉祖、此项金两。究从何处得来。何以嘱令申兆仑勿向人言。令其据实吐供。毋得任其狡展。如阿桂等、业已自浙先后起程。阿桂即将此旨转交福长安、于途中严讯陈辉祖。务得确供。迅速覆奏。倘陈辉祖始终支饰。不肯吐实。著交军机大臣存记。俟解到时。将此情节。严切究讯。将此由六百里加紧。谕令阿桂等知之。　　

○兵部奏、定例营守备选用班次。双月十二班。单月七班。缺出轮流选补。查双月内设有劳班。例应以营守备用之效力期满差官选用。此项人员。自期满归班后。约计选期。七八九年不等。现在候选者约三十余员。守候需时。未免壅滞。查双单月内。俱设有分发。系用年满千总。发回本省题补。此项人员。每遇到班时。久经无人应选。请将营用期满差官。仿照武进士借补功班、及候推千总、抵补升班劄班捐班之例。于单月内分发轮用。无人时。抵补一班。俾得及时效用。从之。
  </div>
  <div class="pagination">
   <a href="清实录乾隆朝实录_page1509.html">
    上一页
   </a>
   <span>
    ...
   </span>
   <a href="清实录乾隆朝实录_page1505.html">
    1505
   </a>
   <a href="清实录乾隆朝实录_page1506.html">
    1506
   </a>
   <a href="清实录乾隆朝实录_page1507.html">
    1507
   </a>
   <a href="清实录乾隆朝实录_page1508.html">
    1508
   </a>
   <a href="清实录乾隆朝实录_page1509.html">
    1509
   </a>
   <span class="current-page">
    1510
   </span>
   <a href="清实录乾隆朝实录_page1511.html">
    1511
   </a>
   <a href="清实录乾隆朝实录_page1512.html">
    1512
   </a>
   <a href="清实录乾隆朝实录_page1513.html">
    1513
   </a>
   <a href="清实录乾隆朝实录_page1514.html">
    1514
   </a>
   <a href="清实录乾隆朝实录_page1515.html">
    1515
   </a>
   <span>
    ...
   </span>
   <a href="清实录乾隆朝实录_page1511.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
