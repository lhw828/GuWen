<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 659 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 659 页/共 848 页
  </h1>
  <div class="content">
   ○丙寅。以通政使司通政使陈官俊、为户部右侍郎。兼管钱法堂事务。　　

○丁卯。谕内阁、前据刘韵珂奏、＜?口英＞逆复犯余姚。代理县事司狱林朝聘、亲赴夷船。斥令退回。当谕令奕经等确查保奏。兹据该将军等查明。请将该员以县丞尽先补用等语。逆船复犯余姚。意图肆扰。该代理知县林朝聘、因闻有欲烧民房之谣。即率同水勇家丁。亲上夷船。责以大义。声色严厉。该逆旋即开船而去。实属勇敢有为。林朝聘著加恩以知县尽先升用。留于浙江遇缺即补。并给予六品军功顶带。赏戴蓝翎。以示激劝。　　

○谕军机大臣等、奕经等奏、演试器械。不堪应用。请将监造验收各员。交部议处一摺。克敌制胜。器械必须坚利。惟在制造得法。方足以收实用。据该将军等奏、前在苏州时。即札饬各局监造人员。不可稍事疏忽。乃移驻杭城。调取该省局所制各样器械。逐一演试。其鸟枪竟于试放之时。每多炸裂。腰刀一项。质体尤多薄脆。或致弯曲如环。现当军务吃紧之际。似此办理草率。不可不严行惩办。著刘韵珂即饬监造各员。赶紧赔修。务其一律坚利适用。所有前次监造及验收文武各员。即著该抚查取职名。交部分别议处。其前已解赴曹江各器械。并著文蔚就近查验。如有不堪应用之处。即行一体参办。仍著严饬各局员认真监制。毋得再有贻误。致干重咎。将此由五百里谕令知之。　　

○戊辰。上御山高水长。赐王公大臣蒙古王贝勒贝子公额驸台吉、及外藩使臣等食。　　

○谕内阁、前据王鼎等奏、大工将次合龙。被风蛰失埽段因念后占不致带动。坝埽亦皆屹立。尚于大局无碍。当将王鼎等自请交议之处。加恩宽免。兹扰奏称、暴风连刮三昼夜。河溜并力南趋。两坝口门。刷深至七八丈。引河又须挑深。料物必须添购等语。口门将堵。险工叠生。王鼎等不能先事豫防。咎无可辞。王鼎、慧成、朱襄、鄂顺安、均著交部议处。所请续拨银一百十万两。著户部速议具奏。　　

○又谕、刘韵珂奏、请将帮丁积欠展限扣交。并将余米变价给丁济运一摺。本年浙省漕船因灾减歇所有各帮丁积欠司道库银两。及失风晒扬等米。自应分别展缓扣交。以免苦累。除起运各帮应扣银三万余两。仍著全数坐扣。应带交米二千三百余石。亦著购买搭运。此外减歇各帮船应扣银两。及带交米石。均著准其展缓一年。其本运留南余米变价一项。著准其给丁济运。应抵还县库借款。仍著递缓一年。其宁前等三帮应行交仓之米。亦准再留一年。一体给丁济运。俾资调剂。　　

○又谕、刘韵珂奏、原任寿春铸总兵王锡朋尸身。现已寻获棺殓。请再加赏丧费等语。上年定海阵亡各镇。所有葛云飞。郑国鸿。均经于军需款内提给银三千两。王锡朋因尸身无著。并未饬给。该镇为国捐躯。事同一例。现在其子扶榇回籍治丧。自应照葛云飞等之例。一体给予丧费。王锡朋除前已恩赏银五百两外。著直隶总督于该省藩库内补给银二千五百两。传属具领以示优恤。至狼山镇总兵谢朝恩、前已有旨交部赐恤。现在尸身无著。且与王锡朋等临阵捐躯。已得确据者。究有区别。著毋庸另给丧费。　　

○贷杭州驻防修理兵房饷银。　　

○己巳。上诣绮春园问皇太后安。　　

○谕内阁、前据给事中陈光亨奏、四川广安州知州刘有仪。内江县知县吴勤邦。贪酷殃民。声名狼藉一摺。当交廉敬于到任后。详密查访。据实具奏。兹据该将军查明。原摺所参刘有仪因筹办军需。修筑城垣。滥行科派。并令富户报捐耆老。收受白役规礼。与吏目索贿分肥。又收生监为门生。伊子报捐佐贰多人等款。吴勤邦设立夫马局按粮派徵。于民间贾卖田宅。擡价勒税。并纵差霸占民妻。勒索钱文。于冤抑控案。一概批回各情。或查无其事。或系循照旧章办理。该二员均尚无贪酷殃民情事。惟刘有仪年力实已衰迈。难膺民社。著即勒令休致。吴勤邦业已另案革职。著毋庸议。　　

○又谕、本日裕泰由驿驰奏、官兵剿击贼匪。大获胜仗一摺。据称正月初十日。崇阳县逆匪数千人。由通山县西越岭突入。又有数千从小路盘踞高山。欲行扑城。施放枪炮。经派防参将清保等、率兵迎剿。把总魏鸿兴。奋勇先登。官兵齐上。夺据险要。杀伤贼匪百余人。追杀击毙。不计其数。该匪等身受重伤者数十人。皆被捦获。于军前斩首。余匪逃散。又经官兵追击。毙贼数百名。夺获枪炮器械多件。又初九日贼匪用小船多只。拥至蒲圻。占据城外东南山城。官兵轰击。先后毙贼数百人。该匪恃众拒敌。四面扑城。势甚猖獗。经拣发副将双福等带领兵勇。奋力进攻。击毙二千余人。落水死者。百余人。生捦多名。夺获炮位。烧毁船只。贼匪复于十一日扑城。守备玉贵登城抵御。颊中枪伤。复经双福策应。贼始败去。现在追逐摉查等语。览奏甚为欣悦。逆匪恃众扑城。该两邑派防文武员弁。合力堵击。用少击众。连次大获胜仗。挫其凶锋。可嘉之至。把总魏鸿兴。先登夺险。加恩著以守备尽先升用。先换顶带。拣发副将双福、著赏戴花领。遇缺即补。守备玉贵、著赏戴花翎。以都司尽先升用。该督裕泰剿办逆匪。现在崇阳通城两县。虽未即时克复。惟督派将弁连获胜仗。尚属调度有方。著加恩赏戴花翎。在事出力员弁。仍著该督查明保奏。候朕施恩。伤亡兵勇。查明咨部照例议恤。　　

○谕军机大臣等、本日据裕泰驰奏、贼匪分股攻扑。官兵大获胜仗一摺。览奏欣悦。已明降谕旨赏给裕泰花翎。双福、玉贵、魏鸿兴、分别升赏。并令酌举出力员弁。议恤伤亡兵勇勇。贼匪虽已屡败。仍据两城。且人数尚多。出没无常。难保不重来滋扰。我兵仍须处处严防。不可因连获胜仗。稍存大意。据奏探明崇阳通城各处要隘。分道进兵。并设疑兵牵制。募人暗发滚木伏弩。携沙填濠越堑等情。布置俱好。即著照所议办理。现在刘允孝已抵咸宁。郧阳宜昌两镇。及湖南提标官兵。日内亦即到齐。著该督等通盘筹画。如已足敷调遣。即乘此屡胜之威。分道进兵四面兜剿迅即攻复崇阳通城二县。生捦首要各犯。解京尽法惩治。毋任漏网。署湖南提督台涌。已谕令前赴临湘。会同商酌。相机防剿矣。将此由五百里谕令知之。　　

○又谕、吴其浚奏、遵旨严密防堵。并拏获逆党。究出贼情一摺。湖北崇阳县匪徒钟人杰等聚众滋事。通城界连湖南临湘等县。经该抚派兵防堵。拏获匪党黎雪寒一名。讯取供词。有汪敦族现在通城。著谭六向四乡富民借钱。并封仓谷。遣人潜赴岳州长沙探听。如有官兵。汪敦族即回崇阳。否则仍在通城等语。逆匪探听消息。亟应严拏。以杜窥伺。著吴其浚即饬长沙岳州各府县。迅速严密访缉。务将各奸细弋获究办。并著亲提黎雪寒。确究有无别情。再行具奏。本日据裕泰驰奏、蒲圻通山连获胜仗。追逐摉查。克期进剿。著台涌即带领弁兵前往临湘驻劄。全同裕泰相机堵剿。总期四面兜击。俾该逆匪腹背受敌。一鼓歼除。毋任一名漏网。至该省办理军需。著准其于湖南藩库暂行借动封贮银三万两。以资支发。将此由五百里谕令知之。　　

○又谕、刘鸿翱等奏、动拨宝福局铜斤铸炮等语。福建厦岛原设炮位。毁弃无存。各要口所安之炮。亦不敷用。自应设厂拨铜。广加铸造。惟所铸炮位。不在重大。必须坚固如法。足以摧坚致远。方为适用。其安炮地方。亦必拣择要隘。或明露。或隐藏。虚虚实实。严密防守。万不可令逆夷一望而知。转得用炮轰击巧为抢夺之计。至管炮弁兵。尤应勤加练习。施放有准。始不至临时贻误。若仅铸造多位。于各海口炮台安置一二。全不筹及后路接应。万一朔夷复行窜入。不特无以制胜。且恐反资寇用。著怡良、刘鸿翱、督饬督员。认真办理。其铸造安置操练防守各事宜。均须讲求尽善。庶几相机攻取。可资得力不可草率了事。仍致有名无实。是为至要。将此谕令知之。　　

○庚午。孝穆皇后忌辰。遣官祭陵寝。　　

○辛未。以故庄亲王绵护弟绵諽袭爵。　　

○调直隶正定镇总兵官王宗贵、为云南鹤丽镇总兵官。以直隶开州协副将向荣、为正定镇总兵官。　　

○实授崇福、贵州古州镇总兵官。　　

○壬申。孝圣宪皇后忌辰。遣官祭泰东陵。　　

○谕内阁、本年轮应查阅山东河南江苏安徽江西等省营伍之期。山东著即派托浑布。河南著即派鄂顺安。江苏安徽江西著即派牛鉴。逐一查阅。认真简校。如查有训练不精。军实不齐者。即将废弛之将弁。据实参劾。毋得视为具文。其上年暂停查阅之广东广西浙江福建等省。仍著俟军务完竣。再行派员查阅。　　

○又谕、孟保等奏、攻剿森巴番夷。杀毙首恶一摺。森巴大头目倭色尔。蚕食侵占边外大小部落。实属强横。兹复带领贼众。抢占唐古特营寨数处。并敢屡次抗拒官兵。洵为此案渠魁。现经该大臣等札饬噶布伦等、带兵四面夹攻。将倭色尔杀毙。又歼毙大小贼目四十余名。贼匪二百余名。余贼纷纷溃散。逃往贼寨。并据拉达克头人及八底部落部长等、呈献军器。情愿投降。所办甚好。著该大臣等即将逃散贼匪。设法追拏。摉剿净尽。务使不留余孽。仍督饬该噶布伦等、将达坝噶尔等四处营寨夷贼。探明多寡虚实。进兵剿捕。及早蒇事。至此次攻剿出力官弁。著即查明据实保奏。候朕施恩。　　

○又谕、孟保等奏、达赖喇嘛例应呈递丹书克贡物等语。达赖喇嘛之呼毕勒罕祗领金册。并坐床后。均例应呈递丹书克贡物。惟该睡距京遥远。跋涉维艰。所有应递两次丹书克贡物。著俟道光二十五年。前藏轮应入贡之期。一并呈递。以示体恤。至该堪布进京时。仍照向来年贡道路行走。　　

○谕军机大臣等、奕经等奏、探视逆夷近日情形。并各路壮勇节次斩获白夷黑夷各缘由一摺。所办甚好。据称逆夷知大兵已到。中情畏怯。东驶西窜。来去无常。又时驾小船多只。四出摉罗。诈吓我兵等语。逆夷出没分窜。显系畏怯。现在各路壮勇。斩杀白黑逆夷。并生捦黑夷二名。难保该逆等知觉。不早作准备。该将军等于进攻一切机宜。务当十分严密。不可稍有漏洩。仍著札饬各该委员。晓谕壮勇人等、分路潜伏。毋许轻动。免致贼情生疑。闻风先遁。该逆现既仓皇无备。趁此机会。各路剿袭。似易得手。朕并非催促进兵。总之行军之道。全在审时度势。固不可冒昧轻进。尤不可坐失事机。谅奕经等必能计出万全。速建大勋。以膺懋赏。朕亦不为遥制也。另摺奏、遣通事江彬。外委陈志刚。前赴宁郡等语。将计就计。深得用兵之道。又另摺奏、赏需银两。请由捐输项下动支报销等语。著即照所议撙节办理。将此由五百里各谕令知之。　　

○癸酉。谕内阁、吴其浚奏贼匪偷劫军营。被兵勇击毙。逃回通城一摺。据称本月十三日丑刻。有匪徒二千余人。前来偷劫平江军营。我兵开枪轰毙一百余名。副将哈丰阿。督率守备贾镒财。追击伤毙数十名。贼匪于辰刻始行奔逃。次日戌刻。贼匪复自西山泉水洞突出。即放枪炮。伤毙贼匪十数名等语。所办甚好。该逆匪等屡经湖北官兵挫其凶焰。现在穷蹙奔逃。冀欲兔脱。著吴其浚督饬将弁。加意堵截。勿令窜入南境。湘潭守备贾镒财甫经调赴军营。即能奋力当先。不避险阻。实为备弁中出色之员。著加恩赏戴花翎。以示鼓励。其余出力兵弁乡勇。及阵亡兵勇。著详查咨明裕泰汇齐奏请奖恤。　　

○谕军机大臣等吴其浚奏、匪徒劫营。兵勇击毙多名。现又增兵防守一摺。该匪等经南北两路分头夹击。势已穷蹙。著吴其浚严饬将弁。仍当加意防堵。勿令一名窜入。俟两省兵丁到齐。密订合剿之期。再行进兵攻剿。一鼓成捦。通城职员黎锡康。业已暗募练勇。各守要口。我兵逼近通城。如有贼匪滋扰。即可协同攻击。使之首尾不能相顾。平江县既有贼匪窥伺。自当加意防守。臬司苏彰阿带领镇筸兵丁。前往各交界处所。日夜巡逻。并著台涌择要派防。勿稍疏懈。该抚惟当激励绅士。招募壮勇。认真防御要隘。以安众志而杜贼踪。将此由五百里谕令知之。　　

○又谕、据海龄奏、瓜洲距海口不过六百余里。现值东南风司令。潮水渐旺。江中虽有淤沙。而逆夷三板钓船。未能保其不来。请饬该督抚责成常镇道招募水勇。顾觅船只。备办木筏等件。会同水师副将。督率弁兵于鹅鼻嘴圌山要隘。相度情形。拦江堵截。可期水陆交严等语。瓜洲为南省漕船经行要路。距海口不远。当此逆氛未靖之际。必当加意防范。以免疏虞。海龄所奏。是否可行。著牛鉴、程矞采、酌量情形。会议具奏。将此谕令知之。寻奏、长江距海六百余里。节节俱有浅滩。又有鹅鼻嘴、圌山关、焦山、象山等隘。重重锁钥。该逆断不敢舍其大船。用三板小船。深入滋扰。得旨、所奏情形。既然如此。海龄所奏。著毋庸议。　　

○甲戌。谕内阁、裕泰等奏、蒲圻防兵。续获胜仗一摺。据称本月十六日。崇阳贼匪。由洪下地方水陆并下。奔占山岭。经副将双福等、身先据险。挥兵奋击。毙贼多名。参将刘定选等、复从东西两路抄入。贼众向南奔溃。我兵合力追剿。又毙贼三百余人。枪炮伤者七八百人。生捦五人。追杀十余里。夺获炮械船只。我兵并无伤损。现在分路进剿等语。所办甚好。所有此次在事出力员弁等。著裕泰查明据实保奏。候朕施恩。现在贼势穷蹙。该督等惟当乘机进剿。迅复二城。其匪党务即摉捕净尽。毋留余孽。至被胁良民。尤应查明妥为安抚。俾无失所。　　

○谕军机大臣等、本日据裕泰等奏、防兵续获胜仗。现拟分道进剿一摺。览奏欣慰。已明降谕旨令该督酌保出力员弁矣。据奏先复通城。以孤贼势。密饬台涌带领官兵。由临湘巴陵进取。副将双福等管带兵勇。由间道驰往通城。收复该县以后。即由南面进攻崇阳。又派参将清保等攻夺界头贼卡。由东面进攻崇阳。其西北两路。派游击谢正国等、带兵夺取小岭贼卡。刘允孝拟由白杨畈夺据西岭等处进攻等语。所办甚好。似此四面兜捦。么＜?麻骨＞小丑。无难一鼓歼除。朕伫待捷判之至也。惟克城以后。务将著名首要名犯。设法生捦解京。尽法处治。以彰国宪。如果临阵伏诛。亦必得有真实确据。断不可轻听带兵各员游移无据之词。将就了事。致贻后患。其从逆匪党。自应摉捕净尽。无留遗孽。被难良民。仍当妥为抚恤。毋令玉石俱焚。另摺奏、武昌汉阳水路委员防堵等语。著即知照赵炳言实力清查。严防勾结。并随时知照吴其浚。一体防堵。毋使窜越。其典史王光宇。已据供报自尽。外委邓永煊。是否从贼。并教官有无捏饰。著俟克复二城后。确切查明。同逃出已革知县李垒等、分别究办。以肃国纪而励官方。断不可因大功已蒇。稍从末减。致守土文武官员。无所儆惧。相率效尤。至湖南提督杨芳假满回任。现当防剿吃紧之际。台涌现在带兵。未便更易生手。所有湖南提督。仍著台涌署理。督办军务俟大兵告竣后。著裕泰察看杨芳精神。能否胜提督重任。据实具奏。候旨遵行。将此由五百里谕令知之。　　

○又谕、王鼎等奏、补筑坝工。挑深引河一摺。据奏河底刷深八丈有余。比前加倍汹涌。料工均须添凑。引河既筑拦坝。坝内坝外停淤。自应挑穵。加倍求深。现于河形湾曲之处。择要抽沟引溜。一俟报完。即将正坝赶进数占。察看水势。仍即开放引河。相机堵合等语。著王鼎等督饬在工员弁。乘此桃汛未届以前。赶紧如法堵筑。不可少事缓延。而水势变迁无定。尤不可稍有草率。致留后患。其前请续拨银两。已由该部如数筹款。迅即拨解矣。又另片奏、现在留工佣力者。本地之人较多。约计合龙以后。有家可归。及力能投亲友者。晓谕解散。其实在老弱不能自给者。即加展赈期。强壮者尚有善后工程。可资糊口等语。览奏均悉。仍著随时察看。设法安置。无使仳离失所。流而为匪。将此谕令知之。　　

○班禅额尔德尼、遣使呈进贡物。赐敕褒奖如例。　　

○以乌噜木齐屯田丰收。予员弁议叙。赏兵丁一月盐菜银。　　

○展缓浙江仁和、钱塘、海宁、嘉善、石门、乌程、归安、德清、武康、九州县并嘉湖卫、上年灾歉庄屯积欠额赋。　　

○乙亥。上诣绮春园问皇太后安。　　

○朝鲜国王李焕、遣使表贺万寿冬至元旦三大节。并贡方物。赏赉筵如例。　　

○南掌国王召喇麻呢呀宫满、遣使表贺万寿。并贡方物。赏赉筵宴如例。　　

○丙子。谕内阁、前因湖北蒲圻县剿击贼匪。大获胜仗。当经降旨将守备玉贵、赏戴花翎。以都司尽先升用。兹据兵部奏称、该员前已拟补郧阳镇标前营都司等语。玉贵著仍赏戴花翎。并交部议叙。　　

○又谕、祁＜?土贡＞等奏、请疏防火药作坊之同知。交部严议一摺。广东理事同知觉罗德隆。于该省城火药作坊。系属专管。并不加意随时严防。致令工匠失火。轰毙多命。非寻常疏忽可比。德隆著即行革职。祁＜?土贡＞、梁宝常、未能督饬认真巡查。均著交部议处。　　

○又谕、祁＜?土贡＞奏、请将盐课奏销。援案展限一摺。粤省行销二十年分引盐。例应于二十一年底截数奏销惟上年夏雨连绵。兼值＜?口英＞夷滋事。阻碍运道。一时销解不及。尚系实在情形。加恩著照所请。所有省河各商二十一年应完二十年分课饷。著展至二十二年三月底全完。俾纾商力。此后递年仍著赶早一月。至二十四年年底复归原限。其招收等七场应徵课银二千七百余两。已据饬令各场员。照常完解。著即将年底完过数目。咨部查核。于省河各埠全完之后。汇同造册具题。　　

○又谕、裕泰等奏、官兵连夺贼卡。分道进剿一摺。据奏提督刘允孝。于正月十八日。督兵由丁泗桥行抵桂家岭。进攻西岭贼卡。该匪阻塞路口。在岭拒敌。我兵枪炮齐发。击堕崖下者十余名。余皆惊窜。当即挥兵追捕。复越包牛薄刀等岭。贼匪闻声奔逃。追捦二名。焚毁各卡。即由石盘山分队前进。游击谢正国、知县夏廷樾、义勇头目杨成、会带兵勇。亦于十九日进攻小岭。夺获贼卡数座。歼毙逆匪数十名。生捦头目二名。并获刀械多件。差探参将清保、知府周鸣鸾等、同日由通山进夺泉口界头等卡。即日会合进围崇阳。所办甚好。裕泰、刘允孝、调度有方。著加恩先行交部议叙。在事出力各员。据实保奏。候朕施恩。现在崇阳被胁民人。多已解散。所余贼党。分布抗拒。不难一鼓扑灭。著裕泰等飞檄各路将备。分进会剿。并咨明各邻境。一律防御。毋令乘间窜逸。以期迅速蒇功。　　

○谕军机大臣等、怡良等奏、会勘金牌海口情形一摺。前据御史龚文龄奏、福州金牌海口紧要。降旨令怡良、刘鸿翱、详查议奏。兹据怡良进省会勘。该处水面宽一百十余丈。深十二三丈不等。其山脚直插水中。并无宽阔处所。不宜多设兵炮。惟距省三十里之少岐地方。河身稍狭。两岸稍宽。可以屯兵设伏。业用船载石沈塞。复用大石四面镶筑成堆。更于浅处钉桩设簰。大船不能闯入。乌龙江在少岐拦截之外。上通洪山桥。业已豫筹于距城二十里之洪塘河。钉品字木桩四层。藏兵护桩等语。览奏均悉。金牌长门地方。或限于地势。或难容多兵。现在各处要隘。皆有准备。著怡良、刘鸿翱、督率员弁。时加测探。遇有坍卸卑矮处所。随时增补。以期有备无患。仍不得过事张皇。致经费先已虚耗。是为至要。又另片奏、台湾防守事宜。业已逐节准备惟该处地方紧要。逆夷屡经败衄。难保无大帮逆船。乘潮驶入。冀图报复。著怡良等饬知达洪阿。姚莹。并王得禄。严密防守。务操必胜之权。不可因屡获胜仗。稍存大意。并著怡良等设法探听。有无滋扰确信。随时驰奏。将此谕令知之。　　

○以户部右侍郎端华、陈官俊、署经筵讲官。　　

○丁丑。谕内阁、本日据裕泰等由六百里驰奏、收复崇阳县城。生捦首要各犯一摺。览奏欣慰之至。湖北崇阳县逆匪钟人杰。本系在逃徒犯。胆敢聚众戕官。连陷崇阳通城。设立钟勤王伪号。并竖立都督大元帅红旗。分设知县千总伪职。遣令匪党攻扑附牢城邑。罪大恶极。覆载不容。经总督裕泰驰往咸宁。就近调拨官兵。分守要隘。贼匪攻犯通山蒲圻。均经官兵击毙。嗣提督刘允孝带兵会剿。调集官弁。分兵五道。同时并进。昨据报到连夺贼卡。已降旨将裕泰、刘允孝、交部议叙。本日据奏、大兵将次进攻。先遣前署咸宁县知县夏廷樾。前署崇阳县知县金云门。悬赏招觅士民。羁縻首要各犯。刘允孝亦募绅民向导内应。自石盘山进攻。夏廷樾会同游击谢正国。在黑桥接仗。阵歼贼匪三百余名。追杀一百余名。距贼巢白蚁桥五里地方。又杀贼五十余名。该邑绅士。乘机诱令首逆出城。经官兵义勇赶至合围。立将首犯钟人杰、及要犯陈宝铭、汪敦族、一并生捦。该督即由洪上主前进。收复崇阳县地。安抚居民。分兵前往通城接应收复等语。逆匪于上年十二月十二日。据城戕官。建立伪号。经该督等调兵防剿。谋勇兼施。在事文武官员弁兵绅民。均能同心协力。迅埽欃枪。甫及四旬。收复崇阳县城。生捦首要各犯。办理迅速。甚属可嘉。裕泰前已赏戴花翎。著加恩赏加太子太保衔。并赏换双眼花翎。刘允孝亦著加恩赏换双眼花翎。发去花翎二枝。交裕泰。刘允孝。祗领。在事文武各员弁。并向导内应羁縻诱令之绅士民人。及出力各义勇。均著据实保奏。候朕施恩。据奏该督行营经过地方。绅民焚香跪道。带兵各员。均能不妄杀戮现在地方敉谧。朕心甚慰。所有留撤官兵。及善后事宜。均著裕泰妥筹具奏。逆匪钟人杰、陈宝铭、汪敦族、著即遴委妥员。槛送京师。尽法处治。以伸国宪而快人心。将此通谕中外知之。　　

○谕军机大臣等、本日据裕泰等驰奏、收复崇阳县城。生捦首要各犯一摺。览奏欣慰之至。已有旨赏给裕泰太子太保衔。并与刘允孝一并赏换双眼花翎矣。所有现获之首要各犯钟人杰等、著遴派妥员。押解来京。其逆犯家属。及在逃各要犯。务当设法摉捕。毋令一名漏网。致留余孽。再前奏诡称术能封枪之僧人。现在曾否拏获。如已伏诛。该逆僧是何名姓。凭何确据。著该督确切查明。如尚漏网。仍当生捦解京。以免煽惑。至此次该逆匪等以么＜?麻骨＞小丑。胆敢戕官据城。其起衅根由。是否该地方官办理不善。以致激变。抑系该匪等蓄谋已久。有心肆逆。亦著详细确查。据实具奏。该县师长治。业经被害。其家属自尽。及典史王光宇。果否自缢。俱著与阵亡官弁兵勇。一并详查具奏。至外委邓永煊、知县李垒等、逃出各情。著仍遵前旨查明分别究办。崇阳现已攻克。通城贼匪无多。剿办更易得手。著裕泰、刘允孝、督率官弁兵勇。一鼓作气。乘胜收复。并移会邻封。一体堵御。毋令他窜。至被胁良民。前有旨妥为分别安抚。现在焚香跪道。以迓大兵。著严饬文武员弁。加意抚恤。毋妄株连。是为至要。所奏未到官兵。飞速截回。现在官兵。分别撤留。及善后各事宜。著照议妥办。将此由六百里谕令知之。　　

○调盛京刑部侍郎成刚、为刑部右侍郎。　　

○泰宁镇总兵官松峻、因病解任。实授德诚、泰宁镇总兵官。兼总管内务府大臣。　　

○戊寅。孝仪纯皇后忌辰。遣官祭裕陵。　　

○谕军机大臣等、前因湖北逆匪滋事。降旨令齐慎携带参赞大臣关防。驰往剿办。昨据裕泰奏报收复崇阳县城。生捦首要各犯。该省军务已竣。齐慎毋庸前往。四川提督。统辖全省营伍。亦关紧要。未便久悬。齐慎接奉此旨。无论行抵何处。即行折回四川本任。其参赞大臣关防。即著派员赍京恭缴。将此谕令知之。　　

○以通政使司通政使惠丰、为盛京刑部侍郎。　　

○调正蓝旗汉军副都统倭什讷、为正黄旗满洲副都统。以内阁学士连贵、兼正蓝旗汉军副都统。镇国将军奕缙、署镶黄旗满洲副都统。　　

○己卯。上诣大高殿行礼。
  </div>
  <div class="pagination">
   <a href="清实录道光朝实录_page658.html">
    上一页
   </a>
   <span>
    ...
   </span>
   <a href="清实录道光朝实录_page654.html">
    654
   </a>
   <a href="清实录道光朝实录_page655.html">
    655
   </a>
   <a href="清实录道光朝实录_page656.html">
    656
   </a>
   <a href="清实录道光朝实录_page657.html">
    657
   </a>
   <a href="清实录道光朝实录_page658.html">
    658
   </a>
   <span class="current-page">
    659
   </span>
   <a href="清实录道光朝实录_page660.html">
    660
   </a>
   <a href="清实录道光朝实录_page661.html">
    661
   </a>
   <a href="清实录道光朝实录_page662.html">
    662
   </a>
   <a href="清实录道光朝实录_page663.html">
    663
   </a>
   <a href="清实录道光朝实录_page664.html">
    664
   </a>
   <span>
    ...
   </span>
   <a href="清实录道光朝实录_page660.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
