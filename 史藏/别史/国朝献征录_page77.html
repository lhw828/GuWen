<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 77 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 77 页/共 245 页
  </h1>
  <div class="content">
   ○刑部郎中何商臣传（杨一清） 

　　杨一清 
　　刑部郎中何君商臣既卒十有四年为正德丙寅其子兵部郎中孟春以使事至关陇会予于固原出今大学士西涯李先生所撰墓志铭阅之予曰是可以不朽矣吾闻商臣谳狱多平反讵止是乎孟春泣曰志举其凡书其着其散见奏牍数百条维时不□孤荒迷未及汇次至于今抱深痛焉予曰可得闻乎乃出故祭酒刘公道亨前户部主事曾全所著予曰此固乡大夫之责也乃按述之为传商臣始为刑部主事即能缘法求情不遗心力凡经所鞫无呼枉者畿内民某省其姊氏姊养子饮之暴病腹彭亨其子遽归以中毒报其母闻于官未逮而死勘无毒众莫敢决商臣曰是必生子主之乃集其亲若邻谕使吐实得其分财构隙状生子伏辜迁员外郎有僦居者欲更适他居其主不许且诟之僦者恚甚因诱还卒诬其主为盗媒蘖左验掠使成狱商臣廉得其奸出之进郎中有勋戚家以私怨诬指挥周某杀人东厂缉行下诸理商臣察其非辜言干尚书谓当奏析时凡狱山东厂无敢析者或以是为言商臣曰杀人媚人□公论何具以闻　上□中贵谳于　朝如商臣议周得脱死或又以为贺商臣揪然曰法不自法□□持而籍诸贵近是为失职与有耻焉何贺也岁当虑天下囚商臣奉　勑南直隶将军徧历州县殆数百篝灯磨卷恒至夜分　孝陵军负薪过禁山逻者执之坐盗伐赏斩商臣谓不自伐所得之薪固相似岂足为据得从未减仪真人有抵夜禁者被执而遁执者追及之刃其胁垂绝兄问杀汝者谁曰青衣白帽者诉之官集是夜徼廵得所似者实同里人不胜榜掠诬服商臣曰死者尚能言彼既同里顾不能言其名姓居止而以物色为宽其狱覆勘得真杀人者庐州三人为盗捕获一人鞫所同行不获诬逮其弟足数盗庾死商臣奏原之合肥县民某以分鬬人逐及其家推门门殒幼女死压坐抵罪商臣曰自外而至彼乌知门内有人亦何意门之殒乎本意非杀即从矜典凡录六千余人上谳三十余人还　朝尚书令兼摄傍司事所平反及前数不能悉载其见录于志铭者亦不复出也论者曰刑部以诘奸刑乱为职君子于商臣录其平反独详何也呜呼自钩距文致之风滋而先王忠厚恻恒之意微乎熄矣世之为理官者狱词所丽唯恐弗甚焉其设心为不如是□□□□□名卒忍于轻视生人之命而不自觉也悲夫宋陈鲁公康伯时有司专用权臣风旨为狱重轻公独无忌避多所开释张文忠公九成阅大辟案成察其非真辄□覆之具得诬服状朝论欲以为赏公辞曰职在详刑邀赏可乎二公为刑部俱以平反着声商□□多类此君子亟称之若明习法令遗奸庾慝固□□所复为亦夫人之所能也传曰活千人者后必□孟春才操卓卓方向用于时何之泽其在兹乎 

　　○刑部郎中北野周先生佩墓志铭（孙承恩） 

　　孙承恩 
　　先生周氏讳佩字鸣玉别号北野先世由汴扈宋南渡遂为松人其远祖在宋元时多仕宦五代祖彦才有隐德博学能诗着灌畦集藏于家曾祖士瞻号雪舫亦以诗名国初辟为雍县尹祖临考舆号心斋正统丁卯南省发解登进士为翰林院编修其履历载郡志妣朱氏封太宜人先生年十二随编修公于都下编修公卒昼夜号泣不辍洎归贫无以居时江右叶中丞为郡守为经理始克葬先生天性颖悟力贫好学入郡黉声誉焯起一时多从游之士成化癸卯登乡荐弘治庚戌举进士优等授工部都水司主事三载考最升营缮员外郎都水职征商税营缮督工作出纳财赋浩大异时多以贪墨败先生不以毫发自污弘治庚申以母老乞归侍养六年母卒服阕转刑部河南司郎中理狱明慎时逆瑾擅政权势赫烜奔趋于其门者多骤致通显先生独不往瑾故不平每问人曰刑部周秀才吾不识之何如人也先生惧及祸亟上疏乞休致归养高林泉以诗书自娱　今天子初即位举优老之典先生进阶朝列大夫嘉靖戊子再进阶中宪大夫福履优游历二十五年乃卒先生天性孝友其官于　朝尝疏请分禄以养母而邸中屡至匮缺其在侍也色养诚笃致甘露芝草之瑞养姊若妹之寡而贫者竭力以赈恤族人生平寡嗜好居室之内一榻萧然倦于将迎有司延乡宾多辞疾不赴独好学虽老弗倦晚益喜读易观象玩占多所妙契作文典雅诗学唐体字仿晋帖皆有法先生尝编次先世遗稿为世鸣集今太学生张应干取先生诗文若干篇附刻行世周世世以清白传先生仕既不大显家居生理尠薄至无以自给既蒙例两进阶而郡庠生复合辞以请当道谓先生廉贫高尚宜蒙恤典于是有司岁给优养前郡守善化熊侯雅致敬慕尝袖白金十两遗之先生卒其敛且葬实籍此 

　　○奉政大夫刑部郎中蒋悟庵公孔炀墓志铭（王慎中） 

　　王慎中 
　　嘉靖乙卯十二月六日奉政大夫刑部郎中悟庵将葬其子郡庠生升奉郭白峰公之状来乞铭乡先生家居能急人之病不爱劳勚求瘼搜隐筹所宜捄振出危苦语感动在位平鬬者曲直以情欵谕人于不争使直者得曲者亦不敢以为失若是者惟悟庵贤其没而上下之间无有能为强聒说教者予蒿目视人之病不能捄方追思公又乌辞铭公名孔焬字君和正德丁卯举人登甲戍进士蒋氏自浙之长兴县徙闽国初编遣从军故籍隶于卫其姓视他籍最着高祖佛保曾祖遂祖道父文权以公贵赠奉直大夫南京户部员外郎母何氏封太宜人公生而敏明有识量比长益习亿物揆事审而不烦方贫不足能以攻治课业之暇营父母之养常若有余始仕为通州知州州繁庶甲畿郡财赋刑狱簿牒填委民吏仰视侧睨公为之如素所熟会计赢缩节浮益虗财赋赡足宿府猾史无得窜其偷伪两造至前情辄披露情得则稍薄其罪庭中諠呼称平久之犴狴为空都宪重臣监察台史相踵奏荐以公才可大任每行部未尝至通州曰有贤长吏治之矣贤声出畿郡上□□意学校表厉名教课诸生以业躬督劝之奖识髦俊后皆成大名如今少宗伯崔公相大司徒马公坤参知钱公嶫方伯陈公尧并所素课豫识士也将满考奏绩员外公讣至民会哭奔送殆空四境州有沙涨地宜田宣家唐家二坝宜堤公垦田筑堤则涨有新畬防有淫水是一役而兴二利也募民佃涨地收其直充役费役且举闻讣封题募金以遗后人其尽心于民推此可知也去职迹誉益白铨司迟其至将显用之服除赴铨公谒而巳不私候贵人之门竟以常调授南京户部员外郎积资迁郎中公靡事不周尤善财计司徒倚以为重贤声又出留都郎曹上　今上新政厘整弛敝会天下财赋独以浙江江西蠹耗为多思得郎员才称任使者一人司徒以公名上授玺书以往公简别属吏分遣督逋自执要成以稽其惰敬昼夜搜故牍得干没巨赃株本则穷其节目枝寻条剥所得积逋溢于新赋谓藩臬诸司曰兹使也以督赋为功急则伤民缓则病国吾今所得财皆其巳出于民而未入于国者赋集而民不扰庶于国有禆哉吾不敢以为功惟伤与病交免可以还报矣比反命入奏　上嘉其功特赐褒羙命吏部宠用之遂改授刑部郎中坐是取忌年四十失官知者嘅恨之既废事何太宜人承颜顺志服勤左右每食躬视和餁尝旨而后敬进之常自行厨匽与灶养奖妇分役家人劳苦之公曰使堂上享之而甘吾独惜此耶寒暑衣裘手振领循祛非洁新温软不使近体衾□舒拂夕以为常侍疾省药物尤谨或终夕不寐与弟居不忍相远罄宦金买田宅岁赢月羡久益增廓折半均取不以尺寸自谋犹择腴美以厚之爱弟之子廷均踰于爱升也别置田七十石市屋五间资廷均为读书费何宜人安乐之曰汝抚弟侄如此吾复何忧孝友之实播在闾里相嗟叹以为不可能也其余恩足以及族人赴急持危情与力偕至孤弱不能立贫无告咸赖公以不失所邦国称睦焉嗟乎公仕则勤于民废亦施于有家出处皆有所立名位不亨而心迹可述矣其又何憾 

　　◆员外郎 

　　承直郎刑部司门员外王君墓志铭（宋濂） 
　　刑部山西清□司员外郎守原王公懋墓志铭（澹园集） 

　　○承直郎刑部司门员外王君墓志铭（宋濂） 

　　宋濂 
　　予闻王君孟远名颇久恨弗之识洪武庚戌秋待罪词林闻有命征孟远至京师召对谨身殿授刑部司门员外郎将修刺通谒适修史事严未遑也孟远寻被　上旨与监察御史虑囚淮浙之间及其既还始胥会成均孟远曰未见君子悠悠我思今既见矣喜将何如予曰业之心即孟远之心也孟远大笑巳而别去暨再见又属予曰先人殁四年墓之铭未树巳历系善行成状矣旦夕重有请愿君子之也自是厥后旅进旅退于班行中每遥见孟远貌羸甚身弱如不能胜衣予颇疑其不久人世者复自解曰昔张谷官河南与尹师鲁谢希深二公游二公方康强谷独陲血垂毙孰知二公既殁而谷犹未死邪此殆难以常情测也辛亥夏孟远出为巩昌陇西县令复来与予别惓惓以铭文为请予熟视孟远心益疑虽自解如前终不能释因勉之曰孟远宜自爱此别未知何时重见也余方戴星出入不能执一觞饯之都门外每一念孟远为之戚然越三月忽孟远之子兴来告曰先君得膓澼至泗州加剧以五月二十六日死矣予病疡在告闻兴言泪落枕上呜呼孟远固羸弱岂应遽止于是乎相闻余十龄而晤言不数四岂意真无重见之期乎贤者夭而不贤者或寿天之梦梦抑自古而然乎呜呼孟远讳经孟远其字也姓王氏其先家锺陵宋初有讳忠者来抚州为金溪场官遂为金溪人曾祖荣彰祖寔父善母曾氏孟远习科目之业甚勤夜坐恒至四鼓目睫未及交而鸡巳再号矣亟曰天其昧爽乎复披衣而起挟册映檐光而读之寻患家居丛纷迁于梧山又迁于云林皆有别墅在焉崖光涧影飞落户庭间孟远得以清其神思益自放于文沛然有不可遏之势松滋陈氏建义塾曰墨涛目甹余太史真为五经师松滋去金溪将二千里孟远徒步往从之悉传其二戴礼之学他诸生所造经之大义太史命孟远窜定且曰是不异吾所为者人读之亦以太史言为诚然非溢羙也至正癸卯丙申科孟远两以是经取江右乡贡值天下乱不得上南宫退隐漆溪删礼记疏为纂要若干卷其于名物制度多有折衷入国朝以来侯君元善以重臣出膺重寄屡欲辟孟远弗之就巳而叹曰　圣天子在上我可终老山林也适征命至幡然而起擢为今官详刑决狱人自不以为冤　朝廷锄刬吏弊悉用□□士更张之乃选孟远为令方期孟远有泽物功柰何死之同知泗州事乐景阳通判王旭亦哀孟远之志弗展共经纪其丧事兴得以某月日权厝州西大胜寺云孟远刚方人也或有过面折其非视依阿取容者贱之不与交母老有疾且死孟远吁天请捐寿三龄益之母蹶然而苏后三年终人异焉所著书有金溪县志若干卷唐诗评若干卷杂诗文若干卷其一即纂要也孟远固死其书可以行远其子足以承家其不死者固自若也视夫泯泯棼棼变灭无迹类浮云者又将何如哉 

　　○刑部山西清□司员外郎守原王公懋墓志铭（澹园集） 

　　澹园集 
　　公与余交最善且久其卒长安邸也余冯而哭之为经纪其丧嗣子邦彦迓以南还将即兹万年之宅非余志之而谁也公姓王讳懋德孺其字乡人称守原先生世家芜湖考济配某氏以嘉靖丁酉四月五日而生公少惺惚不羣十五补诸生甲子举于乡寔与余同籍铮铮以能文舄奕辈行矣少失怙事每有至性处伯仲退让有恩礼仲乏嗣殁之日哀毁特甚与伯氏子分异产听其自取而逋负身任之曰彼幼无相累也巳复减巳业之半给之曰彼众无相失也鸠兹滨大江贾人杂沓俗靡甚公请当道创精舍以为会所迁学宫以作士气自是骎骎知向学云公精制举业谓一第承蜩耳顾数上数报罢万历癸未谒铨典铨者试第一得湖州郡丞甫至武康民变起监司以属公公单骑入下令曰母惧第自言所苦吾为若释之贼皆罗拜即日散遣去乌镇一豪猾勾引盐盗恣睢里闬间莫敢问闻公名自縳请死奖其能悔纵之归卒为良民过滛祠见僧踪迹诡甚意动亟使索之得妇女衣物即杖其僧毁其祠公之芟夷非类而袵□其长老甚具会大计郡人以居间不获中公□□陈州民无不涕泣送者陈俗纤啬而武徤公至先奖□文学示向往岁侵斗粟千钱为发廪作糜大疫为设医药所全活甚众巨盗张剌阴事持吏短长所不快立中以□公廉得实即白当道遣人縳豪豪拒不出荐绅为豪关说日以百辈来公乃为好言闻若犯令甚赐□□人耳何至是第出吾为力白之豪喜诣公遽捽置狱中竟庾死徒党屏迹吏民以安庚寅迁彰德府同知是时　天子封介弟为潞王道出彰德彰德守牧圉之弗捍一切倚公公毅然肩其事先期谒　王左右陈说利害从者尽说服至之日邮传供亿省以数万计公舒缓详雅不动声与色而一切治办大氐此类　王之国适卫太守以罪去官纵横郡中为民害当道无可柰何则以篆檄公众闻公来惊曰是前彰德王公者邪即不逞勿令公知比至巳帖息矣居恒官方人瘼兴革利害往往精探其繇上官有所咨问或不待咨问而公白发其端靡不曲当显重用事者皆引公自助其名声噪一时以此无何内艰讣至哭绝奔还竭力襄事经三年仕宦之意遂绝芜令叶君浙人也悉公治湖状为具橐劝驾不得巳强起复除卫辉丞卫公故所拊循地百姓闻□□至喜甚而值岁大饥人相食　上大发帑藏遣锺公化民为救荒使者使者至则尽以属公公是时起白骨而肉之心力耗敝诸所调剂宛至中事窾所过辄署数语志梗概归报使者使者大说命工绘为□而以所署语系其尾转闻于朝　上嘉使者功□公亦益蔚着晋补刑部员外郎无何奉　简书虑囚北平公奋曰囚当死数也　天子且不忍死之以属我我何以称塞百一得牍昼夜自披阅务求生端为之平反活人无虑四百有奇故事诸曹所上牍不比法廷尉平得驳放公所上无驳放每一奏至争传写以为程谓二百年来所无者历寒暑始得还少司寇吕朱两公大才公争欲得之守其郡而公业巳病矣余是时有校士之役比出围一再握手而公卒时丁酉九月二十五日也余与潘君去华躬为含敛俟其子至授之未几而余且以罪废嗟乎德孺与余年相亚地相望立朝先后相若比公即世而余亦罢归里居藉令公于今在也必有以开余者而不可得矣大抵公性英敏而貌则雍容动止自矩大节屹然不可动而即之若春融与之语皆了了而气不溢其纯懿开明吾党鲜俪或谓公所为渊雅自天植又谓公陶□□师友而反之性情之间粹如也庶几能名公者□公卒踰三年为岁庚子某月某日邦彦将葬公与配胡宜人某山之原属余为之铭宜人贤妇也德不愧公公寿六十有一宜人寿四十有二子一即邦彦芜湖县学诸生娶李贡士女女一归端中丞孙诸生汝洛孙一胤祥聘后太学女孙女一许聘姚大行子一豸铭曰谓公儒兮而吏则良谓公恂恂兮而谞则臧盖进也有禆于国而退焉无愧于乡偕厥妃兮于兹永藏过者式兮余铭也煌煌 

　　◆主事 

　　从子之宜墓志铭（杨士奇） 
　　刑部俞主事墓志铭（杨士奇） 
　　刑部主事张毅斋塘先生墓表（王慎中） 
　　承直郎刑部福建清吏司主事东君野墓□ 
　　刑部主事太微张公治道墓碑（乔世宁） 
　　赠光禄寺少卿刑部主事王青萝先生渐□□志铭（张时彻） 
　　主事赠尚宝司卿刘君校传（邹守益） 
　　刑部云南清吏司主事致仕洛村黄公弘纲墓铭（罗洪先） 
　　胡主事宪仲传（冯皋谟） 
　　承直郎刑部山西司主事梁公有誉墓表（王世贞） 
　　梁比部传（欧大） 
　　承德郎刑部山西清吏司主事一山王公爱墓 志铭（陈于陛） 
　　刑部司狱王敏传（方孝孺） 

　　○从子之宜墓志铭（杨士奇） 

　　从子之宜墓志铭 【 主事】 

　　杨士奇 
　　之宜名相余从兄思贻甫冢子也母康氏相幼聪慧六岁其父口授小学能成诵不忘九岁日读四书五经万余言且出从外傅莫归其父亲教督之端静不好弄羣儿百方戏于前未尝动意也十三部使者行县闻其名召试之深见赏异举充郡学弟子员十五郡太守举应江西乡试中前列明年会试礼部中副榜当授教官思贻奏言臣之子年与学皆未可以为人师幸俾臣以归教之增益其未至庶他日不辱任使　太祖皇帝可其奏既归益勤于学后充太学生太学生常数千人季试相屡占第一永乐二年会试天下贡土以相为首廷对第二甲一名盖元延佑乙卯初行科举思贻甫之曾祖贤可先生即登进士第有傅在国史我　国家混一天下洪武辛亥初行科举思贻甫之从父子渊先生即擢进士第二甲一名逮今　皇上龙飞初榜相初擢中名数同子渊先生人皆以为相庶几不辱其先也相释褐为翰林庶吉士　上笃意儒术作兴斯文简曾棨及相廿八人者日就文渊阁大官给膳使尽读禁中书赐居崇里坊月给禄米又给膏火之费使以夜继昼充其学期追迹于古人相素知自重乂祗体德意夙夜刻厉盖□□有进矣永乐十年授刑部浙江清吏司主事是年九月廿五日卒年三十有四呜呼相孝于父母友于弟妹与人交必辅之善道族婣阊卷有急辄赴之笃好畜书在太学三年购积千余卷既登第一夕尽于火哭之恸后悉赀重购之浸加于旧矣手一卷虽疾病寒暑不暂释其志可见其才与其所学以试之宜有可称而其不得年也固相之命乎呜呼始恩贻甫幼孤遭丧乱贫苦孑孑自力独念先世诗书之业荒坠弗振懔懔焉图惟继之务诸其身以待其后人壮而生相殆可望矣相壮又遽卒此亦独相之命哉弟鹓自京师归其丧明年月日其父葬之邑千秋乡盘古山之原余其从诸父也尤哀之为之志云 

　　○刑部俞主事墓志铭（杨士奇） 

　　杨士奇 
　　刑部主事俞得济公广卒其孤希俊将奉柩归葬处州之遂昌以刑部主事周琳所具事状请铭公赓尝从余翰林十余年铭不得辞俞之先居睢州宋季有仕遂昌者因家焉而自曾大父以下皆不仕父则荣母毛氏得济其讳公广字也幼孤长克励于学涉猎既博矣从先生长者习诗律永乐六年诏翰林集四方儒学之士纂修永乐大典及能书士职缮写公广以能书荐书成被赐赉诏就翰林益进其艺十八年擢兵科给事中勤慎详敏克举其职坐累出为邯郸县丞当要道过使客百费取给于县者日辐辏公广为之有方民不困而事集尤以宽厚得民心洪熙改元召还为刑部照磨尚书给事中皆言其才升刑部广西清吏司主事尽心狱中无冤滞者宣德五年有司援例奏赠其父承德郎刑部广西清吏司主事封其母太安人妻李安人知制可命未下而公广以疾卒是年七月十五日也享年五十有一子男二长希俊次希杰女三长者归吴宗智余在室孙男女各二公广居官不为崖岸不失持守遇事不平辄发不为苟默虽数以是召怨咎不悔其才可用且未老而遽卒惜也铭曰　才与时际兮宜厥施兮奄长逝兮孰所致兮 

　　○刑部主事张毅斋塘先生墓表（王慎中） 

　　王慎中 
　　议国之大事而处其祸之必至幸则其议行而国享于安而其处之也为不中之言不幸则事及于祸而其言中蒙国之大□而矢其身之必捐幸则其难济而身获其利而□□之也为不践之盟不幸□身及于难而其盟践前识足以决议而节不副奇节足以殉身而□不豫此力之不可两能者也有两能者矣职及于议而不当蒙难之役则思复济以死而无由身从于难而不在揆议之列则欲先关其忠而不得此又其事之不必兼尽者也若夫始及于议卒蒙其难至于言中而盟践其亦仕者之不幸矣以其不为徒死而可以有传于世则人犹将幸之仕于人国者至以此幸其传亦可悲夫其人虽幸而其国有大不幸由其国败君出故彼有以着节而成其名也国大不幸而死者以其自不幸为人幸之死者有知决不以人之幸白幸矣身之不幸而大幸在国卓然効死之节独以国完君复而揜其名使人不得以其传幸之于不幸之中宜若又不幸焉惟其大幸之有所存死者之心宜不以为不幸也正统己巳岁值也先□□权珰王振寔偍亲征之计以误庙谋　车驾戒□□百官以从而刑部之属以主事张公塘应诏公□率同曹具疏极陈万乘不可轻动而深斥近奸献计之非其言甚危卒不见省则慷慨从行不□□事而去家人固□曰君出与出君入与入何问焉□次居庸时仓卒出师士无宿备而纪律尤不整公策其必败三疏请还□为欢珰所沮不报及土木而难作　车驾蒙尘公言誓不独入遂死之巳而犬羊悔祸□逆为顺羣执羁绁御衔厥米奉　车驾还都鸾□不爽□鋈□无脱者而国势尊巩曾靡障陴戌垒之□盖□之大幸也嗟乎公始议见沮而后六师轻出师巳出而再义见沮而后轻入胡地方事之未然其虑审而忧深而言诎于不省使晋臣庆郑怀违谏废卜之怨且快于君止以实其言而公之在仕黾勉职业守洁而行高仕十三年犹为主事而高官厚禄以宠于朝者何限使卫之士大夫当之必有使鹤之诟公独践必死之盟毕其身以殉所事之重不为苟遁以求全呜呼可谓烈矣然亦何其不幸也以彼其烈而人之幸公而传之者当与庾珉王隽辛宾李若水同其传然今之讲慕公者自不得以与四人者同□而他日之记者亦不当与四人者同书则以国完君复列其事无所当而名因为之揜也公之存不为晋臣□人之诟而一意于国死而不冺诚知国完君复方且慊其期于安国之本怀与存君之初志乌以名不得列于之死君者之间为不幸哉噫此公之心也公没百年某始从公之族孙鄮西君谦得闻其事相与戏欷慨叹想见其烈而余又有感也予尝好观国朝故事窃窥　英庙实录载扈从死事之臣巳遗公名所谓事烈而其名揜为不得与之死君者同书耳其事固当书也孰知其身死而事不存巳不得在史氏记则其名殆将没矣此吾党之所宜图也于是张君出故都宪王节斋公小传以示予曰传以藏之家墓上有石不可以不识也盖公没既久而其子抚州推官圭始敛衣冠而葬焉浊墨形魄公既决弃不复顾怀齿发骼胔化为朔陲之惊尘以从飘风其混于沙砾委蔓草而啖乌氏鸟皆非公所恨惜其魂气之清英昭爽必且飞扬凄怆日卷故都而栖旧里附衣冠之洁庄而常遨游于鄮山甬水之侧则亦何以异于全归而深藏于此年运而往木拱且抱虆葛施石而狐兔穴室牧竖樵子顽懵不灵将有箕踞嘷跳于其上而睨草木以为薪槱之资胡以严往烈而象幽光宁独其家孙子之戚且愧而巳惟刻词于石以素□□阡庶其免夫予谓公之魂气既常栖游于兹阡上魍木夔犹知阿庇崇护而不敢狎而永免于冈陁石助之患然以其烈如此而事巳不在史氏记才及百年而昧陋如某者□张君以告则莫由闻而藏衣冠之域又当绝去城郭在辽墟榛莽之间乡里后生与四方之游客有讲古尚友之好者入其境登其山而不知有期人之墓忽焉过之而不致其肃则无以告之者之罪也至于时移事改此石幸不颠踣或不幸而仆犹不为风霜之所剥蚀访古之士或得之于蒙荟蔽翳之中模而传之复出于人间虽史氏所不记而一旦震耀諠诧播为奇闻异迹卒可以补其遗而终以不没于后则吾党之所图庶不为无益于是为撮其事而论其意书以授鄮西君使归刻焉而表于其墓 

　　○承直郎刑部福建清吏司主事东君野墓□ 

　　东氏其先巩昌人也有商州守良惠元季兵乱自□徙华遂为华州人良惠生骥骥生商河县丞公讳升升生四川按察副使公讳思忠副使公配夫人□□生五男子君其季子也君且蓐会副使公有四月之役自都城出居于野故名曰野及冠字希孟云君三岁丧父五岁读书学礼十五从师而受尚书二十举于乡明年举进士又明年为陈留知县陈留去潘服近民多徤讼讼辄赴台省不干县吏县吏顾无可柰何君至为听其大者剧者而于细事以义退之无留滞焉于是皆仰戴君呼君为神明而于大且剧者不复赴台省惟赴愬于君其一切细故辄相解释无敢以烦君者河滥于县北害于耕稼君乃谋诸治河者筑堤拒河河之旧污于是为桑之地百里焉流亡之民皆复来归君贷之各有业焉盖户口增以千计逻卒赵献者有仇仇夜入剌献死匿去弗可得众以为弗得也君竟得之县故多盗于是尽散去为农无复敢为盗者陈州侠刘某者都指挥之子也尝怀千金为侠侠尝杀典史善赂自脱事故久不决事下君法当往阅死者君与期月某日当在乃谬谓有他不往矣盖是时指挥巳伏百人刼侠闻不往即散君竟往得穷其事杀侠于是河朔数百里之间又皆仰戴君呼君为神明皆欲赴愬于君向者学含诸生惟知有科举书不复知有古文遗书诸史子集也于是购得之俾诵习焉而又设小学择师傅教童子亲为校阅勤恳甚备也开封辖县三十先是言破敝者必于陈留至是沃野绵耒耜相望风雨之会又适其时年谷屡登盗贼希少歌诵之声徧于乡东西行过是县者罔不改视易听而都御史御史按察使交章论荐问劳之使结辄于道正德丁卯秋吏部以御史起君君年不当为御史乃为刑部福建清吏司主事云其年冬视狱狱中夜三四起视狱未久疾病犹视狱狱中既代出旬日乃遂不起年仅二十有六王氏生男子曰颐寿君卒之明日乃生一女子云伯兄希旦自京师归其丧以卒之二年己巳月日葬某地先茔之次君少子性又早慧美貌如尽而又先诸兄以兴故薛夫人所以怜爱君者甚至君亦能周旋左右奉母氏之欢至干诸兄亦善相爱也是皆可老寿不夭者也然竟夭以死岂非命哉予为之表曰主事东君墓于斯君子之藏过者其式焉 

　　○刑部主事太微张公治道墓碑（乔世宁） 

　　乔世宁 
　　嘉靖丙辰太微张公卒其子车将以明年丁巳葬公城南祖父墓次乃谒余北丘下而涕泣言曰父病革也命车曰吾墓碑则以三石乔子余闻之潸然泪下巳而叹曰关中斯文之阨何至斯极也往年康修撰海卒无何吕侍郎柟王检讨九思又相继卒海内学士共悲之顷者韩尚书邦奇马光禄理王祭酒维桢又同以地震卒乃今又闻公讣余何忍书公碑顾自惟知公久又何忍不碑公名治道字孟蜀犬尝游终南山登太微峰乐之乃后意常在太微遂自号太微山人上世故长安人　国初徙杜陵长公者始徙城中长公生次公次公生通通配高氏生公公儿戏时即能为羣儿长能督约羣儿尝从大父观碁观数次即从旁指昼胜负率奇中人即大异之稍长父命之商公顾好书不好商乃就乡校师学书始授读即颖记绝人巳乃就偶山田先生受朱氏诗未几即又善说诗为诸生其文辞率试高等又女间于诗赋议论如悬河而性刚气豪慕义尚奇节一时诸生咸推先畏服之正德癸酉举于乡甲戍登进士第授长垣令三年以治行中科道选征入会都御史怒公不面辞□□公在情法过严乃仅授刑部主事人咸为绌之公□部僚薛蕙刘储秀胡侍约为诗会并以诗名都下都下称西翰林然公意不乐于官矣会又梦其母病乃即上疏引疾归归二年当□察期御史又拾掇都御史言论公落职人亦为公绌之公自以志业不伸遂弃官不就乃一意读书为文章尤好杜工部诗与秦汉人文其始诗学杜拟为之久之句意体裁无弗杜者文复气雄语质当于事实即不定拟秦汉何人然唐以下无师焉与王检讨康修撰一见语合乃数与纵论诗文又数与遨游终南鄠杜间遇山水胜处辄命酒歌吟赋诗立就或语及古今天人之际至浩渺闳肆时人莫测也时薛蕙在吏部望公就官公为书固谢之巳而侍郎霍韬御史郭登庸又皆欲荐起公公又固止竟不复出往公在长垣时诸上官令不便者辄请更令或上官重更令辄抗议执请不顾避邑故多豪强为民害者乃按捕诸大豪论死者十余人巳又修长垣城修孔庙增学舍改佛寺为子路祠至其条马政事与止塞黄河决日上官未尽施用后利害卒如所指陈人至今称焉公始去长垣人为□去思碑后九年又就烂柯台祠祀公以公之不识使□究其施即古将相之业奚足道哉顾独以才高语□为时大忌又自负不能下人年甫三十余而归比卒时年七十岁矣家居者几四十年竟以一主事终身君子盖有苍生之憾云公好而折人率不避尊贵人与交讙甚者其奖称人善亦无问识不识率击节嘉叹又亟欲表扬即不能即着为诗文传焉又喜汲引诸生遇有绌辱即白上官为直之以倡士气人始皆惮公远之巳见其益也又率来亲敬公乃公益自信不移也所著太微前集后集嘉靖集少陵志长垣志凡数十卷诸时事边情里俗吏治具见其中可以览观古今得失之故所谓诗史者不在是哉始高氏孕公时梦一僧持彩笔授之及诞夕又梦焉占曰文门之兆也以今观公信矣公始配田氏继陈氏卞氏卞氏生一子即车也举嘉靖壬子乡试铭曰　公才崛兴位奚不崇岂乏时明而以废终如弦之直人谁与容人谓公绌公曰志行既长于诗亦以文雄我道如是天壤焉穷夙也慕古追惟少陵大雅继作声迹攸同子□骏发嗣□德声刻文碑石以永公名 

　　○赠光禄寺少卿刑部主事王青萝先生渐□□志铭（张时彻） 

　　张时彻 
　　王先生者讳渐逵字鸿山别号青萝山人一号大隐山人番禺人也大父珤以长厚恤其里中人里中人咸德之曰良叟立我父讳传别号艮庵举弘治丙子乡贡而仕则为泰州学正以先生贵进爵刑部主事母梁氏封太安人先生生而颖异方童丱时辄兢兢仪度一如老成人以书史为嬉娱盖性之也年十岁从学正公泰州公幼之不课之学而先生则窃取经史子籍潜诵之诵辄善记久之则从诸儁生谈说艺文切磋圣贤之学日有诣矣时吴陵仕人咸诧以为奇比学正疾衔恤以侍食不下于嗌疾且革呼先生而抚之曰儿来前汝志不负其资且禄命不凡当有显树吾是以瞑当是时先生擗踊哭泣屡绝复苏而学正公故廉也禄奉所入辄以济诸生贫者及卒橐无一钱州之长贰若诸生佐之敛而归榇焉甲戍抵家太安人□贫甚矣儿欲以读书佐养犹之蓻石田以济枵也盍巳诸先生跽而泣曰儿兄弟非寡矣儿力不任农巧不任工贾罔所于资惟劬于学倘足以代耕乎诸长老说之百端太安人许之乃笃志吟诵内夜不休尝书斋暴雨潦水盈沟忽睨而惊曰曾□耶其勤苦如此乙亥秋有司上名于督学使者试而奇之丙子举于乡丁丑荐于南宫时首相厚齐梁公故有女连也欲荐为庶吉士而索诗文不巳先生以未能逊辞之时年十九未聘比例乞归昏于何氏己卯除刑部主事以不充将母疏病请告居家不治产业惟以诗书训子姓自学正公殁诸弟未昏者三人女兄弟未嫁者三人各择其良而室之家之不啻学正公之存也嘉靖乙酉稍徙落城里乃曰纷华波荡之中其不溺人寡矣自是屏绝尘事杜门却扫足不踰阈日读圣贤书而力行之曰学其以功名乎抑亦以口耳乎二者车丸辙不同其无得于道一也隐居十有二年自谓于其中所得多矣属朝议查在所养病官员甚严有司力为劝驾比至广而诏下凡养病三年落籍勿复叙用时乃之泰州访先公门人以寻久要巳乃放会稽谒阳明王公墓与其及门之徒讲学于吴山久之乃歹归即晦匿不出察使者苕溪吴君为之授馆欲尊事之以风学者先生辞焉苕溪乃以学行首荐先生不报时高贵大僚若郡邑有司往往欵谒辄阖门却谢或因以致憾先生叹曰夫逆旅馈浆列子所以歹步卖药迯名韩康以之去市凡以避咎也处喧嚣欲远尤垢难哉乃卖馆舍仅得百金筑室于萝嶂山下居焉居常杂佣作躬畊树果蔬自给斤斤以礼让率弟子又合族联师教之嘉靖壬辰建祖祠修族谱立宗法定祭仪乃次年而芝生于祠盖至和所召也乡之风尚咸蒸蒸兴起曰母或不如王氏也嘉靖甲午廵察使者戴君璟荐先生于朝曰不履公门高尚其志主事王渐逵一人而巳督学田君汝成立八隅社学请先生主教事先生力辞之至再三乃巳嘉靖乙未台省董进第等论荐天下人材凡三十余人　上俞其可者十余人先生与焉固不欲行门人童默辈力请曰夫学非徒自善也时清道泰尚未可以出乎丙申赴京复刑部主事时执政者欲处以铨部有嗛先生者间之而止先生目击时事之失乃历陈往古可为鉴戒者上书阙下其略曰臣渐逵昧死言　圣上聪明睿知高出前代者四事□人不得乱政也大臣不得专权也戚党不得挠法也学不于小而于其大也然自即位以来治效犹未臻者其故可知也宽恤有诏兴革有诏而有司格不以行此外臣之负　陛下也大臣互相营私无复分忧于万几互相排党无复同心于匡赞或受腹心之托随即相负或识卑器浅罔所建明此内臣之负　陛下也夫　陛下有真诚之志而臣下饰以欺有躬行之实而臣下应以文有精锐久功而臣下持以慢有广大之体而臣下视以迂欲以赞扬圣化其可得乎今欲求帝王之道立万世之墓其目有五一曰运枢极二曰定趋向三曰立规模四曰鼓橐钥五曰寿命脉此百王之会通而万世之彝凖也然运枢极其本也寿命脉其至也至于趋向之大规模之远橐钥之机则因此而维持羽翼之耳书凡数千言言甚剀切知者咸危之曰　上怒叵测王生殆诛死矣竟留中不报然执政嗛先生者深矣未几称疾上疏乞休冢宰嵩皋许公使其属李君开先谕旨曰少需之当易子之位先生曰道不行矣美秩何为遂致书许公谢却之而执政以嗛故时诇其短有旧游致而欵焉佐以醪醴执政语铨部曰王某方疏疾而燕集他所非欺君乎适执政以诞日享客而先生独不赴客有语及者佯曰余同年有此人乎值先生再疏乞养遂拟旨责以托疾欺君革职为民永不叙用先生即日就道故旧皆引避独铨部伦彦周祖于水浒先生谓之曰右溪勉之吾先俟子于白云之麓矣道闻太安人讣□匐抵家哀毁骨立几不能生乃其视家则甚肃也身以质行为倡一无戏言惰容服蔬茹粝怡如也友于最笃与诸弟共甘苦斗粟尺帛一无所私祖遗田四十亩先以鬻人则赎而之女兄寡而无子迎之以养有女三人抚之一一置装而归之亲戚乡党悉收以养贫乏者济之死而不能殡者棺而瘗之里俗多停丧不举至有三四世者则尽捐橐中金而助之若赵氏染氏其尤也营兆诹日为之周旋凡葬二十余棺余氏因而感化盖自是无有暴骸者曰此王君教也癸丑岁侵富者闭籴贫者转徙先生极力赈施又率富人之粟为粥饲之单寡以是免于沟壑既而寇贼充斥杀人膏草野则避之省中馆于小云谷之精舍就右溪与古林何氏解疑辨难所得益深或谓之曰君发巳皓余生几何而孜孜钻研若是苦耶则应曰伊川有云大丈夫不能行其道惟补缉遗籍可以塞责庸何苦于林莽间据盘石而坐仰浣松风俯听泉鸣终日不去时因所得而笔之作观水记恐学者惑于左道而昧圣贤中正之则作正学记谓五经四书入道之指南先儒论著有至有不至作四书迩言中庸释言大学义略读易诗书礼乐记春秋集传又有周陈张朱薛敬轩吴康斋陈白沙王阳明选集历年图古风选求仁集中洞志岭南耆老遗传王氏宗礼青萝日省录萝山石室记等书藏于家其于五经自得尤多如春秋深辩周正之非于诗多从小序之旨谓易非因河图而作谓书当以安国为宗此其大端也尝谓学者当体得吾心之生意生意即性也仁也求之古圣贤如孔子之乐在其中颜子之簟瓢不改曾点之舞雩咏归子思之无入不得孟子之万锺何加皆是也孔门教人求仁莫先于此千载而下惟周程得之其次李延平此岂浮为论说者耶平生敦笃彝伦矜尚操执不以非义交欢不以非礼流盼轩冕金石一无槩于中盖其秉之者素也其于近代谈道者尊慕白沙阳明二氏之学所与王龙溪项瓯东之书盖论之详矣要亦不尽同也先生既得疾一夕有大星殒于庭家人皆惊走次日而病革子革扶侍问以家事强起答曰须做好人余无所及整冠衾而逝时嘉靖戊午十二月十三日也距其生弘治戊午二月二十八日凡享年六十有一卒之日贫不能殓其子贷金于伦氏以殡闻者叹息焉今　上嗣极诏举先朝建言得罪者特加恤录于时言官表其素行清修完名全节宜应恩诏赠光禄寺少卿云 

　　○主事赠尚宝司卿刘君校传（邹守益） 

　　邹守益 
　　正德己卯羣奸惑　圣听议以三月壬子警道东廵祀岱宗历徐扬抵南京下蘓州泝江浮汉登大和复大狱且遍中土繁丽众情汹汹惧变大臣多阿之阻谏者勿上乃戊申翰林舒国裳约汪子宿等先入疏兵部黄伯固陆汝亨论时政疏亦入考功夏惟中仪制万汝信太常陈惟浚连疏入己酉吏部张元承等刑部陆天爵等庚戌礼部姜梦宾等兵部孙鸣和等行人司余伯献等俱入疏时太医院医士徐鏊亦以医谏车驾不果出乃癸丑命以黄巩等六人下锦衣狱以舒芬等百有七人跪午门外五日乙卯下余廷瓒等狱同黄巩六人跪五日梏拳是日工部林以乘等三人大理寺周子厚等十人亦进疏入明日俱下狱亦梏拳跪五日时有金吾卫指挥张英肉袒戟刃于胸以死谏数日天阴霾水溢内海子公卿被唾骂瓦砾掷晨夕出入不敢待列巳乃请礼部禁一槩言事又有参劾各属为妄言者天威遂不可霁乃戊午杖舒芬等百有七人于午门前各三十为首者调外任余罚俸六月至四月己卯杖黄巩等六人各五十发为民徐鏊戍边杖林大辂周叙余廷瓒五十降三级余杖四十降二级时死杖下者员外郎陆汝亨主事刘宗夏何孟循评事林质夫照磨刘珏行人司副余伯献行人孟子干刘平甫李崇德李德卿詹敬之盖十有一人云今　上嗣位召诸言事者复其官而死者追赠谕祭荫其子入太学于是刘君宗夏赠尚宝司卿翰林撰文行河南布政司官致祭于家予之再入翰林也其子元娄自太学生仕南京光禄署丞矣乃从询其世系历履以传君讳校宗夏其字号南潀世为许州郾城人高祖顺洪武丙子省元任礼科给事中曾祖玑宣德丁未进士历官福建盐运使世有令闻祖镗谙星历学任阴阳训术父伦以善称于乡赠刑部主事母胡氏封太安人太安人归宁西华外翁家就小瑶坊而产有树火摇光之祥赠君夜梦神人以忠义进士悬于门讯而异之幼而诚确童而务学弱而思以孝友信义自立乡人有善者力赞之不善者亦面斥之有感而化者太安人严肃善教子偶不悦叩头移时必得其欢心乃起处弟栻朴无私藏服食器用咸统于亲一日家奴留牙筯一束于寝惊曰此离析之渐也笞而出之正德庚午举于乡辛未第进士壬申授刑部主事癸酉迎赠君就养至定州卒于旅次讣至星夜跣奔启关抱尸痛咽几绝巳而少苏视面目有途尘以舌润而拭之更衣衾椁乃请命扶柩以归定州士夫吊而叹之以为可方古孝子云服阕仍补刑部决狱钦钦不为上官改法上官虽不悦亦不能轩轾之会南廵上疏僚友属藁元娄年十一从旁视之叱曰汝远去非汝所知及跪五日同事有忧色君朗诵人生自古谁无死留取丹心照汗青之句闻者属目焉被杖就毙矣仰天大呼以不及见老母为恨语不及他少顷顾元娄曰善事尔祖母与尔母元娄呼天作苦声裂目叱之曰你书虽不多读书君能致其身也知么语毕而绝配张氏封安人淑静俭勤克相其夫其后教元娄及诸孙遵迪咸称夫之训以训盖刑于之征云史臣曰自古立国以忠义为元气　高帝诰天下首以君臣同游其言曰拾君之失绳君之过补君之缺身名流芳千万载不磨所以鼓天下之气以巩亿万载丕丕基其宏且远乎夫谏行言听身名俱全岂独人臣之愿亦国家之福也碎其身而完其名犹足以报主恩而振士气若夫挫节败名以希宠偷生纵不自爱如宗社生灵何方逆彬煽毒祸出叵测而一时骈首就杖以不与为耻　高庙棫朴之泽具可征也然高位厚禄孰非丰水之遗使与羣僚同心未必至此酷而忍于劾以贡谀岂元老朋斥新进竞显兰芷荃蕙乘时以化乎化以通变日诐日遁以君令莫违为忠以丧元无禆于国为迂浅者以子幼避而巧者以亲在为解所谓流芳不磨果当在若辈耶若刘君宗夏以忠愤自树子幼而弗顾母老而弗摇呼吸颠沛间犹毅然于致身之义其英气凛凛是可以风矣故备而论之以愧夫饰名而全身者 

　　○刑部云南清吏司主事致仕洛村黄公弘纲墓铭（罗洪先） 

　　罗洪先 
　　正德丁丑阳明王先生以中丞督军于虔延见士人辄语以圣学是时虔中士人无少长皆得及门独雩都洛村黄君与何善山两人最有名是时君以诗经举丙子乡试第七人丁外艰往兄弘彝堕父赀不能偿父怒将杖之君怜焉自代三百金以解先生闻而异之尝谓士人曰黄君来何迟也既小祥始上谒三日而悟心理合一之旨凡所诵说即能无悖于先生先生之教士人也择资之近者特置左右时掖奖顿挫而造就之知用力矣则又谆谆操习其诵说与巳无悖士人初至者令先以意接引且察其性行何若俟渐领略徐共面语故巳不劳而人易知君首在造就中日以接引得朋友益故从先生去虔至归□不忍离者四五年戊子冬先生道卒门人仿筑场义岁择一人纪其家君居守二年身处以礼而用情于人内外大小咸信服莫可指诽于是士人出先生门者无问远近莫不知有黄洛村矣久之思得一职自试甲辰授福建汀州府推官厌世俗脂违背公无忌执法明峻不肯少失尺寸廵按御史何公维柏而下率倚为重遇疑狱及人畏忌不敢发者必以相属君亦感激知遇不事姑息能声渐着而望者亦众戊申召为刑部云南清吏司主事又明年北虏入寇　皇上震怒边将多逮西曹或不尽法即加责问畏罪者务深刻以希旨君直据法遣之不轻进退往往忤人兼质任刚直既不能为软熟语即有容贷又不能自暴示恩以故谗者四起辛亥当考察期闽之望君者适当事例予谪调因上章请得原职致仕　报可盖公卿中多嗟惜之故为曲全若此既归每岁必放舟青原玄潭间与吉之双江聂公东廓邹公期会先会必走书逑予与刘君方兴为后先兴未慊或留莲洞更旬月乃能去其体肥稍短目长秀而声厉以舒士人有所请质膛视注听不遽举似以俟意尽众论既毕徐择一二言讽之不竞谈以眩所知意态含蓄未易涯涘然善啖喜浴曾不自异己未腊忽痰壅转为风痹岁加剧辛酉五月二十八日端坐而逝距其生弘治壬子七月十八日寿止七十后善山者十年忆予识君两人旅中善山慈和曲意欵纳而君严简难近未尝假色笑于人然予独与心契往来二十三年而敬不衰观其学亦且再变始者持守甚坚其后以不致纤毫之力一顺自然为主至其平生终始曾未少变大抵厚于自信而薄迎合长于持重而短机械仓卒不撼可以镇燥心琐屑不入可以消鄙见古所谓不为婴儿之态而有大人之志者庶几近之盖望而知为有道不待言之出也雩都士人多出两人门而邑中丧祭旧俗尚鬼至君始迁古云君名弘纲字正之世居贑县下横徙震都 

　　○胡主事宪仲传（冯皋谟） 

　　冯皋谟 
　　嘉靖庚戌吾党三百人对公交车盐三人故主事胡公仰崖宪仲今布政使刘君炌不佞皋谟胡公长吾二人兄之客次出入惟胡公听公与南海梁有誉同为给谏何先生石亭所取士梁君故名士公攻古诗文浸淫晋魏秦汉风骨与梁君矗矗并起誉挥洒荐绅交知贺庆吊唁除拜送饯墨翰传播公益自喜邸舍下帷篝灯如诸生贷子钱买古载籍购得学士家奇文秘箓六曹士马钱谷比法章宪搜揽欲悉概于中巨卿大僚多器公或折行交公尚书应公大猷尝解所佩刀赠曰此托于吕虔谊也一日偕梁君过何先生所何先生曰二生尔雅俱才卿哉至气荦荦则胡生壮矣其秋虏闯郊畿嫚书请市大吏袖手无筴公隶书工部条十札略曰虏入深矣己巳之变于肃愍为兵书躬帅大军驻德胜门外与虏对垒今日之事本兵当擐冑出营相机剿杀局缩不能御战而与议市哉此城下之盟也窃耻之又云郦生蹑屩谈说汉帝辍洗迎之伏轼下齐七十城士被褐负奇欲效勋矢石者岂谓辇毂下亡人哉文吏拘泥以目皮相失不羁士误甚部曹伟其论以公督造兵械恊廵九门壬子拜今官南刑部山东司司寇长兴顾公觇公才属校大明律有巨奸丽罪夜怀百金私公却之竟寘诸法兄弟两监生争产淹系三年公诲谕感悟抱呼胡青天时倭践两淛留都戒严公寓书淛帅策倭日仲淛产岁罹倭能言倭情倭屯若散谲也疾合如驰声拙也佯见短状用奇也倭进止尽司马法而我师惘惘乘之逼城城溃掠乡乡残谓民命何言三策曰防曰困曰间传其言南中南司马曰是郎曩言北事复策倭是知兵以公守太平门公始究心大业期为文章鸣世至愤时嫉事辄裂眦发上指冠欲身当之垂竹素业疾亟其师尚书郑公问之公颔地三曰仲起寒约赖先生教适逢世冀有所树立上酬主恩下慰吾亲巳矣吾目且不瞑哉占一绝云每念忠臣徒抱愤常怀孝子独沾襟可怜三十九年事不尽当时一片心以癸丑九月十五日逝距生正德甲戌三月十七日仅三十九岁公所著有仰崖集四书讲义藏于家公□□异年十六补邑弟子员为督学崇阳汪公赏识从郑公业益进丁酉赴省试郑公书碧霄翔凤卷贻之是年领乡荐其上郑公书无使人知吾之所好无使人知吾之所恶无使幸者德我无使不幸者□我好恶彰则迎合者不可测德怨树则好还者不可禁与庞嵩论学曰万物从虗中来中庸论诚之为贵而不知虗之为先虗者物之始也善之入也诚者物之终也善之积也论史曰春秋去古未远犹知□道左丘明赞仲尼曰素王秦汉德又下史迁氏赞朱顿谓之素封与徐应论刑曰古之知法者能省刑本也今之知法者不失有罪末矣语皆儒先之所未□公讳宪更宪仲字文澄更文征别号仰崖其先临□人累世以儒术节行闻于乡云 

　　○承直郎刑部山西司主事梁公有誉墓表（王世贞） 

　　王世贞 
　　公实为诸生即名能歌诗倾岭南矣巳成进士燕中即又倾燕中人而居恒不自得郁郁思归补尚书刑部郎间与其同舍郎李攀龙王世贞游乃稍自偷快曰世故有人哉而郎宗臣巳去为吏部休澣辄一来俄而郎徐中行来中行故常与公实游南太学深相结者也以是日相与切劘古文辞甚欢而一旦念其太夫人竟移病满三月上书请告归公实时声愈藉甚当徙郎吏部吏部亦推择岭以南一人以风公实且止者公实笑曰吾自欲归岂以刑部郎少之故而一吏部能縻我哉竟去弗顾至济上而贻百韵诗攀龙辈为别百韵即古自杜甫氏而外不恒见也而文甚工既归乃杜门庋图史丹青彝鼎之类一小阁卉木竹石环之而身吟诵其间嚣嚣然不屑也郡国大史雅慕公实干旄门相踵公实则以一苍头谢谷丸不任客乡里纨袴子迹绝不相闻而潦倒书生挟册剥啄则寻声出延食之矣然公实所最善者攀龙辈武昌吴国伦最后定交而谢榛以布衣故公实亦间从游其于乡师事故黄文裕公佐而友黎户部民表当与民表约游罗浮山观沧海日出没探勾漏令丹鼎庶几其人一遇而属海飓作不可以舟乃止宿田舍者三夕飓益甚山木尽拔道为徙而公实亦意尽乃赋诗而归是时属疾寒中凑矣归而疾大作遂不起年仅三十有六也公实以念太夫人故弃其官万里归养而竟先太夫人以死尽益谢弃交游期以岁月穷古作者之蕴而卷若不触手笔弗受渖庭卉木弗及新以死呜呼何以死也公实所为集若于卷具在取其上驷而拟古作者无大愧其下驷亦足以走夫后死者即公实不死也记之燕中从公实游间过饭一肉不能再簋既复过具鲑菜不能肉以为恒青衫沓拖其当绣处时啮残则缦以丝襚之而问其家世故尝贵为诸生日以意气耗其数百金不顾诘之则笑而指其腹曰是岂任肉者公实又性不好食酒事太夫人笃至夔夔斋栗与诸晜季友爱甚眤即独饭饭弗甘也又眘饰于言行不寖然诺取予一介不苟自吾党之工于诗不乏而其为人母工于公实者公实好言数又能相尝一夕谓宗臣曰子甚贵而无身柰何巳又谓予曰　乎子之不得志于年也子而年畴能迹子武乃又黯然而叹曰吾先二子往其谁为验者盖公实殁之六年而宗臣亦年三十六以殁又十五年而余尚在顾且老无所成乃因公实弟有贞之请而为表其墓曰公实梁氏讳有誉别号兰汀其父佥事公世骠为南台察以谏称太夫人某氏娶于某有子几人某某余详志中 

　　○梁比部传（欧大）
  </div>
  <div class="pagination">
   <a href="国朝献征录_page76.html">
    上一页
   </a>
   <span>
    ...
   </span>
   <a href="国朝献征录_page72.html">
    72
   </a>
   <a href="国朝献征录_page73.html">
    73
   </a>
   <a href="国朝献征录_page74.html">
    74
   </a>
   <a href="国朝献征录_page75.html">
    75
   </a>
   <a href="国朝献征录_page76.html">
    76
   </a>
   <span class="current-page">
    77
   </span>
   <a href="国朝献征录_page78.html">
    78
   </a>
   <a href="国朝献征录_page79.html">
    79
   </a>
   <a href="国朝献征录_page80.html">
    80
   </a>
   <a href="国朝献征录_page81.html">
    81
   </a>
   <a href="国朝献征录_page82.html">
    82
   </a>
   <span>
    ...
   </span>
   <a href="国朝献征录_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
