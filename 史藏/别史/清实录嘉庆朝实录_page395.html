<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 395 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 395 页/共 523 页</h1>
    <div class="content">
○丙戌。上御太和殿传胪。赐一甲龙汝言、祝庆蕃、伍长华、三人进士及第。二甲裘元善等一百人、进士出身。三甲邓轩等一百二十三人、同进士出身。　　

○幸圆明园。　　

○丁亥。谕内阁、朱勋奏、查明强克捷二子、先经回籍、并随任被戕亲属一摺。上年逆首林清、勾结河南贼匪李文成等、约期九月十五日进京滋事。经滑县知县强克捷、先期访闻。拏获李文成牛亮臣等犯、严刑拷讯。贼党冯克善等、因逆谋已洩。纠众劫狱。不克分派进京。逆首林清不知音耗。就近分遣逆党入城。而外援断绝。立就诛夷。该首逆犹怀疑株待。旋就捕诛。李文成虽一时兔脱。缘刑伤过重。不能远逸。经官兵进巢□刀。戮于司寨。强克捷职膺民社。能周知一县之事。首先访获逆党。俾林清李文成等失约败谋。后先授首。实属杰出良臣。功在社稷。且以身殉难。阖署被害者至三十余人。深堪嘉悯。览奏挥泪不止。前经降上□日、照知府例赐恤。入祀京城昭忠祠。尚不足以酬忠荩。强克捷、著加恩赐谥忠烈。赏给骑都尉世袭罔替。伊长子强逢泰、即著承袭骑都尉。服阕后送部引见。次子强望泰、著赏给举人。文武听其自便。准其一体会试。强克捷长媳徐氏、抗节不辱。挺身骂贼。致被活钉脔割。抛弃遗骸。尤为可惨。著赐谥节烈。诰赠恭人。照例建坊旌表。并著朱勋遵照前上□日。在韩城县为强克捷建立专祠。前层设强克捷牌位。后层设节烈恭人牌位。其从难之三十五人。俱分次设牌从祀。地方官春秋致祭。以慰忠贞。初次致祭。著巡抚朱勋亲诣拈香。至韩城县地方。登仕籍者。有强克捷之忠良。前大学士王杰、正色立朝。亦籍隶该县。士风醇茂。宜示优旌。著加恩赐祭一坛。仍将韩城县文武学额。各增五名。永著为例。用示朕奖忠励俗之至意。　　

○又谕、前据刘镮之等奏、访闻蓟州一带。有贩卖钮扣用药迷人之事。拏获唱木偶戏之张化祥等三人。验有红药。并讯有听从山东周村镇开设钮铺民人沈益三谋逆供词。嗣又将夥同售卖药钮之王业古等六人。一并获案。经刑部讯明张化祥等所供药钮迷人之说。全属子虚。并据同兴等、缉获沈益三、及各铺夥、讯明所卖钮扣内红黄药末。均系焊药。实非迷人药物。据实覆奏。本日又据该府尹等奏、派员在蓟州等处、遍行详查、前言系闻自乡民传说、毫无应验等语。此案本属荒诞。既已查询明确。亟应省释以免拖累。所有山东缉获之沈益三等、著即行释放回籍。其现在刑部监禁之张化祥等六名、即释放令该地方官留心约束。毋任出外滋事。至禀拏审讯之县丞徐振鐄、前经赏擢知县、道中张五纬、给予加级之处。俱著彻销。　　

○予陕西捐资备赈知州王恭修、生员杨殿辉等、议叙有差。　　

○戊子。上幸静明园。诣龙神庙拈香。　　

○己丑。上御勤政殿听政。　　

○以詹事府詹事王以衔、为内阁学士。兼礼部侍郎衔。仍留江苏学政仕。　　

○命库车办事大臣乌勒德呢回京。赏已革盛京副都统绪庄、四等侍卫。为库车办事大臣。　　

○庚寅。谕内阁、晋昌奏、回民马二、用药迷奸孙晁氏、将马二拟绞监候一摺。强盗用药迷人、取财杀害者。俱例应斩决。此案马二因孙晁氏央伊治病。设计用药迷倒。将孙晁氏奸污。孙晁氏醒后羞忿自戕。几致殒命。实属淫恶奸险。且在新疆地方。不可不严办示惩。马二即马伏保、著改为绞立决。　　

○江南提督马瑜、以前在东明防守。安居公馆。复失察所属营员恣意狎邪。降为徐州镇总兵官。以徐州镇总兵官沈洪、为江南提督。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百九十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

嘉庆十九年。甲戌。五月。辛卯朔。谕军机大臣等、据同兴会同吴璥奏、本年运河水势短绌、闸外沿河各处、及峄县滕县至临清各州县、雇备剥船、请照官剥之例、每船一只、船户一名、水手二名、每名日给工食银八分等语。运河多雇剥船。皆因河水短绌。不能不资协济。本年微湖浅涸。以致运河缺水。办理棘手。皆李亨特同兴二人办理不善贻误之咎。与吴璥无涉。李亨特现已治罪。同兴并未加以处分。此项剥船费用。该抚尚不思自效。辄请动销官项。亦太不知认咎矣。所有本年东境雇用剥船应给工食。俱著同兴一人赔出。不准开销。再山东近运河一带州县。共有泉四百八十余处。虽出水大小不同。然使逐处疏通。源源挹注。自可汇为巨流。何至有运河缺水之患。即如京畿玉泉山。以一泉之水。下注至河。环绕京城。复由五闸至通州济运。经流数十里。即遇天旱之年。从无虞匮缺。山东泉源既多。委输自必更旺。以之灌注三百余里运河。何难常令给足。总由有泉各州县。任其壅塞。不能导使入川。又或新出之泉。惮于考成。不肯报出。以致逐渐废弛。有名无实。著传谕吴璥、同兴、饬令有泉各属。务皆实心经理。不得饰词隐匿。该河督等仍随时查察。明立劝惩。务使疏浚得宜。以收泉源实效。将此谕令知之。　　

○命吏部左侍郎秀宁、内阁学士姚文田、教习庶吉士。　　

○授一甲一名进士龙汝言、为翰林院修撰。二名进士祝庆藩、三名进士伍长华、为翰林院编修。　　

○户部议准、升任江西巡抚先福疏报、南昌、铅山、龙南、三县、开垦地三顷三十六亩有奇。照例升科。从之。　　

○壬辰。上诣大高殿行礼。时应宫拈香。　　

○还宫。　　

○缓徵河南裕州拐河、旱灾民租课银。　　

○以夏至祭地于方泽。自是日始。斋戒三日。　　

○癸巳。孝诚仁皇后忌辰。遣官祭景陵。　　

○谕内阁、文宁署理古北口提督、数月以来。未曾拏获要犯。并从亦未拏获一名。实属无能。嗣＜闲＞放热河都统来京陛见。先即力辞。并称伊有管见条奏。如不蒙俞允。伊即不能办理。本月伊具摺陈奏。朕详加披阅。语多偏谬。如扈从官员人役、由本衙门给与印票以凭盘诘一条。朕每年巡幸热河。扈从文武官员出口。所带人役众多。各该员均系职官。所带之人。皆当自行查验。若必藉印票为凭。徒滋纷扰。转属有名无实。况亦断不能办之事。去年宋家庄造逆。与此事毫无干涉。可鄙之极。又各省流民、一概不准出口一条。国家生齿日繁。无业贫民。出口佣趁谋食。势难一概禁止。但于关口严设禁令。不过使贫民多罹于法。其绕道偷越者。仍所不免。既于民生有碍。亦于关政无益。又口外商民赴热河生理、及由此厅赴彼厅者、悉由各厅给票查验一条。口外各厅。境壤相连。若商民来往。均须领票报查。是使胥吏日饱囊橐。商民被累。必群相裹足不前。其敝□大岂可胜言。此三条苛细浅陋。皆断不可行之事。无庸再行置议。其余如厅员保升知府。税员保留久任。亦事多越俎。外引闲有一二可行者。著总理行营王大臣、会同各该部院核议具奏。文宁貌似认真办事。而实则苛刻不晓事体。不胜热河都统之任。文宁著降补盛京副都统。并传上□日申饬。令其即赴新任。无庸请训。热河都统员缺。著和宁补授。文宁到盛京后。和宁将副都统任内事务交代。仍署理盛京将军。俟晋昌到任。和宁来京陛见。再赴热河新任。和宁未到任以前。热河都统事务。仍著毓秀署理。　　

○谕军机大臣等、赛冲阿等奏、雷波凉山生番、出巢焚掠、经永宁道刘斌等、带领先到之永宁等营官兵五百名、进抵大谷堆、多隆武亦行抵雷波、生番闻有大兵到来、畏惧回巢、小凉山生番、有来营投首者、大凉山生番、送出所掳汉人二十余人、并称随后将所掠民人一并送出、并即投诚、又接据清溪县禀报、啯噜岩夷匪、亦因乏食出掠、现派建昌道曹六兴等带兵进巢□刀等语。此次凉山生番出巢滋事。多隆武等甫经带兵到彼。尚未接仗。该夷匪等何遽畏慑兵威。声称投首。恐夷情狡诈。仍未可深信。现在该夷匪既经回巢伏匿。著赛冲阿等、即传谕多隆武等、带兵屯扎。断其出巢滋扰之路。一面谕令该夷匪、将滋事首犯、按名缚献。所掠汉民、悉数放还。并出具再不滋事木刻。如该夷匪真心畏服。悉皆遵照办理。将献出凶犯、审明后对众凌迟处死。交出被掠民人。安抚妥协。即可彻兵。不必深入贼巢。劳师糜饷。傥该夷匪迁延观望。意在缓师。或竟倾巢出而抗拒。当进兵痛巢□刀。不可意存姑息。办理软弱。使夷众不知儆畏。现在清溪又有夷匪出掠之事。赛冲阿等、即饬知曹六兴唐文淑等、带兵妥速巢□刀办。勿令滋蔓为要。将此谕令知之。　　

○甲午。引见新科进士。得上□日、一甲三名龙汝言、祝庆蕃、伍长华、业经授职外。裘元善瞿溶、祁寯藻、牛鉴、张玕、陈传均、陆以烜、王丙、端木杰、帅寿昌、呈麟、阳宗城、杨殿邦、朱逵吉、奎照、彭邦畯、祝庆扬、吴杰、王协梦、叶维庚、徐鉴、余凤喈、陶廷杰、程赞采、刘学厚、万承宗、程川佑、贺熙龄、刘逢禄、戴于义、盛思本、朱德芬、强上林、王统仁、李逢辰、胡世琦、颜伯焘、傅绳勋、王玮庆、蒋庆均、蓝瑛、李云青、郑敦允、吴振棫、王端履、张翱、宗室德喜保、朱惠、觉罗德宁、李之琯、李家蕙、李裕堂、姜梅、王炳瀛、苏廷玉、熊一本、李浩、传授、龚文炳、赵光祖、陈凤翰、常恒昌、黄暄、殷齐贤、周师、刘礼奎、靳会昌、俱著改为翰林院庶吉士。宗室素博通额、王琦庆、毛启阅、程德润、明通、徐璈、李周南、冯思澄、刘光三、王瑞徵、孙曰熙、郭恒辰、蒋文庆、姚汝晋、陈世恭、邓轩、庆禄、鼐满达、程铨、宗室绩兰、俱著分部学习。石纶、侯大魁、周春祺、朱璜、张梧、张延阀、陈炳极、陈宝俭、苏应珂、乔用迁、罗文纲、王九如、林杞材、张履恒、郭大钟、徐新、彭作邦、郑开禧、程题雁、荆宇宁、吕玉麟、边鸣珂、俱著以内阁中书用。王俊选、陈金台、鹿裕曾、俱著以国子监学正学录用。朱楣、任士谦、张象乾、涂鸿仪、张邦栋、范仕义、朱绍恩、李廷棨、李藩、李重发、吕伟标、黎恂、游昌廷、李宗沆、陈士桢、谈素敦、陈述芹、冯洤、赵棠、何荣绪、郭在磐、刘碔、邓寅春、边青藜、云麟、孔昭显、陈正颐、赵铭彝、陈道坦、胡鉴、王德瑛、李璋、陈骧、卢尔秋、刘坤琳、路孟逵、郑兆杞、杨鹤书、宋国经、贾学闵、文达、李憬、伍先准、杨沂秀、刘省勋、林凤仪、朱德璲、陈礼、魏缃、李连梦、李之梓、李鹄、树德、俱著交吏部掣签。分发各省以知县即用。候补内阁中书梁譪如、著遇缺即补。候选知县林闻鹤、刘国策、李世猷、苏鏊、雷学淇、吴人杰、著交吏部以知县即行选用。余著归班铨选。　　

○谕军机大臣等、本日崇禄等奏、盘获广东贡生卢赞跟随仆人张四携带鸦片烟一案。已交刑部审办矣。鸦片烟一物。其性至为毒烈。服之者皆邪慝之人。恣意妄为。无所不至。久之气血耗竭。必且促其寿命。实与自饵鸩毒无异。辗转流传。最为人心民俗之害。其来由于番舶。先至广东。进关后以渐贩往各省。若粤海各口查禁认真。不许丝毫透入内地。则外夷商人。皆知鸦片烟为中国厉禁之物。不能售卖获利。自必不复携带。如仍有违禁私与中国商民交易者。查出按例治罪。杜其来源。较之内地纷纷查拏。实为事半功倍。再天主教绝灭伦理。乃异端为害之尤者。此在西洋人自习其教。原可置之不问。若传习内地民人。不止大干例禁。为国家之隐忧。贻害最大。比白莲教为尤甚。岂可不思深虑远乎。著蒋攸铦等广为刊示。晓谕该处沿海商民、并来粤交易之西洋人等、一体知悉。如中国民人、有私习天主教者。地方官立即访拏。从重治罪。其西洋人诱惑内地商民者。一经究出。拏获一体治罪。断不宽贷。务各凛遵例禁。以熄邪说而正人心。将此谕令知之。　　

○乙未。夏至。祭地于方泽。上亲诣行礼。　　

○辛圆明园。　　

○谕内阁、据初彭龄等奏、查明成林原参署融县知县钱培善接缉盗案规避捏供、实系屈抑、请将草率定案之知府臬司、一并解任归案审办一摺。此案韦弟大家被盗。系十二年九月之事。悬搁多年。因循怠玩。其历任迟延各员、及督催不力各上司。均干严议。成林并未据实查参。钱培善于上年六月甫经到任。因犯供翻易。详请批示。并无不合。乃成林挟其禀揭前任亏空之嫌。严参革职。实属任性作威。不公不法。承审知府张业南、迎合上司。臬司张凯元、率详请参。著一并解任。交初彭龄等、提同全案人证秉公严审。分别定拟。其从前延案不办各员、及历任各上司、一并查明参奏。　　

○谕军机大臣等、松筠等奏、镇西府奇台县之大石头、产有铜矿、宜禾县之羊圈湾即都兰哈拉、产有铅矿、请令乌噜木齐粮饷处额外主事凤鸣、提标左营游击祥顺、及升任阜康县知县杨畯、呼图璧巡检马曾裕、督率商民、实心试采、如矿砂旺盛、即行具报抽课等语。著照松筠等所请。即令凤鸣等督率商民。试行开采。如果矿砂旺盛。能于国课民生两有裨益。即奏立规条。永远遵办。若开采无效。亦即奏明停止。不可回护。将此谕令知之。　　

○又谕、松筠等奏、吐鲁番回众交粮当差、颇觉苦累、必须量为调剂、该处地方宜种木棉、近来种植甚广、再有南路皮张、商贩云集、每因自相交易、时滋讦讼。莫若官为经纪、按则徵税、在于城乡适中之区、设立经纪数名、给与官称、税票评价、每两徵收三分、仍招殷实良民详请给帖、责成该同知经理、试收一年、得有成规、再行定额、所有抽收税银、每年拨出十分之三、由该同知分给四佐领回子、并军台当差回子、以济困乏、其余税项解归道库、以充经费等语。吐鲁番种植棉花。均系回子地亩出租招种。若即在产花之区抽收锐银。恐滋纷扰。如于商贩经由处所。如嘉峪关等处。酌量抽税事或可行。高杞系乌噜木齐都统。现署陕甘总督。著详细查明此项棉花。与南路商贩皮张。从前嘉峪关等处、曾否定有税额。并体察吐鲁番回众、如何苦累情形。骤增此项花税、有无纷扰之处。不妨宽以时日。务计议周妥。据实具奏。将此谕令知之。　　

○刑部右侍郎成林、革职逮问。调工部右侍郎那彦宝、为刑部右侍郎。理藩院左侍英绶、为工部右侍郎。转理藩院右侍郎玉福、为左侍郎。以内阁学士熙昌、为理藩院右侍郎。　　

○以头等侍卫格布舍、为镶白旗蒙古副都统。　　

○丙申。谕内阁、长龄等奏、筹拨宁陕裁兵余地、请由营员经理、备支公用、并酌添兵食一摺。陕省宁陕镇、及汉中协、筹拨营田。原照旧额兵数置买。嗣将宁陕镇裁彻。汉中协改镇。其裁去兵丁余出地亩。交地方官招佃收租变价。以备营中公用。兹据长龄等奏、汉中镇各营。均系折色饷银。全赖营地租粮。藉资接济。各营地亩历年水冲沙压。租粮多有豁免。马步兵丁得项较优。尚可支持。守兵关饷最少。生计维艰。著加恩将宁陕裁兵余出地亩、自嘉庆十九年起。仍归各营招佃收租。除每年营中公项变价动支外。余粮匀给领粮最少之兵。俾资接济。仍著地方官监放。将收支细数。按季报明督抚。以杜侵蚀。　　

○又谕、胡克家奏、核明军需动支实数摊廉归款一摺。此次豫东匪徒滋事。安省祇系调拨兵丁。在本省边界协防。摺内称自军兴之日起等语。张大其词。殊属不合。所有该省动支各款。著查明军需则例。邻省用兵。拨兵在本省协防。动支款项。应否准销。如例应报销者。仍著核实造册报部。其例不准销者。本应由该省分赔。无庸奏请摊捐。至报部册内有与例不符经部指驳者。仍著落该省赔缴。以清帑项。　　

○调福建巡抚陈预、为浙江巡抚。以福建布政使王绍兰、为巡抚。调云南布政使李长森、为福建布政使。以云南按察使额特布、为布政使。盐法道史致光、为按察使。　　

○缓徵陕西潼关、大荔、蒲城、三厅县、被雹村庄银粮草束。并给大荔、蒲城、二县、灾民一月口粮。　　

○丁酉。谕内阁、御史欧阳厚均奏、请饬查上年被贼地方殉难绅民妇女一摺。上年直隶山东河南三省毗连各州县。猝遭匪徒滋事。绅民士女。不乏捐躯殉节之人。可见忠义之性。本乎人心。著各该督抚学政饬属查明。取具确实甘结照例题请旌表。以示朕褒节维风之意。　　

○又谕、同兴奏、遵上□日分提京控各案赶紧审办一摺。山东省积案逾限未结者几及百件。皆由巡抚藩臬因循疲玩、不认真清理所致。厥罪维均。此内同兴上年带兵防堵。离省数月。兼有查河催漕等事。未能专心鞫讯。其咎尚有可原。至藩司整饬吏治。臬司综核刑名。朱锡爵、刘大懿、终年安坐省城。一任地方要务延搁废弛。咎无可辞。朱锡爵、刘大懿、著交部加等议处。即开缺听候部议。　　

○调河南布政使庆炆、为山东布政使。以河南按察使诸以谦、为布政使。用三品顶带。光禄寺少卿程国仁、为山东按察使广东高廉道和舜武、为河南按察使。　　

○命河南滑县建殉难知县强克捷专祠。以从难三十五人从祀。　　

○己亥。谕内阁、那彦成奏报二麦约收分数一摺。单内首开大兴宛平二县约收八分。一派虚词。全不足据。即此可见悠忽居心。怠玩从事。大约无福受恩矣。本年畿辅一带。雨泽稀少。麦苗黄萎。都城附近田亩。朕出入经过。留心察看。其收成不过在二三分之闲。今那彦成奏报八分。其不实孰甚。以此类推。其余各属禀报。真伪亦岂尽足凭。食为民天。最为地方重务。该督于民生本计。漫不经心若此。恐汝用心于无用之地。俾昼作夜。欲仿福康安之行为乎。著传上□日申饬。所有收成分数单。著发还。俟各属地方二麦刈获登场后。确查实在收成分数。再行具奏。若再有虚饰。经朕查出。必将该督严惩不贷。　　

○谕军机大臣等、苏楞额等奏、审拟太监小刘进喜、向书吏于汉索取麸料、并顺义县办差、给与各太监他坦食物钱文一摺。朕每遇巡幸。禁止太监等向地方官需索。屡经严谕。至再至三。乃犹有太监书吏彼此交涉散给供应之事。据于汉供南石槽三家店＜髟了＞髻山三处。系顺义县承应。密云瑶亭子等处。系密云县承应。近年均有折给四执事他坦十三处搭锅台豫备民夫水桶钱文、及鸡肉麸米等项。业将太监等治罪。并书吏于汉问拟杖徒。著那彦成即查明近五年以内滥给太监供应之知县、先行革职。指名严参。交涉之书吏。均照于汉之例问拟杖徒。失察之总督藩臬、奏明交部议处。本年八月闲祇谒东陵。著那彦成先期严行饬知所属各州县。嗣后跸路经过地方。如有太监需索之事。即禀明总督据实奏闻惩办。若隐匿不奏。或私行给与。经朕查出。必将该州县及该督一并治罪不贷。凛之。　　

○除陕西武功县、被水冲坍马厂余地二顷四十六亩有奇额赋。　　

○辛丑。谕军机大臣等、朕闻陕西藩司何铣、精神颓钝。才识短浅。竟不能办事。前任臬司时。一切惟幕友家人是倚。毫无振作。陕西地方紧要。现当军务甫竣。清厘钱谷。整饬吏治。政务綦繁。何铣素非明干之才。恐其不克胜任。伊甫经到任。著朱勋留心察看一两月后。如果办公竭蹷。该抚即行据责具奏。朕酌量将何铣改补。亦所以保全何铣也。切勿回护。将此谕令知之。　　

○以故奉恩将军英智子敏顺、袭职。　　

○予河南浚县遇贼被戕从九品徐沅、祭葬世职。如阵亡例。壮役上敏等六名恤赏、如兵丁例。　　

</div>
    <div class="pagination">
<a href="清实录嘉庆朝实录_page394.html">上一页</a><span>...</span><a href="清实录嘉庆朝实录_page390.html">390</a><a href="清实录嘉庆朝实录_page391.html">391</a><a href="清实录嘉庆朝实录_page392.html">392</a><a href="清实录嘉庆朝实录_page393.html">393</a><a href="清实录嘉庆朝实录_page394.html">394</a><span class="current-page">395</span><a href="清实录嘉庆朝实录_page396.html">396</a><a href="清实录嘉庆朝实录_page397.html">397</a><a href="清实录嘉庆朝实录_page398.html">398</a><a href="清实录嘉庆朝实录_page399.html">399</a><a href="清实录嘉庆朝实录_page400.html">400</a><span>...</span><a href="清实录嘉庆朝实录_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
