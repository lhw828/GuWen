<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 994 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 994 页/共 1860 页</h1>
    <div class="content">○又谕、前据明瑞查奏乌什回人一事。实由素诚等狂纵妄行。以致激成事变。及纳世通之妄自尊大。凌辱回众。卞塔海之轻率攻城。败走掩饰。均为法所难宥。已将伊等分别治罪示惩。兹复据柏琨奏、讯取巴布敦等供词。则素诚在乌什之奸淫妇女。苦累回人各款。俱与明瑞前奏相同。是其情真罪当。实属众口如一。著将析琨摺译发。谕众知之　　

○是日。御舟驻跸夹马营　　

○丙辰。上诣皇太后御舟问安　　

○谕、前据耀海奏、广宁县知县奎福。到任后。赴府回署。行至中途自戕。恐知府富察善。不无逼抑情由。及锦县知县哲成额。扶同验报。请一并解任。交盛京刑部质审。已降旨允行。今复据奏、奎福伤痕。业于三月初三日平复。至十七日又复用刀自戕。旋于二十日身死。该府富察善。是否假公济私。有意窘迫。应一并交部严讯等语。此案奎福。初次自戕时。赴府甫回。或由该府富察善。抑迫所致。尚未可知。今奎福。业已在官看守。伤痕平复后。复自寻短见。又被何人窘迫。则前此因病自戕。更无疑义。设云富察善果有别项情节。则当奎福活口可质时。详细究诘。何难得其实情。乃迟之又久。于其身后过为拟议。则有意苛求。转非情理之平矣。至富察善。从前并不亲身前往根究。亦不具文详报。及闻奎福逋负甚多。不令管理仓库。办理未能妥协。亦止于交部察议。然按例尚不至于降调处分。即锦县知县哲成额。验报时。称因疯病。由今观之。亦不得谓之扶同捏饰。富察善。哲成额。仍著照旧任事。至摺内所称看管不严。及富察善失于查察之处。著交部照例察议　　

○谕军机大臣等、刑部核拟沈邱县民王架。碰跌大功服兄王栋身死一案。将该抚声请之处议驳。所办甚是。已降旨依议矣。王架醉后吵嚷。伊大功兄王栋。向其嗔责。乃不服管教。辄以头抵撞。致王栋绊跌垫伤殒命。是其酗酒犯尊。已属强横。且王栋之死。实由撞跌。何得尚云死出意外。为之声请耶。审拟命案。惟当准酌情理。期于至当。况事关伦纪。尤不宜有意从宽。今该抚办理此案。未免必存开脱。殊失明刑弼教之意。新任臬司何煟。素信佛法。方虑其惑于慈悲之说。欲于谳狱求阴隲。该抚若复似此姑息。则将来豫省刑名案件。尚可问耶。阿思哈。著传旨申饬　　

○是日。御舟驻跸十屯汛　　

○丁巳。谕军机大臣等、前据明瑞以围城无益。当遣回人招抚具奏。迄今多日未见奏及。看来乌什回人。死守不降。显然可见。若仍设间招抚。恐贼人谓攻城无策。惟以纳降为事。著传谕明瑞。毋庸再行招抚。现在大臣官兵。多系坐糜粮饷。此时固不必急于进剿。而防守堵御。尤当加意。如一年不克。即驻守一年。俟其自溃可耳　　

○是日。御舟驻跸德州　　

○戊午。上诣皇太后御舟问安　　

○命简亲王丰讷亨等、恭奉皇太后由水程回銮。上登陆　　

○工部奏、各省办理工程。动用正杂钱粮。无论多寡。例由各督抚估销。嗣于乾隆十三年。经户部奏准。凡杂项银于例外兴作。俱应奏明报部核销。今查各省动用杂项银。该督抚于工竣后。有具题请销者。有咨部核销者。用银有在数百两上下。即行具题者。有至千两。及一二万两。径行咨销者。办理仍未画一。请嗣后各省修建一切工程。动支银数在一千两以上者。俱由该督抚具题请销。其百两至数十两不等者。仍照旧咨结。从之　　

○是日。驻跸景州绛河行宫　　

○己未。谕、各省道员。副将。历俸六年以上者。向俱送部引见。前经降旨。令该督抚等、于摺内将伊等、是否堪胜臬司总兵之处。声明奏闻。原欲核其平日之政绩如何。以觇人材之高下。及督抚等保举之公正与否也。今思臬司。总兵。均系国家大员。道员等之堪胜与否。朕原可于引见时因才甄定。其荐剡本不足为定评。且恐循行日久。视为具文。僚或不免藉此为干进梯荣之阶而上司亦即以为示惠酬私之地。于政体转有关系。嗣后道员。副将。仍照旧例送部引见。其声明是否堪胜臬司总兵之处。著概行停止。该部可遵谕行　　

○又谕、前经降旨。命各省驻防协领等、年满引见。由该将军等、将该员能否堪胜城守慰。副都统之任。具摺陈奏。但城守慰。副都统。俱系大员。协领等引见时。朕观其人。即可知其能否。不必该将军等保奏。恐日久弊生。或有营求瞻徇之处。著仍照旧例来京引见。其保奏处。即行停止　　

○谕军机大臣等、据成衮扎布等奏称、来自库抡贸易之民人赵立。装载俄罗斯氊皮等货二十车。任长源。装载五车。询之则云买自库抡之蒙古。又喇嘛垂党。驼载十四驮前来。询之则云系伊等旧存物件。勘验所驮之物。俱系俄罗斯氊皮海龙各项。恰克图贸易既已停止。而蒙古等仍有贸易之人。于理未合等语。恰克图停止贸易。特为俄罗斯等、背原定价值。加增货税。一切诸事。推托支吾。不肯简速办理。今既将民人贸易停止。而蒙古等岂可私行。桑寨多尔济等、所司何事。不识知此事否。若知而不禁。殊属不合。著传谕桑寨多尔济。索琳。将向乌里雅苏台贸易之民人赵立。喇嘛垂党等、究讯何以与俄罗斯私行贸易之处。彻底查明具奏　　

○是日。驻跸红杏园行宫　　

○庚申。上遣额驸福隆安、赴五里屯、皇太后御舟问安　　

○谕、江南淮扬、淮徐、二道。向系兼理河工地方之缺。嗣据原任两江总督德沛奏、请将海防道裁汰。改设为淮徐海道。专管三府州事务。并将扬州一府。归常镇道管理。而令原设之淮杨、淮徐、二道。专管河工。久经部议允行。今思河防分巡。均属地方要务。原不应过分畛域。现在淮杨、淮徐、二道。专理河务。而分巡之事。不令兼司。于地方官呼应不灵。遇办理一切工程。未免掣肘。且山东之兖沂曹。河南之开归、河北、各道。俱不难于兼顾。江南又何独不然。著将淮徐二府地方分巡事务。仍归淮徐河道兼管。其扬州府地方分巡事务。仍归淮扬河道兼管。俾事权归一。以资实效。其添设之淮徐海道一缺。即行裁汰。所有一切裁并应行事宜。及现任淮徐海道。应如何酌留另补之处。著该督抚详细妥议具奏。该部可遵谕行　　

○吏部等衙门奏、本年京察大学士傅恒等、遵旨议叙一摺。得旨、傅恒、尹继善、刘统勋、俱著加一级。杨应琚、著加一级。抵前降一级。陈宏谋、庄有恭、阿桂、钱汝诚、安泰、阿永阿、俱著加一级。阿里衮、托恩多、于敏中、俱著加一级。抵前降一级。方观承、苏昌、阿尔泰、高晋、杨锡绂、熊学鹏、崔应阶、俱著加一级。明德、定长、俱著加一级。抵前降一级。余依议　　

○户部议准、江西巡抚辅德疏称、南昌、新建、进贤、新昌、吉水、新城、鄱阳等七县。劝垦荒地。及额外新生田地、共十一顷七十一亩。应徵银米。于三十四年徵收从之　　

○是日。驻跸太平庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十四



大清高宗法天隆运至诚先觉体元立极敷文奋武孝慈神圣纯皇帝实录卷之七百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。四月。辛酉。谕军机大臣等、朕前节次屡经降旨。乌什不必围攻。惟于贼匪逃窜要路。严行防范。无使逃脱。但明瑞围城之东。贼至势穷力蹙。必由城西逃逸。纳世通等、若不能堵截。必致走脱要贼。徒获无足轻重贼匪。防守贼人出路。最为紧要。今明瑞又连日将彼处情事若何之处。未行具奏。朕深为廑念。著再传谕明瑞。伊此时若业已办竣甚妥。如尚未办竣。伊等围攻贼至力穷之时必将西窜。防守此路为要。纳世通无用。不可倚任。明瑞速遣观音保。带兵往乌什城。于鄂托巴什等紧要隘口。严加防范。务使贼匪不致逸脱。此际伊等办理情形若何之处。迅速奏闻　　

○又谕、据桑寨多尔济等奏称、俄罗斯毕尔噶底尔。奉到移文覆称、向云萨纳特衙门不肯回文大部之事。并非萨纳特衙门所交。乃出于伊之意见。又定界以来。彼处交回之人。计四千余名。并未容纳一人。舍楞等之事。萨纳特衙门业经咨行大部。请免索取。惟祈将塔噶巴齐、喀勒玛克、遣回。其应否给与回文之处。请旨等语。毕尔噶底尔。既捏辞讹索塔噶巴齐、喀勒玛克、行文前来。合给与回文。著该院代作一回文寄发桑寨多尔济等、令其照例译出。咨行毕尔噶底尔　　

○工部等部议准。直隶总督方观承疏称、抚宁、迁安、二县。请建深河、沙河、二驿官房。以资护送差务。从之　　

○是日。驻跸思贤村行宫　　

○壬戌。孝端文皇后忌辰。遣官祭昭陵　　

○是日。驻跸赵北口行宫　　

○癸亥。上遣侍卫扎拉丰阿、赴陈官屯、皇太后御舟问安　　

○是日。驻跸紫泉行宫　　

○甲子。命湖广提督李勋、来京陛见　　

○是日。驻跸涿州行宫　　

○乙丑。谕军机大臣等、据阿桂奏、现在明瑞所领之兵。尚有盈余。但围城总觉不足。因详细会议。添调兵丁二千名等语。明瑞在彼。一切事宜。皆当办理。今阿桂既经知会。自当尽心选练。勿致迟延贻误。著会同商办具奏　　

○是日。驻跸黄新庄行宫　　

○丙寅。上回銮　　

○诣安佑宫行礼　　

○幸圆明园　　

○遣额驸色布腾巴勒珠尔。赴郑家庄。皇太后御舟问安　　

○旌表守正捐躯之山西吉州民樊明妻李氏　　

○丁卯。兵部议覆。两广总督李侍尧疏称、粤东营制。外海水师副将五缺。应升之参将仅有四员。游击十一缺。应升之都司共止八员。遂致参将。都司。甫经到任。旋即推升。陆路游击共计二十员。而应行题升者。止有增城营参将一缺。以致游击中出色人员。多系迁转别省。请量为改缺。俾得均匀升转等语。应如所请。琼州水师副将。改为海口营参将。仍听雷琼镇管辖。左营都司改为守备。左翼碣石二镇标右营水师游击。改为都司。雷州协陆路副将。改为雷州营参将。亦听雷琼镇管辖。将中军都司裁。以左营守备兼管。其兼辖之海安营游击。径隶雷琼镇管辖。徐闻营守备。仍隶该营兼辖。钦州营陆路游击。改为参将。仍隶高州镇管理。至所称琼州水师副将。都司。左翼碣石二镇标右营游击。原系外海水师题缺。今改为参将。都司。守备。自应仍为题缺。钦州营陆路游击。原系五年边俸报满题缺。今改为参将。应仍为俸满题缺。雷州协陆副将。原系选缺。今改为参将。总理左右二营水陆事宜。应改为陆路题缺。其左营守备。亦系推缺。今中军裁归左营兼管亦请为题缺。至出巡洋面。海口营参将。守备。轮流。左翼碣石二镇标游击互替等事。均应如所奏办理。又该督所请壮潮州镇标左右二营。潮阳。惠来。二营游击。守备。共八缺。均改为部选。督标中军副将。都司。提标参将。广州协副将。都司。均改为陆路题缺。亦应准其改换。但查外海水师。新改游击应题九缺。而应升都司亦祇九缺。人缺相当。于升迁过优。恐难得熟练之人。且水师守备。共二十六缺。于题升都司。反觉人多缺少。应令该督于各游击缺内。再行确核。如有应改营分。酌量降改。定议报部。至所改各缺。俱俟现在各员升补事故出缺后。分别改换。雷州协中军都司既裁。未便久悬。应将现任都司刘德懋。给咨赴部另补。其应换关防敕书。亦拟定字样。造册送部办理。从之　　

○戊辰。谕军机大臣等、据柏琨奏、准纳世通咨。与明瑞会商。令将回人巴布敦。玛玛达布拉。送赴乌什等语。昨因柏琨。请将拏获潜通信息之回人等。缚置军前。俾贼人见之。绝其望救之念。朕即以此事尚属可行。屡降谕旨。而明瑞等总未见奏。此次柏琨所奏。则系纳世通咨取。又云与明瑞会商。甚不合理。明瑞系总统回部将军。纳世通不过参赞大臣。各城一应事宜。当听将军查办。岂有参赞大臣专主一事。仅知会将军同办之理。且将军明瑞等、数日以来。并未将乌什事体如何之处奏闻。甚属不知缓急。俱著传谕知之　　

○刑部议覆。浙江巡抚熊学鹏疏称、乾隆二十九年。案准部咨。直省秋审届期。令各州县酌量人犯数目。遴选佐杂押犯赴审。审毕仍著解回。但州县佐杂多寡不同。概令通行。保无贻误。请止令委员逐程交替。不必长解等语。查乾隆二十九年五月内。臣部议覆广东按察使赫昇额条奏秋审案内。委员长解。原属慎重解犯。防范疎虞。是以奏准通行在案。今该抚既称一县之内。设立典史。又有县丞。主簿。巡检者。尚无旷误。若典史而外。仅设县丞。或巡检者。先期差委他出。该县仅止典史一员。更有并无县丞巡检之县分。傥委典史管解。监狱所关非细。亦属慎重职守。酌量通变之道。应如所奏。嗣后秋审解犯。委员逐程交替。须将人犯解役。觌面点交前站委员。始回本地。以昭慎重。从之　　

○己巳。谕、今日正白旗蒙古。带领盛京辽阳保放骁骑校之官保。所奏履历不成清语。盛京系满洲故地。彼处官兵。俱应清语熟练。官保不能清语。是全失满洲旧习。不以清语为重。而该将军等、平时又不严加教导所致耳。著交舍图肯等、令彼处官兵。上紧习学清语。务期精熟。嗣后来京引见人员内。若仍有似此不能清语者。惟舍图肯是问　　

○谕军机大臣等、明福所奏将军标下两营各项用存银两摺内。单开四柱。旧管一项。业已于二十九年解交藩库。则是现无旧存银两。理应注明旧管无字样。乃该将军拘泥成例。四柱名目。并不谙开载款式。复将已解之项。重复叙入。以致总数混淆。核算不符。嗣后如并无现存银两。祇须于摺内声明。毋庸混入旧管项下。可将此传谕该将军知之　　

○庚午。皇太后自水程回銮。上至三间房问安。奉皇太后居畅春园　　

○谕、前于正白旗满洲办理世管佐领白格员缺承袭之分不均。因交该旗查覆。今览该旗所奏。尚未甚错。想系照原办佐领事务之王大臣等所定办理。从前八旗办理承袭佐领世职等事。并不画一。是以专派王大臣等、按其原由。办定承袭之分。但原定时条目太繁。八旗拘泥遵行。又致紊乱。因复将珠林等所袭佐领。重行更定。办理旗务。宜从简易。即如获重罪者之子孙。不应列名。在任病故者之子孙。仍应列名。例有明文。而按其家谱。论其远近。办给拟正拟陪之序。亦殊不难。凡事宜揆之于理。岂可谓例属一定。不复详度情理乎。著交军机大臣。会同八旗大臣等。将从前所定八旗承袭佐领世职条例。再行查明。删去繁文。务期简易。定议具奏。于承袭佐领世职人员带领引见时。朕再酌量办理　　

</div>
    <div class="pagination">
<a href="清实录乾隆朝实录_page993.html">上一页</a><span>...</span><a href="清实录乾隆朝实录_page989.html">989</a><a href="清实录乾隆朝实录_page990.html">990</a><a href="清实录乾隆朝实录_page991.html">991</a><a href="清实录乾隆朝实录_page992.html">992</a><a href="清实录乾隆朝实录_page993.html">993</a><span class="current-page">994</span><a href="清实录乾隆朝实录_page995.html">995</a><a href="清实录乾隆朝实录_page996.html">996</a><a href="清实录乾隆朝实录_page997.html">997</a><a href="清实录乾隆朝实录_page998.html">998</a><a href="清实录乾隆朝实录_page999.html">999</a><span>...</span><a href="清实录乾隆朝实录_page995.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
