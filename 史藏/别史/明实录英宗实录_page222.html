<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 222 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 222 页/共 263 页</h1>
    <div class="content">　　○升安定卫都指挥佥事辍思恭巴为都指挥同知从安定王领占斡些奏请也
　　○升哈密等处使臣副千户舍力失丁卫镇抚满可里不花俱为正千户百户哈只撒都剌俱为副千户所镇抚哈思马力为百户授满剌马哈麻等四人为百户马哈麻土买秃等八人为所镇抚
　　○监察御史马聪当侍班午门误入奉天门复趋出  上遥见之命锦衣卫执治之
　　○乙酉赐广灵王子镇国将军仕土□伐诰命冠服禄米从王请也
　　○署都指挥佥事陈宣从父武平伯友于陕西镇番卫地方剿杀达贼阵亡遣官赐祭
　　○丙戌守备镇番都指挥佥事苏得以骆驼沟阵亡遣官赐祭
　　○戊子赐永寿王子镇国将军公镬从人二十名从王请也
　　○通渭王范墅奏臣父韩恭王并嫡母妃韩氏俱葬于平凉府泾州久缺拜扫乞赐亲诣坟茔以展孝敬从之
　　○升四川都指挥同知何洪为都指挥使锦衣卫带俸都指挥佥事咬哈为都指挥同知以贵州杀贼功也
　　○昏刻月犯井宿东北第三星
　　○致仕翰林侍读尹凤岐卒凤岐江西吉水县人永乐丁酉解元明年登进士第改翰林庶吉士历编修修撰与修  宣庙实录书成升侍读凤岐为文敏捷详赡性刚直持论侃侃无所避用是忤于当道以剩员退归竟不复召用而卒士论惜之
　　○己丑赐保安王庶长子名曰诚沄秦府镇国将军志垤庶长子曰公金□著庶第二子曰公弥□金
　　○敕秦王公锡得奏云本府典膳侯介欲修古寺先因侯介奏要修古寺就保僧人住持及求寺额获敕不准王复二次为奏请不准如何今又来奏此等琐事听其拨置烦扰如此其余府中之事不能持正可知侯介已送法司外今后王宜谨守礼法勿顺下人私情辄使轻率妄动庶全令名而无后悔王其戒之
　　○通渭王范墅奏以子女受封欲躬率二子来谢复书止之
　　○敕左参将都指挥佥事胡镛充总兵官镇守蓟州永平等处时总兵官都督宗胜久病故命镛代之且命太监郁永同镛推选都指挥使一人可代镛分守者以闻
　　○命故守备庄浪都指挥使魏荣子玺袭为府军前卫指挥使万全都指挥同知黄宁子纶袭为隆庆左卫指挥使
　　○给成安伯郭昂食禄一千石
　　○赐宁河王内使王义帽带以王奏其年久小心故也
　　○户部奏各边官库缺银宜于今岁浙江江西并南直隶折粮银内摘拨运送辽东大同宣府陕西各十万两永年遵化密云各一万两令其收贮预备籴买粮料并准折官军俸粮支用从之
　　○礼部奏广西奉议州头目黄昌赍捧去年  圣节千秋冬至并今年正旦表笺过期宜治其罪  上以昌远人宥之
　　○庚寅哈密地面遣使臣演赤虎力等安定卫安定王领占斡些儿遣都指挥绰思恭巴等四川盐井卫后千户所土官副千户卜阿佐遣舍人约鲁些等并陕西河州卫普纲等寺禅师劄失巴等各来朝贡马及方物赐宴并彩币表里等物有差
　　○升浙江按察司佥事黄誉为布政司左参政
　　○调凤阳右卫指挥使毛鉴于大同威远卫鉴坐科歛下人财物律应绞例运炭还职兵部请调卫为后来者戒  上从之命著为令
　　○修南京銮驾库
　　○辛卯给通渭王子镇国将军徵铙广宁王子镇国将军仕土□伐并永寿王女略阳县主仪宾王增禄米如例
　　○升兵部车驾司郎中龚毅为广东布政司左参政
　　○壬辰升湖广布政司右参议凌志为本司左参议调山西布政司右参议毕鸾于湖广布政司鸾以奏事失实问罪复职也
　　○太仆寺少卿李庭修卒遣官赐祭
　　○南京后军都督佥事高通奏奉敕抚安各卫新旧达官头目人等其中患病者乞敕南京太医院量拨医士用药调治庶不失所从之
　　○景泰间建隆福寺命内官监折南城翔凤等殿石阑干用之至是  上察知其故系太监陈谨等四十五人下锦衣卫鞫之既而锁项令修补完备各降其职
　　○癸巳升户部主事王让何铣南京户部员外郎刘懋俱为南京户部郎中南京行人司左司副金亮为南京兵部郎中行人司行人乔瑛为南京户部员外郎
　　○甲午给永宁等城官军马三百疋
　　○夜月犯太微垣左执法星五鼓南方有星大如鸡弹色赤尾迹有光起自天市西垣内西南行至角宿
　　○乙未赐河南布政司左布政使胡本惠按察司按察使王概经历司经历褚宣直隶真定府真定县知县王徽井陉县知县陈璘湖广常德府推官李纶诰敕并封赠其祖父母父母妻俱以巡抚左副都御史等官马谨等奏保其政有异迹也
　　○都知监左监丞阮随奏奉命巡守珠池恒被外夷及附近居民窃取臣访旧巡守者皆有巡哨船只今尚存者俱朽敝不堪乞敕有司如旧修置从之
　　○丙申升南京江西道监察御史王春为浙江按察司佥事擢进士王瑶庞胜俱为户部主事刘本杨继宗俱为刑部主事陈孟晟为大理寺右评事郭澄为南京礼部主事高举李宗学俱为南京刑部主事黄金为南京行人司左司副
　　○湘阴王贵渭奏故伯父湘献王下内官白通已故所遗家人俱交阯人乞拨付臣府应用事下户部以无例令附籍有司为民当差从之
　　○四川都指挥佥事吴荣坐许陈汝言以赂当杖命赎毕不许视司事
　　○丁酉调广东按察司佥事黄镝于浙江按察司以丁忧服阕也
　　○戊戌都指挥同知李鉴以陕西把都河阵亡遣官赐祭
　　○己亥巡抚两广右佥都御史叶盛等奏连山及贺县獞贼纠众流劫湖广江华县乞会调两广湖广官军克期剿杀从之
　　○监察御史张善餋病家居以乡人奏其侵敚田宅诸不法下锦衣卫鞫之俱诬刑部谓善病已愈宜留用之  上不允命善致仕
　　○庚子命金吾右卫故指挥使刘成子振为都指挥同知以成阵亡功也
　　○昏刻有流星大如杯色青白有光出西北中天东行十丈所尾迹炸散三小星随之晓刻月犯建星西第一星
　　○癸卯召定远伯石彪武平伯陈友还京以黄河涷解边报宁靖故也
　　○大理寺卿李宾闻母丧当守制  上命奔丧即还任视事
　　○甲辰赐西河王弟镇国将军钟錉钟錪诰命冠服禄米从王请也
　　○陵川王佶煃奏沈府良医正刘旭次男瑾谙晓方脉用药精详凡臣府中大小疾病调治悉有效乞随臣居住得以济生从之
　　○升朵颜卫都督同知朵罗干为右都督命指挥佥事都忽秃子迷儿咱袭职以其进贡至京忠勤可嘉也
　　○诏各处新增起科并军民告争新开无额田地及愿佃种抛荒田土者其该徵粮草俱于本处存收从户部奏请也
　　○乙巳辽王贵＜火受＞奏称世子男女六人年渐长成缺人随侍宜听于本府军校之家情愿者买用从之
　　○雨雹
　　○丁未赵府庆冬至表称  圣烈慈寿皇太后为殿下  上览之怒以长史不能辅王以礼命巡按御史执治之王上章自劾请宥长史不允
　　○戊申赐通山王季垟侄辅国将军均锏二子名长曰溁淙次曰溁瀳
　　○命大宁前卫带俸都指挥佥事姜智子忠袭为指挥使
　　○巡按湖广监察御史宋有文奏广西蒙峒包田广南等寨苗贼三千余徒流劫靖州之绥宁守备都指挥汪迪督军剿捕斩首六十六级然其党尚未散乞敕镇守总兵等官剿灭尽绝毋贻后患并行贵州取回左参将李震保障地方从之
　　○巳时日生晕申时日生背气一道随生左右珥各色淡俱至酉时云遮
　　○己酉命五军等营都督佥事叶春焦用署都督佥事王端提督官军收放牧马疋
　　○庚戌赐晋府镇国将军钟鐻子名曰奇洸
　　○赐灵丘王逊烇子镇国将军仕土□胁夫人许氏仕＜壉-豕乎＞夫人赵氏女临城县主并仪宾士淳诰命冠服鞍马等物
　　○命湖广布政司左参议刘益为国子监祭酒
　　明英宗睿皇帝实录卷之三百一
明英宗睿皇帝实录卷之三百二
　　天顺三年夏四月壬子朔享  太庙
　　○遣中官祭司灶之神
　　○给草场牧马官军二千余员名口粮
　　○巡抚宣府等处右副都御史王宇以达贼警急闻诏宣府官军骑操马匹再给刍菽半个月至四月十五日止
　　○巡抚两广右佥都御史叶盛奏泷水县逍遥山猺贼凤弟吉纠合广西流贼劫虏人民敌杀官军臣会两广镇守总兵参将等官统调官军分路并进擒凤弟吉及从贼十五人斩首三百三十级遣人槛凤弟吉等至京
　　○癸丑云南黑麻长官司湖广容美宣抚司各遣人贡马及金银器皿赐钞币有差
　　○敕都指挥佥事王整充左参将协同镇守蓟州永平等处
　　○夜四鼓东方有星大碗色赤光明烛地起自左旗东南行抵女宿尾迹炸散
　　○甲寅赐辽府监利县主及仪宾姜溥□府内黄县主及仪宾蒋钲交城王新乐县主及仪宾于□诰命冠服鞍马
　　○岷王徽煣奏比者苗贼欲攻武冈州城臣思州城低隘官军寡弱难以备御傥或城陷臣身家皆不能保乞敕总兵等官增兵来戍或赐衡州长沙腹里地方迁臣居住以终余年  上曰王府不必迁令镇守总兵等官速调兵殄寇无贻王忧
　　○临川王磐熚奏旧赐袍服今皆污敝乞赐纻丝纱罗各一匹自制从之
　　○复除广东道监察御史王骥于山西道以丁忧服阕也
　　○乙卯赐汧阳王公鏳嫡子名曰诚洌
　　○山阴王逊煁奏臣年老多病乞赐医士一人  上命代府遣一医与之交城王美垸亦奏臣母崔氏近患风疾臣亦患疾乞令临汾县民医王孜到府治病  上令孜暂治王疾仍命晋府遣一医与之
　　○增建南内殿宇命太监黄顺都督佥事赵辅工部尚书赵荣董其事
　　○丙辰命故陕西行都司都指挥佥事苏得子鉴袭为凉州卫指挥使锦衣卫带俸指挥使钱勇兄副千户镇袭为指挥使
　　○丁巳秀王冠遣忠国公石亨持节行礼命吏部尚书王翱为赞吏部尚书兼翰林院学士李贤宣成敕
　　○汧阳王公鏳奏先赐仪仗被火焚毁乞再赐从之
　　○哈密等处使臣辞归宴赐有差命赍敕及彩币表里赐哈密忠顺王卜列革亦力把力地面也乜力火者王等帖必力思地面速鲁檀王等
　　○己未赐文武百官宴
　　○庚申给赐西河王弟镇国将军钟錉钟錪岁禄一千石米钞中半兼支
　　○辛酉吏部尚书兼翰林院学士李贤等言胡虏为中国患不过苟图衣食而已往者每岁进贡赖此赏赐衣食充足不来侵犯今虏酋孛来自为悖逆心怀疑惧不敢进贡衣食无所仰赖遂至穷困所以数来犯边朝廷宜体天地之量出榜招谕或给与米粮助其衣食使之改过自新照旧进贡如彼听信不惟免兴师之费边境人民俱得安生如或冥  不悛然后出兵剿杀庶恩威兼尽  上从其言
　　○赐  东宫及诸王庄田以昌平县汤山庄三河县白塔庄朝阳门外肆号厂官庄赐  东宫西直门外新庄村并果园固安县张华里庄赐德王德胜门外伯颜庄鹰坊庄安定门外北庄赐秀王
　　○顺天府并直隶河间真定保定广平府山东济南府各奏所属去冬无雪今春不雨四月以来连日烈风麦苗不实人民艰食本年夏税无从措办  上命户部覆视以闻
　　○壬戌安定卫使臣回宴赐如例命赍敕及彩币赐安定王领占斡些儿
　　○湖广宝庆府知府李春奏苗贼屡劫武冈州遍掠乡村杀虏人民敌杀巡捕官军七十三人守备都指挥潘鉴拥兵三千坚壁不出贻祸生民乞正其罪别敕名将镇守章下兵部请令巡按御史督鉴调兵剿捕并核鉴失机罪以闻  上从之遂敕总兵官南和侯方瑛速令左参将都督李震驰回武冈州与鉴并力剿贼
　　○调山西道监察御史郑时为河南南阳府内乡县知县时从父南京吏部侍郎泰卒赐葬祭时为谢恩误入常朝班不行礼遂自劾下锦衣卫狱赎杖毕仍调是任
　　○癸亥贵州思南府刀水巡检司土官巡检陆矶陕西岷州卫大崇教寺番僧监藏领占等来朝贡马赐钞币有差
　　○命故贵州右参将都督佥事张任子骥袭为贵州前卫指挥使旗手卫指挥使杨＜王巳＞子原济州卫指挥使况懋弟清指挥佥事黄贵子铭燕山左卫指挥使孙胜弟贵燕山右卫指挥使储洪兄亮李善子庠金吾右卫指挥使李胜子海指挥佥事蒋智孙福李兴子春通州卫指挥使白旺子英指挥同知张真子义指挥佥事叚信孙英马胜子云玉斌子理彭城卫指挥同知徐勋叔琰羽林前卫指挥同知李脱白孙福受尹顺子全金吾左卫指挥同知张永子俊指挥佥事沈通弟达永清左卫指挥佥事吕能子广俱袭职金吾右卫指挥同知卢旺子海代职
　　○命封禁浙江青田县小东银坑其潡海等坑景宁县如旧采办额课从户部奏请也
　　○金星昼见于辰位
　　○乙丑户部奏大谷怀僖王钟鋐母邵氏奏称男大谷王病故岁禄住支宫眷六十五人乞赐禄米餋赡  上命岁与米三百石
　　○锦衣卫鞫得监察御史叶普亮强敚民田诸罪具如百户刘诚所案奏送刑部论当绞其所连数十人有当赎当释者  上命俱锢禁锦衣卫狱
　　○工部奏内库所贮胖袄鞋裤数少偿有赏赐恐临不足请分命浙江等布政司并应天直隶苏州广德等府州明年夏秋税粮折收布花成造五十余万输送京师从之
　　○丙寅大同阳和卫指挥葛亮等督军修筑墩台达贼入境杀采木军夫十二人匿不实报镇守太监陈瑄奏请治亮等罪  上命巡按御史收鞫之
　　○丁卯谪锦衣卫千户黄麟戍口外时巡按广西监察御史吴祯有罪麟奉命往执之至则欲得各官重赂诈云奉敕旨闭城门索狱具二百余副由是众情疑惧遂得白金二千余两他物称是及回又娶妾买奴至是事觉命镇抚司鞫问具伏徵其贿谪之
　　○己巳进封定远伯石彪为定远侯武平伯陈友为武平侯加禄米一百石升甘肃副总兵都督同知毛忠为左都督右参将都督佥事李荣为右都督守备凉州都指挥佥事赵英为都指挥使守备红城子署都指挥佥事鲁鉴为都指挥同知奉御杨敬王亨俱为左监丞赏彪等白金彩币有差以镇番延绥等处擒杀达贼功也
</div>
    <div class="pagination">
<a href="明实录英宗实录_page221.html">上一页</a><span>...</span><a href="明实录英宗实录_page217.html">217</a><a href="明实录英宗实录_page218.html">218</a><a href="明实录英宗实录_page219.html">219</a><a href="明实录英宗实录_page220.html">220</a><a href="明实录英宗实录_page221.html">221</a><span class="current-page">222</span><a href="明实录英宗实录_page223.html">223</a><a href="明实录英宗实录_page224.html">224</a><a href="明实录英宗实录_page225.html">225</a><a href="明实录英宗实录_page226.html">226</a><a href="明实录英宗实录_page227.html">227</a><span>...</span><a href="明实录英宗实录_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
