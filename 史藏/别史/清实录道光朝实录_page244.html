<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 244 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 244 页/共 848 页</h1>
    <div class="content">○谕内阁、长龄等奏、回疆西四城尽节满汉官兵。并无卷册可查。请由各原营确查造报。并查明陆续投出官兵。分别办理一摺。前年张逆进卡滋事。西四城相继失守。各该城粮员。侍卫。废员。及换防之满汉官兵。被贼戕害掳掠者甚多。前经降旨。令该将军等于克复四城后。详悉查明。奏请恤赏。兹据查明四城文案册档。全被焚毁。无从查考。已分咨原派换防官兵之各该营、及由京派往之各该衙门、查明造具妥册办理。著照所请、即饬各该处分别奏咨。吁恳恩恤。以慰忠魂。至陆续投出官兵内。卡伦二等侍卫连成。玛纳斯营把总张洪、均系职官被掳拘禁。不知尽节捐躯。本安律正法。惟念连成受伤被掳后。因与黑帽回子商谋刺杀张逆事觉。送往霍罕拘禁。张洪因差赴阿克苏调兵。中途被掳。尚有一线可原。连成、张洪、俱著加恩免死。饬令各回旗籍。严加管束。永不叙用。原任叶尔羌办事大臣音登额次子哈当阿、随侍伊父任所。城陷之日。被贼冲失。遇救送还叶尔羌。主事职衔格僧额之侄扎勒罕布、随同伊叔赴任。城陷被掳。念其年俱幼穉。随任闲散。且音登额、格僧额、俱因督兵杀贼。尽节捐躯。情尚可悯。著加恩免其治罪。余俱照所议办理。又据另片奏、原任阿克苏阿奇木伯克贝子迈哈默特鄂对、和阗六品伯克公爵阿布都莫们、叶尔羌五品伯克公爵迈玛特伊布拉依木、均被张逆捦获。贿嘱贼目释回。迈哈默特鄂对。前已革去贝子。随营效力。进征以来。前敌带路。颇知愧奋。阿布都莫们、回至和阗。随同众伯克拏献贼目约霍普、解送军营。告恳随征。克复和阗之时。尚属出力。迈玛特伊布拉依木、回至叶尔羌。遁赴远庄。并未理事。念其均系忠良回子后裔。尚非甘心从逆。俱著加恩免其治罪。作为闲散回子。交该伯克严加管束。不准录用。所袭之爵。除伊萨克前已承袭贝子、晋封郡王外。其余应袭公爵。著该参赞大臣查明。奏请承袭。　　

○又谕、长龄等奏、先后查获逆匪。并律应缘坐人犯。分别办理一摺。上年克复四城。从逆各回。均已审明正法。现在喀什噶尔各庄。摉获伏贼。除将实系从逆者。分起正法外。其被胁入夥。情有可原。应行发遣者。一百余名。又律应缘坐各犯内。有罪恶显著之贼目家属。男十岁以下、及妇女等。俱著造具清册。派员解交刑部办理。其余缘坐逆属。准其照例分给伊犁。乌噜木齐。等处办理。并分赏回疆各城出力伯克为奴。缘坐男犯、同被胁入夥之犯。著一并发给伊犁、锡伯、索伦、额噜特、察哈尔、为奴。惟该遣犯等人数较多。著各该管大臣。分拨零星安置。严加约束。毋令聚集一处。致生事端。　　

○又谕、武隆阿等奏、斟酌旧制。请拣派章京各员。并分别咨调一摺。喀什噶尔各城额设章京人员。向系照例奏请拣派。兹据武隆阿等奏、现值办理善后事宜。印房为文案总汇。若专俟拣派京员。未免需时。难资熟手。著照所请、所有喀什噶尔、和阗、印房章京各一员。叶尔羌印房章京二员。准其于就近各城、有现任章京二员者。酌调一员。如无二员之处。即在部缺笔帖式内拣送。酌量奏补。其喀什噶尔回务粮饷经牧章京三员。叶尔羌粮饷章京一员。著照例拣选。候旨发往。至西四城额设部缺笔帖式九员。额缺虚悬。著准其于东四城、及乌噜木齐、伊犁、等处咨调。又委笔帖式三十一缺。著于伊犁、乌噜木齐、征兵内。酌量挑补。再据查明喀什噶尔印房回务粮饷经牧四处。叶尔羌印房粮饷二处。和阗印房一处。所有钤用关防。俱已失落。著礼部另铸颁发。　　

○又谕、武隆阿等奏、请将本年年班之各城回子伯克、暂行停止。来年再令其照例赴京瞻觐等语。现在首逆张格尔就捦。地方甫经平定。本年若令各城回子伯克等年班来京。未免力有不逮。著交武隆阿等、即将八城大小伯克。复行分班。俟来年年班。再令其赴京瞻觐。至伊萨克呈请作为本年年班瞻觐。虽系伊之诚悃。惟是喀什噶尔一带国务甫竣。伊承办事件。自属繁多。若令其来京。转与回务无益。著即照武隆阿等所奏。俟伊轮应年班之时。再行照例令其来京瞻觐。　　

○以故青海辅国公伊什达尔济子珠尔默特图布登车口□聆、袭轨。　　

○命兵部尚书玉麟、稽察钦奉上谕事件处。　　

○命四川重庆镇总兵官胡超、于管带凯撤官兵归伍后。来京陛见。　　

○以回疆底定。赏保守阿克苏之副将王登科、总兵衔。游击孙旺、花翎。游击彭玢等、蓝翎。余升补有差。　　

○予故前任都察院左都御史史致光、祭葬如例。　　

○甲午。旌表守正捐躯河南伊阳县民陈冒撞妻王氏。登封县民妇王程氏侄女存妮。　　

○拨江宁、太平、宁国、凤阳、等府属带徵漕米六千一百三十余石。给江淮、兴武、凤阳、长淮、等帮因缓缺月粮。　　

○乙未。赠故二等镇国将军绵总、不入八分辅国公。赏银三百两治丧。　　

○丙申。孝昭仁皇后忌辰。遣官祭景陵。　　

○以前明直隶举人孙奇逢、从祀文庙。从御史张志廉请也。　　

○丁酉。上诣绮春园问皇太后安。　　

○遣官祭贤良祠。　　

○谕内阁、屠之申奏、查拏教匪破案。请宽免历任文武各官失察处分等语。此案献县匪犯匪犯孙荣等。传习邪教。经该府访闻。派员驰往。会同地方文武各官。将该犯等拏获解省。究出谋逆重情。及续获辗转传徒多犯。并于所获犯内。究出另习一炷香。天香教。二案。办理均属迅速。功过尚足相抵。所有各属历任文武员弁失察处分。俱著加恩宽免。该护督务饬该员等。激发天良。将逸犯查拏净尽。勿得稍留遗孽。　　

○又谕、琦善奏、请添雇卫河剥船一摺。东省临清闸外。卫水消长靡常。又多古浅。向设官剥船只。以资起剥。据该抚查明本年卫河水源未旺。南粮渡黄迅速。官剥并例雇船只。不敷轮转。援案请添雇剥船。以免临事周章。著照所请、准其于例雇民剥船三百只之外。添雇船五百只。即于司库发银五千两。交临清州具领承雇。以雇到之日。起支工食。事竣查明起止月日。核实报销。　　

○戊戌。谕内阁、广亮奏、应赔短收盈余银两。请将廉俸全行扣缴一摺。热河总管广亮、前在淮关监督、江宁织造、各任内。应赔短收盈余银两。除先后措交银一万两外。尚未完银十六万余两。著将该总管廉俸、及伊子员外郎松桂、笔帖式昌桂、多桂。应支俸银。均按年坐扣一半。加恩仍各支给一半。以资当差。　　

○己亥。旌表守正捐躯河南汝阳县民李瑞祥女秀姐。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百三十四　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光八年。戊子。三月。庚子朔。日食。　　

○谕内阁、巡视北城御史英敏等奏、据已革给事中李远烈呈报。被贼殴伤。并劫去银两。请饬查拏一摺。京师为辇毂重地。该贼犯等胆敢持棍入室。口称报仇。殴伤事主。劫去银至七百余两之多。必应彻底根究。著步军统领、顺天府、五城、一体严拏务获。按律究办。北城吏目谢持平、疏于防范。著先行交部议处。并勒限严缉。俟限满有无弋获。再行照例办理。　　

○又谕、英和等奏、查勘湖河各工完竣一摺。前据张井等奏、湖河应办要工四条。经朕特派英和。驰往江南。会同蒋攸铦查勘。兹据英和等勘拟情形。分别缓急具奏。内除添做埽坝一项。不能疏通积淤。徒糜经费。毋庸置议。并海口接筑长堤、俟一二年后察看办理外。其高堰山盱两厅。加砌湖堤石工。运河厅修建刘老涧石坝。扬河厅西岸补砌石工。俱列为急办。中河厅补还南岸纤堤。为粮运经行要道。亦应及时修整。著张井等俟今冬水涸时。再行确估。又扬河厅西岸增培纤堤。扬粮厅东西两岸补修纤堤甎石。并移建昭关坝、及林家西建立滚水石坝等工。俱列为次办。至高堰山盱两厅洪湖大堤。一律帮宽五丈。需项较多。著自明年春间为始。分三年赶办。现据约估银三百八万七千八百余两。内除刘老涧石坝、及堰盱湖堤石工、扬河厅西岸加补石堤、并修整残缺土工。需银三十三万三千三百余两。业经张井等于奏准拨银五十万两内。先行动用。其余银二百七十五万四千五百余两。著照所请。准其分年兴办。随案陆续奏拨。此次勘估各工。动帑甚钜。该河督等务当认真督办。严切稽查。总期料足工坚。悉归实用。毋得少有虚糜。致干咎戾。　　

○又谕、松筠奏、讯办布里讷什控案情形一摺。此案布里讷什、因伊子福恩、诬捏本管扎萨克克兴额迈越其肩起衅。不候审讯。复行砌词遣人赴京呈控。现经松筠讯明种种谬妄坚执情形。布里讷什前因获咎发遣伊犁。因病释回。迄今刁悍之性。尚不改悔。松筠请将福恩革退塔布囊。同布里讷什发往伊犁。交该将军严加管束。实属情真罪当。惟布里讷什父子。情词刁健。必应折服其心。著解送刑部、会同理藩院覆审。请旨办理。克兴额家中赁戏。不自检点。著交理藩院先行议处。并著松筠饬令该扎萨克同应讯人等、赴理藩院听候刑部传讯。至另片奏布里讷什所递呈词。闻有井姓民人。常在伊家代写。著严饬建昌县知县留心访查。获案究办。　　

○以库车承办军需出力。赏通判凤奎花翎。以同知用。余升叙有差。　　

○辛丑。上诣绮春园问皇太后安。　　

○谕内阁、宝兴奏、访查朱华山千总衙署、收藏木料甚多。显有偷砍情弊。请将该千总撤任究办一摺。朱华山地方。附近陵寝。所有该处树株。理宜敬谨守护。现据宝兴派员查明朱华山千总王靖祥署内。收存大柁檀柱椽木、共计四百余件之多。并该处沟峪间有桩楂等情。讯之该千总。藉词搪塞。千总王靖祥、著革职。交宝兴提同该营弁兵。严切审讯。务得确情。按律定拟具奏。宝兴于此案业经访查得实。果能认真究办。定案时朕尚可加恩宽免处分。傥稍存回护。致有不实不尽之处。别经发觉。惟该总兵是问。署守备酒成章。于该管千总署内收藏木料。并不据实禀明。且于实兴查办时。置若罔闻。著先行交部议处。若讯有别情。即严参具奏。　　

○命礼部尚书汤金钊、驰往直隶宣化府查办事件。　　

○以阿克苏防守差委出力都司李万余庆和、以游击用。守备员麟、以都司用。赏千总马万春等、蓝翎。余升叙有差。　　

○以叶尔羌防堵出力赏委前锋西布清额等、六品顶带蓝翎。马甲穆屯布、金顶蓝翎。余升补有差。　　

○旌表守正捐躯安徽太和县民苏三洙妻贺氏河南虞城县民李俊杰妻傅氏。　　

○壬寅。上幸南苑。　　

○旌表守正捐躯河南罗山县民吴舍母闵氏。　　

○修山东卫河埽坝从河道总督严烺请也。　　

○是日。驻跸新衙门行宫。　　

○癸卯。谕内阁、德英阿等奏、请以庆祥入祀伊犁祠宇一摺庆祥前由伊犁将军调任喀什噶。尔参赞大臣。因逆裔滋事。为国捐躯。念其曾在伊犁将军任内、宣力有年。今已殁于王事。著准其入祠。春秋致祭。以慰忠魂。　　

○又谕、嵩孚等奏、查办滨湖私筑堤垸。分别存毁。并永禁升科一摺。前据御史贺熙龄奏、湖南滨、临洞庭湖各属。多有居民私筑堤垸。以致阻碍水道。当经降旨。交该督等详查饬禁。兹据奏称、该省私筑堤垸、从前屡经查禁。迨后日久玩生。小民趋利若鹜。或藉旧日应毁之处未经毁尽。及禁修之处、私行加修。或于依山傍岸处所。堆筑土埂。播种杂粮。并因清查漏赋报升。藉有应完鱼草各课湖地。以报垦升科为词。增筑私垸日多。请分别刨毁存留。并永禁升科。所有私筑及应毁堤垸。如偶遇偏灾。毋庸蠲缓。以杜影射。俱著照所议办理。该督等当严饬该道等。督同地方官。随时认真稽查。毋得有名无实。除现在勘明免毁禁修各私垸外。不准再有增添。每届年终。出具并无私增印结通报。傥有朦混情弊。即著严参惩办。　　

○又谕、鄂山奏、留办军需报销。遇有题。咨事件。是否会衔盖印。抑借用总督关防等语。前因杨遇春即日回任。降旨令鄂山于交卸督篆后。暂留甘肃督办报销。原期一手经理。所有题达事件。应须钤印之处。准其借用陕甘总督关防。径行题咨办理。不必拘泥覆核会衔。徒延时日。一俟核办全竣。即行奏明回任。　　

○又谕、庆山由驿奏参狂悖妄为之副都统一摺。宁夏副都统噶普唐阿、甫经到任。即有校阅官兵、点验马匹之事。亦应会同该将军公同查看。何以夤夜传备马匹鸟枪。以致人心惶惶。次日又不约会该将军。自行前赴教场。狂妄已极。噶普唐阿、著先行交部严加议处。即来京听候部议。　　

○以吉林协领安楚拉、为宁夏副都统。　　

○予喀什噶尔阵亡伊犁换防主事音登额等、七十九员。祭葬世职。兵役德绷额等、一千六百二十三名。赏恤如例。　　

○是日。驻跸团河行宫。至乙巳皆如之。　　

○甲辰。谕内阁、现在回疆厎定。军务蒇功。所有直隶审办献县教匪案内拟发回疆为奴各犯。无庸复行监禁。著即照例发遣。以清囹圄。　　

○赏看守南苑各行宫苑户一月钱粮。海户银一千两。　　

○贷直隶保定、沧州、八旗兵丁一年钱粮。修补官房。　　

○乙巳。上行围。至丁未皆如之。　　

○祭先蚕之神。皇后亲诣行礼。　　
</div>
    <div class="pagination">
<a href="清实录道光朝实录_page243.html">上一页</a><span>...</span><a href="清实录道光朝实录_page239.html">239</a><a href="清实录道光朝实录_page240.html">240</a><a href="清实录道光朝实录_page241.html">241</a><a href="清实录道光朝实录_page242.html">242</a><a href="清实录道光朝实录_page243.html">243</a><span class="current-page">244</span><a href="清实录道光朝实录_page245.html">245</a><a href="清实录道光朝实录_page246.html">246</a><a href="清实录道光朝实录_page247.html">247</a><a href="清实录道光朝实录_page248.html">248</a><a href="清实录道光朝实录_page249.html">249</a><span>...</span><a href="清实录道光朝实录_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
