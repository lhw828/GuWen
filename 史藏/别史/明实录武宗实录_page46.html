<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 46 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 46 页/共 127 页</h1>
    <div class="content">　　○赐甘肃游击将军都指挥佥事吴英金织飞鱼文绮一袭从其乞也
　　○庚戌升大理寺右少卿颜颐寿为左少卿寺丞董恬为右少卿
　　○命都指挥佥事韩斌协守灵州
　　○卒亥赦天下诏曰自古帝王法天立政布德明刑不可偏废朕嗣位以来仰荷  上天  祖宗付托之重励精图治越五六年念惟世久承平人多玩法振起纲维刬革奸弊期与斯人登于至理而有司不能悉体朕心奉行过当虚怀徒切和气弗臻乃自今春以来亢旱为厉时雨愆期风霾屡作星异迭见四川湖广等处寇盗纵横抚捕未定而狭西宁夏都指挥何锦等戕害守臣拒杀官兵屠戮居人谋立安化王寘鐇为主出给印信票帖诏诱诸路索要军马地图各镇官员连日奏报具有实迹爰下皇亲廷臣会议佥谓寘鐇悖逆  天道得罪  祖宗朕不敢赦祗告  太庙革其封爵削其属籍命将出师正名讨罪诛剿首恶分释胁从抚定军民安靖边境尤兵戎事重供亿甚劳加以逋负相仍徵科未息在在皆然方欲省刑薄歛任贤使能培餋元气扫除灾孽以保我国家亿万年之祚所有宽恤事宜条列于后一正德五年四月二十六日昧爽以前官吏军民人等有犯除子孙谋杀祖父母父母妻妾杀夫奴婢杀主毒药杀人蛊毒魇魅强盗人命失机十恶至死者不宥外其余已发觉未发觉已结正未结正罪无大小咸赦除之敢有以赦前事相告言者以其罪罪之一各处屯田等项地上见今差官清理未完者悉皆停止原差官员俱各取回一各处军卫有司钱粮子粒马匹布绢盐课料物等项历年拖欠应该追徵带徵者悉皆停免待豊收年岁每年带徵一分文武官吏仓攒人等除侵盗外查出浥澜亏折监追陪补者并有饶免一各处王府郡王将军中尉犯罪革禄除欧杀人命败伦伤化外其余全革者准给一半三分一二者照旧全给仪宾除犯赃罪人命不宥外其余充军者放回为民为民者给与冠带闲住一军职子孙袭替仍照旧例十年以里人文到部者俱准袭替以外不准一文武职官有犯充军除赃罪失机不宥外其余悉皆放回原籍为民军民人等充军哨了除盗贼人命撑驾大船兴贩私盐包揽钱粮正犯并投献地土拨置王府伪造印信凶器伤人指称打点吓骗财物掜词越奏诬害善良代写词状不宥外其余悉皆放免一宁夏反逆事情除何锦周昂丁广首恶不宥外其悔罪效顺者与免本罪有能自相擒斩者量为升赏擒斩首恶者不次升用一狭西湖广四川江西两广等处连年灾伤人民艰窘各该有司加意赈恤流民复业者免其赋役三年其啸聚山泽流劫乡村者仍照节次旨意出榜晓谕有能悔过自首悉与免罪自相擒斩者量为升赏擒斩有名首恶者不次升用一文武职官罚纳米石除已纳外其上纳未完并未纳者悉与饶免因事住俸罚俸者照旧支给一各项充军人犯病故不系永远充军者家口并行放免一各处逃军逃匠逃校逃囚人等自诏书到日为始限三个月以里许于所在官司首告与免本罪军还原伍匠仍当匠民放宁家一各处军职今后有犯失误事情除被贼杀虏五人以下降一级十人以下降二级甚者充军三人以下量加罚治其余见罚俸者许其照旧支俸待事宁之日来说提问者免其记罪一差去各处采买物件及缉访事情等项内外官员旗校人等诏书到日即便回京一各处巡按御史并布按二司迁官去任者各许离任今后新任官员初到任凡事勘合即当就完有先年前官旧遗下未完勘合令接管官员逐年带完一各边官籴粮米量添价银本处军民互相粜买者亦从其便一各处商人先年报中粮草已纳在官未给盐银者照数给与见监未结者悉皆释放并免追陪一武举官舍人等先年分拨宁夏延绥甘肃三边听调杀贼者各回原卫一今后内外开刑衙门问理囚犯悉依大明律科断发落其有律轻情重旧例该枷号决打者仍从其旧一两京法司死罪重囚中问虑有冤抑各具招由开奏定夺于戏用兵者如不得已用刑者必求其生方兴问罪之师大布同仁之政播告中外咸使闻知是日  上亦不御殿礼官奉诏至承天门宣读而已
　　○命御用监太监张永总督宁夏等处军务御马监太监陆訚管领神枪各赐之制敕选京营军精壮者三万人以行仍令御史一人随军纪功户工二部各差官一人整理粮饷器物兵部言旧无总督军务太监关防乃特造给之
　　○调监察御史涂文祥为右军都督府经历司都司文祥自部属改御史被命巡按甘肃闻宁夏之变托疾不行都察院劾其罪乃命改在京别职以御史张琮代之后文祥竟以附宸濠死
　　○命户部发银二十万两于宣府二十万两于大同十万两于延绥以给军饷时巡抚佥都御史杨武奏宣府军乏粮故并及二镇且令增价给之
　　○游击将军仇钺袭寘鐇执之逆党遂平先是钺屯驻别堡寘鐇召之即引兵归见寘鐇无远略称疾卧杨英密致书于钺约为内应寘鐇闻官军浮渡夺其所匿船营河东又焚大小二坝草颇惧乃遣锦广率三千人拒河留昂城守昂就钺问计钺诱入卧内斩其首麾兵驰袭寘鐇执之逆党惊溃锦广寻亦为其部下所执寘鐇自起兵至是十有八日而败
　　○升广西按察使洪远为四川右布政使御史王冠为河南布政司右参议
　　○湖广施州卫忠建宣抚司遣把事马主等来贡马赐钞锭彩叚如例
　　○永康侯徐溥卒溥锜之子五岁袭父爵以弱不任朝谒予半禄优给之至是甫十二龄而卒
　　○镇守辽东总兵官署都督佥事李屿卒屿初为金吾右卫指挥使天顺戊寅以截杀反贼曹钦功升都指挥佥事又以父胜阵亡进都指挥同知未几随征狭西延绥诸处累升都指挥使都督佥事成化戊戌充宁夏副总兵庚子调延绥以清水战功升都督同知癸卯调大同坐失事降二级罢归弘治戊申复充大同东路左参将戊午充左副总兵协同镇守甘肃庚申充副总兵镇守山西代州三关正德丁卯乞升署都督佥事还前府带俸己巳秋充副总兵分守辽阳未行遂充总兵官镇守辽东地方至是卒  上遣官祭之玙有膂力精骑射尤善御士卒故屡膺重任立战功可谓才勇者矣
　　○四川通江县有星昼见而陨大如斗光芒青尾长丈余
　　○癸丑  上御奉天殿传制遣武安侯郑英恭顺侯吴世兴兴安伯徐良宣城伯卫璋安乡伯张坤清平伯吴杰武进伯朱本为正使中书舍人胡颐行人唐凤仪卢楫陈锡曹鍷谢阶刘澄甫为副使册封蜀府昭王嫡长子让栩为蜀王晋府镇国将军表槏为新化王表栺为旌德王辅国将军表杋为交城王代府思王庶第二子俊柜为进贤王代王俊枤庶长子充燿为泰顺王庶第三子充爔为河内王岷王彦汰嫡第二子誉桔为善化王荆府都昌悼僖王嫡长子厚熙为都昌王沈府沁水端懿王嫡长子勋□□临为沁水王
　　○升江西按察司副使周进隆为广西按察使
　　○甲寅许巡抚狭西右副都御史黄宝致仕升狭西按察司佥事蓝章为都察院右佥都御史巡抚狭西宝复以疾辞故也
　　○升大理寺右寺丞蔡中孚为左寺丞以暂提督四夷馆大理寺右寺丞张禬回寺管事
　　○升湖广按察司佥事匡翼之为狭西布政司右参议
　　○建州左等卫女直都督脱原保等来朝贡马赐钞锭彩叚等物有差
　　○发太仆寺银十万两于北直隶山东河南买马从兵部请也
　　明武宗毅皇帝实录卷之六十二
明武宗毅皇帝实录卷之六十三
　　正德五年五月乙卯朔升翰林院学士毛纪为户部右侍郎仍兼日讲南京太仆寺少卿张凤为南京都察院右佥都御史提督操江
　　○升分守宁夏西路都指挥佥事冯祯为署都指挥同知实授协守署指挥佥事孙隆为都指挥佥事祯隆及灵州守备史镛以宁夏之变驰奏镛已升用故并录二人之功
　　○太监张永请赏功银牌及所需粮草且言随征官军例宜赏诏银牌于赏军银内取用粮草令侍郎陈震都御史徐以贞整理官军冒署出征人赏银五两布二疋不为例
　　○丙辰升刑部署郎中事主事王玹恽巍为按察司佥事玹狭西巍湖广
　　○改太仆寺少卿杨廷议为太常寺少卿提督四夷馆
　　○以狭西署都指挥佥事李佐充固靖游击将军○湖广盗刘惟华洪景清等掠桂阳至担鱼岭伏焉守备指挥邓旻御之其佐千方杨泰请先往未及盗所而遁旻驰进力战死盗遂杀指挥瞿翱刘怀百户朱镛趋章桥百户于江率所部力战击景清惟华皆杀之余盗并力剌江死事闻升旻江之子职一级翱怀镛之子署职一级阵亡被伤者赏银有差杨泰失律先遁令巡按御史逮治
　　○丁巳升严州府知府孟春为太仆寺少卿四川按察司副使谢绶为南京太仆寺少卿
　　○山东布政司右参政郭纴乞致仕许之
　　○免山东盐运宾乐分司今岁盐课以久旱池井竭故也
　　○掌鸿胪寺事光禄寺卿杨瑢卒瑢初以舍人除鸿胪寺通事序班历升司仪署丞鸿胪右寺丞右少卿进鸿胪卿再进今官遭丧有旨夺情起复供事至是卒于官其妻陈乞祭葬恩荫礼部言瑢发身杂流无卓异劳绩虽经三品满考得追荣祖父足矣所请宜勿许诏特与祭一坛
　　○戊午升翰林院侍讲学士傅圭为本院学士
　　○巡抚大同都御史王纶以公事杖二人致死为瑾缉事者所发下巡按御史逮问拟为民有旨谓巡按者庇纶于是都察院改拟纶斩纶复奏辩乃从巡按所拟
　　○都察院以诏赦所未及者四事上请请旨文武官为民非赃犯者悉与冠带闲住充军者非赃罪失机及军民非盗贼人命者悉放回原籍为民其正犯已故家属并释之军职子孙袭替者姑免考试俟三年后奏处致仕罢闲官吏在京生长有籍者仍旧居住若外方人虽有产不许潜住
　　○己未端午节免群臣宴以边方多事也
　　○命都察院右佥都御史魏讷巡抚苏松等处专管粮储先是总督右副都御史罗鉴以那借钱粮得罪吏部议请裁革至是又以苏松常镇水灾请仍设大臣督理故有是命
　　○辛酉  孝宗敬皇帝忌辰  奉先殿行祭礼遣驸马都尉蔡震祭  泰陵
　　○升右春坊右谕德兼翰林院侍讲蒋冕为翰林院侍读学士侍读毛澄为侍讲学士
　　○壬戌改贵州左布政使高崇熙为四川左布政使升广西右布政使翁徤之为贵州左布政使
　　○升辽东署都指挥佥事韩玺为署都督佥事挂印充总兵官镇守辽东地方
　　○沈阳中卫城旗竿火自起良久乃灭
　　○癸亥升四川右参议蔡炼为四川按察司副使
　　○甲子总兵官曹雄奏寘鐇已擒宁夏平赐敕奖励且升其奏捷者一级寘鐇既败之二日雄兵始至因攘以为功焉
　　○己丑遣太常寺官祭都城隍之神　○录灵州黄河渡夺船功初宁夏变周广盗撤渡船以绝援兵副总兵杨英游击史镛率都指挥韩斌陈洵尹清郑廉吴山韩达李完韩连苏勇黄正镇抚温良副千户郭春夺船杀贼至是英镛以闻命升廉恂达完连勇山正春良各署职一级其余各银三两加赏英镛斌清银币有差
　　○湖广洞庭盗杨奇等入城陵矶杀巡检刘瑜命总制尚书洪钟及镇巡官率官军捕之
　　○丙寅  仁宗昭皇帝忌辰  奉先殿行祭礼遣驸马都尉樊凯祭  献陵
　　○升江西右参政周津为云南按察使
　　○遣太常寺官祭汉寿亭侯
　　○丁卯升户部署郎中事主事朱智为四川按察司佥事
　　○命都指挥使阎纲充狭西副总兵御盗于汉中府等处
　　○狭西韩城县地连震
　　○戊辰升卫辉府知府高友玑为江西布政司左参政○革褒城王府辅国将军偕瀜职以其淫纵致死人也
　　○己巳建万全右卫儒学怀安及万全左卫旧有武学右卫军生以就学怀安不便乞别建儒学礼部议从之
　　○左通政丛兰奉命清查延绥等处地土以宁夏之变建言十事一榆林官军前所获功次已经勘验人皆翘首希赏今又遣都给事中叚豸覆勘人多不安况今边方多警正悬赏待功之时乞早为升赏一狭西文武官员罚米陪粮者监禁亲属贸鬻产业尚不能完今地方有变请亟除免一重赏之下必有勇夫今各路战守官军食且不给何以作其锐气乎请发银十余万遣科道官给赏则踊跃争用命矣一往岁达虏入寇沿边地土多未耕种人皆缺食自救不瞻而乃催徵粮草急如星火是迫之逃窜也宜将正德三年以前者暂且停免一武举中式者分配狭西各镇随伍操备今孤处边方已逾二年衣食不给又多有都指挥等官一旦与军为伍豪杰丧气有病死者请照原中等第推用一黄河渡船尽为反贼所掠官军岂能飞渡今都指挥保勣潜令泅者复夺为我有请并其军士速加升赏以励有功一旧制在外官员每三岁考察人有固志爱惜名节今三岁之内考察者已三四次矣妻子之往还道路之供费自非有定守者孰不变易初志本欲止人之贪而反诱人以贪此为法之弊也今后请仍照旧制一各营堡每岁会计粮草不询地里缓急多寡止按旧额坐派以致应多者愈少应少者愈多如榆林东路黄甫川所积草有十七八万清水营有四十余万又边墙完固非虏所必犯自弘治十五年至今尚未放支西路定边营草止一万八千清平堡止二万九千而虏常出没客兵留驻岁常告乏其他营堡大率类此今事势危迫请多发官帑仍令管粮官斟酌多寡通融坐派一近年文武官有因事充军为民流窜远方禁锢牢狱抄没产业者皆由问刑衙门妄引新例鍜炼成狱以致无所控诉今宁夏反贼藉此为辞动摇人心莫甚于此宜亟改正今后止遵律例问拟庶人皆自安反贼师出无名矣一近来校尉遍行边塞官吏军民祸福在其掌握凡所经历声熏灼镇守重臣出郊迎送延之上坐其中情弊难以枚举况所来之人未必皆真所访之事未必是实往来络绎人不自保自今大小事情乞照旧委之镇巡校尉可不必遣庶边方宁靖人不疑惧有旨责兰出位泛言要誉惑众姑免究于是左给事中张王□赞监察御史汪赐等交章劾兰且谓巡抚狭西致仕都御史黄宝临事避难俱宜治遂令宝闲住仍夺其诰命兰以前旨置不问先是兰山此奏多与赦书合刘瑾恶之劾者盖承瑾意也宝已闲住既而以吏部尚书张彩为之言再留巡抚至是彩复劾宝请黜为民一月之间屡进屡退令之无常如此然宝在狭西实非巡抚才贼在汉中一筹莫展募用矿贼谓之银兵卒无成功而遗患地方至今为梗
　　○庚午工部议覆漕运都御史屈直等奏扬州淮安一带湖河设有涵洞等沟减水等闸以便蓄洩总为漕河计也近管河官多不得人沿河种艺军民雨多则固闭闸洞不使洩水天旱则盗水以资灌溉欲将前项闸洞如法筑塞仍行各管河官自通州直抵扬州有仍蹈前弊者田入官受财者永戍边卫诏准拟仍命出榜禁约
　　○卒未命分守开原署都指挥佥事刘晖充副总兵分守辽阳○壬申以宁夏平命总兵神英班师太监张永仍往会都御史杨一清等护寘鐇宫眷及械系何锦等家属至京胁从者皆宥之纪功御史亦令回京其功次令巡按勘报
　　○癸酉命湖广衡州蒸湘来河口黄河湾柏枋山场锡坑及河泊所诸税课赐雍府者仍输官以雍王即薨也
　　○乙亥兵部之请设狭西副总兵也有旨令查先年奏革者主名以闻兵部言狭西初无副总兵总制秦雄始请增设寻复请革之主其议者尚书刘大夏也乃诘责大夏以为纷更旧制姑宥弗罪自今设为定额有奏革者科道劾治之初瑾党曹雄为狭西副总兵纮大夏以边事既宁革之别镇故瑾以为憾云
　　○命辽东都指挥同知耿贤充右参将分守开原地方
　　○致仕都察院右副都御史曹凤卒凤字鸣岐河南上蔡县人成化辛丑进士授祁门知县有廉能声入为监察御史按山东辽东有风采出守苏州毁淫词置义冢有遗爱在民历山西左参政湖广右布政使正德丙寅进右副都御史巡抚榆林与镇守中官不合即欲乞归不得请戊辰召入内台莅事闻父丧遽归守制时刘瑾用事怒凤赴任后期矫旨罢之至是卒如例祭葬凤容仪修整颀然杰出为知府政迹卓异亦一时良吏云
　　○丙子金星昼见于辰
　　○丁丑免狭西镇番卫屯粮四千一百石有奇以去年蝗灾也
　　○以寘鐇平赏内阁部院大臣李东阳等副总兵仇钺等白金彩叚有差
　　○戊寅太监刘瑾传旨谕宁夏官员军民旗尉人等近寘鐇何锦等谋反神人共怒朕念尔等是朝廷赤子被其迫胁心不自安已有旨晓谕其寘鐇何锦待角□羊至京依法处治有功官军已降敕奖励待报功至日另行升赏尔等世受国恩纵是一时迫胁势非得已并行宽宥况朝廷节次薄税省刑事从宽处尔等官各安心保守职业同享太平之福镇巡等官并家口被杀者与之棺歛见存者与脚力口粮送回在彼闲住被伤者听回原籍致仕官军人等被杀家属各赏银五两被伤者三两令巡按御史查处回奏
　　○晋府庆成王奇浈永和王表桻乞复侍卫官军下兵部议谓二府典仗正校足充使令不宜奏扰辅导官不能谏阻请罪之诏与正军百名改为校尉不为例辅导官免究
　　○罢镇守密云古北口等处右参将署都指挥佥事杨恭坐剥削军士也
　　○己卯辽东广宁天鼓鸣次日复鸣
　　○庚辰命都察院右佥都御史徐以贞巡历保定等处兼理屯田
　　○辛巳调分守怀来永宁等处右参将许泰镇守密云古北口等处
　　○宁夏地震有声如雷○壬午大学士李东阳言臣历仕途者四十七年居秘阁者一十六载累陈衰疾并蒙慰留今春风霾水旱盗贼之奏殆无虗月臣窃思古人策免之义即欲引咎自陈不意有宁夏之变主忧臣辱死亦何辞近贼党就擒边境获安顾疾疢生于喜乐筋力痿于安闲百病交作难虽驱驰伏望赦其瘝旷之愆悯其恳激之请许令休致以全余生  上曰卿  累朝重臣受  先帝遗命辅导朕躬才德兼隆誉望显著年未从心神釆精健正当辅佐安忍求闲近日宁夏叛贼剿平皆卿之力有疾宜善调护安心办事毋负遗命所辞不允
　　○大学士杨廷和上言遭际盛时擢居秘阁未及一年猥沐殊恩骤加三少曾祖以下俱得貤封顷因父疾乞归复荷命医驰视誓捐躯以为报顾驱策之不前今春以来风霾示异雨泽愆期责重臣邻实司其咎分宜策免更复何辞伏望  圣明俯赐放归使于亲有一日之餋则在臣无终身之悔  上曰卿春宫旧臣学行老成辅导有劳往者引亲病乞餋已曾命医往视近者宁夏乱平皆卿代言之力宜仍旧供职以副朕怀不允所辞
　　○太监刘瑾传旨锦衣卫带俸指挥佥事朱翥南镇抚司办事翥姓苗以义子赐朱姓云
　　○守备荆瞿地方都指挥佥事朱辅坐取盗赃下狱以荆州卫都指挥佥事许凤代之
　　○癸未少师兼太子太师吏部尚书华盖殿大学士焦芳乞致仕许之赐敕听驰驿令有司给食米月五石役夫岁八人芳初荐张彩于刘瑾以彩与己合可共为奸利也彩既为吏部尚书芳与子黄中纳赂荐人殆无虗日彩未能尽从遂有隙瑾闻亦心恶之芳尝受俘奴之赏盖土官岑浚妾也色颇艳芳以为妾而嬖焉与其妻反目至欲持刃杀之瑾尝对诸司斥其过及西事既平颁诏赦芳又以黄中充使瑾于顺门复斥芳并怒礼部官不当承顺芳意芳知不可复留乃＜锍-釒＞乞归老论者谓芳附瑾取容而竟不容于瑾可为进不以正者之戒矣
　　○山西巡盐御史萧选奏山西官盐应卖未尽者三十余万而应支商盐复百余万停止则病商尽支则妨官请于应支商盐数内带买官盐如□百引则官二十引庶官商两便下户部覆奏边储取给盐利宜先官盐减价亟卖其商盐则酌其资本多寡岁加引数量支仍严搀越请托之禁诏官商盐引中半相兼支卖搀越作弊者罪之
　　○甲申奔古等族番人喃剌他等及骆驼巷等族番人恶巴等各贡马及方物赐宴赏彩叚绢钞如例○命署都指挥佥事王辅充右参将分守怀来等处
　　明武宗毅皇帝实录卷之六十三
　明武宗毅皇帝实录卷之六十四
　　正德五年六月乙酉朔大学士李东阳复上疏辞曰人臣之义能则致身不能则止二间之间不容以发臣八月而生元气素弱今年六十有四卦数已周用是乞休已非一次比见朝廷多事及会典未完实录未进逆贼未擒不敢言退今纂修粗成叛乱亦靖愿降纶音许令休致  上曰卿引衰病求去至再至三屡有旨勉留宜尽心职务允协朕怀不必固辞
　　○命徐州左卫指挥使时用于山东沿海总督备倭以都指挥体统行事
　　○命南京镇南卫指挥佥事张彪管南京神机营以都指挥体统行事
　　○罢浚沽河之役先是巡抚佥都御史刘聪等建议令工部委官开浚自沽河抵鸦鸿桥河以便输运至是工部言其非便罢之
　　○丙戌升云南布政司左参政于凤喈为太仆寺少卿
　　○丁亥升河南布政司左参政张祯为河南按察使
　　○降监察御史陈钟为湖广武昌府推官钟巡按四川还都察院考其出巡废事故也
　　○命保安卫指挥使李贤守备怀来城
　　○户部言永昌寺旧址改建为仓者未有名乃赐名曰太平仓
　　○己丑□内官祭中霤之神
　　○升狭西布政司左参议周载为河南左参政
　　○南京工部尚书俞俊以老病乞致仕有旨不允且谓其劳勚特升俸一级既而俊移咨本部代陈病状乃允之仍令乘传归侍郎周宏以代俊陈奏且用印非事体夺俸一月该司官两月俊为瑾所厚故其病也恩数犹如此
　　○狭西镇巡官奏汉中连年荒旱民多流移加以贼势猖獗请蠲贼所在州县输边粮草及京科未经贼者亦存留以备军饷仍令山东四川承差吏典愿纳银者改输狭西以补所蠲之数户部议从之
　　○庚寅免四川东乡等十四县狭西西乡等二县正官朝觐以盗贼故也
　　○壬辰礼科给事中陈鼎往淮安变卖平江伯陈熊产业得银一万四千四百两有奇还奏有旨嘉其干事允当加俸一级鼎阿瑾计直太高时议短之
　　○升大隆善寺禅师星吉班丹为国师左觉义罗竹班卓等为禅师剌麻癿竹为左觉义三竹舍剌为右觉义伦竹坚参为都纲大慈恩寺佛子乳奴领占舍剌扎俱为法王剌麻舍列星吉佛子也失短竹为禅师大能仁寺剌麻领占播为都纲  上佛经梵语无不通晓宠臣诱以事佛故星吉等皆得幸进
　　○致仕少师兼太子太师吏部尚书马文升卒文升字负图河南钧州人景泰卒未进士授监察御史尝按山西湖广风裁肃然天顺癸未擢福建按察使成化乙酉擢南京大理寺卿戊子擢右副都御史巡抚狭西协同总督都御史项忠平土达满四之乱进左副都御史虏久据河套文升大饬边备且上时政十五事虏入寇复上策请驻精兵于韦州而设伏于诸堡以待之壬辰虏寇临巩文升遣兵逐之至黑水口生擒其平章迭烈孙又败之于汤羊岭好水川又遣人以大炮袭之于葫芦峡口虏疑大军至行甚速至韦州官军已阵于水头贼马渴败遁及河冻乃皆出套自是狭无虏患者二十余年乙未迁兵部右侍郎丙申命整饬辽东边备丁酉转左侍郎戊戌建州女直叛大掠凤集诸堡都御史陈钺欲卷其罪屠入贡者之家以捷闻朝廷虏启衅遣文升抚之忤太监汪直钺交构其间由是直诬奏文升怀奸欺罔下狱谪戍重庆癸卯直败始复官致仕甲辰起为左副都御史巡抚辽东乙巳迁右都御史总督漕运兼巡抚凤阳都郡是年冬召为兵部尚书丙午以李孜省譛改南京兵部参赞机务丁未  孝宗即位复改都察院左都御史弘治戊申上十五事皆切于新政  上嘉纳之有请建二妃者文升以山陵未毕奏寝之己酉命提督团营未几改兵部尚书黜将领不职者三十余人京师大水＜锍-釒＞时政十余事奸人蓄怨欲加害  上知其忠命为缉访且防护焉庚戌虏数万骑驻大同诡言进贡欲尽以其人入不许则犯边时文升以疾在告  上遣中官就问之文升曰虏穷困无能为也后虏又伪为小王子书求入贡文升曰此诈也既而小王子果别有书人服其识辛亥以继母忧去诏起复文升累＜锍-釒＞乞终制不许壬子加太子少保  皇太子立请择正人以充辅导甲寅加太子太保虏书悖慢文升谓夷狄禽兽不足校谨饬武备可也陈修内攘外十余事戊午  皇太子出阁加少保兼太子太傅清宁宫灾命有司修造文升极言天下敝甚乞发内帑借太仆寺马价惜薪司官柴以佐其费庚申夏加少傅虏酋火筛拥众数万寇大同京师戒严会彗出室璧  上忧之屡召文升入便殿面议战守之策文升举保国公朱晖等任将领令沿边谨为之备虏遂引去土鲁番虏哈密王母及其金印抚之久未定文升求得忠顺族属狭巴封之复为所虏乃请安置其来贡者于两广福建使诸夷归怨以孤其势而又选精锐袭其守者由是土鲁番畏惧以狭巴及金印来归西域复安辛酉改吏部尚书严吏课核仕版选法遂清凤阳南京大风雨陵寝坛壝灾复陈治道所急者十事云南孟餋土官思六侵孟密思揲地守臣以为叛请讨之文升谓劳师远征胜负未必宜以玺书抚谕从之思六果服癸亥加少师兼太子太师乙丑应诏复＜锍-釒＞十事正德初元又奏黜传奉官七百余人会两广缺都御史文升推侍郎熊绣绣不欲行以此怨御史何天衢其乡人也遂劾文升文升力请求去上允之命给驿还赐以玺书给人夫月米至家非大事未尝入州语及时事輙颦蹙不答戊辰逆瑾擅权坐尝举雍泰除名庚午瑾败复职致仕命未下而卒年八十五讣闻辍朝一日赐祭葬赠特进光禄大夫太傅兼太子太傅谥端肃辛巳  今上即位有以公为言者于是加赠左柱国太师兼太子太师文升历事五朝垂六十年出将入相文武兼资思虑精深传通故实临事应变无少底滞奉公忧国随事纳忠每公卿会议相顾不发文升独据理抗言语简意足名著四夷功在天下尤慎用兵未未尝轻有征讨天性严重寡言笑俭节清名终始如一直道而行不阿权贵虽遭谗离诟屡起屡仆迄不少贬平生好学手不释卷所著有西征石城抚安东夷兴复哈密三记及奏议藏于家  是日昏刻土星犯太微东垣上相星
　　○癸巳巡抚四川右副都御史林俊奏贼首刘烈本名臬眉州人尝匿保宁山中冒为举人寻复逃匿或传由云南入外番矣其川东贼蓝五廖麻子等僣称王号伪铸印信近为官军所败斩首三千余级俘九百余人退保狭之西乡愿听抚但贼情叵测宜且抚且战已调酉阳诸处精兵期以初秋夹攻乞令湖狭四川交界处互积刍粮仍于清军巡盐御史中命一人纪功事下兵部请命总制尚书洪钟驻三省交界处督治兵粮纪功官听钟委用从之且令核所奏功次以闻时川狭中汹汹多窃名刘烈者俊尝募能擒烈者赏银二千两至图形以购之竟不知所在云
　　○升广西布政司左参议王经为贵州按察司副使四川佥事董□□辰为狭西布政司右参议
　　○甲午调监察御史盛鹏为狭西临洮府推官以巡盐时报课违限也
　　○兵部以巡按御史周廷徵勘报延宁二镇将士功次请如例升赏且谓宁夏副总兵杨英所部斩获最多分守都指挥佥事保勣次之功亦宜录有旨此功本曹雄奏报廷徵乃独归之宁夏兵部复失查参且混称延宁其自陈状于是尚书王敞等言雄督三路兵出战当为首功且是战也延绥将士不与而廷徵所报籍无雄名又混及延绥诚误因自引咎复有旨诘责谓既知宁夏功由雄顾以御史所报为信于法当治姑宥之司属官仍各夺俸两月已而议功雄升左都督英实授都督佥事勣及诸将士升赏者凡一千一百三十九人廷徵以狭中多故令俟巡按满日以闻是时瑾欲结婚于雄故以宁夏之功尽归之
</div>
    <div class="pagination">
<a href="明实录武宗实录_page45.html">上一页</a><span>...</span><a href="明实录武宗实录_page41.html">41</a><a href="明实录武宗实录_page42.html">42</a><a href="明实录武宗实录_page43.html">43</a><a href="明实录武宗实录_page44.html">44</a><a href="明实录武宗实录_page45.html">45</a><span class="current-page">46</span><a href="明实录武宗实录_page47.html">47</a><a href="明实录武宗实录_page48.html">48</a><a href="明实录武宗实录_page49.html">49</a><a href="明实录武宗实录_page50.html">50</a><a href="明实录武宗实录_page51.html">51</a><span>...</span><a href="明实录武宗实录_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
