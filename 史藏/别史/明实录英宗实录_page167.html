<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 167 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 167 页/共 263 页</h1>
    <div class="content">　　○巡抚辽东左副都御史李纯奏三万辽海铁岭等仓急缺粮储虽屡奏招谕军民纳粟补官柰今岁田亩多被灾伤米价腾涌乞命户部更定事例召校尉民匠人等俱许于三万辽海铁岭纳米八百石米豆相兼者授试百户能加六百石升一级皆注原籍卫所管事子孙承袭及减纳三百石冠带例为二百五十石以便赴召者从之
　　○癸丑泰宁等卫都督等官革干帖木儿等遣指挥孟隔秃朵颜卫头目朵儿干遣达子木秃干狭西平凉卫土官百户舍人张翱等来朝贡马赐钞彩币表里等物有差
　　○敕都指挥佥事王淳仍镇守涿州及保定时有讹言北虏入寇军民惊恐流移故命淳往抚安之
　　○甲寅朝鲜国王李弘暐遣陪臣俞益名等奉表贡马及方物贺明年正旦赐宴并彩币表里金织文绮袭衣物
　　○乙卯亦力把里地面也先不花王遣使臣克马鲁丁瓦剌大师也先遣使臣阿老丁等来朝贡马驼赐宴并彩币表里纻丝袭衣等物仍命克马鲁丁阿老丁等赍敕并彩币表里归赐也先不花王及太师也先
　　○擢进士牟俸钟同周斌郭纪为监察御史以理刑考称故也命户部员外郎陈汝言夏时主事何宜刘子钟署本部郎中
　　○兵科都给事中苏霖等奏兵部侍郎揭稽巡抚广东刑部侍郎李棠巡抚广西俱年久所属情稔必须更易地方庶可维新政令于是命稽巡抚广西棠巡抚广东俱兼提督军务
　　○总督军务少保兼兵部尚书于谦奏臣奉敕同太监阮简及监察御史给事中整点各营官军其官军不到者动以万数衣甲全无盖由总兵官及坐营把总等官苟且因循钤束不谨乞量黜罚以警将来诏总兵等官缺军一万以上者罚俸半年以下者罚三月限半月内齐集总督等官十日一点视如仍前怠忽必杀不赦给事中李英等因劾谦及副都御史罗通职任总督厥罪惟钧亦宜究治诏宥之
　　○南京大理寺卿薛瑄奏南京细民斫造薪炭竹帚锄柄檐柸例当抽分有匿不报者法司辄科以舶商匿番货罪尽没入官夫番货海外珍贵竹木诸物腹里所出粗贱况所斫造俱贫民以济饥寒又非泛海富□比但宜论以匿税律入半于官诏从之
　　○致仕吏部尚书赵新卒新浙江富阳县人由举人入太学永乐三年以善书选修永乐大典拜工部主事升吏部稽勋司郎中命督漕运寻拜吏部右侍郎巡抚江西还朝改南京吏部寻调礼部丁母忧夺情仍复吏部右侍郎巡抚江淮正统十四年升吏部尚书景泰二年致仕至是卒讣闻赐祭葬如例新居官颇能干济然无介特之操士论不取云
　　○丙辰遣工部左侍郎赵荣祭河泊之神以＜锍-釒＞浚东昌沙湾河道故也
　　○免河南布政司所属灾伤粮米五十七万二千九百余石草五十三万六千三百余束
　　○肃王赡焰奏臣第三妹狄道县主自幼喑痖难以婚嫁乞与禄米养赡诏所司岁给禄四百石米钞兼支
　　○户部郎中徐敬奏贵州贼情宁息商旅流通今年收成正宜积粮备用乞将两淮运司盐五万引召商纳米事下户部议宜从其请例纳贵州在城仓并平越卫仓每引米三斗都匀毕节二卫仓每引米二斗五升普定卫仓每引米三斗五升从之
　　○礼部奏比者瓦剌太师也先等累乞遣使往来以通和好尝承命集议以为不可从矣今也先又奏遣使通和臣等未敢轻定诏曰虏言未可信遣使之说不许
　　○改旧都察院为帅府从总兵官武清侯石亨请也
　　○丁巳书复安化王秩炵安塞王秩炅曰乡者所索内官来福房屋已令总兵等官计议云将前厅中厅并两厢房与安塞王后厅后厢房并果园与安化王并二县主颇为均平书至可依此分居不可更有所争○授亦力把里及哈密使臣哈马里丁满剌赛夫丁俱为指挥佥事满剌把巴等三人俱为副千户
　　○司经局洗马兼翰林院侍讲刘定之言今者虏使还期渐近朝廷定议不遣使臣回答意欲至其来寇而扑灭之臣以为待夷狄之道但当为应兵不当为祸始若庙堂之辅筭无遗策疆场之将战有必胜以暂劳而图永安固臣子所愿岂但渊衷哉倘成败未可预料则臣尚愿  陛下广天地之量止雷霆之威含容丑虏暂遣使臣其或此以和往彼以恶来则足增我师之直气免吾民之怨怼若由此暂羁縻之则岁年之后国家闲暇选练将卒愈精修筑城堡愈完赏罚愈明资械愈充腹里诸处无饥馑之患口外各屯有奋发之勇然后观衅徐动亦未晚也今者掌武之臣谦让退托惧当兵任各部之臣合辞陈请乞回睿听卫所之兵但有虚数畿甸之民望风遁逃则成败未可预料也明矣  陛下何汲汲于违众论信寡谋以万姓之命侥一时之胜哉臣愚儒不达时务请以古者和虏事势可否较之若谓和虏之后縻费不赀损我之富则汉文帝在位二十余年用缯絮等物和匈奴宋仁宗在位四十余年用金帛等物和契丹为时甚久为数甚多不惜其费未闻当时谓为不富也今宜比此例岂与汴宋之季虏兵来加而要割藩镇劫质亲王必不可和者比哉若谓和虏之后讎心未复损我之武则汉高帝先被围于平城而后角□羊唐高祖先屈己于突厥而后伸不报其讎未闻当时谓为不武也今宜比此例岂与南宋之初虏使诏谕而羁留父兄黜削尊号必不可和者比哉若谓和虏之后篡弑不讨损我之义则冒顿弑其父而娄敬劝汉高祖通和盖苏文弑其君而房玄龄劝唐太宗罢兵不讨其罪未闻当时谓为不义也今宜比此例岂与春秋之法中国乱臣贼子在所当讨必不可赦者比哉然臣谓不惜其费不报其讐不讨其罪者非因循偷安止于是而已也诚愿  陛下虽未用兵如已用兵常加其警励虽暂遣使如未遣使常加其防备览群策而用之以选练将卒修筑城堡明赏罚备资械使内无患外有勇然后彼有衅之时此足以乘之也抑尤在  陛下进圣德于乾健离明而不自足勉圣学于日新月盛而不中止以为用群策之衡鉴服夷狄之根本臣计愚言谬望敕大小群臣公同博议若但委兵部则臣之言必不见从如水投石而生民之命如以肉试虎少有全理矣盖和战皆所以待敌而兵部必不以和为请如巫医皆所以治病而巫阳必不以药为说各护其所短而欲见其所长保身爱国者不可偏听而当慎择也  帝曰虏情谲诈难以预料向者彼来求请使臣累令文武官计议有言遣者有言不遣者朝廷已断定不遣矣今刘定之又言欲遣使臣该部会多官从长计议停当以闻
　　○戊午岁暮享  太庙
　　○以明日正旦遣官祭  长陵  献陵  景陵
　　○遣太常寺官祭五祀之神
　　○遣旗手卫官祭旗纛之神
　　○免直隶永平府并抚宁卫灾伤民地屯田秋粮子粒六千七百五十石草十一万七千二百束
　　○是岁天下户口户九百五十四万九百六十六口五千三百五十万七千七百三十田地四百二十六万六千八百六十二顷田赋米麦二千六百四十六万九千六百七十九石绢一十八万九千三百六十匹丝六万四千三百六十五斤绵一十八万五千六百八十三斤布三十万五千二百九十六匹绵花一十九万二百二斤折色钞七万八千三百八十锭杂课钞九百七十五万一千八百九锭米麦七万六千二百五十二石铁七万四千五百八十三斤有奇布一千七十四匹盐课盐三百一十五万九千一百四十六引折色钞一千四百五十三万八千八百七十八锭米六十二万六千三百八十七石布七百八十六匹茶课茶五十五万三千七百五十斤折色钞一十八万九千四百七十四贯屯田子粒二百八十七万八千二百一十四石采纳水银二百四十七斤有奇朱砂一百七斤有奇漕运京师儧运过粮四百二十三万五千石各处运纳粮一百三十三万七千五百十九石减免天下官田等项税粮计米麦一十三万六千七百一十六石有奇
　　明英宗睿皇帝实录卷之二百二十四终
明英宗睿皇帝实录卷之二百二十五
　　废帝郕戾王附录第四十三
　　景泰四年春正月己未朔  太上皇帝居南宫
　　○  帝诣  奉先殿  上圣皇太后宫  皇太后宫行礼毕出御奉天殿文武群臣及四夷朝使行庆贺礼
　　○  上圣皇太后  皇太后  皇后俱免命妇朝贺
　　○镇守河州都指挥同知蒋斌奏欲将果吉簇移住黄河迤南莽剌等处旧地恐因而激变宜仍存留黄河迤北住牧令河州必力卫管束善加抚恤密切防闲不许擅去西宁等处抢掠头畜如违该管头目一体治罪从之
　　○守备龙泉关署都指挥佥事吴瓛奏故关娘子关甘挑沟三处密迩井陉县恐虏寇从山西入故关经井陉仓卒无备乞敕平定州并守御千户所量起军夫委能干官员率领往修隘口以备不虞从之
　　○庚申降云南都指挥佥事张磐为洱海卫指挥同知初磐坐故勘人致死发广西充军至是遇赦故特降二等
　　○命监察御史沈性自山海至猪圈头关兵部主事黄节自古北口至白洋口陈铨自紫荆关至十八盘往来巡视点闸官军
　　○镇守居庸关左少监潘成等奏虏使入贡旧制俱留宣府以俟近者守边官輙送至本关俟候以致下人供给不敷乞仍旧暂留宣府差人驰奏然后伴送赴京为便从之
　　○辛酉  宣宗章皇帝忌辰遣官祭  景陵
　　○敕大同总兵官定襄伯郭登左副都御史年富都督孙镗得尔富奏近见尔登修整器械振肃军旅诚非他将可比但尔镗不得自肆欲分军另管又欲变更约束是以尔登称疾不起敕至尔镗即痛改前过不可闲争私气尔登扶病视事不可推托尔富尤须从公调护提督毋令仍前怀忿如违必罪不宥尔等其敬承之
　　○武清侯石亨言兵部奏令五府各卫并顺天府共办车三千五百辆装送虏使赏赐行李直抵怀来回日每车给银一两今户部又奏欲每车增银一两送至宣府恐路远人难中途抛弃赏赐命止送至怀来交管不许逼迫人难
　　○壬戌命襄城伯李瑾刑科右给事中司马恂为正副使持节册封沈府沁源恭定王长子幼埼为沁源王夫人鲍氏为沁源王妃北城兵马副指挥秦纲长女为辽山王妃副指挥李浚次女为黎城王妃赐仪仗冠服等物
　　○少保兼太子太傅户部尚书文渊阁大学士陈循言兵部以兵科都给事中苏霖等奏巡抚广东兵部左侍郎揭稽先任本处布政使人情稔熟难于行事巡抚广西刑部侍郎李棠亦在彼年久宜互调巡抚庶得政令一新移文请敕臣惟揭稽先任广西布政使九年考满调任广东才一年之上就升侍郎在彼巡抚亦才一年之上其在广西九年人情稔熟岂不过于广东三年苏霖等所言恐思之未审也况今广西用兵之际无故更去巡抚提督军务闲熟之官未免误事乞令照旧巡抚地方庶免分更之病从之
　　○提督宣府军务右佥都御史李秉奏怀来保安新城积草数多恐京军一到给用不敷请于怀来等处驻劄就令军士采草饲马其官员如例应付草束若有紧急及遇雨雪方可以积草支给事下户部覆奏从之
　　○锦衣卫千百户钱顺等奏瓦剌使臣察占等在会同馆议说朝廷多遣军马馆门外围守意在擒杀我等有平章哈者阿力同回子也的干回言可分付从人不要去朝若事果有变即并力抢马纵火焚人室庐以求出路  帝览奏谓礼部臣曰卿等可亟令通事说与察占等朝廷恩汝众甚厚恐小人乘间窃取货财故遣军马昼夜防护何可妄起疑心有负朝廷美意
　　○守备周家堡都指挥佥事胡玺奏本堡乃倒马关所辖切要隘口乞于真定等卫守城屯田官军内量拨二百人各带衣甲军器前来备御仍于倒马关马军内摘拨二十人前来巡哨俟春暖冻开协同修理城垣从之
　　○癸亥提督蓟州等处军务右佥都御史邹来学奏密云古北口潮河地方宽漫又系走沙难以修筑墙垣乞于在京山西厂收积造成大样战车内拨与四十辆运来排列严督官军守战庶免仓卒之患从之
　　○甲子孟春  帝享  太庙
　　○遣中官祭司户之神　　○命平江侯陈豫复镇守临清
　　○宣府总兵官右都督纪广有疾命择医术精者往疗之
　　○乙丑升云南都司都指挥使李友为左军都督佥事金吾左卫带俸都指挥同知林宏为右军都督佥事锦衣卫带俸都指挥同知脱脱孛罗为前军都督佥事以湖广香炉山杀贼功也
　　○复除浙江道监察御史包瑛于湖广道以丁忧服阕也
　　○户部奏河南地方逃民比因水灾复移河间东昌府等处请敕河间东昌府知府王俭李正芳往加抚谕赈济移文原藉官司遣人领回复业免其赋役五年若系应继军匠听三年后角□羊补从之
　　○丙寅命都督同知孙安充宣府副总兵镇守独石马营等处地方
　　○命大宁前卫带俸都指挥同知吕宽子能袭为指挥使○命故塔鲁木卫都指挥佥事捏令哥子撒哈答阿塔赤河卫指挥佥事替马哈子捏兀得者帖里山卫指挥佥事阿鲁不花子弗昇哈朵林山卫指挥佥事劄令哈子阿剌孙哥吉河卫指挥佥事秃能哥子秃兀都俱袭职
　　○命驸马都尉石璟内官方伯乐往陕西覆秦府诸不法事
　　○诏山东河南并顺天应天各府州县委官巡掘蝗种从户部奏请也
　　○吏部言巡按湖广监察御史焦宽湖广左布政使马谨佥事沈庆贵州黎平府等府知府等官黄泰等俱以剿杀苖贼有功应升一级今无相应员缺欲取赴部升用缘彼处贼势初定人心未安正用旧官抚治宜炤浙江福建杀贼有功官军例升俸一级仍旧视事其掾史典吏人等应升一级二级者俱取赴部议拟职事从之
　　○时缘边军职为事该纳赎罪米豆者多故意延缓守备缺人并文武方面官员赎罪还职监候奏请亦久旷岁月右佥都御史李秉奏请今后为事军职严督问结暂令复职差操其米豆令家属代纳完日历俸并方面官员暂停奏请之例俾同济边务皆从之御史张鹏言家属纳米豆于律有碍各部定议防秋时月依秉所言无贼犯边仍令亲纳遂著为令
　　○右都督纪广卒广应天府句容县人袭父职为隆庆右卫指挥佥事宣德乙卯升都指挥佥事正统壬戌命为右参将镇守宣府寻升右都督充总兵官佩镇朔将军印至是卒于官广有胆略临阵未尝畏慑讣闻罢朝一日遣官谕祭命有司治葬追封溧阳伯谥僖顺
　　○丁卯乐平王冲烋奏臣素无蓄积日用艰难三子镇国将军范场范□土凵□八□□范土□复各欲营宅分居乞将父子四人岁禄折支俱给与本色诏各与本色米七百石折色三百石
　　○复署都指挥使事都指挥同知范信职仍充参将提督哨守广西浔州等处地方领军杀贼以赎前罪
　　○南京兵科给事中谢琚等奏南京自永乐以来设立巡捕官军本以息盗安民柰无藉之徒以巡捕为由怀挟私讎陷害良善诈骗财物近者南京都察院将巡捕官军革去止留官五员巡捕然京师地广人稠能遍历遂致羽林卫千户吴海曹龙等聚众行劫乞敕南京守备大臣及兵部都察院堂上官会选各卫指挥千百户公正廉能者每卫一员分地巡捕年满更替止许缉拿强窃盗贼及谋逆重情其他闲务不许管理如有狥私作弊问发立功其兵马司官奸贪不才者许守备等官公同考察坐视盗发不捕者许巡视监察御史纠奏执问降调别用诏以所言甚善兵部其即行之
　　○协赞军务山西右参政叶盛奏宣府等处旗军有家小者例月支粮八斗无者六斗以后各增一斗以后户部奏准如旧减支今独石马营等八堡被灾艰难又兼修造不得休息宜前项旗军仍如前增给事下户部覆奏从之
　　○广东副总兵署都督佥事翁信奏为事官董兴原带来京官指挥千百户旗军阴阳人等在此娶妻生子虚费廪给且生事扰人乞取回为便从之
　　○贵州按察使王宪奏贵州卫所站堡旗甲军人征差逃亡十去八九乞将贵州原安插南京各卫寄操军人尽数发回以备调遣从之
　　○锦衣卫驯象所养象军麓川贼子思机发头目陶孟刀邦缅等奏乞放回本处办纳差发命兵部详之少保尚书于谦言思机发虽已就擒未曾角□羊京而遗孽思卜发窜伏遐荒又累次求讨地方奸诈觊觎之情昭然可见况刀邦缅等留住京师年久备知中国事情难以疏放从之
　　○提督宣府军务右佥都御史李秉都督杨能等互相讦奏命监察御史练纲兵科给事中严诚往廉之纲诚归奏秉等各因私忿搜寻细事烦渎  天听宜取回别用庶不猜忌误事命秉等改过自新协和行事若再争竞必罪不宥
　　○戊辰以大祀  天地  帝御奉天殿誓戒文武群臣致斋三日
　　○升都督佥事过兴为右都督充总兵官佩镇朔将军印镇守宣府
　　○命镇守延绥等处右都督王祯还京署都督同知郭震代祯镇守署都督同知冯琮守备倒马关
　　○刑科言法司论笞杖罪遣运粮运石运灰俱以笞杖数多寡定所运物多寡惟输作者不论多寡五笞概输作三月五杖概输作六月轻重未当及比者刑部有同论杖罪而或令纳钞或令运粮运石轻重亦未尽惬舆论章下三法司议当输赎者笞罪纳钞无力者输作杂犯死罪及流徒杖罪运粮运石无力者煎盐炒铁输作死罪五年流四年徒如本限杖一百六月笞五十三月杖自九十笞自五十而下每降一等递减俱以半月为差其在京守卫操备官旗军校例难的决者俱纳钞无力纳钞者住俸输作妇人坐诖误等轻罪愿纳钞赎者听俱从之
　　○兵部奏今虏使起程宜预为堤备将原选策应辽东游击官军六千及京营头拨马队官军二千敕都督杨俊刘深分领赴宣府独石万全怀来保安等处城堡协壮军威如虏情谲诈别有侵犯之谋就便相机守战其居庸关使臣经由之处乞于在京各营选拨步队官军六千委骁勇头目管领赴本关内外分布摆列务在铠仗鲜明队伍整肃以壮边关之势以消意外之患使臣回后具奏取回从之
　　○镇守蓟州等处右少监郁永奏近年兀良哈三卫头目遣使烦数前使未去后使复来名虽进贡实则窥边其晴受也先约束探听中国消息不言可知今后差来使臣宜令伴送二三人赴京其余不必令其入关敕守关等官谕以朝廷因见尔等僻处边陲过活艰难时常入贡跋涉劳费故令尔等各回本处住种从之
　　○署都督佥事雷通奏居庸关数十余里路道窄狭崎岖摆堡运粮客□纳米车辆脚力往来挤塞不能前进以致粮米堆积在堡有误边储命锦衣卫指挥一员督令沿边所在官司修填
　　○己巳诏五军神机等营官军运粮料赴怀来者亏折免追未运者每石加耗二升五合从少保太子太傅兵部尚书于谦奏请也
　　○庚午敕镇守西宁都指挥佥事汪清得总兵官都督王敬等奏去年五月间西宁卫军人侯林被番贼十余人劫去马匹衣物弓箭等件并杀伤人命尔乃延滞半年不报及劾尔废公营私扰害军民论法本当逮问但念尔守边颇久姑记尔罪尔自今宜洗心涤虑痛改前过速将前项番贼设法挨捕如或仍前怠忽重罪不宥
　　○敕镇守浙江右都御史洪英巡抚江西右佥都御史韩雍巡抚直隶苏州等府卫户部右侍郎李敏巡抚淮安等府卫右佥都御史王竑劝输赈济米麦以实仓庾
　　○夜火星犯昴宿
　　○辛未大祀  天地于南郊  帝还谒  上圣皇太后  皇太后毕出御奉天殿文武百官行庆贺成礼
　　○夜月犯轩辕右角星
　　○申以大祀礼成  帝御奉天殿大宴文武群臣及四夷朝使
　　○赏四川松潘卫指挥同知徐昇彩叚二表里钞八百贯总旗陈真钞三百贯绢布各一以诱擒贼首腊仲功也
　　○总督两广军务太子太保兼左都御史王翱等奏明年例该朝觐广东广西府州县蛮寇未息乞存留各县官保障地方仍造湏知文册付布政按察二司及府州应朝觐官员类赍送部以凭考究从之
　　○右都督杨俊奏臣等统领官军八千赴宣府等处巡哨乞敕兵部全关与军器炒面赏赐诏曰尔等每日俱称军器备足今却欲全关但将缺少紧用器械具数给之仍人赏布一疋麦一斗
　　○癸酉上元节宴文武百官赐假十日
　　○建州左卫野人女直都督董山等并泰宁卫都指挥使讨勤遣头目阿脱木朵颜卫头目卜台遣达子额也台等来朝贡马并貂鼠皮赐宴并袭衣彩币表里有差
　　○命故云南都指挥使方瑾子明袭为指挥使
　　○户部奏保定侯梁珤南宁伯毛福寿俱以军功升该支禄米系出恩命诏珤如旧岁支一千五百石福寿一千石
　　○户部奏提督军务右佥都御史李秉言宣府操备旗军帐房损坏请将万亿库绵布给与置买候秋成每疋纳米四斗五升偿官所言难允宜将今年二月三月内旗军月粮折与布大布准粮六斗小布准粮三斗从之
　　○大同副总兵右都督孙镗奏与定襄伯郭登所行不合恐日后被登陷害乞罢臣兵柄或调他处或容回京以图补报诏不允令兵部移文与镗务俾协心视事
　　○甲戌赐秦府郃阳王庶子名诚泓
　　○直隶徐州等处水灾人民缺食诏发广运仓官粮赈济之
　　○户部言先尝奏将两淮两浙及长芦盐课于马营独石等处召□中纳今客□以侧重米贵无人中纳请减轻则例每盐一引两淮四斗八升两浙三斗五升长芦三年俱米六分豆四分从之
　　○户科给事中路璧言近丑虏遣人朝贡逼我遣使往报幸  皇上独断不许臣亦以为遣使之无益有五盖丑虏谲诈百端彼之犯边遣使亦来不遣使亦来正统间非不遣使夫何使臣未归而边报己急终成土木之祸此一也且使者至彼为其狎侮或求土地或索金币使归告之朝廷一有不许彼即以为口实而启衅矣此二也又使臣之往必重有所赍是以中国有限之钱财填夷狄无穷之渊海傥可以止其贪暴犹之可也况万万不足以塞其祸乎此三也今日彼求使臣既应之矣他日又求大如使臣者将何以却之乎况前年未遣使而今年遣使彼必谓我中国无备而谋为后患可胜言哉此四也又内外将卒一闻朝廷遣使议和必将侈然怠惰无复训练异日岂不坐受虏患此五也夫使固不可遣而患亦不可不防所以防患之道在修德以为之本厚边积粮练师招贤安民旌忠以为之具曰修德盖德乃人君致治之本书曰惟德动天无远弗届又曰明王慎德四夷咸宾伏望  皇上日新圣德罔敢怠荒如此则内治修而外夷自化矣曰厚边我  祖宗睿谋神筭既设马营独石云州龙门长安定边诸城堡为第一藩篱又设永宁怀来万全宣府大同威远诸城堡为第二藩篱又设居庸紫荆鴈门倒马诸关堡为第三藩篱故七八十年得免虏患柰何正统十四年马营独石等七卫官军逃入怀来是自撒藩篱以延盗寇故虏得以长驱入关大肆荼毒幸  皇上既奋神武以遏夷狄又命官军复守边城是  皇上诚知藩篱之重矣但官军室庐资财俱为焚劫一旦复守居室且未完尚何军装之修衣食且不给又何寇敌之御乞劝该部量赐赏赉仍遣素有才德威望大臣一员同御史给事中往各关点视酌量某卫军少当增若干某堡军疲当更若干其旧伍有缺宜令该部查取天下革罢军职子孙弟侄俱赐冠带发近边操备月支米一石餋赡彼欲复其祖父旧职必捐生贾勇以图成功而藩篱自成矣曰积粮盖边军所资惟在粮饷今各边所积不过可支半年较之曩昔十不及一乞敕该部移文天下有能输米一千五百石或一千二百石或七百石者授以县丞主簿典史官职其米俱令送输通州该部设法运至各边其输米之人俱给黄纸敕命遥授其职而不之任如此则富者皆慕官职之荣而乐于助边矣曰练师今团营训练虽有方而武艺精熟则甚少乞敕总兵官总训练于教场又令各头目分教于隙地或寺观中三日五日总督协赞官赴教场演试以行赏罚其头目教习军士武艺精熟千人以上者赏不及百人者罚如此则兵将知所警励以战则胜以攻则克矣曰招贤向者武清侯石亨奏准推举智谋之士以备边方群臣皆举所知但所举皆有职之人其屈在行伍隐居山林者皆未之及乞敕该部开设招贤馆榜示中外凡行伍山林中果有智谋出众或膂力过人或识天时气候或善设机出奇或精骑射或饱韬略者许所司保送入馆日给廪饩俟边方有警遣从总兵官制敌有功归日量加官爵曰安民盖民乃邦之本本固则内体实而外患不能至矣向使闽浙广东贵州盗贼不作于南则虏寇又岂敢凭陵于北哉今山东河南直隶多水灾福建江西湖广多旱伤  皇上虽或遣官赈济或减免税粮然民之饥馑尚未得苏乞敕该部遣官或出府库银货或将山东河南等处赃罚银布赴苏松等府豊熟之处籴米运至济宁德州临清通州等处沿河官仓收受以备赈济如赈济有余亦得转输以为边储曰旌忠我朝南京既有功臣庙矣而北京则未之建乞敕该部将空闲衙门改为功臣庙以祀  太宗以来功臣未入南京功臣庙者至于普天之下或穷而羽翼六经或达而维持社稷或临难死节或临阵敢勇或犯颜敢谏不拘古今之人未有庙祀者俱令有司查考奏闻许于本处学舍别设一室立牌春秋祭祀如此则为臣子者有所感激而务尽忠报国矣＜锍-釒＞入诏曰朕观壁所论遣使无益数条诚如所言其余建明亦有可取礼部其会官集议择其可者行之
　　○丙子赐迤北瓦剌使臣察占等二千八百七十六人宴于礼部
　　○以山东寿光县负欠存留粮四百二十石准纳官驴每粮四石折驴一头从户部奏请也
　　○命故建州左卫指挥同知忽失哈子帖木哥吉河卫指挥佥事准黑丁哥子哈答俱袭职
　　○丁丑召太子太保兼都察院左都御史王文还京
　　○遣给事中刘洙行人刘泰为正副使谕祭故暹罗国王波罗摩剌劄的剌并封其子把罗蓝米孙剌为暹罗国王诏曰帝王为天下之主宰视必同仁贤达系一方之表仪理宜有后朕恭膺  天命抚驭万方封建诸侯远迩惟一况暹罗远居海涯俾统其民可无君长故国王波罗摩剌劄的剌敬天事大终始一诚保境睦邻人民交戴属兹薨逝宜有继承其子把罗蓝米孙剌性资忠厚国论攸归今特封为暹罗国王凡在国中大小人民夙夜惟寅宜尽心于匡辅务循理分罔或蹈于僣踰长坚忠顺之心永享太平之福是日暹罗国使臣坤罡悦等陛辞命赍敕并金织纻丝纱罗绒锦回赐其国王及妃
　　○直隶阜城县奏本县先经胡寇县治仓库坛场儒学皆毁于大将欲积料修建乞存留本县该班工匠从之
　　○戊寅升广西梧州府通判陈谟为本府知府柳州府宾州判官钱积中为本州知州兼督民壮守御地方以总督军务太子太保左都御史王翱言其杀贼有功也　　○诏直隶捕盗御史诸官校还京以保定府知府傅霖奏其扰民故也
　　○提督宣府军务右佥都御史李秉奏隆庆州续复业人户乏食请量给粮诏发官粮验口赈之大口三斗小口一斗五升秉又奏怀来保安二城俱系屯聚军马之处见积草少欲将万全都司所属卫所并各处调来官军及空闲军余候接送使臣毕日尽数起拨给与行粮令左参将杨信等提督将爬搂杂草三十万束运赴二城草场收积备用事下户部覆奏从之
</div>
    <div class="pagination">
<a href="明实录英宗实录_page166.html">上一页</a><span>...</span><a href="明实录英宗实录_page162.html">162</a><a href="明实录英宗实录_page163.html">163</a><a href="明实录英宗实录_page164.html">164</a><a href="明实录英宗实录_page165.html">165</a><a href="明实录英宗实录_page166.html">166</a><span class="current-page">167</span><a href="明实录英宗实录_page168.html">168</a><a href="明实录英宗实录_page169.html">169</a><a href="明实录英宗实录_page170.html">170</a><a href="明实录英宗实录_page171.html">171</a><a href="明实录英宗实录_page172.html">172</a><span>...</span><a href="明实录英宗实录_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
