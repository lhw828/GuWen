<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 65 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 65 页/共 127 页</h1>
    <div class="content">　　○丁丑命故泰宁侯陈璇子儒袭其父爵
　　○四川贼陈二等降陈二即曹甫时总兵杨宏王宪副使张敏马昊何珊都指挥李荫等合击贼于营山蓬州等处俘斩千三百余人贼势穷蹙总制尚书洪钟乃遣人分诣贼营抚谕之敏单骑入甫营甫听命赴军门面受约束仍还营抚散余党廖麻子不从且忿甫肯已杀之遂拘留敏既而送敏出甫党散解者几二万人钟及都御史高崇熙蓝章等奏至赐敕奖励升赏进奏者如例
　　○升赏四川有功阵亡官军二千七百二十七人有差死事都指挥使樊烨推官吴伯钧各赠二级赐祭一坛永顺保靖土官正赏外仍各赏银三十两纻丝二表里仍给永顺宣慰彭明辅诰命
　　○命直隶巡按御史原轩随军纪功
　　○河南虞城县训导折琮以守城御贼被害其子自胜陈奏令优恤如例
　　○戊寅命副总兵刘晖时源郤永李鋐俱充总兵官分守山东河南南北直隶先是兵部以盗贼未平请仿各边事例于山东河南南北直隶各设镇守武臣一人假以总兵名目协同镇巡官保障事宁裁革下廷臣会议既而提督咸宁伯仇钺言边军久劳风土不宜人马俱病今贼渐平请留三之一讨贼其余遣还诸边亦下兵部议于是兵部会廷臣议以为南土卑湿非北人所宜盗聚江湖非弓马所制但渠魁未殄难遽班师请以刘晖戍山东时源戍河南郤永戍北直隶李鋐戍南直隶所部各千人仍于各部选留五千人属之假以总兵名目暂留镇守仍听提督官调发其副参许泰白玉神周金辅温恭陈珣李瑾姚信等军俱宜遣还诏从之直隶地方镇守名目再议以闻边军留屯者人赏银三两遣还者人二两京营及偏头关军还者亦如之延绥军令取道径还辽东大同宣府军仍过京犒劳后三镇军至京遂留不遣云
　　○己卯改南京都察院右都御史李士实掌都察院事
　　○升南京大理寺卿郭绅为南京刑部右侍郎四川按察司按察使公勉仁为都察院右佥都御史巡抚大同兼赞理军务
　　○监察御史文晧劾奏南京吏部尚书张澯谄附逆瑾至销黄金为寿星以献诚不宜居大臣之位乞削夺下其章于所司澯性下急寡与持论太高而行已亦或未能皆出于正故多招谤寿星之事或以为出户部侍郎张志淳而人乃竞归之澯
　　○升赏汤阴县有功并阵亡官军九十三人有差
　　○庚辰大学士李东阳以病满三月例当停俸吏部为请  上不许且令吏部谕意俾亟出视事
　　○辛巳巡抚都御史边宪萧翀各引疾乞罢许之
　　○升礼科左给事中李贯户科左给事中闵楷为都给事中兵科右给事中李阳春户科右给事中王銮为左给事中礼科给事中安金为右给事中贯兵科楷刑科阳春金吏科銮工科
　　○升四川按察司副使谢朝宣为按察使　　○盗过阜城交河都御史甯杲发兵追之不及遂掠杀二县义门等村居民王秉仁等百六十余人斩首而去老幼千余走诉于纪功给事中哀声震地又于景州逐田中耕者所杀数十人至有一家四五人俱死者科道官交章劾之得旨杲事待勘明来奏继而巡按直隶御史亦奏杲妄杀且言杲于河间保定各州县索贿名为赏军其实自取奏上亦报罢
　　○壬午  慈圣康寿太皇太后圣旦免命妇朝贺赐群臣宴于午门
　　○罢南京操江都御史陈世良武靖伯赵弘泽以都御史俞谏怀宁侯孙应爵代之南京十三道御史汪正等劾奏参赞机务尚书刘机及世良弘泽才非统驭保定侯梁任西宁侯宋恺南宁伯毛良贪残害人俱宜罢黜太监崔安近以内降主管留钥亦宜取回得旨安召还弘泽闲住世良致仕谏升南京都察院右副都御史提督操江应爵令署南京前府事机令尽心供职
　　○癸未吏部奏尚书等官刘大夏韩文林泮王宗彝马廷用朱钦等及科道等官艾洪徐昂葛嵩等皆废黜宜复收用得旨大夏等先各降谪既复职致仕其勿复言洪等俟有缺奏用
　　○升刑部右侍郎戈瑄为南京都察院右都御史南京光禄寺卿茆钦为南京大理寺卿
　　○甲申升光禄寺卿郑宗仁为都察院右副都御史提督鴈门等关兼巡抚山西
　　○乙酉升四川布政司左参议陶照为按察司副使　　○以中元节遣驸马都尉蔡震马诚崔元分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾周钺祭  恭仁康定景皇帝陵寝
　　○遣内官祭  恭让章皇后陵寝
　　○丙戌大学士李东阳上＜锍-釒＞曰建官以治事班禄以劝功有事不理则谓之旷官无功而食则谓之窃禄臣之官职已极既加正一品俸又兼食正五品俸臣之禄食亦过今病已三月例当停俸乃辱优恩不允所请用是哀鸣乞休庶不为旷职窃禄之首  上曰卿累朝元臣方隆倚任既屡遣慰谕宜亟起以副眷怀慎勿再辞
　　○兵科给事中王昂上＜锍-釒＞言吏部衡鉴之司也不平不明何以统百官均四海如训导苏森闲住八年未尝赴任而历升教谕纪善蓟州判官王纳诲憸邪党恶徐州兵备张宪贪酷不职谪调未久辄得转迁员外郎冯相御史俞缁皆进擢太骤致仕编修孙清行类俳优岂堪提学南京管粮都御史及山东按察使不推见任官而扣补守制马炳然金献民皆由尚书杨一清假公家之爵位植私门之桃李门生故吏越次超迁旧识夙知汲引殆尽秉衡鉴者固宜如是乎臣亦知一清当代奇才文章政事俱出人右但恐选法从此大坏不得不为  陛下言之得旨吏部用人自有公道昂何为出此议且王纳诲乃易州同知而云蓟州判其妄可见令自陈状既而一清逐事奏辩复得旨谓其选法允当纳诲等皆供职如故昂谪为直隶休宁县县丞
　　○丁亥命都御史甯杲原募义勇一千七百余人归籍其愿报效者送营食粮寄操
　　○是夜月食　　○戊子伊府光阳王勉土□冉薨王简王第三子母张氏景泰癸酉生成化戊子册封至是薨辍朝一日赐祭葬如例谥曰荣靖
　　○吏部尚书杨一清引疾乞休言吏部六卿之首责任重大若徒驱难强之力以蹈不知止之戒妨贤偾事如天下公议何  上曰卿忠诚体国铨衡重任方切委托岂可引疾求退其悉心事事勿复辞
　　○改提督仓储户部右侍郎黄珂为刑部右侍郎
　　○升福建按察司佥事宗玺为江西副使监察御史谢琛为浙江按察司副使
　　○提督军务都御史彭泽引疾乞代诏彭泽志在灭贼忠诚可嘉劳绩茂著已有旨令同仇钺督各该镇巡操江等官随贼向往剿杀务收全功以副朝廷除害安民至意所辞不允
　　○己丑  太宗文皇帝忌辰  奉先殿行祭礼遣驸马都尉马诚祭  长陵
　　○大帽山贼何积钦等与张时旺李四仔俱作乱攻劫州县时旺四仔既诛总制都御史陈金督兵备王秩等进击积钦获之并其党刘斌陈凤球等俘斩凡千七百余人金以捷闻赐敕奖励并奖劳秩等奏捷承差赏纻丝衣一袭钞千贯照资格除授
　　○庚寅升吏科给事中蔡天祐为福建按察司佥事
　　○升大理寺左少卿李良为光禄寺卿南京太常寺少卿王宸为南京光禄寺卿
　　○升兵科左给事中卢纶为四川布政司左参议
　　○降宁夏分守都指挥佥事孙隆为指挥使坐虏入不备也
　　○辛卯升赏山东有功官军五百四十五人有差　　○壬辰升太常寺卿侯观为户部右侍郎提督京仓大理寺右少卿张禬为左少卿左寺丞吴世忠为右少卿南京国子监司业罗钦顺为南京太常寺少卿
　　○录广西平乐梧州等府县广东连山等县湖广锦田等处功升赏官军七千九十六人有差太监潘忠都御史林廷选总兵官柳文各赏银二十两纻丝三表里御史陈奎王昊副总兵张文渊左参将金堂各银十两纻丝二表里布政王倬参议黄清孙火□冈按察使翁茂南副使江潮佥事张芝陈阳都指挥吴坤王佐各银五两纻丝一表里
　　○癸巳江西按察司副使周宪讨贼于华林寨败绩死之初贼屡败且食尽宪乘胜追之贼迎战复败斩首三十余进逼贼寨贼突出围之遂遇害其子干援又被伤舆归亦死通判汪頴面被创犹力战不屈军士死伤者二百九十人总制陈金御史江万实等请褒录宪父子及頴且劾都指挥胡玉参议沈炼知府邝墦寺不即应援及副总兵张男与三司领兵官之罪诏赠宪为按察使谥节愍赐之葬祭仍荫其子金为锦衣卫世袭百户干令有司旌其门曰孝烈頴升二级死伤者优恤之玉等逮治勇与三司官俱停俸
　　○户部右侍郎王琼言广平等府滏阳河口等处堤岸冲决没民田宜及时修筑请以河间府赈济余银千五百余两给其费工部覆奏从之
　　○甲午命大宁都指挥佥事李实守备真定等处地方
　　○乙未录江西靖安等处斩贼功升赏官军四百二十二人有差
　　○丙申升忠义卫武举署指挥使禹宁为署都指挥佥事于大宁都司佥书管事　　○丁酉兵科给事中王萱奏四川民穷盗起宜如直隶山东例命大臣一员再发内帑赈济户部议以四川布政司贮库银五万两及提举司正德六年七年盐课二十万九千九百余引召商开中仍令巡抚官赈济不更差官从之
　　○命丰润伯曹恺左府佥书管事
　　○先是盗贼充斥运河多阻权建寄囤之策及是运船多观望不前户部以为言令督促依期上纳以实京储
　　○录延绥木瓜园等处功升赏官军百二十二人有差
　　○戊戌录故吏部侍郎兼翰林学士张元祯孙鏊于中书舍人习字出身
　　○狭西巩昌府地震　　○燕山左卫军王宣及其子钦等与贼刘七齐彦明交通资以兵器事觉宣脱走捕得钦等送锦衣狱时权奸有庇之者钦等屡奏辩兵部言京师动静贼辄先知之盖皆此属所泄且贼还霸州皆近郊祀之期其阴谋非小虽赤族尚以为轻而可纵之乎乃诏法司与锦衣卫会鞫皆坐死亲党谪戍边卫时又有大通事王永者得幸彦明赂之尝托名永弟引入豹房见  上经宿乃出京师传言永与贼约为内应而  上不知云
　　○录山东郓城潘家渡破贼功升赏官军七百五十四人有差
　　○山东残贼自□县劫朝城大同指挥谢琴率兵追之斩首七人琴亦战死时流贼虽已败奔间复啸聚少者百十人多或千人宁阳邹费临邑高唐诸州县复被掠巡检刘斌潘佑御之皆死守臣以闻兵部议覆请赠荫琴以励有功及令抚按官严限督剿而究治诸失事者得旨琴赠二级其子袭升如之仍赐祭并斌佑俱给棺歛还其丧余如议
　　○己亥升太常寺少卿廖纪为本寺卿仍提督四夷馆大理寺右寺丞李廷梧为左寺丞御史吴堂为大理寺右寺丞
　　○山东布政司右布政使李禄有疾乞致仕许之
　　○甘肃守臣奏往者虏酋阿尔秃厮亦卜剌东寇山永西侵来川今复入山□甘州寇掠转甚乞多发银布及本色粮料以备军饷户部议覆狭西一省钱粮颛给三边军饷此外又有年例银十三万两须镇巡等官数请发内帑三年之间输运银已一百十七余万开中盐又三百六万七千五百余引矣而告乏之奏益急不知存留百万之储委之何地而困乏至是今岁年例银已输运宜令总制官分给各镇及时籴买粮草与先次盐粮相兼接济仍移文巡抚管粮等官督催该年派徵税粮及积欠以备边储从之
　　○降狭西署都指挥佥事王铭等四人各一级坐虏入境守备不设也
　　○命兴安伯徐良于南京中府武安侯郑英于左府彭城伯张钦于前府俱佥书管事
　　○诏暂免山东官军秋班京操以盗贼未宁也
　　○庚子升翰林院检讨穆孔晖为南京国子监司业
　　○升锦衣卫指挥同知叶凤仪为署都指挥佥事守备山海关　　○辛丑谪守备灵州都指挥同知李完于四川茂州卫充军坐虏入不设备致杀掠数多故也
　　○大学士李东阳言司礼监昨宣旨京城内外近有讹言欲命太监谷大用仍旧提督官校缉访事情令臣等撰进敕稿臣等切见大用前日两次具＜锍-釒＞欲遵  祖宗旧制乱免西厂办事  皇上特允所奏内外欢传无不称颂  圣德若数日之间骤革骤复似非事体且讹言一事昨已谕令各该衙门禁约若更添差官校诚恐愚民惊疑将谓真有妖物尤于事体未便臣等偶有所见不敢不尽其愚伏乞  圣明采纳
　　明武宗毅皇帝实录卷之九十
明武宗毅皇帝实录卷之九十一
　　正德七年八月壬寅朔贼刘七等自安庆而下复踰南京抵瓜洲杀伤官军兵部以闻命南京科道官各一人按诸失事者仍谕都察院陆完彭泽咸宁伯仇钺协谋灭贼
　　○命狭西署都指挥佥事柳涌充甘肃游击将军
　　○癸卯改顺天府府丞沈冬魁为太常寺少卿提督四夷馆
　　○升河南布政司左参政秦金为山东右布政使
　　○巡抚山东右副都御史张凤乞致仕许之仍令乘传还乡
　　○掌鸿胪寺事礼部尚书致仕贾斌卒  顺天府蓟州人由监生授鸿胪寺鸣赞历升本寺寺丞少卿卿掌本寺事礼部左侍郎礼部尚书正德元年致仕至是卒　　○乙巳增设汝宁南阳兵备佥事从镇巡官请也
　　○给事中周金劾奏都御史甯杲妄杀平民冒报功次杖杀新任知州以掩罪贿结司空恶子以求容而一二大臣每为之阴庇乞逮治杲不纳已而给事中朱玑等复劾杲有旨诘责玑等各夺俸两月会督粮侍郎杨潭御史王闰亦奏杲与指挥江彬妄杀冒功兵部请代杲还诏仍俟勘明以闻恶子者指李鐩子继先也
　　○丙午升礼科右给事中许瀚刑科右给事中潘希曾工科右给事中周金为左给事中礼科给事中吕经兵科给事中朱玑为右给事中瀚户科希曾礼科金兵科经户科玑兵科
　　○升刑部郎中陈璧为狭西布政司右参议
　　○补荫故太子少保吏部尚书李秉孙世恩为国子生
　　○河南开封府夜有流星明朗如月起东南至西北散大鼓随鸣　　○传旨锦衣卫都指挥同知朱翥指挥同余寘调南京锦衣卫带俸闲住令即日行
　　○命太原卫指挥使周凤领偏头等三关游兵以都指挥体统行事
　　○纪功给事中吴玉荣劾奏河南参政臧凤胡玥佥事王玹擅验首功以图饬罪请逮治命夺凤玥俸二月玹尝以他事逮问宥之
　　○丁未释奠先师孔子遣礼部尚书兼文渊阁大学士费宏行礼
　　○祭  大社  太稷遣太保会昌侯孙铭代行礼
　　○升尚宝司少卿李天赋兵部郎中何孟春广东按察司副使詹玺为布政司左参政天赋湖广孟春河南玺浙江
　　○降监察御史周广为广东怀远驿驿丞广上＜锍-釒＞言锦衣卫指挥未宁本太监钱三奴仆不宜冒皇姓称义子怙宠乱政又言番僧害正当逐＜锍-釒＞留中乃传旨谓广不谙宪体故有是命
　　○命署都督佥事昌佐显武营参将温恭扬威营金辅伸威营姚信振威营抚宁侯朱麟五军营右哨各坐营管操
　　○戊申武安侯郑英彭城伯张钦俱引疾辞免南京府事兵部言二臣偷隋避难非大臣体乞究治  上皆宥之令钦速赴任英既老疾听其辞
　　○江西巡按御史江万实言饶州有万春山寨地广且险可屯八九万人近屡有刀戈吐焰诸异闻贼首王浩八重赂狼兵脱回箬源恐其乘虚占据此寨卒难削平兵部议覆诏都御史陈金督兵遏其要隘分路夹击有逗遛不进沮挠军机者自都指挥而下许以军法从事
　　○阿尔秃厮寇永昌急虏酋亦卜剌因遣人至肃州求速剌讨来之地居住又欲以女婚哈密都督奄克孛剌守臣厚劳之遣归兵部言虏情叵测请令总制都御史张泰亟驰赴甘肃会镇巡总兵官议处从之　　○己酉初巡抚河南都御史邓璋以留燕汝宁致贼复炽坐停俸署都指挥佥事于英按察佥事王玹俱逮问至是贼平都察院议以英玹宜赎杖还职璋功可赎罪宜复其俸误璋由佥事孙磐磐亦宜逮问诏如议
　　○镇守河南太监甄墐以罪罢先是贼屯洛南副总兵冯祯率所部渡洛击之副总兵时源参将神周金辅姚信等继进马渴饮水首尾不接复值风雨部伍混乱信本后哨乃越而前辅本右哨逗遛水北祯独战而死纪功官以其状上且劾信及辅既而瑾及都御史邓璋巡按御史李元会奏乃据传闻者妄报以为贼为追兵所围欲走不可因散银于地以饵官军遂突阵而出刃中祯额杀之兵部以二报差互下侍郎黄珂勘实都察院奏瑾璋元各有罪而贼今尽平功亦可赎诏从之而特罢瑾回京瑾在河南颇安静中官怒其不与已故缘此罢之
　　○赠襄阳府推官吴伯钧为通判赐祭以死于城也
　　○罢永平等城守备署都指挥佥事单聚以罢软失职也
　　○江西总制都御史陈金及副总兵张勇以余干姚源洞贼平来献捷赐敕奖励金赏银三十两纻丝三表里勇银十两纻丝二表里奏捷者升赏如例仍令纪功官查勘有功官军并死事者以闻初姚源贼殷勇十洪瑞七邹成七等傋乱势甚猖獗金受命总制募乡兵得五六万人令参政董朴军余干吴廷举军安仁佥事高宾军贵溪郑宣军乐平都指挥许时军鄱阳而布政使任汉统之据山立寨分守要害贼出辄遏其归间发兵捣其巢穴俘斩千余人殷勇十重创死已而副总兵张勇等以广西目兵至毒弩蹶张所向破竹洪瑞七邹成七等亦以次授首俘斩又四千余人金喜以功在顷刻乃与诸道领兵官置酒高会贼觇知诸要害皆无守者乃悉所有赂土官目兵得乘夜遁去时贼不食已三日自分必死沿途辄弃孺弱散遣妇女及抵贵溪境得一饱复转掠衢徽间廷举以安仁民兵及目兵追及于弋阳目兵所在攘掠居民遮诉皆不省由是将骄卒悍上下解体金乃倡招抚立县之议贼欲款师伪降而攻剽如故金遂以贼平闻且假贼僣号以张其功朝廷不知卒蒙上赏云
　　○庚戌升养病南京通政使司右通政王云凤为都察院右佥都御史巡抚宣府
　　○升广东按察司佥事时中为副使
　　○遣户部右侍郎侯观祭京都太仓之神
　　○遣顺天府官祭宋丞相文天祥　　○辛亥大学士李东阳言臣再病乞休不蒙赐允遣医及内使及吏部谕意恩礼稠叠臣非草木但元气愈亏痊可无望朝参公座名籍久虚辅导论思职业俱废而乃深居饱食无异平时况臣官领文□地亲卿署不能率先勤事而乃首为滥叨们心量力固非臣之所堪而所谓贪位慕禄者尤不足以尽臣之罪也仰祈  圣鉴持许退休无爵禄不为养病之资名节不为患大之累  上曰卿耆德元臣中外倚重疾已向全宜率先庶职何事固求退去似非大臣体国之义勉为朕起以慰舆望勿再辞
　　○壬子补荫故太子少保兵部尚书白圭孙永龄为国子生
　　○兵部言四川抚贼人员深入贼营不避艰险功皆可录今议为从官旗军舍里老吏胥之属凡招抚二百名以上者升实授一级百名以上升署一级不及数者赏其为首倡率入营官员一千名以上者升实授一级五百名以上升署一级不及数者亦赏文职旧无署者升俸一级其入贼营被害者照阵亡例升级世袭江西凡招抚有功者升赏亦如之报可
　　○癸丑升浙江严州府同知尹灏为广东按察司佥事
　　○谪户部主事曹琥为云南寻甸军民府通判御史周广既得罪琥上＜锍-釒＞救之内批谓其朋比调外任吏部拟河南府不允乃改寻甸琥后升广信府同知佐邵甚有声时逆濠征茶镇守中官取葛布以入贡为名郡受扰苦甚琥请于上官皆裁抑之民少有所恃琥才可大用寻升守巩昌而死知者惜之　　○命肃州卫都指挥同知董杰掌狭西行都司事
　　○致仕太子太保兵部尚书阎仲宇卒仲宇字参甫狭西陇州人成化乙未进士初授盐山县令擢监察御史升山东按察司副使分理临清时有妖僧称弥勒佛以惑众者仲宇擒之寘于法升浙江按察使左布政使寻升都察院右副都御史巡抚湖广时洞庭襄汉间剧贼充斥苗复为患仲宇先后设谋擒之捷闻降敕奖劳录其一子为锦衣卫冠带总旗晋左副都御史未几命督理宣大边储寻升兵部右侍郎本部尚书奉敕提督团营仲宇资禀端重体貌魁梧为御史时宪庙颇眷汪之居官涃福以宽和为政故在临清有阎老人之谣然所在称治其为尚书甫满岁都御史刘宇巡抚大同以万金赂瑾欲夺其位仲宇遂移疾求去再＜锍-釒＞得允加太子太保赐敕给驿归仍优以舆隶月廪荫锦衣百户一人时人以为幸至是卒赐祭葬如例
　　○甲寅免山东兵荒地方牲口价银之逋于小民者
　　○乙卯升大理寺左寺副刘蓝为广东按察司佥事
　　○升赏大同臧家岭有功官军二百三十八人河间宁津县有功官军一百五十五人各有差
　　○命怀柔伯施王□赞南京左府佥书管事
　　○丙辰致仕南京吏部尚书杨守阯卒守阯字维立成化乙酉乡贡第一试礼部久不利戊戌乃中会试第四人廷对赐及第第二人授翰林院编修秩满会其从兄守随由府丞受诬谪官守阯亦迁南京侍读弘治初召修  宪庙实录寻与经筵同考会试进左春坊左谕德主顺天乡试乙卯升翰林院侍读学士主应天乡试署院事修玉牒授庶吉士业戊午  东宫出合讲学充侍班官寻升南京吏部右侍郎三年考满乞省墓壬戌至京复留参总会典书成迁左侍郎加俸二级复旧任甲子以疾请老不许乙丑以年至力请乃进尚书致仕刘瑾窃政夺新秩瑾败乃复至是卒赠太子少保赐祭葬如例守阯为人笃实内行甚饬其兄尚书守陈学行冠世守阯自相师友博极子史为文谨严编纂考校极精详尝对海外使历举其国中事其人惊服其文学论议与所履历略似守陈而同为解元学士吏侍一时对署两京翰林时尤羡之其所启迪子弟以宦学著称者十余人为东南文献名族云
</div>
    <div class="pagination">
<a href="明实录武宗实录_page64.html">上一页</a><span>...</span><a href="明实录武宗实录_page60.html">60</a><a href="明实录武宗实录_page61.html">61</a><a href="明实录武宗实录_page62.html">62</a><a href="明实录武宗实录_page63.html">63</a><a href="明实录武宗实录_page64.html">64</a><span class="current-page">65</span><a href="明实录武宗实录_page66.html">66</a><a href="明实录武宗实录_page67.html">67</a><a href="明实录武宗实录_page68.html">68</a><a href="明实录武宗实录_page69.html">69</a><a href="明实录武宗实录_page70.html">70</a><span>...</span><a href="明实录武宗实录_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
