<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1633 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1633 页/共 1860 页
  </h1>
  <div class="content">
   ○谕军机大臣曰、常青奏、酌筹剿贼先后事宜。所见俱合机要贼党虽有万余。不过么＜麻骨＞乌合一俟擒获贼首林爽文。余党自必纷纷溃散势如摧枯拉朽。无难扑灭净尽盖聚易者散亦易。原不虞其多也。此时粤兵。计已全抵台湾。驻防满兵、及浙兵亦即陆续到彼。军威壮盛常青即可亲自总统。廓清南路贼匪。乘胜直捣贼巢。生擒送首林爽文迅奏肤功。至柴大纪、于贼众攻抢诸罗时。复能督率官兵民番协力杀死贼匪数百。生擒匪犯蔡瑞等、十一名正法。尚知感激奋勉。勇往出力前经降旨。令其暂署陆路提督。以资策励。续经降旨、将陆路提督一缺。谕令常青、会同李侍尧、于带兵打仗总兵内。择其最为出力者。保奏一人。候朕简放。著该将军、仍遵前旨。于柴大纪、普吉保、二人孰为奋勉出力。据实会同秉。公保奏一人。候朕另行降旨补授。再庄锡舍、杀贼立功。以图自效。固属诚心而所属二千余人。其中岂皆可信。此等新降之人。究不免心生疑贰。见官兵势盛。连得胜仗。自必慑伏威棱。始终出力。设我兵稍不顺遂即恐心怀疑贰。常青于领兵攻剿时。不可心存大意。务须慎之又慎。拣选勇往得力。素为贼所畏惮将备。伴押庄锡舍同行。以防万一不虞即可先发以制。有备无患。仍勿稍露端倪。致滋疑畏。至庄大田、现为贼目。纠约万余人。肆出滋扰最为不法。该犯与林爽文同谋。互为声援。且藉隶漳州自不肯遽行投顺。但庄大田、将来或见林爽文势日穷蹙。官兵声势愈盛。而庄锡舍投诚后。复邀官职之荣。欲效庄锡舍所为。率众投诚。亦事理所有。此等奸狡凶徒。心怀叵测总不可信。如果伊等弃械投出。若拒而不纳。坚其负固死守之心。既非权宜应变之道。若轻信受降。听其随营自效。则伊等党羽众多。势难防范。倘或该犯等、自知罪重。野性难驯。乘隙生心。别有窃发内应情事。即不致有意外之虞。而兵心已先为其所乱。此处最难措置得宜。惟在常青时刻留心。相度情形。随机应变。或权时受纳。设法解散。俾官兵之力。足以钳制管束伊等无从生变。或将伊等陆续送回内地。设法办理。以杜后患而儆凶顽。若降者不拒。设或林爽文将来势穷投出。岂亦贷其死命。置之不办乎常青于此等处。务须加倍慎重。再四斟酌。以期妥善。　　

○是日、驻跸南石槽行宫。　　

○乙亥谕、此次密云县迎驾站道兵丁。著赏给半月钱粮。　　

○直隶总督刘峨奏、滹沱河发源山西。由五台县、入直隶平山县境。经由灵寿、正定、至藁城县广阳村。有兜湾迎溜之势。旧有赵州、宁晋藁城等处民人。所修土埝一道。名广阳堤。使水由北岸晋州、束鹿深州、衡水等处。入滏阳河。时废时筑。乾隆五十年滹水南徙。堤身冲刷成河。赵州等处民人。合力堵筑而晋州等四州县民人。则又呈请停修经臣饬委清河道朱澜往勘。滹水现由赵州、宁晋直达滏阳。其势甚顺。所有广阳堤工。已经冲刷成河。臣查滹沱水势。迁徙靡常。北淤势必南趋。即使堤工暂就堵塞。而水性就下。入汛必复被冲且以经由各州县村庄多寡远近而论。北路则由晋州、束鹿、深州衡水、四州县。入滏阳河。计程一百六十余里。南路则由赵州、宁晋。并藁城之一隅。至滏阳河计程一百余里。势亦不能舍近就远。应请将广阳堤工。停止修筑。寻谕、滹沱河既已南迁。所有北岸从前涨出地亩。久已民人耕种。自不便改拨。致令失业。然听其自便。则涸出之地日增。水占之地日减。又非裒多益寡。一视同仁之意。著自今为始。嗣后再有淤出地亩交地方官秉公查丈。南岸水占几亩。即将北岸淤出之地。如数拨还南岸之民耕种。若将来水势北趋。则亦将南岸淤地照此拨给北岸之民。以昭平允。　　

○是日、驻跸密云县行宫。　　

○丙子。谕军机大臣等、据李侍尧奏、粤兵坐船。黑夜被劫。现获盗犯二名饬提研讯。并称闽省盗案繁多。由文武员弁。视为故常。并不严速查拏。以致匪徒肆行无忌现在饬属上紧缉拏。旬日以来福清等县。报获盗犯三十余名等语。沿海盗贼。最为商民之害。闽省文武各员。遇有劫案并不即时访拏。惟是怠玩讳饰。全不以缉盗安民为事恶习实为可恨。今李侍尧到任后。严饬各属上紧缉捕。旬日间、已获盗犯三十余名之多。可见地方事务。如果督抚认真办理。整顿之成效。无不立见。从前原任督抚。所司何事。一任地方废弛若此。雅德由该省巡抚擢用总督。在闽最久。而富纲在任。亦有二年。何以于缉盗安民之事。并不实力督拏。毫无整饬。一任地方官玩误至此。著传谕富纲、雅德据实明白回奏。　　

○是日、驻跸要亭行宫。　　

○丁丑。予浙江调赴台湾第四起官兵、中途遭风淹毙兵丁王荣等五名。赏恤如例。　　

○是日。驻跸两间房行宫。　　

○戊寅。谕此次热河迎驾站道兵丁。及看守避暑山庄千总兵丁等。均有四个月差使著施恩、各赏给一月钱粮。其边外南北两路看守行宫者。差使无多。仍照旧赏给半月钱粮。　　

○又谕、据穆腾额奏、长芦商人王世荣、承办引地。应交帑利并带徵银二十五万四千一百余两。现在赀本不能接济。难以清缴恳请分年暂予缓交等语。该商王世荣承办官引。亏折成本。告运维艰。本应照例斥革。另召新商接办。姑念该商行销引地。多在河南。而豫省连年旱歉。商盐停滞。以致工本亏耗。未能将应交官项。按限清还。尚属有因。著照该盐政所请。将王世荣五十二、三、两年。每年应交官引地帑利银九万五千余两。并应交带徵四十八年两限、帑利银六万三千四百余两。暂予缓交。自五十四年起。分作六年带徵。每年交银四万二千三百余两。扣至五十九年。照数清款。以舒商力自此次清厘之后。倘该商不知节俭妥办。再有延宕。必须参革治罪。不能复邀宽贷也。　　

○谕军机大臣等、据苏凌阿奏、豫省有应运京麦一万八百余石。已全数抵坝。起运收仓。河南、山东等处。商贩麦船。到通者、已有三万四千七百余石。恐通州为卸载马头。奸商乘机垄断。现在严密查拏等语。京城内外粮食价昂。前因步军统领衙门。查出该商等囤积米麦。令该衙门、会同五城、顺天府官员。酌量价值粜卖。所卖钱文。仍给发该商人收领。今豫省额运麦石。业已全数抵通。而商贩麦船。又复源源而来。到通者已有三万四千余石。正足以资接济。但恐奸商乘机截买。私行囤积。俟价昂擡价出售。又不可不防其弊。所有运到商麦。应即出示晓谕该商等。令其全数运京。毋许在通起卸。并著留京王大臣等。于商麦到京后。仍照前次章程。交步军统领衙门。会同五城、顺天府官员。比前所定之价。再加酌减价值粜卖。以平市价。仍各一体稽察。毋许各铺户囤积居奇。将此传谕留京王大臣等。并谕苏凌阿知之。　　

○又谕曰、常青初抵台湾。存城兵数无多。贼匪分路攻犯府城。常青亲率官兵乡勇。迎捕截杀斩获甚多。贼匪败退。续调官兵未到以前。尚能如此连得胜仗。现在大兵云集。军威壮盛常青统领廓清后路。无难将窜聚贼党。尽数歼除。是此时南路情形。尽可无虑。惟北路鹿仔港一带。前据常青奏称、避贼难民。俱在该处。恐贼乘虚窃发。欲留任承恩、在彼带罪督兵。今既将任承恩。遵旨送回内地。则该处止有柴大纪、普吉保二人。恐兵势单薄。难以支持。且兵民人等。见提督解任。送回内地。未免心生疑惧。而鹿仔港、距大里杙贼巢最近。深虑贼匪闻而生心。乘间窃发。著传谕蓝元枚。赴鹿仔港。会同柴大纪、普吉保、整顿兵力。遥为声援。牵缀贼势。　　

○以内阁学士宗室禄康、为盛京礼部侍郎。　　

○是日、驻跸常山峪行宫。　　

○己卯。遣官祭关帝庙。　　

○谕军机大臣等、据舒常、浦霖、同日奏到。接镇筸镇总兵尹德禧、辰沅靖道王家宾报称、湖南凤凰厅所属之粟林汛勾补寨苗人。潜赴道旁偷窃。并抢夺路人棉花、布匹牛只。勒人取赎随密派文武各员。率领百户寨长协拏。现虽将牛只放还。而苗匪尚负嵎不出。呐喊放枪现在提、镇、道员。带兵往捕浦霖亦带同臬司恩长、前往查办等语。镇筸所属各寨苗人。安居向化。久与编氓无异。何以有此等抢夺勒赎。负嵎抗拒之事。或系闻台湾贼匪。聚众滋扰。从而效尤不法。浦霖、俞金鳌。一闻禀报。即亲身驰往。查拏审究。所办甚是。舒常驻劄湖北省城。距该处较远。且已有巡抚提镇。带兵赴彼舒常若复踵行前往。未免迹涉张皇。统俟续有信息。再酌定行止可也。至浦霖奏称、现在飞札镇道。遍行出示。晓谕各寨苗人。官兵止擒贼首究治。胁从各户。概不株连。所办亦是。苗人素性善疑。若此时速行严办。恐各寨苗人。闻而惊惧。互相勾结。恃险抗拒。转足坚其负固之心自应先为开导。以安反侧。俾附近良苗。各安本业。不致激成事端。但苗性难驯。不可不示以惩创。此案各首犯。自应按名擒拏。倘有勾结不法情事。必须严切根究。供出党夥。亦应逐一查拏。按律办理。不可稍存姑息。从前黔省古州等处逆苗滋事。经官兵痛加歼戮。从重办理。苗民始知慑伏威棱。数十年来。相安无事浦霖、俞金鳌等。固不可遇事吹求。波及无辜。亦不可将就完案。使苗民无所儆畏。日后又滋事端。至阎正祥、已调湖广提督。谅已将次抵任。著即前赴湖南。会同俞金鳌、查办此案。庶多一人。更为得力现在直隶提督。有李奉尧署理。俞金鳌、俟查办事竣再来新任。亦不为迟。将此由六百里。各谕令知之。　　

○以故云南鹤庆州属在城驿土官田文治子荣袭职。　　

○是日驻跸喀喇河屯行宫。　　

○庚辰。上诣热河文庙行礼。　　

○谕、据浦霖奏、湖南凤凰厅属勾补寨苗人石满宜等。抢夺路人牲畜拏陷人口。勒限取赎经该镇、道、派委文武各员查拏。各犯竟敢占踞山梁。抵拒不服。总兵尹德禧、会同该道。亲率将备官兵前往。直捣贼巢。立时平毁。生擒首犯石满宜、龙观音等。并擒杀贼苗五十余名。其余苗户。现在安居。并无惊扰等语。此案总兵尹德禧、于所属苗匪滋事。当即会同该道。带领将弁兵丁等。前往剿捕立时擒获。办理甚为妥速。殊堪嘉奖著交部从优议叙。巡抚浦霖、提督俞金鳌、虽未经行抵该处。贼匪业已擒获。但一闻禀报。即亲身驰往。亦属可嘉。并著交部议叙。仍著各赏给大荷包一对。小荷包二对。以示奖励。其在事出力之文武员弁。著浦霖、会同俞金鳌、查明具奏。交部分别议叙。至受枪伤毙兵丁二名。及受伤外委一名。兵丁三名。并著兵部照例议给赏恤。所有究出未获要犯。并著该抚等。督率查拏。务获严办以示惩儆。　　

○又谕、据琅玕奏、海塘石工加贴银两。遵照部驳、删减十三款。共银五万余两。著令赔缴外。其石匠夫工。开槽还土。架木、跳板、桥木、三款。应减银九万八百余两。查系实用实销。势难删减等语。浙省原办、续办鱼鳞塘工。用过加贴工料银两。经军机大臣、会同工部、驳令删减十三款。其石匠夫工等三款。反覆查验。系实用在工。并无浮□开销。势难删减。自系实在情形。若交部议。未免格于成例。仍致议驳。工员业经赔缴银五万余两。无力再赔。又须恳请具奏。徒滋往返案牍。于事无益。且此项工程。在琅玕未到任以前办理。如果工员等有浮销情弊。该抚亦不值为之袒护奏请。所有石匠夫工等三款。应减银九万八百余两。著加恩、准其报销。其另片奏称、新建塘工石价。较续办石塘。每丈加增银一钱、三分既据查明。实系宕深路远。不得不较旧工稍增。亦皆按款实给。并无浮冒。亦著一并据实造报。此后皆不得援以为例。　　

○是日、驻跸避暑山庄。至八月庚戌、皆如之。　　

○辛巳。谕曰、湖南凤凰厅属苗匪石满宜等滋事一案。提督俞金鳌、一闻禀报。即亲带兵弁。驰往该处。嗣闻镇道等。业已擒获首恶。平毁贼巢。俞金鳌、将所带弁兵。彻令归伍。仍行亲往查办。所见甚是。现令该提督。会同浦霖。查明出力官弁议叙。及搜拏逸犯各事宜。俞金鳌、于楚省苗地情形。素所谙悉。著仍留湖广提督之任。以资驾轻就熟。所有直隶古北口提督员缺。即著阎正祥调补。阎正祥接奉此旨。即来热河任事。　　

○谕军机大臣等、据留京办事王大臣等奏、豫、东商麦到通者。已有三万四千余石。是资接济。此项麦石系商人自行贩运。若令克期送京粜卖。恐一时车脚昂贵。商人未能获利或致将来商贩闻风不前。转不能源源接济。又据绵恩奏、此次查封米麦。共六万余石。铺户共有数百家。概令载运入厂。脚价不无糜费。莫若将铺户米麦。停其入厂。即就近在本铺内。按照减定之价。零星粜卖各等语前经和珅、以京城米价昂贵。遵旨出示。禁止囤积。而该商等惟利是图。粮价未减。因查出各粮铺。囤积米麦。共六万余石。奏请于京城内外。分设官厂减价粜卖。所卖钱文。仍给付该商等收领。原因该商等、有心垄断。囤积居奇。按律治罪。亦所应得今不将米麦入官。仅令入厂。减价平粜。而所卖钱文。仍给该商等收领。本所以惩儆奸商囤积。使军民咸资口食。该商等知所儆戒。不致高擡价值。米粮渐就平减。商民两便。亦不过一时权宜之计耳并非欲将嗣后所有商贩米麦。俱令官为办理也。今留京王大臣等、及绵恩所奏。似有为难掣肘之意。自系误会朕旨。然既有此情节。何不直奏。现在商麦抵通。正应饬禁商人等。不准在通囤积居奇。至其于何时运京粜卖。原可听商人自便。不必官为经理勒令克期送京。多费脚价转致商人无所获利。裹足不前。此事惟在各该衙门。随时饬查。若该商贩运抵京。仍有私行囤积。擡价病民及往外路贩运。惟利是图者一经查出。即将为首奸商。从重治罪所有米麦。一并入官不必如前此、仅令入厂减价平粜。仍将卖价给还也。若伊等照依市价。渐加平减粜卖。即可任从其便。以期商贩流通。此时祗可且从绵恩所请。仍著步军统领衙门。会同五城、顺天府官员。于京城内外。留心访查。寔力查办。俾商民两有裨益。将此谕令知之。　　

○又谕、据舒常奏、勾补寨苗匪拒捕不法。业经擒获一摺。另片奏称、石满宜等。抢夺行人牛只布匹等项。勒限取赎。似非一日之事。何以该地方文武各官。不豫为查禁。从前亦并无报案。其素日之疎懈废弛。已可概见。现咨抚臣、一并查明严参等语。所办是。苗人滋事不法。该地方文武各官。平日漫无觉察。并不豫为查禁。固有应得之咎。但该镇道等。一闻信息。即亲率将备官兵前往。直捣贼巢。剿平甚速。功过亦足相抵。著传谕浦霖、将此案起事缘由。该地方官何以并不查禁禀报。有无废弛讳匿。及剿平苗匪。何人最为出力之处。一并秉公查明。据实覆奏。自可核其功过。酌量办理。至未获之石隆后等三名。系为首要犯。必须按名擒获。如有供出同夥苗匪。亦应搜拏净尽。浦霖俞金鳌、务须督率员弁。上紧查拏。就获严办。以示惩儆。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十



大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。五月。壬午。月食。　　

○谕、据常青奏、接奉谕旨、将郝壮猷、押赴军前正法。在军将弁。无不共知儆惧。现俟粤省兵四千名。及驻防满兵一千名到齐。即亲自统领。严整纪律从南路以至中路北路。乘胜长驱。自可克期蒇事。又据柴大纪、同日奏到。贼匪于二月十二、二十六、三月初二、二十九、四月初四、初十、十二等日。贼首林爽文、聚集夥党。分路侵扰诸罗县城该总兵带领游击杨起麟、守备邱能成等督率官兵义民番壮。出城迎捕堵杀。争先奋勇。接仗数次。共枪炮打死贼匪数千名。生擒正法者五十余名。割献首级、夺获器械甚多。并有奸罪张慎徽。假充义民。先将与逆首林爽文不和之伪先锋吴聪、擒献。以为凭信带匪夥三十八名。求在军前效力。希图内应该总兵见其形迹可疑。密饬将备。将匪夥尽行擒获。审得实情。将该犯等。即行正法各等语。所办甚是。柴大纪、驻守诸罗。两月有余。贼首纠合匪徒万余屡次侵扰。该总兵督率官兵义民。奋勇截杀。连得胜仗。斩获甚多。贼匪败退。并能识破内应奸匪。擒拏正犯。柴大纪前此保卫郡城。及此次驻守诸罗。堵筑贼匪。始终奋勉出力。朕心深为嘉奖。并将私往村庄、强取民人衣物之兵丁陈恩成。审明正法衣物给还原主。所办尤为得当。柴大纪著交部议叙。并赏给大荷包一对。小荷包二对。仍赏常青、恒瑞、奶饼各一匣。蓝元枚、柴大纪、普吉保、奶饼共一匣。著各查明打仗出力将备官员。分散赏给。俾得均沾恩赉。以示鼓励。至该镇摺内。称四月初十日。与贼接仗时。有镇标外委刘钦、兵丁程忠、吴森、三名。遇贼惧怯。不放枪炮。即行逃回。以致贼冲入队。当经游击杨起麟、把总陈洪猷等。奋勇杀贼。队伍得以不乱。随将刘钦等三名、恭请王命。在军前正法将首级遍传各营示众等语。所办甚是。柴大纪深明军律。将临阵退缩之弁兵。立正典刑。并将私取民家衣物之兵丁、亦按军法从事。是以将弁兵丁。共知儆惧。用命争先。得以屡次克捷。郝壮猷守御凤山。所带之兵、计有二千余名。不为不多。当贼匪来犯。兵丁等畏贼退避。即应将首先退缩数人。立时正法使众知儆惧。其余策令向前。同心抵御。何至纷纷溃散。乃郝壮猷、不惟不能如柴大纪之赏罚严明。且亦从而逃回。身为总兵大员。似此畏怯幸生。若不明正典刑。其何以肃戎行而昭军纪。是郝壮猷之身伏刑诛。尤为情真罪当。至常青所奏游击郑嵩、延山、在凤山杀贼阵亡。又委放兵饷之原任同知王隽一员。骂贼被害俱属可悯。郑嵩、延山、王隽、均著交部照例赐恤。又柴大纪、连次打仗。所有阵亡受伤弁兵。俱著该部查明。照例赏恤。至乡勇义民。随同官兵昼夜防范。奋勇杀贼。实属可嘉。其阵亡受伤者。均著遵奉前旨。照兵丁之例。加倍恤赏。以示鼓励。又柴大纪奏、番民吧咆、被贼炮打死。阿里稍、被炮受伤。较之乡勇义民。更当优赏。著常青、分别妥为赏恤。其随同柴大纪、打仗出力之武举陈宗器、黄奠邦、亦著常青、酌量奖赏具奏。现在粤兵及驻防满兵。均已到齐。常青即可亲自统领。厚集声势。一鼓作气。廓清后路。以至中路北路。会同蓝元枚等、合兵进剿。直捣贼巢。生擒首夥各犯。自可克期蒇事。绥靖海疆。将此通谕中外知之。　　

○谕军机大臣等、前据和珅以京城米价昂贵。遵旨出示。禁止囤积。而商人惟利是图。粮价久未平减。因查出各铺店囤积米麦六万余石。奏请于京城内外、减价粜卖。而于如何派员稽查。及作何减价平粜之处。未及声叙明晰。亦属疏忽因阅日即扈从启程。未经酌定章程分晰办理。迨绵恩接署步军统领事务。自应将此项查出米麦。即就城内城外。饬令该铺户、遵照减定价值。公平粜卖。仍会同五城、顺天府遴委妥员。随时稽查。不使奸商从中仍得弊混。以遂其居奇垄断之锢习。则办理自不虞掣肘。而军民皆沾实惠。乃计不出此而惟拘于设厂平粜之言。概令各铺商载运入厂。则所需脚价。既未便令该商自备。亦断无官为给发之理。遂致措施维艰。殊不思奸商图利。诡计百出。若听其自行粜卖。漫无稽察。则京城地方广远。粮铺散处。该商等卖少报多。暗中仍私自囤积。或竟偷往外路贩运。又何从悉其弊端。则禁止囤积。减价平粜。仍属有名无实。且该商等囤积居奇经官饬减未遵。已干禁谴。今不将其米麦入官。止勒令减价粜卖。已属从宽办理。若伊等复敢投递公呈。不遵禁约。即系市侩齐行罢市恶习。必应严加惩治。将其米麦、入官平粜。以示惩儆。无论此事系业经奏明奉旨、固应官为查办。即步军统领。有管辖九门五营稽查地方之任。既已明出禁示。亦岂可任奸贩刁商。抗违梗令。置之不办乎。若因商铺众多。公具呈词阻挠政令。即曲从其请。则嗣后步军统领。又将何以办事。设遇有纠众抗官不法情事。岂亦将惟所欲为从而听之乎。绵恩究系办事日浅。未能谙练。阿桂系晓事之人。自能善体朕意。著传谕留京办事王大臣等、详悉告知绵恩。务须派员实力严查并令五城、顺天府各衙门。一体稽察毋任奸商阳奉阴违。得以肆其狡狯伎俩如有投递公呈。不遵禁示者即当究出为首。或囤积最多者一二人。枷号示众。并将该商米麦。入官平粜。则其余各铺户。知所儆惕。自不敢仍前效尤。庶不劳而事易集。若惟事因循调停。以博宽大之名。将来设遇年岁稍歉。奸商擡价居奇。又将何以办理耶。所谓水懦民玩。转足以长刁风而玩官法。留京办事王大臣等、及绵恩、不可不咸喻此意。　　

○又谕曰、柴大纪驻守诸罗。在大里杙贼巢之南。普吉保、驻守鹿仔港。在大里杙贼巢之北。若柴大纪、一俟添兵到彼。即率领进剿。直捣贼巢。设贼匪负嵎死守。一面分布党羽。从山僻小路。绕出官兵之后。复滋扰诸罗。则柴大纪前后受敌。退无所归。不可不虑前经有旨、谕令蓝元枚。一到鹿仔港。祇须会同柴大纪、普吉保、整顿兵力。作为进攻大里杙。以牵缀贼势。无庸急于进兵。想常青已见及此矣此时柴大纪、即有常青续拨官兵。来到诸罗仍应固守该处。或会同普吉保、先将南北通衢斗六门、大武陇等处之占踞贼匪。剿除廓清总俟常青统领大兵到时。合力直捣贼巢。无难一举集事。不可冒昧轻进。置诸罗于不顾。现在审讯贼夥林家齐。有贼首林爽文、事势穷蹙。欲逃往内山之语。虽混供不足凭信。但贼匪将来势穷力竭。明知一经官兵擒获。万无生理。或窜入内山。勾结生番。希图苟延残喘亦事理所有生番伏处内山性同禽兽。未必通晓礼义但利害或知趋避。常青即可先趁此时。悬立赏格。令其缚献首夥各犯。即给以花红布匹。生番贪图货利。自必踊跃乐从。并广行出示。开诚晓谕该生番。以贼匪数千人窜入尔境。必将占踞尔之地界。侵夺尔之牲畜日久受其扰累。若能擒获献出。即可得受恩赏。又可免贼人侵害。如此令明白通事。剀切宣谕。生番自为生计贪图利便。自不致容留藏匿。常青仍应拣派奋勇能事将领。带兵于通内地各要隘处所。严密防堵。将来进兵时。四路截拏。更可一鼓歼擒。搜捕净尽。至凤山溃回兵丁。常青处、前后有一千一百余名。柴大纪处、又称有溃回兵五百余名。想系在凤山败逃之数。该兵丁等逃后。如敢去而从贼。查获后、自当即行骈诛。今竟尚知大义。自行投到。随同官兵打仗出力。尚有一线可原。自可贷以一死。令其戴罪图功至副将徐鼎士所禀。被百姓留于艋舺、剿捕贼匪之处是否确实。统俟事竣后查明如有捏饰再行参处。　　

○科布多参赞大臣保泰奏、副都统特古斯蒙克病故。伊子古噜扎布、年甫七龄。可否准其承袭。得旨、特古斯蒙克所遗副都统职衔。著伊子古噜扎布承袭。古噜扎布尚未及岁。所有旗务。即著散秩大臣乌尔图那逊、暂行兼管。　　

○癸未。谕、昨据柴大纪奏、将刘钦等三名、正法示众。又有强取民物之兵丁陈恩成、审明正法。衣物给还原主所办俱属公当严明。已将该镇交部议叙矣。武职大员。如或心存私见。于所属弁兵。有需索不遂。及挟嫌专戮情事。不但当革职治罪。即予以抵偿。亦所应得。若行军之际。纪律贵在严明。绿营恶习。最为可恶。平时则强取民物。临阵则恇怯退回。此而不诛。其何以昭军令而肃戎行。柴大纪深明纪律。将临阵退缩之弁兵。立正典刑。并将私取民家衣服之兵丁。亦按军法从事。是以将弁兵丁。共知儆惧。用命争先。得以屡次克捷。而郝壮猷驻守凤山。不惟不能如柴大纪之策励士卒。抵御贼匪。且畏怯幸生。从而逃回。是以身伏刑诛。朕于军务、从来信赏必罚。其奋勇出力者。必从优甄录。而畏葸退缩者。亦必重治示惩。国家累洽重熙兵可百年不用。不可一日无备。前于甘省剿捕逆回蒇事后。曾命军机大臣。会同该部、将行军纪律。择其紧要数条。颁发各营。操演讲习。乃尚有郝壮猷等之畏葸偷生者。著将柴大纪用法严明。得邀奖叙。郝壮猷怯懦逃回。按律正法之处。补行载入。通行训谕各营伍。俾专阃大员。晓然于敌忾大义。共矢荩忱。而将备兵丁。人人有勇知方恪遵军纪。尽成劲旅。以副朕整饬戎行。谆切告诫之至意。　　

○甲申。谕曰、副都御史刘权之条奏筹办民食一摺。内称雍正五年。设有八旗官局二十四处。内务府官局三处。收买旗米。官为转粜。后因经理不善。裁并停止。请仍复八旗官局。钦派大臣。总理稽查。按照旧日章程。酌定办理等语。米粮盈绌。民食攸关。总在转运流通。源源接济方不至市价腾踊。商民两受其益。如有奸商牙贩。囤积居奇台。价病民者自应严加查察。随时惩治现在京城查出囤户。酌令减价平粜。原以平价便民。使商贩无从逞其垄断之术。而军民不致食贵之虞。但杜弊之法。惟在去其太甚。若概欲官为经理。势必有所难行。从前雍正年间。设立八旗、内务府官局。收买旗米。官为转粜。原系一时调剂之法。行之日久。即不免滋生弊端。是以仍行归并停止。况国家重熙累洽生齿日繁百物价值。势不能不较前增贵。即如从前一人之食。今且将二十人食之。其土地所产仍不能有加。是以市集价值。不能不随时增长。若如该副都御史所奏。欲仿照旧例。设立官局。无论弊端难以杜绝。前已碍难经久施行。且官局共有二十七处。而办事大臣。为朕亲信者不敷简派。况大臣中、非办理机务。即系兼综部旗各事。岂能舍紧要政务于不办。令其专司收米贩粜之理若仅随便充数管理。于事仍属无益。抑且更滋弊窦。均所难免。且经管大臣。耳目难周。虽悉心稽查督办。家人胥吏等、俱难保无暗中串通滋弊情事。而奸商狡狯倩雇之人。亦难一一从而办识。是欲防弊而弊即丛生。仍属有名无实。殊多未便。但该副都御史既有此奏。未必竟无所见。著交留京王大臣。会同大学士、九卿八旗都统等。将该副都御史所奏。是否可行之处。详晰妥议具奏。　　

○以正黄旗汉军副都统伍弥乌逊、为乌里雅苏台参赞大臣。　　

○乙酉。谕军机大臣等、热河文津阁所贮四库全书。朕偶加繙阅。其中讹谬甚多。已派随从热河之阿哥、及军机大臣、并部院随出之阮葵生、阿肃胡高望、嵩贵吉梦熊再行详加校阅改正。因思文渊文源、二阁。所贮四库全书。其讹舛处所。亦皆不一而足除年老大学士嵇璜、不派外。著派科甲出身之尚书、侍郎京堂以及翰、詹科道部属等官分司校阅。其尚书、侍郎管理事务繁多者。每日每人。著各看书一匣。六阿哥、八阿哥及事简之堂官。各看书二匣。京堂翰、詹科道、部属等官每人每日。各看书二匣。再六部司员中。并著该堂官。每司各派出一人。每日各看书二匣。总计大小各员。不下二百余人。每人每日二匣。计算不过两月两阁书籍。即可校阅完竣其文渊阁书籍。著在文华殿、内阁等处阅看。文源阁书籍。著在圆明园朝房阅看内天文推算等书。交钦天监堂司各官专看。乐律等书。交乐部专看。医药等书。交太医院官员专看。文渊阁书。著六阿哥、阿桂、专司收发。其挖改换页等事。交彭元瑞金简管理。文源阁书。著伊龄阿。巴宁阿、专司收发。其挖改换页等事。著八阿哥刘墉专管。八阿哥现住圆明园。刘墉系总师傅。自必随同阿哥等、在彼居住。即著八阿哥、刘墉常川住彼。以资料理。并拣派武英殿匠役。前往圆明园承办。仍著六阿哥、阿桂、总司其事。除校出一二错字。即随时挖改。毋庸零星进呈。如有语句违碍错乱简编。及误写庙讳。并缮写荒谬错乱过多。应行换五页以上者。再随报进呈仍查明原办总纂、总校、提调、校对各员分别治罪。并将业经议叙已登仕版之该誊录。亦予斥革。俾甄叙不得滥邀。而藏书益臻完善。并著六阿哥、阿桂、一面即行酌派分阅。天气炎热阅书诸人。家中早饭。于辰正进申初出仍给与清暑茶汤。京中金简、园中伊龄阿、司其事。一面将如何分派校勘。酌定章程之处。随报具奏。　　

○又谕、朕自启銮驻跸热河。已阅旬余未见京师奏报雨水情形。颇为悬切昨夜亥子之间。热河得有雷雨。势甚滂沛。现尚浓阴。田禾藉资长发。未知京师曾否一律普沾。现在地土。是否不致乾燥。有无望泽之处。著传谕留京办事王大臣据实覆奏。　　

○丙戌。命副都御史刘权之、提督山东学政。　　

○予福建因公出洋遭风淹毙之游击林朝绅、守备王泽浩、把总陈开桂外委洪海、沈赞武周明、黄正栋、及兵丁陈闻等、二十一名。分别祭葬荫恤如例。　　

○丁亥。谕、向来满洲、蒙古繙译乡会试。每届三年。将应否举行之处。请旨办理。但思旗人进身之途甚广。并不专藉繙译。且其中亦未见出有真才也。三年奏请考试一次。为期太近。嗣后竟著每届五年。举行一次亦不必请旨可行与否矣。　　

○戊子。以故广西太平府属、龙英土知州赵承业子镕袭职。　　

○己丑。孝恭仁皇后忌辰。遣官祭景陵。　　

○谕军机大臣等、据孙士毅等奏、接据安南国王黎维＜礻耑＞之孙黎维祁咨称、该国辅政郑栋专擅威福上年五月。有西山土豪。侵入国城。郑栋出奔被掳亡其国印。嗣伊祖黎维＜礻耑＞病故。伊父早亡黎维祁以嫡孙。权管国事咨请权给凭信。嗣后遇有题奏事件用此为验等因。其中疑窦多端不便遽如所请。现酌拟檄稿询问等语。自应先如所拟办理。安南世守藩服。最称恭顺该国既有土豪侵扰。失去印信之事。其时国王黎维＜礻耑＞尚在何以不行咨请。直至此时始行咨报。况印信系该国王执掌。何以不在国王处所转似郑栋经管。以致土豪侵掠。郑栋出奔被掳。竟将国印遗失其中恐尚有别项情节。自应檄饬查询。俟其登覆到日再行酌量办理。至黎维＜礻耑＞病故该国既未经具本咨请题达。则该督等檄文。此时不应将代为具奏之处叙及。现已令军机大臣等。将所拟檄稿酌删。并经朕改定。谕以现据该国嗣孙黎维祁咨称、辅政郑栋。专擅威福。乾隆五十一年五月有西山土豪。侵入国城。郑栋出奔被掳亡其国印。是年七月十七日。祁祖父病故。祁父早亡。祁以世嫡。权管国事未及专员诣阙告哀请命。咨请转达天听。并请权给凭信。令本国嗣后遇有题奏事件。用此为验等情。据此、查尔祖臣事天朝。最称恭顺大皇帝俯鉴忱悃恩礼有加。今忽因病溘逝。若奏闻大皇帝。自必渥予恩荣。但据尔咨。系上年七月间尔祖病故。其时即应咨报候覆。专遣陪臣诣阙告哀。请命袭封庶几弗坠尔国世守之勋。用昭天朝赏延之泽。何以阅岁至今。始行咨请代为题奏又据来咨。辅政郑栋、擅作威福。以致西山土豪。侵入国城郑栋出奔被掳。虽系彼此挟嫌仇杀。但尔国印信。自应尔祖执掌。何以转似在郑栋处所。以致遗失。自由尔国纲纪未能肃清。且上年五月。尔祖尚在。因何不即将失印缘由。据实咨请题报。试思尔嗣孙、未经具本告哀。未经奉旨承袭。遽请给以凭信。无此体制。我封疆大臣。亦不敢擅行此事也。且尔国失去印信。是否系因土豪构乱。一时仓猝遗失。抑实有肆横攘窃之人。尚须听尔国勒令缴出。及国印何以不归尔祖执掌。转似在郑栋处所。咨内均未分晰声明。倘奏明大皇帝。垂询根由无凭登覆。获咎非轻。何敢草率代题乞恩。所有失去国印一事。合就移查。为此檄谕该国嗣孙遵照。文到。即将印信是否遗失无存。或今寻获抑尚可追缴。奉为世守之处。速即具咨。一一声叙。以便另为据情代奏。请旨遵行。该督等可遵照檄行。　　

○四川总督保宁疏报、荣县灶民谢笠等、具报开淘长福、富泉二井。新设煎锅四十九口。应纳课税银二百四两有奇。　　

○以故四川拈佑恶革寨土百户汪扎尔子拆旺蚌袭职。
  </div>
  <div class="pagination">
   <a href="清实录乾隆朝实录_page1632.html">
    上一页
   </a>
   <span>
    ...
   </span>
   <a href="清实录乾隆朝实录_page1628.html">
    1628
   </a>
   <a href="清实录乾隆朝实录_page1629.html">
    1629
   </a>
   <a href="清实录乾隆朝实录_page1630.html">
    1630
   </a>
   <a href="清实录乾隆朝实录_page1631.html">
    1631
   </a>
   <a href="清实录乾隆朝实录_page1632.html">
    1632
   </a>
   <span class="current-page">
    1633
   </span>
   <a href="清实录乾隆朝实录_page1634.html">
    1634
   </a>
   <a href="清实录乾隆朝实录_page1635.html">
    1635
   </a>
   <a href="清实录乾隆朝实录_page1636.html">
    1636
   </a>
   <a href="清实录乾隆朝实录_page1637.html">
    1637
   </a>
   <a href="清实录乾隆朝实录_page1638.html">
    1638
   </a>
   <span>
    ...
   </span>
   <a href="清实录乾隆朝实录_page1634.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
