<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 4 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 4 页/共 216 页</h1>
    <div class="content">
○命吏部尚书富宁安、为武英殿大学士、兼吏部尚书。以理藩院尚书舅舅隆科多、为吏部尚书、仍兼管步军统领事务。廉亲王允禩、为理藩院尚书。理藩院侍郎特古忒、加尚书衔。仍办理侍郎事务。副都统位锡、兼署理藩院侍郎事　　

○乙丑。上诣皇太后宫问安　　

○升镶黄旗满洲副都统寿智、为本旗护军统领　　

○丙寅。上诣寿皇殿行礼　　

○上诣皇太后宫问安　　

○谕怡亲王允祥等。朕受皇考深恩。四十余年。未尝远离。皇考升遐。无由再瞻色笑。今追想音容。宛然在目。御史莽鹄立、精于写像。昔日随班奏事。常觐圣颜。皇考有御容数轴。收藏内府。今皇考高年。圣颜微异于往时。著莽鹄立敬忆御容。悉心薰沐图写　　

○谕总理事务王大臣。从前拣选庶吉士外。诸进士俱留京学习三年。伊等若果用心学习犹可。如不用心学习。则留京何益。嗣后进士中、拣选学问好者。著令为教习。年满照例录用。其余进士等。俱令回籍、候缺补用　　

○命怡亲王允祥、总理户部三库事务　　

○升内阁学士吴尔泰、为户部左侍郎　　

○实授马尔萨、为正黄旗满洲都统。升镶白旗汉军副都统拉锡、为正白旗蒙古都统。署镶白旗护军统领音德、为正蓝旗满洲都统　　

○命礼部改铸太常寺、及内务府总管银印　　

○裁广善库衙门、停止内外官员借俸例　　

○丁卯。上诣皇太后宫问安　　

○谕总理事务王大臣等。议政处将进藏损伤之驼只牛骡。照噶什图所奏、议定著陕西省六省官员赔补。朕思官员赔补。亦皆由民力而出。自有军需以来。此数省民人、亦甚劳苦。其赔补之处、俱著豁免　　

○升三等侍卫观音保、为正白旗汉军都统　　

○升江西按察使石文焯、为江南安徽布政使司布政使。江西饶南九道陈安策、为江西按察使司按察使　　

○停止直隶等四省官员、运米饷军例　　

○戊辰。上诣皇太后宫问安　　

○谕内务府总管等。内廷各执事人员。俱系随侍皇考之人。其中亦有大臣官员子弟。著各该处总管拣选保奏引见。朕酌量录用。有通晓满汉文者、著声明　　

○谕议政大臣等。大将军王来时朕止令副都统阿尔纳随来。弘曙令副都统阿林保随来。旨意甚明。侍郎渣克旦、系参赞大臣。擅自违旨前来。是何意见。著议政大臣、询问明白具奏。寻议、侍郎渣克旦、违旨私从军前来京。应革职。照例枷责。其阿达哈哈番世职、应交该旗另请承袭。得旨、渣克旦理应治罪。但系皇考简用。官至侍郎。此数年军务。伊亦效力。著革职留任。并带伊世职。令其自备资力。速回军前。效力赎罪行走　　

○调镶红旗汉军副都统广福、为本旗蒙古副都统。升河南南阳总兵官张致、为镶红旗汉军副都统　　

○贵州提督张文焕、以目疾休致。升云南鹤丽总兵官赵坤、为贵州提督。云南援巢□刀右协副将郝玉麟、为云南鹤丽总兵官。正蓝旗参领佟世琳、为河南南阳总兵官　　

○调湖广荆州右翼副都统宁古礼、黑龙江副都统额尔赛、来京。升正黄旗参领马尔图、为湖广荆州右翼副都统。一等侍卫阿思海、为黑龙江副都统。正白旗参领蔡瑜、为广东广州左翼副都统。正黄旗参领吴成龙、为广东广州右翼副都统　　

○户部议覆、河南巡抚杨宗义疏称。河南所属不近水次州县。徵收折色米一十五万一千三百八十石。每石折银八钱。照例节省一钱五分。解部。存银六钱五分。令粮道采买。今年秋收歉薄。市价每石、需银一两五六钱。与部内所定之价。大相悬殊。且恐采买如许漕粮。米价更贵。贫民艰于得食。请将附近水次州县应徵本色。现在徵收。其不近水次州县折色银两。徵银解部。或于来年秋后丰收。分作三年采买搭运。应行令该抚、将此项徵收折色银两。于本年内采买一半米石起运。其余一半银两。收贮库内、陆续采买。于来年尽数起运。得旨、今年应徵本色米石。照常运送。其应买米石。俱免其运送。著折银解部　　

○工部议奏、台湾各属军器损缺。应令赔补。得旨、去年贼犯朱一贵等作乱。官兵俱各效力。此项著落赔补军器之处。俱免其赔补　　

○己巳。上诣寿皇殿行礼　　

○上诣皇太后宫问安　　

○命协办内阁事务兵部尚书白潢、为文华殿大学士、兼兵部尚书　　

○调镶黄旗蒙古副都统宗室汝福、为本旗满洲副都统。正蓝旗汉军副都统哲尔衮、为镶黄旗蒙古副都统。升正白旗参领多赛、为正蓝旗汉军副都统。调正白旗汉军副都统觉罗诺穆齐、为本旗满洲副都统。升王府长史哈达、为正白旗汉军副都统。正白旗前锋参领萨哈查、为本旗蒙古副都统　　

○镶白旗汉军副都统真泰、缘事革职。升镶白旗护军参领关色、王府长史巴尔呼达、俱为镶白旗汉军副都统。巴尔呼达。仍兼长史行走　　

○停徵江南海州武进九州县水灾漕粮。从江宁巡抚吴存礼请也　　

○庚午。上诣皇太后宫、问安　　

○大学士马齐等奏请纂修圣祖实录。得旨、是　　

○大学士白潢具摺恳辞大学士之命。谕曰。朕嗣绍丕基。夙夜祗惕。惟恐负皇考付托之重。念内阁要地。襄赞匪轻。特命尔入阁办事。尔具摺恳辞。朕素闻尔居官操守甚好。巡抚江西时。绥辑地方。甚有裨益。及任兵部尚书。清勤恪慎。皇考每加优奖。今朕以机务重大。资尔料理。尔可即遵旨供职。不必固辞。兵部事务亦紧要。仍著尔兼管　　

○以宗室佛格、太常寺卿三泰、监察御史常保、俱为内阁学士、兼礼部侍郎。三泰仍兼理太常寺事务　　

○以原任贵州平越副将吴如译、为河南河北总兵官。升直隶山永副将王安国、为浙江处州总兵官　　

○礼部等衙门议奏。帝王即位。首重元正。元者、岁之始。正者、月之始也。故曰春王正月。所以纪即位之始也。明年雍正元年。为皇上龙飞之首岁。皇上孝思罔极。即不升殿受贺。而群臣进表之礼。断不可缺。臣等请雍正元年元旦。在京诸王百官。恭进皇太后表文。皇上表文。仍照例呈览。交与内阁收贮。将此表文式样。颁发朝鲜直隶各省。于雍正二年具奏。皇上万寿、冬至、虽不受贺。其表文亦照例具奏。交与内阁收贮。如此、则皇上之孝思已尽。而国家之大典亦全矣。从之　　

○辛未。上诣皇太后宫问安　　

○先是宗人府奏称亲王阿哥等名上一字。与御讳同。应请更定。上以名讳由圣祖钦定。不忍更改。礼部宜奏请皇太后裁定。至是礼部等衙门具摺启奏。得旨、朕曾奏闻皇太后。诸王阿哥名上一字。著改为允字　　

○以监察御史佟吉图、署工部左侍郎事　　

○礼部遵旨议覆、嗣后山东等处沿海地方人民。被风飘至朝鲜国境内。若有票文未生事者。仍令遵照旧例送回。其并无票文、私自越境生事之匪类。许该国王缉拏。照伊国之法审拟。咨明礼部具题请旨。命下之日。行文该国王、于伊处完结。仍报部存案。从之　　

○河道总督陈鹏年奏、秦家厂等堤工。河水漫溢。得旨、此漫溢之处。不于岁前堵筑完竣。来年桃汛水发。愈难办理。陈鹏年会同杨宗义、务于岁前速行堵筑完竣　　

○赠故一等侍卫副都统谥果毅海清为一品、致祭一次　　

○壬申。上诣皇太后宫问安　　

○礼部奏请雍正元年正月元旦令节。皇上具礼服。诣皇太后宫行礼。王公大臣官员、各依班次行礼。礼毕。皇上升太和殿行礼。得旨、朕转奏皇太后。奉皇太后慈谕。前皇帝登极、钜典攸关。故勉从诸王大臣之请。今雍正元年元旦。尚在百日之内。何忍即行庆礼。钦此。谕尔等知悉。至朕元旦升殿。前请颁发表式之本、己降谕旨　　

○封裕亲王保泰子广善、为世子　　

○升吏部右侍郎张廷玉、为礼部尚书　　

○以内阁学士福敏、充经筵讲官　　

○吏部题。大学士马齐、奉旨特给一等阿达哈哈番。并前所袭一等阿思哈尼哈番、又一拖沙喇哈番、授为二等伯。准其世袭。从之　　

○癸酉。上诣寿皇殿行礼　　
</div>
    <div class="pagination">
<a href="清实录雍正朝实录_page3.html">上一页</a><a href="清实录雍正朝实录.html">1</a><a href="清实录雍正朝实录_page2.html">2</a><a href="清实录雍正朝实录_page3.html">3</a><span class="current-page">4</span><a href="清实录雍正朝实录_page5.html">5</a><a href="清实录雍正朝实录_page6.html">6</a><a href="清实录雍正朝实录_page7.html">7</a><a href="清实录雍正朝实录_page8.html">8</a><a href="清实录雍正朝实录_page9.html">9</a><span>...</span><a href="清实录雍正朝实录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
