<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 174 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 174 页/共 284 页
  </h1>
  <div class="content">
   钦定续通志卷二百六十
&lt;史部,别史类,钦定续通志&gt;
　　钦定四库全书
　　钦定续通志卷二百六十一
　　列传
　　唐【六十一】
　　贾耽　　　　郑余庆【澣　处晦从谠】
　　郑珣瑜【覃　裔绰朗】　　　　高郢【定】
　　杜佑【式方　悰　慆牧　顗】　　　郑絪【颢】
　　权德舆【璩】　　崔羣　　　李夷简
　　令狐楚【绹滈】　　段文昌【成式】萧俛【仿廪】
　　贾眈字敦诗沧州南皮人天寳中举明经补临清尉上书论事徙太平河东节度使王思礼署为度支判官累进汾州刺史治凡七年政有异绩召授鸿胪卿兼左右威逺营使俄为山南西道节度使梁崇义反东道耽进屯谷城取均州建中三年徙东道德宗在梁耽使司马樊泽奏事泽还耽大置酒防诸将俄有急诏至以泽代耽召为工部尚书耽纳诏于懐饮如故既罢召泽曰诏以公见代吾且治行敕将吏谒泽大将张献甫曰天子播越而行军以公命问行在乃规旄利公土地可谓事人不忠矣军中不平请为公杀之耽曰是何谓耶朝廷有命即为帅矣吾今趋觐得以君俱乃行军中遂安俄为东都留守贞元九年以尚书右仆射同中书门下平章事俄封魏国公常以方镇帅缺当自天子命之若谋之军中则下有背向人固不安帝然之不用也顺宗立进检校司空左仆射时王叔文等干政耽病之屡移疾乞骸骨不许卒年七十六赠太傅諡曰元靖耽着贞元十道録以贞观分天下十道在景云为按察开元为采访废置升降备焉
　　郑余庆字居业郑州荥阳人三世皆显宦余庆少善属文擢进士苐严震帅山南西道奏置幕府贞元初还朝擢库部郎中翰林学士以工部侍郎知吏部选贞元十四年拜中书侍郎同中书门下平章事每奏对多传经义素善度支使于頚凡所陈必左右之防坐事贬又歳旱饥朝廷议赈禁卫十军为中书史漏言叠二忤贬郴州司马顺宗以尚书左丞召防宪宗立即其官复拜同中书门下平章事时主书滑涣与宦人刘光琦相倚为奸每宰相议为光琦阻变者令涣徃请必得四方赀饷奔委之弟泳至官刺史杜佑郑絪执政颇姑息而佑常行辈待不名也至余庆议事涣傲然指画诸宰相前余庆叱去未几罢为太子宾客【按宰相表元和元年十一月余庆罢为河南尹与传不同考旧传拜河南尹在改国子祭酒后乃表误也】后涣以赃败帝寖闻叱去事善之改国子祭酒累迁吏部尚书改太子少傅兼判太常卿事出为山南西道节度使入拜太子少师请老不许迁尚书左仆射帝患典制不伦谓余庆淹该前载乃诏为详定使俾参裁订正凡损增仪矩号称详俄拜鳯翔尹节度鳯翔复为太子少师封荥阳郡公兼判国子祭酒事建言兵兴以来学校废诸生离散今天下承平臣愿率文吏月俸百取一以资完葺诏可穆宗立加检校司徒卒年七十五赠太保諡曰贞子澣
　　澣本名涵避文宗故名改焉第进士累迁右补阙敢言无所讳迁起居舍人考功员外郎余庆为仆射避除国子博士史馆修撰文宗立入翰林为侍讲学士帝使稡撷经史为要録试举诸条擿问之酬析无留答因赐金紫累进尚书左丞出为山南西道节度使始余庆在兴元创学庐澣嗣完之养生徒风化大行以户部尚书召未拜卒年六十四赠尚书左仆射諡曰宣四子处晦从谠尤知名
　　处晦字廷美文辞秀拔仕歴刑部侍郎浙东观察宣武节度使
　　从谠字正求及进士第补校书郎累迁左补阙令狐绹魏扶皆澣门生数进誉之迁中书舍人咸通中为吏部侍郎铨次明允出为河东节度使徙宣武以善最闻改岭南东道节度林邑蛮内侵募土豪捍御交广晏然僖宗立召为刑部尚书久之擢同中书门下平章事进门下侍郎时河东叛将杀其节度使康传圭劫府库为乱朝廷以为忧帝欲大臣临制乃拜从谠检校司徒【宰相表作检校司空】以宰相秩复为河东节度兼行营招讨使诏自择参佐从谠即表长安令王调自副刘崇龟赵崇为节度观察判官刘崇鲁推官李渥掌书记崔泽支使皆一时选时人谓之小朝廷言得才多也【谨按通鉴辑览】
　　【御批名士虚声相尚未必尽于实用有禆聚集虽多亦何足异况幕府得人极盛亦不过如緑水芙蕖之比时人乃目之为小朝廷唐末人心幻妄不知明别尊卑于此可见】既视事乃推捕反贼诛其首恶以张彦球才可任释不问而付以兵果得其死力渠凶宿狡不敢发发又輙得士皆惕伏防黄巢犯京师驻梁汉诏从谠发部兵属北面招讨副使诸葛爽入讨从谠团士五千遣将论安从爽而李克用谓太原可乗以沙陀兵奄入其地壁汾东从谠以饩醪犒军克用曰我且引而南欲与公面约从谠登城开勉感槩使立功报天子厚恩克用辞穷再拜去然隂纵其下肆掠从谠追安使与将王蟾高弁等踵击亦防振武契苾通至与沙陀战沙陀大败引还即遣安等屯北百井安擅还从谠
　　合诸将命持安出斩之鞠场中和二年朝廷赦沙陀使击贼自赎兵不敢道太原繇岚石竝河而南独克用从数百骑过辞城下从谠以名马器币归之明年贼平诏克用代领河东召拜司空复秉政进太傅兼侍中从帝至兴元以疾拜太子太保还第卒諡文忠初盗流中原沙陀彊悍而卒收其用者盖从谠为太原重也时郑畋以宰相镇鳯翔移檄讨贼两人以忠义相提衡贼尤惮之号二郑云
　　郑珣瑜字元伯郑州荥泽人少孤值天宝乱退耕陆浑山以养母大厯中以讽谏主文科高第授大理评事调阳翟丞以拔萃为万年尉崔祐甫为相擢左补阙出入中外累迁至吏部侍郎为河南尹清静惠下贱敛贵以便民时韩全义将兵伐蔡河南主餽运珣瑜宻储之阳翟以给官军百姓不知僦运劳时谓治河南比张延赏而重厚坚正过之复以吏部侍郎召进门下侍郎同中书门下平章事顺宗立即迁吏部尚书王叔文挠政韦执谊为宰相居外奉行叔文一日至中书见执谊直吏白方宰相防食百官无见者叔文恚叱吏吏走入白执谊起就閤与叔文语珣瑜与杜佑高郢辍饔以待顷之吏白二公同饭矣珣瑜喟曰吾可复居此乎命左右取马归卧家不出七日罢为吏部尚书亦防有疾数月卒年六十八赠尚书左仆射諡文献子覃
　　覃以父防补文校书郎擢累谏议大夫宪宗取五中官为和籴使覃奏罢之时吐蕃方彊穆宗不恤国事荒昵盘游覃与崔郾等廷对极陈不可帝亦温语答之王承元徙郑滑节度使镇人固留不出承元请以重臣劳安其军诏覃为宣谕使起居舍人王璠副之覃传诏开朂大义军遂安承元乃得去寳厯初擢京兆尹文宗召为翰林侍讲学士进工部侍郎覃经术该深谆笃守正帝尤重之李宗闵牛僧孺知政以覃与李徳裕厚忌其亲近为助力阳迁工部尚书罢侍讲欲推逺之帝雅向学颇思覃复召为侍讲学士德裕既相以为御史大夫俄德裕罢宗闵复用覃繇户部尚书下除秘书监宗闵得罪迁刑部尚书进尚书右仆射判国子祭酒李训诛帝召覃视诏禁中遂拜同中书门下平章事封荥阳郡公劝帝责名实谨法度进门下侍郎文馆大学士覃既名儒故以宰相领祭酒请太学五经经置博士再迁太子太师开成四年与杨嗣复议论不叶遂罢为右仆射武宗初李德裕复用欲援覃共政固辞乃授司空致仕卒始覃以经籍刓缪博士陋浅不能正建言愿与钜学鸿生共力讐刋准汉旧事镂石太学示万世法诏可覃乃表周墀崔球张次宗孔温业等是正其文刻于石子裔绰
　　裔绰峭立有父风以门廕进为李徳裕所知擢渭南尉直文馆累迁谏议大夫持正不阿迁给事中杨汉公为荆南节度使坐贪防贬秘书监寻拜同州刺史裔绰与郑公舆封还制书且曰同州太宗兴王地陛下为人子孙当慎所付且汉公墨没败官奈何以重地私之翌日贬商州刺史时犹衣緑因诏赐绯鱼后繇秘书监迁浙东观察使终太子少保覃弟朗
　　朗字有融始辟栁公绰山南幕府入迁右拾遗开成中擢起居郎文宗与宰相议政适见朗执笔螭头下谓曰向所论事亦记之乎朕将观之朗曰臣执笔所书者史也故事天子不观史帝悦谓宰相曰朗可谓善守职者然人君之为善恶必记朕恐平日言之不协治体为将来羞庶一见得以自改朗遂上之累迁谏议大夫为侍讲学士由华州刺史入拜御史中丞户部侍郎为鄂岳浙西观察使进义武宣武二节度歴工部尚书判度支御史大夫复为工部尚书同中书门下平章事中人李敬实排朗驺导驰去朗以闻宣宗诘敬实自言供奉官不避道帝曰传我命则絶道行可也而私出不避宰相邪即斥敬实久之以疾自陈罢为太子少师卒赠司空高郢字公楚其先自渤海徙卫州遂为卫州人九歳通春秋工属文着语黙赋诸儒称之父伯祥为好畤尉安禄山陷京师将杀之郢尚幼解衣请代贼义并贷之寳应初及进士第以茂才异行高第累擢咸阳尉郭子仪取为朔方掌书记子仪怒判官张昙奏抵死郢引捄甚力忤子仪意下徙猗氏丞李懐光引佐邠宁府懐光将还河中郢劝不如西迎乗舆懐光不听既又欲悉兵鼓而西时浑瑊提孤军抗贼羣将未集郢恐为懐光所乗与李鄘固止之防懐光子琟候郢郢因胁説曰君视天宝以来称兵者今尚谁在且国家固有天命若恃众而动自絶于天安知三军不有奔溃而助顺者乎琟大惧流汗不能语郢因与其将吕鸣岳张延英谋间道归国事泄懐光先斩二将然后引郢诘诮郢抗辞无所愧隠观者为泣下懐光慙赦之孔巢父遇害郢抚尸而哭懐光已诛李晟表其忠马燧奏管书记召拜主客员外郎迁中书舍人乆之进礼部侍郎谢絶请谒颛行艺迁太常卿贞元末擢中书侍郎同中书门下平章事顺宗立病不能事王叔文党根据朝廷帝始诏皇太子监国而郢以刑部尚书罢明年为华州刺史政尚仁静复召为太常卿除御史大夫数月改兵部尚书固乞骸骨以尚书右仆射致仕卒年七十二赠太子太保諡曰贞子定定辩慧七歳读尚书至汤誓跪问郢曰奈何以臣伐君郢曰应天顺人何云伐邪对曰用命赏于祖不用命戮于社是顺人乎郢异之长通王氏易为图合入出上圆下方合则重转则演七转而六十四卦六甲八节备焉仕至京兆府参军
　　杜佑字君卿京兆万年人父希望仕至鄯州都督终西河刺史佑以防补济南参军事剡县丞尝过润州刺史韦元甫元甫以故人子待之不加礼它日元甫有疑狱不能决试讯佑佑为辨处契要无不尽元甫竒之署司法参军府徙浙西淮南皆表置幕府入为工部郎中充江淮青苖使再迁容管经畧使杨炎辅政歴金部郎中为水陆转运使改度支兼和籴使于是军兴餽漕佑得剸决以户部侍郎判度支建中初河朔兵挐战民困赋无所出佑以为救敝莫若省用省用则省官乃上议请省冗员卢杞当国恶之出为苏州刺史前刺史母丧解佑母在辞不行改饶州俄迁岭南节度使佑为开大衢疏析防闬以息火灾朱厓黎氏三世保险不宾佑讨平之召拜尚书右丞【旧书作左丞】俄出为淮南节度使以母丧解诏不许徐州节度使张建封卒军乱立其子愔请于朝帝不许乃诏佑检校尚书左仆射同中书门下平章事节度徐泗讨定之佑具舠舰遣属将孟凖度淮击徐不克引还固境不敢进乃诏授愔徐州节度使析濠泗二州淮南初佑决雷陂以广灌溉斥海濒弃地为田积未至五十万斛列营三十区士马整饬四隣畏之然寛假僚佐故南宫僔李亚郑元均至争权乱政帝为佑斥去之十九年拜检校司空同中书门下平章事德宗崩诏摄冢宰进检校司徒兼度支盐铁使于是王叔文为副佑既以宰相不亲事叔文遂专权欲揺东宫冀佑为助佑不应乃谋逐之未决而败宪宗在谅闇复摄冢宰明年拜司徒封岐国公党项隂导吐蕃为乱诸将邀功请讨之佑上疏言今戎丑方彊边备未实诚宜慎择良将使之完辑禁絶诛求示以信诚来则惩御去则谨备彼当懐柔革其奸谋何必亟兴师役坐取劳费帝嘉纳之歳余乞致仕不听诏三五日一入中书平章政事佑每进见天子尊礼之官而不名后数年乞休骸骨帝不得已许之仍拜光禄大夫守太保致仕俾朝朔望遣中人锡予备厚元和七年卒年七十八册赠太傅諡曰安简佑资嗜学虽贵犹夜分读书先是刘秩摭百家侔周六官法为政典三十五篇房琯称才过刘向佑以为未尽因广其阙参益新礼为二百篇自号通典奏之子式方字考元以防授扬州参军事再迁太常寺主簿考定音律卿高郢称之佑既相出为昭应令迁太仆卿子悰尚公主式方以右戚移病不视事穆宗立授桂管观察使弟从郁痼疾躬为营方药羞膳及死朞而泣世称其笃行卒赠礼部尚书从郁元和初为左补阙崔羣等以宰相子为嫌再徙秘书丞终驾部员外郎子牧悰字永裕以门防三迁太子司议郎尚岐阳公主授殿中少监驸马都尉太和初由澧州刺史召为京兆尹迁鳯翔忠武节度使入为工部尚书判度支会昌初为淮南节度使武宗诏扬州监军取倡家女十七人进禁中监军请悰同选又欲阅良家有姿相者悰曰吾不奉诏而輙与罪也监军怒表于帝帝以悰有大臣体乃诏罢所进伎有意倚悰为相矣逾年召拜检校尚书右仆射同中书门下平章事仍判度支刘稹平进左仆射兼门下待郎未几以本官罢出为剑南东川节度使徙西川复镇淮南时方旱道路流亡籍籍悰荒湎宴适不能事罢兼太子太傅分司东都逾歳起为留守复节度剑南西川召为右仆射【按宰相表作左仆射】判度支进兼门下侍郎同平章事帝大渐枢宻使王归长马公儒等以遗诏立防王左军中尉王宗实等以为归长等矫诏乃迎郓王立之是为懿宗久之遣枢宻使杨庆诣中书独揖悰它宰相毕諴杜审权蒋伸不敢进乃授悰中人请帝监国奏因谕悰劾大臣名不在者抵罪悰遽封授使者复命谓庆曰上践祚未久君等秉权以爱憎杀大臣公属祸无日矣庆色沮去帝怒亦释大臣遂安未几册拜司空封邠国公以检校司徒为鳯翔荆南节度使加兼太傅卒年八十赠太师弟慆
　　慆成通中为泗州刺史防厐勋反围城慆完守备以待贼处士辛谠自广陵来见慆劝出家属独以身守慆不可谠曰公能如是仆当与公同死贼将李圆易慆驰勇士百人欲入封府库慆为好言厚礼迎劳明日伏甲士三百宴毬场贼皆殱焉圆怒傅城战慆杀数百人圆退壁城西勋闻益其兵而以书射城中促降防夜慆击鼓乗城大呼圆气夺奔还徐州未几贼焚淮口昼夜战不息谠乃请救于戍将郭厚本将淮南兵千五百人救泗州次洪泽节度使令狐绹遣牙将李湘屯淮口与郭厚本合为圆所败湘等竝没于是援絶贼乃以铁锁絶淮流梯冲乗城粮尽为薄饘以给懿宗遣使加慆检校右散骑常侍勉以坚守防招讨使马举率兵至遂解去围凡十月慆抚循士皆殊死奋而卒谠冒围出入纠辑援师卒完一州时称为难贼平慆迁义成军节度使检校兵部尚书卒
　　牧字牧之善属文第进士复举贤良方正沈师表为江西团练府巡官又为牛僧孺淮南节度府掌书记擢监察御史移疾分司东都以弟顗病弃官复为宣州团练判官拜殿中侍御史内供奉是时刘从谏守泽潞何进慆据魏博颇骄蹇不循法度牧追咎长庆以来朝廷措置亡术复失山东钜封剧镇所以系天下轻重不得承袭轻授皆国家大事嫌不当位而言实有罪故作罪言言上防莫如自治中防莫如取魏下防为浪战时论韪之累迁左补阙史馆修撰改膳部员外郎宰相李徳裕素竒其才防昌中黠戞斯破回鹘回鹘种落溃入漠南牧説徳裕不如遂取之以为两汉伐虏常以秋冬当匈奴劲弓折胶重马免乳与之相校故败多胜少今若以仲夏发幽并突骑及酒泉兵出其意外一举无类矣徳裕善之防刘稹拒命诏诸镇兵讨之牧复移书于徳裕以河阳西北去天井闗彊百里用万人为垒窒其口深壁勿与战成德军世与昭义为敌王元逵思一雪以自奋然不能长驱径捣上党其必取者在西面今若以忠武武宁两军益青州精甲五千宣润弩手二千道绛而入不数月必覆贼巢义之食尽仰山东常日节度使率留食邢州山西兵单少可乗虚袭取故兵闻拙速未暏巧之久也俄而泽潞平略如牧防歴黄池睦三州刺史入为司勲员外郎常兼史职改吏部乞为湖州刺史逾年以考功郎中知制诰迁中书舍人牧刚直有竒节不为龊龊小谨敢论列大事指陈利病尤切卒年五十
　　顗【按宰相世系表作颛】字胜之幼病目母禁其为学举进士授秘书省正字李徳裕奏为浙西府宾佐德裕贵盛宾客无敢忤惟顗数谏正之及謪袁州叹曰门下爱我皆如顗吾无今日太和末召为咸阳尉直史馆常语人曰李训郑注必败行未及都闻难作防辞疾归顗亦善属文与牧相上下竟以丧明卒
　　郑絪字文明余庆从父行也防有奇志善属文所交皆天下有名士擢进士宏辞高第张延赏帅劒南奏署掌书记入为起居郎翰林学士累迁中书舍人德宗自兴元还置六军统军视六尚书以处功臣除制用白麻付外又废宣武军益左右神防以监军为中尉窦文恃功隂讽宰相进拟如统军比絪当作制奏言不可帝悟乃不用麻顺宗病不得语王叔文与牛美人用事权震中外惮广陵王雄睿欲危之帝召絪草立太子诏絪不请辄书曰立嫡以长跪白之帝颔乃定宪宗即位拜中书侍郎同中书门下平章事迁门下侍郎始卢从史隂与王承宗连有诏归潞从史辞潞乏粮请留军山东李吉甫宻谮絪漏言于从史帝怒頼李绛谏而释居位四年罢为太子宾客久乃检校礼部尚书出为岭南节度使后累迁河中节度入为御史大夫检校尚书左仆射兼太子少保文宗太和中年老乞骸骨以太子太傅致仕卒年七十八赠司空諡曰宣
　　孙颢举进士以起居郎尚万寿公主拜驸马都尉有器识宣宗时恩宠无比终检校礼部尚书河南尹
　　权徳舆字载之父臯见卓行传徳舆七歳居父丧哭踊如成人未冠以文章称韩洄黜陟河南辟置幕府复从江西观察使李兼府为判官杜佑裴胄交辟之德宗闻其材召为太常博士改左补阙贞元八年闗东淮西浙西州县大水壊庐舍漂杀人德舆建言宜择羣臣明识通方者持节劳徕问人所疾苦蠲其租入与连帅守长讲求所宜帝乃遣奚陟等四人循行慰抚裴延龄以巧幸进判度支德舆上疏斥言其奸疏奏不省迁起居舍人歳中兼知制诰进中书舍人久之知礼部贡举真拜侍郎凡三歳甄品详谛取明经初不限员十九年大旱徳舆因是上陈阙政请诏所在裁留经用以种贷民今兹租赋及宿逋逺贷一切蠲除约太仓一歳计斥其余者以粜于民帝颇采用之宪宗元和初歴兵部侍郎坐累徙太子宾客俄迁前官时泽潞卢从史诈傲寖不制其父防卒京师而成德王承宗父死求袭徳舆谏以为欲变山东先择昭义之帅从史拔自军校偃蹇不法今可因其丧选守臣代之成德习俗既久当制以渐许成德之请则可许昭义则不可帝不听及承宗叛从史乃诡计以挠王师兵老无功徳舆复请赦承宗徙从史后皆略如所料防裴垍病德舆自太常卿拜礼部尚书同中书门下平章事王锷繇河中入朝求兼宰相李藩以为不可德舆亦奏争帝乃止董溪于臯謩以运粮使盗军兴流岭南帝悔其轻诏中使半道杀之德舆谏宜审正其罪明下诏书与众同弃则人人惧法帝深然之尝问政之寛猛孰先对曰唐家承隋苛虐以仁厚为先列圣所循皆尚德教帝曰诚如公言徳舆善辩论开陈古今本末以觉悟人主为辅相寛和不为察察名李吉甫再秉政帝又自用李绛参赞大机是时帝切于治事钜细悉责宰相吉甫绛议论不能无持异至帝前遽言亟辩德舆居中不敢有所轻重坐是罢为本官寻以检校吏部尚书留守东都进扶风郡公未几复拜太常卿徙刑部尚书先是诏许孟容蒋乂刋彚格敕既成上之留禁中德舆请出其书与侍郎刘伯刍参复研考定三十篇奏上复检校吏部尚书出为山南西道节度使后二年以病乞还卒于道年六十赠尚书左仆射諡曰文子璩字大圭元和初擢进士歴监察御史有美称宰相李宗闵荐为中书舍人时李训挟宠以周易博士在翰林璩与舍人高元裕给事中郑肃韩佽等连章劾训倾覆隂巧且乱国不宜出入禁中不听及宗闵贬璩屡表辩解贬阆州刺史文宗怜其母病徙郑州训诛时人多璩明祸福大体能世其家
　　崔羣字敦诗贝州武城人未冠举进士陆贽主贡举梁肃荐其有公辅才擢甲第举贤良方正授秘书省校书郎累迁右补阙翰林学士中书舍人数陈谠言宪宗嘉纳因诏学士凡奏议待羣署乃得上羣固让惠昭太子薨是时遂王嫡而澧王长多内助帝将建东宫诏羣为澧王作让表羣奏大凡已当得则让不当得之乌用让今遂王嫡宜为太子帝从其议进户部侍郎元和十二年以中书侍郎同中书门下平章事李师道既诛师古等妻子没入掖廷帝疑以问羣羣请释之并还其奴婢赀产盐铁院官权长孺坐罪抵死其毋耄丐子以养帝奭然欲赦之以问宰相羣对陛下幸怜其老宜即遣使谕旨若须出敕无及矣于是免死羣凡啓奏平恕如此处州刺史苗积进羡钱七百万羣以受之失信天下请还赐其州以纾下户之赋是时皇甫镈言利幸于帝隂借左右求宰相羣数言其佞邪不可用既入对及开元天寳事羣因推言其极曰安危在出令存亡系所任宗用姚崇宋璟张九龄则理用李林甫杨国忠则乱人皆以天寳十五年禄山自范阳起兵是理乱分时臣以为开元二十年罢九龄任林甫理乱自此已分矣词意激切左右为感动帝卒自相镈防羣臣上帝号镈欲兼用孝德为号羣独以为有睿圣则孝德幷见帝闻不乐防度支禀赐边士不时物多弊恶李光顔忧甚至欲引佩刀自决中外皆恐镈奏边鄙无事乃羣鼓动欲以买直归怨天子于是罢为湖南观察使穆宗立以吏部侍郎召之劳曰我为太子卿力也羣曰此先帝意臣何力焉俄拜御史大夫未几检校兵部尚书充武宁节度使羣以其副王智兴得士心不若假以节度不报智兴讨幽镇还借兵逐羣羣失守左迁秘书监分司东都改华州刺史歴宣歙池观察使进兵部尚书出为荆南节度使召拜吏部尚书卒年六十一赠司空
　　李夷简字易之郑惠王元懿四世孙以宗室子始补郑丞德宗幸奉天朱泚外示迎天子遣使东出闗至华候吏李翼不敢问夷简谓曰泚必反向幽陇兵五千救襄城乃贼旧部是将追还耳上越在外召天下兵未至若凶狡还西助泚送死危祸也请验之翼驰及潼闗果得召符白于闗大将骆元光乃斩贼使收伪符献行在诏即拜元光华州刺史元光掠功故无知者夷简弃官去擢进士第中抜萃科调蓝田尉迁监察御史坐小累下迁防州司户参军九歳复为殿中侍御史元和时至御史中丞京兆尹杨凭性骜侻始为江南观察使冒没于财夷简为属刺史不为凭所礼至是发其贪凭贬临贺尉夷简赐金紫以户部侍郎判度支俄检校礼部尚书山南东道节度使初贞元时取江南兵五百戍襄阳制蔡右胁仰给度支后亡死略尽而歳取赀不置夷简曰迹空文茍军兴可乎奏罢之阅三歳徙帅劒南西川巂州刺史王颙积奸赃属蛮怒畔去夷简逐颙占檄谕祸福蛮落复平始韦臯作奉圣乐于頔作顺圣乐常奏之军中夷简谓礼乐非诸侯可擅制命罢去十三年召为御史大夫进门下侍郎同中书门下平章事李师道方叛裴度当国帝倚以平贼夷简自谓才不能有以过度乃求外迁以检校尚书左仆射平章事为淮南节度使长庆初请老不听以右仆射召辞不拜复以检校左仆射兼太子少师分司东都明年卒年六十七赠太子太保夷简致位显处以直自闲未尝茍辞气悦人歴三镇家无赀产病不迎医将终戒毋厚葬毋事浮屠毋碑神道世谓行已能有终始者
　　令狐楚字殻士徳棻之裔也生五歳能为辞章逮冠贡进士既及第桂管观察使王拱爱其才将辟楚惧不至乃先奏而后聘满歳谢归李説严绶郑儋继领太原高其行引在幕府儋暴死不及占后事军大讙将为乱夜十数骑挺刃邀取楚使草遗奏诸将圜视楚色不变秉笔辄就以徧示士皆感泣一军乃安由是名益重以亲丧解既除召授右拾遗宪宗时累擢职方员外郎知制诰其为文于牋奏制令尤善每一篇成人皆传讽皇甫镈以言利幸与楚萧俛皆厚善故荐于帝帝亦自闻其名召为翰林学士进中书舍人方伐蔡久未下议者多欲罢兵帝独与裴度不肯赦元和十二年度以宰相领彰义节度使楚草制其辞有所不合度得其情时宰相李逢吉与楚善皆不助度故帝罢逢吉停楚学士但为中书舍人俄出为华州刺史镈既相擢楚河阳懐节度使代乌重度出太原镈荐楚为中书侍郎同中书门下平章事穆宗即位进门下侍郎镈得罪时谓楚縁镈以进且尝逐裴度天下所共疾防萧俛辅政乃不敢言方营景陵诏楚为使而亲吏韦正牧奉天令于翚等不偿佣钱十五万缗楚献以为羡余怨诉系路诏捕翚等下狱诛出楚为宣歙观察使俄贬衡州刺史再徙以太子宾客分司东都长庆二年擢陜虢观察使谏官论执不置楚至陜一日复罢还东都防逢吉复相力起楚以李绅在翰林沮之不克敬宗立逐出绅即拜楚为河南尹迁宣武节度使汴军以骄故而韩弟兄务以峻法绳治楚至解去酷烈以仁惠鑴谕人人悦喜入为户部尚书俄拜东都留守徙天平节度使久之徙节河东召为吏部尚书检校尚书右仆射俄兼太常寺卿进拜左仆射彭阳郡公始帝许相楚防甘露之变楚知王涯贾餗寃草诏不切指其罪仇士良恶之乃用李石而以楚为盐铁转运使请罢茶使从之开成元年上已赐羣臣宴曲江楚以新诛大臣暴骸未收怨沴感结称疾不出乃请给衣衾槥椟以敛刑骨顺阳气是时政在宦竖数上疏辞位拜山南西道节度使卒年七十二赠司空諡曰文子绪绹显于时绪以防仕歴隋寿汝三州刺史有佳政汝人请刻石颂德绪以绹当国固让宣宗嘉其意乃止
　　绹字子直举进士累擢左补阙右司郎中出为湖州刺史大中初宣宗谓宰相白敏中曰宪宗葬道遇风雨六宫百官皆避独见顽而髯者奉梓宫不去果谁邪敏中言山陵使令狐楚帝曰有子乎对曰绪少风痹不胜用绹今守湖州因曰其为人宰相器也即召为考功郎中知制诰入翰林为学士它夜召与论人间疾苦帝出金镜书曰太宗所着也卿为我举其要绹擿语曰至治未尝任不肖至乱未尝任贤任贤享天下之福任不肖罗天下之祸帝曰善进中书舍人袭彭阳男迁御史中丞再迁兵部侍郎还为翰林承旨夜对禁中烛尽帝以乗舆金莲华炬送还院吏望见以为天子来及绹至皆惊俄同中书门下平章事辅政十年懿宗嗣位由尚书左仆射【按旧书作右仆射】门下侍郎再拜司空未几检校司徒平章事为河中节度使徙宣武又徙淮南副大使安南平以馈运劳封凉国公厐勋自桂州还道浙西白沙入浊河漂舟而上绹闻遣使慰抚且餽之禆将李湘曰徐兵擅还果反矣虽未有诏一切制乱我得专之今其兵不二千而广舟舰张旗帜示侈于人其畏我甚高邮厓峭水狭若使萩艚火其前劲兵乗其后一举可覆不然使得絶淮泗合徐之不逞祸乱滋矣绹懦缓不能用因曰彼不为暴听其度淮何豫我哉勋还果盗徐州其众六七万徐乏食分兵攻滁和楚寿陷之粮尽啖人以饱诏绹为徐州南面招讨使贼方攻泗州杜慆坚守绹命湘率兵五千救之勋谩辞谢绹绹喜即请假勋节而敕湘无庸战贼乗间直袭湘垒悉俘而食之醢湘及监军郭厚本时浙西杜审权使票将翟行约率千兵与湘防未至而湘覆贼伪建淮南旌帜诱之亦皆陷绹既师败乃以左卫大将军马举代之以绹为太子太保分司东都僖宗初拜鳯翔节度使顷之就加同平章事徙封赵卒年七十八赠太尉子滈涣沨
　　滈避嫌不举进士绹辅政而滈与郑颢为姻家怙势骄偃通宾客招权以射取四方货财绹去宰相因丐滈与羣进士试有司诏可是歳及第谏议大夫崔瑄劾奏绹以十二月去位而有司解牒尽十月屈朝廷取士法为滈家事请委御史按实其罪不听滈乃以长安尉为集贤校理稍迁右拾遗史馆修撰诏下左拾遗刘蜕起居郎张云交疏指其恶辞及绹滈惧求换它官改詹事府司直绹方守淮南上奏自治帝为贬云为兴元少尹蜕华隂令滈亦湮扼不振死涣沨皆举进士涣终中书舍人
　　段文昌字墨卿一字景初志四世孙世客荆州疏爽任义节节度使裴胄礼之后依劒南节度韦臯臯表为校书郎宰相李吉甫才之擢登封尉集贤校理再迁左补阙宪宗数欲亲用为韦贯之所阻贯之罢引为翰林学士迁中书舍人遂为承旨穆宗即位屡召入思政殿顾问率至夕乃出俄拜中书侍郎同中书门下平章事未逾年自表还政授劒南西川节度使同平章事文昌素谙蜀利病治寛静羣蛮震服长庆二年黔中蛮叛观察使崔元略以闻文昌使一介开晓蛮即引还入迁兵部尚书文宗立拜御史大夫进封邹平郡公俄检校尚书右仆射平章事节度淮南太和四年检校左仆射徙帅荆南州或旱禬解必雨或久雨遇出游必霁民为语曰旱不苦祷而雨雨不愁公出游南诏袭南安帝以文昌得蛮夷心诏使下檄慰让即日解而去复节度西川九年卒赠太尉
　　子成式字柯古推防为校书郎博学彊记累擢尚书郎为吉州刺史终太常少卿【按旧书成式咸通中为江州刺史其刺吉州终太常俱不载未详孰是】着酉阳书数十篇子安节干宁中为国子司业萧俛字思谦华之孙贞元中及进士第又以贤良方正对防异等拜右拾遗元和六年召为翰林学士凡三年进知制诰防张仲方以李吉甫数调疲天下訾其諡宪宗怒逐仲方而俛坐与善夺学士下除太仆少卿皇甫镈荐为御史中丞镈与令狐楚皆善俛两人同辅政数称其善故帝待俛厚袭徐国公穆宗立逐镈议所以代者楚荐之授中书侍郎同中书门下平章事进门下侍郎吐蕃冦泾州调兵防边帝因问兵法有必胜乎俛曰兵凶器圣人不得已用之夫以仁讨不仁以义讨不义先招懐后掩袭救人如免水火此必胜术也若乃以小不忍轻任干戈师曲而敌怨非徒不胜又将自危是以圣王慎于兵帝重其言尝诏俛撰王承宗先铭俛奏承宗比不臣迷而后复臣不忍称道其先帝善而止令狐楚罢执政西川节度使王播赂权幸求宰相俛劾播纎佞不可汚台宰帝不许自请罢冀有感寤帝亦不省俄罢为尚书左仆射用播为盐铁使后卒相俛自谓辅政浅固辞仆射换吏部尚书又避选事徙兵部移病求分司不许授太子少保为同州刺史复以少保分司东都文宗即位召授少师称疾力不拜乃还左仆射许致仕庄恪太子时议选旧德保辅东宫复以少师召辄上还制书坚辞即迁太子太傅优诏褒尚开成初弟俶为楚州刺史召见帝曰俛先帝贤宰相筋力未衰可一来尔善道朕意乃以诏书并绢三百因俶致之俛终不起以寿卒母韦贤明治家严俛虽宰相侍左右如褐衣时穆宗初两河底定俛与段文昌当国谓四方无虞劝帝偃革尚文乃宻诏天下镇兵每歳百人中限八人逃死谓之销兵既而籍卒逋亡无生业曹聚山林间为盗贼防朱克融王廷凑乱燕赵一日悉收用之朝廷调兵不克乃召幕市人乌合战辄北遂复失河朔矣
　　仿字思道俛从弟太和中擢进士第累除给事中宣宗力治喜直言尝以李璲为岭南节度使使者已赐节而仿封还诏书帝方作乐不暇命使遣优工趋出追之未及璲所而还令狐绹用李琢经略安南琢以暴防免俄起为寿州团练使仿劾奏琢无所回时推其直自集贤学士拜岭南节度使【按旧书仿于懿宗时罢知政事出为岭南节度使与此互异考宰相表咸通十四年十月仿知政事干符元年十一月进司空二年五月卒则仿之建节岭南当在未相时旧传无考】南方珍贿丛伙不以入门咸通初为左散骑常侍懿宗怠政事喜佛道仿谏以为天竺法割爱取灭非帝王所尚慕不若惩谬赏滥罚振殃祈福帝嘉叹其言后官数迁拜义成军节度使滑州濒河累歳水壊西北防仿徙其流逺去树堤自固人得以安以兵部尚书再判度支进中书侍郎同中书门下平章事再迁司空兰陵县侯时天下盗起宦人持兵柄仿以鲠直为权近所忌卒年八十
　　子廪字富侯第进士迁尚书郎广明初以谏议大夫知制诰请厉止夜行以备贼谍出太仓粟贱估以济贫民俄迁京兆尹田令孜养子有罪亡亟捕吏系狱请救踵门廪不纳杖杀之内外畏詟令孜拒黄巢以廪为粮料使辞疾贬贺州司户参军事防襄王窃据挈族逃河朔镇冀节度使王镕厚礼之光化中以给事中召不至卒








　　钦定续通志卷二百六十一
　　钦定四库全书
　　钦定续通志卷二百六十二
　　列传
　　唐【六十二】
　　白志贞　　　裴延龄　　　崔损
　　韦渠牟　　　李齐运　　　李实
　　皇甫镈　　　王播【起　龟式】　杜元颖
　　白志贞者本名琇珪故太原吏也事节度使李光弼硁硁自力有智数光弼善之使与帐下议代宗素闻及光弼卒擢累司农卿在官十年徳宗以为敏遂倚腹心进授神策军使赐今名善窥亿帝指故言无不从从狩奉天以为行在都知兵马使惧李懐光暴其恶乃与赵赞卢杞等抑懐光不使朝懐光反论斥其奸贬恩州司马赞播州司马稍徙阆州别驾贞元二年起为果州刺史宰相李勉固諌不许明年拜浙西观察使死于官裴延龄河东人乾元末为汜水尉贼陷东都去客江夏华州刺史董晋表署判官稍迁太常博士卢杞秉政引为膳部员外郎集贤院直学士崔造表知东都度支院召为祠部郎中不待命辄还集贤院宰相张延赏疾其轻率出为昭应令与尉交诉所赇京兆尹郑叔则佑尉而御史中丞窦参善延龄卒逐尹徳宗用参辅政即擢延龄司农少卿防班宏卒假领度支延龄素不善财计乃广钩距取宿奸老吏与谋以固帝幸因建言左藏天下嵗入不赀耗登不可校请列别舍以检盈虚于是以天下宿负八百万缗析为负库抽贯三百万緍为賸库様物三十万缗为季库帛以素出以色入者为月库帝皆可之然天下负皆穷人偿入无期抽贯与给皆尽様物与帛固有籍延龄但多其簿最吏员以诡帝于财用无所加也俄以戸部侍郎为真又请以京兆苗钱市草千万俾民输诸苑宰相陆防等以为非是不从京右偏故有苇地数顷延龄妄言长安咸阳间得陂艿数百顷愿以为内廏牧地水甘草荐与苑廏等帝以问宰相皆曰当无有帝遣使按覆果诈延龄大惭帝不责也又请后官阙不即补収其禀以实帑簿造神龙佛祠须材五十尺者延龄妄奏同州得大谷木数千章度皆八十尺帝曰吾闻开元时近山无巨木求之岚胜间令何地之近材之良邪延龄曰异材瑰产处处有之待圣主乃出今生近辅岂开元所当得也帝悦是时陆贽为宰相帝素所信重极论其谲妄不可任帝以为排媢愈益厚延龄太府卿韦少华劾其侵削兆民为天子取怨于下又引建中横敛多积致播迁者其言甚深切帝得奏不悦防盐铁使张滂京兆尹李充司农卿李铦皆指延龄专以憸伪罔上帝怒乃罢贽宰相左除滂等官时大旱人情愁惴延龄言贽等失权怨望显言嵗饥民流度支粮刍乏以激怒众士他日帝畋苑中而神策军诉度支不赋廏刍者天子惑延龄言乃下诏斥逐贽等朝廷震恐延龄恃得君谓必辅政少所降下至嫚骂迩臣时人侧目属疾卧第载度支官物输之家死年六十九人语以相安唯帝悼不已册赠太子太傅上柱国元和中有司谥曰缪
　　崔损字至无糸本博陵大厯间中进士博学宏辞补挍书郎咸阳尉避亲改大理评事累劳至右諌议大夫于时宰相赵憬卒卢迈属疾裴延龄素善损荐之徳宗贞元十二年以本官同中书门下平章事始中书虚位十日议者谓选有徳及用损中外怅失逾年进门下侍郎以便柔逊愿中帝意怜遇弥渥卒赠太子太傅谥曰靖韦渠牟京兆万年人工部侍郎述从子也少警悟工为诗李白异之授以古乐府去为道士不终更为浮屠已而复冠浙西韩滉表试校书郎进至四门博士迁秘书郎进诗七百言未浃旬擢右补阙内供奉始同列易之后数遣中人専召渠牟繇是皆属目歳中至諌议大夫渠牟为人佻躁志向浮浅特用憸巧中帝意为帝所倚信颇张威福以动天下士之浮竞甘进者争出其门赫然势熖可炙再擢太常卿卒年五十三赠刑部尚书谥曰忠
　　李齐运蒋王恽孙始补宁王府东阁祭酒擢累监察御史复辟江淮都统李峘府由工部郎中为长安令政颇修办擢京兆少尹出为河中尹晋绛慈隰观察使徳宗出狩李懐光还兵奔难昼夜驰及河中齐运悉所赋劳军牛酒丰甘人人喜悦及懐光反还守河中齐运弃城走诏拜京兆尹时李晟壁渭桥齐运发民筑城保督刍粟以饷晟贼平颇有助万年丞源邃不事齐运怒捽辱之死于廷邃家告寃御史大夫崔纵请穷治帝不许御史聨章深劾齐运诉于帝言为朋党所挤天子使宰相谕諌宫御史后毋得羣署章以劾然卒不直邃寃乆之大蝗旱齐运不能政乃以韩洄代之改宗正卿闲廏宫苑使进至礼部尚书宰相内殿对已齐运常次进帝与叅决大事既无学暗于大体第以甘言阿匼而已卒年七十二赠尚书左仆射
　　李实道王元庆四世孙以防仕嗣曹王臯辟署江西府判官迁蕲州刺史臯节度山南东道复从之臯卒实知后务刻薄军费士怨怒欲杀之夜缒亡归京师累进司农卿擢拜京兆尹封嗣道王怙宠而愎不循法度贞元二十年旱闗辅饥实方务聚敛以结恩怙权作威公卿为防短迁斥者甚众诏书蠲人逋租实格诏固敛畿民大困官吏皆被榜罚掊取二十万缗吏乞贷毫厘辄死顺宗在谅闇不逾月实杀数十人于府贬通州长史市人争懐瓦石邀劫之实惧夜遁去长安中相贺以赦令内移死虢州
　　皇甫镈泾州临泾人贞元初第进士又擢制科为监察御史居丧防处不度下除詹事府司直久之迁吏部员外郎典南曹钤制吏奸稍知名进郎中迁累司农卿判度支改戸部侍郎宪宗方伐蔡急于用度镈裒防严亟以办济师帝悦进兼御史大夫蔡平之明年遂同中书门下平章事犹领度支裴度极论镈奸邪苛刻不可任用不纳鏄乃益以巧媚自固建损内外官禀佐国用给事中崔植上还诏书乃止帝斥内帑所余诏度支评直鏄贵售之以给边兵故缯陈防触手辄壊士怨怒聚焚之裴度以其事闻鏄指所着鞾曰此内库所出牢韧可服彼言不可用诈也帝信之鏄衔度乃与李逢吉令狐楚合挤之出度太原又以崔羣有天下重望劲正敢言后议帝号鏄乃谮羣抑损徽称帝怒逐羣湖南鏄罢度支进门下侍郎平章事尝与金吾将军李道古共荐方士桞泌浮屠大通为长年药帝惑之穆宗在东宫闻其奸妄始聴政集羣臣于月华门贬鏄崖州司戸叅军死鏄弟镛字龢卿第进士镈为相时任河南少尹见权宠太盛每极言之鏄不悦乃求分司为太子右庻子鏄败朝廷贤之授国子祭酒开成初以太子少保卒镛能属文工诗为人寡言正色衣冠甚伟不屑世务所交皆知名士著书数十篇
　　王播字明敭其先太原人父恕为扬州仓曹叅军遂家焉播贞元中与弟炎起皆有名竝擢进士而播举贤良方正异等补盩厔尉以善治狱御史中丞李汶荐为监察御史歴侍御史李实为京兆尹与播遇诸衢故事尹当避道揖实不肯播移文诋之实大怒表播为三原令将折之播受命趋府谢如礼邑中豪彊犯法末尝辄贷嵗终课最实重其才更荐之徳宗将擢以要近防母丧解还除驾部员外郎迁工部郎中知御史杂事刺举不阿有能称歴虢州刺史李巽领盐铁奏以副已擢御史中丞嵗终改京兆尹盗贼弭息宪宗以为能进刑部侍郎领诸道盐铁转运使时讨淮西切于馈饷播引程异自副异尤通万贷盈虚使驰传江淮裒财用以给军兴兵得无乏帝嘉其功超拜礼部尚书稍以赀贿结宦要中外以为言播荐皇甫镈及鏄用事更忌播而以异代使播罢守本官久之检校戸部尚书为剑南西川节度使穆宗立逐鏄播求还长庆初召为刑部尚书复领盐铁进中书侍郎同中书门下平章事时权幸竞进播頼其力至宰相専务将迎居位无所禆益复失河北众望不厌乃以检校尚书右仆射出为淮南节度使仍领使职是时南方旱歉人相食播掊敛不少衰民皆怨之敬宗即位即拜检校司空以王涯代使播失职见王守澄方得君厚以金谢守澄乗间荐之天子有意复用播于是諌议大夫独孤朗等见延英言播倾邪闗通帝左右状帝冲闇不内其言遂复领使天下公议益不与文宗立就进检校司徒太和元年入朝拜左仆射复辅政累封太原郡公居位四年卒年七十二赠太尉谥曰敬起字举之释褐校书郎补蓝田尉李吉甫辟为淮南掌书记以殿中侍御史入兼集贤殿直学士元和末累迁中书舍人数上疏諌穆宗畋游事嵗中考第一拜礼部侍郎李防叛与播俱上疏请诏王智兴讨之卒定其乱赐金紫拜河南尹进吏部侍郎方播以仆射居相避选曹改兵部为集贤殿学士拜陜虢观察使时亳州刺史李繁以擅诛贼抵罪起言繁父有功而二千石不宜偿贼死不报入拜尚书左丞以戸部尚书判度支灵武邠宁多旷土奏为营田以省餽挽歴河中节度使方蝗旱粟价腾踊起下令家得储三十斛斥其余以市否者死神策士怙势不从寘于法繇是廥积咸出民頼以生召授兵部尚书以检校尚书右仆射为山南东道节度使濵汉塘堰聨属吏弗完治起至部先修复与民约为水令遂无凶年李训为宰相起门生也欲引与共政即加银青光禄大夫复以兵部尚书召判戸部训败起素长厚人不以训诿之止罢其判俄加皇太子侍读帝题诗太子笏以赐开成三年入翰林为侍讲学士改太子少师起治生无检所得禄赐为僮婢盗有贫不能自存帝知之诏月益仙韶院钱三十万议者谓与玩臣分给可耻也起頼其入不克让武宗立为章陵卤簿使东都留守召为吏部尚书判太常卿帝患选士不得才特命起典贡举进尚书左仆射封魏郡公凡四举士皆知名者人伏其鉴擢山南西道节度使同中书门下平章事宣宗初检校司空以疾愿代不许卒年八十八赠太尉谥曰文懿炎终太常博士子铎镣自有起子龟式龟字大年性高简博知书无贵胄气武宗雅知之以左拾遗召入谢自陈病不任职诏许终父丧召为右补阙再擢屯田员外郎称疾去崔璵观察宣歙表为副龟乐宛陵山水故从之入为祠部郎中史馆修撰咸通中知制诰铎为相改太常少卿同州刺史牙将白约素暴横尝哗言月禀薄以动士心为乱龟捕杀之人皆震栗徙浙东观察使初式临州有恵政人闻其至欢迎之卒赠工部尚书子荛力学有文辞以铎当国不贡进士终右司员外郎
　　式以防为太子正字擢贤良方正科累迁殿中侍御史少节俭巧于宦因郑注以交王守澄中丞归融劾之出为江陵少尹大中中为晋州刺史防河曲大歉民流徙它州不纳独式劳防之活数千人时特峨胡亦饥将入宼汾浍间式严备不敢道境以善最称徙安南都防政有威恵占城真腊慕义悉入献亦还所掠王民宁国剧贼仇甫【按通鉴作裘甫】乱明越观察使郑祗徳不能讨宰相选式往代讨平之加检校右散骑常侍咸通三年徐州银刀军乱以式检校工部尚书徙武宁节度使诏许滑兵自随视事三日悉以计诛乱兵防诏降武宁为团练罢归终左金吾大军
　　杜元颖如晦五世孙贞元末及进士第又擢宏词数从使府辟署稍以右补阙为翰林学士敏文辞宪宗特所赏叹吴元济平论书诏勤迁司勲员外郎知制诏穆宗以元颖多识朝章尤被宠拜中书舎人戸部侍郎为学士承防以本官同中书门下平章事建安县男自帝即位不阅嵗至宰相搢绅骇异甫再朞出为剑南西川节度使同平章事敬宗骄僻元颖每欲中帝意以固幸乃巧索珍异献之百工造作无程敛取苛重至削军食以助裒畜又给与不时戎人寒饥乃仰足蛮徼于是人人咨苦反为蛮内觇戎备不修太和三年南诏乗虚袭戎巂等州诸屯闻贼至辄溃戍者为向遂入成都已傅城元颖尚不知乃率左右婴牙城以守贼大掠焚郛郭残之留数日去蜀之寳货工巧子女尽矣初元颖计迫将挺身走防救至乃止由是贬邵州刺史议者不厌斥为循州司马死于贬所年六十四将终表丐赠官乞归葬诏赠湖州刺史元颖与李徳裕善防昌初徳裕当国因赦令复其官弟元绛终太子賔客元绛子审权自有传








　　钦定续通志卷二百六十二
　　钦定四库全书
　　钦定续通志卷二百六十三
　　列传
　　唐【六十三】
　　韦执谊　　　王叔文　　　王伾
　　陆质　　　　刘禹锡　　　柳宗元
　　程异
　　韦执谊京兆旧族也防有才及进士第对策异等授右拾遗年逾冠入翰林为学士便敏侧媚得幸于徳宗使豫诗歌属和被诏称防与裴延龄韦渠牟等宠任相埒出入备顾问帝诞日皇太子献画浮屠象帝使执谊赞之太子赐以帛诏执谊到东宫谢太子乃曰君知王叔文乎美才也执谊繇是与叔文善以母丧解终丧为吏部郎中数召至禁中顺宗立以疾不亲政叔文用事乃擢执谊为尚书左丞【按宰相表作右丞】同中书门下平章事叔文与王伾居中窃命欲执谊据以奉行执谊外廹公议欲示天下非党与者乃时时异论相可否而宻谢叔文曰不敢负约欲共济国家事尔叔文数为所梗遂诟怒反成仇怨及宪宗受内禅贬执谊为崖州司戸参军死王叔文越州山隂人以棋待诏颇读书班班言治道徳宗诏直东宫太子引以侍读因论政及宫市之弊太子曰寡人见上将极言之坐皆趣赞叔文独嘿然既罢太子曰向君无言何哉叔文曰太子之事上非视膳问安无与也且陛下在位乆有如小人离间谓殿下收厌羣情则安解乎太子谢曰非先生不闻此言繇是重之宫中事咸与参订叔文浅中浮表士之欲速进者率谐附之若韦执谊陆质吕温李景俭韩曅韩泰陈谏柳宗元刘禹锡为死友而凌凖程异又因其党进出入诡秘外莫得其端彊藩剧帅或隂相赂遗以自结顺宗立不能听政深居施幄坐以牛昭容宦人李忠言侍侧羣臣奏事从帷中可其奏王伾宻语诸黄门陛下素厚叔文即繇苏州司功参军拜起居郎翰林学士大抵叔文因伾伾因忠言忠言因昭容更相依仗伾主传受叔文主裁可乃授之中书执谊作诏文施行质泰谏凖仝宗元禹锡等倡誉之以为伊周管葛复出然谓天下无人叔文每言钱谷者国大本操其柄可因以市士乃白用杜佑领度支盐铁使己副之实専其政不淹时迁户部侍郎宦人俱文珍忌其权罢叔文学士诏出骇怅日引其党谋取神策兵制天下之命乃以宿将范希朝为西北诸镇行营兵马使泰为司马副之于是诸将移书中尉告且去宦人始悟夺其权大怒曰吾属必死其手乃谕诸镇慎毋以兵属人希朝泰到奉天诸将不至乃还母死匿丧逾日始发执谊知其将败益不用其语乃谋起复斩执谊与不附己者闻者恟惧广陵王为太子羣臣皆喜独叔文有忧色诵杜甫诸葛祠诗以自况歔欷泣下太子已监国贬渝州司户参军明年诛死
　　王伾杭州人始以书待诏翰林入太子宫侍书顺宗立迁左散骑常侍待诏通天下赇谢为巨匵裁窍以受珍使不可出则寝其上叔文既居丧伾日请中人及杜佑起叔文为宰相且总北军不许又请以威逺军使同中书门下平章事复不可乃一日三表皆不报忧悸行且卧至夕大呼曰吾疾作舆归第贬开州司马死其所支党皆逐惟陆质以前死免韩曅者滉族子有俊才以司封郎中贬饶州司马终永州刺史陈谏警敏尝览染署岁簿悉能言其尺寸所治一阅籍终身不忘自河中少尹贬台州司马终循州刺史凌凖字宗一有史学自翰林学士贬连州司马死于贬韩泰字安平有筹画伾叔文所倚重能决大事以户部郎中神策行营节度司马贬防州司马终湖州刺史
　　陆质字伯冲七代祖澄仕梁为名儒世居呉明春秋师事赵匡匡师啖助质尽传二家学陈少游镇淮南表在幕府荐之朝授左拾遗累迁左司郎中歴信台二州刺史质素善韦执谊方执谊附叔文窃威柄用其力召为给事中宪宗为太子诏侍读质本名淳避太子名故改时执谊惧太子怒已専故以质侍东宫隂伺意解释左右之质伺间有所言太子辄怒曰陛下命先生为寡人讲学何可及它质惶惧出执谊未败时质病甚太子已即位为临问加礼卒
　　刘禹锡字梦得自言系出中山世为儒擢进士第登博学宏辞科工文章淮南杜佑表管书记入为监察御史素善韦执谊时王叔文得幸太子禹锡以名重一时与之交叔文毎称有宰相器太子即位朝廷大议秘策多出叔文引禹锡及柳宗元与议禁中所言必从擢屯田员外郎判度支盐铁案颇冯借其势多中伤端士宪宗立叔文等败禹锡贬连州刺史未至斥朗州司马乆之召还宰相欲任南省郎而禹锡作都观诗语讥忿当路者不喜出为播州刺史诏下御史中丞裴度为言播极逺猿狖所宅禹锡母八十余不能往当与其子死诀恐伤陛下孝治请稍内迁帝曰为人子者宜慎事不贻亲忧今禹锡所坐更合重于他人度无以对帝改容曰朕所言责人子事终不欲伤其亲乃易连州又徙防州刺史由和州刺史入为主客郎中复作游都诗以诋权近闻者益薄其行俄分司东都宰相裴度兼集贤殿大学士雅知禹锡荐为礼部郎中集贤直学士度罢出为苏州刺史以政最赐金紫服【谨案通鉴辑览】
　　【御批宗元党附叔文自取戮辱韩愈作志以为不自爱惜语渉周旋若禹锡既以失身获谴而还朝尚罔知惩艾肆言讥忿其罪当不止与栁同科乃集贤金紫滥赏屡叨守正如裴度汲汲荐剡又何为者韩志惜宗元不得有力推挽应即指是而盖均为文人气类陋习所中非正道也】徙汝同二州迁太子賔客复分司禹锡恃才而废心不能无怨望年益晏偃蹇寡所合乃以文章自适素善诗晩节尤精与白居易酬复颇多居易以诗自名者尝推为诗豪又言其诗在处应有神物防持会昌时加检校礼部尚书卒年七十二赠户部尚书
　　柳宗元字子厚其先盖河东人从曾祖奭为中书令得罪武后死髙宗时父镇天寳末遇乱奉母隐王屋山常间行求养后徙于呉肃宗平贼镇上书言事擢左卫率
　　府兵曹参军佐郭子仪朔方府三迁殿中侍御史以事触窦参贬防州司马还终侍御史宗元少精敏絶伦为文章卓伟精致一时辈行推仰第进士博学宏辞科授校书郎调蓝田尉贞元十九年为监察御史里行善王叔文韦执谊二人者竒其才及得政引内禁近与计事擢礼部员外郎欲大进用俄而叔文败贬邵州刺史不半道贬永州司马既窜斥地又荒疠因自放山泽间其堙厄感郁一寓诸文元和十年徙柳州刺史时刘禹锡得播州宗元曰播非人所居而禹锡亲在堂吾不忍其穷无辞以白其大人如母子异方便为永诀即具奏欲以柳州授禹锡而自往播防大臣亦为禹锡请因改连州柳人以男女质钱过期不赎子本均则没为奴婢宗元设方计悉赎归之尤贫者令书佣视直足相当还其质已没者出己钱助赎南方为进士者走数千里从宗元游经指授者为文辞皆有法世号柳柳州十四年卒年四十七宗元少时嗜进既坐废遂不振然其才实髙名盖一时韩愈评其文曰雄深雅健似司马子长崔蔡不足多也既没柳人懐之托言降于州之堂人有慢者辄死庙于罗池愈因碑以实之云
　　程异字师举京兆长安人居乡以孝称第明经释褐泰陵尉登开元礼科再补郑尉精吏治为叔文所引繇监察御史为盐铁掦子院留后叔文败贬彬州司马李巽领盐铁荐异心计可任请祓濯用之乃授侍御史复为掦子留后稍迁淮南等道两税使异起退废能厉已竭节悉矫革征利旧弊入迁累卫尉卿盐铁转运副使方讨蔡异使江表以调征赋因行谕诸帅府以羡赢贡故异所至不剥下不加敛经用以饶遂兼御史大夫为盐铁使元和十三年以工部侍郎同中书门下平章事犹领盐铁异以钱谷奋而至宰相自以非人望乆不敢当印秉笔明年西北军政不治议置巡边使宪宗问孰可者乃自请行会卒赠尚书左仆射谥曰防身殁官第无留赀世重其亷云
  </div>
  <div class="pagination">
   <a href="钦定续通志_page173.html">
    上一页
   </a>
   <span>
    ...
   </span>
   <a href="钦定续通志_page169.html">
    169
   </a>
   <a href="钦定续通志_page170.html">
    170
   </a>
   <a href="钦定续通志_page171.html">
    171
   </a>
   <a href="钦定续通志_page172.html">
    172
   </a>
   <a href="钦定续通志_page173.html">
    173
   </a>
   <span class="current-page">
    174
   </span>
   <a href="钦定续通志_page175.html">
    175
   </a>
   <a href="钦定续通志_page176.html">
    176
   </a>
   <a href="钦定续通志_page177.html">
    177
   </a>
   <a href="钦定续通志_page178.html">
    178
   </a>
   <a href="钦定续通志_page179.html">
    179
   </a>
   <span>
    ...
   </span>
   <a href="钦定续通志_page175.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
