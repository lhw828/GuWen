<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 86 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 86 页/共 505 页</h1>
    <div class="content">○以四川续捐津贴。永广叙永、＜??闲＞、汉、邛、广安、德阳、大竹、岳池、蓬溪、乐山、宜宾、十一应州县学额各一名。　　

○予山东冠县阵亡道员秦聚奎祭葬世职加等。　　

○甲子。谕内阁、前因给事中吴焯、尚书罗惇衍、先后奏参知县许庆瑢等营私纳贿。并游击章昇曜私制炮船。走私漏税各情。叠经谕令晏端书逐款从严查办。嗣据奏称、许庆瑢等恃符狡执。复经降旨将许庆瑢、刘承缘、章昇曜、一并革职。交晏端书审办。兹据奏称、提集人证。逐加研讯。分别核办拟结等语。此案已革广东候补知县许庆瑢、以家人蒙捐。已属有玷官常。服官后复藉势揽权。句通消息。尤属行止猥鄙。著交部照例治罪。已革广西融县知县刘承缘、曾代商人说合。擅递禀词。虽讯无赃私确据。究属不知检束。著交该驻防本旗严行管束。已革游击章昇曜、以皂役冒捐。奉派省河缉捕。胆敢豢匪济私。无恶不作。实堪痛恨。业经晏端书查明交劳崇光就地正法。洵足以慰民情而申法纪。已革道员俞文诏、虽讯无恶劣款迹。惟不慎交游。致滋物议。著晏端书勒令回籍。毋许在粤逗遛。候补同知潘世荣、平日声名平常。乡里不齿。实属不安本分。著交部议处。其请假在籍之编修叶炳华、潘斯濂、经晏端书查明向不干预公事。其充商一节。亦无确据。均著免其置议。　　

○谕议政王军机大臣等、昨因胜保骄恣欺罔。降旨将其革职拏问。解京议罪。并密谕多隆阿将一切应办事宜。详筹妥办。本日据英桂、德兴阿奏、胜保劣迹昭著。访实密奏一摺。览其所奏。如所称胜保虚报勇额。及月提饷银肥己。累万盈千。且扣克盘剥兵丁各等情。情节最为重大。他如捏报胜仗。贿赂荒淫各节。与叠次有人参劾摺件。大致相同。胜保受历朝豢养之恩。当此时事艰难。饷需支绌。宜如何激发天良。撙节核实散放。以励军心。乃竟侵克兵饷。自饱私囊。且子母重权。精于滚折。致饥兵四出抢掠。接仗动辄挫败。负国殃民。欺君罔上。莫此为甚。本日业经派员。将胜保京师内外寓所赀财产业。严密查抄。潼关现有胜保公馆。西安省城。胜保亦必当有寄顿妇女赀财之处。著多隆阿于接旨后。迅即派委妥员。前往各该处严密查抄。所有抄出物件赀财。即著多隆阿传旨赏给胜保部下兵勇。以示泽普大公。俾兵勇咸知感奋。多隆阿接奉此旨。务须密速妥办。于一二日即行办完。不可稍稽时日。仍一面遵照前旨。将胜保各种款迹。并此次英桂等所参各节。商同李宗焘详细访查。据实参奏。多隆阿传旨拏问胜保。如胜保尚敢抗不遵旨。即著多隆阿将其正法军前。以为人臣欺罔不法者戒。英桂等另片奏、胜保所部兵勇。由教捻□□刀又□诚者甚多。参将宋景诗在河南时。曾经反侧。难保不复生变。此外恐亦类是。若遣留不得其法。非骚扰地方。即暗□□刀又□回逆。不可不豫为防范等语。胜保所部。半多降众不驯之辈。前经密谕多隆阿、于驾驭遣留一切办法。务须详细妥筹。不可稍有疏虞。致生枝节。谅多隆阿必能领会此意。妥速办理。英桂原摺片著钞给阅看。前据胜保奏称、催调在汴省募勇之记名总兵黄得魁、带勇迅速赴陕。著多隆阿察访情形。如能得力。即将该勇调赴陕省。如不得力。即咨行汴省遣散。并已谕令张之万、听候该大臣知照办理。穆腾阿之帮办军务。系胜保奏请添派。现在攻剿吃紧之际。著多隆阿察看穆腾阿如不得力。即行奏撤。将此由六百里加紧密谕知之。　　

○又谕、英桂、德兴阿、奏参胜保劣迹昭著。并坐侵饷银等款一摺。胜保跋扈贪纵。种种妄为。尚不止此数款。朝廷早有所闻。前据多隆阿奏称、本日十九日。可抵潼关。特经密谕该将军、传旨将胜保革职拏问。派员迅速押解来京议罪。本日复密谕多隆阿、将英桂等所参胜保各款。严行查办矣。胜保路过晋省时。并著英桂派委妥员。会同多隆阿原派委员。妥押来京。至胜保营中。如宋景诗、刘占考、所部降众。素不安分。前亦密谕多隆阿设法驾驭。恩威并用。英桂等另片所奏、宋景诗降众。宜豫为防范等语。与朝廷前寄多隆阿密谕。适相符合。其晋省防堵事宜。即著英桂、德兴阿、严密布置。随时侦探防范。傥该降众有反侧生变。渡河东扰情形。即著实力剿办。毋稍姑息。将此由六百里谕令知之。　　

○又谕、本日据英桂、德兴阿奏、胜保侵蚀兵饷各节。复派员将胜保京师寓所财产。严密查抄矣。惟闻颍寿一带。胜保另有眷属寄寓。并此外有无家属寄寓之处。著僧格林沁、唐训方、不动声色。确切查明。即将胜保各寄寓财产。全行查抄。迅速具奏。至张漋之妻。是否系为胜保眷属。如访明亦有影射寄顿情事。并著一并查抄。前据僧格林沁奏参胜保收受陈玉城之弟贿赂。赏给翎顶一节。当谕令该大臣将陈玉城之弟二人。查明系属何名。并著僧格林沁查明迅速具奏。惟胜保与苗练声气相通。如事有相涉之处。亦须斟酌妥办。将此由六百里加紧各谕令知之。　　

○又谕、胜保大营需用军械等项。谅必随时派员采办。即如近日胜保委员前赴天津购买洋枪。经总理各国事务衙门咨令查明解往。此项如未起解。即著崇厚备文饬令解往多隆阿军营。其胜保奏调京营火器火药等件。并此外各该省。如有胜保军营委员前赴采办之件。并各省拨解协饷。著文煜、谭廷襄、张之万、于该委员过境时。饬令将采办运解各件。改解多隆阿军营应用。并饬各该委员认真购办。不得因陕营统帅。正值前后接替之时。意存侵渔含混。致干罪戾。前据胜保奏称、催调在汴省募勇之记名总兵黄得魁、带勇迅速赴陕。现经谕令多隆阿察访该勇情形。并著张之万将此项勇丁。暂行截留。听候多隆阿知照办理。将此由六百里各谕令知之。　　

○又谕、英桂奏、晋省防费难筹。拟请续劝捐输一摺。所筹尚属周妥。惟是晋省毗连秦豫。山河口岸。节节设防。需费浩繁。迩年劝办。已非一次。该省虽素称殷富。而今昔情形迥别。续办捐输。恐非易易。兹因饷项难筹。借资民力。原属国家不得已之举。著该抚转饬各府州县。遴选公正绅耆。按照历次办理章程。酌量妥办。务使上有裨于国计。下无朘乎民生。中饱之弊。剔除净尽。该抚于筹饷一切。夙臻周妥。此次续行劝导。务须办有成效。尤当鉴他省流弊。济今日要需。方为尽善。将此由六百里谕令知之。　　

○又谕、晏端书奏、查明广东厘金积弊。分别拟结一摺。已降旨将已革知县许庆瑢等、分别照拟办理矣。该革员等平日藉势揽权。豢匪漏私。实为厘局之蠹。现经晏端书查讯明确。并将章昇曜即行正法。实足以除积蠹而洩众忿。其充商报效。既经停止。从前承充各行。自可无庸再行追究。若必按名纷纷提集。必至株连扰累。商民转滋疑惧。不独厘局有碍。亦恐别滋事端。晏端书所奏各情。尚不为无见。现在该省厘局。改办抽厘。行之数月。尚无纠众抗抽毁卡酿命情事。商民均属相安。各厂书巡。亦经斥革。改用司事。办理尚有头绪。即著晏端书督饬委员、及公正绅董等认真厘剔。一洗从前锢习。务使厘金日有起色。滴滴归公。劣员蠹胥。无从中饱。取民而不病民。方为妥善。其饬查劳崇光覆陈各件。并著会同昆寿迅即拟结。毋致迁延纷纠。致令枝节丛生。转滋扰累。将此由五百里谕令知之。　　

○乙丑。谕内阁、前因陕西军情吃紧。特命胜保为钦差大臣。督办陕西军务。方期丕振军威。迅速厎定。乃胜保自督军入陕以后。节经光禄寺卿潘祖荫、奏参胜保在陕省冒饷纳贿。纵兵殃民。顺天府府丞卞宝第、御史丁绍周、华祝三、先后奏参胜保拥兵纵寇。声名恶劣。谕令僧格林沁查明覆奏。复据严树森叠次奏参胜保欺罔贻误各摺片。并钞录陕省亲友绅耆历叙情形各信函呈览。多隆阿奏称、接据陕省绅士耆民等信函公禀各件。沥诉胜保讳饰贪冒妄为情形呈览。续经僧格林沁将胜保被参各款。查覆具奏。并据英桂、德兴阿、奏参该大臣克扣军饷等情各款。胜保前在皖豫督兵时。节经严树森、袁甲三等、叠次奏劾其荒淫贪纵。朝廷以军务方殷。人才难得。暂缓查办。且擢任统帅。令其督兵剿贼。宜如何感激奋勉。力图报称。乃竟任性骄纵。于督办北路及皖豫军务时。供帐华侈。粮台设立杂支局。糜费浮于正项。收受劣员金安清贿赂。代为奏请奖励。丁忧回京时。令金安清沿途代索奠仪。又令劣员汪曜奎揽捐分肥。侵吞隐匿。军营保举各员。俱令拜认门生。馈送贽敬。并挈带姬妾赴皖。到处携妓随营。令知县李连芳代为招往。委员秦姓由扬州买婢送往颍州。汪曜奎、李连芳、均因买送民女。得有保举。复任听委员滥卖功牌。纵令家人丁祥捐纳道员三品衔。委用私人张仙保等、在周家口设局抽厘。不准地方官过问。便于肥己。该处匪徒杀害兵勇。因其馈银。代为消弭。由河南赴陕西时。经过州县。向地方官需索多金。入关以后。滥索过站银两供应。经过华阴地方。被匪阑去军装器械。并讳败为胜。捏报大捷多次。藉以请奖纳贿。及虚冒勇粮。纵兵奸掳。任用劣员戴鸾翔、窦型等。收受奉旨革拏之营员施鹏等馈送。劄给差使。将拏获从逆之马承恩索银释罪。又于营中杂畜优伶。并于西安潼关等处。收留回妇及各处民闲妇女。其尤甚者。认逆首张漋之妻张刘氏为义女。任赴陕营。并收纳逆首陈玉城之妇为妾。陈玉城之弟二人。因馈送银两。擅将伊免死留营。给与翎顶。至兵勇饷需。辄敢按月提银三千两入己。并将不敷分散之各营勇粮。令其那借。折作八成发出。十成扣还。其优伶之冒充亲军者。则按月支放。均无拖欠。以至各营兵勇。枵腹荷戈。叠经挫失。种种胆大妄为。实出情理之外。以上各款。叠据中外臣工胪列参劾。并陕省绅耆士民信函呈词申诉。情形大略相同。是其劣迹昭著。已无疑义。前因胜保在北路剿办各股逆匪。曾著战功。且平素带兵。尚称勇往。此次督军抵陕时。特经寄谕该大臣、饬令改过自新。力求湔洗。叠次谆谆训诫。至再至三。冀其立功赎罪。保全勋名。乃竟视若弁髦。毫无畏惧。且骄恣情形。日甚一日。岂可再事姑容。多隆阿业已行抵潼关。著该大臣即行传旨。将胜保撤去钦差大臣关防。革职拏问。即日派委妥员押解来京。交刑部治罪。并派步军统领存诚、总兵崇纶、熙拉布、将该革员京寓赀产查抄。其陕西军营侵吞饷项。及寄顿各处赀财。即著多隆阿严密查抄。并著直隶河南山东安徽各督抚、查明该革员有无寄顿赀财。一并查抄。该革员跋扈贪污。欺罔无忌。实属辜恩负职。罪由自取。若不严行惩办。何以肃军律而振化纲。多隆阿既授为钦差大臣。所有胜保统率各营兵勇。亦著并归多隆阿节制调遣。除金安清业因另案革职查办外。其汪曜奎、李连芳、委员秦姓、并胜保家人丁祥、均著多隆阿查明如尚随营。即著一并提讯究办。并著安徽江苏各巡抚一体查拏。送至多隆阿军营。归案审办。其周家口设局抽厘之张仙保、及说事人李兴泰、李耀邦、并送银之何天佑、李应章、均著张之万分别查拏审办。戴鸾翔、窦型、施鹏、马承恩、现均在陕。著多隆阿即行提营。归案讯办。定拟具奏。至胜保所部兵勇。因其侵克军饷。以至困苦饥寒。朝廷深加廑念。并著多隆阿将查抄胜保留陕赀财。分给胜保所部欠扣银粮兵勇。以示优加体恤。泽普大公至意。其所部将士。如有能随同多隆阿奋勇剿贼。恪守军律。卓著战功者。仍著该将军一体秉公保奏。毋稍歧视。朝廷亦必立予奖叙。不靳恩施也。　　

○谕议政王军机大臣等、胜保所部京营及东省马队各兵。为数不少。特因胜保漫无纪律。纳贿行私。不恤士卒。致令各营解体。多隆阿接统该营后。务须申明纪律。勤加体恤。俾知感奋。自可剿贼立功。至王佐臣等所部勇丁。及宋景诗、刘占考、所部降众。尤为桀骜不驯。该营将士。闻胜保获罪。难免各怀惊疑。惟罪止统帅一人。其劣迹昭著之营员。应行查办者。亦不过数员。此外均无所问。概免株连。著多隆阿晓谕各营。加意拊循。并将拏问胜保明发谕旨宣示。以安军心。各营勇队。及□□刀又□诚降众中。非无可用之材。多隆阿亦宜勤加＜??闲＞练。分别遣留。不必概予裁撤。以免纷出滋事。胜保所部兵勇实数。著多隆阿确切查明具奏。以杜浮冒。其被参随营劣员。除汪曜奎等、业经明降谕旨。查拏归案审办外。尚有胜保倚通匪回弁马兆麒金回回为心腹。用偾事勒休之提督孔广顺为翼长。收受通贼回弁马振麟金盆美女。劄给差使。并将地方官拏获从逆之回教荫生马承恩索银释罪。又有鲜姓将官。率领回众千人。由禁沟入关。称有馈送大帅银五万两。欲入厅城存库。并有由怀庆带至陕省之陈阿浑。现遣其赴同朝贼巢讲和各情事。均著多隆阿严密查办。胜保家人丁祥现在军营。王天保前在河南。戕害同官。逃赴胜保军营。前经叠次寄谕。饬令解交河南。归案审办。胜保至今抗不遵奉。阎丕敏系奉旨正法之犯。胜保亦屡次奏为开脱。其有无受贿庇护情事。并著多隆阿将丁祥等一并提取严行审讯。定拟具奏。毋稍徇隐。本日明发谕旨二道。均著钞给阅看。将此由六百里加紧谕令知之。　　

○又谕、前因中外臣工。先后列款纠参胜保。已降旨将胜保革职拏问。并授多隆阿为钦差大臣。督办陕西军务矣。惟胜保所统兵勇。人数众多。有留防潼关及仍驻省城者。恐一闻更易主将之信。人心不无疑惧。著熙麟、瑛棨、宣示朝廷意旨。使知罪有攸归。罚无旁及。该将弁兵勇等如果奋勇打仗。无论何人统带。亦不能少掩其功。降众如刘占考、宋景诗等部勇。尤宜加意拊循。暗为钤束。务使众志相安。乐为我用。其有心怀疑贰。则是自取灭亡。即与多隆阿、雷正绾、穆腾阿、商酌办理。潼关地方紧要。熙麟著暂行留防。以资坐镇。昨有人奏、胜保驻军西安时。曾有少妇寻至。自称胜保义女求见。是日晚胜保即将此妇唤入公馆。逆首陈玉城之妻在安徽时。亦为胜保收纳。尚有不知来历妇女二人。均随至潼关。是西安潼关两处。胜保尚有寄顿眷属赀财之处。著熙麟、瑛棨、迅派妥员。分往各该处。将胜保财产严密查抄。瑛棨于陕回滋事以来。一筹莫展。厥咎甚重。此时胜保、多隆阿、新旧交替之际。于弹压安抚一切事宜。更属责无旁贷。西安为根本重地。防范未可稍松。马德昭能得兵民之心。该抚务即会同该提督妥为宣示谕旨。安定兵民之心。是为至要。将此由六百里各密谕知之。　　

○又谕、御史刘庆奏、请饬办团练。及请饬顺天直隶俟试行有效。奏明再行推广邻近各省。一体遵办各摺片。并将伊祖刘衡所著团练章程。开单呈览。据称直隶骑马贼匪。肆行无忌。皆由地方官不能力行保甲。使奸宄无所藏身。又不能举行团练。使盗贼知所畏惧。今保甲章程。既经顺天府府尹林寿图奏请施行。所有团练壮丁章程。请饬兼行办理等语。保甲与团练。均为弭盗良法。惟地方官奉行不力。视为具文。以致流弊滋多。以卫民之方。而转为扰民之举。其保甲事宜。业经谕令万青藜等次第兴办。著文煜饬属一律认真办理。至该御史所呈团练壮丁章程。著万青藜、林寿图、文煜、督饬地方官妥为筹办。其中如有窒碍难行之处。仍当量为变通。以期斟酌尽善。有利无弊。该省大路一带。均有窝铺。例设更夫巡役。均著一律修葺。应如何改令壮丁每日昼夜传鼓支更之处。并著万青藜、林寿图、文煜、妥筹办理。俟试行有效。即行迅速奏明。庶于邻近各省。即可一律推广兴办。原摺片及刘衡团练章程。均著钞给阅看。将此各谕令知之。　　

○命荆州将军多隆阿为钦差大臣。督办陕西军务。　　

○调镶蓝旗护军统领托云为正蓝旗护军统领。以镶红旗汉军副都统载崇为镶蓝旗护军统领。正蓝旗满洲副都统载鷟署镶红旗护军统领。　　

○调正红旗蒙古副都统崇纶为镶黄旗满洲副都统。以刑部右侍郎阿克敦布兼正红旗蒙古副都统。　　

○丙寅。谕内阁、前因玉明等奏、盛京礼部侍郎双福家人郎顺。有勒索商税情事。当经先后降旨。将双福撤去牛马税监督之任。勒令迅将郎顺交出。并将双福先行交部议处。兹据吏部照约束不严例。议以降一级调用。可否抵销请旨等语。双福于家人舞弊。毫无觉察。著降一级调用。不准抵销。其家人郎顺。仍著玉明勒令双福赶紧交出。归案讯办。毋任延宕。　　

○又谕、向来发回各处奏报。及寄各省谕旨。均由军机处交兵部加封发递。原以事属机要。不可不倍加严密。近闻各处驿站。竟有设法私拆钉封。潜行阅看者。窥探秘密。漏洩军情。可恶已极。本日据熙麟奏称、接奉批谕。拆封时虽封套包裹依然。而原钉纸捻。业已断折。显有前项情弊。请严行查办等语。著兵部逐站挨查。接递熙麟此次发回摺报。系属何站作弊。擅行拆阅。立即从严参办。至此等弊端。外省相沿。恐尚不止一处。应如何严密防范之处。并著兵部妥议章程。责成各该督抚设法稽察。如有拆损痕迹。下站不准接收。即知系何站之弊。即由各该督抚查明。从重惩办。以振颓风而除积弊。寻议、嗣后驿站接递文报。于两站交替之际。必令验明钉封完整。出具印收。如有拆动痕迹。立将上站弁夫扣留。由该管官取具亲供。详请奏咨照例严办。从之。　　

○谕议政王军机大臣等、昨因胜保督办陕省军务。骄恣欺罔。贪劣昭著。明降谕旨。将胜保革职拏问。并谕文煜等将该革员寄顿赀财。严密查抄。及在营著名劣员。交多隆阿提讯矣。惟胜保营内劣员甚多。或有回至河南等省者。必得拏解多隆阿军营审办。方足以申军律而惩贪劣。其在陕各员。已谕令该大臣就近提讯。所有河南已革游击王天保因杀死同官。经严树森奏参。查拏审办。而胜保抗不交出。现在是否在豫。并周家口设局抽厘之署归德府知府张仙保、及说事人李兴泰、李耀邦、并送银之何天佑、李应章、均著张之万解赴陕西。交多隆阿审办。候补道汪曜奎、揽捐舞弊。并两次由江苏购买妇女。馈送胜保。候补知府李连芳、在颍州购买妇女数名。送入胜保营内。并有由扬州买婢女数名。送往颍州之委员秦姓。均系本年胜保在皖豫之事。该员等卑鄙钻营。廉耻尽丧。必须从严惩创。恐有逗遛在苏皖等省者。著李鸿章、唐训方、严密查拏。一并解交陕西。归案审讯。候补道韩泰华、周祖颐二员。有制办军械肥已之事。若敢因胜保拏问。潜入豫境。即著多隆阿咨会张之万严饬回陕。听候查办。已革按察使周士镗、上年降旨革职。逐出军营。何以严树森所奏陕省绅士公信内。仍有周士镗在胜保营内总办营伍之称。并著多隆阿访查。如果周士镗随同胜保入陕。其不遵谕旨。夤缘舞弊。必当重治其罪。此时如回豫省。即著张之万拏解陕省。听候多隆阿审办。傥周士镗自革职后。并未在胜保营内。则既往不咎。著即无庸置议。将此由六百里各谕令知之。寻张之万奏、遵查张仙保未在周家口抽厘。周士镗自被参后。并未赴胜保军营。均请无庸置议。委员秦姓。查无其人。李连芳已解赴多隆阿军营。李兴泰等或系团练首事。或系周家口行户。胜保赴陕时。曾往犒军。并无送银之事。请免解讯。从之。　　

○又谕、毛昶熙奏、督军驰赴汝郡情形。并现存兵勇。均系严加挑选。一律整齐。郑元善奏、督饬汝甯各军。攻克陈逆老巢。并汝正各寨剿抚情形各摺片。陈寨逆匪。负嵎抗拒。经总兵张曜等督军攻克。将寨平毁。惟陈大＜?氵喜＞现尚脱逃。若不迅速掩捕。恐死灰复然。蔓延贻患。著张之万、毛昶熙、严饬该总兵等速将陈寨东南各贼圩。次第埽荡。歼除陈逆。以期净绝根株。前据郑元善等奏、明港寨民武象贤等、诱杀贼目陈玉林。并将余匪摉杀。开门乞降。业已准令自新。何得意存反覆。著张之万就近察看情形。如该寨众首鼠两端。即著督饬各军。尽力剿洗。俾新抚各圩。咸知震慑军威。不敢再萌异志。主事余本初率领马步。先后将张店尹寨张渡口等寨收抚。捻首张＜?氵凤＞林率党袭破杨庄姚寨。并句结王伦等贼股三千余名。攻扑翰东寨。虽经余本初督勇击退。而张＜?氵凤＞林系著名巨捻。岂容日久稽诛。即著张之万等督饬在事员弁。克期殄灭。其正阳莲花寺一带民寨。现俱畏威归顺。毛昶熙复派总兵赵鸿举等督带马队。疾趋而进。攻破杨家围叶家围等处。现在军威已振。著即激励诸军。相机进剿。迅将正境各圩。一律荡平。廓清南圉。郑元善在豫年久。所有该省一切利弊。及近日军务情形。谅必知之甚悉。并著详悉交代张之万接办。毋得稍存意见。毛昶熙存营兵勇。前经谕令亲加裁汰。现据该侍郎奏、随征马步各队。尚有四千八百名之多。当此饷需支绌。继不可稍涉冒滥。仍著随时整饬。汰除老弱。毋稍迁就。前因郑元善奏、攻克贼巢。请将已革知州金朝栋、知县赵宝仁、沈宣昭。开复原官。仍留河南补用。并免缴捐复银两。当经降旨允准。兹据吏部奏、金朝栋三员。均系随时甄别革职之员。情节较重。按照章程。即加倍半。亦难准其捐复。惟查该员等屡著军营劳绩。应声明请旨等语。著张之万将金朝栋、赵宝仁、沈宣昭、攻克二王楼等处贼巢如何出力之处。及平日声名政绩如何。一并确切查明。据实具奏。将此由六百里谕知张之万、毛昶熙、并传谕郑元善知之。　　

○又谕、瑛棨奏、佛坪厅被陷旋复。略阳县城失守。并请留总兵庆瑞等驰援凤翔各等语。佛坪厅城虽已克复。而贼踪东窜。仍向洋县奔逃。郭逆又由两当徽县窜陷略阳。是汉南贼焰复张。必须迅速剿除。方不至蔓延句结。多隆阿督办全陕军务。责无旁贷。即著酌量情形。相机拨兵。会合楚军。迅图扑灭。总兵庆瑞请假赴陕。该员于军务一切。是否谙悉。至副将卢又熊前曾有纵勇扰民冒功放恣情弊。此次由川来陕。是否骆秉章所派。抑系另有别情。瑛棨派令该员等带领兵勇。驰救凤翔。能否得力。著一并查明。据实覆奏。将此由六百里谕令知之。　　

○又谕、托明阿、瑛棨奏、遵保城营防剿出力各员。开单请奖一摺。春闲粤匪窜偪陕西省城。甫经击退。回匪又复肆扰。该城营防守各员。不无微劳足录。是以谕令瑛棨等查明实在出力者。奏请奖叙。不准稍涉冒滥。兹阅开列各清单内。其始终奋勉。堪膺保荐者。非无其人。而随营当差。并未实在出力者。亦复不少。并有业经休致。及因案撤任查办之员。亦一概登诸荐牍。未免太无区别。且人数亦觉过多。著瑛棨会同穆腾阿确查劳绩。酌减人数。另行核奖。仍遵前旨。不准冒滥。以杜幸进而归核实。现在多隆阿督兵入陕剿贼。计日可抵潼关。所部兵勇一万五千之多。人马口粮。亟须豫为筹备。方免停兵待饷之虞。瑛棨责无旁贷。著迅速设法筹款。于多隆阿之军入陕后。源源接济。毋令缺乏。将此由六百里谕令知之。　　

○又谕、熙麟奏、陕西以西同凤三属为膏腴之地。现在富饶村镇。俱被回匪焚掠。潼关以西。大道梗寨。商贩不通。库储业已告匮。协饷屡催不应。兵勇数万。枵腹荷戈。哗溃堪虞。现在多隆阿率马步一万五千。来陕助剿。深虞仓卒之闲。人马口粮。不能筹给。业经函商英桂先划拨一二万两。恳请饬令迅解等语。多隆阿督办陕西军务。业已行抵潼关。必须士饱马腾。方可一鼓作气。迅埽逆氛。前谕英桂解济多隆阿军饷三万两。恐发给一路口粮后。到陕已所余无几。今熙麟因大军将到。饷无所出。恳请于晋省拨解。实属非常紧迫。著英桂于应解本年京饷内。划出银三万两。迅解潼关。交熙麟收纳。以供多隆阿军营到陕之用。断不准稍事延宕。致误要需。其短解京饷。仍著另行筹拨归款。以符原额。将此由六百里谕令知之。　　

○又谕、传谕护陕甘总督恩麟。前据恩麟奏、甘省灵州匪徒狓猖。当经传谕该护督妥为防范。兹据瑛棨奏称、甘省盐茶厅属预望城一股。窜至惠安堡焚杀。该处距陕省定边不远。业经该处副将赵延烺等前往堵御。该匪已回旧巢。旋闻灵州所属之金积堡吴仲堡两处回民。同时倡乱。势甚猖獗。陕省西北沿边一带。处处吃重。请拨兵堵剿等语。现在陕省回匪鸱张。定边县为甘省入陕门户。该处距灵州甚近。尤应防甘回窜越句结。前据该护督奏称、署甯夏镇总兵侯云登颇有胆略。著即饬令该署总兵督率兵勇。迅将金积堡等处回匪。尽力兜剿。以靖逆氛。现在熙麟暂驻潼关。一时未能前赴甘肃。该护督责无旁贷。务当振刷精神。严饬派出员弁兵勇。迅赴各该处力图扑灭。如令甘回偷窜陕境。惟恩麟是问。　　

○以内阁学士崇厚为兵部左侍郎。未到任前。以内阁学士绵宜署理。　　

○以都察院左副都御史志和为盛京礼部侍郎。　　

○以河南南阳府城解围。赏道员何元普、防御丰伸额等花翎。教谕王六典等蓝翎。余加衔升叙开复有差。　　

○以河南汝甯攻克捻逆老巢。赏守备庆禄等花翎。余升叙开复有差。　　

○以陕西佛坪、略阳、各厅县城被贼窜陷。革同知贾荣怀、知县曹毓庆职。仍戴罪效力。　　

○予陕西甎坪西乡及西安各属阵亡通判穆克登布、知县巴彦善、守备穆占魁、县丞张恬、典史鲍德溶、教谕车用锡等、祭葬世职加等。穆克登布、巴彦善、各建专祠。穆占魁等分别附祀。　　

○予故西安副都统保庆祭葬恤荫加等。如军营病故例。　　

○予河南各属阵亡殉难官绅民勇妇女一千六百十一员名口赏恤如例。　　

○丁卯。谕内阁、官文、严树森奏、臬司栗燿因病出缺。请旨＜??闲＞放。另片奏、道员厉云官堪胜臬司。并严树森奏、道员需才。请饬员外郎范泰亨等三员。赴湖北以道员差委各一摺。本日已降旨将厉云官署理湖北按察使矣。刑部员外郎范泰亨、前安徽候补知府李宗羲、刑部候补主事倪文蔚、均著发往湖北。交官文、严树森、差遣委用。朝廷任用贤才。寤寐旁求。惟恐不及。封疆大吏。均有荐贤之责。屡降谕旨。令各该督抚随时保奏。以备＜??闲＞任。而量才器使。如何录用。则黜陟之柄。操之自上。非臣下所能干预。故能纲纪整饬。在诸臣有荐贤之美。而无专擅之名。从前巡抚胡林翼荐举人才。以救时艰。亦止胪列才行。听候朝廷录用。从未有指明某缺。恳请＜??闲＞放者。故进贤甚多。而人心悦服。近来曾国藩、骆秉章、屡奉谕旨。令其荐举贤才。该督等详审谨慎。不敢自专。曾国藩且有泛论人才则可。指明某缺则不可之奏。杜渐防微。深得古大臣寅畏不敢自专之义。乃湖北省自本年以来。遇有该省藩臬总兵。及请旨＜??闲＞放之道府缺出。往往仅保一员。恳请＜??闲＞放。朝廷因其期在得人。悉加优容。俯允所请。第恐各省纷纷效尤。不免有纲纪陵替之弊。官文、严树森、在督抚中俱属亲信之员。如于所属文武员弁。有堪备方面监司等职者。不妨于平时胪列密陈。方合以人事君之义。何得直待有缺。始行保荐。在朝廷虽谅其无他。而于该督抚殊失寅畏之道。嗣后湖北省有才堪录用之员。著官文、严树森、随时会同密陈。不得指明某缺。恳请＜??闲＞放。以符定制。至员外郎范泰亨等三员。虽紧名素著。惟径请越级以道员补用。殊非明试以功之义。著俟到省后著有劳绩。再行具奏。庶各部司员。不至心存希冀。以外闲保举为捷径也。将此通谕知之。　　

○谕议政王军机大臣等、谭廷襄奏、教会各匪。被官军扼截。已由南路回窜一摺。此次匪首刘双印句通教匪。窜至邹县之中山店一带。断我饷道。并围攻官军营盘。经翼长海群等极力冲杀。贼匪始行败退。惟棍幅各匪。尚在邹县之西南游弋。且教匪虽已遁回巢穴。而既与各匪相合。即难保不去而复来。谭廷襄请饬僧格林沁酌拨马队。前因云谷山失利。匪势鸱张。叠经谕令僧格林沁酌量情形。添兵助剿。该大臣素顾大局。断无膜视之理。惟此时棍教各匪。合队横行。淄博莘冠一带。蜂屯蚁聚。未尽埽除。全局几至无可措手。非得该大臣回驻东省。节节埽荡。断难奏廓清之功。现在该大臣督军深入捻巢。声威颇振。即著酌度军情。迅筹捣穴捦渠之策。以例抽调大军。剿办东省各匪。于大局方有裨益。近日蒙亳徐宿逃遁之匪。多有窜入教幅党内者。以致与官军接仗。势极凶悍。捻首李城、亦有装旗纠众欲来山东找寻王广继之说。是该捻等将欲舍其老巢。而以兰费滕峄为窟穴。该处山深谷邃。一经窜入。其剿办之难。更非皖北可比。僧格林沁务当妥筹兼顾。酌拨马队。会合东省官军。实力堵剿。毋令匪踪蔓延。致东省益形糜烂。谭廷襄续调曹登各镇兵二千。现在是否到齐。即著就现有兵力。督饬进剿。毋得一筹莫展。贻误事机。兰山一带。偪近淮徐。前已谕令吴棠派兵会剿。并著酌量情形。迅拨兵勇。前赴兰峄等处。会合兜剿。毋稍迟缓。谭廷襄另片奏、莘冠降众张锡珠等、因遮克敦布勒令呈缴马匹。坚执不从。旋即潜逃。在直东交界滋事等语。降众呈缴马匹。本年二月闲。曾据谭廷襄奏、已令一律交官收纳。尚属出于诚心。此时何以又有勒交马匹坚执不从之奏。可见该抚奏报。全是虚罔粉饰。实堪痛恨。又据文煜前奏、内称该匪有马贼千余。步贼二三千人。啸聚如此之多。而谭廷襄漫无觉察。不知平日所司何事。现在道员秦聚奎阵亡。贼势愈炽。谭廷襄务即督饬常存等带领兵勇。前往剿办。迅图扑灭。稍赎前愆。遮克敦布恪遵前旨。添兵会剿。务绝根株。免蹈上年覆辙。将此由六百里各谕令知之。　　

○又谕、胜保奏、连日剿办王阁村及泾阳等处贼匪情形。历陈伤疾并发。请回京调理各摺片。据称陕省军务吃紧。非病躯所能集事。拟将关防移交多隆阿督率办理等语。多隆阿本日已抵潼关。十四十七等日所寄谕旨。计可先后奉到。即著该大臣驰赴同州。接受关防。以重事权。王阁村为该匪巢穴。该逆现将凤翔之贼调回。抗拒官军。是同州军情。尤为吃重。著多隆阿督率所部。相机进剿。泾阳贼氛尚炽。成禄等是否可恃。仍当统筹兼顾。毋误事机。胜保所统各军。颇多降众。良莠不一。自不能不量加＜??闲＞汰。第操之太蹙。该军士未免觖望。恐纷纷逃散。为患他处。该大臣仍当宽猛相济。设法驾驭。即有遣留。务须斟酌妥善。同州一带。为该匪荟聚之所。回匪凶狡百出。且句合甚广。该大臣督军深入。尤当格外慎重。加意堤防。切不可轻身以先。稍涉疏略。即给使左右之人。亦宜慎加防检。该大臣谋勇素裕。谅必能悉心筹策。计出万全。毋俟朝廷谆谆诰诫也。胜保摺二件。片二件。均著发交多隆阿阅看。将此由六百里谕令知之。　　

○山东巡抚谭廷襄奏、曹州镇总兵保德进剿各匪。实系坠马致伤。惟是役马步东西阻隔。不能会合。究属调度失宜。应请革职。暂行留任。以观后效。并自请议处。从之。　　

○以通政使司通政使钟岱为都察院左副都御史。　　

○以湖北荆宜施道厉云官署按察使。　　

○以安徽克复庐州府城出力。赏副将欧阳春、参将李玉麟、张连德、安畏三、梁复胜、陈开泰、游击李正达、陈连升、佐领乌绷额、都司边朝阳、蒋占魁、防御双全、英山、苏彰阿、依精阿、巴图鲁名号。知州史敬铭、守备舒之顺等花翎。从九品陈懋训等蓝翎。余升叙开复有差。　　

○予陕西王阁村阵亡游击马德麟祭葬世职加等。　　

○予湖北钟祥阵亡骁骑校伯庆阿、赓音布、祭葬世职加等。　　

○戊辰。谕议政王军机大臣等、郑元善奏、汝军攻克吴赵庄等处贼巢。并张之万奏、豫省近日军情。及胜保遣人赴皖。暗挑苗练各一摺。皖亳捻匪。经僧格林沁屡次击败。势难西窜。豫省东路。军情稍松。宛邓发逆。复由淅川败窜郧阳。豫省外患稍靖。正宜及时将南路贼匪。速行殄灭。现在陈大＜?氵喜＞老巢。既经攻克。则附近土匪。正可乘胜剿办。张之万俟省城部署稍定。即著速行出省。前赴汝甯。会同毛昶熙一军。督率张曜、余际昌所部。将该处余匪。尽力埽除。以清积年巨患。并将陈大＜?氵喜＞迅速歼捦。毋任漏网。毛昶熙现已督兵驰抵汝甯。并著会同豫军。合力兜剿。毋稍迁延。其汝阳境内吴赵庄吴同寨各贼巢。业经汝军攻克。并将李寨等处收抚。即著张之万饬令汝甯府知府刘成忠妥为安插。陡沟逆首张＜?氵凤＞林为积年巨匪。不得因其势穷乞哀。遽行议抚。该署抚务当余令李续焘实力进攻。速将张＜?氵凤＞林歼捦。毋贻后患。角子山匪首李合、昨已据郑元善奏报捦获。仍著张之万督饬刘车龙一军。将余匪速行殄灭。至吴正谊等为苗练党与。潜行入关。赴胜保军营。复经胜保令偕都司李德英暗回皖省。藉募勇为名。暗挑苗练四五千人。令于年底赶至关中。情殊可恶。现经张之万派弁追至通许。将李德英截回。即著押赴僧格林沁军营查办。此外有无胜保委员。另从他道行走。已入皖境。及吴正谊是否已入皖境。究往何处。均著张之万一面查明。咨会僧格林沁办理。一面详晰奏闻。现在胜保业已革职拏问。苗练闻信。自不至再赴关中。其从前有无业经起程队伍。及现在有无冒充颍州之勇。改从僻道赴陕省。并著僧格林沁一体查明截止。胜保拏问之信。苗练想已闻知。该练现在作何举动。著僧格林沁随时侦探情形。迅速具奏。将此由六百里各谕令知之。　　

○调盛京礼部侍郎志和为刑部侍郎。以内阁学士清安为盛京礼部侍郎。　　

○以河南汝甯剿办捻匪出力。赏守备王云亭等花翎。生员曾传中以县丞用。并赏蓝翎。余升叙开复有差。　　


大清穆宗继天开运受中居正保大定功圣智诚孝信敏恭宽毅皇帝实录卷之五十　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治元年。壬戌。十一月。己巳。谕内阁、前因御史陈廷经奏请变通营制。以肃军令而一事权。降旨令兵部议奏。兹据奏称连年匪徒肆行骚扰。各省道路。半多阻梗。总督驻扎地方。与巡抚相隔较远。幅员太广。经画难周。如该御史所奏各情。诚所不免。自应量为变通等语。嗣后除专设总督之直隶江南四川甘肃。暨督抚同城之福建广东湖北云南。仍遵旧制。会同提督办理。并有提督省分之提标各营。仍遵旧章。毋庸更议。及军营所出之缺。尽归军营量功升用外。其江苏浙江安徽江西陕西湖南广西贵州等省各镇协。武职升迁调补。著就近暂由巡抚办理。千总以下。径由巡抚咨拔报部。守备以上。有提督省分。仍俟各镇移咨提督查核后。由巡抚会同总督分别题奏。至提督例应节制各镇。仍听总督节制。应亦照旧制外。以上八省各镇协。均自总兵以下。著统令就近兼归巡抚节制。以资整饬。所有校阅营伍。考核将弁。并本省筹办防剿等事。即专责成巡抚经理。设遇紧要军务。准巡抚即时调遣后。再行咨会总督。傥该省有将弁怠玩。营伍废弛。及措置失当之处。总督有统辖之责。仍应据实奏参。其总督兼辖省分。军政考核。著径由巡抚就近注考。确定去留。会同总督提督具题。报部核办。至督抚同城者。仍照旧章办理。　　

○又谕、张之万奏、查办案内。究出带兵将弁。捏禀邀功。请旨革职归案审讯一摺。据称汝州剿办李瞻一案。郑元善系据副将杨飞熊杨长春等禀报。声叙入奏。现经张之万传证讯供。杨飞熊等原禀。多属子虚等语。该副将等系带兵大员。辄敢饰词冒功。实属谬妄。杨飞熊现在省垣。著先行革职。归案审讯。　　

○谕议政王军机大臣等、曾国藩奏、汇报近日各路军情。并撤回蒋凝学诸军。及祁门被陷各摺片。览奏曷胜焦急。前据唐训方奏称、和州含山巢县三城。连被贼陷。当经谕令曾国藩等扼要严防。会筹剿办。兹据曾国藩奏称、贼匪大股。连陷含和巢三城。幸张树声等五营。由南岸冒雪渡江。驻扎无为州。其庐江一县。亦截留上海新募吴长庆四营入城。并截留唐训方新募之何有能等三营。与石清吉兵协守庐郡。并调萧庆衍等军齐集舒城。布置尚属周妥。惟贼众兵单。店埠运漕一带。尚无兵勇扼守。逆踪飘忽殊甚。诚恐著著落后。曾国藩务宜迅速调度。檄饬各军实力堵遏。一面知照唐训方。令将临淮兵勇。分拨店埠等处。以免疏虞。至李世忠本系帮办袁甲三军务。从前袁甲三在临淮时。遇有奏陈皖北军务。关系该提督军营事件者。俱于摺尾会衔具奏。并将摺稿寄谕。钞给该提督知悉。以为驾驭笼络之计。该提督亦尚能奋勉效力。屡著战功。此次该营被困。唐训方、曾国藩、均未据将详细情形陈奏。亦未经该大臣与都兴阿拨兵往援。是视李世忠一军。虽有如无。来往去留。任其自便。势必漫无稽察。恐其势日形捍格。因而生心。著曾国藩、都兴阿、富明阿、仍遵前旨。查明此次李世忠因何败衄。是否不肯出力。抑真系兵单之故。迅速具奏。并查明营盘是否失陷。即由该大臣等迅拨兵勇。前往援应。不得置之不顾。唐训方、李续宜、嗣后相待李世忠。可仍照袁甲三之法。酌中办理。以安其心。常胜军是否已到金陵江面。著李鸿章迅速严催。并著都兴阿等遵奉前旨。督催此军。会同水路各营。速将九洑洲攻拔。以断江路。定远一带。即由唐训方派兵遏截。毋令贼匪北窜。至蒋凝学一军。前经谕令曾国藩等不可撤动。此次曾国藩因军情紧急。已先行撤回。并咨商僧格林沁、拨兵前赴寿州正阳等处接防。惟僧格林沁兵力本非有余。寿州等处城关。若竟空无一兵。即不至为苗练所踞。亦恐他匪乘闲窜入。如僧格林沁不能拨兵。著唐训方酌量派兵。分往驻守。至曾国藩所称。苗练感僧格林沁抚驭给饷之恩。无湘军偪处猜嫌之见。是蒋凝学一军之撤。非但防北渡贼匪。兼可弭苗练构衅。固属一举两得。惟蒋凝学等军既撤之后。恐苗练肆忌惮。其焰复炽。曾国藩、唐训方、仍当会商僧格林沁等妥筹兼顾。此次所称撤兵以后。苗练不至另生枝节。是否确有把握。仍著曾国藩、唐训方、随时侦探情形具奏。并酌度机宜办理。胜保现已革拏治罪。该练首闻信后。有无怀疑畏惧。或诚心归正。绝无反覆之处。均著僧格林沁密察情形覆奏。不可稍行宣露。鄂省东界。紧接皖疆。官文、严树森、务须派兵严扼要隘。加意防堵。如庐郡等处情形。再形吃重。即著速拨劲旅。前往接应。毋得稍分畛域。至甯国泾县旌德贼匪。虽经易开俊等及朱品隆击退。并经唐义训会同左宗棠派援之王文瑞等营。将攻陷绩溪之贼击败。克复县城。而太平黟县复有贼匪窜扰。祁门县城续行失陷。贼踪剽疾异常。势将延及江西。断绝徽郡饷道。关系甚重。著曾国藩督饬皖南各军。实力剿办。务将祁门先行克复。次第肃清徽郡各境。浙省兵力尚厚。著左宗棠添拨兵勇。赴援徽郡。以期力顾大局。饶郡广信一带。沈葆桢宜严密筹防。毋令贼踪窜入。并拨兵进援祁门。以固边境。毋稍大意。至皖北安庆庐郡一带。地广兵单。处处空虚。贼势过重。情形万分紧要。曾国藩现请调江忠义督带所部三千人。驰赴皖北。与江忠浚同驻庐境。该提督现虽在粤境会剿莲塘股匪。惟皖北事势。较之莲塘情形。轻重悬殊。自应先其所急。著曾国藩、毛鸿宾、迅速知会江忠义即日移军前往。并著酌添勇丁一二千名。随后续往。以厚兵力。仍一面将起程日期。飞速奏闻。莲塘股匪。著毛鸿宾另筹兵勇会剿。不许藉词将江忠义奏留。致误大局。正在寄谕闲。据李续宜奏、拟俟百日孝满后。再乞宽假一摺。现在皖北军情。紧急如此。断难俯允所情。李续宜务当体朝廷不得已之苦衷。不必拘定百日。即于葬母后速赴皖北。并著曾国藩严切函催。毋再迁延。本日复据张之万奏、请调金国琛赴豫等语。豫省将材甚少。统兵乏员。著官文、严树森、即饬金国琛赴豫差委。毋稍迟误。经此由六百里加紧各谕令知之。　　
</div>
    <div class="pagination">
<a href="清实录同治朝实录_page85.html">上一页</a><span>...</span><a href="清实录同治朝实录_page81.html">81</a><a href="清实录同治朝实录_page82.html">82</a><a href="清实录同治朝实录_page83.html">83</a><a href="清实录同治朝实录_page84.html">84</a><a href="清实录同治朝实录_page85.html">85</a><span class="current-page">86</span><a href="清实录同治朝实录_page87.html">87</a><a href="清实录同治朝实录_page88.html">88</a><a href="清实录同治朝实录_page89.html">89</a><a href="清实录同治朝实录_page90.html">90</a><a href="清实录同治朝实录_page91.html">91</a><span>...</span><a href="清实录同治朝实录_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
