<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1326 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1326 页/共 1860 页</h1>
    <div class="content">
○又谕、此次征剿金川。将军阿桂、丰昇额、明亮、参赞大臣海兰察、额森特、领队大臣奎林、和隆武、福康安、普尔普等。直抵贼巢。各奏功绩。是以经朕施恩。分别赏给公侯伯子男爵。宝石顶、黄带、双眼花翎。惟参赞大臣富德、舒常、二人。朕并非不施恩泽。富德前曾获咎。经朕宽免。遣赴军营。理宜感激朕恩。力图报效。而身至军营。驻劄绒布寨二载有余。并无寸进。昨虽将庚额特、穆谷、马尔邦等处攻取。一因接奉饬催之旨。再因将军阿桂、丰昇额、明亮等已抵贼巢。乘其离散之际。始有报获。岂可为功。舒常、乃大学士舒赫德之子。经朕加恩补放参赞大臣。同丰昇额、驻劄宜喜一年有余。并未得进。而丰昇额赴凯立叶后。伊统兵身驻宜喜。惟知株守。迨明亮至达尔图后。方始进兵。而屡次将军摺奏。亦未见伊有身先立功之举。军营鼓励将士。筹画机宜。责在将军。至参赞大臣。理宜统兵奋勇前进。为众表率。海兰察、额森特、独非参赞大臣乎。且彼系索伦乌拉齐。尚知奋勉打仗。舒常身系满洲。世受国恩。而反可临阵不前乎。朕每览军营摺奏。于将军等筹办、及参赞大臣、领队大臣、领队侍卫出力之处。无不留心。即如朕躬亲历。岂有遗落之理。富德、舒常、未治其罪。仍同众议叙。是即朕之施恩矣。将此传谕富德、舒常、知之。　　

○又谕、昨据富德奏、自噶喇依投出之革布什咱头人撒木喀尔、经富德遣人传唤。复又逃去。现饬员弁搜捕。并令护军校常明泰、带兵前往克舟九寨。擒拏该番家属等语。撒木喀尔、系促浸头人。既经投出。复又逃去。其为诈降无疑。情殊可恶。必须迅速拏获。勿使漏网。现已派人前往。将伊家属查拏到案。自可严究该犯潜逃踪迹。设法躧缉。勿使久匿稽诛。富德当实力董率。至该犯现今曾否就获。并著富德即行覆奏。将此附军报之便。传谕富德知之。　　

○辛巳。祈谷于上帝。上亲诣行礼。　　

○河东河道总督姚立德奏、河堤南北两岸。向有官兵、民夫、一同防守之例。官兵设有堡房。民夫无屋可居。昼聚夜散。当伏秋大汛、堤工吃紧之际。未能实力巡防。现饬沿河州县、各在本境大堤上、兵丁堡房中间、添建民夫堡房一座。交汛收管。俟水长上堤时。即令其分住。昼夜防守。得旨、好。夫多而房少。恐难容。但较之全无而露处。自佳。又奏、大河两岸。去冬不甚冱寒。现在凌汛亦未报长水。堤工稳固。报闻。　　

○壬午。上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○谕曰、阿桂、著加恩赏用紫缰。　　

○癸未。谕军机大臣等、昨据阿桂等奏、已将噶喇依四面密围。水陆俱断。逆酋逆党。必无从喙走。连日盼望红旗甚切。今复据阿桂等奏、先准索诺木之母阿仓、姑阿青所请。遣喇嘛前往噶喇依。晓谕贼酋兄弟等投出。兹莎罗奔冈达克、来至大营。供称欲见其母。再叫人往唤兄弟们出来。现将冈达克等严密拘留。小心防范等语。所办甚是。阿桂曾否令见其母。或已令相见。其神气词色若何。曾否商量、复差人往唤索诺木等、未据奏明。著传谕阿桂、即速据实具奏。至索诺木势已穷蹙。经其母差人招谕。尚不即时出降。仅令其异母之兄。至营探试。甚为可恶。此必丹巴沃咱尔等、及逃兵张坤忠狡谋。以噶喇依运贮粮食颇多。可供番众糊口。尚思观望支吾。苟延残喘。且冀抵御日久。使官兵糜耗军糈。或希将军等惜费解围。彼复得逞其伎俩。否则令我多费军储。亦可稍释其愤恨。看来贼智必不出此两者。因思阿桂等、业将贼巢严密围攻。所带现兵。已足敷用。且各处后路。俱系将军等一律扫清。即可无烦多兵、分布守卡。此时自应一并量为裁彻。兹据阿桂奏、已将西安兵一千四百余名。荆州兵一千七百余名。交书麟、兴兆、各自分拨带领、先行彻回。办理极为妥协。至其余各省调到之绿营兵。大率守卡者多。亦当择其中不能攻战、仅堪分守者。酌量陆续减出。即以所节之粮。供我存兵之用。更觉充裕。设或略需时日。亦不致遂贼众之愿。于蒇功全局。尤为有益。阿桂等、当即妥酌而行。又阿桂奏、现在铸成大炮一位。三四日内、又可铸成两三位。自应上紧轰摧。使其无坚可恃。即或参用招诱之法。亦不宜稍懈攻打。庶贼众惊惶窘迫。利害相权。或可冀其乞降免死。此乃一定之理。昨曾降旨谕之。想阿桂亦能见及此也。至就此时大局而论。扫穴实非所难。惟擒捕凶渠。最关紧要。必须概行执缚献俘。方为全美。设或逆酋等、果致情急自戕。究不能谓之尽善。古人攻城。原有故留一隙。俟其逃而邀擒之法。昔我太祖高皇帝、尝论此以谕当时诸将。实千古至当不易之成规。昨秋曾谕阿桂等、敬仿酌办。目下正当其时。应即筹核情形。审察何面可以设伏遮截。即于此一面、量留空罅。使贼窥见。但觉我兵之稍疎。而不知我兵之用计。庶可资留隙邀擒之利。惟前途设伏之兵。必须层层布置严密。选派勇干将领。统率防堵。庶几万无一失。阿桂即当酌量妥办。又据奏、山塔尔萨木坦、在河西藏匿。随派汉土官兵。沿途搜捉。经绰斯甲布土舍绰尔甲木灿、及头人温布、在独松箐林内拏获。经舒常解赴河东。现在严加看守等语。此事甚好。山塔尔萨木坦、系助恶要犯。必须献俘诛磔。今绰尔甲木灿、温布、将伊搜获。甚属可嘉。应即酌加奖赏。以示鼓励。山塔尔萨木坦既如此藏匿。恐其余要犯。类此者多。并逆酋逆党等、亦效尤偷息。俱未可定。著阿桂等、选派将领弁兵。四处躧查。或深密箐林。或幽僻岩洞。逐一搜寻缉捕。勿使潜踪漏网。至促浸喇嘛。好用镇压。今所得舍齐、雍中、两喇嘛寺。皆系喇麻等念经之所。恐有密藏镇压物件。阿桂等即应派细心诚妥之人。于寺内寺外、及附近处所。凡有可疑之处。悉搜查刨挖。毋令存留。又攻得此两寺时、俱有喇嘛投出。此等皆曾为逆酋念经之人。断不可仍留该处。致番众等心存希冀。潜滋事端。况此辈在营。非若壮夫之可以出力随攻。又毋庸藉其招致逆匪。留之亦属无益。应将所有喇嘛、即用槛车拘解进京。并派妥员、沿途严密管押。勿稍疎虞。将此由六百里传谕知之。　　

○军机大臣等议准、办理粮饷浙江布政使郝硕奏称、自上年以来。大兵所向克捷。军营各路。小民已视若荡平。商贾云集。各站缺额里夫。多雇募容夫顶补。计背给与口粮工价。空日不给。查各站额夫。自数百名、及千余名不等。原系军需局指定州县派解。而远处州县。亦有将解费、交各站代雇应役。更有原派实夫到站。病故逃亡。各站随时募补。此等皆与客夫无异。其空日口粮、应扣除。一路如此。南北两路情形略同。并请交督臣富勒浑、文绶、及总办军需大臣等、核实办理。从之。　　

○督理粮饷山西巡抚鄂宝、河南布政使颜希深奏、将军明亮等、现进至巴布朗谷山梁。去阿尔古旧营三百余里。中间须添运站。因督饬站员。速行安设。现在自阿尔古、至独松、业已畅行。其独松至巴布郎谷、山险路长。即于雍中喇嘛寺、安站接运。再查北路军营。既抵巴布朗谷驻劄。地势情形。距西路较近。而距北较远。现搭盖浮桥。以通两路。若将北路军粮。一并改由西路。道既省便。而北路新设台站。亦可量裁。报闻。　　

○甲申。谕曰、多敏、在科布多年久。著明善前往更换。法福里、著赏给副都统职衔。授为乌里雅苏台参赞大臣。办理事务。　　

○乙酉。上奉皇太后幸同乐园。侍早晚膳。至戊戌皆如之。　　

○谕、军机大臣议驳刘秉恬等所奏、各省凯旋绿营兵丁、自成都省城起身以后。应支盐菜银两。请照新例、加赏四钱之处。固因内地经行。非口外可比。第念兵丁等、随营征剿。均系出力之人。兹届凯旋。各回本营。亦当厚加优恤。既系凯旋。由内地行走。著加恩于每月应给盐菜银九钱之外、加给二钱。俾沿途日用。益资宽裕。　　

○又谕、据文绶奏、藩司钱鋆、为办理军需得力之人。请赏戴花翎一事。殊属非是。钱鋆此次办理军需。止可谓之无过。不得谓之有功。且伊惟在省局坐办军需。并未出口经理。与随营及分驻办事、往来勤勚者不同。至办理军务司道中、有因其奋勉出力。赏戴花翎者。俱系朕格外施恩。又岂臣下所得冒昧代为陈请乎。文绶、著传旨申饬。　　

○谕军机大臣等、据富德奏、已将新降之头人番众等、逐一详查。内有势迫始行投出。形迹可疑。及林箐内搜获。心怀观望者。并儹拉头人他克撒噶盖、促浸头人都瓦尔普鲁等家口。陆续歼戮者、不下三百余。其先行携眷投出。并亲往各处招降番众。实心出力。情有可原之家口。分别安插于布拉克底、巴旺、明正等处。俟大功一竣。统听将军指示办理等因一摺。所办甚好。此等投降番众。难以深信。断不宜留于番地。致滋事端。屡经传谕阿桂、将所有头人等、概行解京。其余暂令安插。俟办理善后事宜时。再为酌量妥办。今富德已将南路投番。遵照将军等商办事宜。查办完妥。何以阿桂处、转未办及奏闻。该将军等此时。自以围攻贼巢。筹擒逆酋为重。难于兼顾。然每日岂无片刻稍暇。亦应将此等事宜。随时带办。况降番在营。聚集人多。难保其不乘隙生心。即逆酋等、未尝不思若辈为援助。自宜即速遣散。以善周防。虽阿桂前经奏及。将降番男妇。分别安插于十二土司之地。但陆续投出之头人等尚多。自应视其情罪轻重酌办。除应行献俘之犯。俟擒获逆酋等、一并槛解。其余亦当如富德所办。将各头人、先解成都拘禁。使军营更觉清肃。尤为妥善。著传谕阿桂等、即速照办奏闻。至富德前奏、欲往噶喇依协剿。彼时因该处后路尚未办清。是以谕令富德仍驻马尔邦、经理一切。今富德既将降番之事办竣。即应在噶喇依。会同阿桂等、商同协剿逆酋。毋庸复回马尔邦驻守。至阿桂自攻围噶喇依以来。距元旦发摺之时。已逾旬日。贼众尚敢护死抗拒。实为可恨。昨逆酋虽将莎罗奔冈达克、遣其来投。尚系其异母之兄。不甚爱惜。是以令其先为尝试。自不外乎丹巴沃咱尔等之诡计。看来逆酋等之敢于聚众久拒。必因该处早经运贮粮食。藉以支持。自无由使之即为匮乏。但逆酋番众。同在围中。不能不资水日用。其向西临河一面。已经官兵围截。贼众断不能复向河边运取。其围中即或有井。亦井必足敷饮汲。自系将大河之水。引以供用。因阅阿桂前日所进到地图。其大河之南。有支河一道。经得什科尔之地。贼番自必资藉此水。其水或系大河分流。或自夹巴寨流出、归于河内。未能遥揣。但河口近接官兵喀尔巴浮桥。而自夹巴寨、至莫克巴寨一带。久经官兵攻克。安有营卡。此两处皆官兵力所能及。若可设法截住上游。使番众无可供汲。不过两三日。贼势必将自溃。似属攻围上策。或酌量噶喇依贼寨地势洼下。较河身为低。并可决水以灌贼巢。更为直捷。阿桂应即速妥酌办理。计此旨到营。大功自早已就蒇。原可无藉乎此也。将此由六百里加紧传谕知之。　　

○军机大臣奏、臣等前议覆将军阿桂酌议凯旋事宜摺内。所有郊劳官兵。议令由河南行走。今准阿桂等咨称、从山西柏井驿、至恒山。中间只添获鹿、井陉、两站。若从豫省、则多备二十八站。仍以由晋省为便。应请将直隶、山西、二省经由调拨各事宜。交直隶总督周元理、山西巡抚巴延三、妥协豫备。从之。　　

○提督长清、都统王进泰、副都统旺保禄奏报、臣长清、于十二月二十五日。准将军阿桂照会。遵将贵州兵、及成都满洲兵、带领于二十九日抵美诺。臣王进泰、旺保禄、准将军照会。即将美诺一带无甚关碍营卡。全行彻去。所有各山梁、及桥梁河渡、并通西南两路要隘营卡十四处。遵照将军指示。酌留兵弁防守。其美诺地方、臣王进泰仍驻守。除酌留兵弁外。其余尽数彻出。臣旺保禄、长清、带领于正月初一日起程。由崇德擦尔角、牛厂、功噶前进。一面搜山。一面安设卡汛。以通噶喇依之路。得旨、览。　　

○丙戌。上御奉三无私殿。赐皇子皇孙诸王等宴。　　

○丁亥。上诣安佑宫行礼。　　

○御正大光明殿。赐朝正外潘等宴。召乌珠穆沁和硕亲王朋苏克喇布坦、科尔沁多罗郡王纳旺色布腾、多罗郡王和硕额驸齐默特多尔济、多罗郡王鄂勒哲特穆尔额尔克巴拜、多罗贝勒三音察衮、喀喇沁多罗郡王喇特纳锡第、固山贝子多罗额驸扎拉丰阿、翁牛特多罗郡王布达扎布、敖汉多罗郡王喇什喇布坦、固山贝子固山额驸罗布藏锡喇布、垂济扎勒、辅国公多罗额驸桑济扎勒、土默特多罗贝勒索诺木巴勒珠尔、巴林辅国公和硕额驸德勒克、喀尔喀车臣汗车布登扎布、和硕亲王固伦额驸拉旺多尔济、多罗贝勒衮布多尔济、固山贝子伊达木扎布、阿拉善和硕亲王和硕额驸罗布藏多尔济、杜尔伯特和硕亲王车凌乌巴什、固山贝子博第、奈曼多罗郡王拉旺喇布坦、苏尼特多罗郡王车凌衮布、回部郡王品级多罗贝勒霍集斯、辅国公图尔都、额色尹、和什克、阿噜科尔沁多罗贝勒达克丹等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千


大清高宗法天隆运至诚先觉体元立极敷文奋武孝慈神圣纯皇帝实录卷之一千一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。正月。戊子。上御正大光明殿。赐大学士尚书等宴。　　

○己丑。谕、据官保奏、现在患病。且年逾八旬。步履维艰。请将内阁吏部等事务。俱行开缺等语。官保、宣力有年。尚能诚谨供职。令以老病恳请解任。著准以原官致仕。吏部尚书员缺、著阿桂调补。并协办大学士事务。户部尚书员缺、著丰昇额调补。兵部尚书员缺、著福隆安调补。工部尚书员缺、著绰克托补授。阿桂未到京以前。所有吏部尚书、著阿思哈暂行署理。绰克托现在乌什。其工部尚书、著迈拉逊暂行署理。福隆安在工部年久。诸事谙悉。仍著管理工部事务。　　

○又谕、朕于二月初二日御经筵。所有应行典礼。各该衙门照例豫备。　　

○谕军机大臣曰、阿桂奏、索诺木兄弟、接到阿仓、阿青、冈达克书信。意已游移。复为丹巴沃咱尔所阻。而索诺木彭楚克、甲尔沃杂尔二人。因不能见其母兄。致相痛哭。则其心已动。目下自以尽力速攻为正策。使贼人胆落心惊。可冀早为蒇事。至贼番所以相聚坚拒。不过欲使我久驻劳师。糜耗拏饷。今阿桂等、酌将官兵可彻者、陆续彻回。使贼计徒施无益。所办甚堪嘉尚。自可望指日集勋。惟是攻围略久。恐贼人于我营盘处所。暗挖地道。此事颇有关系。不可不加意严防。再贼人每当穷蹙之时。辄潜赴我营卡滋扰。乃其鬼蜮长技。阿桂等、并当饬诸将士、一体留心防范。不可稍疎。　　

○督理粮饷四川总督富勒浑、浙江布政使郝硕奏、现在大兵三路会合。情形较旧不同。应核定站程。另行安站。臣等即由西里寨行勘。于科斯果木、勒乌围、西里寨、则郎噶克坡底、玛尔古当噶等处。定为五站。安设齐全。其北路牛厂、至独松各站。先行裁彻。所裁官员人夫。即添拨功噶一路。得旨嘉奖。　　

○庚寅。谕曰、吏部堂官。现在办事人少。瑚世泰、著仍回吏部本任。仓场侍郎员缺、著嘉谟补授。其漕运总督员缺紧要。且正当办理漕务之时。即著阿思哈、驰驿前往暂署。候朕另行简放。昨命阿思哈兼署吏部尚书。今阿思哈现在出差。其吏部事务、著永贵暂行署理。户部尚书事务、著英廉署理。内阁满大学士、亦应有坐办之人。阿桂未到京以前。并著英廉、协办大学士事务。所有英廉原兼之户部左侍郎员缺、著福康安转补。其户部右侍郎员缺、著和珅补授。阿思哈左都御史事务、著素尔讷署理。绰克托所遗刑部侍郎员缺、著阿扬阿补授。并著协理步军统领衙门刑名事务。迈拉逊所管事务较多。不必署理礼部。其礼部侍郎事务、著高朴兼署。　　

○又谕曰、正红旗满洲都统员缺、著阿桂补授。阿桂未到京之前。著拉旺多尔济署理。镶白旗蒙古都统事务、著德保署理。正红旗蒙古都统事务、著永瑺署理。　　

○命刑部侍郎王杰、提督浙江学政。　　

○辛卯。谕曰、王杰现出学差。所有刑部侍郎事务、著袁守侗兼署。　　

○谕军机大臣等、阅阿桂等进到所克雍中喇嘛寺图样。形势颇觉可观。此系番地最大庙宇。其材料装饰。有用者多。今剿平番境。设汛安营。此等寺庙。即另招喇嘛居住。亦无须过于华丽。倘概行毁弃。又觉可惜。莫若拆运来京。择地照式建盖。以纪武成盛绩。或木料过大。难于移送。若水路可通。亦可运致。所有铜瓦、及装修华美什件。附便运送来京。以便仿造。将此随军报之便。谕令阿桂等知之。　　

○壬辰。督理粮饷吏部侍郎刘秉恬奏、凯旋官兵经由之路。业于成都府属。派夫前往桃关、拨办站务。并将楸砥一路人夫。每站酌拨。派安草坡、卧龙关等站。但由草坡至美诺、二十余站。向非粮运正道。诸事俱已荒废。应有专员督办。臣请自行留驻桃关。督同上紧赶办。至楸砥一路军粮军火。应行分拨运贮者。现已委员在彼办理。得旨嘉奖。　　

○又奏、路过灌县、正值军需局催运口粮。因思自灌县至草坡六站。远道运供殊难。查汶川近日奉文截留商米、及前存米、共二千石。汶川一站。得米四五百石。已足敷用。自县城至草坡止二站。应将汶川余米、就近挹注。得旨嘉奖。　　

○癸巳。谕曰、广州副都统刘沛德、年班来京陛见。看其人尚堪造就。原欲留京任用。询知伊在广州副都统任内八年。因询以从前将军秦璜、参奏副都统恒泰、浮销买马银两。并恒泰参奏秦璜、寻衅充发家人塔思哈、霸占其妻。令坐八人轿入署。生辰演戏。属员俱往拜贺。并私用存公银两、及放官受贿等事。据称、恒泰办理马匹时。伊适来京。秦璜事曾经风闻。不能确悉。未敢具奏等语。此案伊等互相参奏时。即交李侍尧、德保、审明秦璜所参无据。恒泰旋即病故。恒泰所参各款属实。因将秦璜、于秋审时正法。刘沛德、与恒泰同办马匹事务。何得不知。恒泰事已审虚。尚可无论。秦璜身为将军。发遣家人。霸占其妻。并于生辰演戏。属员往贺。如此举动彰著。阖城无不闻见。刘沛德同驻一城。乃谓知之未确可乎。刘沛德与秦璜、同系汉军。显属瞻徇回护。各省副都统、于公事固当与将军商办。至将军如此卑鄙无耻。有玷官箴。岂可隐匿不奏。各省设立副都统。果何为耶。刘沛德、不胜副都统之任。著革去副都统留京。仍在参领上行走。将此通谕各省副都统知之。　　

○甲午。谕曰、黄检覆奏、查办归化城税务情形一案。不将派往会勘之司员评德、永龄、一并列名。止该司单衔具摺。殊属非是。此案系户部奏请选派司员、前往会同黄检、赴彼查勘。其覆奏摺、自应列司员在前。而黄检随之。即如侍郎等出差。与督抚会查事件。列衔例在督抚之前。若派司员往各省、会同督抚查办案件。奏事列衔、在督抚之下。历来体制如此。昨吴坛派往安徽、会审控案。李质頴与之连衔具摺。即其例也。盖内外官阶。不容稍紊。郎中员外。品级虽小于藩臬。而一经奉差。叙次即当在藩臬之上。且藩司虽系从二品。若降补京秩。仍不过用为郎中。是藩司之与部属。顶戴虽觉悬殊。而内外不容凌越。今黄检具摺。不但不令奉差之司员前列。并且不署其名。竟若评德、永龄、系伊带往随同办事者。有是理乎。黄检、著交部察议。至此案查办情节。仍著该部议奏。　　

○乙未。谕、前据将军阿桂等奏、官兵攻剿金川。将贼境悉行扫荡。仅余噶喇依贼巢。通计不及百分之一。现在水陆围攻。为扫穴擒渠之举。计日可以献俘阙下。原拟俟露布驰闻。举行告功大典。兹复据阿桂奏、连日将噶喇依紧要碉寨。节经克获。并断其水道。兼用大炮轰击。摧其垣壁。歼贼甚多。且索诺木之长兄冈达克、及其母阿仓、姑阿青等、并倡谋助恶之大头人山塔尔萨木坦、达什阿库鲁、雍中旺尔结等数犯。现皆拘获在营。可举献俘之典。至蚁众聚于一窟。苟延残喘。实同釜底游魂。无从他窜。擒捕亦属非难。惟能将逆酋索诺木、逆党丹巴沃咱尔、俱生致解京。自为尽善。即或贼酋等势迫自戕。亦可俘馘同献。是荡平金川。大功业已全定。更无俟驰报红旗。今诹吉于二月初九日启銮。先谒东陵。再谒西陵。申达集勋忱悃。礼成。回至南苑。恭奉皇太后圣驾。由桐柏村登舟。巡幸山东。由德州遵陆掖辇。展谒岱庙。祇迓慈厘。即诣阙里告成瞻礼。仍于济宁、由水程回銮。计当将士凯旋之期。举行郊劳。以彰定武鸿庸。所有应行一切典礼。各该衙门照例敬谨豫备。　　

○谕军机大臣等、日来盼望红旗甚切。今阿桂等奏到、连日攻打噶喇依情形一摺。据称海兰察、率同福康安等、分兵从左手山峰而下。攻得大石卡一座。又将其卫护取水之大石卡一座。亦经攻得。贼人取水更难。其地与贼巢甚近。移炮往轰。贼势当益窘迫等语。攻之自易为力。指日便应扫穴成功。尤为盼望。至所称自勃尔赤亚鲁回来之后。业已置之不理。今贼酋等、又有此时只剩下死的一路。求将军大人施恩怜悯等语。似贼酋近日、又有具禀恳求之事。自当置之不理。但何以未将所差何人。所答何语。详晰奏闻。著阿桂等、即行附便覆奏。又奏、据日来投出番人供称、大炮攻打之处。将三层高厚碉墙穿透。被炮击毙、及因墙塌石压而死者甚多。索诺木等、不敢复住碉楼。已于楼下第三层、墙垣较厚之处。存站躲避。又因寨在石峰之上。不能刨窖。将土石口袋。四面围绕遮护。并称丹巴沃咱尔、及各头人、同张坤忠、俱在其内等语。看贼人如此偷生惜命。谅不能引决自裁。但穷蹙若此。尚欲抵死支拒。苟延残喘。实为可恶。此必张坤忠习知内地情事。代为主谋。以番众多守一日。所费粮食有限。而官兵多攻一日。供饷需数万金。欲使我兵久驻糜耗。尤堪切齿。竟当令土兵等、在卡上喊谕。以尔等群贼相聚死守。不过欲图多延时日。耗我兵粮。此乃逆犯张坤忠之狡计。今我军营粮饷充盈。内地又复源源供馈。而运川备用军需银两。尚盈千万。即稍稽时日。用度仍属宽余。且此次大兵申讨。惟在扫荡贼巢。虽多费亦所不惜。此等愚拙之事。徒劳无益。况以我大炮神威轰击。何攻不克。贼众又安能久延。如此宣谕。俾知我已窥破贼计。其伎俩更无可施。众心自益惶惧。贼寨虽聚有粮石。坐食易于匮乏。不久自当内溃。此亦治病偏方之一法也。又据奏、所有投出男番四十余人。悉行歼戮。即喇嘛班第。亦不稍为宽宥等语。此等贼番。至此时始行投出。其罪实无可赦。自当悉予骈诛。但现在攻围贼巢甚急。蚁众惊惶无惜。因而脱出求生。相率而来者。应复不少。若知将降番即在军营正法。势必裹足不前。虽此时贼即聚守不出。亦无难力攻而得。但攻围严急之时。贼众接踵来投。其势更当立成瓦解。今阿桂等如此办法。恐转为贼多留帮助抗拒之人。未为尽善。阿桂等自因深恨贼众狡恶。故未计及于此。现在官兵声势甚盛。鼠辈到营。更无从窥我虚实。别施奸诡。或将应办之人。押解成都正法。亦属便易。或将此等降番。仍遣归巢。令将贼酋逆党缚献。贼酋等闻之。必不相容。自将若辈寘之死地。更使众番不知我翦除群丑之计。不致阻其来投之路。自更妥协。此旨发到军营。计大功早应告蒇。设或尚未办完。续有投出之番人。将军等当照此旨、酌量妥办。又阅进到攻围噶喇依情形图。官兵四面布围。固属周妥。惟阅舒常营盘。尚在河西营卡之外。似觉稍远。何不移至沿河卡边。用炮夹河轰击。更当得力。又乌尔纳营盘东北之官兵营卡。距贼巢亦远。何不移过河沟。于朱笔圈出处驻劄。使炮轰贼寨。更为切近。其余有应移近者。并著将军等、照此妥酌办理。仍著发交阿桂阅看。此旨著由六百里加紧发往、传谕知之。伫盼红旗旦晚即至。　　

○又谕、前经阿桂等奏、有自促浸投诚之迷输喇嘛一名。已谕令派员解送京师。今据阿桂等奏、自该喇嘛投出后。又有续行投出之噶布珠、雍中朋喇嘛。并在促浸助恶之堪布喇嘛、共三名。于正月初十日、派员自军营、一并起解赴京等语。计程此时将抵成都。著传谕文绶、即添派妥员。并沿途分别管押。小心照料。迅速解送京城备讯。如此旨到时。该喇嘛等已过省城。即著文绶、檄饬该委员、赶紧遄程管解。毋稍稽延。　　

○丙申。谕、朕此次祗谒两陵。回至南苑。恭奉皇太后安舆。巡幸山东。已降旨于二月初九日启銮。著显亲王、裕亲王、大学士舒赫德、协办大学士尚书英廉、留京办事。其月选之文员内、通判州县等官。武员内、八旗护军校、骁骑校、及外省送到之补放水手官、骁骑校、并年满千总等官弁。俱著王大臣照例验放。至外省督抚提镇等奏摺。俱照上次巡幸山东之例。著赍摺人前赴行在奏递。该部通行传谕知之。　　

○又谕曰、阿哥等赴南苑、恭送皇太后启銮后。即住彼处行围一月。再行进京。著派积福、瑚什、在阿哥处照料。　　

○谕军机大臣等、据敦福奏、上年江省间有被灾之处。恐致青黄不接时。灾地民人有食贵之虞。楚省现有常平溢额、及停运豫省正耗谷、共二十万一千石。请尽数碾米。运赴江南。听候分拨平粜。以裕民食等语。适高晋陛见在京。尚未起程回任。当经传问。据称上年江省偶被旱灾。节经蠲赈频施。穷黎已各得所。现又奉旨加赈。所有本省仓谷。尽足敷用。且川省米粮。业已弛禁。商贩又源源而至。无需邻省接济等语。江省民食。现既不虞匮乏。且川米源源而下。更无藉接济。此项谷石。自可毋庸碾运。致糜运费。著传谕敦福知之。　　

○又谕、闻直隶地方所种春麦。比山东较少。因去年麦收歉薄。贫民购买麦种稍难所致。北省民食。以麦面为重。尤宜妥速筹办。俾资接济。昨岁腊雪普遍。近复春雪优沾。土膏渥润。正可耕耩春麰。著周元理、迅即饬属、劝民及时赶种。尚不为迟。其中如有缺乏麦种之户。速令地方官确切查明。量为借给耔种。俾早得翻犁补种。以冀有收。将此传谕该督、一面迅速办理。一面覆奏。　　

○又谕、前曾传谕阿桂、俟军务全竣后。带领凯旋官兵。于四月中旬。至黄新庄。备行劳还之礼。兹朕诹吉二月初九日启銮。祇谒两陵。恭奉皇太后巡幸山东。告成阙里。由济宁登舟回銮。按程站计之。应于四月二十七日、驻黄新庄。二十八日、举行郊劳大典。二十九日、献俘凯宴。阿桂等扫穴擒渠之后。于一切善后事宜。更可从容办理。行程亦属宽裕。将此遇军报之便、谕令知之。　　

</div>
    <div class="pagination">
<a href="清实录乾隆朝实录_page1325.html">上一页</a><span>...</span><a href="清实录乾隆朝实录_page1321.html">1321</a><a href="清实录乾隆朝实录_page1322.html">1322</a><a href="清实录乾隆朝实录_page1323.html">1323</a><a href="清实录乾隆朝实录_page1324.html">1324</a><a href="清实录乾隆朝实录_page1325.html">1325</a><span class="current-page">1326</span><a href="清实录乾隆朝实录_page1327.html">1327</a><a href="清实录乾隆朝实录_page1328.html">1328</a><a href="清实录乾隆朝实录_page1329.html">1329</a><a href="清实录乾隆朝实录_page1330.html">1330</a><a href="清实录乾隆朝实录_page1331.html">1331</a><span>...</span><a href="清实录乾隆朝实录_page1327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
