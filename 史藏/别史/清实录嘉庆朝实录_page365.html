<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 365 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 365 页/共 523 页</h1>
    <div class="content">○命皇次子旻宁皇三子绵恺仪亲王永璇分诣天神坛、地祇坛、太岁坛、祈雨。庆郡王永璘祭宣仁庙。　　

○癸酉。谕内阁、据步军统领衙门奏、宗室荣赞与护军穆隆阿斗殴、搬毁官厅枪架肆行辱骂一摺。著交宗人府会同刑部审讯定拟具奏。并据宗令绵课等奏、请将该族长等分别议处察议、总族长伦柱等自请议处各一摺。宗室生齿日繁。其中不安本分者。酗酒斗殴。时有其事。在本人自应按律惩治。而该管之族长学长及宗人府王公等。不论事之重轻。纷纷具摺奏请处分。平时不加管束。有事但请处分。徒令群干吏议。反长刁风。于教化毫无实效。著自此次为始。凡宗室人员获有罪愆。该宗令及族长学长等。先无庸奏请交议。俟案经审明。如其人罪在流罪以上者。承审衙门于定拟具奏时。摺内将失于管束各员。按其轻重。分别议处察议具奏请上□日。著为令。　　

○甲戌。以翰林院编修张鉴、为广东乡试正考官。苏绎、为副考官。编修孔传纶、为广西乡试正考官。户部主事吴颐、为副考官。陕西道御史孙汶、为福建乡试正考官。翰林院检讨李德立、为副考官。　　

○以山西雁平道瑞麟、为福建按察使。　　

○乙亥。上幸万寿山。诣广润祠拈香。　　

○谕内阁、衡龄奏、河东道瑺弼丁艰一缺。查有冀宁道讷福、在晋年久、明析盐务、可否施恩调补等语。所奏甚属非是。山西河东道、系请上□日＜闲＞放之缺。该抚奏请在外拣调。已属违例。且冀宁道系该省题缺。该抚请将讷福调补河东道。如蒙允准。则该省出有冀宁道一缺。又可拣员题升。其意显为属员开缺地步。更属取巧。所奏不准行。衡龄仍著交部议处。　　

○丙子。旌表守正捐躯四川巴县民王栋妻郭氏。　　

○丁丑。上诣宣仁庙凝和庙拈香。　　

○还宫。　　

○以祈雨社稷坛。自是日始。斋戒三日。　　

○己卯。遣官祭关帝庙。　　

○以左春坊左赞善瞿昂、为湖南乡试正考官。翰林院检讨叶申万、为副考官。编修廖鸿藻、为四川乡试正考官。内阁中书万启畇、为副考官。　　

○庚辰。上诣社稷坛祈雨。　　

○幸圆明园。　　

○谕内阁、向来恭祀坛庙。甬道上有铺设棕荐之例。朕前经降上□日、令止于降舆处铺方棕荐。余俱无庸铺设。久经一体遵行。本日朕亲诣社稷坛行礼。銮仪卫铺设棕荐。自太和门阶下起。直至西阙门止。经朕查询。和世泰覆奏、系照太常寺来文铺设、并称仿照嘉庆五年旧规办理等语。太常寺所进仪注。载明在金水桥南降舆。銮仪卫应于桥南铺方棕荐。乃于太和门阶下铺设。已属错误。若云仿照五年旧式。则五年在未经奉上□日之前。仍系由乘舆处直铺至坛内。此次由太和门铺至阙门。新上□日不遵。旧例又缺。究竟遵何条例。此事全系銮仪卫办理舛错。与太常寺无涉。著将銮仪卫承办之员、并该堂官、交部分别议处察议。　　

○赈山东东平、东阿、寿张、菏泽、郓城濮、范观城、朝城、茌平、博平、莘、邱、十三州县、本年被旱灾民。并缓徵新旧额赋。及济阳、平原、德、汶上、阳谷、聊城、堂邑、清平、冠、高唐、恩、临清、夏津、武城、馆陶、十五州县、德州、济宁、东昌、临清、四卫、东平所、新旧额赋。　　

○辛巳。上幸静明园。诣龙神庙拈香。　　

○壬午。谕内阁、御史黄鸣杰奏称、祭祀斋戒期内、官民一体禁止演戏、如遇祈雨未经报祀之先、官员亦均不得演戏、并请严禁职官邀请善会各等语。斋戒期内不准设筵演戏。例有明禁。如有违例演唱者。该御史确有见闻。即当指名参劾。何必隐跃其词。若因雨泽偶稽。将官民一切洗腆称觞之事。概行禁止。国家向无此科条。殊可不必。嗣后斋戒期内禁令。仍照旧例行。至职官邀请善会。亵体旷官。有乖职守。著永行饬禁。　　

○又谕、马慧裕等奏、沿习天主教、限外改悔呈首可否邀免治罪一摺。据称湖北京山县民刘义等九名、呈明伊等自祖父相沿习天主教、今因编查保甲传诵示谕、俱投案首、具结改悔、但在一年限外、该犯等系远乡农民、未能早知例禁、致逾定限、其自行投首、畏法输诚、较事发到官改悔者、似更真切、可否免其治罪等语。此案刘义等、畏法自首。虽在一年限外。然较之拏获到官始行改悔者。情节不同。刑部原定传习天主教治罪条例内载、能于一年限内改悔出教者免罪。已过定限到官后始行悔悟者。减为杖徒。并未将自首与被获之处。显示区别。例文本属含混。所有此次投首之刘义等九人、均著施恩免罪。嗣后传习天主教之人。于例限外拏获后始行改悔者。仍当照例治罪。其有自行投首出教者。虽经逾限。概予免罪。著刑部再将例文分析详明。通行各直省一体遵照办理。　　

○封未婚守志贝勒绵勤女为节义县主。　　

○癸未。谕军机大臣等、百龄等奏、详勘徐城等处工程赶办以资保护一摺。据称徐州护城石工、因河底渐高、愈形卑矮、一经风浪、危险异常、现估办石工二千五百七十九丈、加砌二三四五层、并于石工外添筑越堤二百六十丈、包砌碎石、共计用银九万八千余两、又清江浦汰黄堤外加筑重堤、以资保卫、俱属必不可缓之工等语。该二处临黄土石各工。既据该督等、查明情形扼要。不能不赶紧兴修。著即照所请办理。该督等务督率工员认真修筑。俾工坚料实。用资捍卫。惟是摺内声称、徐城东门一带石工本高出城上。汰黄堤外滩面。现高于堤内民居街市几及二丈。该二处形势若此。甚属危险。总缘河底日高。堤防亦随之增长。以目下情形而论。加高培厚。亦系不得不然之势。但似此逐岁加增。将来伊于胡底。该督等总当探本穷源。尽心讲求。能使河底刷涤日深。则水由地中。一切堤堰倍臻巩固。即修防之费。亦所省实多。较之随处补苴。不啻事半功倍。现在重运已全数渡黄。即日将御黄坝堵闭。令黄流全势东趋。两岸固守堤防。正可收束水攻沙之益也。再粮艘渡黄后。循次经由邳宿一带。计日即可趱出江境。本年东境湖河水势本属微弱。即日重运衔尾北来。该省闸河内外。亦不得不酌量情形。豫为潴蓄。以资浮送。其江境邳宿一带漕艘。但能行走无阻。即可无须东省接济。总之南北河道。均归利运。该督等惟当通盘筹画。期于天庾正供。迅速抵通。不可稍分畛域也。将此谕令知之。　　

○甲申。谕内阁、据御史张源长奏、邳宿运河工段、境隶江南、而上游资微湖灌注、向闻河水微弱之时、南河专司挑浚、以为上游不能畅注、东河专司蓄放、以为疏导不能深通、恐启互相推诿之渐、应请专其责成等语。邳宿运河、系江南所管之地。若令东河越境挑浚。则地方非其所辖。一切呼应不灵。前经议定章程。将挑浚事宜仍归南河。其蓄放事宜归之东河。两省本无所庸其推诿。本年该处粮艘行走濡滞。系由微山湖蓄水短绌。不敷铺放。咎在东河。此时亦毋庸轻议更张。嗣后惟在该督抚河督等、各勤其职。东省蓄放湖水。遵照定制。毋稍欠缺。江省挑工。悉照奏定尺寸。毋稍偷减。事有分任。即所以专其责成。该御史所奏毋庸议。　　

○又谕、先福奏请留升任守备以资差缉一摺。江西抚州营千总苏兆熊、前因节次缉获匪犯。加恩以守备用。兹既选升广东韶州镇右营守备。即应令其领劄前赴瓣任。乃先福违例奏请将苏兆熊留于江西省题补。摺内称近年匪徒敛迹、比户辑宁、实属缉捕著有成效等语。竟似苏兆熊一人将江省盗贼缉获净尽者。任情夸美。不自知其言之失实。况部选将备。各有定例。若外省请留之例一开。纷纷援照。殊于铨法有碍。所奏不准行。　　

○又谕、松宁奏查明宗室弼兴、酗酒谩骂实在情形一摺。弼兴前因醉后滋事。发往吉林交该将军管束。乃不知悛改。本年四月闲、复因酒醉闯入将军衙门。将将军指名辱骂。官署乃国家建设公所。观瞻攸属。将军由朕特＜闲＞。为该省官兵统领。职分优崇。今弼兴酗酒无忌。肆行谩骂。实属目无法纪。不可不严加惩创。著喜明等将弼兴重责三十板。并当堂晓谕。以此次责处尚系从轻办理。嗣后务当痛加改悔。毋再滋生事端。责处后严行圈禁。并著喜明等留心稽察。如弼兴三年内安分改过。年满时、该将军等照例奏闻。傥仍怙恶不悛。另有不法情事。即据实参奏。从重治罪。　　

○乙酉。谕军机大臣等。李亨特奏、南粮二进帮船全入东境、并湖河水势情形一摺。南粮二进帮船已全入东境。其三进帮船现已全数渡黄。衔尾北来。东省湖河水势短绌。若于闸河内外前后壅挤。办理必致棘手。李亨特摺内称时已仲夏。定可甘霖渥霈。增益水源。天贶不可豫期。总当先尽人事。以期有备无患。其所称设法料理。不可俟临渴掘井。该河督等刻下即应先期筹画。豫为必不阻滞之计。如此后澍雨应时。固属甚善。即河水长发稍迟。亦勿至临事周章也。再微山蜀山等湖、均系东省有名水柜。一切潴蓄机宜。全赖讲求有素。上年偶值秋雨短少。该河督并不别筹潴蓄。致本年济运不敷。今岁夏秋大雨时行。若各处泉源旺长。坡水充盈。则收蓄自能足额。然不可不以上年为鉴。该河督等此时即应将疏浚湖底、导引泉源各事宜。多方经画。秋冬闲务将湖水收足尺寸。有盈无绌。毋致一误再误。勉之慎之。将此谕令知之。　　

○旌表未婚守志内阁学士宗室果齐斯欢女。　　

○丙戌。上御勤政殿听政。　　

○谕内阁、本日太常寺奏、夏至大祀地坛、前经奏上□日遣永璘视牲、遵即知照宗人府转行知会、十九日庆郡王永璘、并未赴牺牲所视牲、特据实参奏。当令军机大臣询问庆郡王永璘因何迟误。据称因清文生疏、接到宗人府知会时、误认为陪祀、是以未往视牲等语。永璘即清文生疏。伊府中官属、岂无通晓清文之人。何至将视牲认作陪祀。殊属疏玩。永璘著交宗人府严加议处。寻议上。得上□日、著实罚郡王俸一年。　　

○以銮仪卫銮仪使英绶、为内阁学士。兼礼部侍郎衔。通政使司通政使赓泰、为都察院左副都御史。前任泰宁镇总兵官穆克登额、为光禄寺卿。　　

○丁亥。上还宫。　　

○谕内阁、刘凤诰于黑龙江遣犯滋事之案。仅止随同斌静开导犯人。并无教供情事。仍著释令回籍。其保三一犯。曾有向庞廷栋教令从轻供说之语。意在迎合将军。著照所拟加枷号两个月。再行释回。　　

○以夏至祭地于方泽。自是日始。斋戒三日。　　

○戊子。赏直隶南宫县捐赀助赈廪生齐如骧、举人。一体会试。　　

○己丑。孝恭仁皇后忌辰。遣官祭景陵。　　

○庚寅。夏至。祭地于方泽。上亲诣行礼。　　

○幸圆明园。　　

○遣贝勒奕绍赴密云县白龙潭祈雨。　　

○辛卯。命截留南漕稄米十万石。分赈直隶、河南、山东、被旱灾民。　　

○壬辰。上幸万寿山。　　

○给河南祥符、陈留、禹、安阳、汤阴、临漳、武安、内黄、汲、新乡、辉、获嘉、淇、延津、滑、浚、封邱、考城、原武、阳武、二十州县、被旱灾民一月口粮。　　

○甲午。以盛京堂子神幪被窃。私造顶补。革前任盛京礼部侍郎花尚阿顶带。将军和宁、下部议处。　　

○乙未。以甘霖叠降。命皇次子旻宁诣皇祇室行祀谢礼。　　

○谕内阁、向来满洲蒙古旗人俱应武乡会试。后经停止。国家甄拔人材。文武并进。现在文场乡会试。满洲蒙古与汉人一体应考。按额取中。旗人尤应习武。武场亦当一律办理。著军机大臣会同兵部详查旧例。妥议章程具奏。　　

○旌表守正被戕河南新蔡县民周松妻王氏。　　

○户部议准、广东巡抚韩崶疏报、遂溪、合浦、恩平、三县、开垦荒埔二十五顷七十三亩。照例升科。从之。　　



大清仁宗受天兴运敷化绥猷崇文经武孝恭勤俭端敏英哲睿皇帝实录卷之二百七十　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级

臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修

　　

</div>
    <div class="pagination">
<a href="清实录嘉庆朝实录_page364.html">上一页</a><span>...</span><a href="清实录嘉庆朝实录_page360.html">360</a><a href="清实录嘉庆朝实录_page361.html">361</a><a href="清实录嘉庆朝实录_page362.html">362</a><a href="清实录嘉庆朝实录_page363.html">363</a><a href="清实录嘉庆朝实录_page364.html">364</a><span class="current-page">365</span><a href="清实录嘉庆朝实录_page366.html">366</a><a href="清实录嘉庆朝实录_page367.html">367</a><a href="清实录嘉庆朝实录_page368.html">368</a><a href="清实录嘉庆朝实录_page369.html">369</a><a href="清实录嘉庆朝实录_page370.html">370</a><span>...</span><a href="清实录嘉庆朝实录_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
