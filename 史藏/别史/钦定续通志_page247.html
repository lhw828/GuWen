<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 247 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 247 页/共 284 页
  </h1>
  <div class="content">
   郑覃　　　　薛庆　　　　赵立
　　王琦　　　　赵士医　　　刘惟辅【高子孺韩青】
　　刘泰　　　　翟兴【进　亮】
　　牛皓【高万　任安　秦元薛琪　张亨】　　王忠植
　　刘长孺　　　李嚞　　　　李靓
　　姚兴　　　　韦永夀【世坚】　张玘【世雄】
　　陈亨祖　　　王拱【朱赟】　　彊霓【震　康杰李伸】李诚之【士允　秦钜　秦浚　秦瀈　阮希甫赵汝标　宵时鳯　杜谔　严删中孙中　江士旺　陈兴曹全　邱卞　李斌】　　　王迸【吴从龙】
　　刘宣　　　　李亘【孙安道】　凌唐佐
　　僧真宝
　　郝仲连昌元人建炎元年金人略河中仲连时为贵州防御使宣抚范致虚遣节制河东军马屯河中就权府事金罗索以重兵压城仲连力战度不能守先自杀其家人城陷不屈其子致厚【二字据通鉴增】亦遇害后赠中侍大夫明州观察使
　　郑骧字潜翁信之玉山人登元符三年进士第知溧阳县岁饥民亡漕司按籍督逋赋骧尽去其籍使者欲绳以法骧曰着令约二税为定数今不除则逋愈多民愈贫赋愈不办使者不能屈累官京兆府等路提举常平高宗初以直秘阁知同州兼沿河安抚使时谋巡近甸金陵南阳长安为驻跸计骧言南阳金陵偏方非兴王地长安四塞天府之国可以驻跸会帝东幸州复请自楚泗汴洛以迄陜华各募精兵首尾相应庶敌势不得冲决不报金将罗索薄同州及韩城骧遣兵拒险击之失利金人乗胜径至城下通判以下皆遁去骧曰所谓太守者守死而已翼日城陷赴井死赠通议大夫枢密直学士諡威愍
　　刘汲字直夫眉州丹陵人绍圣四年进士累官开封府推官宰相王黼初领应奉司汲对客辄诋之黼闻奏谪监蓬州税钦宗召赴关时置京西转运司于邓州以汲添差副使建炎元年金人再逼京师诸道不知朝廷动息者三月及冯延绪传诏抚谕谓车驾出郊定和议令诸道罢兵汲谓副总管高公纯曰此必金人胁朝廷以款勤王之师尔可速进兵公纯与俱至南阳不进汲独驰数十骑赴都城二帝已北行汲素服恸哭寻代公纯摄帅事捐金帛飨士为战守计诏邓州备巡幸汲广城池饰城阙以待加直龙圗阁知邓州兼西京路安抚使汲奏欲复两河当先河东欲复河东当用陜兵于是金人复渡河谍知邓州将为行在所命其将宁珠急攻京西汲遣副总管侯成林守南阳金人奄至杀成林汲集将吏谓曰吾受国恩金人来必死有能与吾俱死者乎皆流涕曰惟命乃下令曰城中有材武愿从军者聴留余从便得敢死士四百人及南阳陷命将戚鼎将兵三千逆战又命靳仪与赵宗印分出西南门掎之汲自以牙兵登陴望见宗印从间道遁即自至鼎军中麾其众阵以待敌俄而仪败敌大至汲死之事闻赠大中大夫諡忠介
　　唐重字圣任眉州彭山人大观三年进士由蜀州司理参军知怀安军金堂县以荐授吏部贠外郎歴左司郎官起居舍人金人入京师重言开边之祸起于童贯若斩贯首尚可缓兵或献议逺避重闻衞士语以告于朝始定守城之计擢右諌议大夫累疏乞斩蔡京父子以谢天下迁中书舍人未几落职知同州金人已陷晋绛将及同重度不能守乃开门纵州人使出自以残兵数百守城示必死金人疑有备不复渡河而返二帝既北行重即移檄川秦十路帅臣各备礼物往军前迎奉未及行而高宗即位长安谋帅乃以天章阁直学士知京兆府寻兼府路经略制置使重前在同州凡三疏上大元帅府乞蚤临闗中以符众望暨至永兴又六上疏皆以车驾幸闗中为请并条奏闗中防河事宜皆不报金将罗索渡河陷韩城县时京兆余兵悉调赴行在重遗书转运使李唐孺曰重平生自矢忠义不敢辞难始意迎车驾入闗居建瓴之势以临东方今南幸矣闗陜又无重兵惟一死报国耳金兵围城城中兵不满千固守逾旬而经制副使傅亮以精锐数百夺门出降城陷重以亲兵百人血战诸将扶重去重曰死吾职也战不已众溃中流矢死唐孺以其事闻诏赠资政殿学士后諡恭愍郭忠孝字立之河南人签书枢密院事逵之子以父任补右班殿直登进士第换文资授将作监主簿年逾三十不忍去亲侧多仕于河南筦库间宣和中为河东路提举坐废格盐法免靖康初召为军器少监入对以和议为非是力陈追撃之防帝命与宰相吴敏枢密李纲议忠孝复条十余事上之主和者众卒不用其防改永兴军路提防刑狱忠孝亟走闗陜得胜兵三万分十将择一将统之继遣兵趋泽潞聴宣抚司节制金人再逼京师永兴帅范致虚率诸军繇淆渑入援忠孝曰金人深入而河东无守备愿分兵走太行扼其归路彼必求战城下之围可缓致虚以为然檄河中守席益冯翊守唐重与忠孝同出河东为牵制之举大军尽出函谷忠孝独以蒲解军三千至猗氏遇金人破之逾绛州破太平砦攻平阳入其郛会大军失利淆渑间乃引还及金人逼永兴忠孝与经略唐重分城而守金人陈城下忠孝募人以神臂弓射之敌不得前已而攻陷城东南隅忠孝与重及副总管杨宗闵转运副使桑景询判官曾谓经略主管机宜文字王尚提举军马武功大夫程迪俱死之诏赠忠孝大中大夫子雍别有传程迪字惠老开封人父博古部鄜延兵战死永乐迪以门廕得官宣和中从杨惟中征方腊有功加武功大夫荣州团练使时诸使臣合荐迪忠义谋略可任将帅召赴行在经略制置使唐重留迪为备金人已自同州渡河或劝迪还蜀不从乃诣种氏诸豪谋率众保险俟其势稍衰出奇击之会前河东经制使傅亮建议当守不当避重从之以亮为制置副使既而金兵益迫重乃以迪提举永兴路军马措置民兵金人近城迪又欲选兵迎战使老稚得趣险以活亮执议城守金人四面急攻迪率诸司及统制偏裨以下东乡会盟誓不与敌俱生慷慨呜咽同盟皆感泣及城破乃自亮所分地始亮先出降众溃迪率其徒徇于众曰敌讐我矣降死战亦死努力与鬭愤怒大呼口流血士皆感奋多所斩杀迪冒飞矢持短兵接战数十合身被创几徧絶而复苏犹厉声叱战不已遂死之诏赠明州观察使諡恭愍子昌谔孙昭逺字显叔其先眉州眉山人元祐间进士调长沙尉辟河东经畧司干当公事歴凤翔天兴县河北山东抚谕盗贼干当公事寻擢河北燕山府路转运使靖康元年召为水部贠外郎洛阳陷西京留守王襄徙治襄汉授昭逺西道总管收溃卒且檄诸道使出师得兵十万命马祐昌统之祐昌与金人战败京师陷遣使至大元帅府建炎元年迁河南尹西京留守西道都总管至洛抚集散亡得义兵万余人栅伊阳使民入保其冬金人来攻昭逺遣将姚庆拒战军败庆死金兵益炽昭逺战不利其下叛兵反击昭逺遂遇害官属无免者四年追赠徽猷阁待制
　　吕由诚字子明御史中丞诲之季子以父恩补官调邓州酒税歴知合水乘氏二县通判成都府知雅嘉温緜四州皆有治绩靖康元年宰相唐恪荐由诚刚正有家法宜任台臣召至京师与恪议不合力辞求退差知袭庆府金人再入京师康王移军济阳由诚竭力馈饷遣官属王允恭奉表劝进时京东诸郡兵骄多内讧独由诚拊循有方士乐为用前后数被攻围屹然自立救援皆絶孔彦舟以郓兵叛攻郡累旬不能下始引去胡选者众尤残暴攻由诚示必取由诚夜焚其攻具直入帐下选众骇散亦解去一日金兵四集由诚严立赏罚厉以忠义守兵争奋金人百道攻城人无叛志判官赵令佳同心誓守城陷俱被执金人欲生降之不屈乃杀其子仍于前由诚不顾与令佳同遇害子偰与其家四十口无生还者其孙绍清留蜀后自蜀走江浙访由诚死节愬于朝诏赠由诚三官为通奉大夫与二子恩泽赵伯振太祖八世孙宣和六年进士靖康末为郑州司录捍御有功迁直秘阁通判州事建炎二年金人攻郑州城陷伯振率兵巷战中流矢坠马遇害赠朝请大夫官其二子
　　韩浩丞相琦孙以奉直大夫守潍州建炎二年金人攻城浩率众拒守城陷力战死通判朱庭杰身被数箭亦死权北海县丞王允功司理参军王荐皆全家陷没浩赠三官官其家三人庭杰允功荐各官其家一人朝议大夫周中世居潍州率家人乘城助守中弟辛家最富尽散其财以享战士城陷中閤门百口皆死绍兴六年以周聿请赠官
　　郭赞汝阳县丞也【续通鉴作知汝阳县与此异】建炎二年金人陷蔡州赞朝服诟叱不肯降遂见杀
　　向子韶字和卿开封人神宗后再从侄也登元符三年进士第特恩改承事郎授荆南府节度判官累官至京东转运副使知淮宁府建炎二年金人攻淮宁子韶率诸弟城守谕士民曰汝等坟墓之国吾与汝当死守金人昼夜攻城子韶亲擐甲胄冒矢石遣其弟子率赴宗泽乞援未至城破子韶犹巷战力屈为所执金人欲降之不可遂杀之其弟新知唐州子褒朝请郎子家等与阖门皆遇害惟一子鸿六岁得存事闻赠通义大夫官其家六人后諡忠毅
　　宋昌祚和州钤辖也建炎二年乌珠围和州州人推昌祚权领军事禁军左指挥使郑立亦拳勇忠愤共激士卒昼夜守备阅数日军士胡广发弩中乌珠左臂乌珠大怒飞炮雨集径登弩发之地城立破入屠其城昌祚与权倅唐璟歴阳令蹇誉司户徐兟县尉邵元通及立广皆死谯楼上军士无降者事闻昌祚璟誉兟元通各赠官录其子弟
　　杨粹中真定府人建炎二年知濮州金兵南下经其地尼堪以濮小郡易之将官姚端乗其不意夜中军尼堪跣足走仅以身免遂急攻城凡三十三日而陷端率死士突出尼堪入城以粹中归不屈而死守御官杜续亦死之赠粹中徽猷阁待制
　　龚楫字济道兵部侍郎原之孙以业儒居乡里建炎初闻金人陷郡县辄忿恚不食乌珠据和州筑堡新塘楫率家僮袭之俘获甚众遇金兵大至取道圩上将归于滁和镇抚司金骑兵扼其冲不得前众多赴水死楫麾其众曰今日鬭死亦足称义士矣战败为金人所获犹梃劒刺其一将骂不絶口金人脔割之金兵初至新塘有蒋子春者敎授里中金人见其挟书又人物秀整喜之欲命以官子春怒骂乃杀之
　　李政为云骑第六指挥在京东立战功补官授河北将官冀州驻劄靖康二年【按高宗纪及北盟会编应作建炎二年】知州权邦彦以兵赴元帅府勤王金兵来攻城政守御有法纪律严明赏罚必信人皆用命俄而攻急有登城者焚其谯楼政为所隔不得奔救大呼曰事急矣有能跃火而过者赏于是军士十数人皆以湿氊裹身持仗跃火而过大呼力战金人惊骇辄坠立厚赏之未几政因伤而死城陷权知州事单某者不降自经死
　　郭浒德顺中安堡人从军积官至武经郎为泾原第八副将金人逼陜西渭帅以下叛降独浒不肯帅忌之傅致以罪下之狱胁使俱降浒奋而呼曰大丈夫今得死所矣终不能身受汚吾虽死誓不尔贷众丑其语郎杀之建炎三年赠武翼大夫忠州刺史同死者朱友恭西安人以忠翊郎为泾原第一副将部兵扞金人于华亭数有功会金兵大集友恭赴敌力战为所得渭帅既降诱以甘言友恭更诋辱之帅不胜忿断其胫以徇经日乃斩之后赠敦武郎
　　屈坚为右武大夫忠州防御使建炎二年金人围陜府坚引所部救之围解而战败为金所执坚呼曰吾所以来为解围也城苟全吾死何憾金人杀之后赠三官录其家五人
　　赵叔凭建炎间任陜州都监累官武翼大夫就迁通守金人围陜州既久援兵不至城危时叔凭子官卢氏遗以蜡丸书曰人臣当死国难况吾近属可辱命耶遂死之时通判王浒职官刘効陈思道冯经李岳杜开县令张玘将佐卢亭等五十一人俱死【按叔凭原附赵士嶐传今考系死于金析出另传】
　　魏彦明开封人通判延安府建炎二年金兵围城彦明与权府事刘选分地而守彦明当东壁空家赀以赏战士金人昼夜攻城阅十有三日而陷彦明坐子城楼上金人执之使速降不屈杀之诏赠中大夫官一子赵不试太宗六世孙宣和末通判相州建炎元年知州事初汪伯彦既去相金人执其子似遣来割地似至相不试固守不下明年金人大入州久被围军民无固志不试谓之曰我宗子也义不降计将安出众不应不试登城与金人约勿杀百姓许之既启门尽纳其家井中然后以身赴井嘱提辖官实以土州人皆免于死叔皎秦悼王四世孙元丰中为右班殿直累迁至德州兵马都监建炎二年金人围城叔皎率兵前后六战围急有江喆者谋以城降斩以徇金人登城叔皎犹力战势穷被执怒骂不屈遂遇害【按叔皎原附赵士嶐传后今考系死于金析出叧传】郭永大名府元城人以祖任为丹州司法参军累官通判郑州燕山兵起以永为其路转运判官郭药师屯边怙恩暴甚与民市不偿其直复殴之至坏目折支乃已安抚使王安中莫敢问永见药师曰前日将军杖防归朝廷礼遇无所不至军未有以报乃纵部曲戕民乎药师虽谢无媿容永谓安中曰他日乱边者必此人也已而安中罢永亦辞去移河北西路提举常平会金人趋京师所过城邑欲立取之是时天寒城池皆冻金率借冰梯城不攻而入永适在大名闻之先弛濠渔之禁人争出渔冰不能合金人至睥睨久之而去迁河东提点刑狱时高宗在州命宗泽守京师泽将复两河以大名当冲要檄永与帅杜充漕张益谦相掎角永朝夕谋战守具因结东平权邦彦为援不数日声振河朔已没州县皆复应官军居亡何泽卒充守京师以张益谦代帅而裴亿为转运使益谦亿龌龊小人会范琼胁邦彦南去刘豫自济南来寇大名孤城无援永募士赍帛书夜缒城出告急朝廷乞先为备攻围益急以东平济南俘大呼城下曰二郡已降益谦辈相頋色动永大言曰今日正吾侪报国之时又行城抚将士曰王师至矣吾城坚完可守汝曹努力也众感泣城陷益谦亿率众迎降金人曰城破始降邪众以永不从为辞金人遣骑召永永正衣冠南面再拜讫易幅巾而入尼堪曰沮降者谁永熟视曰不降者我金人素闻永名且竒其状貌欲啗以富贵永瞠目唾曰恨不杀身以成仁何富贵之云尼堪麾使去则曰愿速死亟驱厉以报金人怒遂杀之一家皆遇害绍兴初赠中大夫资政殿学士諡勇节官其族数人
　　魏行可建州建安人建炎二年以太学生应募奉使补右奉议郎假朝奉大夫尚书礼部侍郎充河北金人军前通问使仍命兼河北京畿抚谕使行可渡河见金人于澶渊因留不遣行可尝贻书金人警以不戢自焚之祸若亟以中原还赵氏贤于奉刘氏万万也绍兴六年卒十三年张邵来归言于朝赠朝奉郎秘阁修撰官其子孙行可之使也吴人郭元迈以上舍应募补右武大夫和州团练使为之副亦卒于北焉
　　王复以龙圗阁待制知徐州建炎三年金人来攻复与男倚同守城率军民力战外援不至城陷复坚坐聴事尼堪欲降之复嫚骂求死阖门百口皆被害敎授郑褒巡检杨彭年亦死焉事闻赠复资政殿学士諡壮节官其家五人
　　孙晖为泗州招信县尉建炎二年正月金人陷泗州由招信将渡淮晖将射士民兵御之沈其舟城破死于敕书楼
　　徐徽言字彦猷衢之西安人少为诸生负气有志力大观二年诏求材武士韩忠彦范纯粹刘仲武以徽言荐平阳府军马钤辖权知保德军改总领西河军马以讨西夏功累迁秉议郎改知火山军兼统制河西军马徙赴石州靖康初迁武翼郎閤门宣赞舍人金人围太原徽言以三十人渡河一战破之迁武经郎知晋宁军兼岚石路沿边安抚使金人再逼京师陜西制置使范致虚檄徽言守河西时割两河以讲和同知枢密院事聂昌出河东为金人所劫以便宜割河西三州西夏晋宁军民大恐徽言曰此使人矫诏耳三郡在河西设有诏犹当执奏况无之耶遂率兵复取三州又并取岚石等州金遣守领为九州都统与晋宁对垒徽言出竒兵袭逐之隂结汾晋土豪数十万约复故地则奏官为守长聴世袭且曰定全晋则形胜为我有中原当指期克复金人忌徽言欲速拔晋宁以除患建炎二年冬自蒲津涉河围之徽言出兵纵击斩罗索贝勒之子当是时环东河皆已陷独晋宁屹然孤墉横当强敌徽言抚摩疲伤与金人鏖河上大小数十战所俘杀过当与诸将画隅分守自致死力金人进攻数败围之益急徽言自度不支遣人间道驰书其兄昌言曰徽言死矣兄其勉事君一夕裨校李位石斌系帛书飞笴上隂约罗索启外郭纳之徽言与太原路兵马都监孙昂决战门中退婴牙城以守置妻子室中积薪焚之仗劒慷慨语将士我天子守土臣义不见辱乃自裁左右号救持之急金兵猝至挟徽言以去罗索诱之降不从举防向之披衽迎刃意气自若金人知其终不可屈遂射杀之初徽言与刘光世束发雅故光世被命援太原次吴堡津顿兵不进徽言移书趣行谕以太原危不守旦暮望救光世犹前却徽言即露章劾其逗挠封副与之光世惶遽引道宣抚使张浚与诸使者相继以徽言死节事闻诏赠晋州观察使諡忠壮再赠彰化军节度孙昂亦不屈死赠成忠郎团练使徽言子冈既同死事而从孙适亦以守安丰死昂即孙益之子各世着忠义云
　　杨照者濠州将官也金人围城蚁附而登照跃上角楼刺贼之执黒旗者死照俄中流矢卒有统领丁元者遇金人十八里洲被围元大呼曰毋负国一舟二百人皆鬭死诏赠承信郎录其后
　　崔纵字元矩抚州临川人登政和五年进士第累迁承议郎干办审计司建炎三年高宗将遣使通问二帝廷臣以前使者相继受繋莫肯往纵毅然请行乃授朝请大夫右文殿修撰试工部尚书以往比至首以大义责金人请还二帝又三遗之书金人怒徙之穷荒久之金人许南使自陈聴还纵以王事未毕不忍言竟握节以死洪皓张邵还始归纵骨诏以兄子延年为后有吴安国者以太常少卿使金金人拘留胁服之安国毅然曰我首可断我节不可夺金人不敢犯乃遣还
　　林冲之字和叔兴化军莆田人元符三年进士歴都官金部郎出守临江南康靖康初召为主客郎中金兵再至诏副中书侍郎陈过庭使金同被拘执冲之奋厉见于词色金人怒徙之奉圣州既二年金逼冲之仕伪齐不屈徙上京又不屈置显州极北沍寒之地幽佛寺十余年病亟语同难者曰某年七十二持忠入地无恨恨国讐未复耳南向一恸而絶洪皓还朝以闻诏与二子官子郁从子震霆郁字袭休宣和三年进士再调福建茶司干官建州勤王卒还以不得卸甲钱为乱郁闻变出谕之遇害震字时旉登进士第仕至秘书少监以不附二蔡有声崇宁大观间霆字时隠登进士博学深象数与郑樵为石交【据郑樵传后移入】为敕令所删定官力诋绍兴和议挂冠出都门权臣大恚怒放废以死莆田人称为忠义林氏
　　阎进宣武为军官建炎初遣使通问进从行既至云中府金人拘留使者散处之进亡去追还留守高庆裔问何为亡进曰思大宋尔又问郎主待汝有恩汝亡何故进曰锦衣玉食亦不恋也庆裔义而释之凡三亡乃见杀临刑南向受刃曰我皇帝行在也行刑者曳其臂令面北进踊身直起盘旋数四卒南向就死进武校尉朱勣亦以从使被留不半月亡去追还杖死梃下赵令燕懿王元孙安定郡王令衿兄也初名令裨建炎初以鄂州通守领兵戍武昌渡江存抚黄人李纲言于帝擢直龙圗阁知黄州赐今名贼张遇过城下招令度不能拒出城见之遇饮以酒一举而尽曰固知饮此必死愿勿杀军民遇惊曰先以此试公耳更取毒酒沃地地裂有声引军去未几丁进李成兵迭至俱击却之叛将孔彦舟引兵围城固率民兵守凡六日乃解三年金人闻孟太后在南昌欲邀之径犯黄州力攻城陷执令欲降之大骂不屈而死事闻赠徽猷阁待制諡愍忠其从官都监王逺判官吴源巡检刘卓皆以不屈死焉
　　陈淬字君锐兴化军莆田人绍圣初下第挟防西游时吕惠卿帅鄜延淬戎服往见惠卿器之补三班奉职与西人接战于乌原手杀十余人擒其砦主奏为左班殿直鄜延路兵马都监累迁武经郎宣和四年授真定路分都监兼知比砦河北第一将寻拜忠州团练使真定府路马步副总管七年金人入真定淬以孤军御之妻子皆死建炎元年辟诸军统制宗泽命击金人于南华败之兼大名府路都总管兵马钤辖擢知恩州金王善拥兵袭恩淬与长子仲刚拒战败飞刃及淬仲刚以身蔽刃死之明年善复围陈州淬大败善兵拜宿州安抚使李成叛诏以淬为御营使六军都统淮南招抚使讨之三战三捷未几金人薄采石又檄淬回援建康淬白杜充欲伏兵掩获之充不从金兵遂薄板桥诸军皆溃淬独与战势穷力尽据绳牀大骂刃交于胸而色不动与其从子仲敏俱死诏赠拱衞大夫明州观察使官其子壻
　　赵训之字诲道秦悼王五世孙登政和二年进士调东平仪曹知平江府吴县忤朱勔移疾去未几金人陷京师训之居州率大姓募士勤王建炎三年知吉州永丰县孟太后避地防州防衞统制杜彦与其麾下叛后军杨世雄应之将犯永丰训之与尉陈自仁简兵分为二一取间道绕贼后一据地利匿其精兵以诱贼贼至伏发殱其众会贼别校仓卒继至训之率数十辈拒战与自仁俱被害事闻诏赠训之朝散郎直秘阁諡忠果自仁通直郎太后之发吉州也至太和众溃从事郎三省枢密院干办官刘德老为金骑所杀金人过江上元丞赵垒之帅乡兵迎敌死之赠奉议郎聿之安定郡王叔东子也建炎中为成忠郎金人围潭州聿之隶东壁守帅臣向子諲循城頋聿之曰君宗室不可效他人苟简聿之感慨流涕金兵登城纵火子諲率官吏突门遁去城陷聿之巷战大骂而死将官武经郎刘玠亦死之事闻赠聿之左监门衞大将军玠武经大夫皆官其家【按训之等诸人原附赵士嶐传后今考训之等从孟太后死于叛卒垒之等死于金析出另传】
　　杨邦乂字晞稷吉州吉水人以舍选登进士第歴婺源尉晋知溧阳县会叛卒周德据府城杀官吏邦乂立县狱死囚赵明于庭谕之曰尔悉里中豪杰诚能集尔徒诛贼不惟宥罪当上功畀尔爵明即请行邦乂饮之酒使去越翼日贼平建炎三年金人薄建康城时李棁以户部尚书董军饷陈邦光以显谟阁直学士守建康具降状逆之十里亭金帅完顔宗弼既入城棁邦光率官属迎拜惟邦乂不屈膝翼日宗弼等与棁邦光宴堂上立邦乂于庭邦乂叱棁邦光曰天子以若扞城敌至不能抗更与共宴乐尚有面目见我乎寻遇害事闻赠直秘阁諡忠襄官其四子绍兴七年加赠徽猷阁待制朱跸湖州安吉人知钱塘县建炎三年金人逼杭州跸率弓手土军前路拒敌两中流矢左右掖至天竺山犹率乡兵力战后数日遇害朱良者字良伯吴郡人建炎中为海盐县尉金兵入境良披甲执戈集所部百余人奋击金兵众为披靡力不敌而死事闻官其子思后守汉阳方允武者衢州人为常州宜兴巡检建炎三年金人入县之金泉乡允武率土军乡民迎敌遇金兵梅岭村力战而死诏赠两官官其家二人
　　唐琦本衞士建炎间高宗航海琦病留越州李邺以城降金帅巴拜据之琦袖石伏道旁伺其出击之不中被执巴拜诘之琦曰欲碎尔首死为赵氏鬼耳巴拜曰使人人如此赵氏岂至是哉又问曰李邺为帅尚降汝何人敢尔琦曰邺为臣不忠吾恨不得手刃之乃顾邺曰我月给才石五斗米不肯背主尔乃若此岂复齿人类哉诟骂不少屈巴拜趣杀之至死不絶口
　　曽怘字仲常中书舍人巩之孙补太学内舍生累官司农丞通判温州须次于越建炎三年金人陷越以巴拜为帅约诘旦城中文武官并诣府不至者死怘独不往为邻人纠察捕见巴拜辞气不屈与家属四十口同日遇害事闻予三资官其弟怤子崈兄子皆将仕郎方被难时崈甫四岁与乳母张俱死夜值小雨张得苏頋见崈亦苏尚吮其乳郡卒陈海匿以归后仕至知南安军怘从弟悟字蒙伯翰林学士肇之孙也宣和二年进士靖康间为亳州士曹金人破亳州悟被执慢骂众刃劘之死体无存者妻孥同日被害
　　李彦仙字少严初名孝忠宁州彭原人徙巩州尝为种师中部曲入云中获首级补校尉靖康元年金人围汴郡县募兵勤王遂率士应募补承节郎因言事亡去易名彦仙以效用从河东军谍金人还复补校尉河东陷彦仙至陜以兵事见守臣李弥大弥大壮其材留为裨将金人再入汴彦仙为石壕尉坚守三觜民争依之金人攻三觜彦仙战佯北金人追之伏发掩杀三千计分兵四出下五十余壁初金人得陜用降者守之使招集散亡彦仙隂遣士厠其间金人不觉乃引兵攻其南郭夜潜师薄东北隅所纳士内应噪而入复陜州乘胜渡河列栅中条诸山旁郡邑皆响附事闻即命知陜州兼安抚使迁武节郎閤门宣赞舍人彦仙搜军实増陴濬湟尽取家属以来曰吾以家徇国与城俱存亡闻者感服邵兴在神稷山以其众来愿受节制彦仙辟兴统领河北忠义军马屯三门后赖其力复虢州屡败金兵诏授彦仙右武大夫宁州观察使兼同虢州制置罗索率叛将折可求众号十万来攻分其军为十以正月旦为始日轮一军攻城复聚十万军并攻期以三旬必拔彦仙意气如平常登谯楼大作技乐潜使人缒而出焚其攻具食尽煮豆以啗军卒而取汁自饮至是亦尽告急于宣抚使张浚浚檄都统制曲端将泾原兵来援端素疾彦仙出已上无出兵意浚幕官谢升言于浚曰金旦暮下陜则全据大河且窥蜀矣浚乃出师至长安道阻不得进彦仙日与金人战将士未尝解甲罗索雅奇彦仙才尝啗以河南兵马元帅彦仙斩其使至是使人呼曰即降畀前秩彦仙曰吾宁为宋安用汝富贵为发弩毙之金益兵急攻城陷彦仙率众巷战矢集身如猬左臂中刃不断战愈力金人惜其才以重赏募生致之彦仙易敝衣走渡河曰吾不可以身受敌人之刃既而闻金人纵兵屠掠曰金人所以甘心此城者以我坚守故也我何面目复生乎遂投河死裨将邵云吕圎登宋炎贾何阎平赵成皆死浚承制赠彦仙彰武军节度使官其子后諡忠威邵云龙门人金人陷蒲城云聚少年数百壁山谷时出挠之会邵隆起兵云往约为兄弟彦仙在陜遣客说以义遂来归累有功官至武翼郎閤门宣赞舍人城破被执云大骂不屈罗索怒钉云五日而磔之吕圎登夏县人尝为僧后应募捍金人殽渑间彦仙保三觜圎登归之功最多为爱将城垂破以兵来援身重创方卧闻城陷遽起战死宋炎陜县人以善射补秉义郎金人围城炎以劲弩数百发毒矢杀千余人城陷力战死并赠官录其家
　　郑覃字季厚明州人靖康二年贡于乡建炎四年春金人陷明州覃挈族避难山谷间金人追及与兄章俱被执胁以刃曰与吾金贳汝覃号泣指所瘗金钗与之遂见释而金兵相属覃拏小舟与其妻董同载去頋谓章曰万一不得脱覃岂北面异国者兄勉承祭祀既复为兵所劫迫之降覃厉骂不屈跃入水中董哭曰夫亡矣亦自沈
　　薛庆起羣盗据高邮张浚亲往招之庆感服因使守高邮寻迁拱衞大夫福州观察使承州天长保宁镇抚使金人还自浙屯天长六合间将由运河引舟北归而赵立在楚庆在承扼不得进乌珠欲会兵攻楚州真镇抚郭仲威闻之约庆俱往迎敌庆至扬州仲威置酒高会庆怒曰此岂纵酒时耶我为先锋汝当继后上马疾驰去平旦出扬州西门从骑不满百转战十余里亡骑三人仲威迄不至庆与其下奔扬州仲威闭门拒之庆仓皇坠马为金追骑所获金人杀庆承州陷讣闻赠保宁军承宣使官其家十人
　　赵立徐州张益村人以勇敢隶兵籍靖康初金人大入立数有战功为武衞都虞候建炎三年金人攻徐知州事王复拒守命立督战中六矢战益厉城陷复死立巷战夺门以出金人击之死夜半得微雨而苏乃杀守者入城求复尸恸哭手瘗之隂结乡民为收复计金人北还立率残兵邀击断其归路夺舟船金帛以千计军声复振遂复徐州诏授思翊郎权知州事累迁右武大夫忠州刺史防金左将军昌围楚州急宣抚使杜充命立将所部兵往赴之且战且行连七战胜而后达楚两颊中流矢不能言以手指麾既入城休士而后拔镞诏以立守楚州明年正月金人攻城立命撤废屋城下然火池壮士持长矛以待金人登城钩取投火中金人选死士突入又搏杀之乃稍引退五月乌珠北归以辎重假道于楚立斩其使乌珠怒乃设南北两屯絶楚饷道立出战大破之防朝廷分镇以立为徐州观察使泗州涟水军镇抚使兼知楚州立一日拥六骑出城呼曰我镇抚也可来接战有两骑将袭其背立奋二矛刺之俱坠地夺两马而还众数十追其后立瞠目大呼人马辟易明日金人列三队邀战立为三阵应之金人以铁骑数百横分其阵而围之立奋身突围持梃左右击大呼溃而出城始受围菽麦野生泽有鳬茨可采后皆尽至屑榆皮食之金人围益急九月攻东城立募壮士焚其梯火辄反向立叹曰天乎风转焚一梯立喜登磴道以观飞炮中其首而絶金人疑立诈死不敢动越旬余城始陷事闻赠奉国节度使开府仪同三司官其子孙十人諡忠烈
　　王琦为弓门砦巡检建炎四年金人还自熙河琦御之金人立招降旗牓众皆拜琦独不屈金人杀之
　　赵士医宗室子任秀州兵马都监建炎四年乌珠入州士医乗城拒战城陷死之后赠武翼大夫官其二子【按士医原附赵士嶐传今考系死于金析出另传】
　　刘惟辅泾州人以同州观察使为熙河马步军副总管金人既得秦州经略使张深遣惟辅将三千骑御之金前军逾巩州惟辅留军熟羊城以千八百骑夜趋新店黎明军进惟辅舞矟刺其先锋将贝勒和斐彦洞胷堕马死敌为夺气退去深檄陇右都护张严往追之惟辅不欲聴严节制自别道由吾山出宝鸡严追及金人于五里坡遇伏死之惟辅自石鼻砦遁归金人略熙河追及所部皆走其亲信军诣金人降金人执惟辅诱之不言金人怒捽以出惟辅奋首曰斩即斩吾头岂汝捽也即闭口不复言而死张浚闻之承制赠昭化军节度使官子孙十二人时有高子孺者狄道人知兰州龛谷砦闻惟辅尚存固守以待及城陷先刃其家而后死韩青为熙河马步军第六将间行从惟辅为金人所擒亦骂不絶口而死
　　刘泰枢密院忠义前军正将也以私财募兵三百粮储器械一切不资于官金人逼夀春泰率所部赴援转战累日身被数十创死诏赠武翼郎官其家三人
　　翟兴字公祥河南伊阳人剧贼王伸起兴与弟进应募击贼金人入京师以保防陵寝功补承信郎辟京西北路兵马副钤辖为陜西宣抚司前军统制防进为叛将杨进所害贼乗势击败官军兴率余众拒贼保伊川明年愬进死事于朝以兴代进为京西北路安抚制置使兼京西北路招讨使兼知河南府杨进屯鸣臯山北兴与子琮帅乡兵时出扰之进弃辎重南走兴邀击于鲁山县进中流矢死众溃西京平贼王俊据汝州兴引兵攻之俊弃城保繖葢山兴进攻免胄大呼曰贼识我乎我翟总管也众皆披靡遂破之金人逼河阳巩县永安军兴遣子琮与搏战屡捷诏授河南孟汝唐州镇抚使兼知河南府转武略大夫兼閤门宣赞舍人寓治伊阳时河东北虽陷土豪聚众保险兴遣蜡书结约之皆愿受节制高宗嘉之授河东北路军马使金人入陜右兴遣子琮生擒金河东都统巴古遂复阳城县乗胜取绛之垣曲进至米粮川绍兴元年春金重兵侵河南时兴军乏粮人情震恐兴授将彭玘方略设伏于井首金将就擒进武功大夫忠州团练使刘豫将迁汴以兴屯伊阳惮之遣蒋颐持书诱兴以王爵兴斩颐焚其书豫计不行乃隂遣人啗裨将杨伟以利伟杀兴携其首奔豫事闻赠保信军节度使子琮继兴为镇抚使琳閤门只候弟进字先之以捕盗劳补下班殿侍累功充京西第一将时与金人约收燕山故地改河北第四将往至遂城会契丹兵奄至都统制刘延庆以进为先锋战幽州石料冈卢沟河皆防金人逼京师西道总管王襄欲引兵而南进谏止之因遣进分军而西时经略使范致虚已合五路军马次潼闗以进统河南民兵收复西京进至福昌遣兵袭金营擒其游骑金人逼灵山砦进父子兄弟与之战溃围至高都集乡兵七百人夜行昼伏五日至洛城夜半破闗入擒高世由再捷于伊阳白草坞都总管孙昭逺至洛阳以进戍渑池界授武义大夫閤门宣赞舍人未几洛阳再陷进在伊阳裒散亡才千人战于驴道堰生擒金将翟海追至梅花谷羣盗冀德韩清啸聚南阳进间道击之德降继斩清于艾蒿平勒兵抵龙门屡与金人在夹河战乘胜入洛阳金人聚怀衞蒲孟数州之众薄城下斧诸门入进率士卒巷战次子亮死之【按高宗纪建炎二年四月进以兵袭乌珠于河南兵败其子亮死之与此互异】迁武功大夫閤门宣赞舍人充京西北路兵马都钤辖寻授马步军副总管升本路制置使兼知河南府会巨寇杨进拥兵数万残害汝洛间进谓其兄兴欲力除之杨进遣数百骑絶水犯进营进乘半渡击之破贼四砦马惊坠堑为贼所害赠左武大夫中州刺史官其后五人牛皓福津人为武功大夫川陜宣抚后军中部将绍兴五年金右都监萨里罕与其熙河经略使慕洧欲下秦川宣抚副使吴玠遣诸校分道伺之皓至瓦吾谷与金将华善遇力战死有承信郎高万且骂且战与熙河路部将任安宣抚司队官秦元薛琪张亨皆死于阵后皓安皆赠翊衞大夫官其家五人万等赠三官录其子王忠植太行义士也绍兴九年取石州等十一郡授武功大夫知代州累官河东经略安抚使金人围庆阳急忠植以所部赴陜西行次延安叛将赵惟清执忠植械送右副元帅萨里罕不屈使甲士引诣庆阳城下诱降忠植呼曰我河东步佛山忠义人也为金所执使来招降愿将士勿负朝廷坚守城壁萨里罕怒诘之忠植披襟大呼曰当速杀我遂遇害事闻赠奉国军节度使开府仪同三司官其家十人
　　刘长孺耀州人签书博州判官防公事与刘豫书备陈祖宗德泽劝以转祸为福豫怒囚之百日终不屈复官之不从绍兴九年宣谕使周聿上之朝诏赴行在以老病转两官奉祠其后金复渝盟长孺知华隂县不屈而死
　　李嚞开封人宣和六年进士建炎中知彭阳县金兵至与民移治境上或执之以献金人欲官之凡三辞其后金人以为归附命为儒林郎嚞言于所司曰昔为俘获不敢受归附之赏还其牒刘麟闻其贤命张中孚以礼招致嚞力拒之绍兴九年死原州事闻赠奉议郎官其家一人【按刘长孺李嚞二传附刘化源传后今化源移乂独行析出另传】
　　李靓字彦和吉州龙泉人走淮南以防干都督张浚浚奇之使隶淮西总督孙晖戏下累功授承信郎绍兴十年金遣其将翟将军犯境靓与部曲当其锋转战俘翟将军乘胜逐北会兵大至遂死之
　　姚兴相州人靖康中以州校劫杀金人有功借补承信郎建炎初张琪聚兵归东京留守宗泽兴往从之又从琪依刘洪道于池州绍兴元年琪叛执总管巨师古将杀之兴密谕所部挟而驰夜归吕颐浩颐浩义之请于朝授武义郎隶张俊军中复从刘锜守顺昌迁武略大夫战淮壖有功授右武大夫累迁建康府驻劄御前破敌军统制充荆湖南路兵马副都监绍兴三十一年兴隶都统王权麾下初金主亮在夀春江淮制置副使刘锜命权将兵迎敌督战甚急权怯懦不进不得已守庐州及金兵渡淮权遣兴拒之遇于尉子桥金人以铁骑进兴麾兵力战手杀数百人权奔仙宗山严兵自衞兴告急数不应有李二者尝有私恩于权因得出入军中往来两界贸易间窃权旗帜遗金人至是金人立权旗帜以误兴兴往奔之父子俱死事闻诏赠容州观察使开禧元年赐諡忠毅
　　韦永夀者绍兴三十二年以统制官与金人战和州子承节郎世坚救之同死赠中衞大夫融州观察使世坚赠三官
　　张玘字伯玉世居河南渑池建炎中以家财募兵千人翟兴制置京西玘以众属焉积功补武翼大夫成州刺史董先为制置司前军统制玘佐之绍兴元年金将高琼率众取商州董先御之玘乗锐奔击九战九捷明年春偕先繇蓝田渡渭规取长安玘陈兵华严川时刘豫据京师先军乏食伪降密书报玘述必还意王倚摄虢州从伪意坚与别将董震谋害玘震隂以告玘翼日倚诣玘议事玘责以大义斩之先是豫遣人招玘为商虢顺州路兵马都监同统制军马玘囚其使至是并戮之于是伪齐河南安抚孟邦雄总管樊彦直据洛阳兵抵长水玘遣将设伏与战而胜率精骑三千一日夜驰三百里黎明至河南邦雄就擒彦直遁去便宜升霸州防御使三年春先自伪齐归玘还兵柄退就位时人义之翟琮言于朝真授玘武翼大夫果州团练使河南府孟汝唐州马步军副总管未几诏先一行并聴神武后军统制玘从岳飞复京西六州累功进拱衞大夫入侍衞三十二年领御营宿衞前军都统屯泗州时金人攻海州急玘赴救战于州北三里杀获万计海州围解玘中流矢卒赠正任观察使官其后九人孝宗即位加赠清逺军承宣使子世雄殁于符离之战赠武节大夫陈亨祖者淮宁大豪也绍兴末官军复蔡州亨祖领民兵据淮宁执金知州完顔页噜以其城来归命为武翼大夫忠州刺史知淮宁府金兵攻城亨祖力战死之举家五十余人皆殁赠容州观察使
　　王拱建康府前军统制从都统邵宏渊收复虹县进取宿州屡有功隆兴元年五月与金人接战深入营中自辰至申力战死诏赠正任观察使官其家八人是役也中亮大夫朱赟亦死之赠承宣使
　　彊霓自金归宋为武功大夫閤门宣赞舍人知环州环庆路统制军马兼沿边安抚使隆兴间金兵围环州与其弟武经大夫环庆路统领沿边忠义军马名震者坚守孤城招诱使降不屈城陷死焉并赠观察使康杰者权知扶风县与金将冯宣战宣欲招之杰奋曰吾当死于阵不能降敌宣杀之李伸者知天兴县坚守不下城陷自杀
　　李诚之字茂钦婺州东阳人庆元初释褐为饶州敎授擢国子学录以言罢起为江西转运使干办改通判常州知郢州移知蕲州益城壁备楼橹筑军马墙敎阅厢禁民兵激之以赏积粟四万嘉定十四年二月金人攻淮南诚之喟然谓其僚曰吾以书生再任边垒行年七十独欠一死尔乃募死士迎击遇于横槎桥大破之居数日金人临沙河欲渡又破之明日金兵大至决湟水焚战楼又拒退之明日金移兵为必渡计蕲兵直前奋击杀其帅未几金兵傅城遂燔木册诚之出御之又杀其将卒数十人夺所佩印三月朔金人攻西门射却之俄造望楼以窥城诚之为疑兵以示之又使持书来胁降诚之戮之而还其书越二日金人以攻具进诚之设械御之夜出其营会黄州失守金并兵为一凡十余万援兵不至诚之激厉将士勉以忠义城陷子士允力战死诚之引劒将自刭呼其孥曰城已破汝等无辱妻许氏及妇若孙皆赴水死事闻赠朝散大夫秘阁修撰封正节侯士允通直郎从诚之死者通判州事秦钜字子野丞相桧曽孙城破钜与诚之各以自随之兵巷战死伤略尽钜还署令火诸仓库乃赴一室自焚死次子浚与弟瀈从父俱死特赠钜五官秘阁修撰封义烈侯赠浚瀈通直郎州县教授阮希甫赠通直郎防御判官赵汝标蕲春主簿甯时鳯录事参军兼司户杜谔俱赠承务郎兼蕲州都大监辖蕲州镇仓库严刚中赠承事郎时统制官孙中小将江士旺陈兴曹全邱卞军士李斌等皆鬭死司理参军赵与裕先率民兵百余人夺闗出外求援仅以身免而全家十六人皆殁淳祐十二年特封钜义烈显节侯黄州之陷守臣何大节亦投江死焉
　　王迸字纯父饶州乐平人郷举恩免为固始簿摄邑绍定中金兵逼淮守令望风遁迸怀印自投于井死吴从龙字子云官至武功郎建康府统制绍定兵难为先锋被擒使至泰州城下诱降不屈死之官其弟从虎至武经大夫
　　刘宣为秦凤路兵马都监金人入闗陜宣遗蜡书密与吴玠相结且率金将任拱等归朝约日已定有告之者金人取宣缕擘之
　　李亘字可大兖州干封人大观二年进士建炎末金人克淮南豆不及避刘豫使守大名与唐凌佐谋密陈豫可取状事泄亘坐死又有孙安道者为应天府兵马钤辖城陷不得归谋挺身还朝为人所告而死
　　凌唐佐字公弼徽州休宁人元符三年进士建炎间知南京城陷刘豫因使为守与宋汝为密疏其虚实遣人告于朝事泄豫捕唐佐斩之境上【按刘宣以下四人并因反正被害今次其行事附于忠义之末】
　　僧真宝代州人为五台山僧靖康之扰与其徒习武事于山中钦宗召对便殿眷赉甚厚真宝还山益聚兵战守敌众大至昼夜拒之力不支寺舍尽焚被执不屈郡守刘騊诱劝百方真宝曰吾法中有口回之罪吾许宋皇帝以死岂当妄言也怡然受戮闻见者叹异焉





　　钦定续通志巻五百十三
&lt;史部,别史类,钦定续通志&gt;
　　钦定四库全书
　　钦定续通志卷五百十四
　　忠义传
　　宋【四】
　　陈寅【贾子坤贾纯孝】　髙稼　　　　曹友闻【万】
　　蹇彛【维之永叔】　　刘鋭【赵汝向】　丁黼
　　王翊【蒲东夘　刘当可　邵复　　罗由赵崇啓　罗君文　冯仲煜　李大全赵晨　赵朋　胡天啓　杨礼　　周徳荣王佐　赵广　施择善　叚元鉴】
　　陈隆之【史季俭】何充　　　　陈元桂
　　许彪孙【张桂　　金文徳　曹赣　　胡世全厐彦海　李丁孙　唐奎瑞　江彦清】张顺【张贵】　　牛富【王福】　　范天顺
　　吕文信【张兴宗】赵文义【武义　　杨寿孙　何庚安惟臣　田广泽】边居谊　　　赵卯发　　　唐震【椿　冯骥何新之】司马梦求　　耿世安　　　李成大【潘大同潘大本】赵孟锦【苗再成】陶居仁　　　尹玉
　　陈炤【姚訔】　　王安节　　　黄介【陈力】
　　密佑　　　　米立　　　　李芾【于兴　　沈忠顾应猋　陈亿孙】
　　尹谷　　　　杨霆　　　　赵良淳
　　徐道隆
　　陈寅寳谟阁待制咸之子漕司两贡进士以父恩补职歴官州县绍定初知西和州元兵入境寅誓与民共守留家城中散资财以结忠义元兵十万攻城东南门寅自执旗鼔激厉将士迎敌力战屡退之元兵伐木为攻具増兵至数十万围州城甚急寅率民兵苦战援兵不至城遂防寅顾其妻杜氏曰若速自为计杜厉声曰安有生同君禄死不共王事者即登髙堡饮药自杀二子及妇俱死母旁寅敛而焚之乃朝服登战楼望阙焚香号泣再拜伏劒而死宾客同死者二十有八人一子后至将自裁军士抱持之与俱缒城亦折足死事闻诏赠朝议大夫右文殿修撰乆之加赠华文阁待制諡襄节贾子坤字伯厚潼川懐安军人嘉定十三年进士为西和推官摄通判与寅誓死守城城防子坤朝服与其家十二口死之追赠承议郎官其子仲武宣教郎仲武子纯孝登咸淳七年进士第丞相文天祥辟佐其幕防授秘书丞擢吏部郎中转朝散郎厓山师败纯孝抱二女偕妻牟同防海死
　　髙稼字南叔卭州蒲江人嘉定七年进士制置使崔与之辟本司干办公事未几改知緜谷县寳庆三年蜀帅桂如渊辟通判沔州防檄兼幕职元兵由东道至如渊忧之辟稼知洋州稼以洋居平地无一卒以守议移金州帅司军千人驻洋州而自任其饷给李心传为言诸朝不报及鳯州破制置司始从稼请调金州兵赴之而兵不时至汉中防梁洋之民数十万尽趋安康稼乃移屯黄金渡收散卒招忠义以州事付通判而自假节制军马督诸将继进沔州破元兵迫大安益昌大震稼亟命趋沔自至西县援之如渊以便宜命稼利路提刑司兼权兴元府制置司檄守米仓稼移书请以兴沔利三戎司分驻鳯州如渊迟疑不决逮天水同庆被屠西和围益急始防军民之众万人援之道梗不得前而城已破矣如渊既罢李代之以稼乆劳请改畀内郡差知荣州殿中侍御史汪刚中如渊党也欲使稼分其罪乃谓蜀之败实由稼遽罢之又削二官制置使赵彦呐以参议官辟之制置司近汉中稼言汉中荡无藩篱宜经理仙人原以为缓急视师之地彦呐以委稼防召还彦呐密奏留稼以直秘阁知沔州利州提点刑狱兼参议官至则葺理创残招集流散民皆襁负来归元兵入西和薄阶州稼赞彦呐登原督战进稼三官为朝议大夫兼闗外四州兵抚司公事措置西路屯田元兵自鳯州入河池至西池谷距沔九十里吏民率逃议欲退保大安稼白彦呐曰今日之事有进无退彦呐曰吾志也已而竟行留稼守沔元兵自白水闗入六股株距沔六十里沔无城依山为阻稼升高鼔噪盛旗鼓为疑兵彦呐至置口辍帐前总管和彦威以军还沔召小将杨俊何璘悉以兵防又调总管王宣精兵千人益之璘军无纪律稼捕其纵火者三人诛之未几元兵大至璘遁其众皆溃遂失沔州先二日子斯得侍以时危任重为忧稼语之曰吾得死所何憾城既防众拥稼出户兵骑四集围之遂死焉诏进稼七官为正议大夫龙图阁直学士諡曰忠后以子斯得执政累赠太师斯得自有传曹友闻字允叔同庆栗亭人武惠王彬十二世孙也登寳庆二年进士授緜竹尉改辟天水军教授元兵至友闻罄家财招集忠义得徤士五千人制置使李檄管忠义领所部守仙人闗友闻令诸军乘髙据险身冐矢石为士卒先兵退制置使檄扞七方闗元兵破七方遂入沔州金牛至大安又分兵自嘉陵江木皮口突出长驱入劒门友闻与弟万各率所部取间道战于白水江中流兵退制置使檄驻阆州又檄知天水军元兵入鳯州畧河池抵同庆城下友闻部分诸将各守一门命统制王汉臣等取间道出战自提重兵尾敌后大战有功特授承务郎权发遣天水军元兵又自西和至阶州友闻往来督战有功制置使赵彦呐俾节制利帅司军马任责措置边面换武翼大夫閤门宣赞舍人差权利州驻劄御前诸军都统制驻劄石门控扼七方闗明年元兵破武休闗入沔阳利路提刑髙稼死之制置使进屯青野原被围友闻遣万领兵自冷水口度嘉陵江至六股株屡战有功夜衔枚由间道直趋青野原友闻引精兵亦趋至原下夜半截战围遂得解特授武徳大夫左骁骑大将军依旧利州驻劄御前诸军统制元兵破沔州大安突至阳平闗友闻遣将出战又亲帅帐兵及背嵬军突出陈前左右驰射且料敌必旋兵攻鸡冠隘急遣将援之兵乃解去特授眉州防御使依旧左骁骑大将军利州驻劄御前诸军统制兼沔州驻劄兼管闗外四州安抚权知沔州节制本府屯戌军马弟万差知同庆府四州制置司帐前总管仍旧总管忠义军马节制屯戍军马董仙驻劄专与沔利两司同共任责措置边面明年友闻引兵扼仙人闗元兵合诸军五十余万大至先攻武休闗败都统李显忠军遂入兴元欲冲大安制置使赵彦呐檄友闻控制大安以保蜀口友闻驰书彦呐曰沔阳蜀之险要吾重兵在此敌有后顾之忧必不能越沔阳而入蜀大安地势平旷无险可守正敌骑所长歩兵所短况众寡不敌岂可于平地控御彦呐不从一日持小红牌来速者七友闻议为以寡击众非乘夜出竒内外夹击不可乃遣万及弟友谅引兵上鸡冠隘多张旗帜示敌坚守友闻选精鋭万人夜渡江密往流溪设伏约曰敌至内以鸣鼓举火为应外呼杀声元兵果至万出逆战敌将巴图尔逹罕帅万余人往来抟战矢石如两万身被数创令诸军举烽友闻分所部为三以御敌亲帅精兵三千人疾驰至隘下先遣保防军统领刘虎帅敢死士五百人冲前军前军不动元兵伏三百骑道旁虎众衔枚突战【按宋元通鉴作友闻乃伏三百骑道旁而令虎众衔枚突战未详孰是】友闻入龙尾头万闻之五鼔出隘口与友闻防内外两军皆殊死战血流二十里黎明元兵益増乃以铁骑四面围绕友闻杀所乘马以示必死血战愈厉与弟万俱死军尽没事闻赠龙图阁学士大中大夫諡毅节官二子承务郎壻迪功郎万赠武翼大夫二子成忠郎
　　蹇彛潼川通泉人嘉定二年进士累官通判金州端平三年元兵攻蜀彛坚守被擒不屈而死其子永叔复力战城破举家死焉弟维之绍定五年进士利州都统王宣辟行参军事亦迎敌力战死特官其子
　　刘鋭知文州嘉熙元年元兵来攻鋭与通判赵汝向【昭忠録作汝芗】率军民七千余人拒守两月余援兵不至城中无水取汲于江敌増兵攻城一夕移江流于数里外鋭度不免集其家人尽饮以药皆死聚其尸焚之家素有礼法防子同哥才六嵗饮以药犹下拜受饮左右为之感泣汝向宣城人善射城破犹提防刃入阵中十六矢被执先断其两臂而后脔杀之鋭及其二子登文王台自刎死【按刘鋭赵汝向宋史既立合传又附载二人事于王翊等传内前后重出今节取并载于此】丁黼成都制置使也嘉熙元年元兵自新井入诈竖宋将李显忠之旗直趋成都黼审知其非领兵夜出城南迎战至石笋街兵散力战死之
　　王翊字公辅郫县人寳庆元年进士呉曦招之入幕曦以蜀叛翊为陈大义曦怒囚之及曦诛而免嘉熙元年制置使丁黼辟为参议官元兵至黼仓卒迎敌败死翊募兵拒守城破朝服赴井死转运副使蒲东夘【昭忠録作东印】亦死之兵屠汉州权州事刘当可判官卲复録事参军罗由司戸参军赵崇啓知雒县罗君文皆不屈死复雍六世孙也入眉州知丹陵县冯仲煜死之取简州简守李大全死之卭守赵晨亲率雅州牌手出战力尽而死师至遂宁民兵赵朋拒战左臂已防而战不休卒死之至重庆进士胡天啓负母逃兵杀其母天啓与其妻呼天大骂遂同死事闻皆褒防有差寳祐六年元兵拔吉平隘守将杨礼周徳荣死之拔长宁守将王佐父子俱死至阆州推官赵广死之至蓬州转运使施择善死之至顺庆帅司叚元鉴城守麾下刘渊杀之以降
　　陈隆之为四川制置使淳祐元年十一月成都被围固守弥旬弗下部将田世显乘夜开门元兵突入隆之举家皆死槛送隆之至汉州命谕守臣王防降隆之呼防语曰大丈夫死尔毋降也遂见杀后赠徽猷阁待制特与两子恩泽赐諡又有史季俭者威州棋城主簿也成都之防子良震与壻杨城夫争相为死各特赠两官与一子下州文学
　　何充汉州徳阳人秘书监耕之孙通判黎州摄州事城破充自刺不死元军帅呼之语使署招民榜充曰吾监州也一家死耳榜不可署自是水饮絶不入口敌知其不可强斩之初充见呼其妻陈以一家随往帅曰不呼汝也陈曰吾求死耳及充死东望再拜曰吾夫妇对赵氏无愧矣众以石击杀之同死者四十余人
　　陈元桂抚州人淳祐四年进士累官知临江军开庆元年春元兵至临江时制置使徐敏子在隆兴顿兵不进元桂登城坐北门亭上督战矢石如雨吏卒劝之避去不从有以门廊鼓翼蔽之者麾之使去有欲抱而走者元桂曰死不可去此左右走遁师至元桂瞠目叱骂遂死之事闻赠寳章阁待制官其二子諡曰正节
　　许彪孙显谟阁学士奕之子也为四川制置司参谋官景定二年刘整叛召彪孙草降文彪孙辞使者曰此腕可防此笔不可书也即闭门与家人仰药死整既降遂引兵袭都统张桂营桂及统制金文徳战死纳溪曹贑阖门死之景定四年沔州都统胡世全防粮运至虎象山遇敌兵战败死咸淳二年元兵取开州守将厐彦海死之徳祐元年泸守梅应春杀判官李丁孙推官唐奎瑞以城降珍州守将江彦清巷战死之
　　张顺民兵部将也襄阳受围五年诏李庭芝移屯郢州援之【据李庭芝传及宋元通鉴増】侦知襄阳西北一水曰清泥河源于均房即其地造轻舟百艘以三舟聨为一舫中一舟装载左右舟则虚其底而掩覆之出重赏募敢死者三千人求将得顺与张贵以为都统军中呼贵曰矮张顺曰竹园张智勇并出诸将上出令曰此行有死而已不能死者去毋败吾事人人感奋是时五月汉水方生发舟进团山下越二日进髙头港口结方陈各舟置火枪火炮炽炭巨斧劲弩夜漏下三刻起矴出江以红灯为识贵先登顺殿之乘风破浪径犯重围至磨洪滩以上望见元舟师布满江面无隙可入众乘鋭防铁絙攒杙数百【按昭忠録云元兵迎敌近南船跃入溺死万计与前无底舟可互证谨附録】转战百二十里黎明抵襄阳城下城中乆絶援闻救至踊跃气百倍及收军独失顺越数日有浮尸遡流而上被甲胄执弓矢直抵浮梁视之顺也身中四枪六箭怒气勃勃如生军中惊以为神结冡敛葬张贵既抵襄襄帅吕文焕留共守城贵恃其骁勇欲还郢乃募二士能伏水中数日不食者使持蜡书赴郢求援于时元兵増守益密水路连鎻数十里列撒星桩虽鱼虾不得度二人遇桩以锯防之竟逹郢还报许发兵五千驻龙尾洲以助夹击刻日既定以七月七日【原传不载月日今据昭忠録补】别文焕东下点视所部洎登舟帐前一人亡去乃有过被挞者贵惊曰吾事泄矣亟行彼或未及知即举炮发舟乘夜顺流防絙破围所过辟易既出险夜半薄小新城元兵邀击死战沿岸束荻列炬火光烛天至勾林滩渐近龙尾洲遥望军船旗帜纷披贵军喜跃举流星火示之军船见火即前迎及势近欲合则来舟皆元兵也盖郢兵前二日以风水惊疑退屯三十里而元兵得逃卒之报据龙尾洲以逸待劳贵战已困出于不意杀伤殆尽身被数十创见执不屈死之元军命降卒四人舁尸至城下曰识矮张乎此是也守陴者皆哭城中丧气文焕斩四将以贵附葬顺冡
　　牛富霍邱人为侍卫马军司统制戍襄阳五年移守樊城累战不为衂且数射书襄阳城中遗吕文焕相与固守两城为唇齿凡六年城破富率死士巷战渴饮血水转闘前遇民居烧絶街道身被重伤以头触焦柱赴火死赠静江军节度使諡忠烈禆将王福亦赴火死范天顺荆湖都统也襄阳受围天顺日夕守战尤力及吕文焕出降天顺仰天叹曰生为宋臣死当为宋遂缢死【按宋元通鉴载范天顺之死在咸淳九年正月吕文焕出降在是年二月与传互异】赠定江军承宣使官其二子
　　吕文信文徳之弟也仕至武功大夫沿江副司谘议官徳祐初帅舟师次南康斛林夹白鹿矶与元兵遇战死特赠定逺军承宣使河湖砦巡检张兴宗亦死之赠武翼郎皆官其子
　　赵文义郢州都统制更戍归与元兵遇力战死之先是开州之役文义兄武义亦死焉又有杨夀孙者为云安军主簿兼教参佐忠胜军端平中元兵至中江县与将官何庚安惟臣田广泽等数人连战二日俱死之夀孙赠通直郎庚等各赠承节郎官其子
　　边居谊【本纪作居义】随人也初事李庭芝积战功至都统制咸淳十年以京湖制置帐前都统守新城居谊善御下治战守之具有法时元兵破沙阳【元史作沙洋】执守将王大用吕文焕曰新城小垒可不攻破也居谊率舟师拒之文焕列沙阳所斩首招降不从明日缚大用至壁下使呼曰边都统急降不然祸即至矣居谊答曰吾欲与吕参政语文焕以为降已也驰马至伏弩乱发马仆防钩得之众挟文焕易马奔越二日总制黄顺出东门降明日使顺来招之又呼其部曲部曲欲缒城出居谊悉驱斩之文焕乃麾兵攻城蚁附而上居谊悉取金散将士往来督战防暮破浸汉楼楼火延民居居谊走还第拔剑自杀不殊赴火死事闻赠利州观察使【按元史巴延传载居谊自焚死后遂并诛沙洋守将王虎臣王大用等四人传未详载谨附议】
　　赵夘发【元史巴延传作昴发】字汉卿昌化人淳祐十年登第遂为宁州司戸潼川签判寻罢咸淳七年起为彭泽令十年权通判池州元兵渡江池守王起宗弃官去夘发摄州事缮壁聚粮为守御计明年正月元兵至李王河都统张林屡讽之降夘发忿气填膺膛目视林不能出言越日林以兵出巡江隂降敌归而阳助夘发为守守兵仅五百人夘发知不可为乃置酒与亲友饮诀谓其妻雍氏曰城将破吾守臣不当去汝先出走雍氏曰君为忠臣我独不能为忠臣妇乎夘发哂之雍氏曰吾请先君死夘发笑止之乃尽散其家资与其弟侄仆婢悉遣之出二月兵薄池夘发晨起书几上曰君不可叛城不可降夫妻同死节义成双与雍盛服同缢从容堂事闻赠华文阁待制諡文节雍氏赠顺义夫人録二子为京官唐震字景实防稽人既登第为小官权贵有以牒荐之者震内牒箧中既而还之封题未啓咸淳中由大理司直通判临安府六年知信州擢浙西提刑忤贾似道去十年起知饶州时兴国南康江州诸郡并降元元兵畧饶饶兵止千八百人震发州民守城上书求援不报元使人入饶取降欵通判万道同隂敛白金牛酒备降礼风震降震叱之曰我忍偷生负国邪臣城中少年感震言杀使者明年二月兵大至都大提举邓益遁去震尽出府中金钱书官资揭于城募有能出战者赏之众惧不能战元兵登陴众遂溃震入府中玉芝堂其仆前请曰番江门兵未合出犹可免震骂曰城中民命系于我民死我何面目独生邪有顷兵入执牍铺案上使震署降震掷笔于地遂死之兄椿与家人俱死赠华文阁待制諡忠介官其二子震客冯骥后守独松闗何新之守闽之新垒皆战死
　　司马梦求叙州人温国公光之后也母程归及门夫死誓不他适梦求其族子取以为后景定三年举进士咸淳末调江陵沙市监镇沙市地势险固恃水为防徳祐元年湖水忽涸元兵横遏中道乘南风纵火都统程文亮降梦求朝服望阙再拜自缢死
　　耿世安为武翼大夫淮东副总管两淮都拨发官谍报元兵至制置使贾似道调世安提兵往涟水军増戍众方犹豫世安径至渔沟以三百骑入陈鏖撃身被七创犹能追杀既还兵而没事闻赠五官
　　李成大字实夫南康军建昌人文定公迪从子也寳祐四年进士徳祐初知金坛县元兵至与寄居官潘大同大本率民兵巷战不胜大同兄弟死之吏民挟成大降乃潜与胡用存谋复金坛事泄系狱搒掠不屈杀其二子以惧之亦不屈率杀之事闻赠朝散大夫直秘阁諡忠节
  </div>
  <div class="pagination">
   <a href="钦定续通志_page246.html">
    上一页
   </a>
   <span>
    ...
   </span>
   <a href="钦定续通志_page242.html">
    242
   </a>
   <a href="钦定续通志_page243.html">
    243
   </a>
   <a href="钦定续通志_page244.html">
    244
   </a>
   <a href="钦定续通志_page245.html">
    245
   </a>
   <a href="钦定续通志_page246.html">
    246
   </a>
   <span class="current-page">
    247
   </span>
   <a href="钦定续通志_page248.html">
    248
   </a>
   <a href="钦定续通志_page249.html">
    249
   </a>
   <a href="钦定续通志_page250.html">
    250
   </a>
   <a href="钦定续通志_page251.html">
    251
   </a>
   <a href="钦定续通志_page252.html">
    252
   </a>
   <span>
    ...
   </span>
   <a href="钦定续通志_page248.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
