<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 441 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 441 页/共 523 页</h1>
    <div class="content">○丁亥。太祖高皇帝忌辰。遣官祭福陵。　　

○命鸿胪寺卿申启贤、为奉天府府丞、兼提督学政。内阁学士汤金钊、提督江苏学政。宗人府府丞贾允升、提督安徽学政。翰林院侍讲学士李宗昉、提督浙江学政。兵部左侍郎顾德庆、提督江西学政。通政使司参议辛从益、提督山东学政。翰林院编修贺长龄、提督山西学政。右春坊右庶子史致俨、提督河南学政。户部员外郎苏兆登、提督陕甘学政。光禄寺少卿吴椿、提督福建学政。司经局洗马沈维鐈、提督湖北学政。翰林院编修谢阶树、提督湖南学政。刑科给事中傅棠、提督广东学政。工部员外郎俞恒泽、提督四川学政。户部主事牛坤、提督云南学政。　　

○旌表守正捐躯安徽天长县民花自富妻王氏。　　

○戊子。谕内阁、给事中张源长奏、漕务切敝□大一摺。漕粮岁输天庾。为国家惟正之供。例系徵收本色。有漕州县。勒收折色。向干严禁。现值年丰谷贱。若令小民以贱价粜谷交纳折色。是闾阎终岁勤劬。所得升斗。大半粜以输官。以有限之盖藏。供无穷之朘削。其为病民。实相倍蓰。著通谕有漕省分各督抚。转饬所属。徵收漕粮。概以本色交纳。毋许勒折滋敝□大。如有专利虐民者。即据实严参。勿稍徇纵。　　

○旌表守正捐躯直隶定州民韩二妻吴氏、河南鹿邑县民李林女李氏。　　

○己丑。上诣永佑寺行礼。　　

○辛卯。上御卷阿胜境。赐扈从王、公、大臣、及蒙古王、贝勒、贝子、公、额驸、台吉等食。　　

○旌表守正捐躯安徽阜阳县民赵应春妻秦氏。　　

○壬辰。上自避暑山庄启銮。幸木兰。　　

○是日。驻跸中关行宫。　　

○癸巳。驻跸波罗河屯行宫。　　

○甲午。赏看守黄土坎等五处行宫弁兵半月钱粮。　　

○是日。驻跸张三营行宫。　　

○乙未。上诣兴安大岭神祠拈香。　　

○行围。　　

○是日。驻跸阿圭图御营。　　

○丙申。上行围。　　

○遣官祭贤良祠。　　

○遣肃亲王永锡、前往清河。迎奠故御前大臣喀尔喀赛因诺颜扎萨克亲王固伦额驸拉旺多尔济、茶酒。　　

○是日。驻跸海拉苏台御营。　　

○丁酉。上行围。　　

○顺天府以宗室乡试中额请。得上□日、取中八名。　　

○旌表守正捐躯河南祥符县民牛根妮母谭氏。　　

○是日。驻跸呼鲁苏台御营。　　

○戊戌。上行围。　　

○是日。驻跸那尔苏台梁西山根御营。　　

○己亥。世宗宪皇帝忌辰。遣官祭泰陵。　　

○以直隶泰宁镇总兵官成宁、为礼部尚书。镶蓝旗汉军副都统穆克登额、为泰宁镇总兵官。兼总管内务府大臣。三等侍卫英绶、为镶蓝旗汉军副都统。　　

○赠故礼部尚书马慧裕、太子少保。予祭葬。谥清恪。　　

○旌表守正捐躯河南泌阳县民陈牛妻韩氏、安徽寿州民鲁志顺妻黄氏。　　

○是日。驻跸都木达乌拉岱御营。翼日如之。　　

○庚子。上行围。蒙古盟长王公等。于行幄西门外。设大氊庐。侍上膳毕。上阅诈马等技。赏赉有差。　　

○辛丑。上行围。　　

○以浙江定海镇总兵官李光显、为广东水师提督。　　

○是日。驻跸巴彦布尔哈苏台御营。　　

○壬寅。上行围。　　

○以福建台湾水师副将陈光求、为浙江定海镇总兵官。　　

○是日。驻跸达彦梁北口御营。翼日如之。　　

○癸卯。上行围。　　

○甲辰。上行围。　　

○谕内阁、木兰围场。自圣祖仁皇帝肇开其地。岁时狝狩。讲武诘戎。内外扎萨克蒙古藩部王公等。櫜鞬随行。以将其尊君亲上之忱。恩施优渥。赉予骈蕃。典至重也。我皇考高宗纯皇帝。六十年率循弗替。圣制避暑山庄后序。以木兰行围。系于绥藩肄武者至钜。垂训后嗣。俾世世遵行。朕恪循成宪。每岁举行。既躬习勤劳。并以抚绥藩服。训练军伍。此与祖训勿改衣冠骑射。同为我国家根本之计。列圣诒谋。所当万年遵守者。乃上年自热河启跸之日。绵课有雨水冲漫桥梁之奏。意图停止进哨。特降上□日将绵课革去御前大臣。示以罚惩。本年由京启銮以后。兼旬晴霁。乃又有以闰月节候较早、哨内寒冷为词者。除御前大臣军机大臣均无此言外。卿贰京堂。及直隶道府内。颇有其人。此不独欲以淆惑朕听。且以阻挠众志。是诚何心。直同背畔矣。此次进哨以来。风日暄和。毫无雨雪。现已行围过半。气候并未凝寒。本日特召见皇子、御前大臣、军机大臣、宣谕此上□日。总之岁举秋狝。系我朝家法。必当永远遵循。嗣后每遇进哨。大小臣工。概不准以雨水寒冷为词、妄生浮议。届期如实有应行停减之处。朕自行降上□日。傥有敢于尝试。仍复造作浮言、希图阻止者。则行围之事。与行军等。必将其人按军法治罪。立正典刑。不稍宽贷。将此通谕知之。　　

○又谕、据徐锟奏、方受畴、姚祖同、因本年逢闰、节候较早、恐哨内天气寒冷、公捐棉衣二千件、为分赏办差兵丁之用、此举大属非是。朕巡幸木兰。岁以为常。五年再闰。从前逢闰之年。历次举行秋狝。从无加赏兵丁棉衣之事。方受畴等、创为此举。后将援以为例。若不能为继。兵丁等将以此生怨。且绿营兵丁由伊等捐赏。所有随扈八旗兵丁。又将谁为捐给乎。方受畴、姚祖同、市惠邀名。而不计沮惑众心。有乖政体。俱著严行申饬。仍交部议处。　　

○又谕、散秩大臣松龄、年仅六十。召见时伊即奏称。上围不能乘马。且人亦平庸。松龄著以原品休致。其世袭散秩大臣员缺。著伊子瑞盛承袭。　　

○是日。驻跸伊绵沟御营。　　

○乙巳。上行围。　　

○谕内阁、本日朕阅河南秋审情实人犯册内。有卢得才一起。该犯在李全铺内学习染匠。因遗失帐本。被李全撵逐。该犯往向李全之母李朱氏诉说。适李朱氏之女韩李氏。携带四岁幼子韩令子归宁。该犯向李朱氏诉说。李朱氏反斥其非。维时韩李氏适赴邻舍闲谈。韩令子在旁。该犯拾取菜刀砍伤李朱氏倒地。正欲逃逸。韩令子拉住衣服喊叫杀人。该犯即将韩令子推跌。连砍毙命。韩令子年甫四岁。见李朱氏被砍倒地。即能拉衣喊叫。护其所亲。其情甚为可悯。该犯辄将幼孩立时砍毙。实属凶恶异常。本日刑部具题江苏省程忝、谋财□□客死幼孩陶招观一案。依谋杀十岁以下幼孩例。拟斩立决。此案卢得才、因韩令子救护李朱氏。立毙四岁幼孩。其情节不轻于程忝一案。卢得才、著改为斩立决。嗣后如有十岁以下幼孩。因救护父母被凶犯立时毙命者。俱照此例办理。　　

○又谕、本日总理虎枪营大臣绵恩等奏、哈达图扎布围、又用鸟枪杀虎等语。本年九围。杀虎四只。均系鸟枪击获。虎枪人等所司何事。即如前次用鸟枪杀虎。乃蒙古托霍齐、在山梁站立。适遇虎至近迫。几致被伤。是时虎枪人等、皆系步行。不及追至。托霍齐、始用鸟枪杀虎。朕所亲见。因赏给托霍齐蓝翎、并荷包一对。银四两。并非杀虎应用鸟枪。若皆用鸟枪。则又何需数百虎枪人等上围。且虎枪营人等技艺必渐至生疏。于行围旧制。亦必废弛。嗣后每逢遇虎。务照旧例以虎枪迎扎。如系迫于势急。不及施用虎枪。再用鸟枪。傥应用虎枪时竟用鸟枪。总理虎枪营大臣行围领纛大臣不据实参奏。必当一并治罪。决不宽贷。再嗣后虎枪人等获虎。仍照旧例头枪赏给荷包一对。银四两。协同递枪者赏给荷包一对。银二两。如有不得已而用鸟枪者。著将赏银减半。此乃国朝旧制。若不整饬。恐渐染汉人习气。著交总理虎枪营大臣等通谕。永远遵行。如违即行参奏。断不可姑息。　　

○是日。驻跸萨勒巴尔口御营。　　

○丙午。上行围。　　

○缓徵河南汲、浚、安阳、汤阴、内黄、永城、六县、水灾新旧额赋。并赈汲、新乡、淇、辉、获嘉、浚、六县、灾民。给房屋修费。　　

</div>
    <div class="pagination">
<a href="清实录嘉庆朝实录_page440.html">上一页</a><span>...</span><a href="清实录嘉庆朝实录_page436.html">436</a><a href="清实录嘉庆朝实录_page437.html">437</a><a href="清实录嘉庆朝实录_page438.html">438</a><a href="清实录嘉庆朝实录_page439.html">439</a><a href="清实录嘉庆朝实录_page440.html">440</a><span class="current-page">441</span><a href="清实录嘉庆朝实录_page442.html">442</a><a href="清实录嘉庆朝实录_page443.html">443</a><a href="清实录嘉庆朝实录_page444.html">444</a><a href="清实录嘉庆朝实录_page445.html">445</a><a href="清实录嘉庆朝实录_page446.html">446</a><span>...</span><a href="清实录嘉庆朝实录_page442.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
