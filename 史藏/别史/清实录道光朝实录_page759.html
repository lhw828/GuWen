<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 759 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 759 页/共 848 页</h1>
    <div class="content">○己丑。上诣皇太后宫问安。　　

○谕内阁、各省地方、遇有越狱脱逃及窃盗等案各犯。向俱责成该州县营汛上紧严缉。其勒限月分。往往多寡不同。有无分别定限之处。著吏兵两部查明具奏。寻奏、各省监犯越狱脱逃及劫盗等案。均按疏防勒限。其题参疏防限期。各照案情定限。近来各省督抚、往往奏请先行交部议处。并从严摘顶勒限缉拏。视案情轻重。予限期多寡。原属格外从严。部议先照防范不严例、降一级留任。仍勒令该督抚照部限开参。又道光十九年议定、如获犯在本案正限之外。虽经该督抚奏请开复员弁顶带。仍按例限参处。遵行在案。报闻。　　

○谕总管内务府大臣等、旧例、宫内圆明园挑补首领太监。俱系进宫三十年方准挑补。立制本为周妥。且行之年久。差使无误。后经改为二十五年即准挑补。究非旧制。著自明年为始。仍照旧例、进宫三十年方准挑补。本年所挑宫内及圆明园各处首领太监。其已满三十年者、方准用首领顶带。其未满三十年者、只准食首领钱粮。永远为例。　　

○以防堵出力。赏福建道员恒昌等、蓝翎。余升补有差。　　

○抚恤小吕宋国遭风难夷如例。　　

○庚寅。浚山东闸河淤浅工段。从河道总督钟祥请也。　　

○辛卯。命于大高殿。设坛祈雪。上亲诣行礼。　　

○先是钦差内阁学士全庆等奏、查勘伊拉里克地亩。招民试种升科。酌筹经久事宜。下军机大臣议。至是议奏、据称伊拉里克、地居吐鲁番所辖托克逊军台之西。开穵渠道。引水灌输。垦地十一万一千亩。每年徵银八千三百余两。二十六年试种。二十七年徵收一半。二十八年照额徵收。除采买经费。即于新赋款内动支。毋庸另拨。尚有赢余抵充经费。此后永远减调。于经费大有裨益。查喀喇沙尔徵粮。每亩七分五厘。此外徵粮。自五升至九升六合三勺不等。今该处请以七分五厘折徵。银数与成案相符。至每年修理渠道。及酌开卡井。责成户长约束稽察。并与山内蒙古分别界址。筹画亦俱周备。惟在该都统大臣等实力奉行。庶于国家经久之计有当。从之。　　

○修山东沂沭河堤堰。从巡抚崇恩请也。　　

○壬辰。上御乾清门听政。　　

○以光禄寺卿何桂清、为太常寺卿。　　

○癸巳。孝惠章皇后忌辰。遣官祭孝东陵。　　

○甲午。上诣皇太后宫问安。　　

○谕内阁、前据禧恩等会查双城堡浮丁分别逐留。并禁止复往章程一摺。当交该部议奏。兹据户部奏称、查核该将军等原奏分别逐留之处。均系实在情形。应即照所议办理。嗣后著八旗满洲蒙古都统转饬各该参佐领。晓谕所属闲散旗人、俾共知该堡地土沃饶。米薪价贱。庶各视为乐土。踊跃思迁。自于京旗生计咸有裨益。至该堡不准容留民人。禁令綦严。此次清查户口。虽据奏称并无民人冒充。但恐日久稽察疏懈。仍不免潜踪复往。此后傥查有外省民人潜往该堡影射牵混。甚至雇觅流民代耕。或将地亩私招民佃。致启田为民占之弊。必将该将军副都统等从重惩处。不稍宽贷。毋得视为具文。　　

○又谕、耆英奏、副将要缺题调乏员。恳请越级升署一摺。前因营务人材难得。降旨令各督抚留心访察。如有才能出众之人。准不拘资格。奏请升调。兹据该督奏称、广东抚标右营游击昆寿、年壮才明。晓畅营务。现因督标中军副将员缺紧要。请以该员越级升署。系为营务得人起见。昆寿著准其升署广东督标中军副将。送部引见。仍俟扣满年限。再请实授。惟陆路员弁与水师不同。向不准越级升署。一经破格录用。即与特保人员无异。各督抚务于平日秉公考核。如有训练精勤。兵民悦服。确有实据者。方准破格保奏。越缺请升。若仅能循分供职。即不得藉词滥举。此后特保各员。除公罪不计外。傥另有各项私罪劣款。定将原保之督抚、照滥保匪人之例。严加议处。不稍宽贷。　　

○以故土尔扈特扎萨克郡王那木扎勒车登子巴图、袭爵。　　

○叶尔羌参赞大臣麟魁、因病解任。以叶尔羌帮办大臣赛什雅勒泰、为参赞大臣。赏内阁学士吉明、副都统衔。为叶尔羌帮办大臣。　　

○乙未。上诣大高殿行礼。　　

○科尔沁扎萨克土谢图亲王色登端噜布等六人。喀尔喀车臣汗阿尔塔什达等五人。乌珠穆沁扎萨克车臣亲王彭苏克纳木济勒。巴林扎萨克郡王那木济勒旺楚克等二人。喀喇沁扎萨克都楞郡王色伯克多尔济。敖汉郡王布彦德勒格哷固鲁克齐。阿巴噶扎萨克郡王阿尔塔什第等二人。扎赉特扎萨克贝勒额外侍郎拉木棍布扎布。翁牛特扎萨克贝勒宝拜。于神武门内瞻觐。　　

○丁酉。工部左侍郎罗文俊、因病解任。以内阁学士王广荫、为工部左侍郎。仍留顺天学政任。都察院左副都御史陈孚恩、署工部右侍郎。兼管钱法堂事务。　　

○予故甘肃兰州府知府龚景瀚、平凉府知府严庆云、河南信阳州知州查彬、直隶涞水县知县何继志、入祀名宦祠。湖南故江西督粮道周玑、陕西故翰林院庶吉士王吉相、廪贡生马稢土、浙江故内阁中书端木国瑚、入祀乡贤祠。从总督讷尔经额、惠吉、刘韵珂、巡抚邓廷桢、吴其浚、陆费瑔、梁宝常请也。　　

○礼部议准、山东巡抚崇恩疏报、采访蓬莱县节烈妇女蒋徐氏等一百七十三口。请建总坊旌表。从之。　　

○修直隶果渠村坝埽等工。从总督讷尔经额请也。　　

○戊戌。谕内阁、本年皇太后七旬万寿。前经降旨普免道光二十年以前民欠银粮。令各将军府尹督抚等查明开单具奏。据刘韵珂等另片奏、请将内地粮米、及台湾府属供粟、一体豁免。当交户部核覆。兹据查明具奏。此次台湾供粟。内地租谷十一万一千五百八十八石零。内地粮米租米十四万九千五百二十八石零。米耗银四万一千七百三十二两零。以上银米内截至奉到谕旨以前。实欠在民未完之项。著加恩准其一体豁免。该督等即刊刻誊黄。遍行晓谕。并照例按户付给免单。严禁吏胥影射需索等弊。务期实惠及民。用副朕推恩布闿至意。其所奏借碾仓谷、请动项买补一节。既经该部查明奏销案内、有前经行令拨充兵糈之米二十余万石。著即遵照前议、抵拨清项。余米仍备兵糈。毋庸动项买补。期于仓库两有裨益。民间仍沾实惠。　　

○又谕、壁昌等奏、审拟抢案匪犯。并请将撤任知府降为同知一摺。前署徐州府知府刘淓、于所辖境内捕务废弛。撤任后仍未能设法协拏。难胜知府之任。刘淓著降为同知归部选用。　　

○己亥。上诣皇太后宫问安。　　

○谕内阁、奉皇太后懿旨、琳妃著晋封为琳贵妃。所有应行事宜。该衙门察例具奏。　　

○以翰林院侍讲学士曾国藩、充日讲起居注官。　　

○命伊犁将军萨迎阿、在紫禁城内骑马。　　

○庚子。谕军机大臣等、前据壁昌奏、派定各炮堤官兵、及后路防护接应营分章程一摺。并夹片一件。当交军机大臣会同该部议奏。兹据会议覆奏。朕详加披阅。均尚妥协。惟炮堤十四处。各归各处操演防守。其间不可无联络之法。使声气得以相通。方不至散漫隔阂。无所归束。著该督察看大江南北两岸各炮堤交界毗连处所。应如何设法联络。以期往来接应。呼吸可通。俾十四处联为一气之处。著悉心筹画。奏明妥办。余均照所议办理。将此谕令知之。　　

○以故喀尔喀赛因诺颜扎萨克贝勒贡楚克扎布子济木丕勒多尔济、袭爵。　　

○壬寅。谕军机大臣等、达洪阿等奏、番贼麕至。掠抢牲畜。窥伺厂马。现在酌派官兵追捕。并会商筹备一摺。此次该番贼以黄河冰桥结冻。故智复萌。乘间窜赴山北大通地方。扑抢居民牲畜。得赃后尤敢住扎该处。分投寻抢。仍复窥伺孳生厂马。经该营署游击薛贵、督率弁兵出城掩击。夺获赃畜五百余只。枪毙番贼甚多。该官兵仍竭力击剿。贼始退去。惟该番贼连年肆抢猖獗。虽屡经派兵缉捕。究未大加惩创。现在总兵站柱、业已酌带弁兵。驰往会剿。该大臣等仍一面催令督兵前进。并挑备官兵督带亲往。以为后路策应。总期痛加追剿。毋令乘隙逃窜。是为至要。所有此次阵亡弁兵。著即查明咨部请恤。其同被伤亡之薛瑞麟、系该署游击薛贵嫡子。有无官职。并著查明具奏。候朕施恩。至所称枪毙番贼甚多。究竟约有若干名。著一并详查奏闻。将此谕令知之。　　

○又谕、据胡超片奏、历看南山沿边情形。将筹计防堵九条开列呈览。著布彦泰于到任后体察情形。悉心妥议具奏。胡超由行伍出身。向在军营尚称勇敢。现任提督、有节制各镇之责。此次办理番案。何以遂致兵哗。是否平日不能约束。布彦泰甫将抵任。自无所用其回护。著留心访察。如该提督确有劣迹。即行据实参奏。毋稍徇隐。傥于该省一切事宜。难资得力。即将现在将领大员。无论本省外省。择其才能出众。结实可靠。堪任是职者。秉公保奏。候朕酌量调用。将此谕令知之。　　

○以故杜尔伯特扎萨克辅国公车登扎布子车巴克扎布、袭爵。　　

○以礼部左侍郎连贵、署正红旗蒙古副都统。　　

○癸卯。命再于大高殿设坛祈雪。上亲诣行礼。　　

○谕内阁、户部奏、甘省采买兵粮等项。节次咨催。并未买补归款等语。甘肃盘查案内追缴银两。买补粮石。自应按年分晰造报。兹据户部奏称、节次咨催。任意拖延。不但粮无买补之期。即价亦无归补之日。似此年复一年。成何事体。著该督即将该部所指各情节。逐条确切查明。据实具奏。毋得任听官吏侵蚀亏那。以重帑项。寻奏、各款皆系咨追外省。须俟追获解还。始能买粮还仓。无任意拖延逾限等情。下部知之。　　

○又谕、礼部奏、案关文生应行斥革。刑部并未会同礼部核议等语。此案浙江文生张礼、于人命重案。辄向说钱私和。虽经刑部查明、并未过钱。拟杖议准援免。惟本案关系罪名至绞监候之重。该生辄敢私行议和。且说钱已有成数。即与贿赂有据者无异。张礼著仍行斥革。刑部承办此案司员。并不照例会同礼部办理。著查取职名交部议处。嗣后遇有案情关涉举贡生监、应行斥革开复之处。著刑部仍遵前奉谕旨。会同礼部定议具奏。免致办理两歧。　　

○以告病一等子恒兴子宝善、故二等子成麟嗣子松淩、各袭爵。　　

○正白旗汉军副都统皂兴、以不胜任。降头等侍卫。在大门上行走。以三等侍卫联顺、为正白旗汉军副都统。　　

○以候补四五品京堂汪本铨、为奉天府府丞。兼提督学政。　　

○喀尔喀辅国公巴图图鲁等三人。于神武门外瞻觐。　　

○甲辰。上诣皇太后宫问安。　　

○谕内阁、穆彰阿奏、龙泉峪岁修工程。请交承办事务衙门经理等语。此项工程完竣已逾十年之久。自应归该处管理。以专责成。所有龙泉峪皇后陵寝。妃园寝。一切岁修工程。及浇灌树株等事。并著派阿灵阿、福济、会同德春管理。该处历年所存生息银两。著承办衙门另款存贮。以备工用。该衙门知道。　　

○又谕、刑部奏、要案情罪未确。凶犯大半未获。请旨饬讯勒缉等语。此案广西土州民黄亚组等、听从黄卜萌起意纠殴。并放火烧屋。致毙黄布藏一家九命。情罪重大。疑窦多端。该省审办此案。未能切实根究。率行定谳。且事阅二年之久。首夥各犯大半未获。缉捕尤属疏懈。周之琦著交部议处。历任各臬司。著该部查取职名议处。并著周之琦亲提此案人证。勒限严缉首犯黄卜萌等到案。一并严究确情。分别妥拟具奏。毋得稍涉回护。再致延宕。寻奏、拏获黄卜萌、讯明因挟黄布藏借贷不遂之嫌、纠同黄亚组、黄亚萌、林卜砚、黄亚映等、持械寻殴。将黄布藏、并子黄卜藏、媳黄韦氏、孙黄亚孟、黄亚小、黄亚芝、杀毙。复纵火烧毙黄布藏妻黄黄氏、子黄卜养、工人车亚遐子车亚送。黄卜萌、依律拟斩立决枭首示众。林卜砚、黄亚映、拟斩监候。黄亚组、拟绞监候。黄亚萌、获日另结。下部议。从之。　　

○谕军机大臣等、董瀛山奏、请饬查拏邪教逸犯一摺。此案习学青莲教匪徒。业据各该省将已获各犯陆续审明。分别奏结。其未获要犯。如朱中立即朱化无、林依秘即林周官、彭依法即彭超凡、朱依专即柳清泉、夏致温即夏继春、葛依沅即郭建汶、徐传贵、文先觉、钟大环、仍著各该督抚分饬各属严密查拏。务令按名弋获。净绝根株。不得以查缉无踪。意存疏懈。任令匪徒漏网。将此各谕令知之。　　

○以故一等子吉成弟巴朱尔、三等子奎善子荣昌、双和子永恰布、三等男富玉子瑞淩、各袭爵。　　

○以詹事府詹事德龄、为内阁学士。兼礼部侍郎衔。　　

○以翰林院侍讲学士戴熙、为光禄寺卿。仍留广东学政任。　　

○乙巳。谕内阁、向来内外大员兄弟子孙。每届五年。行查一次。挑取侍卫拜唐阿当差。原为侍卫拜唐阿差使体面。大员子弟挑取后。益得熟习清语骑射。而于差使得人。自道光二十一年查办后。迄今已及五年。又届应行查办之时。惟念该大员子弟内、亦有不同。或身体单弱。马上平常。或自幼读书。一时不及习学骑射。似此即挑取侍卫拜唐阿。又何能得力。自应酌量变通办理。嗣后在京文职自三品以上。武职自二品以上。在外文职自总督至按察使。武职自将军提督至总兵。该大员兄弟子孙内、如有年已及岁。可以充当侍卫拜唐阿差使者。俟五年查办之际。该大臣等仍照上次呈报本旗。由该旗造册咨送军机处会总具奏。俟朕指出。带领引见。如身体单弱。或有残疾。抑或弓马平常者。著该大臣即据实报明该旗。转行军机处。均听其便。该旗亦毋庸催取其名。以示朕作养器使旗仆之意。　　

</div>
    <div class="pagination">
<a href="清实录道光朝实录_page758.html">上一页</a><span>...</span><a href="清实录道光朝实录_page754.html">754</a><a href="清实录道光朝实录_page755.html">755</a><a href="清实录道光朝实录_page756.html">756</a><a href="清实录道光朝实录_page757.html">757</a><a href="清实录道光朝实录_page758.html">758</a><span class="current-page">759</span><a href="清实录道光朝实录_page760.html">760</a><a href="清实录道光朝实录_page761.html">761</a><a href="清实录道光朝实录_page762.html">762</a><a href="清实录道光朝实录_page763.html">763</a><a href="清实录道光朝实录_page764.html">764</a><span>...</span><a href="清实录道光朝实录_page760.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
