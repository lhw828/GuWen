<!DOCTYPE html>
<html>
<head>
    <meta charset="UTF-8">
    <title>清实录雍正朝实录 - 第 127 页/共 216 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录雍正朝实录 - 第 127 页/共 216 页</h1>
    <div class="content">○管理旗务王大臣等议覆、镶红旗蒙古副都统富昌条奏。八旗蒙古游牧地方。所有捕盗六品官。嗣后、请交与各该总管等。视其效力勤慎、五年无过者。填注考语。保送该旗记档。遇伊等应升缺出。该旗指名行取。与在京之骁骑校、护军校等。一体引见补用。其效力不勤、与有过者。分别题参议处。应如所请。从之　　

○改广西东兰土知州缺、为东兰土州同。驻劄凤山。管理凤山、芝山、＜辶里＞喇、长里、泗孟、四苟六哨。裁原设州同缺。添设东兰流知州一员。吏目一员。驻劄东院哨土州旧治。拨柳庆协左营千总一员。添兵五十名。驻劄东兰州。从云贵广西总督鄂尔泰请也　　

○乙酉。圣祖仁皇帝治河方略。编纂告成。内阁进呈御览。得上□日、朕惟圣祖仁皇帝轸念民生。而于黄运两河、尤廑圣怀。自甲子以迄丁亥。六次亲历河干。指授方略。一切修筑堵塞事宜。无不出自宸衷规画。数十年来。圣谟睿训、备载此书。凡有河防水利之任者。皆应悉心详阅。奉为法则。著缮写三部。发给河臣孔毓珣、嵇曾筠、尹继善。令其敬谨阅看。必于河务大有禆益。但河性迁移。或今日情形。与昔年有不同之处。著孔毓珣等三人、会同商酌具奏。又当年或有奉上□日案件。此书未经载入。而该衙门有档可稽者。亦著查明具奏　　

○丙戌。谕内阁。上年直隶通省、收成丰稔。惟宣化府属之宣化、怀来、保安、三处交界之地。广约四十里。长约百里。独愆雨泽。颇觉亢旱。今据直隶巡农御史舒喜奏称、京畿一百四十州县。筑场纳稼。百谷咸登。各府州县之收成。册报八分九分十分不等。老幼得所。共庆有秋。惟宣化府属宣化、西宁、蔚县三处。今年六七月间。有冰雹之伤。禾稼稍损。朕思天人感应之理。纤毫不爽。连年以来。直隶通省。雨泽应时。西成丰稔。而宣化府属之数州县地方。两年之内。有亢旱冰雹之灾。此必地方官民、政治有缺。风俗不淳。是以上天显示儆戒。欲其警醒悔悟。翻然悛改于将来也。官斯土者。宜敬谨修省。以免过愆。著遍行晓谕劝导。令所属百姓、消亢戾浇漓之风。敦和睦忠厚之行。共为良善。以迓天庥。而此数州县之绅衿士庶。尤当深感上天垂象示儆之恩。各扪心自问。若有几微匪僻乖戾之念。即猛加省改。并交相劝勉。俾比闾族党。兴仁讲义。共成亲逊良善之俗。则以和召和。雨旸时若之应。天必锡之以福矣　　

○丁亥。升镶红旗参领赵弘济、为正黄旗汉军副都统　　

○戊子。升福建按察使孙国玺、为山东布政使司布政使。调贵州按察使李玉鋐、为福建按察使司按察使。以贵州学政翰林院侍读徐本、为贵州按察使司按察使。湖南按察使郭朝祚、缘事革职。调直隶按察使张璨、为湖南按察使司按察使。升直隶通永道姜颖新、为直隶按察使司按察使　　

○改广西思恩府属之镇安土府为流府。设知府一员。裁原设通判缺。留知事一员。管辖归顺、上映、都康、向武、小镇安五土属。奉议州一州。裁归顺土吏目缺。改设州同一员。添设千总一员。兵五十名。驻劄归顺。添设宾州直隶州州同一员。驻劄三里营地方。从云贵广西总督鄂尔泰请也　　

○旌表四川保县烈妇、郭呈玉妻郭氏。孀居拒奸。被殴殒命。给银建坊。入祠致祭如例　　

○己丑。谕内阁。年来用兵西藏。巢□刀抚苗蛮。一切办理军需。皆动支公帑。而粮饷转输。不无资于民力。朕心深为轸念。是以降上□日、将甘肃、四川、云、贵、广西五省、庚戌年地丁钱粮。全行豁免。查甘属之河西四府。如宁夏西宁、及甘凉肃。以至嘉峪关外之靖逆赤金柳沟等卫所。历来额徵。俱系粮料草束。与各省额徵折色无异。今当用兵之际。虽丝毫不派及民间。而黎民踊跃急公之意。大将军岳钟琪屡次奏闻。甚属可嘉。著将额徵本色、加恩豁免。以示惠爱边民之至意　　

○升正蓝旗护军参领巴雅尔图。为镶白旗蒙古副都统　　

○以山西道御史晏斯盛、提督贵州学政　　

○大学士等遵上□日议覆、内阁侍读学士王以巽条奏。嗣后八旗袭职官员。引见奉上□日之后。请令该都统、将该员应给敕书缘由。移送吏部。转咨内阁。定限办理。转送该旗。面传本人赍领。如有迟延日期。及胥役需索之弊。照例参处。再、外省督抚提镇等官。所有应领传敕坐敕。其给发之处。亦应立定限期。以防怠忽。应如所请。从之　　

○庚寅。谕兵部。赏给兵丁营运生息银两。原系特恩。期于永远周给有资。若定以数月之限、即行支赏。则生息无多。不能接续。将来恐有不能普遍之势。著行知各省将军、督、抚、副都统、提督等。见在不必定以赏给限期。俟营运丰裕之日。再行给与　　

○礼部议覆、正蓝旗汉军副都统刘汝霖条奏。汉军子弟。宜学习清书。请每旗各设义学一所。令该旗满洲都统、会同汉军都统。于满洲闲散官、并笔帖式、或因公降革人员内。择其精通清文者。充补教习。于汉军本旗内。拣选善射者一二人。教习弓箭。其教习人员。每月给与公费银米。仍令该旗派章京一员、稽查课业。其肄业子弟。如有文理精通、愿考繙译者。不拘闲散。俱准赴吏部考取笔帖式。其文理粗通、弓箭可造者。听其在本旗挑补领催兵丁。三年之内。教习勤谨者。将教习人员、分别议叙。应如所请。从之　　

○云贵广西总督鄂尔泰摺奏。臣曾祖图扪、蒙恩入昭忠寺。得与祀典。窃念臣高祖屯太。由汪钦地方、率领七村亲族人等。效顺归诚。蒙太祖高皇帝赏给全佐领。又一拜他拉布勒哈番。臣曾祖图扪、于擒巢□刀诸役。屡著勤劳。及大凌河被围。图扪领兵、首先杀入敌阵。又力击张理兵。奋勇阵亡。今既叨列昭忠寺。牌位仅书佐领。伏乞将臣苗疆议叙之案。准予销免。照臣职衔。赏给诰封。俾臣曾祖图扪。得以赠官位列大臣之末。奉上谕。此奏朕实欣悦。俟朕恩命　　

○署广东巡抚傅泰疏言、广州府理猺同知朱振基、于前任连州知州任内。私置逆贼吕留良牌位。设祠奉祀。连州学正王奇勋、勒令阖学生员。奔走趋奉。兹据连州生员陈锡等、合词呈首。相应题参究治。得上□日、朱振基、王奇勋、俱革职拏问。其私置吕留良牌位。奉祀情由。该督严审究拟具奏。连州生员陈锡等、深明大义。不为邪说所惑。据实出首。以彰名教。著将今年该州应试完场之举子。交与该学政、秉公遴选学问优通者四人。赏作举人。送部一体会试。以示恩奖。如今科所取副榜内。有连州生监。亦准作举人　　

○辛卯。正红旗蒙古副都统马起达、以老病乞休。允之　　

○壬辰。谕工部。直隶、山东、江南、查勘道路事宜。著行文三省督抚等。令动正项钱粮。乘此农隙之时。派委贤员。作速兴工。务于明春雨水前告峻。朕仍遣员往查。其修过桥梁道路等项。著交与各该地方官。随时修整。并令新旧交代。永著为例　　

○癸巳。旌表河南武陟县烈妇、王星妻李氏。拒奸不污。投缳殒命。给银建坊。入祠致祭如例　　

○甲午。云贵广西总督鄂尔泰疏言、附近云南之南掌国王岛孙、向化天朝。输诚纳贡。备象二只。蒲编金字表文一道。转乞奏闻。情词恳切。相应具题请上□日。得上□日、南掌国远在西南徼外。从来未通职贡。今输诚向化。甚属可嘉。滇省起送来京之时。著沿途地方官、护送照看。应用夫马食物。著从厚支给。以示朕加惠远人之至意　　

○乙未。上诣恩佑寺行礼毕。回宫　　

○以故一等公夸岱子纳穆图、袭爵　　

○丙申。以原任国子监祭酒孙嘉淦、为顺天府府尹　　

○裁河南陕州甘棠驿驿丞缺。添设硖石驿驿丞一员。从河东总督田文镜请也　　

○丁酉。添设四川雅州府同知一员。泸定桥巡检一员。裁烹坝驿驿丞一员。从升任四川布政使赵弘恩请也　　

○戊戌。孝慈高皇后忌辰。遣官祭福陵　　

○己亥。调江苏学政詹事府少詹事邓钟岳、提督广东学政。陕西学政加翰林院侍讲衔朱曙荪、提督山西学政。河南学政大理寺少卿于广、提督云南学政。浙江学政翰林院侍读学士王兰生、提督安徽学政。广东学政翰林院侍讲学士顾仔、提督浙江学政。以詹事府詹事张廷璐、提督江苏学政。原任詹事府詹事王图炳、提督陕西学政。翰林院编修吴应棻、提督河南学政。提督顺天学政左春坊左庶子杨超曾、提督湖南学政。翰林院编修习寯、提督广西学政。江南道御史卫昌绩俱仍留任　　

○庚子。喀尔喀泽卜尊丹巴胡土克图、遣使进九白年贡。宴赉如例　　

○辛丑。谕户部。据奉天将军多索礼奏称、今岁盛京秋成大稔。禾稼瓜菜等项。俱获丰收。米粮价贱。朕思米谷者、乃上天恩赐以养育万民者也。若人人存心敬受天赐。随时撙节。常留有余。崇俭去奢。谨身节用。则天心必垂默佑。雨旸时若。俾常享盈宁之福。若暴殄天物。轻弃五谷。不思稼穑之可宝。罔念农事之艰难。则必上干天怒。而水旱灾祲之事、皆所不免。此从来天道人事之断然不爽者奉天地方。百谷顺成。已八年于兹矣。今岁收成又庆丰稔。谷价之贱。自昔罕闻。朕心深为慰悦。感戴上天赐佑之恩。则本地官民人等。宜敬谨爱惜、以仰承天贶。向来奉天居民。有以米谷饲养豚豕之陋习。此即暴殄天物之一端。已令地方官劝谕禁止。今不可因米谷饶余。复蹈前辙。积贮乃王政之要图。民生之切务。奉天地气乾燥。不比南方潮湿之区。正当乘此丰收之时。以为储蓄之计。著该地方官员、通行晓谕。劝导所属民人。若有谷之家。果能留心积贮。至于谷多价贱、难于出粜者。著大臣官员等、即行奏闻。朕当发官价籴买。或从海道运至京师。俾积谷之家、实获利益。必不使有谷贱伤农之叹也　　

○喀尔喀车臣汗册卜登拜音珠尔、遣使进九白年贡。宴赉如例　　

大清世宗敬天昌运建中表正文武英明宽仁信毅大孝至诚宪皇帝实录卷之八十六




大清世宗敬天昌运建中表正文武英明宽仁信毅大孝至诚宪皇帝实录卷之八十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。冬十月。壬寅朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○颁雍正八年时宪历　　

○喀尔喀瓦齐赖巴图土谢图汗旺扎尔多尔济、遣使进九白年贡。宴赉如例　　

○癸卯。以湖广总督迈柱、兼理湖北巡抚印务　　

○免云南南宁县本年分水灾额赋有差　　

○乙巳。吏部奏。本月初一日夜。文选司失火。延烧房屋十数间。所有档案被毁。应将值宿书办、交刑部严审。当月司官议处。臣等疎忽之咎。请敕部察议。其所毁档案。于号件簿内查明。行文内外各衙门、将原案造册送部。得上□日、吏部近来诸事肃清。官吏人等亦无可作之弊。所失档案。仍可于他处查取校对。胥役妄冀舞文弄法。事亦难行。该部堂官总理大纲。岂能时刻稽查。不必交部察议。当月司官、及值宿书办、著交部照例归结。嗣后各部院衙门存贮档案之处。应委笔帖式等官、轮班值宿巡查。至内阁本章。及各衙门档案。皆应于正本外、立一副本。另行收贮。如本章正本系红字批发。副本则批墨笔存案。其他档案副本。或另用钤记以分别之。如此、不但于公事有益。且可杜奸胥猾吏隐藏改换之弊。其如何详悉定例之处。著大学士、步军统领、会同九卿议奏。寻议、在京各衙门卷牍、收贮之所。应派笔帖式、轮班值宿巡查。各省督抚题奏事件。例有副本送通政司。嗣后应令一并送阁。俟奉上□日后。内阁将副本遵照红本、用墨笔批录。另贮皇史宬。其在京各部院覆奏本章。亦照此办理。至部覆正本。向来兼写清汉。全录案呈。不免稽迟时日。嗣后所办副本、应无庸全录案呈。只以汉字缮写。又各部院一切档案。应另立一册。将全案备录。印信钤盖。挨次编号。其存贮之所。亦酌派笔帖式值宿巡查。从之　　

○升贵州大定州为大定府。改威宁府为威宁州。与平远、黔西二州、毕节一县、俱隶大定府管辖。移威宁之知府、通判、经历、司狱、教授、驻大定。大定之知州、吏目、学正、驻威宁。从云贵广西总督鄂尔泰请也　　

○封敖汉台吉固山额驸罗卜藏、为辅国公　　

○丙午。上御太和殿视朝。诸王及文武升转各官谢恩　　

○总理陵寝事务领侍卫内大臣尚崇廙奏言、景陵圣德神功碑亭、仪柱之右。产瑞芝一本于石上。长六七寸。光华焕发。实属奇祥。得上□日、朕从来不言祥瑞。屡颁谕上□日、晓示臣民。惟是建立景陵圣德神功碑。甫经勒石告成。而瑞芝即产于碑亭之右。仰见上天特赐嘉祥。以表扬我皇考功德之隆盛。朕心不胜庆慰　　

○丁未。怡亲王、大学士、九卿、翰詹、科道等、遵上□日讯问曾静。合词公奏。将曾静、张熙、照大逆不道律。即行正法。上御乾清宫。召入诸臣等。并令李绂随入。谕曰。今日诸臣、合词请诛曾静张熙。伊等大逆不道。实从古史册所未有。以情罪论之。万无可赦。但朕之不行诛戮者。实有隐衷。上年曾静之徒张熙、诡名投书与岳钟琪。岳钟琪仓猝之间。忿怒惊惶。不及筹算。即邀巡抚西琳、臬司硕色、坐于密室。将张熙严加根究。问其指使之人。张熙不肯供出真实姓名。旋即加以刑讯。而张熙甘死不吐。岳钟琪无可如何。越二三日。百计曲诱。许以同谋。迎聘伊师。与之盟神设誓。张熙始将姓名一一供出。彼时岳钟琪具奏前来。朕披览之下。为之动容。岳钟琪诚心为国家发奸摘伏。假若朕身曾与人盟神设誓。则今日亦不得不委曲以期无负前言。朕洞鉴岳钟琪之心。若不视为一体。实所不忍。况曾静等僻处乡村。为流言所惑。其捏造谤言之人。实系阿其那塞思黑门下之凶徒太监等、因犯罪发遣广西。心怀怨忿。造作恶语。一路流传。今已得其确据。若非因曾静之事。则谣言流布。朕何由闻知。为之明白剖晰。俾家喻而户晓耶。且从来国家之法。原以惩一儆百。如曾静等之悖逆。谅宇宙内断无第二人。即后世亦可。断其必无有与之比者。何必存惩一儆百之见。可以宽宥其罪。并非博宽大之名而废法也。一切朕另有谕上□日　　

○又谕。前谢济世在阿尔泰军前。供出昔年参奏田文镜、实出于李绂蔡珽之授意。朕令刑部讯问李绂蔡珽。今刑部将口供呈览。其语仍复含糊。希图掩饰。是以令尔等带李绂进见。将蔡珽李绂始末。宣示尔等知之。朕在藩邸。懒于交接。人所共知。并不知蔡珽、李绂之姓名。因马尔齐哈通晓医理。常在府中行走。后补授清江理事同知。朕问明于医理之人。马尔齐哈举蔡珽以对。朕因令其来见。而蔡珽辞以职居学士。不便往来王府。且医理粗浅。不能自信。朕闻其言。深为嘉许。后年羹尧来京。力称蔡珽、塞尔图二人。才守识见。实超群类。朕告以招之未来之故。年羹尧因见蔡珽面言。而蔡珽仍坚辞如前。朕是以更器重之。次年蔡珽补授四川巡抚。时朕扈从避暑热河。蔡珽以身属外官。远行在即。向年熙转求欲到朕园中一见。朕相见时。蔡珽则极称李绂才品操守。为满汉中所少。是时朕方知李绂之姓名也。朕御极之初。延访人才。以资治理。因起复李绂原官。旋授侍郎。又命办理漕务。旋授为广西巡抚。伊具摺密奏黄国材收捐积弊。且称黄国材广通声气。其子弟亲戚、布满朝列。今臣尽发其私。必谋倾害。朕谕以尔但公忠为国。朕必加恩保护。岂料伊在朕前如此陈奏。而暗中则为黄国材事事周全。其巧于欺妄如此。至署理直隶总督。徇私废公。沽名邀誉。仓谷亏空、则代为隐免。属吏贪庸、则曲为庇护。以致吏治废弛。人心玩愒。又如塞思黑从西大通调回。朕令暂住保定。俟各省督抚提镇回奏到日。再降谕上□日。未几、李绂奏称塞思黑患病。不数日奏报病故。而奸邪党与、及庸愚无知之人。遂有朕授意于李绂、而戕害塞思黑之诬语。今李绂在此。试问朕曾有示意之处否乎。在塞思黑之罪。原无可赦之理。其从前之所以将伊暂留保定者。盖因阿其那、允禵、俱在京师。其事未曾、定案。而邪党众多。人心叵测。不得不留意防范。岂料伊遂伏冥诛。而李绂并不将塞思黑自伏冥诛之处。明白于众。以致启匪党之疑议。则李绂能辞其过乎。至田文镜之在河南。公忠为国。而李绂、蔡珽、以其参劾黄振国、汪諴等。遂极力陷害。朋比为奸。指使谢济世捏款诬参。欲令言臣挟制朕躬。必遂其私怨而后已。此风何可长也。李绂、蔡珽、著交刑部讯取确供。傥再支吾掩饰。即加刑讯　　

○吏部议覆。云贵广西总督鄂尔泰疏言、贵州长坝地方。瘴疠难居。兵丁多致病亡。请将文武衙署营房。移建珉球。仍于长坝、设百总一名。兵丁三十名。按季更番防守。令珉球游击不时巡察。应如所请。从之　　
</div>
    <div class="pagination">
<a href="清实录雍正朝实录_page126.html">上一页</a><span>...</span><a href="清实录雍正朝实录_page122.html">122</a><a href="清实录雍正朝实录_page123.html">123</a><a href="清实录雍正朝实录_page124.html">124</a><a href="清实录雍正朝实录_page125.html">125</a><a href="清实录雍正朝实录_page126.html">126</a><span class="current-page">127</span><a href="清实录雍正朝实录_page128.html">128</a><a href="清实录雍正朝实录_page129.html">129</a><a href="清实录雍正朝实录_page130.html">130</a><a href="清实录雍正朝实录_page131.html">131</a><a href="清实录雍正朝实录_page132.html">132</a><span>...</span><a href="清实录雍正朝实录_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
