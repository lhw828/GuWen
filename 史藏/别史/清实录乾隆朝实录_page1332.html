<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1332 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1332 页/共 1860 页
  </h1>
  <div class="content">
   ○吏部奏、前奉旨、外任升授京职人员。到任未满一年者遇有原任内降调处分。仍由原任督抚注考。送部引见。伏思此等人员。若行文该省咨取考语。恐原任督抚或遇升迁事故。无从查取。应请于该员升任给咨时。即令于咨文内填考送部注册。其因公革职者、一体办理。臣部俱于议处本内、夹签具题。从之。　　

○安徽巡抚李质頴奏、安庆庐州府被灾各属。应豫筹减粜查各属米价。每石自一两二钱余至二两不等。请将价在一两七钱以上者减一钱五分。至二两以外、减二钱。请粜麦豆者、照市价减银一钱。杂粮、减五分。如在一两五钱以内。概不准其减粜报闻。　　

○是日、御舟驻跸袁家楼水营。　　

○己卯。上奉皇太后至德州登陆。　　

○诣皇太后行宫问安。　　

○谕、朕因金川武功蒇定。恭奉慈驾东巡。告成阙里。所有跸路往来东省。承办差务之文武大小各员。宜沛恩施。用昭庆泽。著该抚查明咨部。凡有罚俸、住俸、降级之案。俱准其开复其无此等参罚案件者。各加一级。　　

○又谕、兹因两金川荡平奏凯。巡幸山东。告成阙里。清跸所至。惠泽覃敷。所有该省派出纤兵。著加恩赏给两月钱粮。办差兵丁、著赏给一月钱粮。其青州、德州、驻防兵丁、派有差务者。并著查明、一体赏给一月钱粮。以示体恤。　　

○又谕、前经军机大臣议覆、定西将军阿桂、筹办善后事宜案内。令于大功告成后。特设成都将军一员。驻劄雅州。统兵镇守节制绿营。并于两金川之地安设营汛移驻提镇。以资控驭。今两金川全境荡平。即应驻设所有成都将军员缺、即著明亮补授移成都满兵一千至雅州、随将军驻守。其原设之成都副都统仍留驻省城分兵防守俟二三年后再令将军驻劄成都副都统移驻雅州永资绥靖边圉之益。所有移驻满兵事宜。及两金川设镇安营诸事。统令阿桂、会同新设将军、及该督等、妥议具奏。　　

○是日、驻跸德州行宫。　　

○庚辰。上诣皇太后行宫问安。　　

○谕、两金川现已剿平。献俘奏凯。稽典东巡。告功在泮业己恩施叠沛庆洽群黎。更念齐鲁诸生。户盈弦诵。地切近光当此武功大定之时。更宜加惠胶庠。式敷教泽。所有山东省本年入学名数。大学著增额五名。中学、增额四名。小学、增额三名该学政其悉心搜录。遴拔真才。副朕乐育人才至意。　　

○又谕、朕因武功耆定。祇奉慈舆。延禧泰岱并诣阙里告成跸路所经。黄发庞眉扶杖迎迓。具徵亲爱忱悃。宜施渥泽。以广慈仁。所有山东省经过州县内、男妇七十以上者。著该抚查明。照从前恩诏之例。分别赏赉其青州、德州、驻防男妇年七十以上者。并著查明。照例分别赏赉。用昭恤老引年盛典。　　

○谕军机大臣等、乾隆十三年平定金川后。特颁诏谕一道。用清汉西番三体字缮写。发往训谕各土司。今大功告成。宜仿照前例奖谕训勉现已缮就清汉字诏谕其西番字令章嘉呼图克图繙译。仿照十三年旧式。缮写三体字敕谕一道。即交兵部、发递川省军营。如阿桂尚未起身进京。交阿桂办理。如已起程。即交明亮遵旨通行晓谕。诏谕四川各土司曰、两金川与尔等。同为内地服属土司曩因小金川、为金川侵扰摧残。特兴师征讨。莎罗奔、郎卡穷蹙乞命。宥不加诛。理应感激悛改。曾未十年。郎卡即与邻境土司。构衅滋扰。彼时因其与各土司、不过微隙相争。尚无大损。亦遂释而不同郎卡既死。其子索诺木等济恶益甚。与僧格桑、狼狈为奸。蚕食邻邦。志图吞并。僧格桑攻围沃克什总督、提督、亲往训谕。阳虽受约。阴竟抗违。索诺木复乘隙杀害革布什咱土司。占其境地。负恩反噬各修碉卡。抗拒官兵。此而不声罪致讨。殄灭擒诛。则尔等土司。懦弱者将无以自存。而犷悍者、必致效尤滋甚。王法尚安在乎。特命定西将军阿桂、及副将军、参赞大臣等统率八旗劲旅分路进兵。两金川以次削平巢穴。僧格桑早伏冥诛索诺木兄弟、及助恶之大头人、现俱擒获。解京献俘。备受极刑。寸磔枭示此皆逆酋等罪恶贯盈孽由自作实为覆载所不容而锄强诛暴扫荡蛮氛俾尔众土司、得以安居乐业。久无侵扰危迫之虞。此朕数年来、不得已而用兵之心也。今于两金川之地设营驻兵。令提督统兵分守。并于近边添设将军控驭。以保卫尔各土司。使长享太平之福。此又朕善后之殷怀也。尔土司等、年来出力随征。共效恭顺。甚属可嘉。已节次加恩奖赏。并命照回部之例。轮班入觐。除土妇及土司中之未曾出痘、不能至内地者。毋庸轮班外。其余土司头目。俱按应行入觐之期令于冬间、由将军、总督、提督等、照料进京。俾之随班朝贺。瞻仰受恩。尔等并得身受宠荣。增长闻见。岂非尔等之大幸欤。至尔崇尚佛法。信奉喇嘛。原属番人旧俗。但果秉承黄教。诵习经典。皈依西藏达赖喇嘛、班禅喇嘛。修持行善。为众生祈福。自无不可。若奔布喇嘛。传习咒语。暗地诅人。本属邪术。为上天所不容。即如从前沃克、什土司。因有诅咒镇压僧格桑之事。屡经兵革。若非大兵救援。几至灭亡。又如索诺木、令都角堪布喇嘛等咒诅将军大臣。今大功告成。将军大臣等班师奏凯。受朕重恩。而索诺木等、及所用之喇嘛等、俱解京共受重罪。均不能保其躯命。咒诅之不足信。欲害人而适以自害更显然可见矣。尔众土司当从此悔悟。永为鉴戒。共秉诚顺之心。永荷安全之庆。不亦休哉其各凛遵毋忽。特谕。　　

○又谕、据阿桂等奏、屯土各兵内。打仗奋勇、及阵亡受伤、应行赏恤、未准部覆者。尚有数案。若部覆后、该督将应赏银两。交地方官及营员转发。难保无官吏沉搁侵渔之弊。请令督臣、于接到部覆时。即交提督桂林、就近给领等语。所奏尚未周妥。现授明亮为成都将军。移驻雅州节制。而提督桂林、则令其移驻美诺。所有此项屯土兵丁赏恤银两。即著该督解交明亮处、转交提督桂林、就近传唤各土司头人给领。俾番众均沾实惠。将此传谕明亮、桂林、文绶、知之。　　

○又谕曰、阿桂等奏、噶达城惠远庙。本达赖喇嘛从前卓锡之所。至今犹遣其堪布喇嘛三年一换。前来住持。今堪布喇嘛阿旺达尔结、同其徒弟淜巴得尔什、罗奔、二名。来营念经并称情愿分派喇嘛。移居两金川地方。振兴黄教。是否可行。统俟面请圣训。遵照办理等语。此事究不可行。已于摺内批示矣。两金川之地。现议添设营汛令提镇统兵驻守。所有该处喇嘛寺。俱令兵丁等分驻。最为省便。且各喇嘛寺、经官兵攻打。残破已多。就其所存者。作为兵房。无须添盖。若令喇嘛居住。又须复事葺修。另烦工作。既属非计。况该喇嘛阿旺达尔结等、师徒无多。若令于两金川分派住庙。仍须添派徒众。更属费事。至两金川既已驻兵。久之可将该处崇尚喇嘛之事。渐次化改若复留驻喇嘛。非但该处番人。不能改其旧俗。并恐各土司闻风而至。信奉者多虽非若奔布尔之邪术惑人。亦不免日久滋事。况阿旺达尔结等、系达赖喇嘛教下若令于两金川分住其地渐成达赖喇嘛所属是我兵费力攻得之两金川转资达赖喇嘛之利益尤无此情理阿桂竟当宣谕该喇嘛等、以两金川逆酋负恩造孽。该处喇嘛。党恶妄行。所有寺庙。皆非净土。今贼巢既已扫荡。其废寺亦不宜复存。业将可住之屋。分给兵众。不更延僧住持。且该处头目各番。俱以助逆自取诛灭。所存皆穷苦散番。耕作自赡。亦不能复有布施供养。尔等即在彼住庙。亦属无益。是以不复相留。如此晓谕。自足以杜其妄想。若阿桂已带凯旋兵起程。即作为明亮之意。以此晓谕该喇嘛。并将晓谕之处。即行覆奏。又据阿桂等称、雍中喇嘛寺、建于濒河低下之地。南北两山对峙。其上枪炮皆属可及。实非驻兵之所等语。雍中寺既有此情形。不妨即行拆毁。毋庸驻兵。至寺中所有金顶及庄严华饰。仍遵前旨送京。其大木、酌由水路运送来京。方为妥便。若阿桂已经起身并著交明亮、桂林、办理。此一莭。并令桂林知之。著将此旨、由六百里加紧发往。　　

○又谕、据阿桂奏、从前送滇之冲天炮位。经阿桂奏令送京。今查询该处。尚未据送回等语。此项炮位。自停止军务以来已阅数载。何以尚未派员送京。著传谕图思德、即行查明、并原发之仪器等项送京。以免日后损坏。将此随图思德奏事之便、谕令知之。　　

○兵部议准、河东河道总督姚立德疏称、河标设有中军副将一员。左右二营游击、都司、守备、千总、把总等官弁。向未设有参将。是以副将缺出。俱于抚镇各营参将内、拣选升补。或奏请由部拣放。均系绿营人员。于一切防汛事宜。并未经历。请将河标游击、都司、守备、各缺。以本标熟谙之员升补。并将右营游击、改为参将。仍作为题缺。从之。　　

○定西将军协办大学士尚书公阿桂奏、查舒常、与明亮久在一路。性情相得。此时明亮授为成都将军。所有料理善后事宜。自应酌留舒常佽助。至大功已蒇明亮定边右副将军印。应于臣进京时同缴其明亮此时文移来往。舒常处现有钦差大臣关防应即交与明亮、为暂时办事之用。俟新铸四川将军印颁到更换报闻　　

○又何桂会同丰昇额明亮奏湖广狭西绿营兵。已全数彻回。所余甘肃云贵兵共一万五千余臣等已将西南北三路甘肃兵令总兵斐慎等分起彻回甘肃。余西宁镇标兵、亦即酌彻。其贵州云南兵亦令总兵特成额、刘国梁等、分带起程。总计三月初八日。可以全彻至三路四川兵。共一万四千余应留新疆者六千余其余亦当酌彻已交与明亮桂林、俟各省兵彻后分别应留应彻。妥协办理。得旨嘉奖。　　

○又奏查土妇扎什纳木、前于扫荡噶喇依时投出。伊子诺尔布湛都尔。实为该处头人。番众归心。所有革布什咱土司应令承袭。其土司印信先为金川夺去现于噶喇依官寨内刨得。当于二十七日。陈设印信。传集扎什纳木母子。并革布什咱各头人。宣示谕旨。令其祇领。该土司母子感激流涕。各土司见之。无不咨嗟悦服。报闻。　　

○以兵科给事中塔章阿、为光禄寺卿。　　

○以故广西万承州土知州许载屏侄天爵、袭职。　　

○旌表守正捐躯福建长乐县民胡而彩妻魏氏。　　

○是日、驻跸曲陆店行宫。　　

○辛巳。谕、朕因平定两金川。集勋奏凯。举告成阙里之典。巡幸山东。适江苏巡抚萨载、以封圻接壤。前来迎銮于行在召见。询及江苏省上年被灾情形。据奏被灾各属、蒙恩蠲赈频施。并皆得所。惟山阳等四属。乾隆三十九年、因灾蠲剩。应分年带徵漕粮。及句容等各属、乾隆三十九、四十等年、缓徵漕粮。均应同四十一年新漕。一并带徵等语。因思连年被灾之地今岁即遇丰收。元气尚未能骤复若漕粮新旧并徵。民力不无拮据。著加恩将山阳清河、盐城阜宁、四县。乾隆四十年分灾缓漕粮二万七千九百余石。统俟三十九年蠲剩漕粮、按限徵完后。再行接续带徵。并将句容江浦、高邮、泰州、东台、兴化、宝应、甘泉、仪徵、武进、阳湖、江阴、宜兴、荆溪、丹徒、丹阳金坛、溧阳等十八州县。乾隆三十九年分、缓漕十万八千七百余石。于四十一年带徵其四十年分缓漕四十一万一千余石。于四十二年带徵。俾闾阎益得宽纾。以示朕轸念贫氓之至意。该部即遵谕行　　

○又谕曰、史奕昂、前在兵部侍郎任内。以气质不驯。与同寅口过获咎。赏给三品卿衔。令其回籍读书宫兆麟在巡抚按察使两任内。节经缘事革职嗣进京恭祝皇太后万寿。赏给五品职衔。今朕巡幸山东。伊等远来接驾。著加恩史奕昂、赏给二品职衔。宫兆麟赏给三品职衔　　

○又谕、朕因金川扫穴擒渠。告功阙里。并恭奉圣母慈辇。瞻礼岱庙。迓福祝厘。宜益溥浩荡之恩。以广慈庆。著将山东省军流以下人犯。照例减等发落用昭钦恤推恩至意。　　

○命议成都将军统辖番地事宜。谕军机大臣曰、昨授明亮为成都将军。节制绿营。控驭番地。已明降谕旨矣。该处所以设将军之意。原因此次逆酋抗拒不法。皆由历来地方官酿成。向来管理番地各员。于土司漫无经理。惟附近之明正土司等数人。引而亲之。加以礼貌。其余则皆视同膜外。众番已久怀不平。且于软弱者。纵胥吏肆其鱼肉。而于强横者、畏如虎狼。益为番众所轻。遂至毫。无忌惮。历任总督。如开泰、阿尔泰、又皆无整理之能畏葸贻误。即从前莎罗奔、郎卡之事。亦未必非彼时督抚之优柔畏事。积渐而成。今费五年之力。十万之师。七千余万之帑。始能将两金川削平。扫穴俘渠用申国威而肃法纪兹议于其地安营设汛移提镇大员。统兵驻守。并添设将军。驻边弹压。固足以震慑诸番但所设之将军。若不委以事权。于地方文武不令其统属考核。仍于内地之江宁、浙江等处将军无异尚属有名无实且番地事宜仍由地方文武办理。仅禀知总督而行。而将军无从过问。非但呼应不灵。即于绥靖蛮陬之体制。亦不相合。现在文绶为总督明亮为将军。自不虞有掣肘若将来接任之员。或彼此稍存意见。即不能资和衷任事之益且恐不肖员弁。久之故智复萌。不免仍蹈前辙。尚不足为一劳永逸之计。此乃善后事宜之最切要者。不可不及早酌定章程。俾永远遵守。自应令成都将军、兼辖文武除内地州县营汛。不涉番情者。将军无庸干与外。其管理番地之文武各员。并听将军统辖。凡番地大小事务。俱一禀将军。一禀总督。酌商妥办所有该处文武各员、升迁调补、及应参应讯、并大计举劾各事宜。皆以将军为政。会同总督题奏。庶属员有所顾忌。不敢妄行。而番地机宜。亦归画一。若日后将军或因事权专重。擅作威福。扰及地方。干与民事者。总督原可据实陈奏。又或总督轻听属员之言。于番地情形。动多牵掣。致误公事者。将军亦当据实奏闻。朕惟按其虚实。秉公核办。以定是非。必不肯有所偏向。其应如何酌定章程之处。著阿桂等、于回至成都时。会同明亮、文绶、桂林、悉心妥议具奏至各土司内宣慰司、宣抚司、安抚司、招讨司等职。其每年轮班入觐时。应作何按次轮派。并听将军核定。会同总督、提督、料理送京。至该土司等到京后、应照年班回部之例。归理藩院管理。使土司头人、各遂其瞻仰之情。承受恩泽。倍加荣耀。其土司袭职等事。亦由将军、总督、咨报理藩院办理。所有应行事宜。并著阿桂等、一并酌定具奏。将此由六百里加紧传谕知之。仍将酌定章程各条。迅速覆奏。　　

○又谕、向来军营官兵。凡有奋勉出力者。俱降旨令该将军等、核其功绩。定为超等、及头二等、交部分别议赏议叙。兵丁等、常加恩赏给月粮。赏赉不为不多。自不应复有随营赏号之事。乃前据桂林奏、绒布军营、除赏号银两外。其自成都取用绸缎茶布等项。计值银不下一万数千余两。此等赏号。起自何时。曾否奏有成案。且前此平定准部回部时。并未闻备有赏号。何独川省有此。必系该地方官多备此项。自取其扰。至赏给所需。亦当约有定数。岂有听凭将军参赞等、自行咨取。漫无节制之理。至军营取用后、作何赏给。及赏何项兵丁之处。是否行知该粮员等、存档备核。并著文绶、逐一详查覆奏。至军营需用赏号银两绸缎等项。当征剿之际。将军参赞等、或藉以示鼓励士众。因亦未为论及。且该地方官已经备办。其动支赏用。果有确据者。自仍当令其核实报销。但不得援以为例。著交户部存记、嗣后或遇办理军需之事。如有请备赏号者。即遵此谕驳饬。将此传谕文绶、并令户部知之。　　

○刑部等衙门会奏、审明刑部郎中海龄、员外郎图山布、因本司书吏任贻渭、保犯同逃。回护处分。不行回堂。私议画付办理。照例拟罪。得旨、此案海龄徇庇不法书吏。不行回堂办理。图山布私用堂印移城。实属刑部从来所未有。不可不重示惩创。今刑部议将图山布、拟以绞监候。海龄、拟发乌噜木齐。均属罪所应得。图山布、海龄、仍著于刑部衙门前、枷号三个月。俾众司员触目警心。以昭炯戒。枷号满日。再行分别监候发遣。余依议。　　

○是日、驻跸李六庄行宫。　　

○壬午。上诣皇太后行宫问安。　　

○孝贤皇后忌辰。上命皇十五子颙琰祭陵寝。　　

○谕、朕因两金川全境荡平。恭奉皇太后巡幸山左。登岱延禧。告功阙里。巡抚杨景素、以遵陆后沿途虽旧有行宫。而自德州至平原、程站较长。因于适中处所。添设朴屋数楹。以备圣母慈躬安憩。于高年颐养为宜。是以不加禁止。兹临驻所至。见其规制虽不事奢华。而结构究不无所费。且逐程修葺行馆。亦不免稍需用度。著于山东盐课内、赏给银二万两。以示体恤。　　

○又谕、漕粮漕项。向不在蠲免之例。兹因平定两金川。诣阙里告功。巡跸所经。业已优敷恺泽。今自入山东境以来。小民夹道欢迎。倍觇亲爱。宜邀逾格恩施。著将德州、寿张、阳谷、聊城、堂邑、清平、馆陶、临清、恩县、夏津、武城等州县。缓徵三十九年未完漕米、四万七千五百三十一石零。豆、二万二千八百四十一石零。并临清等州县缓徵漕项银、一千六百十三两零。一并普行蠲免。以示朕加惠无己至意。该部即遵谕行。　　

○大学士管两广总督李侍尧奏、两广存贮火药。俱经按照定例。广东豫备三年。广西豫备二年。而枪兵间有裁并。递年支用。已与原存数目、长短不齐。广东省原定每兵一名、每年火药七斤八两。本属宽裕。即有兵多药少之处。自可撙节通融。惟广西向隶云贵。原定章程。与东省互异。岁给枪兵火药。亦多寡悬殊。今查各营实支数目。与原额多至千百斤、及一二万斤不等。额贮既有多余。出易即不能如限。今酌令东西两省。一律豫备三年。请以乾隆四十一年为始。各营火药。暂停造补。俟余药裁完。动支额贮正数之日。再照实支数目。出陈易新。逐年造补。报闻。　　

○又李侍尧会同广东巡抚熊学鹏覆奏、闽省拏获欧盛祖等、系李阿集等一同在番滋事之犯。饬提详审。供称并无东京国老兵来之事。可否行文安南国王查覆。得旨、亦不必矣。外国之事。总以安静为要。　　

○是日、驻跸晏子祠行宫。　　

○癸未。谕、现在军营、由满员擢用总兵副将者。多著有劳绩、奋勇出众之人。如用于北省、及四川等镇协要缺。尚可演习骑射。留心营务。可冀成材得用。若补授广东、广西、湖南、湖北等省、皆非习武之地。恐至彼耽于安逸。转足消其英锐之气。殊觉可惜。因交兵部、将在军营之满洲总兵、副将、补授广东等省者。通行查明。并将直隶等省要缺各员之非由军营升补者。一并列单进呈。朕详加阅定所有直隶正定镇总兵员缺、著嵩安调补。其所遗广东高廉镇总兵员缺、即著富明调补。直隶宣化镇总兵员缺著仁和调补。所遗湖北宜昌镇总兵员缺、即著达齐调补山西大同镇总兵员缺、著官达色调补。所遗湖北襄阳镇总兵员缺、即著哈攀凤调补。山西太原镇总兵员缺、著特成额调补。所遗贵州威宁镇总兵员缺、即著敬善调补。又直隶督标中军副将员缺、著普吉保调补。其所遗广东惠州协副将员缺、即著任学周调补。直隶大名协副将员缺、著富成调补。所遗广西梧州协副将员缺、即著陈镇国调补。直隶河间协副将员缺、著全保调补。所遗湖北郧阳协副将员缺、即著范宜恒调补。山东胶州协副将员缺、著丰盛阿调补。所遗湖南永顺协副将员缺、即著卢光裕调补。山西蒲州协副将员缺、著观成调补。所遗湖南长沙协副将员缺、即著曹龙骧调补。陕甘督标中军副将员缺著和成额调补。所遗贵州都匀协副将员缺、即著特松额调补。甘肃庆阳协副将员缺、著兴奎调补。所遗贵州黔西协副将员缺、即著赵登高调补。狭西汉中城守营副将员缺、著阿穆呼朗调补。所遗贵州清江协副将员缺、即著林茂益调补。甘肃神木协副将员缺、著德起调补。所遗贵州平远协副将员缺、即著陈圣谟调补。甘肃沙州协副将员缺、著双喜调补。所遗江南安庆协副将员缺、即著许宗奕调补。四州督标中军副将员缺、著巴福书调补。所遗云南广罗协副将员缺、即著张允师调补。该部知道。　　

○又谕曰、吴嗣爵来至山左迎銮。召见时、看其精力似觉就衰。且亦有病。于总河要任。断非所宜。吴嗣爵、原系吏部司员出身。部务自所熟习。著回京、署理吏部侍郎事务。所有江南河道总督员缺、著萨载补授。其江苏巡抚员缺、著杨魁补授。　　

○谕军机大臣曰、阿桂等奏、查核富德扣罚土兵盐粮银两。充抵赏需一摺。据称富德藉名扣罚。填还赏项。任意欺诳。已属显然。其曾否染指。尚须细加究诘等语。尚非实在情莭。富德平日为人小器。其所用赏项独多。又屡次具摺、豫存地步。难保其无浮冒侵分情事。设使无弊。又何必巧扣抵赏项乎。昨据大学士舒赫德等、访查富德于上年十月间、差人到京。送有银两缎匹回家之事。银两或系其每月所得分例节省。然亦不能过多。若缎匹则非参赞分例所应有。自系赏项下冒销分肥所得。前已降清字谕旨、寄谕阿桂。无难就此详悉根求。至所用银缎等项、赏给何人。每次赏用若干之处。亦德难逐一核实。自当水落石出。屡次谕旨甚明。计阿桂、丰昇额等、到成都时。袁守侗亦应抵川省。著即据实讯明具奏。无任稍有支饰。至所称英泰自认不能力为劝阻之处。亦未必然。前据阿桂等覆奏、富德歼戮投番、仅三十六人。冒报三百余名一案。英泰与之朋比为奸。一事如此。事事可知。务须详切研讯。使无遁情。富德、英泰等、有应质讯者。仍遵前旨、一面革职审讯。一面奏闻。阿桂等至成都查审事件。计算郊劳日期。酌量起程。若因此次凯旋官兵四百名、人数较多。沿途行走。略需时日。则令丰昇额带领官兵。分拨先行。阿桂务须将富德一案审明。再行起程。将军独为一队、在后而行。沿途即欲趱程。尚属易事。总于四月二十六日抵良乡。亦不为迟。是日尚欲差大臣等至营、赏将军等及官兵饭食也。海兰察、福康安、普尔普等、虽先回京。已有旨交军机大臣存记。临期仍令伊等至将军处会齐。同与郊劳盛典。将此由六百里加紧谕令知之。仍即将查审缘由具奏。　　

○军机大臣议覆、定西将军协办大学士尚书公阿桂等奏称、两金川番人。因有□恶头人指嗾。是以敢为不法。今投降者、皆攻剿歼戮之余。且于先降头人内、择令管领。又有官兵弹压稽查。自不虞其滋事。查儹拉地方、就地屯田事宜。除美诺、底木达、布朗郭宗、大板昭、及南路僧格宗、翁古尔垄、约咱、章谷等处。前议令所驻官兵、授地垦种外。其改土为屯之别斯满一带。应令杂谷脑屯弁阿忠保、居住管理。其汗牛一处。于三十七年投降时、令明正头人、权为管理。亦应派屯弁管束。改作屯兵。其帛噶尔角克、及萨纳木雅地方。本系侍卫木塔尔所管。即令管理此一带降番屯种。其宅垄头人安本、投顺后久在南路出力。即令其管理宅垄屯垦。其所管降番。均照屯兵办理。至促浸地方。除官兵耕种外。查有日尔底头人丹比西拉布、章杂寨头人得洛思达拉、上年投诚。屡在前敌打仗。又达尔卓克寨头人色木里雍中、率六寨番民。同时投顺。官兵因得直抵噶喇依。其在北路投降头人霍尔甲等、打仗亦为奋勉。此等所有家属番众。拟分安于促浸河东河西。与官兵错居。并一体酌给耔种牛具。俾及时种艺。再降番多者三四十户。少者不过一二十户。日久无虞反侧。此屯垦之初。仰恳免其租赋。俟三年后、照屯练纳粮例、交官以佐兵储。应如所议。交成都将军、拣派应放土弁、及管理屯弁、照阿桂议定章程妥办。从之。　　

○定西将军协办大学士尚书公阿桂、定边右副将军尚书公丰昇额奏、遵旨将历次出力攻克地方、绘画战图。以传永久。业经绘出攻得罗博瓦、喇穆喇穆、色淜普、三图进呈。兹复将自攻上迈过尔、至扫平噶喇依、其中力战奋攻之处。分作九图。仍每图随以节略恭进。报闻。　　

○调任江苏巡抚萨载奏、常镇各属、坐拨兵粮。因上年被灾。缺米三万余石。请就近借常平仓谷碾给。俟秋成、将缓徵新旧南屯米、按数收还。得旨、如所议行。　　

○是日、驻跸潘村行宫。　　

○甲申。上诣皇太后行宫问安。　　

○谕军机大臣曰、杨魁、现已授为江苏巡抚。接奉谕旨后、必具摺奏请陛见。但伊此时尚未到任。于江苏事务。未能知悉。伊即见朕。亦无从训示一切。著传谕杨魁、此时且不必前来请训。现令萨载、即赴总河新任。杨魁可先至清江、见萨载交印。将苏抚应办事务。向其询问。逐细讲论。即赴苏州任事。俟办理数月。于九月底、朕自木兰回銮后。再行赴京请训。将此由六百里谕令知之。　　

○又谕曰、勒尔谨、自授任狭甘总督。业经三载有余。至今未据奏请陛见。伊前此或因川省办理军务。狭甘有调兵事宜。未及陈请。今金川平定。大功告成。业已月余。伊何以尚未据奏及。岂竟不思见朕一面。有是理乎。著谕勒尔谨、即行来京陛见。所有狭甘总督印务、著毕沅、前往署理。其狭西巡抚事务、著富纲、暂行护理。将此并谕毕沅知之。　　

○又谕曰、阿思哈奏、据淮扬道松龄禀称、三月初一日、有宿州二帮重运粮船三十三只。乘顺风过洪泽湖。行至湖心。陡遇风暴。人力难施。被浪漂没粮船二十五只。剥船三只。其余粮船八只。并大小剥船二十二只。尽皆损失桅蓬舵橹。米石亦有潮湿。并有淹毙旗丁舵水人口。均须查勘。现饬江安粮道等、照例分别办理等语。重运漕船。遇风漂没、至二十余只之多。且伤毙人口。乃漕务中重大之事。该督接据禀报。即应亲行驰往。确查办理。岂可仅委之粮道等、照例勘办。况阿思哈系军机大臣。暂署漕督。遇事尤当较他人加意认真。不应不识事体轻重若此。阿思哈、著传旨申饬。仍即亲身查勘。将现在作何照例分别妥办之处。迅速据实覆奏。将此由四百里传谕知之。　　

○乌噜木齐都统索诺木策凌、狭甘总督勒尔谨奏、巴里坤岁需不敷兵饷。前经奏准、挑拨甘凉西宁等提镇营孳生驼只、解交巴里坤镇。在于古城、济布库、奇台等处挽运。查各该处水土不宜。多致倒毙。且运费甚于采买。请将前项粮石、停其挽运。令于每岁秋后、量为采买接济。其驼只、即拨归巴里坤孳生厂内俟有拨用。另为办理。得旨、如所议行。
  </div>
  <div class="pagination">
   <a href="清实录乾隆朝实录_page1331.html">
    上一页
   </a>
   <span>
    ...
   </span>
   <a href="清实录乾隆朝实录_page1327.html">
    1327
   </a>
   <a href="清实录乾隆朝实录_page1328.html">
    1328
   </a>
   <a href="清实录乾隆朝实录_page1329.html">
    1329
   </a>
   <a href="清实录乾隆朝实录_page1330.html">
    1330
   </a>
   <a href="清实录乾隆朝实录_page1331.html">
    1331
   </a>
   <span class="current-page">
    1332
   </span>
   <a href="清实录乾隆朝实录_page1333.html">
    1333
   </a>
   <a href="清实录乾隆朝实录_page1334.html">
    1334
   </a>
   <a href="清实录乾隆朝实录_page1335.html">
    1335
   </a>
   <a href="清实录乾隆朝实录_page1336.html">
    1336
   </a>
   <a href="清实录乾隆朝实录_page1337.html">
    1337
   </a>
   <span>
    ...
   </span>
   <a href="清实录乾隆朝实录_page1333.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
