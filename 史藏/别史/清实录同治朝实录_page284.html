<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 284 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 284 页/共 505 页
  </h1>
  <div class="content">
   ○辛酉。谕军机大臣等、前据左宗棠奏、请于吉林挑募炮手。叠经谕令富明阿等妥筹。并令德英专司其事。兹据德英奏、旗丁不敷招募。势难踊跃。招募民勇。重利轻功。诸有窒碍。且吉林库款不充。实难再行划拨此项经费各等语。自系实在情形。此项炮手。亟须选练成军。为折冲御侮之用。著德英于丁勇内。酌择精壮妥实可靠者。编列队伍。不得推诿。其采买鞍＜?革占＞及军械整装等项银七万两。前已谕令户部拨款解吉林应用。著即遵旨迅解。以应急需。仍由山西应解左宗棠甘饷项下。拨还户部归款。该将军等即先行拨款垫办。慎勿视为缓图。致滋贻误。左宗棠于此项炮手到营后。陆续教练成军。以资得力。将此由五百里各谕令知之。　　

○缓徵陕西榆林县被雹村庄上年下忙钱粮。　　

○壬戌。谕军机大臣等、张之万奏、捻逆由鄂窜皖。现办江北防守情形。请催山东协饷各摺片。任赖等股捻匪。前由鄂省扰及皖疆宿松边界。昨据曾国荃奏现已折回鄂境蕲黄一带。惟逆踪趋向靡定。势甚剽疾。难保不复向宿太。东趋全滁。张之万现商李朝斌。酌派兵勇备调。并调朱光廷等分赴蒋坝衡阳黎城一带。水陆巡防。高邮运河口并湖面要隘。亦经派队严防。布置尚为周妥。即著照所筹办理。傥兵力尚有不敷。并著曾国藩酌量添调苏省各军。前赴淮扬。协同防剿。如捻逆回窜豫疆。沿淮东下。即由曾国藩、张之万、将调取扬境各军。檄回北运河及成子河一带。并力严防。毋任东窜。至山东应协清淮月饷。自上年五月至今。积欠甚钜。现在清淮防务。正当吃紧之际。著丁宝桢将应解清淮协饷。赶紧批解。以资接济。不得仍前膜视。另摺奏、请将额解河饷酌拨。开单呈览一摺。南河工需。久无拨款接济。该处工段。逐渐废弛。自应及时修补。著曾国藩、郭柏荫、英翰、将应解南河银两。酌量拨解应用。不得视为具文。原单著钞给曾国藩等阅看。将此由五百里各谕令知之。　　

○又谕、前据林之望奏参兰州道英奎、署理甘肃臬司。创设粮运局。专供客军。任用不肖官绅。纷纷捐罚。将省城摉括无遗。旋值督臣杨岳斌莅任。希图见好。将源源仓存粮一万数千石。全供楚军。并纵令地方官那借标兵额粮。省垣蓄积一空。秦王川撤防不守。粮无来源。英奎复派员赴乡。凡民间窖藏。悉行查封。给以贱价。官吏藉此渔利。扰累百端。以致粮绝兵变。贼匪乘机窃发各等情。当经谕令穆图善秉公查办。迄今尚未覆奏。现在左宗棠业已起程西进。计日可抵陕境。所有林之望奏参英奎种种贻误各情。即著该大臣明查暗访。务得确情。英奎现任陕西臬司。能否胜任。一并据实覆奏。不得稍涉徇隐。将此由五百里谕令知之。　　

○又谕、总理各国事务衙门奏、遵查朝鲜与俄人交兵情形一摺。朝鲜国去年十二月间。有匪类渡江肆扰。并俄人叠赴该处扰累。立界牌投书契各情。朝鲜臣服我朝。最为恭顺。越界之禁。定例綦严。上年十月闲。既有中国人数百名。渡江抢掠。不过月余。复有匪类过三洞山边之事。恐系中国游民。偷越为匪。此等不法匪类。经朝鲜国官军击毙。实属罪所应得。而中国亦当申明例禁。认真查拏。方为妥协。即著富明阿、富尔荪、严饬沿边各卡员弁。昼夜梭巡。遇有偷越赴朝鲜民人。即行严拏惩办。并著按照朝鲜国王来咨。详查覆奏。不准稍涉含混。其俄人筑屋之处。究在何处界牌境内。并著礼部转咨朝鲜国王。据实登覆。以凭考核。嗣后中国匪徒私越边境赴朝鲜抢掠者。该国不妨拏办。以遏乱萌。现在朝鲜多事之秋。不得不从权办理。以示体恤也。将此各谕令知之。寻富明阿等奏、据甯古塔佐领松恒禀报。会同珲春防御永祥、在接界一带。细访遍查。实无游民越界搬运朝鲜逃人财产抢掳滋事等情。惟棘心河严杆河二处。有朝鲜人千余名。讯系因本国歉收逃出。所住之处。并非应管界内。但事关边徼。自应严饬官弁。认真密查。以清疆域。下所司知之。　　

○癸亥。祭先农之神。遣克勤郡王晋祺行礼。　　

○谕军机大臣等、鲍超奏、伤疾增剧。恳请开缺回籍一摺。鲍超转战东南数省。受伤最多。朝廷素所稔知。近因追贼五昼夜。旧伤复发。谅非捏饰。惟该提督荣膺五等。受恩至重。朝廷畀以干城腹心之寄。与寻常将领。相待不同。当此捻逆鸱张。鲍超必深愤激。况营中月饷。供应艰难。停兵糜饷。该提督亦问心难安。鲍超著赏假十日。在营调理。设值刘铭传等军追剿吃紧。仍应严饬各将领迎击。一俟假满。即督军奋剿。以保数年之威望。昨据左宗棠奏催该提督赴陕。已谕知留于鄂豫剿捻其调度机宜。朝廷责成李鸿章办理。而追剿迎击。惟鲍超、刘铭传、两军是望。著李鸿章、曾国荃、饬令各军随同进剿。迅奏肤公。同膺懋赏。毋许迁延诿卸。将此由六百里谕知李鸿章、曾国荃、并传谕鲍超知之。　　

○又谕、乔松年奏、近日军情。并段登云所部溃扰一摺。甘省大股回逆。势将尽与捻合。左宗棠现已起程。著即兼程前进。与乔松年会商剿办。段登云所部勇丁。在鄜州劫狱掳库。该总兵既不能御贼。又约束无方。著即革职。不准留营。以示惩儆。署知州田景瀛疏于防范。著一并革职。暂行留任。陕省军政久弛。左宗棠、乔松年、当申明纪律。严定赏罚。以挽积习。所有滋事勇丁。即著严拏惩办。并将此军勇丁应留应撤。酌量妥办。毋令从逆生事。鲍超一军。前已谕留鄂皖剿捻。左宗棠带兵入关后。腾出陕省兵力。合并郭宝昌、刘松山两军。计敷目前分布。该大臣当遵前旨。坐镇关中。妥筹剿办。陕省探报。多有为从逆之溃勇所误。该大臣等宜详慎审察。将此由六百里各谕令知之。　　

○甲子。予江西各属阵亡殉难附生阮锡璜等绅民妇女一千二百六十九名口分别旌恤如例。　　

○予浙江嘉善殉难监生杨逵鸿等绅民妇女一百九名口分别旌恤如例。并予建祠。　　

○乙丑。孝贤纯皇后忌辰。遣官祭裕陵。　　

○补铸甘肃灵台县儒学条记。从总督杨岳斌请也。　　

○丙寅。调补江苏巡抚湖南巡抚李瀚章奏、援黔各军。叠获胜仗。得旨、著仍遵前旨。妥为办理。兆琛等拟试办屯田。并著实力举行。以收实效而赡军食。　　

○丁卯。谕军机大臣等、穆图善奏、回众呈缴马匹军械。移军东赴庆阳。并请饬山西筹拨月饷各摺片。回目马生彦等呈缴马匹军械。为数不多。虽据声称不敢藏匿。究亦难于轻信。著穆图善再行酌量情形。妥筹办理。务使勿堕诡计。以靖地方。庆阳被围甚急。穆图善所带马步。兵力不为不厚。即著于行抵该处后。奋力攻剿。不许稍有迁延。其甯安堡地方。关系紧要。并著杨岳斌抽拨一军。前往驻扎。派委妥员。点验降回户口。办理安插事宜。穆图善所陈陕回不难收抚而难安插。甘回未离故土。反正较易。陕回则田园庐墓无存。在甘择地安插。究属时怀觖望各等语。甚为有见。陕回人数尚多。被剿窜甘。而地方瘠苦。觅食无资。其怀思故土。亦属至情。虽从前不无罪戾。而尽数剿除。亦非仁者之用心。甘省土地硗瘠。断难久容。而陕省汉民。积衅已深。又恐不能相安。左宗棠向来善于谋画。著即察看民情地势。妥为经理。或令壮勇者随营。老弱者给以耕种。俾得生聚安乐。同为率土良民。乔松年身任地方。亦著悉心咨访。认真办理。穆图善移军东向。采粮较难。陕省北山各州县额徵粮石。著乔松年饬令听候该将军酌量提用。即在陕省应解穆图善月饷内折银抵扣。山西清水河仓谷。即可暂时停运。著赵长龄仍按月拨解银四万两。以一万两解交甯夏。三万两解赴穆图善行营。直晋官兵月饷。该省久未拨解。并著赵长龄迅筹拨解。傥一时不能接济。即著于甯夏所属各州县额徵粮石内提用。以应急需而赡军食。将此由六百里各谕令知之。　　

○又谕、李云麟奏、民勇变乱。办理情形一摺。李云麟所募勇丁三营。分防巴里坤。因参将富贵营中被裁之勇。潜与孔才营中勇丁句结。围攻富贵营盘于察罕同古。并将官厂及孔哈沁游牧附近牲畜抢劫。李云麟现派蒙兵分扎乌陇古河等处。著与奎昌、明瑶、相机堵剿。并知照乌里雅苏台一体严防。以固北路门户。前据伊勒屯、何琯、奏调孔才所部勇丁。赴援巴里坤。并称李云麟扣除勇营盐菜银两。以致勇丁意存劫夺牲畜。是李云麟之措置乖方。早兆衅端。此时该勇既经溃变。伊勒屯等亦当慎加防范。不可稍涉大意。能将此项溃勇。酌量招集。妥为驾驭。更可免意外之虞。关外敦煌安西等州县。并著成禄分兵往守。以防溃勇东窜。一面迅克肃州统兵出关进剿。毋稍迁延。将此由六百里谕知李云麟、奎昌、明瑶、成禄、伊勒屯、并传谕何琯知之。　　

○补行引见京察三四品京堂。得旨、通政使司通政使于淩辰、太常寺少卿王维珍、鸿胪寺少卿文硕、均著照旧供职。　　

○戊辰。谕内阁、英桂奏、甄别庸劣不职各员。请分别降革一摺。浙江温州镇总兵刘连升、习气颇重。声名狼藉。守备项国荣、性情狡诈。声名平常。福建漳州镇标左营守备毛振茂、嗜好过重。难期振作。署诏安营守备李仁华、操守平常。嗜好甚重。均著革职。诏安营游击刘腾云、才具平常。著以守备降补。以肃营政。　　

○谕军机大臣等、李鸿章奏、鄂省军情紧急。筹派各军援剿。并请饬催鲍超力疾督队前进一摺。捻匪现在蔓延黄冈黄陂腹地。有回窜德安之意。李鸿章现令李昭庆等由商州光山分道入鄂。西北一路。甚属空虚。前已叠次谕令鲍超奋击。嗣虽赏假十日。仍令督兵协剿。该提督素称勇往。当此逆氛尚炽。谅不意存观望。著即力疾督师。由德安驰赴黄州迎剿。毋失机会。以竟全功。并著曾国藩、李鸿章、剀切开示。毋任初终异辙。以保勋名而副期望。将此由六百里谕知曾国藩、李鸿章、并传谕鲍超知之。　　

○又谕、英桂、周开锡奏、拏获崇安逸匪。现在办理情形一摺。崇安斋匪党与。漏网甚多。现经英桂等派员拏获要犯王有材等多名。分别戮尸正法。其余各犯。应即讯取确供。严行惩办。毋任狡展。所供逃逸各匪。著按名严密查拏。毋令闻风远扬。至愚民无知。仅止吃斋。尚无为匪情事。自与从逆滋事者有闲。英桂等现已出示晓谕。勒令开斋。予以自新。所办甚是。惟当随时稽察。如有怙恶不悛者。立即惩治。以消后患。现在崇安茶市方兴。恐有外来匪徒溷迹。乘闲窃发。英桂等已饬该管文武缉查。即著认真办理。另片奏、捦斩各匪土匪情形等语。福甯建甯所属。与浙江温处交界一带。多有私枭纠抢。复敢拒捕伤兵。此等凶徒。暋不畏法。若不悉数查拏。必又为地方之害。英桂等已咨会马新贻派员约期捕拏。即著随时会缉。不得有名无实。闽省民风刁悍。各属逆匪实繁。吴棠现已赴任。著督饬属员编查保甲。实力整顿。庶几安良除暴。绥靖地方。以副委任。将此由四百里谕知英桂、吴棠、并传谕周开锡知之。　　

○以通政使司副使柏寿为太仆寺卿。　　

○命江西布政使孙长绂留京。以按察使文辉为布政使。补用道王德固为按察使。　　

○以救护统将不力。革湖北军营提督刘克仁职。遣戍军台。降总兵官董大义、张树勋、宋立新、吴宏洛、王得胜、为参将。副将董明礼、闪凤来、为游击。仍留营。　　

○予湖北尹漋河伤亡参将于翼开等祭葬世职。　　

○己巳。上奉慈安皇太后慈禧皇太后幸漱芳斋。侍午膳。　　

○谕军机大臣等、库克吉泰等奏、贼踪东窜。各军追剿情形一摺。捻股为刘松山等追军所阻。全股向东北狂奔。窜往醴泉一路。凤翔回逆。亦同时东窜。据获贼供称。该两逆会商。欲以捻逆窜同朝。回逆犯省城。使官军首尾不能相顾。甘回何学得等股。均将下窜。陕省情形。甚为吃重。著库克吉泰、德兴阿、乔松年、督饬刘松山等会师进击。毋任句合分扰。兼顾省垣门户。甘回股数众我。皆欲乘虚东犯。著穆图善、杨岳斌、督饬雷正绾等认真截剿。牵制贼众。毋任并力下注。左宗棠现已带重兵入关。计日可到西安。即遵前旨。在省坐镇。酌度何路吃紧。迅即添兵前往。节节埽荡。务当统筹全局。妥为调度。以纾朝廷西顾之忧。晋省完善之区。该逆久生窥伺。著赵长龄督饬陈湜悉力严防。不可稍涉大意。将此由六百里谕知左宗棠、穆图善、库克吉泰、德兴阿、杨岳斌、赵长龄、乔松年、并传谕陈湜知之。　　

○又谕、何琯奏、整顿兵勇。进图哈密一摺。哈密自去年复失后。巴城粮道断绝。此次该总兵等劝捐招募勇丁。合之官兵练勇。共计三千余名。派委千总芮林等管带。于二月十九日起程进剿。救援哈城。即以疏通巴境粮道。办理尚为奋勉。惟须申明纪律。稳慎进兵。免致见贼溃退。其孔才所部勇丁。前经与参将富贵营中裁勇句结。围攻营盘。何琯现调令赴坤。作为后路接应。该大臣等当妥为驾驭。以免意外之虞。至巴城城守紧要。贼氛密迩。伊勒屯、何琯、尤当加意布置。慎固封圉。毋致顾此失彼。变生肘腋。是为至要。将此由六百里谕知伊勒屯、并传谕何琯知之。　　

○直隶总督刘长佑奏、开州金堤。关系紧要。请借款抢修。以图补救。得旨、著户部暂拨银二十万两。以应急需。该督务饬在工人员。撙节动用。毋稍虚糜。　　

○以记名总兵官方友才为浙江温州镇总兵官。　　

○以巴里坤剿匪出力。予领队大臣伊勒屯以副都统遇缺提奏。赏总兵官何琯巴图鲁名号花翎。骁骑校雅尔杭阿等蓝翎。余升叙有差。　　



大清穆宗继天开运受中居正保大定功圣智诚孝信敏恭宽毅皇帝实录卷之一百九十九　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治六年。丁卯。三月。庚午。谕军机大臣等、翰林院检讨董文涣奏晋省缺额粮银。摊赔滋累。请饬仿照成案变通豁补一摺。山西省为财赋之区。地丁钱粮。历年毫无拖欠。最为踊跃。若如该检讨所奏。有丁地全无。粮银空存。里长摊派花户。抑勒逃亡。何以安闾阎而恤民艰。著赵长龄按照摺内各情。详细查明。仿照成案。奏请豁免。另筹归补。以清夙累。另片奏、回民假扮客商。于潼关一带持械抢掠。沿河州县商民。均受其害。请饬力行保甲各等语。陕省与山西仅一河之隔。该回匪既在潼关一带。扮作客商抢掠。难保不溷入晋省。即著赵长龄督饬所属于沿河州县劝谕绅民。力行保甲。用保完善而免窥伺。原摺片著钞给阅看。将此谕令知之。　　

○又谕、张凯嵩奏、黔苗越境滋扰。现筹防剿情形一摺。贵州独山荔波等处苗匪。屡经窜入粤西庆远思恩境内。分股滋扰。叠经该处文武官绅督带兵团迎剿。均有斩获。该匪败退归巢。张凯嵩现拟联络乡团。以资防堵。著即督饬文武官绅实力办理。仍一面筹调官兵。相机进剿。并著张亮基派拨兵练。与粤西官军互相夹击。合捣苗巢。迅埽贼氛。庆远桂林较远。呼应未能灵便。即著张凯嵩咨令冯子材就近驰赴庆郡。督率调度。以期早行蒇事。将此由五百里各谕令知之。　　

○予广西武宣殉难知县刘汝棠祭葬世职加等。　　

○辛未。谕内阁、军兴以来。逆匪到处里胁。小民畏死勉从。情本可悯。迨自拔来归。一经官吏访拏。或被仇人告发。即加以从逆之罪。是被胁之人。非死于贼。即死于法。奚以为反正者劝。著各直省督抚转饬臬司及各府州县。遇有此等案件。除著名首要各犯甘心从逆仍当尽法惩治外。如讯明实系被胁人犯。悔罪复业。别无不法情事。即行释放。毋得任意株累。并著各路统兵大臣出示晓谕。凡身陷贼中者。既经投诚。概免治罪。即派员解交本籍地方官。妥为抚恤。毋令失所。以示国家轸念民生法外施仁至意。将此通谕知之。　　

○谕军机大臣等、前因捻逆肆扰楚豫等省。谕令吉林黑龙江各派马队官兵一千名。与神机营马队赴豫助剿。兹据富明阿等奏、酌拨马队赴豫。并陈地方情形。及现办金夫流民各摺片。吉林所属地方辽阔。额设兵丁。频年徵调已多。存营之兵。不敷分防。富明阿等现拟抽派官兵五百名。并挑给马五百匹赴豫。人数无多。著再听候谕旨。所需此项兵丁马匹整装置备军械等项。请另拨银二万两。著都兴阿、额勒和布、由盛京库存项内先行如数筹拨。俟该兵丁等起程时。由富明阿发给。至吉林库无存款。前据富明阿奏请饬催欠解军营饷需银十一万两。令户部迅催各处赶解。所请拨解左宗棠筹调炮手等项银七万两。已谕令户部迅拨。计可陆续解到矣。金厂散出流民。现复聚集千余人在珲春界北淘金。恐其逸入俄人边界滋事。著富明阿、富尔荪、即饬派出协领各员。联络地方绅团。妥为驱遣。毋令潜行久住。三姓甯古塔等处山内。亦当实力摉捕。毋任金匪聚集。总须设法解散。择地分别安插。俾免窜越俄界。别生枝节。其窜至珲春西路之持械马贼。尤当就地迅速殄尽。不可稍涉疏忽。将此由五百里各谕令知之。　　

○又谕、伊勒屯奏、整饬兵勇进攻哈密。疏通粮道一摺。与前次何琯奏报相符。即著该领队大臣会同何琯、严饬带兵各员统带官兵民勇等进剿哈密踞匪。疏通粮道。其孔才所部勇丁。仍著妥为驾驭。毋稍疏虞。巴城防守事宜。并著加意布置。关外兵勇无多。不敷分布。前据成禄奏报已将高台等匪奋力剿退。即著乘胜攻拔肃州。迅速带兵出关。以图进取。毋再迟延贻误。伊勒屯所奏请饬催巴里坤饷银等语。该城需饷甚急。前经李云麟奏请于议定征兵月饷银九万五千两内。以一万七千五百两作为北路月饷。下余七万七千五百两。分拨关内大军及巴里坤应用。业经降旨。交户部议奏。即著该部迅为筹拨。并著李云麟于新疆北路军饷内。先行筹款就近拨解巴城。以济饥军。将此由五百里谕知李云麟、成禄、伊勒屯、并传谕何琯知之。　　

○又谕、李云麟奏、办理偾事。请从重治罪。并陈科城五不可居分摺片。李云麟自帮办北路军务以来。历次条奏军情。朝廷深恐轻率偾事。训诫再三。乃该署参赞锐意邀功。调集蒙兵民勇。先后溃散。遗失军装驼马。不可胜计。今览李云麟所奏。是该署参赞亦知罪无可逭。即于军前明正典刑。亦属情罪允当。惟念新疆军务。办理本形棘手。李云麟冒昧从事。与畏葸取巧者不同。其罪虽可诛。而其心尚可谅。况能服罪输情。不敢欺饰。自当量予区别。本日已交部严加议处。所请治罪之处。著暂行宽免。该署参赞惟当感激法外之仁。于乌科两城防守事宜。会同德勒克多尔济等和衷商酌。妥为布置。毋使稍有疏失。遇有紧要事件。虚心体察。不可徒事矜夸。致负厚恩。傥稍有贻误。决不再为宽贷也。懔之慎之。将此由六百里谕令知之。　　

○以翰林院侍读学士夏同善为詹事府詹事。　　

○壬申。谕军机大臣等、前据李云麟奏乌科兵勇及伊塔两城现存约四千以外。请将饷银划拨一万七千余两。解作北路月饷。下余七万七千余两。由部分拨关内大军及巴里坤应用。当交户部议奏。兹据户部奏、新疆月饷。前定九万五千两之数。嗣因德兴阿等改道陕甘。由山西协饷内月划拨银二万五千两。解交德兴阿等军营。其余七万两。仍解归化。作为该大臣等月饷。其巴里坤月饷。及乌里雅苏台专款划拨之五万两。均由前项七万两内分给。请无庸另改等语。李云麟现在兵数无多。此项月饷七万两。俟各省解到时。除由该大臣酌分巴城乌城外。即著该大臣专款存储。留备三路大军出关会剿之用。毋庸另议更张。德勒克多尔济、伊勒屯、俟月饷防费解到后。即会商李云麟妥为均匀分拨。撙节动用。以供支放。库克吉泰等现由陕西埽荡前进。需饷甚殷。并著赵长龄将划拨之二万五千两迅速筹解。毋得意存推诿。致令停兵待饷。其山东河南直隶等省应解新疆月饷。并著户部咨催。源源解交归化城。以资转运。将此谕知户部。并由五百里各谕令知之。　　

○又谕、谭廷襄、曾国荃奏、捻逆盘旋于麻蕲二黄。官军获胜。贼复上窜云孝。现在会剿各情形一摺。贼众在麻蕲二黄境内。叠经姜玉顺等军击败。各有斩捦。左宗棠带兵行至滠口。亦麾军追剿。刻下任赖二逆上趋云孝。将由应城天门以赴臼口。冀扰襄河南岸完善之区。著曾国荃檄饬襄河水师节节上驶。极力防范。并整顿各州县民团。凭河固守。以保要隘。鄂军三十余营。止可并为一路。现由孝感云梦紧蹑其后。仅成尾追之势。不足以遏凶锋。鲍超假期届满。自必督军迎剿。用收夹击之效。该提督何日拔队启行。即著赶紧奏报。以慰驰系。不得任意迁延。自弃前功。致干重咎。李鸿章已派李昭庆等率淮军由麻城入鄂。即著催令鲍超一军与之会合。上下夹攻。以纾鄂患。曾国荃已由水路赴省。著将现在军情。与谭廷襄妥商办法。视贼势趋重何路。即行相机出省调度。毋误戎机。陕西情形吃重。左宗棠所带之兵。未能在鄂久延。仍著懔遵前旨。迅速入关调度。将此由六百里谕知李鸿章、左宗棠、谭廷襄、曾国荃、并传谕鲍超知之。　　

○癸酉。谕内阁、总理各国事务衙门奏、遵议大学士倭仁奏同文馆招考天文算学。请罢前议一摺。同文馆招考天文算学。既经左宗棠等历次陈奏。该管王大臣悉心计议。意见相同。不可再涉游移。即著就现在投考人员认真考试。送馆攻习。至倭仁原奏内称。天下之大。不患无才。如以天文算学必须讲习。博采旁求。必有精其术者。该大学士自必确有所知。著即酌保数员。另行择地设馆。由倭仁督饬讲求。与同文馆招考各员互相砥砺。共收实效。该管王大臣等并该大学士均当实心经理。志在必成。不可视为具文。　　

○甲戌。予吉林长春厅殉难民人张本广等暨妇女三百十七名口分别旌恤如例。并予建祠。　　

○乙亥。谕内阁、前因大学士倭仁奏天文算学博采旁求必有精其术者。曾降旨令其酌保数员。另行择地设馆。由倭仁督饬讲求。兹据该大学士奏称、意中并无其人。不敢妄保等语。倭仁现在既无堪保之人。仍著随时留心。一俟咨访有人。即行保奏。设馆教习。以收实效。　　

○谕军机大臣等、林寿图奏、庆泾运道梗阻。并雷正绾营募勇冒滥各摺片。甘回窜扰凤翔。图与捻合。庆泾饷道梗阻。林寿图所设转运分局。在乾州城内。现在乾州被贼攻扑。情形甚紧。著乔松年迅即派兵援乾。速解城围。左宗棠到陕后。布置调遣各事宜。自必与乔松年妥为筹办。惟陕省良奸溷迹。雷正绾营募勇素多冒滥。该提督现派游击余万明等赴汉中招募六营新勇。著乔松年饬令确查精选。并著左宗棠格外留心。免为所误。林寿图原摺片各一件。著钞给阅看。将此由六百里各谕令知之。　　

○命大学士倭仁在总理各国事务衙门行走。　　

○予陕西醴泉殉难府经历刘燮祭葬世职加等。　　

○丙子。上奉慈安皇太后慈禧皇太后幸宁寿宫。侍午膳。
  </div>
  <div class="pagination">
   <a href="清实录同治朝实录_page283.html">
    上一页
   </a>
   <span>
    ...
   </span>
   <a href="清实录同治朝实录_page279.html">
    279
   </a>
   <a href="清实录同治朝实录_page280.html">
    280
   </a>
   <a href="清实录同治朝实录_page281.html">
    281
   </a>
   <a href="清实录同治朝实录_page282.html">
    282
   </a>
   <a href="清实录同治朝实录_page283.html">
    283
   </a>
   <span class="current-page">
    284
   </span>
   <a href="清实录同治朝实录_page285.html">
    285
   </a>
   <a href="清实录同治朝实录_page286.html">
    286
   </a>
   <a href="清实录同治朝实录_page287.html">
    287
   </a>
   <a href="清实录同治朝实录_page288.html">
    288
   </a>
   <a href="清实录同治朝实录_page289.html">
    289
   </a>
   <span>
    ...
   </span>
   <a href="清实录同治朝实录_page285.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
