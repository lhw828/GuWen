<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 720 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 720 页/共 1316 页</h1>
    <div class="content">○甲戌。谕军机大臣等、都察院代奏、云南京官编修陈荣昌等呈称、近闻与法国换约。有割普洱蒙自边地。及允其开办锡厂。又必图利于茶山等语。著总理各国事务衙门查明具奏。寻奏普洱蒙自边地。当系指猛乌乌得土司之地而言。当日议定界约。业经陈明在案。至此次约内。并无允开锡矿之条。系属传闻之误。报闻。摺包　　

○又谕、电寄边宝泉、台湾文武各员。前已有旨令其内渡。所有大小各员关防印信。著边宝泉查明收存。解交礼部。

电寄

　　

○署直隶总督王文韶等奏、津胜军陆续资遣完竣报闻。　　

○兵部尚书孙毓汶奏、因病恳请解职允之。摺包　　

○以通政使司副使杨儒为太仆寺卿。外记　　

○乙亥。谕内阁、荣禄等奏拏获偷折园庭木植并纠众抢人勒赎人犯。请交部审办一摺。所有拏获之贼犯小崔即崔拴子、魏四、小恩即恩及、小赵即赵椿、孙梯青、韩顺等六名。著交刑部严行审讯。按律惩办。未获之李三等六名。仍饬严缉。务获究办。现月　　

○谕军机大臣等、御史陈璧奏、闽粤商民出洋回华。汕头厦门等埠地棍。串通关卡书役。拘留勒罚。到籍后复有蠹吏劣绅。朋比讹诈。鱼肉百端。以致贸易海外者。转视邦族为畏途。请饬严禁等语。商民出洋回华。积有余资。自应加意体恤。令其乐归故土。岂容任意苛罚。致令失望。著庆裕、边宝泉、谭钟麟、马丕瑶、文佩、饬属查明如有前项情弊。立即严行禁止。傥该州县委员等、仍沿故习。并不认真查禁即著从重参办。以恤商民。原片著钞给阅看。将此谕知庆裕边宝泉、谭钟麟、马丕瑶、并传谕文佩知之。现月　　

○又谕、有人奏新授藩司劣迹甚多请饬查办一摺。据称升任山东布政使张国正、前在福建臬司任内。娶侯官县差役蔡姓之女为妾。招集劣员酗饮衙斋。植党营私。首县蔡轩等、皆其狎昵朋从之人。引据要地。专任门丁葛姓、李姓等、包揽词讼。两次入觐属僚馈赆至数万金。其署藩司任内。卢庆云以八千两躐补龙岩州知州。升任后复排日演戏燕会等语。著边宝泉按照所参各节。确切查明据实具奏毋稍徇隐。原摺著钞给阅看。将此谕令知之。现月　　

○又谕、户部奏、需饷孔殷。谨陈办理情形一摺。现因偿款过钜。息借洋款。每年筹还本息。约须一千五六百万两。各路防军。又未能尽撤。需饷亦繁。亟须豫为筹备。该部所拟考核钱粮整顿厘金各节。皆属切实可行。著各直省将军督抚。查照该部所拟。认真妥办。据实具奏。又裁减制兵一条。拟令各省挑留精壮三成。其余老弱。一概裁撤。著该督抚各就地方情形。悉心妥筹。核实裁汰。奏明请旨办理。该将军督抚。皆受国厚恩。务当体念时艰。共矢公忠。力图补救。不得瞻徇迁就。畏难苟安。仅以一奏塞责。是为至要。该部另单所陈各条。除停放米折一项本日已有旨令八旗都统议奏外。其盐斤加价。裁减局员薪费。重抽烟酒税厘各条。并著该将军督抚。一体实力举行。妥速筹办。以期有裨急需。原摺单均著钞给阅看。将此谕令户部由四百里谕令各直将军督抚知之。洋务　　

○又谕、电寄王文韶、电奏已悉。牛师韩一军。即著王文韶饬令取道河南。赶程前进。不得延误。　　

○委散秩大臣锡光奏、节省糜饷。剔除积弊。得旨、八旗都统、总管内务府大臣、步军统领衙门、查明积弊认真厘剔。以资整顿。洋务　　

○署陕西巡抚张汝梅奏、五月分雨泽禾苗并被雹被蛟情形。得旨、澄城等州县被灾地方。即著饬属查明情形。妥为抚恤。勿任失所。　　

○又奏、遵催甘军过陕。并派军会剿甘回。筹办陕防。报闻。　　

○又奏、请设汉中府留坝厅学选拔贡额。下部议驳。　　

○以理藩院尚书启秀为会典馆副总裁官。　　

○丙子。谕内阁、前据刑部奏、旗妇平宣氏自抹身死一案。请派大员会审。当派启秀、徐郙、讯明具奏。旋经给事中洪良品、御史熙麟、先后奏参刑部司员。有威逼受贿等情。叠经降旨归案讯办。兹据讯明覆奏。此案旗妇庆富氏。起意将伊童养媳白妞、商同祥恩价卖。捏称走失。致白妞之母庆王氏、赴官喊告。后因案送刑部。日久不能隐藏。庆富氏复将白妞送至平宣氏家。希图诬赖。致平宣氏被诬情急。自抹身死。庆富氏著依例绞监候秋后处决。祥恩依例杖一百流三千里。余均照所拟办理。刑部司员承审此案。未能悉心推鞫。及至白妞业经寻获。复不能从容审理。惟向平宣氏究结。以致该氏情急自抹身死。虽无威逼受贿证据。实属办事糊涂。问供草率。刑部郎中觉罗崇廉、候补主事曹步云、均著即行革职。刑部堂官未能详察。仅凭司员面禀之词。率行入奏。著改为交部议处。寻议、刑部尚书松溎、薛允升、左侍郎宗室阿克丹、李端棻、右侍郎文琳、署刑部右侍郎吏部右侍郎汪鸣銮、均比照督抚含糊题奏降一级留任私罪例。各议以降一级留任。毋庸议抵。现月　　

○谕军机大臣等、户部奏、各省关欠解京饷等款。查明开单分别奏参等语。各省关自光绪十一年起至二十五止。欠解部库各年京饷。近畿防饷。筹边军饷。筹备饷需各款。共银四百七十一万四千一百余两。现在部库艰窘情形。各省关均当深悉。何得任意拖欠。置部库要款于不顾。所有应行议处之福州将军、江西浙江福建各督抚、藩司、两淮盐政运司、福建盐道、粤海东海淮安各关监督、著吏部查取职名。照例议处。仍著福州将军、直隶两江闽浙两广江西浙江山东各督抚、督饬各省关迅将欠解展缓分年带解各款。限于年内按照所欠应行补解之数。报解清楚。俾济急需。傥再行迟延诿卸。即著户部随时严参。原单均著钞给阅看。将此由四百里谕知各该将军督抚、并传谕粤海关淮安关监督知之。现月　　

○又谕、户部奏、请旨催解京饷一摺。本年京饷原拨续拨共银八百万两。截至五月止。除划拨截留解到及报解启程外。尚欠解银五百二十六万七千余两。现在部库支绌。应放各款。均关紧要。所有各省关欠解京饷。亟应全数报解。以应要需。著该将军督抚监督等。各将欠解银两。赶紧陆续提前解部。统于年内埽数解齐。傥敢诿卸拖欠。即由户部照章参奏。其解不及半及丝毫未解等处。经此次严催后。傥仍不完解。即著户部随时指名严参。原单均著钞给阅看。将此由四百里谕知福州将军、直隶两江湖广闽浙四川两广各总督、江苏安徽江西浙江湖北湖南河南山东山西广东各巡抚、并传谕粤海关监督知之。现

月

　　

○又谕、户部奏、各省关奉拨二十一年分筹备饷需银两。除安徽广东两省、两浙运库、应解银两。报解均已及半。江苏江西两省应解银两。粤海关江海关江汉关应解四六成税银。均解不及半。福建浙江两省应解银两。闽海关应解四成税银。粤海关应解六成税银。均未报解。请旨饬催等语。各省关应解筹备饷需银两。关系紧要。刻因需款孔急。著各该将军督抚监督等。各将欠解银两。迅速筹解。统于本年十月内如数解清。傥仍延不完解。即著户部指名严参原单均著钞给阅看。将此由四百里谕知福州将军、两江湖广闽浙两广各总督、江苏安徽江西浙江广东各巡抚、并传谕粤海关监督知之。现月　　

○又谕、甘肃新疆喀什噶尔提督董福祥、此次统军回甘。遇有紧要事件。著准其专摺具奏。现月又谕、本日刑部奏、已革记名提督黄仕林、现解到部。请旨办理等语。黄仕林应得罪名。即著刑部严行审讯。按律定拟具奏。洋务　　

○齐齐哈尔副都统增祺奏、毕拉尔路鄂伦春牲丁。不愿布特哈管辖。拟请就近拨归黑龙江城收抚。以顺舆情而固边圉。下部议。摺包　　

○又奏、拟由本省筹捐马匹。整顿骑兵。以求自强。下所司议。摺包　　

○以报效军饷。复已革知县陈锡鬯原官。　　

○丁丑谕军机大臣等、有人奏、山东贼匪扰及直境。请饬会剿一摺。据称山东海丰县五营小山地方。向为盗薮。匪徒五六十人。各有快马洋枪。白昼驰骋。毫无顾忌。捕役刘绍庭、即系巨窝。知县廉存从而庇护。该匪扰及直隶之盐山。枪伤事主身死。该县调营往捕。竟敢聚众抗拒。仅获三犯。余皆逃逸等语。著王文韶、李秉衡、遴派干员。驰往该处严密访查。如果有前项情事。即行调集营勇。迅速兜拏。毋任漏网。并著李秉衡查明庇匪之知县。从严参办。另片奏、冀州门家庄土匪牛棠。于甯晋束鹿一带。聚党抢劫。并虏掠幼孩勒赎。事主不敢控告。冀州零口村等处。叠出虏掠幼孩之案。并有砍伤事主情事。该州知州牛昶煦。并不勘验缉拏。请饬查办各节。前因有人奏、冀州匪徒三茄皮、在门家庄等处。虏孩勒赎。当经谕令王文韶严拏惩办。现尚未据覆奏。著该署督仍遵前旨。饬属密速查拏。该地方官纵匪殃民。咎无可辞。并著查明参办。原摺片分别钞给阅看。将此由四百里各谕令知之。寻山东巡抚李秉衡奏、遵查海丰县捕役刘绍庭是否巨窝。查无实据。知县廉存、尚无包庇贼匪情事。惟人地究有未宜。应请将海丰县知县廉存开缺另补如所请行。摺包　　

○工部奏、督修宣武门内角楼等工。依议行。早事　　

○总理各国事务衙门奏、法国交涉日繁。请专派使臣常驻。从之。摺包　　

○热河都统崇礼等奏、热河饥民日众。兵丁困苦。恳赏拨仓存余米煮粥赈济。允之。摺包　　

○署吉林将军恩泽奏、接管吉字练军。报闻。摺包戊寅。文宗显皇帝诞辰。上诣奉先殿寿皇殿行礼。　　

○诣仪鸾殿问慈禧端佑康颐昭豫庄诚寿恭钦献崇熙皇太后安。外记　　

○谕军机大臣等、电寄张之洞前谕奏保办理铁路之员以备＜闲＞用。曾否遴选有人。著该督即行覆奏。　　

○又谕、电寄许景澄。电奏已悉。辽事迁延。殊属可疑。罗拔所云撇去商约。冀早结局。办法甚是。仍著许景澄随时探询催办为要。电寄　　

○以遵命捐助文庙书院经费予奉天开原县例贡刘承宗为其伯父建坊。摺包　　

○己卯。谕军机大臣等、杨昌浚奏、官兵剿办海城逆回获胜情形一摺。匪犯李倡发、主谋句通河州逆回马筐筐等。戕官劫狱。啸聚千余人。蹂躏海城等三州县。汉民惨遭荼毒。经杨昌浚派提督李培荣、督饬兵团。分道进攻。兼旬之内。即行扑灭。并获首逆多名正法。地方渐就安谧。办理尚为妥速。在事出力文武员弁绅团。著准其择尤保奖。毋许冒滥。海城县知县惠福、同妻富察氏、及伊弟妻富察氏、同时遇害。情殊可悯。并被害之幕友许茂梧、家丁孙喜、均著交部议恤。以慰忠魂。盐茶都司刘继仁、典史方传宗、有城守监狱之责。事前疏于防范。事后又未能迅速救护。咎无可辞。李旺堡移扎七营汛署千总雷雨瑞、平远汛把总宋安、被匪扑入放火焚杀。亦属咎有应得。以上四员。均著交部议处。另摺奏、剿办河狄回匪情形。本月初三日。据电奏狄道围解。该贼并攻河州等语。当谕令督饬西军各营。与雷正绾合力夹击。兹览所奏。河狄及西甯等匪势狓猖。非大加惩创。不足以挫其凶锋。即著该督速筹大枝劲旅。围逼进攻。分投扼堵。力保完善之区。并将巴燕戎格一路。严密布置。埽荡而前。迅速蒇事。毋得专待董军到甘会剿。以致旷日持久。贻误事机。将此由五百里谕令知之。现月　　

○陕甘总督杨昌浚奏、请饬部添拨本年军饷一百二十万两。以顾急需。下户部速议。摺包　　

○以都察院左都御史徐郙为兵部尚书。仓场侍郎许应骙为都察院左都御史。外记　　

○调吏部右侍郎廖寿恒为仓场侍郎。工部左侍郎汪鸣銮为吏部右侍郎。仍兼署刑部右侍郎。以内阁学士许景澄为工部左侍郎。未到任前。以刑部左侍郎李端棻兼署。现月　　

○庚辰。谕内阁、徐桐等奏、审明风宪官收受赃款按律定拟一摺。已革御史钟德祥、身居言路。宜如何砥砺名节。乃竟收受赃款。实属有玷台官。钟德祥著照所拟。发往军台效力赎罪。现月　　

○谕军机大臣等、张之洞电奏、筹办卢汉铁路。并拟在江甯苏杭等处。另造一路各等语。著督办军务处王大臣妥议具奏。洋务　　

○又谕、电寄张之洞。电奏均悉。铁路由卢至汉。该督从前即主是议。究竟办法若何。购路造轨一切需费若干。谅已筹有大概。即著详晰电覆。　　

○又谕、电寄谭继洵。前广东布政使游智开。著谭继洵传知即行来京陛见。　　

○又谕、电寄恩泽。已革台湾布政使于荫霖。现由军营告假回籍。著恩泽传知。即行启程赴部听候带领引见。电寄　　

○肃亲王隆勤奏、请纳正言而裕财用。得旨、著交户部阅看。随手　　

○辛巳。谕军机大臣等、给事中吴光奎奏、各省开矿。办有成效。并称四川绅富候选郎中周维纶等具呈户部。请往雅甯各属产矿地方。备资试办。请饬部传集周维纶等详询矿务情形。发给咨文。令其亲赴四川总督建昌道衙门立案试办。饬令地方官弹压保护各等语。四川矿苗素旺。亟应及时开采。以浚利源。本日据户部代递周维纶等请开川矿条陈。已有旨令该部将该郎中等原呈。咨行鹿传霖酌核办理。仍著该督详加考察。如周维纶等果属结实可靠。即饬令集资举办。毋任官吏阻挠。或其人不为众论所许。应由该督设法招商。另行奏明办理。吴光奎另片奏请饬裁分扎各盐岸之安定营。并删减局员薪水以节饷项等语。并著鹿传霖斟酌情形。妥筹办理。原摺片均著分别摘钞给与阅看。将此谕令知之。现月　　

○又谕、电寄李秉衡。倭兵暂驻威海。应遵前旨。以海湾南岸四十里为断。倭员辰男、现既离威。即著李秉衡传知刘含芳、按约划清界址。毋任稍有踰越。刘含芳办事能否胜任。著李秉衡随时察看。据实具奏。电寄　　

○又谕、电寄龚照瑗。猛乌乌得地方。向属中国。本不在缅图分界之内。前此薛使进图可据。现在英国勘员所绘清图。究竟若何。沙外部覆法国办法。有无争执。即著龚照瑗切实询明具奏。近日法使在京。哓哓不已。此事不可再有延阁。致生枝节。电寄　　

○召见浙江温处道袁世凯。得旨、著交督办军务王大臣差委。洋务　　

</div>
    <div class="pagination">
<a href="清实录光绪朝实录_page719.html">上一页</a><span>...</span><a href="清实录光绪朝实录_page715.html">715</a><a href="清实录光绪朝实录_page716.html">716</a><a href="清实录光绪朝实录_page717.html">717</a><a href="清实录光绪朝实录_page718.html">718</a><a href="清实录光绪朝实录_page719.html">719</a><span class="current-page">720</span><a href="清实录光绪朝实录_page721.html">721</a><a href="清实录光绪朝实录_page722.html">722</a><a href="清实录光绪朝实录_page723.html">723</a><a href="清实录光绪朝实录_page724.html">724</a><a href="清实录光绪朝实录_page725.html">725</a><span>...</span><a href="清实录光绪朝实录_page721.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
