<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 128 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 128 页/共 523 页</h1>
    <div class="content">
○丁亥。谕内阁、据富俊奏请令八旗各营。嗣后凡遇挑缺。所有前锋、护军、非八力弓者不准挑取。亲军、马甲、非六力弓者不准挑取。其养育兵内、如有年至二十不能挑补马甲者。即改补步甲。俟当差二年后。再令挑补马甲。并令各省驻防将军副都统等、亦一体办理等语。所奏甚属错谬。我朝定鼎以来。兵丁等骑射精强。超迈千古。今虽较逊于前。然各营仍旧每日照例尽力操演。夫兵可百年不用。不可一日不备。朕深悉此情。是以严饬八旗各营。将兵丁技艺妥为操演。务期精锐。屡经训谕。不啻再三。富俊岂不知之耶。至兵丁骑射。应以娴熟命中为要。如能挽强。固属甚善。但人力不齐。岂可令众人一律皆挽八力六力之弓。况设立八旗各营兵丁。其应当各项差使甚多。而伊等亦仰赖钱粮米石度日。今若定以限期。令前锋、护军、必执八力弓。亲军、马甲、必执六力弓。傥踰限仍复不能。势须纷纷革退。则各处官差。责令何人充当。而兵丁等何以为生。彼时又由何处另挑能执硬弓之人。至所称养育兵年至二十改补步甲一节。亦属非是。前因旗人内、有无力养赡者。特增养育兵额。俾资糊口。其步甲不过看街巡夜之人。其中旗下家奴甚多。岂可以满洲正身使之充当。所奏俱断不可行。富俊甚不晓事。著传旨申饬。并著晓谕管理八旗各营大臣、及各省将军副都统等。务须体朕周恤兵丁之意。益加实心操练。以臻精锐。亦不可因有此旨。遂因循从事。致使兵丁弓力渐减。将此通谕知之。　　

○谕军机大臣等、本日据台费荫、徐绩、长琇等奏饭厂放赈情形各摺。所开各饭厂领赈之人。自七八千至四五千人不等。多系附近贫民。其外来者甚少。每日按照人数。均匀散给。俱极安静。办理均为妥协。因思万宁等监放卢沟桥赈务。于一切散放章程。尚无不合。惟令西路同知行文各州县签派差役。将外来领赈贫民领回本籍。竟与递解人犯无异且沿途必致乏食。岂非驱令转于沟壑。前已降旨饬谕万宁、范鏊、著再传旨申饬。至现在各厂散给饭食。贫民等含哺鼓腹。佥称较之伊等丰收年分家中所食饭米。更为适口。其欢欣感激。自属实在情形。但愚民无知。恐恃官赈可以常给。不思自谋生计。及至届期停赈。转不免口食无资。著各厂卿员、及五城御史、于四月初闲每日散赈时。即当将四月二十停赈之期。面为晓谕。并详晰出示。以近畿一带上年被灾较重。皇上恩施无已。除五城例设饭厂外。又于卢沟桥、黄村、采育、东霸、大井各处添设五厂。又因现在青黄不接之时。奉旨将五城十厂并作五厂。俱移设城外。俾饥民得以就近领赈。并与卢沟桥等五厂、一体展至四月二十日停止。鸿慈稠叠。无以复加。但各厂所给官米。皆系仓储。本为廪禄兵粮之用。今皇上逾格施仁。赈贷穷黎。岂能频频接济。况四月下旬。二麦将届登场。易谋口食。尔等当早自为计。各图生业。一届四月二十。各厂俱一律停赈。断不能再为展限。尔等切勿心存观望。如此剀切晓示。俾贫民等早知停赈有期。自必陆续散归也。　　

○调山西太原镇总兵官穆克登布、为湖南永州镇总兵官。以湖北竹山协副将李天林、为太原镇总兵官。　　

○旌表守正捐躯河南睢州民张方成妻赵氏。　　

○戊子。上御演武厅。阅健锐营操。　　

○谕内阁、原任武清县知县朱杰、闻其平日居官声名尚好。办理放赈事宜。亦能认真出力。嗣因修艌拨船贻误。经仓场侍郎达庆等参奏曾降旨革职。前于召见熊枚时。据称朱杰办赈妥协。曾经保奏。及在差次面询陈大文。亦称该参员官声素好。本日又据奏称行抵工次。有武清县民百余人远来具禀。请将朱令免其离任。众口同称好官难得。涕泗交流。情词真切。其迟误拨船之案。实因上年起卸天津米石运通。旋被冻阻。本年已赶修五百只备用。又以接运北仓囤贮米石。致不敷豫东漕粮起拨之用。是其迟误尚属有因。现有该县民人纷纷远涉乞留。可见朱杰居官清正。能得民心。所有前此革职之案。著加恩改为革职留任。　　

○予故安徽巡抚荆道乾、祭一次。择其子孙一人、服阕后送部引见。　　

○己丑。谕军机大臣等、常明奏、审讯孙文焕滥用军需钱粮、朦混洒销属实一摺。并将从前报销之督抚司道局员等、应行分赔银数。开单进呈。据称孙文焕前在军营时。节次经福康安提取赏号等件。约计用银二万一千余两、又张继辛从总局交孙文焕送福康安银十万两、门包二千二百两、俱难开列入册、洒在盘基坳台站案内报销等语。福康安因军营赏需。提取银二万余两。或实系彼时分赏兵丁。至张继辛交送银十万两收用属实。自应请旨查办。乃竟不置一词。且于各员拟赔单内。转未将馈送福康安银两列入。是常明至今犹存畏惧权要之见。殊属卑鄙不堪。又此项洒带冒销。系张继辛一人主使。何以祇令其分赔了事。所有张继辛名下应赔银一万一千五百八十余两。俱著落常明如数完缴。并著行文湖南巡抚、将张继辛原籍家产严密查抄。以抵款项。至常明曾与孙文焕同办军需。此案自系百龄查出。常明不敢不据实参奏。自应回避。前经降旨令琅玕督同百龄张长庚审讯。今常明于未奉此旨之前。先行具奏。将滥应馈送、及主使冒销等敝□大。俱诿之已故之福康安、张继辛二人。明系因事无对证。有心推卸。常明自问能无愧乎。且一切支销档册残缺不全。孙文焕必更有抽匿浮冒情敝□大。亦不得任其狡赖。常明所奏恐有不实不尽之处。必须彻底根查。方可定谳。常明著不必再行会审。仍遵前旨。著琅玕督同百龄张长庚办理。至琅玕所办犭

□栗犭□粟夷人一案。如此时业已办竣。即赴贵州督同审讯。傥一时不能到黔。即令百龄会同张长庚、先行详细研鞫。逐一根讯得实。禀明琅玕定拟具奏。　　

○补行嘉庆元年、四年、大计。湖北、卓异官十三员。不谨官五员。罢软官一员。年老官十员。有疾官一员。才力不及官二员。分别议叙处分如例。　　

○庚寅。上还圆明园。　　

○严禁有漕省分浮收折色。谕内阁、各省徵收漕粮。禁止折色。定例綦严。朕亲政以来。于漕务事宜大加整顿。期积敝□大渐就肃清。乃近闻有漕省分。尚不免有浮收、及得受漕规者。是积习仍未悛改。并闻各州县往往于开仓时逾额浮收。迨米数既足。遂私行折色。竟公然设局定价。并有于开仓之始。即先行折色。虚报满廒。自用贱价买补。于兑粮时兼有折兑之敝□大。而运员旗丁之掯勒。奸胥蠹吏之舞敝□大。劣衿刁民之把持。皆由此而起。其受累者惟在安分良民。以天庾正供。徒为不肖官吏绅士等牟利之途。蠹国病民。莫此为甚。著传谕有漕省分各督抚、督率司道等官、严行查禁。嗣后州县官徵收漕粮。概以本色兑收。无得仍前私收折色。傥敢仍前敝□大混。一经查出。即照枉法治罪。再闻州县官于徵收本色时。往往以米色平常。藉词挑斥。即实系乾圆洁净者。亦必多方勒掯。使花户等守候需时。百端苦累。自不得不以折色改交。此次申谕之后。伊等或又阳奉阴违。于本色收仓时。故意留难刁顿。以为需索地步。此风尤不可长。并著该督抚等严行查察。既不得改收折色。亦不得于本色过事苛求。违者严参治罪。若该督抚不能实力访查。甚或有意瞻徇。经朕察出。或被人参奏。必将该督抚等一并惩治。决不宽贷。　　

○旌表守正捐躯安徽颍上县民骆士元妻刘氏。　　

○辛卯。谕内阁、前因勒保奏、川省各州县民人谊切同仇。情愿续输津贴银两。以备赏需之用。甚属急公可嘉。当即降旨令勒保查照上年恩旨。再将应徵地丁钱粮。奏请分别蠲免。该省民人倡议续捐之时。勒保若先行具奏请旨。朕必不允所奏。因民人等业已续捐。自不得不俯如所请。现据勒保覆奏、办理津贴各州县。分别银数多寡。并蠲免分数。开列清单进呈。著照单开各属所有此次捐输津贴银两较多之温江、新繁、郫、灌、彭、崇宁、崇庆、什邡、仁寿、安、绵竹、宜宾、富顺、南溪、永川、江津、荣昌、綦江、南川、铜梁、大足、璧山、三台、中江、遂宁、乐至、安岳、眉、犍为、荣、威远、大邑、泸等三十三州县、著加恩蠲免地丁十分之三。其华阳、＜闲＞、汉、资、内江、资阳、井研、庆符、长宁、高、筠连、兴文、屏山、叙永、巴、射洪、盐亭、蓬溪、彭山、丹棱、青神、乐山、峨眉、洪雅、夹江、邛、蒲江、合江、江安、雅安、天全、名山、荣经、等三十三厅州县。著加恩蠲免地丁十分之二。成都、双流、金堂、新都、绵、德阳、马边、珙、隆昌、永宁、新津、合、酉阳、秀山、黔江、彭水、石砫、江油、渠、彰明、营山、芦山、岳池、盐源、会理等二十五厅州县。著加恩蠲免地丁十分之一。以示奖励。单并发。至川省办理军务。经朕节次颁发帑银。源源接济。原可无藉民力。现在大功将次告蒇。一切善后需用之项。均属充裕。除此次续输津贴银两、业已加恩分别蠲免外。嗣后该省民人无庸复请捐输。并不得再有津贴名目。该督应饬令地方官一体凛遵。毋得藉端滋扰。　　

○谕军机大臣等、白号张姓股匪败残奔窜。此次复经德楞泰勒保分投截击。歼擒数百名。所办皆好。现在川省余匪不过二千余人。德楞泰与勒保会商。将川省应办事宜交付勒保。德楞泰即赴楚协剿。所见甚是。前因楚省贼数较多。曾谕令德楞泰于剿办川东贼匪将次完竣时。酌量情形。前赴湖北协同剿捕。今德楞泰未经接奉谕旨。见川省余贼无多。既能统筹全局。无分畛域。且并不拘泥前次分界督剿之旨。带兵过楚。正与朕意相合。深得大臣公忠体国之道。殊属可嘉。现在湖北冉井二逆。尚在兴山归州一带游奕。德楞泰自川赴楚。必由该处经过。即当顺道先将二逆剿净。再赴竹溪一带。协剿樊崔王曾等逆。楚省贼匪中。樊人杰为积年老教。最为狡恶。务须上紧设法。将该匪速就歼除。余匪自可渐次廓清。可消伏而未起之患。赛冲阿在川剿捕既属得力。自当仍令带领原兵。归德楞泰一路赴楚。至川省搜捕事宜。俱系勒保专责。毋论川东川北何处有贼皆当上紧歼除。将此传谕知之。　　

○又谕、琅玕奏筹办犭□栗匪情形、并节次打仗各摺。览奏俱悉。犭□栗匪本徼外野夷。抢掠滋扰。不过乌合之众。无难速为办理。今据琅玕分饬文武员弁。在各要隘处所巡查防御。布置皆尚妥协。惟现因兵力不敷。业经飞调兵练到彼协剿。琅玕一俟兵练到齐。即当督率员弁迅速进剿。或设法分抄后路。一鼓擒渠。务将恒乍绷、瓦怒、念谷、诸首逆拏获办理。或该匪能将首逆等缚献投诚。亦可酌量完结。总在克期速办。使野夷知所畏惧。庶可永靖边隅。再家犭□栗犭□粟、及二教喇嘛。本与犭□栗匪接壤。素相往来。今恒乍绷等打鼓念经。乘机勾结。难保其不与附合。琅玕当多张告示。谕以现在野犭□栗犭□粟滋事。尔等惟当各守寨落。安分守法。慎勿听信其言。为所淆惑。设有附和勾结之事。即日官兵痛剿。玉石俱焚。彼时悔之无及。如此明白晓谕。庶不致为其煽诱。办理较易完结。但一切情形。总当据实直陈。不得蹈欺诳积习。致干咎戾。将此传谕知之。　　

○拨浙江商捐银四十万两。解往陕西。以备善后事宜之用。　　

○免直隶盐山、庆云、二县、并严镇场、被水灶地额徵银十分之一。余分别缓徵有差。　　

○壬辰。谕内阁、常明奏请、将滇铜归滇省迤东道承运、径交镇雄州接运一摺。向来滇铜系由寻甸州起运。经过黔省威宁州属地方。交镇雄州转运。至四川泸州水次交兑。嗣经改由黔省威宁州接运。今既据奏称该州赴滇省请领运费。往返需时。诸多不便。著照所请、改归滇省迤东道承运。径交镇雄州接运。以昭＜闲＞易。　　

○又谕、户部尚书员缺。著禄康补授。现在户部堂官多有在内廷行走者。不能每日进署。禄康系步军统领。例应轮班在圆明园值宿。今既补授户部尚书。著不必在园轮值。俾得时常进署。办理部务。　　

○谕军机大臣等、户部议驳延丰奏请铳销辛酉纲正引。并将未销积引分限带销一摺。已依议行矣。两浙盐引。自乾隆五十八年查明。节年积压一百二十余万道。经部议准铳销七十万道。其余五十余万道。饬令于一二年内埽数全销。该盐政等自应实力疏销。以清积滞。乃距今已及十年。尚有未销引三十八万余道。可见历任盐政。并不妥为调剂。上紧趱销。实难辞堕误之咎。况辛酉纲引。例于年底奏销。今甫经开纲。该盐政遽将本年盐引先请铳销。复将应徵课项分作八年之久。是节年来循例奏销。竟成虚设。而所谓先课后盐者。亦不可信。前据延丰奏两浙商人续请捐输。似商力尚属裕如。今于现年引目。犹不能循例行销。与其例外输将。何如将引课实心经理。俾得年清年款。又何用为此报效虚辞转将正课及带销积引铳销展限。岂核实办公之道乎。况捐输款项。仍系运库垫发。尚须分年带缴。又为将来藉口积压地步。殊属无谓。延丰、著传旨申饬。该盐政务当赶紧悉心筹办。督令商人将本年正引、及节年积引、设法疏销。毋得再有稽滞。致干咎戾。将此传谕知之。　　

○赠故户部尚书成德、太子少保。予祭葬。谥恪慎。　　

○户部议准、四川总督勒保疏报、酉阳州、开垦田十顷三十亩有奇。照例升科。从之。　　

○癸巳。上御勤政殿听政。　　

○以詹事府少詹事鹤林、为光禄寺卿。　　

○调正白旗汉军都统德瑛、为镶蓝旗满洲都统。以理藩院尚书博兴、兼正白旗汉军都统。　　

○甲午。谕内阁、向来四五品京堂内。其内阁侍读学士鸿胪寺少卿二缺。轮值各部郎中等升用时。例由各该堂官保送各一员。交吏部带领引见。听候＜闲＞放。后经改为题本开列请＜闲＞。既由吏部开列。自应按照各该员食俸之年。分别先后。开单进呈。朕＜闲＞放时。于单内所开各司员平日居官贤否。岂能深悉。自不得不循资录用。但此等历俸年久未经升擢之员。或祇系循分供职。未必尽皆出色。甚或阘茸无能。溷迹郎署。亦未可定。一旦擢用卿员。升转有阶。可冀洊至大僚。何以仰副任使。嗣后遇有内阁侍读学士、鸿胪寺少卿缺出。轮应将司员开列请＜闲＞时。吏部先期知照各衙门。将应行开列之员。由各堂官公同出具切实考语。及京察等第。年岁若干。咨送吏部汇齐后。于单内详悉登注。随本进呈。候朕＜闲＞放。各堂官等务须秉公甄核。据实填注。若所注考语本优。经朕＜闲＞放后。察其人才具实在平常者。惟原保之该堂官是问。　　

○又谕、京师五城地方煮赈。原于城内城外分设十厂。嗣经降旨展赈时。虑及近郊一带农务方殷。若令力作贫民进城领赈。道路未免纡远。是以命将五城正副十厂并作五厂。在于城外安设。今据禄康等查明五厂领赈人数。开单具奏。朕详加检阅。自并厂以后。较前分设十厂时。人数少至一半。自因城内老弱贫民。又以城外路远。不能前往领赈。殊为恻念。因命军机大臣传到五城御史面行询问。该御史等果称连日领赈、俱系城外原领贫民、并无由城内赴领者等语。现在施恩展赈。原因青黄不接。俾灾黎得资饱腹。自应令京城内外贫民、一律齐沾实惠。并厂之旨。系朕误降。以致城内贫民。忍饥数日。朕从来不惮改过。著仍于城内改回二厂。责成该御史等妥速经理。勿使一夫失所。　　

○乙未。谕军机大臣等、向年泰山进香。于御前侍卫、乾清门侍卫内。派出一人前往。朕思此项人员由内廷派出。或不免有骚扰驿站之事。此次著内务府仍照旧例。拣派司官一员。将应用香供赍至山东省城。交与巡抚接领。于抚藩二人内酌量一人。亲诣泰山。于四月十八日致祭。该司员交明香供后。即行回京。嗣后泰山进香。俱照此例办理。　　

○京口副都统阿玉什、缘事革职。调正蓝旗汉军副都统田国荣、为京口副都统。以副都统衔明亮、为正蓝旗汉军副都统。　　

○以福建台湾协水师副将张见升、为福宁镇总兵官。　　

○丙申。谕内阁、据蕴端多尔济等奏、剿办逆匪。指日大功告竣。所用牧场马匹。应如数补足。且本年进哨。需用马匹较多。据土谢图汗车登多尔济、车臣汗玛哈锡哩、及哲布尊丹巴呼图克图、请各进马一千匹备用一摺。车登多尔济、玛哈锡哩、及哲布尊丹巴呼图克图等、累世游牧。安居乐业。马匹牲畜。滋生繁庶。今感戴朕恩。请各进马千匹。殊属可嘉。惟是车登多尔济等、皆资牲畜为生。哲布尊丹巴呼图克图、乃出家之人。伊之牲畜。皆系众人布施。若照数全收。不足以示体恤。著将车登多尔济、玛哈锡哩等二部落所进马、各赏收五百匹。哲布尊丹巴呼图克图所进马、赏收三百匹。即照蕴端多尔济等所奏、派员于八月初旬。送至达哩冈爱牧场地方。交观明等。以备需用。所有赏哲布尊丹巴呼图克图黄哈达一条。蕴端多尔济等接到时。著即赏给。其车登多尔济等、及哲布尊丹巴呼图克图、应如何加恩赏赉之处。著理藩院议奏。　　

○谕军机大臣等、台费荫等奏详查领赈贫民名口、请酌给钱文、俾资回籍一摺。此事断不可行。各饭厂领赈贫民。人数繁多。其附近居民。及外来就食之人。安能一一详细区别。周知其姓氏籍贯。即每日放饭。已不能详加辨识。若散给钱文。必有今日领钱。明日又诡捏籍贯。变易姓名。重来支领者。又岂能逐一稽查。必无舛误。且适滋胥役等藉词稽查、扰及贫民之敝□大。虽应博施济众。宁滥无遗。然亦须有节制。勿启影射冒领之渐。该卿员等当遵照前旨。早行出示。并面行晓谕。以现在展赈。系格外恩施。四月二十日即应停止。目下天气和暖。二麦将届登场。尔等当早自为计。归家务农。一届停止之期。断不能再为展限。尔等毋恃有官赈。希图观望。自误生业。如此剀切示谕。贫民等自必陆续散归。近日因城外饭厂贫民足资口食。虑及城内贫民路远。难以赴赈。复降旨于城内改回二厂。该卿员及御史等、惟当妥为经理。务使老弱病民、均得人人领食。勿致拥挤不前。稍有向隅。将此各谕令知之。　　

○礼部以会试中额请。得旨、满洲取中七名。蒙古取中二名。汉军取中三名。奉天取中一名。直隶取中二十三名。山东取中十七名。河南取中十二名。山西取中十二名。陕甘取中十一名。江苏取中二十名。安徽取中十四名。浙江取中二十三名。江西取中二十名。湖北取中十一名。湖南取中九名。福建取中十六名。广东取中十二名。广西取中六名。四川取中九名。贵州取中七名。云南取中十名。　　

○刑部议覆、升任山东巡抚惠龄疏称、民人齐月先、强奸张自重之母未成。被张自重殴伤身死。照例拟绞。声请留养。得旨、此案张自重因齐月先强奸伊母李氏。经李氏抵拒喊叫。齐月先跑走后。李氏向伊子张自重哭诉。张自重气忿携取棒槌。赶往殴打齐月先。致伤臁肕骨折。越二十七日殒命。该抚将该犯援照新例拟绞监候。声请留养具题。刑部照拟核覆。固属按例办理。但细阅案情。张自重因亲母被辱。向其哭诉。为人子者自当激于义忿。赶往殴打。较之本夫捉奸。其情更为急切。且该犯赶殴时。所携祇系棒槌。并非金刃凶器。核其致死之由。实与救母情切者无异。若竟按杀非登时照擅杀例拟绞。于情罪究未允协。张自重、著仍照旧例。改为杖一百徒三年。该犯系孀妇独子。准其照例留养。嗣后凡遇此等情节案件。俱著照此核办。　　

○福建水师提督苍保、因病乞假。允之。以福建海坛镇总兵官倪定得、为水师提督。广东顺德协副将孙大刚、为海坛镇总兵官。　　

○改铸湖南提督总兵官印。湖南提督总兵标下中军、驻劄辰州湖南提标左营游击、分防浦市湖南提标左营中军守备、关防。从总督吴熊光请也。　　

○予四川阵亡把总张仰、祭葬加等。世职如例。游击哈国珑、都司耿贵和、把总康调元、汪荣、张恩锡、外委高钦选、刘士元、张君太、熊泰、杨义德、伤亡守备邱荣升、千总雷英胜、陈鹏举、祭葬世职。武举周印平、武生龚正海、祭葬。前锋哈朗阿等五十一名、额外外委童均、马步兵张成福等二百三十一名、乡勇高文虎等五百六十三名、屯土兵甲木楚等五十六名、追贼淹毙马兵谢福等七名、湖北阵亡前锋音德布等七名、马步兵黄开德等五百四十名、乡勇腾自龙等二十名、淹毙步兵张廷贤等三名。赏恤如例。　　

○旌表守正捐躯广西阳朔县民赵兴奉妾廖氏。　　

○丁酉。谕内阁、吉庆、瑚图礼奏、请将海阳潮阳揭阳饶平等县四缺、不拘年限、拣员调署等语。殊属非是。向来外省督抚。往往因州县员缺紧要。将与例未符人员。专摺奏请升调。有发交部议。经部臣照例指驳。而朕仍准所请。并将该督抚处分宽免者。亦有不交部议。当即降旨准行者。此朕随时斟酌。并非著为成例。若如吉庆等所奏、遇有海阳等四县缺出。辄将年限未符人员保题调署。纷更旧例。又安用吏部为耶。且各省州县皆有要缺。傥俱照粤东纷纷陈请。是各州县升迁调补。督抚等皆可任情更易。适足开幸进之阶。吉庆瑚图礼所奏不可行。并著传旨申饬。至所奏陆丰县甲子司地方。仅有巡检一员。滨临海洋。地广民稠。稽察难周。请将惠州府粮捕通判移驻该处。著照所请行。　　

○调京口副都统田国荣、为江宁副都统。江宁副都统赓音苏、为京口副都统。　　

○戊戌。上诣黑龙潭神祠拈香。　　

○谕内阁、前因江苏徵收新漕。各州县仍照旧浮收。曾经降旨。特交费淳岳起铁保等密为查访。严参具奏。兹据铁保奏称、查有松江府属奉贤等县收兑漕粮、较前年格外加增、外闲实有议论等语。可见朕前此所闻该省各州县逾额加收。竟系实有其事。朕于漕政事宜。节次大加整顿。四五两年。地方官尚不敢肆意孚收。方冀积敝□大渐就肃清。乃去年将苏松常镇等四府全漕。尽委之任兆炯。以致运员旗丁多方勒掯。种种敝□大端。由兹而起。现既查出松属奉贤等县实系格外加收。自应彻底根究。著交费淳、岳起、严讯确情。按例惩办。不得稍涉回护徇纵。知府任兆炯、著即解任质审。闻该员现已俸满赴京。即令该部押回。交费淳、岳起提集案内人证。秉公严鞫。治以应得之罪。所有铁保因不能约束旗丁藉端勒索、自请严议之处。俟全案审结时。再降谕旨。　　

○己亥。谕军机大臣等、归、巴、巫山等处。有黄白青等号贼股。约三千余人。又有蓝号一股。约二千余人。相距江岸均不甚远。川楚边界。犬牙相错。在在毗连。贼匪朝川暮楚。原无定向。在川即为川匪。在楚即为楚匪。德楞泰身为参赞。断不可心存畛域。现在既由水路顺流而下。抄出贼东。自应遇贼即剿。先清江岸。带领胜兵赴楚协剿。俾楚境一律肃清。伫膺懋赏。将此传谕知之。。　　

○缓徵直隶昌平、定兴、望都、高阳、满城、故城、武清、宁河、顺义、东安、宝坻、永清、苑、安肃、雄、容城、新安、安、新城、肃宁、景、献、天津、青、静海、正定、新乐、藁城、赵、柏乡、定、大兴、涿、房山、良乡、霸、保定、大城、河闲、任邱、新河、宁晋、隆平四十三州县、上年水灾新旧额赋。及各项旗租。　　

○旌表守正捐躯河南虞城县民赵三妻余氏。　　

○庚子。拨江西藩库银十万两。解往湖北。以备善后事宜之用。　　

○是月。协办大学士两广总督吉庆奏、住居澳门之大西洋夷人禀称、有＜口英＞咭唎夷船湾泊零丁洋。距澳甚近。欲登岸借居夷房。恐其滋事。恳求保护。当即饬谕＜口英＞咭唎夷船回国毋许登岸。澳门夷人情形安静。得旨、有犯必惩。切勿姑息。无隙莫扰。亦勿轻率。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之九十七　　

</div>
    <div class="pagination">
<a href="清实录嘉庆朝实录_page127.html">上一页</a><span>...</span><a href="清实录嘉庆朝实录_page123.html">123</a><a href="清实录嘉庆朝实录_page124.html">124</a><a href="清实录嘉庆朝实录_page125.html">125</a><a href="清实录嘉庆朝实录_page126.html">126</a><a href="清实录嘉庆朝实录_page127.html">127</a><span class="current-page">128</span><a href="清实录嘉庆朝实录_page129.html">129</a><a href="清实录嘉庆朝实录_page130.html">130</a><a href="清实录嘉庆朝实录_page131.html">131</a><a href="清实录嘉庆朝实录_page132.html">132</a><a href="清实录嘉庆朝实录_page133.html">133</a><span>...</span><a href="清实录嘉庆朝实录_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
