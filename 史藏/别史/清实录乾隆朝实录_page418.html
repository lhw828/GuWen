<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 418 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 418 页/共 1860 页</h1>
    <div class="content">
○御乾清门听政。　　

○兵部议覆、荆州将军德敏等疏称、荆州满蒙闲散。及另记档案、开档养子各闲散。共一千六百三十余名。现在各佐领下。多寡不一。遇有挑选披甲等缺。壅滞不均。请将各闲散、均齐旗分等语。应如所请。除将开档养子闲散二百二十名。俱均齐在各本旗外。其满蒙闲散、并另记档案闲散。共一千四百十八名。俱准在八旗画一均齐。从之。　　

○以大理寺少卿邹一桂、为左佥都御史。　　

○以礼科给事中增绶保、为光禄寺卿。　　

○以吏部左侍郎蒋溥、充经筳讲官。侍读学士齐召南、充日讲起居注官。　　

○是月。直隶总督那苏图奏、蓟、永、昌、河、四协营。前于提标余息内。分别营运。查四处、除原给本银外。共积存利银四千五十余两。请将蓟、永、河、三协。原本及积存利银。交典商营运。昌平营、原开米粮店铺本利银两。仍照旧营运。俱照提标例。二分起息。俟取息日丰开赏。得旨、知道了。　　

○两江总督尹继善等奏、下江被灾地方。现已照例赈恤。除灾轻州县、所得正赈。均可支持外。其灾重之区。尚须加展。正在商酌奏恳。蒙谕令将吉庆所奏、灶户加赈月分。照民户酌量查奏。随即札询吉庆。据称、伍祐一场。灾伤极重。新兴场次重。若从荡地计算。止成灾七分六分。例赈止两月一月。刘庄、庙湾、二场。止成灾五分。例不加赈。但四场非于例外加赈。不足以资接济。故先行密请。至通州淮安分司所属。被灾七八九十分之场灶。应否格外加展。原俟赈务将毕。再看情形。并俟民户大势。一体斟酌等语。应如所请。将伍祐一场。无分极次贫民。俱加展两月。新兴之极贫、加展一月。其次贫、同刘庄、庙湾之极次贫。俱加赈一月。其余各场灶。分别酌定加展月分。一并汇入民户摺内办理。得旨、览。　　

○福建漳州镇总兵马负书奏报、巡察漳镇地方。并训练各营伍情形。得旨、览奏俱悉。漳州民风刁悍。负气而不知礼义。实不比他处。汝宜加之意也。　　

○湖广襄阳镇总兵齐大勇奏、巡察襄阳各营伍。途次接奉谕旨、调任陕西兴汉镇。现在巡察已毕。恭摺请训。得旨、览奏俱悉。兴汉为边陲重地。武备更宜实力整顿。然亦不可不顾兵丁劳苦。为之过甚也。　　

○山东学政于敏中、以调任浙江奏谢。并恳进京聆训。得旨、不必来京。汝在东省。颇属安静。此则律己之道得矣。至于浙省文气浮华。汝当挽其流而示之的。此外更何训汝之有。　　

○调任陕西学政胡中藻奏、陕甘每考一棚。周行至千余里。臣办理四年。非案不彻烛。即骑不停鞭。仗恃强壮。不敢顾惜其身。然病且死者二次。向来议设此省两学政。皆梗不能行。不过为省一学臣养廉。然与其潦草塞责。即一学臣养廉。如同虚耗。诚不若分设为愈。得旨、汝奏尚属据实。但未免自表之意多。而且语不得体。岂敬慎事君之谊。至于此事。另有区画也。　　

○川陕总督张广泗奏、前奉谕旨。班滚诡计兔脱。舍大金川而何往。臣查上年攻剿瞻对。果如庆复所奏、拆毁战碉。分割其地。则班滚无可容身。自必潜逃他境。今查李质粹初临贼境。尚攻克碉寨十余处。迨兵过如郎。仅焚空碉二座。及围烧泥日一寨。余皆完好如旧。至分地之议。各土司因班滚现在。无人敢领。悉仍为班滚所踞。至班滚所踞大碉。并未烧毁。其党羽亦并未擒拏。班滚安肯舍其巢穴。远赴金川。但现在进剿金川。必须全力。应俟殄灭金酋。再移师瞻对。不难迅为扫除。又奉谕旨。汪结现在军前。尤宜事事密为留意。不可稍露机宜。臣查汪结、不过一巧滑小人。因其熟谙夷情。在众土司中最为明白。故庆复信而任之。现今来至军营。臣面加诘询。伊颇知畏惧。恳请效力。但番情叵测。谨当密为留意。俟事定另思处置。至崇喜土司被杀一节。系俄木劳丁挟仇报复。与汪结、安本、无涉。亦非所属番人不平所致。得旨、览奏俱悉。　　

○广东按察使署布政使吴谦鋕奏报、晚禾收成分数。并陈南海等一十三县偏灾。经督臣策楞题报。委员确勘。俱加意抚恤。再粤东海口猺疆。督臣苦心调剂。镇静弹压。得体有方。得旨、知道了。此奏未免有迎合督臣之意。大不可也。　　

○广东韶州镇总兵毕映奏、臣属八排一地。周四百五十余里。俱系猺人聚处。外环七百四十余里。毗连湖广粤西。查傍猺之连山、阳山、屡被猺贼行劫。臣属曲江、乳源、英德等县汛内。均住有猺人。虽曰良猺。而频年劫窃。即皆此辈。惟守固驭严。庶可安帖。凡猺人贸易等事。必须刻定限期。违者即绳以重法。而于散居各邑之良猺。亦当设法严加钤制。得旨、制驭此等苗猺。惟应去其扰累。宽其小节。而凛然示之不可犯之国威。则得矣。切不可生事也。　　

○广西右江镇总兵魏文举奏报、番地匪徒李绍龙等、节次带兵。互相杀伤。屯聚处均与内地相近。边隘宜加谨严防。已禀督抚提臣。并飞行沿边各员。相机扼要。镇静游巡。得旨、览奏俱悉。彼虽不敢犯边。然内地防御。自当严谨。以静地方。慎之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三


大清高宗法天隆运至诚先觉体元立极敷文奋武孝慈神圣纯皇帝实录卷之三百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。十二月。丁巳朔。军机大臣等议覆、直隶总督那苏图奏、八旗下屯种地、稽查董率之方。一、拨受房地。四至造册。交理事厅稽查。一、屯户原系理事厅衙门应管。其命盗等案。不得专责州县。仍会同理事厅办理。至窝赌、窝逃、私宰、私烧、斗殴等事。一体稽查。一、旗户屯地。私行典卖与民人。已有定例。至旗人转相典卖。一体查禁。其另派旗户顶种。及出银典买之人。按律治罪。一、屯户领受房屋。如有些小渗漏破损。自行粘补。均照所请。一、雇工佣耕。应听自便。亦照所请。如将田亩出租召佃。则非令其种地习劳本意。应严禁。豫行交租认佃者。民人照例治罪。旗人追租。一、旗户如探亲他出。往返在五日以上者。给假票。如私自远出。及逾限不回。分别惩治。但该户倘任意逗遛。该旗如何稽查。及理事厅如何查催之法。尚未议及。应令于迁移安集后。察看情形酌办。从之。　　

○礼部议覆、湖南巡抚杨锡绂奏称、湖南乡试。自雍正初年、与湖北分闱后。士子应试、多至七八千人。今科酌定科举。较前已少其半。请量减帘员等语。查湖南、同考官十一员。外帘官十六员。今既应试人少。应如所请。裁同考官二员。外帘官三员。从之。　　

○戊午。谕、各省督抚保举俸满教职。理宜慎重拣选。以冀得人。从前尹会一、张楷、到任未久。亦滥举教职多员。经朕降旨交部议处。以为沽名市恩者戒。昨引见教职内。有直隶总督保举之杨昑、河南巡抚保举之郭丕、二人皆属平庸衰迈。不称知县之职。已降旨令回原任。那苏图、硕色、尚与尹会一等、到任未久。保举多人者有间。著该部传旨申饬。定例教职六年俸满保题。原以其人才品出众。堪膺民社之寄。是以许其格外保荐。为督抚者、自应一秉虚公。核实保题。方不负人臣以人事君之义。若将平庸之员保荐。用为知县。一二年后、不能胜任。仍请改教。是不以民社为重也。于吏治民生。实有关系。嗣后如有不称保题。该督抚滥行保荐者。朕必加以处分。该部传谕各该督抚知之。　　

○军机大臣等议覆、漕运总督今任浙江巡抚顾琮、覆奏湖河地亩一摺。前总河完颜伟奏称、各处低洼地亩。交地方官查明。免其升科。遇水淹歉收。毋庸赈济。今顾琮奏称、办赈原系挨户稽查。如本村有赈。而所种高地无灾。力能糊口。即有湖河地亩失收。赈亦不及等语。两人所奏不同。查灾赈虽按亩计算。但未经升科之地。不能按亩报灾。而实有被灾户口。无业贫民者。亦令查明一体赈恤。并不在地亩有无。暨升科之免与不免。完颜伟所奏、毋庸议。至顾琮所称、湖滩听民开垦。有妨水道。若私垦未报者。准令升科。必致筑圩围堰。壅水专利等语。查乾隆九年、浙江布政使潘思榘、奏请禁垦湖地。业经议准通行。现在各省遵照办理。顾琮所奏、亦毋庸议。报闻。　　

○己未。上诣皇太后宫问安。　　

○幸瀛台。　　

○谕军机大臣等、据西安巡抚徐杞奏、高陵县捏名揭帖。系马宏财结首。有拜板杰等、窝留李开花、及鲜杰私封职衔一摺。经朕批示、即问之被揭者。向日与何人结仇。今徐杞奏、讯据马宏财、拜板杰、与马子龙、宋成云、讦讼成仇。随将二犯先后挐获。俱不事刑求。直认捏写不讳。照例律拟招解等语。办理匿名之案。为督抚者、即应先从被揭之人。平日有何仇怨。跟究捏写主名。而徐杞初奏、但称查汛被揭之人到案。力辩其毫无影响。即据禀另缉写揭诬陷奸徒。而其有无仇恨之处。并未讯及。迨经朕批示。乃讯明马子龙、宋成云、二人。平素挟仇。而二人果亦直认不讳。该抚所奏、其为二人捏写。已属无疑。但承办此案之初。何以但问被揭之人。有无叛逆情节。而于挟仇诬告重情。并未严行跟究。即州县草率具禀。而该抚及两司衙门。何以无一人见及于此。直至奉到朱批。始行遵照办理。看此情节。其是否确系马子龙、宋成云、二人捏造。转亦不能无疑矣。况若此造言生事。捏写悖逆情事。煽惑流传。以致酿成事端。其贻害地方甚大。是以康熙年间、曾奉圣祖仁皇帝谕旨。凡捏造悖逆言词。妄行投贴者。即行处死。该抚既经审明。的系马子龙、宋成云、所为。应即奏明立毙杖下。以惩奸徒。以靖地方。而仅照例具题。似此不知事理轻重。封疆大吏。其道固如是乎。著传旨严行申饬。令该抚再加研究。如果确凿无疑。照例即行杖毙完结。如尚未出本。著不必具题。　　

○又谕、据巡抚潘思榘奏称、安省各属。有学田、囚田、义田、三项。均属官产。欣遇恩蠲。请照下江减免学田钱粮之例。扣免一半等语。朕以此事有弊。令军机处详查。乃知上年轮蠲江苏钱粮。先经陈大受分款奏明。该部将学租等项。俱照普免旧例。不准蠲除。今潘思榘所奏、既非应免之项。而援江苏之处。又复错误。况今岁系安省蠲免之年。伊即欲奏请、何不于三月内、请免马稻租息之时。一并陈奏。独将此三项。迟之至今。且未经奏明。即行扣免。其意不过因调任闽省。借此以博人之去思。巧于邀誉。所有此项扣免钱粮。即著潘思榘赔补。至所称仿照下江之例。而江苏并未蠲免。混行援引。是何意见。此处著尹继善详查。并传谕潘思榘、著伊明白回奏。　　

○军机大臣等议覆、署直隶提督拉布敦奏、八沟、塔子沟等处。设兵屯田一摺。查巴沟以北、及塔子沟通判所辖地方。皆系诸蒙古牧场。原不应听他处民人开垦。乃贫户络绎奔赴。垦地居住。至二三十万之多。在各蒙古、既非所辖。而该同知、通判、又复鞭长莫及。积久易于滋事。各蒙古因其耕种纳租。一时不无微利。不知染习渐移。大有未便。今拉布孰恐生事端。欲添设官兵弹压。而以开垦为养兵之计。且稽查钤束。于蒙古更为有益。所见亦是。但查口外固多可耕之土。既系各蒙古牧场。未可轻议屯垦。而贫民杂处。查察管束。实不可少。理宜先为相度。应交理藩院、派贤能司官一员前往、会同该扎萨克等查勘、备悉现在情形。绘图到日酌议。至此等民人聚集。于各蒙古未便之处。已遵旨传谕罗卜藏。据称、民人耕种蒙古地亩。虽似有微利。实已暗被侵占。且渐染伊等习气。今若委员清查管束。皆有益于蒙古等语。请饬令理藩院、行知各扎萨克。令遍谕所属。其间有租与民耕种。或交银承种几年。或被侵占。及不可为牧厂。将来仍须开垦之地。俱报出以便办理。得旨、此事著派尚书纳延泰、贝勒罗卜藏、于明年春间。前往会同署提督拉布敦、率领地方官、查勘办理具奏。余依议。　　

○庚申。谕军机大臣等、那苏图查奏大兴、宛平、二县。每年经费银两一事。业经该部议驳。已降旨依议矣。前因该二县经手钱粮。报销不实。或无其事而捏名冒销。或有其事而浮开虚数。理应彻底清查。使钱粮尽归实用。是以面谕那苏图查办。今据覆奏、半归各该衙门承办。祇存数项。仍令该二县承办。竟似向来办理。本无弊端。今若必欲清查。则莫若不令该二县承办之意。与朕从前交伊查办之旨。全不符合。大宛为畿辅首邑。供应之事本多。如果实支实销。虽款项繁多。亦公务所必需。若有所浮冒。即一款亦难容朦混。向来任意浮开。则相沿陋习。一经查核。即托故推辞。不为办理。揆之体制。殊有未合。那苏图查办此案。专事推诿。且单内所开。亦甚琐屑。办理殊为取巧。著传旨申饬之。　　

○兵部等部议覆、湖广总督塞楞额奏称、湖广为适中要区。稽查务严。湖北各处塘汛。止官厅三间。兵房五间、三间、不等。了楼烟墩。多致颓斜。兵亦私离汛地。欲使长川在汛。必得携眷居住。添建塘房等语。查设汛安兵。务需长川实驻。应如所请。湖北大路、共八十九塘。每塘准添建厢房四间。围墙三面。其了楼烟墩。分别砖石修砌。至湖南要汛、作何增修之处。题报再议。从之。　　

○辛酉。上诣皇太后宫问安。　　

○幸瀛台。　　

○谕军机大臣等、赫赫补授山东布政使。已半载有余。其于地方事务。并未见具摺陈奏。现在护理巡抚印务。虽为日无多。但伊任内一切地方事务。岂无一应行奏闻之事。此次奏摺。请安之外。惟奏报米粮价值。可见其平素之漫不经心也。前伊为部属时。尚属能办事之司官。今擢任布政使。看其全不实心办事。或因位至藩司。器量褊小。輙自满足。遂一味因循。为保全禄位之计耶。布政司为通省表率。地方关系紧要。岂可怠玩如此。著传旨申饬之。　　

○加赈安徽歙县、黟县、绩溪、宿州、灵璧、虹县、并宿州卫、本年水灾饥民。并缓徵新旧钱粮。其应蠲额赋。命于明岁补蠲。　　

○壬戌。孝惠章皇后忌辰。遣官祭孝东陵。　　

○谕军机大臣等、宿迁县革生王育英、聚众抗官一案。前据安宁仅问拟遣发。经朕寄谕训饬。令据审拟改依刁恶顽梗之辈。逼勒平民。聚众抗官为首例。斩决。经三法司核拟具奏。已降旨依拟斩决矣。但安宁犹称、并无恃衿抗官不法情事。较实在刁恶顽梗、逼勒平民、聚众抗官者有间等语。王育英缮写邀罢市知单。分贴县东门。冀使该县畏惧。又赴市以即得吃赈为词。引诱贫民。喊令闭市。明系强行出头。逼勒聚众。乃尚欲为之开脱。姑息养奸。殊属宽纵。可传旨申饬之。再王育英、前既有倡首引诱。穷民附和喊叫等事。将来行刑之时。或有前项穷民。纠聚启衅。致滋事端。尔等可寄谕安宁、令其密为防范。毋致疏虞。　　

○兵部议准、荆州将军德敏疏称、荆州八旗。现在领催、前锋、披甲、共四千名。请定为鸟枪、箭手兵。各二千名。从之。　　

○癸亥。兵部疏请、议叙擒剿城绥逆苗之一等军功。湖南衡州协副将今升云南昭通镇总兵官治大雄等、六员。各准军功加衔一等。随带纪录二次。二等军功。湖北督标外委李超等、三员。各准军功加一级。纪录一次。三等军功。湖南提标外委王秉正等、二员。各准军功纪录三次。再军营立功之生员蓝光绪等、三十三名。监生范应星等、二名。应照例授为贡生。又堵御苗猺三等军功之贵州外委韩有中等、三员。各准纪录一次。至一等军功之贵州外委魏显华。于未经议叙前病故。应照例予荫一子入监。又打仗受伤之湖北荆门营千总伍以信、及黔楚二省兵勇刘道明等十六名。并城绥二县苗勇、七百三十七名。均照例赏恤有差。从之。　　

○以故奉恩辅国公逢人子盛昌袭爵。　　

○甲子。上诣皇太后宫问安。　　

○幸瀛台。　　

○赐派随东巡大臣等宴。　　

○准噶尔部人多尔济、巴颜、巴克什、都拜等来降。命赏给安插如例。　　

○乙丑。谕、今岁直隶偏灾。顺天府属之霸州、文安、大城、武清、天津府属之天津、静海、为较重。被灾民人。业已降旨加恩赈恤。其兵丁例不领赈。朕念伊等身列戎行。有差遣巡查之役。地方既遇歉收。食用未免拮据。著加恩将霸州等处驻劄各营兵丁。于司库建旷银内、借给一季饷银。自戊辰年夏季起、分作四季扣还。以资目前用度。该部即遵谕行。　　

○又谕军机大臣等、前宿迁县革生王育英、聚众罢市一案。安宁办理宽纵。朕已降旨申饬。今览刑部本内、采生折割一案。安宁又将律应立决之蒋运生。以可否改为监候之处。听候部议。刑部定以立决。此等凶犯。戕人肢体。残忍已极。法无可贷。闻者莫不发指。正当按律惩治。以伸国法。以快人心。庶凶顽知所儆畏。而风化亦得挽回。乃安宁犹以可否监候为请。是其有意姑息。且不止此一案矣。地方大吏。若存此心。风俗安望其能改易。可传谕安宁、嗣后务须洗去此习。以副朕委任封疆之意。著于奏事之便寄去。　　

○丙寅。上诣皇太后宫问安。　　

○丁卯。谕军机大臣等、庆复等前奏汪结管理土司一摺。著抄寄张广泗、令其将里塘土司。果否如此情形。并庆复等、向所办合宜与否。查明具奏。汪结与莎罗奔、暗相结纳。心怀叵测。前曾传谕张广泗、令其俟大金川事平之日。将汪结以他事调至军前。查询实在情节。明正其罪。然可否如此办理。尚未据覆奏。经月以来。未接张广泗军前奏摺。殊为悬念。前曾降旨、令其酌量形势。如天气苦寒。或应将大营暂驻向阳之地。俟春融前进。后又经传谕、令其相度机宜。随时酌办。严密防范。前后谕旨、俱未据覆奏。或办理已有成局。应乘机直捣巢穴。可以迅奏肤功。或虑及我兵暂退。则彼得乘间垒砌碉楼。有碍攻取。势不可缓。以致前功尽弃。然此亦遥度耳。既有如此情形。何不奏闻。若因奉到此旨。遽行退驻。则为时返迟。亦不必如此迁就也。军前之事。朕日夕廑怀。其现在情形若何。办理已得几分。何时可以告捷。该督身肩钜任。必具有胜算。可一一详悉驰奏。以慰远望。著传谕张广泗知之。　　

○军机大臣等议覆、陕西巡抚徐杞奏、奸徒囤贩粮食。先期赴乡。豫给银钱。愚民止图现得微利。情愿贱价。豫定石斗。及至收获。不得不任其量载。或于新粮上市时。勾通牙行。零籴整囤。必待价倍。方肯出粜。现在查禁等语。此等奸徒。以微利而取重息。与青苗蠹民之法无异。请饬各督抚严禁。秋收时留心访察。如仍前巧取射利。即按律治罪。从之。　　

○予故镶蓝旗蒙古副都统那兰保祭一次。　　

○以故奉恩将军占泰子德克精额袭职。　　

</div>
    <div class="pagination">
<a href="清实录乾隆朝实录_page417.html">上一页</a><span>...</span><a href="清实录乾隆朝实录_page413.html">413</a><a href="清实录乾隆朝实录_page414.html">414</a><a href="清实录乾隆朝实录_page415.html">415</a><a href="清实录乾隆朝实录_page416.html">416</a><a href="清实录乾隆朝实录_page417.html">417</a><span class="current-page">418</span><a href="清实录乾隆朝实录_page419.html">419</a><a href="清实录乾隆朝实录_page420.html">420</a><a href="清实录乾隆朝实录_page421.html">421</a><a href="清实录乾隆朝实录_page422.html">422</a><a href="清实录乾隆朝实录_page423.html">423</a><span>...</span><a href="清实录乾隆朝实录_page419.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
