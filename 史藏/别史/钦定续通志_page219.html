<!DOCTYPE html>
<html>
<head>
    <meta charset="UTF-8">
    <title>钦定续通志 - 第 219 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 219 页/共 284 页</h1>
    <div class="content">


　　钦定续通志卷四百十六
<史部,别史类,钦定续通志>
　　钦定四库全书
　　钦定续通志卷四百十七
　　列传
　　辽【一】
　　耶律赫噜　　　　耶律实纳齐【隆科　佛徳】
　　耶律允　　　　　耶律哈里
　　耶律逹喇　　　　萧痕笃
　　康黙记【延寿】　　　韩延徽【徳枢　绍勲　绍芳资譲】韩知古【匡嗣　徳源徳凝】耶律迪里【伊济】
　　耶律都沁【古　图鲁卜】王郁
　　耶律图勒锦　　　耶律嘉哩
　　髙模翰　　　　　赵思温
　　耶律乌鲁斯　　张砺
　　耶律赫噜字库们一字洪隐徳哷勒部人祖实黙克简献皇帝兄父乌苏约尼时为本部额尔竒木赫噜性质厚在髫鬌与太祖游从父舒噜竒之曰兴我家者必二儿也太祖既长相与易裘马为好然赫噜事太祖弥谨防华格弑其父舒噜太祖顾赫噜曰华格弑父料我必不能容将反噬我今彼归罪特顺为解我姑与之是贼吾不忘也自是赫噜常佩刀从太祖以备不虞居久之赫噜父乌苏病召赫噜曰按巴坚神畧天授汝率诸弟赤心事之太祖来问疾乌苏执其手曰尔命世竒才吾儿赫噜他日可委以事吾已谕之矣太祖为塔玛辖实哷参预部族事赫噜领数骑召小黄室韦来附太祖素有大志而知赫噜贤军国事非赫噜议不行会讨裕尔库与乌尔固部赫噜为前锋战有功及太祖为徳哷勒部额尔竒木讨奚部其长珠尔偪险而垒攻莫能下命赫噜持一笴往谕之既入为所执乃説奚曰契丹与奚言语相通实一国也我额尔竒木于奚岂有輘轹之心哉汉人杀我祖奚首额尔竒木怨刺骨日夜思报顾力弱使我求援于奚传矢示信耳额尔竒木受命于天抚下以徳故能有此众也今奚杀我违天背徳不祥莫大焉且兵连祸结当自此始岂尔国之利乎珠尔感其言乃降太祖爲裕悦秉国政欲命赫噜为德哷勒部额尔竒木辞曰贼在君侧未敢逺去太祖讨黒车子室韦幽州刘仁恭遣飬子赵覇率众来救赫噜伏兵桃山俟霸众过半而要之与太祖合击斩获甚众遂降室韦太祖防李克用于云州赫噜侍克用顾而壮之曰伟男子为谁太祖曰吾族赫噜也防约尼哈陶津汗殁羣臣奉遗命请立太祖太祖辞曰昔吾祖额尔竒木雅里尝以不当立而辞今若等复为是言何欤赫噜进曰曩吾祖之辞遗命弗及符瑞未见苐爲国人所推戴耳今先君言犹在耳天人所与若合符契天不可逆人不可拂而君命不可违也太祖曰遗命固然汝焉知天道赫噜曰闻裕悦之生也神光属天异香盈幄梦受神诲龙锡金佩天道无私必应有德我国削弱日久天生圣人以兴起之汗知天意故有是命且约尼九营棊布非无可立者小大臣民属心裕悦天也天时人事几不可失太祖犹未许是夜独召赫噜责曰众以遗命迫我汝不明吾心而亦俛随耶赫噜曰在昔额尔竒木雅里虽推戴者众辞之而立苏尔威爲汗相十余世君臣之分乱纪纲之统隳委质他国若缀斿然羽檄蠭午民疲奔命兴王之运实在今日应天顺人以答顾命不可失也太祖乃许明日即皇帝位命赫噜总军国事时制度未讲国用未充扈从未备而诸弟埒克等徃徃觊非望太祖宫行营始置腹心部选诸部豪健二千余充之以赫噜及萧达鲁总焉已而诸弟乱作太祖命赫噜总领军事讨平之以功爲徳哷勒部额尔竒木时民更兵焚剽日以抏敝赫噜抚辑有方畜牧盛滋民用富庻讨乌尔固部破之自是震慑不敢复叛廼请制朝仪建元率百官上尊号太祖备礼受册拜赫噜为阿勒逹尔裕悦阿勒达尔者辽言盛名也后太祖伐西南诸部数为前锋神册二年从逼幽州与唐节度使周德威拒战汗州西败其军遂围幽州未下太祖班师留赫噜与卢国用守之俄而救兵继至赫噜等以军少无援退【按五代史云契丹数为李嗣源等所败乃觧去通鉴亦云契丹大败俘斩万计此云兵少无援退讳词也】三年七月皇都成燕羣臣以落之赫噜是日得疾薨年四十七既葬赐名其阡音德山曰裕悦峪诏立石纪功清寜间命立祠上亰初赫噜病革太祖临视问所欲言赫噜曰陛下圣德寛仁羣生咸遂帝业隆兴臣既防宠遇虽瞑目无憾惟析德哷勒部议未决愿亟行之及薨太祖流涕曰斯人若延三五载吾谋蔑不济矣太祖二十一功臣各有所拟以赫噜爲心云子塔喇萨喇俱不仕
　　耶律实纳齐字萨喇六院部锡里尼固察之族始字堆音早太祖幕下尝有疾赐罇酒饮而愈辽言酒尊曰萨喇故诏易字焉太祖即位掌腹心部天赞初分德哷勒部为北南院实纳齐为北院额尔竒木帝西征至流沙诸部溃散命实纳齐抚集之及讨渤海从围辉罕城大諲譔降已而复叛诸将分地攻之实纳齐感励士伍鼓噪登陴敌震慑莫敢御遂破之天显中卒年七十居佐命功臣之一侄隆科佛德
　　隆科字萨兰其母淳钦皇后姊也隆科防养宫掖既长沉毅有勇略太祖帐下既即位屡有战功埒克之乱也欲乗不备为掩袭计绐降太祖将纳之命隆科耶律允勒士卒以防变逆党知有备惧而遁以功授右皮室详衮典宿卫太祖侵燕赵遇唐兵云碧店隆科恃勇轻敌直犯其锋战久之被数创归营而卒太祖深悼惜之佐命功臣其一也
　　佛徳字乌库哩弱冠事太祖天显初为左皮室详衮典宿卫迁南院额尔竒木治有声石敬瑭破张敬达军于太原北时佛德勒兵为援敬达遁敬瑭追至晋安寨围之佛德领轻骑袭潞州塞其饷道唐诸惧杀敬达以防防同初改德哷勒部额尔竒木爲大王即拜佛德既而加采访使旧制肃祖以下宗室称院德祖宗室号三父房称横帐百官子弟及籍没人称着帐耶律实迪言横帐班列不可与北南院竝太宗诏在廷议皆曰然乃诏横帐班列居上佛德曰横帐始图爵位之髙愿与北南院参任兹又耻与同列夫横帐与诸族皆臣也班列奚以异帝乃诏仍旧制其强直不挠如此佛徳状貌秀伟初太祖见之曰是子风骨异常儿必爲国器后果然卒年四十九【按圣宗本纪统和元年赐佛徳等汤药二年以佛徳为南京统军使四年败宋军于固安统和去天显几六十年佛德弱冠事太祖年止四十九安能逮事圣宗本纪所载当别是一人简录缀之本恐未深考耳】
　　耶律允字锡里雅图鲁卜部人祖塔雅克约尼时爲北边伊喇简献皇后与诸子之罹难也尝倚之以免太祖思其功不忘又多允严重有济世志乃命典司近部以遏诸族觊觎之想允既见噐重益感奋思报太祖始置宫分自卫允率门客首附宫籍帝益嘉其忠诏以塔雅克配享庙廷及平埒克等乱以功迁奚德哷勒部额尔竒木从征渤海有功天显初卒后诸帝以太祖之噐允也徃徃取其子孙为友宫分中称八房皆其后也弟辖哩终奚六部图哩
　　耶律哈里字鼐尔昆约尼兆固汗之裔太祖位哈里与有力焉时属籍比局萌觊觎而约尼故族尤觖望哈里多先帝知人之明又素服太祖威德独归心焉以故太祖托为耳目数从征讨既靖内乱始置约尼详衮令哈里领之天显初征渤海哈里将约尼糺破辉罕城班师卒
　　耶律达喇字和抡约尼森济汗之子太祖践阼与详衮哈里同心辅政太祖知其忠实命掌礼仪且委以军事后以平内乱功代辖哩为奚六部图哩卒达喇善骑射颇好礼文
　　萧痕笃字裕勒沁德哷勒部人其先相约尼氏痕笃少慷慨以才能自任早太祖帐下数从征讨既践阼除北府宰相痕笃事亲孝为政尚寛简
　　康黙记本名照少为蓟州衙校太祖侵蓟州得之爱其材麾下蕃汉相渉事属黙记折衷之悉合帝意时诸部新附文法未备黙记推析律意论决重轻不差毫厘拜左尚书神册三年始建都黙记董役人咸劝趋百日而讫事五年为皇都伊勒希巴太祖出师居庸关命黙记将汉军进逼长芦水寨俘馘甚众天赞四年从征渤海后大諲譔叛命诸攻之黙记分薄东门率骁勇先登复与韩延徽下长岭府【按太祖纪黙记攻长岭府时为额尔竒木】军还已下城邑多叛黙记与阿固察平之破辉发城归营太祖山陵毕卒佐命功臣其一也孙延寿少倜傥善骑射尝谓其所亲曰大丈夫爲将当效节边垂马革裹尸景宗特授千牛卫大将军宋人攻南京延寿奋击阵前敌遂大溃以功遥授保大军节度使干寜三年卒【按辽无干寜年号考景宗本纪干亨二年宋主围南京以本合之当是干亨之误】
　　韩延徽字藏明幽州安次人父梦殷累官蓟儒顺三州刺史延徽少英敏燕帅刘仁恭竒之召爲幽都府文学平州録事参军授幽州观察度支使及守光为帅延徽来聘太祖怒其不屈留之使牧羊马舒噜后曰彼秉节弗挠贤者也奈何困辱之太祖召与语合帝意即命参军事攻党项室韦服诸部落延徽之筹居多乃请树城郭分市里以居汉人之防者又为定配偶教垦艺以生飬之故逃亡者少居乆之慨然懐其乡里赋诗见意遂亡归唐已而与他王缄有隙惧及难乃省亲幽州行过常山匿故人王德明舎德明问所适延徽曰吾将复走契丹徳明不以为然延徽笑曰彼失我如失左右手见我必喜既至太祖问故延徽曰忘亲非孝弃君非忠臣虽挺身逃臣心在陛下臣是以复来帝大悦赐名曰伊哷伊哷辽言复来也命爲守政事令崇文舘大学士中外事悉令参决天赞四年从征渤海以功拜左仆射又与康黙记攻长岭府抜之太宗朝封鲁国公仍为政事令使晋还改南亰三司使世宗朝迁南府宰相建政事省设张理具称尽力吏天禄五年【辽史本作三年今据本纪改】河东请行册礼帝召延徽定其制一遵太宗册晋帝礼应歴中致仕子德枢镇东平诏许每嵗东归省九年卒年七十八赠尚书令葬幽州之鲁郭世为崇文令公初延徽南奔太祖梦白鹤自帐中出比还复梦鹤入帐中诘旦谓侍臣曰延徽至矣已而果然太祖初元庻事草创凡营都邑建宫殿正君臣定名分法度井井延徽力也为佐命功臣之一子徳枢自防噐宇不凡年甫十五太宗见之谓延徽曰是儿卿家之福朕国之寳真英物也未冠守左羽林大将军迁特进太尉时汉人降与转徙者多寓东平丁嵗灾饥馑疾疠德枢请徃抚字之授辽兴军莭度使整纷剔蠧恩煦信孚劝农桑兴教化期月民获蘓息入爲南院宣徽使遥授天平军节度使平滦营三州管内观察处置等使门下平章事已而加开府仪同三司行侍中封赵国公保寜元年卒孙绍勲绍芳绍勲仕至东京户部使大延琳叛被执不屈贼以锯觧之愤骂至死绍芳开泰九年为枢宻都承防【据百官志增辑】太平四年为枢宻直学士【据圣宗纪增辑】重熈间参知政事加兼侍中时廷议征李元昊力諌不聴出为广徳军节度使闻败呕血卒曽孙资譲大安八年参知政事为中京留守【据道宗纪增】寿隆初知枢宻院事拜中书侍郎平章事坐事出爲崇义军节度使【语见道宗纪】改镇辽兴卒
　　韩知古蓟州玉田人善谋有识量太祖平蓟时知古六嵗爲淳钦皇后兄允所得后来嫔知古从焉乆之未得省见怏怏不得志挺身逃庸保以供资用其子匡嗣得亲近太祖因间言太祖召与语贤之命参谋议太祖破刘守光军诏赴龙化州建碑以纪功德【据太祖纪增入】神册初遥授彰武军节度使信任益笃总知汉皃司事兼主诸国礼仪时仪法疏濶知古据故典酌国俗与汉仪杂就之使国人易知而行顷之拜左仆射【按太祖纪未建元之三年知古已为左仆射】与康黙记将汉军征渤海有功迁中书令天显中卒爲佐命功臣之一子匡嗣
　　匡嗣以善医直长乐宫皇后视之犹子应歴十年为太祖庙详衮宋王喜隠谋叛辞引匡嗣帝置不问景宗在藩邸善匡嗣即位拜上亰留守加封燕王改南亰留守保寜末以留守摄枢宻使时耶律和克使宋还言宋人必取河东合先事为备匡嗣沮之已而宋人果取太原乗胜逼燕匡嗣与南府宰相刷特哩衮休格侵宋军于满城方阵宋人请降匡嗣欲纳之休格曰彼军气甚鋭疑诱我也不聼俄而宋军鼓噪以进匡嗣仓卒谕诸将毋当其锋众既奔遇伏兵扼要路匡嗣弃旗鼓遁其众走易州山帝怒数之曰违弃众谋深入敌境尔罪一也号令不肃行伍不整尔罪二也弃我师旅挺身鼠窜尔罪三也侦失机守御不备尔罪四也捐弃旗鼓损威辱国尔罪五也促令诛之皇后引诸内戚为觧帝重违其请良乆乃杖而免之既而遥授晋昌军节度使干亨二年【按景宗纪作三年】改西南面招讨使卒后追赠尚书令五子徳源徳譲后赐名隆运德威徳崇徳凝徳源德凝附传余各有
　　徳源性愚而贪早侍景宗邸及即位列近侍保寜间【按保寜原文作统和据传德源以干亨初卒干亨为景宗年号统和为圣宗年号卒在先仕反在后考徳源父子兄弟俱早侍景邸其弟徳譲徳威徳凝迁擢俱始于保寜徳源为长兄不应始仕于圣宗朝其为保寜之讹无疑谨防改】官崇义兴国二军节度使加检校太师以贿名德譲贻书谏之终不悛后加同政事门下平章事遥摄保寜军节度使干亨初卒
　　德凝谦逊亷谨保寜中迁防军司徒统和中【按统和原文作开泰考圣宗纪统和三年徳凝由彰武军节度使为崇义节度使又属国表统和十九年西南面招讨使奏党项之防而佚其名以事考之当即徳凝则开泰为统和之误无疑谨据改】累迁防卫太保都官使崇义军莭度使移镇广徳秩满部民请留从之改西南面招讨使党项隆伊特叛平之迁大同军节度使卒于官子果桑终天徳军节度使孙髙嘉努终南院宣徽使果实终辽兴军节度使
　　耶律迪里字乌埒济裕悦赫噜之弟初太祖爲裕悦迪里以谨愿寛恕见噐使既即位入侍帷幄与闻政事神册三年赫噜薨命迪里为德哷勒部额尔竒木属以南方事防讨党项皇太子为先锋迪里副之军至天徳云内分道竝进迪里率偏师渡河力战斩获甚众天赞初大元帅畧燕地迪里徇山西所至城堡皆下从伐渤海拔扶余城留迪里与伊德实守之天显二年留守南亰十年卒年五十六弟伊济
　　伊济小字乌里字伊徳森防豪爽不羣长嗜学通诸部语太祖经营之初多预军谋天显元年渤海平立皇太子为东丹王以伊济为中台省右次相时人心未安伊济莅事勤恪威信并行太宗即位上表曰渤海昔畏南朝阻险自卫居辉罕城今去上京辽邈既不为用又不罢戍果何为哉先帝因彼离心乗衅而动故不战而克天授人与彼一时也遗种寖以蕃息今居逺境恐为后患梁水之地乃其故郷地衍土沃有木铁盐鱼之利乗其防弱徙还其民万世长防也彼得故郷又获木鐡盐鱼之饶必安居乐业然后选徒以翼吾左突厥党项室韦夹辅吾右可以坐制南邦混一天下成圣祖未集之功贻后世无疆之福帝嘉纳之是嵗诏徙东丹国民于梁水【太祖本纪作东平按辽史地里志神册四年葺辽阳故城以渤海汉户建东平郡天显三年迁东丹国民居之升为南京梁水即郡之东梁河也】人皇王奔唐伊济镇抚国人一切如故以功加守太傅迁中台省左相防同初以册礼赴阙加特进卒子和尔终东京留守
　　耶律都沁字达年六院部人祖博果济约尼是时再为本部额尔竒木耶律朗德等既害祖暴横益肆博果济以计诱其党悉诛夷之都沁防有志节太祖为裕悦常居左右后即位梁人遣使求辕轴材太祖难之都沁曰梁名求材实觇我轻重宜答曰材之所生必深山穷谷有神司之须白鼻赤驴祷祠然后可伐如此则其语自塞矣已而果然天赞四年将伐渤海都沁諌曰陛下先事渤海则西夏必蹑吾后请先西讨太祖从之及淳钦皇后称制恶都沁囚之誓曰铁锁朽当释汝既而召之使者欲去锁都沁曰铁未朽可释乎后闻嘉叹趣召释之天显二年卒弟古图鲁卜
　　古字鼐尔昆初名实黙克太祖为裕悦常从畧地山右防李克用于云州古侍克用异之曰是儿骨相非常不宜使在左右太祖颇忌之时方西讨诸弟乱作闻变太祖问古与否曰无喜曰吾无患矣趣召古议古陈殄灭之防后皆如言神册末南伐以古佐右皮室详衮隆科与唐兵战于云碧店隆科中流矢伤甚太祖疑古隂害之古知帝意请遣使问之太祖使问隆科对曰臣于古无可疑者帝意乃释隆科卒遂以古为右皮室详衮既卒太祖谓左右曰古死犹长松自倒非吾伐之也图鲁字托辉防聪敏嗜学事太祖见噐重及制契丹大字图鲁卜赞成为多未几为文班林牙领国子博士知制诰明年受诏撰决狱法太祖略燕诏与皇太子及王郁攻定州师还至顺州幽州马歩军指挥使王千率众来袭图鲁卜射其马踬擒之天赞二年皇子耀库济为大元帅图鲁卜为副既克平州进军燕赵攻下曲阳北平至易州李景章出降言城中无鬭志大元帅将脩攻具图鲁卜諌曰我师逺来人马疲惫势不可久留乃止军还大元帅以其谋闻太祖大悦赐赉优渥车驾西征复与大元帅为先锋伐党项有功太祖犒师水精山大元帅东归图鲁留屯西南部复讨党项多获而还太祖伐大諲譔图鲁先登渤海平承诏铭太祖功徳于永兴殿壁渤海州郡复叛从大元帅攻破之淳钦皇后称制有飞语中伤者后怒图鲁惧而亡太宗知其无罪召还天显三年讨乌尔固部俘获甚众伐唐以图鲁卜为左翼攻唐军霞沙寨降之十一年送晋主石敬瑭入洛及大册总礼仪事加特进检校太尉防同五年卒
　　王郁亰兆万年人唐义武军节度使处直之孽子伯父处存镇义武卒三军推其子郜袭处直为都知兵马使梁王朱全忠攻定州郜遣处直拒于沙河兵败入城逐郜乱兵推处直为留后郜之亡也郁从之晋王克用妻以女用为新州防御使处直隂使郁北契丹入塞以牵晋兵且许为嗣神册六年奉表送欵举室来防太祖以为飬子未几郁兄都囚父自为留后帝遣都从皇太子讨之【按五代史处直都反唐遣王晏球讨之都与郁复招契丹为援契丹遣万骑救都为晏球所败与本异】至定州都坚壁不出掠居民而还明年从皇太子攻镇州遇唐兵于定州破之天赞二年秋郁及阿固齐略地燕赵攻下磁窑务从太祖平渤海战有功加同政事门下平章事改崇义军节度使太祖崩郁与妻防其妻泣诉于淳钦皇后求归乡国许之郁奏曰臣本唐主之壻王已被弑此行夫妻岂能相保愿常侍太后后喜曰汉人中惟王郎最忠孝以太祖尝与李克用约为兄弟故也寻加政事令还宜州卒
　　耶律图勒锦字额里音肃祖子学顺之孙防善骑射勇而有谋略尝侍从帷幄太宗立晋之役其父德里古为五院额尔竒木殁于兵帝即以其职授图勒锦防同元年改北院大王尝屏左右与议大事占对合帝意从讨石重贵杜重威拥十万余众拒滹沱桥力战数日不得进帝曰两军争渡人马疲矣计安出诸将请缓师为后图帝然之图勒锦厉色进曰陛下乐于安逸则谨守四境可也既欲扩大疆宇出师逺攻讵能无厪圣虑若中路而止适为贼利则必防南京夷属邑争战未巳吾民无奠枕之期矣且彼歩我骑何虑不克如选轻骑先絶其饷道事蔑不济矣帝喜从其言重威果降明年春卒军中
　　耶律嘉哩字布当图鲁部人世为小吏嘉哩早太宗麾下擢为军校天显间唐攻定州既防嘉哩为唐兵所获晋髙祖立始归国太宗贳其罪拜御史大夫防同九年伐晋师次滹沱河夺中渡桥降其将杜重威嘉哩与降张彦泽率骑兵趋河南所至无敢当其锋既入汴嘉哩等迁晋王重贵于开封府彦泽恣杀掠乱宫掖嘉哩不能禁车驾至亰斩彦泽嘉哩亦被诘责寻释之天禄间加守太子太傅应歴初置本部令衮嘉哩世其职卒
　　髙模翰一名松渤海人有膂力善骑射好谈兵初太祖平渤海模翰避地髙丽王妻以女因罪亡归坐使酒杀人下狱太祖知其才贳之天显十一年唐遣张敬达杨光逺攻太原石敬瑭求救太宗许之徴兵出太原模翰与敬逹军接战败之太原围觧帝召赐酒馔翌日复战又败之光逺斩敬逹降帝谕模翰曰朕自起兵百余战卿功第一虽古名将无以加乃授上将军防同元年册礼成宴百官及诸国使于二仪殿帝指模翰曰此国之勇统一天下斯人力也及晋叛盟出师南伐模翰为统军副使与僧额前驱拔赤城破德贝诸寨遂兼总左右铁鹞子军下关南城邑数十明年敕虎官杨覃赴干寜军为沧州节度使田武名所围模翰与赵延寿聚议徃救俄有光自模翰目中出萦绕旗矛焰焰如流星模翰喜曰此天赞之祥遂进兵杀获甚众以功加侍中畧地盐山破饶安晋人震怖不敢接战加太傅晋杜重威领兵三十万来拒模翰谓左右曰军法在整不在多以多陵少不义必败其晋之谓乎诘旦以麾下三百人逆战杀其先锋梁汉璋余兵败走手诏褒羙顷之杜重威等复至滹沱河模翰守中渡桥复败之车驾入汴加特进检校太师封悊郡开国公赐玺书剑噐为汴州廵检使平泛水诸山土贼迁镇中京天禄二年加开府仪同三司赐对衣鞍勒名马应厯初召为中台省右相时北汉为周所侵遣使求援命模翰赴之模翰以苇栰渡胡卢河攻冀州周人莫敢应获丁壮数百人而还【据穆宗本纪及资治通鉴增入】九年正月迁左相卒
　　赵思温字文羙卢龙人少果鋭膂力兼人燕帅刘仁恭幕李存朂问罪于燕思温统偏师拒之流矢中目裂裳渍血战犹不已为存朂将周徳威所擒存朂壮而释之日见信用与梁战于萃县以骁勇闻授平州刺史兼平营蓟三州都指挥使神册二年太祖遣将畧燕地思温来降及伐渤海以思温为汉军都团练使力战抜扶余城身被数创太祖亲为调药太宗即位以功擢检校太保保静军节度使天显十一年唐攻太原石敬瑭求救帝命思温自岚宪间出兵援之既罢兵改南亰留守卢龙军节度使管内观察处置等使开府仪同三司兼侍中赐协谋静乱翊圣功臣寻改临海军节度使防同初使晋行册礼还加检校太师二年卒赠太师魏国公子延昭【通鉴作延为晋祁州刺史】延靖官至使相
　　耶律乌鲁斯六院额尔竒木博果济之后负勇畧毎战被重铠挥铁槊所向披靡防同间伐晋帝至河而猎纵海东青鹘搏雉晋人隔水以鸽引去帝顾左右曰谁爲我得此人乌鲁斯请内廏马济河擒之并杀救者数人还帝大悦优加赏赉既而晋将杜重威逆于望都据水勒战乌鲁斯介马突阵余军继之被围众言阵薄处可出乌鲁斯曰恐彼有他备竟引兵冲坚而出回视众所指皆大堑也其料敌多此类是年縂领迪里皮室军坐私免部曲夺官卒
　　张砺磁州人初仕唐爲掌书记迁翰林学士防石敬瑭起兵唐主以砺为招讨判官从赵德钧援张敬达于河东及敬达败砺入契丹太宗见砺刚直有文彩擢翰林学士临事必尽言无所避帝益重之未几谋亡归为追骑所获帝责之砺对曰臣不习北方土俗饮食居处意尝郁郁以是亡耳帝顾通事髙彦英曰朕尝戒汝善遇此人何乃使失所而亡杖彦英而谢砺防同初陞翰林承防兼吏部尚书从帝伐晋入汴诸将萧翰耶律朗鄂满达辈肆杀掠砺奏曰今大辽始得中国宜以中国人治之不可专用国人及左右近习茍政令乖失则人心不服虽得之亦将失之帝不聼改右仆射兼门下侍郎同中书门下平章事【按辽史百官志门下侍郎隷门下省同中书门下平章事中书省系砺兼官原文作门下侍郎平章事者误也谨依五代史改正】帝在汴将视朝有司给砺三品冠服砺曰吾在上国时晋奉册北朝赍二貂冠其一宰相韩延徽冠之其一命我服之今其可降服耶卒冠貂蝉以朝【据五代史增入】车驾北还至栾城崩时砺卧病恒州萧翰等以兵围其第数之曰汝何故于先帝言国人不可爲节度使我以国舅之亲有征伐功先帝留我守汴汝独以爲不可又谮我掠人财物子女今必杀汝趣锁之砺抗声曰此国家大体安危所系吾实言之欲杀即杀奚以锁爲满达以砺大臣不可专杀乃救止之是夕砺恚愤卒














　　钦定续通志卷四百十七
　　钦定四库全书
　　钦定续通志卷四百十八
　　列
　　辽【二】
　　耶律乌哲【唐古】　　　耶律厚【和勒博】
　　耶律安图　　　　　萧塔喇噶
　　耶律塔喇　　　　　耶律伊勒哈
　　萧和斯　　　　　　髙勲
　　耶律萨哈　　　　　耶律贤适
　　室昉　　　　　　　纽哩
　　刘景　　　　　　　郭袭
　　耶律苏色　　　　　耶律阿穆尔
　　邢抱朴　　　　　　马得臣
　　耶律和克【穆尔古】
　　耶律乌哲字达年系出孟父房姿简静有器识重然诺遇事造次处之从容人莫能测博学知天文防同间为特哩衮太宗崩诸大臣立世宗太后闻之怒甚遣皇子鲁呼以兵逆击败于泰徳泉鲁呼尽执世宗臣僚家属谓守者曰我战不克先殪此曹人皆汹汹军次潢河横渡隔岸相拒时乌哲从太后世宗以乌哲善筹欲行间乃设事奉书以试太后太后得书以示乌哲乌哲曰太后佐太祖定天下故臣愿竭死力若太后见疑臣虽欲尽忠得乎为今之计莫若以言和解事必有成否即宜速战以决胜负人心一摇国祸不浅又曰鲁呼永康王皆太祖子孙神器非移他族太后宜思长策与永康王和议太后曰谁可遣者对曰太后不疑臣臣请往万一永康王见聴庙社之福太后乃遣乌哲授书于帝帝遣宣徽使耶律哈斯复书辞多不逊乌哲谏曰书意如此国家之忧未艾也能释怨以安社稷则臣以为莫若和帝曰彼众乌合安能敌我乌哲曰即不敌奈骨月何况未知孰胜借曰幸胜诸臣之族执于鲁呼者无噍类矣左右闻者皆失色帝让之曰汝与朕属尤近何反助太后乌哲曰臣以社稷至重不可轻付故如是耳【原文在许立永康下令依简録改】良久帝问曰若何而和乌哲对曰与太后相见各纾忿恚和之不难不然决战非晩帝然之遂遣哈斯诣太后约和往返数日议乃定始相见怨言交议殊无和意太后谓乌哲曰汝当为我画之乌哲进曰太后与大王若能释怨臣乃敢进説太后曰汝第言之乌哲借谒者筹执之谓太后曰昔人皇王在何故立嗣圣太后曰立嗣圣者太祖遗防又语帝曰大王何故擅立不禀尊亲答曰人皇王当立而不立我正当立乌哲正色曰人皇王舍父母之国而奔唐子道当如是耶大王见太后不少逊谢惟怨是寻太后牵于偏爱托先帝遗命妄授神器如此何敢望和当速交战掷筹而退太后泣曰向太祖遭诸弟乱天下荼毒疮痍未复庸可再乎乃索筹一帝曰父不为而子为又谁咎也亦取筹而执左右感激大恸太后复谓乌哲曰议既未定神器竟谁归乌哲曰太后若授永康王顺天合人复何疑鲁呼复厉声曰我在乌裕安得立乌哲曰礼有世嫡不传诸弟昔嗣圣之立尚以为非况公暴戾残忍人多怨讟万口一辞愿立永康王不可夺太后顾鲁呼曰汝实自为之乃许立永康天禄二年耶律天徳萧翰谋反下狱特哩衮瑠格及其弟璸都结天徳等为乱耶律寔喇潜告乌哲乌哲遽引入见白其事瑠格等不服事遂寝未几瑠格邀驾观摴蒱捧觞上夀袖刃而进帝觉命执之亲诘其事瑠格自誓帝复不问乌哲奏曰当使瑠格与寔喇对状不可辄恕帝曰卿为朕鞫之乌哲率剑士讯之天徳等皆伏罪三年为右皮室详衮【按辽史传系之五年考察克乌哲列察克奸状时已为右皮室详衮而察克之行弑在五年盖因事聨属而误缀谨改正】表列泰宁王察克隂谋事帝不聴五年秋察克弑帝乌哲闻有言衣紫者不可失乃易衣而出亟遣人召诸王及喻禁衞长皮室等同力讨贼时夀安王归帐乌哲遣弟冲迎之王至尚犹豫乌哲曰大王嗣圣子贼若得之必不容羣臣将谁事社稷将谁赖万一落贼手悔将何及王始悟诸将闻乌哲出相继而至迟明整兵出贼不意围之遂诛察克乱既平穆宗即位谓乌哲曰朕之性命实出卿手命知国事以逆党财产尽赐之乌哲固辞应歴五年为北院大王总山西事保宁初宋围太原以乌哲率兵往援至白马岭遣劲卒间道疾驰驻太原西鸣鼔举火宋兵以为大军至惧而宵遁【按太原之围辽纪不载通鉴宋太祖开宝二年围太原北汉兵屡败辽遣南大王者将兵来援防暑雨军士多疾乃还时辽保宁元年也意所云南大王者即系乌哲而通鉴失其名与】以功加裕悦四年汉刘继元遣使来贡致币于乌哲乌哲以闻帝命受之五年【辽史传作是年据景宗纪改】五月薨年五十七子唐古
　　唐古字敌隠亷谨善属文统和二十四年述乌哲安民治盗之法以进补小将军迁西南面巡检歴壕州刺史唐古部详衮严立科条禁奸民鬻马于宋夏界因陈弭私贩安边境之要太后嘉之诏边境遵行着为令朝议欲广西南封域黑山之西绵亘数千里唐古言戍垒太逺卒有警急赴援不及非良防也从之西蕃来侵诏议守御计命唐古劝督耕稼以给西军田于胪朐河侧是嵗大熟明年移屯镇州凡十四稔积粟数十万斛斗米数钱重熙间改乌延党项部节度使先是筑哈屯城以镇西域诸部纵民畜牧反招寇掠重熙四年上疏曰自建哈屯城以来西蕃数为边患每烦逺戌嵗月既久国力耗竭不若复守故疆省罢戍役不报是年致仕乞勒其父乌哲功于石帝命耶律庶成制文勒石上京崇孝寺卒年七十八
　　耶律厚字赫鲁六院部额尔竒木博果济之后端慤好施不事生产太宗特加倚任防同六年为南院大王莅事精简人不敢以年少易之时晋主石重贵表不称臣辞多倨慢厚言晋罪不可不伐及帝亲征以所部兵从既入汴诸将皆取内帑珍异厚独取马铠帝嘉之及帝崩于栾城无遗诏军中忧惧不知所为厚诣北院大王耶律斡议曰天位不可一日旷若请于太后则必属鲁呼暴戾残忍讵能子民必欲厌人望则当立永康王干然之防耶律安圗来意与厚合遂定议立永康王是为世宗以功加采访使赐以寳货辞曰臣位已高敢复求富臣从弟达鲁诸子坐事籍没陛下哀而出之受赐多矣帝曰厚舍重赏而以族人为请其贤逺甚许之仍赐宫戸五十时有取当世名流作七贤者厚与其一天禄三年卒年三十九子和勒博
　　和勒博字寔讷尝与耶律乌哲平察克乱穆宗以其父厚首议立世宗故不显用晚年为本族敞史及景宗即位授昭徳军节度使为北院大王时黄龙府军将燕颇杀守臣以叛和勒博讨之破于鸭緑江坐不亲追击以至失贼杖之干亨间卒
　　耶律安圗曽祖扬珠祖之长子【按皇子表扬珠实祖次子】祖春博里为本部额尔竒木父迪里幼多疾时太祖为塔玛辖实哷尝加抚育神册六年为特里衮从太祖将龙军讨准布党项有功天赞三年为南院额尔竒木征渤海攻辉罕城俘斩甚众太祖崩淳钦皇后称制欲以大元帅嗣位迪里建言帝位宜先嫡长今东丹王赴朝当立由是忤防以党附东丹王诏下狱讯鞫加以炮烙不伏杀之籍其家安圗自幼若成人居父丧哀毁过礼见者伤之太宗屡加慰谕尝曰此儿必为令器既长寡言笑重然诺动遵绳矩事母至孝以父死非罪未葬不预宴乐世宗在藩邸尤加怜防安圗密自结纳太宗崩于栾城诸将欲立世宗议未决时安圗直宿衞世宗密召问计安圗曰大王聪明寛恕人皇王之嫡长天下属意今若不断后悔无及防有自京师来者安圗诈以鲁呼死报军中皆以为信于是安圗诣南北二大王计之北院大王干曰先帝常欲以永康王为储贰今日之事有我辈在孰敢不从但恐不白太后而立为国家启衅安圗曰永康王贤明人心乐附今天下甫定稍缓则大事去矣若白太后必立鲁呼如社稷何南院大王厚曰此言是也乃奉世宗即位帝立以安图为腹心总知宿衞是嵗约和于潢河横渡太后问安图曰吾与汝有何隙安圗以父死对太后黙然及置北院枢密使命安圗为之赐奴婢百口宠任无比事皆取决焉然性太寛事循苟简豪猾纵恣不能制天禄末察克兵犯御幄又不能讨中外短之穆宗即位以立世宗之故不复委用应歴三年或诬安圗与齐王雅斯哈谋乱系狱死侄索吉左皮室详衮
　　萧塔喇噶字托寔六院部人素刚直太祖时坐叔祖特顺谋杀裕悦舒噜没入义宫世宗即位以舅氏故出其籍补国舅别部敞史或言泰宁王察克有无君心塔喇噶曰彼纵忍行不义人孰肯从他日侍宴酒酣塔喇噶捉察克耳强饮之曰帝固知汝傲狠然以国属曲加矜悯使汝在左右且度汝才何能为若长恶不悛徒自取赤族之祸察克不能答强笑曰何戏之虐也天禄末为北府宰相及察克作乱塔喇噶醉詈曰吾悔不杀此逆贼寻为察克所害
　　耶律塔喇字尼噜衮六院部郎君尼固察之后沉厚多智有任重才年四十未仕防同间为邉部令衮应歴初陞南院大王均赋役劝耕稼部人化之户口丰殖时周人侵汉以塔喇都统西南道军援之周已下太原数城汉人不敢战及闻塔喇兵至周主遣郭从义尚钧等【按五代史契丹志及辽史穆宗纪俱作苻彦卿通鉴作李筠张永徳此又作郭从义尚钧葢皆当时别也】率精骑拒于忻口塔喇击败之获其将史彦超【按通鉴言彦超恃勇轻进为辽所杀而本言获者或即春秋胡氏所云大夫生死皆曰获之义欤】周军遁归复所防城邑汉主诣塔喇谢及汉主殂宋师来伐帝命塔喇为行军都统【穆宗纪作兵马縂管】发诸道兵救之既出鴈门宋谍知而退保寕元年加兼政事令致政干亨初召之帝见须髪皓然精力犹健问以政事厚礼之以疾薨年七十九塔喇凡用兵赏罚信明得士卒心河东单弱不为周宋所并者塔喇有力焉在治所不修邉幅百姓无称年谷屡稔时耶律乌哲居北院塔喇居南院俱有政迹朝议以为冨民大王云
　　耶律伊勒哈字蘓色本宫分人检校太师吓噜【按此与前卷赫噜非一人】之子应歴初以父任入侍数歳始为殿前都防检时帝新即位疑诸王有异志引伊勒哈为布衣交一切机密事必与之谋迁寄班都知赐宫户时帝酗酒数以细故杀人有监雉者因伤雉而亡获之欲诛伊勒哈谏曰是罪不应死帝竟杀之以尸付伊勒哈曰收汝故人伊勒哈终不为止复有监鹿详衮亡一鹿下狱当死伊勒哈又谏曰人命至重岂可为一兽杀之良乆得免辽法麚岐角者惟天子得射防秋猎善为鹿鸣者呼一麚至命伊勒哈射应而踣帝大悦赐金银名马及黒山东穆辰之地后穆宗被弑坐守卫不严被诛
　　萧和斯字延寜世为北院吏累迁御史中丞总典羣牧部籍应厯初迁左客省使未几拜御史大夫时诸王多坐事系狱帝以和斯有才干诏穷治称防改北院枢宻使仍命世预宰相选和斯辞曰臣子孙贤否未知得一客省使足矣从之帝晩嵗酗酒用刑多滥和斯居要地自保未尝一言匡救议者以是少之年五十七卒髙勲字鼎臣晋北平王信轁之子性通敏仕晋为閤门使防同九年与杜重威来降太宗入汴授四方馆使好结权贵能服勤大臣多推誉之天禄间为枢宻使总汉军事五年奉使册刘崇为帝应歴初封赵王出为上京留守寻移南京防宋欲城益津勲上书请假廵徼以扰之帝然其奏宋遂不果城十七年宋畧地益津闗勲击败之【按益津之役宋史不载辽纪应歴十三年命勲扰宋而勲之请则系之十七年与互异当以本为是】知南院枢宻事景宗即位以定策功进王秦保寜中以南京郊内多隙地请疏畦种稲帝欲从之林牙耶律昆宣言于朝曰髙勲此奏必有异志果令种稲以水为畦设以京叛官军何自而入帝疑之不纳寻迁南院枢宻使以毒药餽驸马都尉萧卓林事觉流铜州寻又谋害尚书令萧逊诏诛之没其产赐逊家
　　耶律萨哈字萨兰伊寔部人南府宰相乌鲁斯子天禄间始仕应歴中拜伊寔大王兼知兵马事干亨初宋来侵诏以本部兵守南京北院大王希逹等败走独萨哈全军还帝谕之曰拒敌当如此卿勉之无忧不富贵加守太保统和间卒
　　耶律贤适字阿克展裕悦罗卜科之子嗜学有大志滑稽玩世人莫之知惟裕悦乌哲噐之尝谓人曰是人当国天下幸甚应歴中朝臣多以言获谴贤适乐于静退游猎自娱与亲朋言不及时事防讨乌尔固还擢右皮室详衮景宗在藩邸常与韩匡嗣纽哩等游言或刺讥贤适劝宜早絶由是穆宗终不见疑贤适之力也景宗立以功加检校太保寻遥授寜江军节度使赐推忠协力功臣帝初践阼疑诸王或萌非望隂以贤适为腹心加特进同中书门下平章事保寜二年秋拜北院枢宻使兼侍中赐保节功臣三年为西北路兵马都部署贤适忠介肤敏推诚待人虽燕息不防政务以故百司首职罔敢媮惰累年滞狱悉决之时髙勲纽哩席宠放恣及帝姨母保母势薫灼纳赂请谒门若贾区贤适患之言于帝不报以病觧职又不允令铸手印行事干亨初疾笃得请明年封西平郡王薨年五十三子观音大同军节度使
　　室昉字梦竒南京人幼谨厚笃学不出户外者二十年虽里人莫识防同初登进士第为卢龙廵捕官太宗入汴受册礼诏昉知制诰縂礼仪事天禄中为南京留守判官应歴间累迁翰林学士出入禁闼十余年保寜间兼政事舎人数延问古今治乱得失奏对称防改南京副留守决讼平允人皆便之迁工部尚书寻改枢宻副使知政事顷之拜枢宻使兼北府宰相加同政事门下平章事干亨初监修国史统和元年告老不许进尚书无逸篇以谏太后闻而嘉奨二年秋诏修诸岭路昉发民夫二十万一日毕功是时昉与韩徳让耶律色珍相友善同心辅政整析蠧弊知无不言务在息民薄赋以故法度修明朝无异议八年复请致政诏入朝免拜赐几杖太后遣閤门使李从训持诏劳问令常居南京封郑国公初晋国公主建佛寺于南京帝许赐额昉奏曰诏书悉罢无名寺院今以主请赐额不惟违前诏恐此风愈炽帝从之表进所撰实録二十卷手诏褒之加政事令赐帛六百匹九年荐韩徳让自代不从以年老赐貂皮衾褥许乗辇入朝病剧遣翰林学士张干就第授中京留守加尚父卒年七十五赐尚书令遗言戒厚葬恐人誉过情自志其墓
　　纽哩字鼐尔昆逸其氏族补积庆宫人应歴初为习马寔逹尔以母忧去一日至雅伯山见一巨人惶惧走巨人止之曰勿惧我地祗也葬尔母于斯当速诣阙必贵纽哩从之累迁马羣侍中时景宗在藩邸以纽哩出自本宫待遇殊厚纽哩亦倾心结纳及穆宗遇弑纽哩奔赴景宗集禁兵五百以卫既即位以翼戴功加政事令契丹行宫都部署寻加守太尉北汉主刘继元闻纽哩信任遇其生日必致礼纽哩素贪同列萧安巴逹亦好贿二人相善人有毡裘为枲耳子所著者或戯曰若遇纽哩安巴逹必尽取之以为笑保寜末坐私藏甲属有司方案诘于纽哩防中又得杀枢宻使萧逊贼书赐死纽哩善识马常行郊野见数马迹指其一曰此竒骏也以已马易之果然
　　刘景字可大河间人四世祖怦即朱防之甥唐右仆射卢龙军节度使父守敬南京副留守景端厚好学能文燕王赵延夀辟为幽都府文学应歴初迁右拾遗知制诰为翰林学士九年周人侵燕留守萧逊上急变帝欲俟秋出师景谏曰河北三闗已陥于敌今复侵燕安可坐视不聼防父忧去未几起复旧职一日召草赦既成留数月不出景奏曰唐制赦书日行五百里今稽期弗发非也亦不报景宗即位以景忠实擢礼部侍郎迁尚书宣政殿学士帝方欲倚用书其笏曰刘景可为宰相顷之为南京副留守时留守韩匡嗣因扈从北上景与其子徳让共理京事俄召为户部使歴武定开逺二军节度使统和六年致仕加兼侍中卒年六十七赠太子太师子慎行孙一徳二三嘏四端五常六符皆具六符传郭袭不知何郡人性端介识治体久淹外调景宗即位召见对称防拜南院枢宻使寻加兼政事令以帝数游猎上书谏曰昔唐髙祖好猎蘓世长言不满十旬未足为乐髙祖即日罢史称其美伏念圣祖创业艰难修徳布政宵旰不懈穆宗逞无厌之欲不恤国事天下愁怨陛下继统海内翕然望中兴之治十余年间征伐未己而冦贼未弭年谷虽登而疮痍未复正冝戒惧修省以懐永图侧闻恣意游猎甚于徃日万一有衔橜之变搏噬之虞悔将何及况南有强敌伺隙而动闻之得无生心乎伏望陛下节从禽酣饮之乐为生灵社稷计则有无疆之休帝覧而称善赐协賛功臣拜武定军节度使卒
　　耶律苏色字阿敏性忠直简毅练武事应歴初为侍从累迁图鲁卜部节度使歴霸济祥顺圣五州都縂管俄为敦睦宫太师保寜三年改九部都详衮四年伐党项屡立战功统和初皇太后称制西邉甫定蘓色安集诸蕃利害辄具以闻太后益信任之凡临戎与士卒同甘苦所获均赐将校赏顺讨逆威信大振在边二十年卒耶律阿穆尔字布琳约尼兆固汗之四世孙幼聪敏保宁中为南院宣徽使统和初皇太后称制与耶律色珍防预国论为都统以征高丽功迁北院宣徽使加政事令四年春宋将曹彬米信等侵燕从帝亲征为都监屡破敌十二年行在多盗阿穆尔立禁捕法盗始息先是叛逆之家兄弟不知情者亦连坐阿穆尔谏曰夫兄弟虽曰同胞赋性各异一行谋逆虽不与知辄坐以法是刑及无罪也自今虽同居兄弟不知情者免连坐太后嘉纳着为令致仕卒阿穆尔性好聚敛毎从征所掠人口聚而建城请为丰州就以家奴阎贵为刺史时议鄙之子贤格左伊勒希巴
　　邢抱朴应州人刑部郎中简之子性頴悟好学博古保宁初为政事舍人知制诰累迁翰林学士加礼部侍郎统和四年山西州县被兵命抱朴镇抚之民始安【按大同府志应州西南有龙首书院辽翰林学士邢抱朴建谨附识】加户部尚书迁翰林学士承防与室昉同修实録决南京滞狱还优诏褒美十年【按圣宗纪作十二年】拜防知政事以枢密使韩徳让荐按察诸道守令能否而黜陟之大协人望以母忧去官诏起视事表乞终制不从宰相密谕帝意乃视事及耶律休格畱守南京又多滞狱复诏抱朴平决之人无寃者改南院枢密使卒赠侍中初抱朴与弟抱质受经于母陈氏皆以儒术显抱质亦官至侍中时人荣之
　　马得臣南京人好学博古善属文尤长于诗保宁间累迁政事舍人翰林学士常预朝议以正直称干亨初宋师屡犯边命为南京副留守复拜翰林学士承防圣宗即位皇太后称制兼宣政殿学士【按原文作侍读学士考辽百官志有诸王伴读而无侍读学士今依圣宗纪改】帝阅唐高祖太宗宗三纪得臣乃録其行事可法者进之及扈从伐宋进言降不可杀亡不可追二三其徳者别议诏从之俄兼谏议大夫知宣徽院事时帝击鞠无度上书谏曰臣窃观房龄杜如晦隋季书生向不遇太宗安能为一代名相臣虽不才陛下在东宫幸列侍从今又得侍圣读陛下尝问臣以贞观开元之事臣请略陈之臣闻唐太宗侍太上皇宴罢则挽辇至内殿宗与兄弟欢饮尽家人礼陛下嗣祖考之祚躬侍太后可谓至孝臣更望定省之余睦六亲加爱敬则陛下亲亲之道比隆二帝矣臣又闻二帝耽玩经史数引公卿讲学至于日昃当时天下翕然向风今陛下游心典籍分解章句臣愿研究经理深造而笃行之二帝之治不难致矣臣又闻太宗射豕唐俭谏之宗臂鹰韩休言之二帝莫不乐从今陛下以毬马为乐愚臣思之有不宜者三窃以君臣同戏不免相争君得臣愧彼负此喜一不宜跃马挥杖纵横驰骛不顾上下之分争先取胜失人臣礼二不宜轻万乘之尊圗一时之乐万一有衔勒之失其如社稷太后何三不宜倘陛下不以臣言为迂少赐省览天下之福羣臣之愿也书奏帝嘉叹良乆未几卒赠太子太保诏有司给葬耶律和克字海兰六院额尔竒木迪里之孙少頴悟重然诺保宁初补御琖郎君十年使宋还以宋取河东之意闻于帝燕王韩匡嗣曰何以知之和克曰诸僭号之国宋皆并收惟河东未下今宋讲武习战意必在汉匡嗣力沮之明年宋果伐汉帝以和克能料事器之授涿州刺史统和初皇太后称制召赴京师与韩徳让以事相忤徳让怒取防卫所执戎仗击其脑卒子穆尔古穆尔古字遥隠有智识善射统和初拜南面林牙四年宋侵燕太后亲征穆尔古为前锋手中流矢拔而复进太后既至穆尔以创不能战与北府宰相萧继先巡逻境上累迁北院大王七年伐宋为先锋与耶律诺衮破其将李忠吉于定州【按辽圣宗统和七年宋太宗端拱二年也宋史及通鉴不载此事辽纪统和六年宋定州守将李兴以兵来拒耶律休格击败之人名年次与本不符未知即此事否】以疾卒于军

　　钦定续通志卷四百十八
<史部,别史类,钦定续通志>
　　钦定四库全书
　　钦定续通志卷四百十九
　　列
　　辽三
　　耶律休格【玛格】　　　耶律色珍
　　耶律学古【额布勒】　　耶律沙
　　萧斡【托果】　　　　　萧逹林
　　萧观音努　　　　　耶律托色
　　耶律辖哩　　　　　萧柳
</div>
    <div class="pagination">
<a href="钦定续通志_page218.html">上一页</a><span>...</span><a href="钦定续通志_page214.html">214</a><a href="钦定续通志_page215.html">215</a><a href="钦定续通志_page216.html">216</a><a href="钦定续通志_page217.html">217</a><a href="钦定续通志_page218.html">218</a><span class="current-page">219</span><a href="钦定续通志_page220.html">220</a><a href="钦定续通志_page221.html">221</a><a href="钦定续通志_page222.html">222</a><a href="钦定续通志_page223.html">223</a><a href="钦定续通志_page224.html">224</a><span>...</span><a href="钦定续通志_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
