<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 201 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 201 页/共 502 页</h1>
    <div class="content">○又谕、吏部奏、遵议用兵省分知县、改就教职一摺。嗣后用兵各省知县。无论现任候补。如有自行呈请改就教职者。著照部议。按其出身应得教职。以对品佐杂。留于该省补用。以杜规避。俟军务告竣。仍复旧制。所有此次呈请、改就教职之江苏试用知县张盖、即著以府经历县丞。留于该省候补。　　

○谕军机大臣等、徐州系江南重镇。南北要区。据黄河之险。实力防守。足以扼贼往来之路。现在连镇之贼。亟思南窜。即高唐逆匪。亦困守孤城。粮食火药。无所抢掠。势难久占。大兵围剿。即能就地斩捦。仍难保无零星散匪。舍命南奔。复向丰工一带、凫水逃生。而庐州之贼。尚未歼灭。更恐分股北犯。希图援应。是徐州之紧要。较前尤甚。该处文武员弁。果能与大军前截后击。更可得手。傅振邦、署理徐州镇总兵。到任需时。即著兴庆、暂行代理。该参将距徐较近。且系曾经行阵之员。著邵灿等、飞饬来徐。以资堵御。徐属练勇七千余人。前此已自请前驱杀贼。士气尚为可恃。若加以鼓舞振作。使与将弁官兵。同心剿贼。定能得手。况黄流湍息。能于南北岸、及上下游等处。层层布置。该逆岂能飞渡。邵灿初膺外简。杨以增久任河防。于该镇道等之能否胜任。均应据实入告。如兴庆抵徐后。未可深倚。即当随时奏闻。毋稍回护。若连镇高唐之贼。被剿穷窜。正可迎头截击。断不准再任偷渡。复肆鸱张。该督等务当认真督率。毋得稍存大意。将此由五百里各谕令知之。　　

○以防剿畏葸。已革江南徐州镇总兵官百胜、发往新疆、效力赎罪。以贵州定广协副将傅振邦、署江南徐州镇总兵官。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之一百三十一　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。五月。己未。上诣寿康宫、问皇贵太妃安。　　

○谕内阁、王茂荫奏、胁从人犯情节可矜、请饬从缓定拟一摺。逆匪自上年北犯以来。到处句结煽惑。其被胁乡民。良莠本自不齐。叠经近畿各路军营、及步军统领衙门五城、拏获形迹可疑人犯。均由巡防王大臣等、审明虚实。核其情罪重轻。分别定拟具奏。朕权衡至当。其实系甘心从逆之犯。断不能为之曲宥。如系愚民被胁。原未尝概予骈诛。亦非以烙印为凭。定为从逆。遽置重典。乃该侍郎、辄请从缓定拟。试思执法贵在持平。明慎期无留狱。如使辗转迟延。案多积压。转非清理庶狱之意。至所称各处拏获人犯。先用烟薰取供一节。著问刑各衙门查明。如果属实。即将原拏承审之员。指名参办。　　

○军机大臣恭亲王奕等奏、遵议沧州城守尉福海、奏陈查明驻防现存兵丁设法安置章程。请将京城正白镶白满洲蒙古四旗二百二十三佐领下。各拨马甲一名。移补沧州驻防兵丁缺额。从之。　　

○署湖南提督塔齐布、奏报到任日期。得旨。汝统师东下。以打通岳州。速救武昌为要。然一切机宜。总应随时变通。汝初膺重寄。恐有拘泥谕旨处。故谆谆谕也。　　

○庚申。谕内阁、庆惠、文瑞奏、铸钱续有成数一摺。旗营兵饷。系搭宝钞二成开放。现有此项钱文抵拨。著户部无庸搭放宝钞。其内务府三旗、及五旗包衣、并照所议。俟铸钱续有赢余。再行酌办。　　

○又谕、向荣、怡良、许乃钊奏、遵旨查覆提督阵亡情形一摺。上年朕闻江南提督福珠洪阿、于江甯省城失陷时。奋勇杀贼。力竭捐躯。当经降旨交向荣等、查明具奏。并将福珠洪阿、先行交部从优议恤。兹据该大臣等奏称、上年二月初十日。金陵仪凤门初破。该提督带松江兵三百余名。驰往救应。毙贼多名。贼即四窜。复闻通济门危急。转至南门。见贼匪大股纷纷上城。与满汉官兵接仗。该提督亲督官兵登城迎击。因众寡不敌。身受重伤。所带兵弁。大半伤亡。势难抵敌。犹复手刃数贼。骂不绝口。旋即被害。福珠洪阿、孤忠亮节。可悯可嘉。著该部查明该员已得恤典。应如何再加优恤之处。妥议具奏。　　

○又谕、英桂奏、请将催科不善之知县、革职严讯一摺。河南封邱县知县杜宇昕、催徵上年民欠未完钱粮。未能设法劝谕。致刁民刘超举、纠众焚抢衙署。遗失印信。殊堪诧异。其中显有别情。必应彻底根究。杜宇昕、著即革职拏问。交英桂提同现获犯证。严讯确情。究明起衅根由。从重惩办。未获各犯。仍饬赶紧严拏。务获归案讯办。　　

○又谕、官文等奏、收复宜昌府城一摺。逆匪于上月占踞宜昌府城。经署宜昌镇总兵讷钦、署宜昌府知府吴开阳等、统带兵勇。水陆进剿。连获胜仗。伤毙贼匪甚多。生捦逆首胡得义、曾大范等、七名。五月初一日。复分路进攻。当将府城收复。讷钦等、乘胜追杀。毙贼百余名。并烧毁贼船九只。现在余匪被剿南窜。著贵升督饬各员弁。水陆并进。分头堵剿。务将此股逆匪。悉数歼除。毋任延蔓。　　

○谕军机大臣等、僧格林沁等覆奏、军营近日情形一摺。僧格林沁剿办直境逆匪。日久无功。经朕查知疏懈耽延各情。降旨严催进兵。于督责之中。曲寓矜全之意。该大臣宜如何感激厚恩。速图奏效。以赎前愆。乃据奏称各营步队。倍著艰辛。因伤亡较多。不免恇怯观望。该大臣不忍绳之以法。仅以善言开导。仍不能无玩梗之人。试思行军纪律。首贵严明。若以该官兵曾经身冒锋镝。偶尔临敌退缩。遂置不问。各营纷纷效尤。何以处之。且各路军营所调官兵。孰非久经行阵之人。勇敢者赏。退怯者诛。断难稍涉游移。如不能用命。即当查明首先退缩之人。立以军法从事。庶足惩一警百。傥一味姑容。致各兵丁习以为常。所谓素称劲旅者安在。僧格林沁、总统全军。不能破除情面。严督马步各队。克日攻剿。但以焦灼空言。恳恩重惩。该大臣亦思似此委靡不振。糜饷老师。岂屡次请罪所能塞责。僧格林沁、著先行传旨申饬。各营既经偪近贼垒。南面亦不空虚。该匪无所逃避。即著该大臣亲督大军。实力进剿。攻破贼巢。一鼓埽荡。将弁官兵中、有抗不遵令者。无论满蒙各旗、及绿营汉兵。即在军前正法。不得再以可惜不忍等词渎奏。如该逆仍前窜出。致与高唐一股会合。惟僧格林沁等是问。将此由六百里加紧谕知僧格林沁、并谕西淩阿、托明阿知之。　　

○又谕、琦善奏、遵筹师船布置机宜、并沥陈水师疲玩情形一摺。既据该大臣与向荣函商。将红单船只、分提上驶。并知会江苏督抚委员迎赴吴淞。即著飞催办理。现在此项船只。尚无过浙信息。其为沿途逗遛。诚所不免。镇江师船。既不得力。广东战艇。又复迁延。江面何日肃清。览奏实深焦灼。前此谕令该大臣、如李德麟等、始终延玩。即以军法从事。先就本营得力之员。派令管带。俟闽广镇将到时。酌量更替。今览所奏。该革员等、狡玩情形。实堪痛恨。该大臣自称委蛇隐忍。颇费苦衷。究竟如何能令振作。亦须迅筹良策。一味姑容。岂能济事。该大臣前于镇筸官兵、不服约束。尚能设法驾驭。何独于此项水勇。束手无策。若不亟图整顿。将来红单船只入江。相率效尤。愈难得力。著琦善一面飞催闽广前调将弁。一面严督李德麟等克日进攻。叠次所降谕旨。已甚明晰。该大臣自可毋庸顾虑。至红单船需用口粮。前据叶名琛奏、由该省绅士劝捐筹办。随时分解。著该大臣迅速咨催叶名琛、酌量情形。或由海道、或由江西、转运赴苏。仍责成怡良、许乃钊、就近筹画。以资接济。不得恃有广东捐项。置之不问。其火药一项。已谕广东、江西、贵州、各备十万斤。解赴江南。虽不专为红单船之用。亦可于此款到时。酌量分拨。该大臣与向荣、共办一事。总当妥速会商。迅图克复瓜州。再行次第进剿。不得专以将弁疲玩为词。冀可自卸迁延之罪也。另片奏、请饬索文、来营助剿等语。此时甘肃、调出将弁已多。边疆重地。番匪出没靡常。该提督断难远离。且道路窎远。一时恐难赶到。该大臣助剿需人。即著于邻近省分提镇大员内、择其夙称勇敢、为该大臣所深悉者。奏明请调数员。亦无不可。将此由六百里加紧谕令知之。　　

○又谕、官文等奏、收复宜昌郡城、贼匪南窜一摺。此股由安陆荆门分窜宜昌之匪。现经该地方官督率兵勇。分投攻击。已将府城收复。惟该逆被剿。渡江南遁。扰及枝江、宜都、并阑入松滋县境。该处偪近楚南。本日已谕令骆秉章、迅即饬令署提督塔齐布、会同曾国藩、率领水陆兵勇。相机迎头截剿。贵升、现饬千总毕金科、廪生张于铭、先行绕越往截。并自行统带依西布、王国才、满汉各军。渡江追袭。计所带兵勇。尚不单薄。务即一鼓作气。将此股乌合匪众。无分水陆。四面兜拏。既不可使之伺隙南犯。尤不可不防其被剿穷蹙。复行回窜。军情变幻靡常。必须随时察看。何路紧要。即赶赴何路截剿。勿令再滋蔓延为要。荆州上游、虽已肃清。其安荆一带、及沔阳、潜江各属。是否尚有贼踪。官文于沿江要隘。驻兵设防。杜贼回窜。尤应兼筹西北两路。妥为守御。四川松潘、建昌、两镇官兵。何以如此迟延。所有带兵之总兵双保、福炘、著官文等、遵照前旨查明。如系有心逗遛。贻误事机。即著据实参办。一面仍檄提到营。或防或剿。均可择要调遣。其川省应解饷银。已据裕瑞奏报启程。并著飞速催提。以济要需。至宜昌收复之后。一切抚绥弹压。著即督饬该地方文武、体察情形妥善办理。以期激励民心。藉可协同固守。将此由六百里加紧谕知官文、并谕庆如、贵升知之。　　

○又谕、前因湖北逆匪、奔突宜昌、复窜宜都、枝江县属。当经谕知骆秉章、即饬塔齐布、统兵出境。与曾国藩、会合进攻。随剿随进。本日据官文等奏称、宜昌郡城、已于本月初一日收复。贼众窜扰松滋地方。闻荆州兵勇水陆并进。遂渡江南窜。现在大江南岸、支河以内、弥陀寺地方。抢掳船只。希冀水陆分窜。是湖南与湖北交界之处。情形甚为吃紧。著塔齐布、迅即带领精兵前往。与曾国藩、所带船勇。水陆迎头截击。并著骆秉章、严饬岳常澧道、及地方文武各员弁、拨兵择要堵截。万不可令贼匪乘闲复窜南省。致滋延蔓。现在台涌、舒伦保、已由德安一路。督兵南趋。骆秉章、塔齐布、务当与官文、台涌、舒伦保等、随时知照。彼此并力夹击。将此股逆匪。悉数歼除。昨据塔齐布、奏报即赴岳州。已于摺中批谕速救武昌。一切机宜。总应随时变通。该抚等、接奉此旨。务即速筹剿办。毋稍迁延。致误事机。将此由六百里加紧各谕令知之。　　

○钦差大臣琦善奏、遵筹宿迁防兵。未能撤赴和州。报闻。　　

○以湖北龙会桥等处剿匪出力。赏协领功额讷、佐领玉贵、贵凤、防御额尔格春、参将文明等、花翎。把总王廷魁等、蓝翎。余升叙有差。　　

○追予江甯守城殉难在籍已革巡抚邹鸣鹤道衔。祭葬世职。　　

○辛酉。孝恭仁皇后忌辰。遣官祭景陵。　　

○谕军机大臣等、有人奏参特交重案、久未覆奏一摺。此案河南陕州知州邱文藻、藉差滥派。交代并不核实报明。又借工科罚。纵容家丁。并署知州刘学诚、袒庇控案。罚钱私肥。于上年六月。降旨将该员等革职拏问。交河南巡抚、严讯惩办。谕令如有贪污实迹。即行查抄。并令接任之员。按款揭报。陆应谷革职后。自应移交后任办理。该抚于贪污不职之员。亟应从严讯究。以儆官邪。若如所奏、该革员邱文藻等、于拏问之后。尚复安寓公馆。宴会嬉游。其门丁王大、范三、任令散除刑具。并未收禁。而甲长赵吉田等、自上年八月锁押解省后。仅止过堂一次。现仍系缧省垣。似此任意稽延。置重案于不问。实堪痛恨。著英桂、迅即将此案亲提严鞫。按律定拟具奏。不准稍有徇隐。并将派审迟延各员。先行查取职名。送部议处。毋再延宕。将此谕令知之。　　

○又谕、奕絪等、奏请裁撤备调官兵、并令练丁归营各等语。前次备调之山西绥远城官兵一千余名。经奕絪等、派令协领鹤龄、管带。前赴紫荆关外、迤西之塔崖驿地方屯劄。原以豫备不虞。现在连镇贼势窘蹙。分窜高唐。僧格林沁、胜保等、督饬将弁奋力兜剿。计可尽数歼除。塔崖驿等处、并非扼要。且每月需饷五千数百余两。若仍令在彼聚劄。是置兵于无用之地。而饷项虚糜。著奕絪等、即饬令鹤龄等、将此项防兵。全数裁撤归伍。无庸减留。其在东口子门外、屯练之八旗马甲余丁三百名。亦著饬令仍归本营。交该总管翼长等、勤加训练。毋令旷废。将此谕令知之。　　

○又谕、向荣奏、贼扰太平府城、闻援先遁、并连日攻剿情形一摺。据称逆匪于四月三十日。窜入太平府城滋扰。经该大臣派邓绍良、带兵前往截剿。该逆闻风先遁。窜回金陵。已将郡城收复等语。太平府城、与东坝相通。为入苏捷径。此次虽闻我兵进剿。退出郡城。而该逆诡谲异常。难保不复图窥伺。且上游贼船千余只。相率东驶。是江上贼船。往来自由。意在乘隙肆扰。此时总以肃清江面、为最要机宜。昨据琦善奏、水师疲玩情形。实堪痛恨。已谕令琦善、严督李德麟等、克日进攻。并飞催闽广前调将弁。以备攻剿。该大臣与琦善、共办一事。如果李德麟等、始终延玩。即当奏参。以军法从事。仍与琦善、酌量派员更替。断不可稍涉隐忍。致误事机。红单船尚无过浙信息。其为沿途逗遛。已可概见。著该大臣、飞速迎提。一俟此项船只驶入大江。即遵叠次谕旨、妥为布置。傥能将江面贼船。次第肃清。则剿办自可得手。至金陵逆匪。虽经我兵连日诱敌。仍不过小有斩捦。该大臣统领全军。旷日持久。不能克复一城。师老饷糜。罪将谁诿。余万清、攻剿镇江贼匪。是其专责。据奏节次禀报。不过逐日打仗。未能克复。余万清、本系获罪之员。著该大臣、迅速确查。如果该革员不知奋勉。即行据实严参。无稍徇隐太平府城、失守情形。并前任学政孙铭恩下落。著一并查明具奏。将此由六百里加紧谕令知之。　　

○四川总督裕瑞奏、严办赴楚练丁何玉漋等、肆行抢夺。得旨。未行尚尔。桀骜可知。抵营后能否得力。犹看统驭若何。　　

○壬戌。谕内阁、和春、福济奏、剿毁庐州贼营、并连次大获胜仗情形一摺。逆匪占踞庐州府城。虽经和春等、明攻暗袭。屡有斩捦。而南门外贼营尚多。钉椿树栅。抗拒官兵。五月十二日。和春、福济、派吉顺、郑魁士、苏勒芳阿、带领湖南、宣化、各兵。进攻贼营。并派何朝亮等、攻北门。常清等、攻东门。珠克登等、攻得胜、水西、两门。以分贼势。郑魁士等、冒雨挥兵。奋勇进攻。直抵濠边。立将大股贼营攻毁。适南门突出逆匪二三千人。分路来扑。和春等、令郑魁士、苏勒芳阿、带兵迎击。立毙贼匪多名。追至城下。大东、小东、两门。又各出逆匪二三千人。分投来奔。欲抄我兵之后。复饬常清、嵩瑞、德钧、与郑魁士、两路夹攻。余匪败逃入城。南门外尚存贼营数处。郑魁士等、分途攻击。复将贼营三处平毁。自辰至申。毙贼一千余名。十三日。和春、福济、复派官兵分攻各门。三面夹击。毙贼三四百名。其水西得胜两门。亦各出贼匪数百人。经珠克登等、督率兵勇毙贼数十名。该逆败窜入城。匿不敢出。逆贼久踞庐城。恃南城外营垒以为掎角。此次经我兵夺毁四处。各门毙贼、亦复不少。该逆大受惩创。著和春、福济、激励将士。乘此锐气。迅复郡城。毋再延缓。　　

○又谕、易棠奏、陇西匪徒谋逆、立时剿灭净尽、地方肃清一摺。甘肃陇西县匪徒石沅应等、聚众谋逆。占踞山堡。创立伪号。经告养在籍四川候补知县祁嗣唐、前往晓谕解散。该逆胆敢向前捦裹。祁嗣唐、忿恨斥骂。致被戳伤毙命。该府县等闻报。即商令护游击马成等、带领兵勇。会同该县典史许炳辉、驰往剿捕。祁嗣唐之堂弟、告假在籍候补同知祁兑、雇募壮丁。随同前往。该逆犹踞堡抗拒。兵勇奋力直前。攻破堡墙。歼毙逆匪二百余人。生捦逆首石沅应等九名。余匪自行焚烧堡房。纷纷投火自尽。复于近村摉获余犯三十余名。地方一律肃清。办理尚属迅速。该地方文武各官、于匪徒惑众谋逆。即时召募壮丁。会同兵役。悉数捦剿。不致蔓延。功过尚足相抵。均著免其议处。　　

○又谕、王庆云奏、陕局鼓铸大钱、进呈钱样一摺。陕西省局。鼓铸当十至当千各种大钱。既已渐次流通。商民便于行用。著即照所议办理。其南山一带铜铅等矿。并准民闲开采。惟不得招集外来游民。致令奸宄溷迹。著王庆云、妥定章程。督饬所属、认真稽察。以裕鼓铸而杜流弊。　　

○又谕、奕山等奏、据库尔喀拉乌苏土尔扈特副盟长贝子普尔普噶丹、呈称情愿捐输马匹恳请转奏请旨一摺。土尔扈特副盟长贝子普尔普噶丹、闻内地现有军务。因不能亲赴军营效力。情愿捐马一百匹。以备军需等语。实属出于至诚。甚属可嘉。惟军营所需马匹。已足敷用。著奕山等、转谕普尔普噶丹、伊所捐马一百匹。著毋庸赏收。以示朕体恤蒙古之至意。　　

○谕军机大臣等、英桂奏、解京银两铜斤、请饬直隶派员护送接解等语。据称豫省漕粮变价银九万两。银票一万两。已委候补知府高应元、管解启程。赴部交纳。惟连镇逆匪尚未埽除。直豫交界地方。自应严密防护。著桂良即派委干员。饬营遴拨弁兵。至安阳县丰乐镇、协同该委员妥慎护送。毋稍迟误。其运京铜斤。豫省现已雇备船只。由内黄装载。飞速挽至直隶大名县属之龙王庙地方。交直隶委员协同接解。计日当可解到。并著桂良、派员速赴该处兑收。协同原运之员。接解赴部。不可稍有迟延。致误要需。将此由四百里谕令知之。　　

○又谕、和春、福济奏、督兵焚毁贼营、大获胜仗一摺。逆匪占踞庐州。屡经我兵攻剿获胜。此次复焚毁贼营四处。大挫凶锋。惟城外贼营。不止此数。必须激励将弁。乘我兵锐气方盛。四路围攻。为一鼓歼除之计。至六安逆匪与庐郡之贼。互为掎角。虽经该署知州茅念劬、督率绅勇、奋力截击。毙贼多名。而州城尚未克复。逆匪仍可往来自如。该提督等奏称、必须设法先复六安。则庐州克复较易。自系最要机宜。著和春等、一面迅攻庐州。一面知照秦定三、督饬茅念劬、激励兵勇克期收复六安。则庐城贼势益孤。剿办更可得手。该提督等、务当戮力同心。相机进剿。断不可再事迁延。致干重罪。另片奏、各营兵勇共二万余名。日久饷银未到等语。本日已谕令袁甲三、酌量两处情形。通融办理。其江西、河南、所拨皖银各五万两。琦善、截用皖省银六万两。均著分投催提。惟现在各路军营。需饷甚钜。专待邻省拨解。亦恐缓不济急。福济身任巡抚。仍当于皖省应徵钱粮、及淮北盐课、赶紧督催。毋得株待协拨。致误要需。至楚勇因领饷不足喧闹。此等刁风。亦断不可长。并著和春等、严饬带勇各员。妥为驾驭。毋令别滋事端。将此由六百里加紧谕令知之。　　

○又谕、据和春、福济奏、庐州各营兵勇二万余名。日久缺饷。袁甲三甫经截留银三万二千两。兹于山西解到饷银。路过临淮。又截留一万两。所賸无多。不敷支放等语。现在庐州剿匪吃紧。兵勇为数较多。需饷浩繁。袁甲三所带兵勇。为数较少。自应权其轻重。先尽庐州兵饷。不得纷纷截留。前据袁甲三奏称、设法劝谕捐输。已有成数。部颁执照。亦可随时收捐。以资接济。现在和春军营、待饷孔亟。著袁甲三酌量两处情形。通融办理。以顾大局。当此兵饷支绌之时。务当协力同心。先其所急。庶不致贻误事机。将此由六百里加紧谕令知之。　　

○乐部奏、关帝庙乐章应否另撰。得旨。著翰林院、敬谨撰拟祈雨报谢乐章。此次著暂用春季乐章。　　

○以甘肃陇西捦获逆首出力。在籍同知祁兑、下部议叙。予被戕在籍知州祁嗣唐、祭葬世职。　　

○以巧饰欺蒙。已革河南南阳镇总兵官柏山、发往新疆效力赎罪。以直隶通永协副将邱联恩、为河南南阳镇总兵官。　　

○上以夏至祭地于方泽。自是日始。斋戒三日。　　

○癸亥。以甘霖渥沛。上诣大高殿行礼报谢。时应宫拈香。　　

○遣惠亲王绵愉、诣天神坛。恭亲王奕诣地祗坛。成郡王载锐、诣太□山戊不□坛。惇郡王奕誴、诣觉生寺。怡亲王载垣、诣黑龙潭。贝子载华、诣清漪园龙神庙。镇国公奕湘、诣静明园龙神庙。克勤郡王庆惠、诣宣仁庙。凝和庙。昭显庙。庄亲王奕仁、诣关帝庙。豫亲王义道、诣城隍庙。散秩大臣恩醇、诣密云县白龙潭。报谢。　　

○谕内阁、和春、福济奏、克复六安州城一摺。逆匪占踞六安以来。经官军叠次攻剿。和春等、密饬该署州茅念劬、妥为布置。挑选壮勇二百余人进城。与城中百姓约为内应。令各绅勇分路前进。距城五六里劄营。并派吏目梁绘事等、分带绅勇。堵遏要路。本月十五日。茅念劬、督率绅董举人李元华等、统带练勇万余人。分三路进攻。贼众出拒。各勇枪炮齐施。毙贼无数。尸横遍野。将城外贼营全行平毁。十六日。各勇并力登城。砍杀守陴贼匪甚多。即开东门一拥而入。该匪由南门逃窜。复经茅念劬等、督勇追击。将余匪悉数歼除。即将该城克复。该署州茅念劬、督率练勇。奋勉出力。该练勇等、同仇敌忾。忠义可嘉。均应优加奖励。其余出力绅民、及阵亡练勇。著和春等、分别查明请奖。并咨部议恤。　　

○谕军机大臣等、和春、福济奏、克复六安州城一摺。此次六安乡团。协助官兵。奋勇杀贼。立将州城克复。该处绅民。洵属深明大义。殊堪嘉尚。亦由该知州等、素得民心。一经激励鼓舞。即能人人用命。奋勇杀贼。和春、福济等、惟当加以策励。坚其固守之心。藉可协同摉剿。目下庐州大股。经官兵屡次攻击获胜。逆胆已寒。著和春等、一面迅督将士。乘锐进攻庐城。及早克复。一面知会秦定三、此时西北情形较缓。即行移兵南向。并酌带刘玉豹、忠泰、所领各兵。近偪南路贼巢。探贼所向。分投剿办。若能乘势将舒桐一带逆众。埽数廓清。则庐州安庆之贼。自可一鼓荡平。至正阳关、霍邱、颍上、一带土匪。能否敛迹。六安收复以后。是否仍须兵力。均著该提督等、相机筹办。如茅念劬、始终可靠。即责成该知州、办理一切抚绥弹压事宜。和春、福济、仍应通筹南北全局。毋令该逆乘虚北窜。将此由六百里加紧谕知和春、福济、并谕秦定三知之。　　

○又谕、王履谦、长臻奏、请将防河出力各员奖励一摺。当此军务吃紧之际。赏功罚罪。首贵持平。此次贼陷永城夏邑后。绕道丰工。虽未由河南渡口偷越。而现在占踞连镇、蔓延东境之贼。皆系上年由汜水抢渡而来。使当时巡防果属认真。何至纵贼北犯。即谓此次保奏各员。不在上年偷渡处所。亦应俟河北肃清。方能量加甄叙。今河防未撤。逆焰方张。岂能即加破格之恩。致同冒滥。各该员中、如果遇贼接仗。剿办出力。原可随时保奏。即如单内所开卢朝安一员。因带勇随同杀贼。业经降旨以同知直隶州用、并赏戴花翎。朕于恩施初无所吝。总须赏当其功。方足以昭激劝。所有此次单开各员。著王履谦、长臻、先行存记。如能始终奋勉。将来军务告竣。南省之贼。不至再有偷渡。北省之贼。不至再有回窜。始准将出力各员。酌量请奖。傥有始勤终怠之员。亦即随时奏参。不得因有记存之案。稍存迁就。原单著一并发还。将此谕令知之。　　

○马兰镇总兵官庆锡奏、酌撤蓟州等处防兵。报可。　　

○以克复安徽六安州城。署知州茅念劬、知县李元华、实授升叙有差。　　

○甲子。谕军机大臣等、户部奏、边饷浩繁、协拨不继、亟宜变通以期经久一摺。前据奕山等、遵议变通新疆兵制、及豫筹经费各条。经军机大臣等、议以所奏未能核实。请谕令详细覆奏。未据该将军等奏到。现在内地军务未竣。度支告匮。所有新疆各城经费。及协甘兵饷。几至无从筹拨。若非设法变通。断难经久。著奕山等、各就地方情形。悉心筹画。将各城兵制。应如何变通。所需经费。如何设法核减。不致以兵饷匮乏难继。别滋事端。此系边疆紧要关键。务当通筹全局。迅速详细驰奏。毋得互相推诿。敷衍塞责。一奏了事。户部摺著钞给阅看。将此各密谕知之。　　

○又谕、户部奏、各省协济滇黔款项、不能如期解往、请饬该省督抚、设法豫筹等语。云贵两省、□山戊不□需铜铅本银、及应发兵饷。向俱由邻省协拨接济。现因军饷需用浩繁。各省应解滇黔款项。往往请改请缓。即已经起解者。经过用兵省分。亦多截留。不能如期解往。自系实在情形。惟该省兵饷、及应办铜铅工本。俱属紧要之款。若因各省拨解稽迟。致误要需。关系非浅。著罗绕典、吴振棫、蒋霨远、通盘核算。按照户部所奏添铸大钱、设局开捐、并酌减支放各款。悉心筹画。酌量妥办。务于协饷未到以前。迅速布置。豫筹接济。庶不致临事周章。此外或尚不敷用。并著照该部所奏。贵州、则咨商四川。云南、则咨商广东。于应拨协饷之外。复在空白部照捐输项下。各通融凑拨银十万两。先行接济。仍于各省协拨银内。划扣归款。该督抚等、务当赶紧筹办。毋得畏难诿卸。专待拨款。致有贻误。原片著钞给阅看。将此由五百里各谕令知之。　　

○又谕、胜保奏、攻城骤难得手情形览奏曷胜愤急。高唐蕞尔州城。逆匪不过千余。何以一经踞守。进攻即如此之难。据奏西面兵勇。业已登城。且经夺获贼旗。如果迅速接应。何难立时攻入。培成、那敷德、劄营正在西面。并不挥兵继进。是何居心。且贼在连镇。即由培成等营盘扑出。迨窜踞高唐。又屡向培成等列队处所奔突。是培成等、始终不能得力。实堪痛恨。业于摺内批令查明参奏。如有心观望。即在军营正法。该大臣务当破除情面。严申军律。万不准稍事姑息。致所属将弁。渐启玩心。督催愈难得力。所称制造吕公车尚须数日。而我兵又无护身器具。似此迁延。何日始能了事。藤牌挡牌、皆系步队攻城必需之物。该大臣在独流连镇、督攻已久。岂皆未经备办。即谓此次倍道南追。不能多带。亦何至仅有藤牌数十面。又皆不能适用。似此耽延时日。必致贻误事机。崇恩昨奏、城中逆匪多半薙发。暗造青布号衣。欲假冒绿营官兵。潜踪窜逸。傥我兵攻具甫成。而贼已潜遁。仅賸空城。我兵即欲追袭。亦须处处分拨。愈难兼顾。该大臣又何以处之。地方文武之盘查。固不容缓。军营将弁之防御。尤不容疏。总宜克日筹画。立破州城。使逆匪不暇施其诡计。方为妥善。至西南两门官兵。既已偪近瓮城。焚毁木栅。是其地洞通透之处。已无遮护。或设法塞毁。或用火药填轰。均可相机速办。另片奏、请拨款接济军饷等语。现在山东漕折银两。已准一半解京。一半留备该大臣军营之用。著崇恩、再于应解漕折银两内。酌量拨给。以济要需。其拨出后应解京饷若干。仍著崇恩赶紧筹解。勿任贻误。将此由六百里加紧谕知胜保、并谕德勒克色楞、善禄、崇恩知之。　　

○又谕、乐斌、裕瑞、万福奏、筹办川疆防堵情形。此时楚北贼氛方炽。虽分窜宜昌一股。全行南遁。惟仍扰宜都、枝江县境。傥逆众乘虚回窜。或伺隙西奔。川省边防。关系最要。现据奏称、由提督万福统带兵勇。前赴万县夔巫一带、扼要驻劄。即著该提督随时确探贼情。督率先后派防各官兵。分守要隘。实力堵截。傥须出境迎剿。亦即向机而行。断不准以防堵为名。致成株守。如有紧要情形。即著万福专摺驰奏。一面飞咨裕瑞、毋稍延误。前派赴楚之兵练一千余名。现既未出川境。著准其截留在川。一并归万福管带调遣。但此项练丁。于未经启行之先。即敢在省抢劫滋事。其为目无法纪。概可想见。已据裕瑞、奏明将首犯惩办。尤应严饬带兵各员。严行约束。妥为驾驭。方不致别生事端。至驻劄巴东利川之松潘建昌两镇官兵。由双保、福炘、分带驻守。节经严谕饬催带赴荆州、宜昌、协同防剿。迄今数月之久。仍复迁延不进。该总兵等畏葸无能。已堪痛恨。而裕瑞亦复迟延。至今始以屡催罔应等词。敷衍参劾。该督节制全省。于带兵之员不能调度。尤属形同聋瞆。朕实为之汗颜。署松潘镇总兵绥甯协副将双保、著革职暂行留任。建昌镇总兵福炘、著先行摘去顶带。均仍责令上紧带兵启程。前赴荆州将军官文军营。听候调拨。傥敢再肆稽延。即行从严参办。按律治罪。将此由六百里谕知裕瑞、并谕乐斌、万福知之。　　

○钦差大臣胜保奏、高唐骤难攻克。现仍设法筹剿。得旨。览图曷胜愤急。地洞木寨、何成之若是之易。吕公车固可酌改适用。然我有以制之。彼必有以应之。徒劳无益。藉口耽延。终无了期已。屡次登城。已夺贼旗。岂有不能攻进之理。明系接应迟误。各不相顾。培成、那敷德、著查明参奏。如有心观望。即在军营正法。　　

○都察院左副都御史袁甲三奏、清理淮河道路。并剿办定远土匪情形。得旨。所奏淮河上下游、渐可肃清。仍应加意严防。不致再有啸聚。方妥。　　
</div>
    <div class="pagination">
<a href="清实录咸丰朝实录_page200.html">上一页</a><span>...</span><a href="清实录咸丰朝实录_page196.html">196</a><a href="清实录咸丰朝实录_page197.html">197</a><a href="清实录咸丰朝实录_page198.html">198</a><a href="清实录咸丰朝实录_page199.html">199</a><a href="清实录咸丰朝实录_page200.html">200</a><span class="current-page">201</span><a href="清实录咸丰朝实录_page202.html">202</a><a href="清实录咸丰朝实录_page203.html">203</a><a href="清实录咸丰朝实录_page204.html">204</a><a href="清实录咸丰朝实录_page205.html">205</a><a href="清实录咸丰朝实录_page206.html">206</a><span>...</span><a href="清实录咸丰朝实录_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
