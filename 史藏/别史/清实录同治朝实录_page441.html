<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 441 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 441 页/共 505 页</h1>
    <div class="content">
○乙未。上诣时应宫拈香。　　

○御紫光阁赐蒙古王、贝勒、贝子、公、额驸、台吉、暨朝鲜使臣等宴。并赏赉有差。　　

○谕军机大臣等、成禄奏、贼匪扑犯高台击退。将剿贼出力各员奖励。并请饬仍留张掖等处仓粮各摺片。陕回禹得彦等窜扑高台。经成禄督军击退。该逆由南山西遁。惟自肃逆叛乱以后。关内外逆踪纷扰。日肆蔓延。成禄兵力较单。不能大加惩创。左宗棠所派徐名彪一军。已据奏报由凉州拔队。前赴甘州。并以两营先赴高台填扎。著左宗棠饬令该提督。督率后起各队。迅速进发。将肃州一带防剿事宜。相机布置。毋任陕回陆续西窜。以臻周密。昨据左宗棠奏、已咨商曹克忠先拨十数营赴兰州。由省南阿干镇延扎沙泥一带。惟肃州军务亦甚紧要。如曹克忠行抵兰州时。该处情形稍松。著左宗棠、穆图善、酌度机宜。仍令前赴肃州。以资防剿。张掖高台抚彝三处仓粮。前经准令成禄截留。以资军食。兹据成禄奏称、署甘州府知府李守愚给与高台县知县信函。令将仓粮留备徐军之用。不准截留。以致军心惶惑等语。成禄一军。粮食本苦缺乏。现须出关。尤应宽为筹备。所有张掖等处运省仓粮。著左宗棠饬令该厅县仍行留备成禄提用。其徐占彪一军应用粮石。该大臣当另为设法筹拨。总期彼此军食无误。以昭平允。成禄所参李守愚以私函属托。阻挠军食。著左宗棠查明。如有办理不善之处。即行据实奏参。成禄部署出关一切事宜。亦应豫为筹画。据奏将来出关。数千里长途。军装器械如何运载。各州县车马如何雇觅。戈壁数十站。兵丁数千人。裹带糇粮如何备豫。出关后军食如何设措。饷运如何疏通。肃城回逆。能否不至阻隔。左宗棠皆应代为筹酌等语。即著左宗棠随时与成禄会商。妥筹办理。左宗棠身任封疆重寄。西陲与甘省。亦属唇齿相依。关外地方绥靖。关内始能安枕。该大臣惟当力顾大局。以纾朝廷西顾之忧。方为不负委任。成禄身膺统帅。亦当未雨绸缪。妥筹布置。约束兵勇。申明纪律。出关后。与景廉和衷共济。步步为营。以期及早行抵乌噜木齐。方为妥善。傥该提督有心延宕。藉口兵勇单薄。饷需不继。逗遛肃境。坐失机宜。朝廷定惟成禄是问。毋谓陈奏在先。遂可诿过也。另片奏、署高台县知县徐应魁、到任未及三月。私卖仓储粮石。不止一次。经成禄委员查实。照数追出。另行封储等语。著左宗棠查明参奏。并另委妥员前往接署。将此由六百里各谕令知之。寻奏、遵查李守愚承催西路运省粮石。加以信函。转行各属。系在奉旨准令成禄截留之前。并无阻挠情事。徐应魁因办公需费。将耗羡余粮折发。与仓储正款无涉。亦无不合。报闻。　　

○命科尔沁头等台吉那兰格哷勒、喀尔喀公衔三等台吉扎木萨兰扎布、在乾清门行走。赏乌珠穆沁公衔头等台吉察克都尔色楞花翎。　　

○以甘肃高台等处截剿窜匪获胜。赏副都统明春、总兵官胡可均、巴图鲁名号。守备钟文远等花翎。把总魏天心蓝翎。余加衔升叙有差。予阵亡知县广年祭葬世职。如知府例。守备白发魁。千总赵平川。祭葬世职。　　

○丙申。孝全成皇后忌辰。遣官祭慕陵。　　

○钦差刑部右侍郎常恩等奏、遵查热河盗垦围场。已多腾出。办理具有成效。请仍饬都统库克吉泰经理。至承办委员。颇滋物议。现已撤查。得旨、著将经理不善各员秉公查办。俟此案奏结。再降谕旨。　　

○丁酉。豁免湖北黄陂、钟祥、京山、潜江、天门、五县被扰地方积欠额赋。　　

○戊戌。上御乾清宫。赐近支亲藩等宴。　　

○谕军机大臣等、左宗棠、穆图善奏、各路兵勇。叠次击贼获胜。穆图善奏、亲督官兵。截剿窜扰北山回匪各一摺。上年冬闲。甘省东西北三路马步兵勇。先后截击窜匪。屡获胜仗。其窜扰北山一带贼匪。经穆图善亲督官军兜剿。毙贼多名。现在大军进捣河州。贼势穷蹙。难保不铤而走险。扰及省垣。以图牵掣。著左宗棠、穆图善、分饬各军。扼要严防。毋任该逆陆续出窜。以期捦渠埽穴。聚而歼旃。其西路为运道所关。北山秦旺川一带。产粮最多。均应设法保护。该大臣务当严饬将弁。勤加侦探。认真防守。遇有贼匪窜近。即行实力击剿。毋稍疏虞。将此由五百里各谕令知之。　　

○己亥。宣宗成皇帝忌辰。遣官祭慕陵。　　

○上诣奉先殿寿皇殿行礼。　　

○御前大臣奏、兆珏等前往库克诺尔赐祭。如中途梗阻。应报明何处办理。得旨、兆珏、铁祺、前往库克诺尔。如中途梗阻。即著知照穆图善奏明请旨。　　

○庚子。上诣大高殿寿皇殿行礼。　　

○御保和殿。赐王以下文武大臣、蒙古王、贝勒、贝子、公、额驸、台吉、暨朝鲜使臣等宴。　　

○奉慈安皇太后慈禧皇太后幸漱芳斋。侍午膳。　　

○谕内阁、曾璧光奏、分别举劾文武各员一摺。所举之候补道曾纪凤、兴义府知府吴宗兰、候补知府罗应旒、周步瀛、候补同知直隶州知州周祚峄、候补同知樊葆书、谈廷桂、候补知县黎怀、记名提督平远协副将林从太、记名总兵何世华、补用总兵曾敏行、均著照所请。俟得缺后。再行送部引见。候补知州柳熙恩、借事招摇。不安本分。候补知县王子林、钻营巧诈。惑乱听闻。韦廷魁、逗遛趋避。不洽舆情。候补州同许本笃、行止有亏。补用副将李泉源、曾作忠、逞凶争殴。不守营规。候补都司张世桢、昬暴贪婪。行同无赖。均著即行革职。许本笃、李泉源、曾作忠、并著递回原籍。交地方官严行管束。候补县丞李光典、办团不善。致招物议。著以从九品未入流归部铨选。　　

○又谕、曾璧光、周达武奏、请调员差委等语。已革提督陶茂林。现在湖南原籍。著湖南巡抚即饬该员前赴贵州军营。听候差委。四川阜和协副将况文榜、工部员外郎傅玉璠、甘肃补用直隶州知州张泾、知县潘铸仁、均著留于贵州军营。听候差委。况文榜并著无庸开缺。张泾并著改留贵州以原官补用。潘铸仁并著留于贵州补用。　　

○谕军机大臣等、刘岳昭、岑敏英奏、派军出境。剿办威甯州杠匪。全数扑灭。饷道肃清一摺。杠匪杨绍溃等盘踞黔省威甯州地方。经刘岳昭等派委吴奇忠等、会同该省文武分投剿办。捦获杨绍溃、陈大杆、平毁贼巢。惟威甯州地方。为滇省饷道。关系紧要。匪首李黑四先期潜逃。诚恐纠合余烬。蔓延为患。仍著严饬在事文武实力侦缉。务期净绝根株。毋留余孽。并著知照曾璧光督饬地方官。将善后事宜。妥为办理。一面会拏逃匪。不得任令远扬。将此由五百里各谕令知之。　　

○又谕、曾璧光、周达武奏、克复清平等城一摺。黔省清平黄平一带。为苗匪麕集之所。贼巢林立。驿路中梗。现经曾璧光等派兵进剿。将清平黄平重安等城克复。驿路业已疏通。正宜乘此声威。埽荡苗疆。歼除群丑。著曾璧光、周达武、分檄钟有思等。将败残余匪。尽数扑灭。毋令蔓延。清黄重安一路。渐就肃清。楚省援黔之军。进攻黄飘白堡。声势可期联络。并著该抚等檄饬各营。趁此事机得手之时。约会楚军。通力合作。以竟全功。不得稍涉松劲。将此由五百里谕知曾璧光、并传谕周达武知之。　　

○擢云南威远营参将马忠为鹤丽镇总兵官。　　

○以克复贵州黄平清平州县等城。赏提督钟有思黄马褂。提督邓日胜、成有余、总兵官张锡卿、刘德顺、熊得胜、邹有声、朱洪胜、副将龚俊宜、参将黄千祥、巴图鲁名号。余加衔升叙有差。予阵亡副将李能寿、李万胜、祭葬世职加等。　　

○以贵州威甯扑灭杠匪。赏都司朱克曾等花翎。知县袁允孚等蓝翎。余加衔升叙开复有差。予阵亡都司王学魁、把总张新初、尹得胜、吕得胜、祭葬世职加等。　　

○追予广西永安殉难知州吴江妻刘氏旌表如例。　　

○辛丑。上御乾清宫。赐大学士尚书等宴。　　

○谕军机大臣等、文煜、王凯泰奏、采购米石运津济赈一摺。直隶春赈需用米石。文煜等现已派员分赴台湾上海。买足米四万石。于今春开河时。用官置轮船。分批运津。并拟添雇商船配运。以资周转。此项米石。克日抵津。著李鸿章将收米事宜早为豫备。遴派干员经理。饬令随到随收。不得勒索稽延。致滋流弊。其米船经过各省。并著曾国藩、文煜、何璟、杨昌浚、丁宝桢、王凯泰、海绪、分饬各该地方官。于此项米船过境。概免厘税。查验放行。文煜等此次购米动用款项。著准其查照上届成案办理。将此由四百里谕知曾国藩、李鸿章、文煜、何璟、杨昌浚、丁宝桢、王凯泰、并传谕海绪知之。　　

○又谕、王文韶奏、援黔各军。攻克黄飘白堡苗寨。疏通驿路。会合黔军进剿一摺。贵州苗匪。聚集黄飘白堡一带。经湖南援军节节进剿。贼寨悉平。驿路业已疏通。湘黔各军会合。办理更形得手。昨据曾璧光等奏、黔军克复清平黄平重安等城。乘胜进剿等语。现在湖南援军。复将黄飘等处攻克。正可联络声势。迅埽逆氛。著曾璧光、周达武、檄饬各营。乘此军威。会合楚军。剿洗而前。尽歼丑类。北岸贼匪。业经埽除。该处善后事宜。著曾璧光饬令地方文武妥为经理。南岸官军。连破苗寨。所有招抚降苗一节。著王文韶饬令戈鉴妥慎筹办。不得稍有疏虞。唐本有等军。克日南渡。从直涌地五瓮项节节摉剿。一俟黔军进至两坌河香炉山一带。即著会同攻剿。该抚等当趁此事机得手之时。督饬各军通力合作。以竟全功。毋稍松劲。将此由五百里谕知曾璧光、并传谕周达武、王文韶知之。　　

○以湖南官军攻破贵州黄飘白堡各苗巢。予提督唐本有等优叙。赏提督龙万贵、唐本朋、一品封典。参将冯鼎有、雷家春、巴图鲁名号。都司杨玉光花翎。余加衔升叙有差。　　

○以湖北监利拏获匪首何春台。复已革守备申大发职。并赏还都司衔蓝翎。　　

○癸卯。谕军机大臣等富勒珲奏、筹备赴伊官兵需用驼只一摺。调赴伊犁之吉林官兵。已于上年十二月初六日起程。其黑龙江官兵。亦即接踵进发。富勒珲以土默特四子郡王等所管苏木六台供应不支。恐致贻误军行。仿照运粮章程。雇觅商民驼只。分起运送。以期迅速。即著饬令该官兵等趱程前进。不得稍涉迟缓。其雇用驼价等项银两。现由归绥道库先行垫用。著俟该官兵全行起程后。由定安、富勒珲、将垫用银数咨照鲍源深。饬令藩司照数筹拨归还。以清款项。将此各谕令知之。　　

○以陕西布政使谭钟麟暂护巡抚。　　

○甲辰。上御抚辰殿大幄次。赐蒙古王、贝勒、贝子、公、额驸、台吉、暨朝鲜使臣等食。　　

○谕军机大臣等、刘坤一奏、匪徒扑入靖安县城。当经击散。请将疏防各员褫革一摺。江西奉新县匪徒。于上年十二月闲。纠众百余人。阑入靖安县城据抢。烧毁县署。虽经代理县丞魏鑫等、会同奉新县知县汪以诚。调集乡团合击。阵斩匪首吴沅发等。生捦温开接等多名。匪党均已击散。惟此股匪徒。为数并不甚多。而该县知县陶黼昌、及县丞高节、先事未能筹防。均属咎有应得。陶黼昌、高节、著一并革职。仍著刘坤一查明该员等有无退避情事。据实参奏。该抚现派副将普承忠驰往剿办。即著督饬该副将会同各该地方员弁。实力摉捕余匪。务绝根株。毋任一名漏网。在事出力员弁团绅。著准其择尤酌保。毋许冒滥。将此由四百里谕令知之。　　

○予江西靖安被害知县李德硕、把总彭光灿、祭葬世职加等。如阵亡例。　　

○乙巳。谕内阁、杨昌浚奏、浙西引地。试办限满。销数仍无起色一摺。浙西苏松等四府一州。为浙盐引地。自改复商引以来。试办已逾两年。迄无成效。各州县自宽免督销处分后。遇有枭贩之案。视同隔膜。以致私贩横行。官课益绌。亟应认真整顿。以挽积习。嗣后江苏苏松常镇太五属督销引盐处分。著照例复还。并著曾国藩、何璟、严饬地方文武。实力缉私。以卫引地。如敢仍前玩视。及拏获盐犯有意开脱者。即行从严参办。至商巡杀伤枭匪之案。并准援照直隶山东例案。免其议抵。所有耗余加认之数。著暂行宽免。以恤商力。　　

○浙江巡抚杨昌浚奏、部驳东塘垣工。确查实无浮冒。碍难核减。请仍援案办理。下部知之。　　

○署湖南巡抚王文韶奏、浏阳县属匪徒滋扰。业经兵勇击散。得旨、仍著檄饬派出各员会同地方官。不分畛域。认真摉捕。毋留余孽。　　

○丙午。孝穆成皇后忌辰。遣官祭慕陵。　　

○丁未。谕军机大臣等、德英、托克湍奏、拏获邻境盗匪。审明正法一摺。盗匪李万银等、前被吉林官兵击败。逃入呼兰藏匿。经该城守尉乌云布、先后拏获首夥王淀营等八犯。并访获窝家易有明一犯。均经审明正法。缉捕尚属认真。惟匪首李万银在逃未获。其余夥党。尚多窜匿。著奕榕、载耀、德英、托克湍、饬令派出官兵会同严缉。实力兜拏。务将李万银迅速弋获。毋任漏网。并将匪党摉捕净尽。以靖地方。此次出力官兵。著德英等俟江泮地方肃清。择尤保奏。毋许冒滥。将此由四百里各谕令知之。　　

○戊申。孝圣宪皇后忌辰。遣官祭泰东陵。　　

○谕军机大臣等、杜嘎尔奏、遵派队伍前赴哈尔尼敦等处驻防一摺。前因肃州回逆。有分股由西路欲犯乌城之信。当谕令杜嘎尔拨队前赴哈尔尼敦一带。扼要扎守。现经杜嘎尔派令福珠哩前往办理剿守事宜。其所带吉林兵一队。已令分起由驿前进。即著饬令福珠哩迅速到防。相度地势。择要驻扎。与乌库各营协同防剿。遇贼即击。毋稍疏虞。金顺、奎昌、多布沁扎木楚、张廷岳、阿尔塔什达、仍当分饬各营。联络声势。以壮军威。至遣赴济斯洪果尔各处官兵需用驼只。既经杜嘎尔于各营内选择备用。仍一面设法雇觅。即著赶紧解送。俾利师行。肃回既有春间西窜之言。该将军等务宜督饬各营。认真防范。如有警信。杜嘎尔仍当立即派队迎剿。迅殄逆氛。将此由五百里各谕令知之。　　

○蠲缓两浙鲍郎、钱清、西兴、长亭、横浦、浦东、六场被灾地方新旧灶课。　　

○庚戌。以黄河防汛出力。赏道员纶恩二品封典。　　

○辛亥。谕内阁、兵部左侍郎崇厚、著在总兵各国事务衙门行走。太常寺少卿总理各国事务衙门章京夏家镐、著在该衙门大臣上行走。　　

○又谕、英翰奏、请将庸劣不职各员分别降革一摺。安徽候补直隶州知州杨克勤、居心巧滑。不堪造就。著以府经历县丞降补。试用巡检方恩洪、躁妄性成。声名甚劣。试用未入流赵履泰、品行卑污。屡招物议。均著即行革职。试用从九品杨泽沛。性情险诈。行止乖张。著即革职永不叙用。以肃官方。　　

○追予安徽旌德等处殉难巡检罗金鉴等祭葬世职加等。　　

○追予安徽蒙城殉难署知县苏履中建立专祠。　　

○壬子。谕内阁、前因御史李德源奏、热河围场开垦地亩。委员任意予夺等情。当经降旨派令侍郎常恩、童华、前往查办。兹据常恩等将办理围场情形。查明具奏。此案围场地亩。越垦已久。经库克吉泰派委主事孙恩庆等经理。该委员等承办清查围场。虽无串通围员捏禀腾围转售熟地。及私卖正围地亩重交银两等事。惟因该处屡经聚众抗违。辄请调队弹压。以致不洽舆情。且于乌拉岱等处应腾围地。未将缓腾情形明白晓示。实属办理不善。围员富顺随同办理腾围。不能劝导旗民。致滋物议。亦有应得之咎。热河理刑司司员刑部主事孙恩庆、补用知府高登衢、署围场正蓝旗防御富顺、著一并交部议处。并不准再令办理腾围事宜。以示惩儆。另片奏、请将从前蒙混出结勘放各员弁惩处等语。著库克吉泰查取职名。分别交部议处。并查明包揽领地之吏商马庶等。咨行顺天府及各原藉严缉务获。提交该都统讯办。　　

○谕军机大臣等、围场重地。自宜规复旧制。从前办理开垦事宜。仅据各旗防御出具甘结。任凭旗民各户。纷纷请领展放。漫无限制。不顾正围。且有书吏人等任意包揽情事。库克吉泰于积重难返之际。力为挽回。非慎选妥员办理。必滋物议。著库克吉泰严饬各员实心经理。总期日久相安。所有未尽事宜。仍著随时酌度情形。妥为筹办。围内迁出旗民。如实有无地可种以致失业者。并著该都统督饬地方官。随时设法安抚。以示体恤。常恩、童华、即著率同随带司员回京供职。将此各谕令知之。　　

○又谕、景廉奏、覆陈筹画西进事宜一摺。景廉驰抵巴里坤后。探悉赵兴体等民团。尚知大义。特恐该营粮饷缺乏。见异思迁。已派员赴西路一带。抚慰各营。分别给予银物。所办甚是。惟当随时驾驭拊循。俾赵兴体、孔才等营。始终固结。不至涣散。以助声势。军粮采办维艰。前据景廉奏请。已谕李鸿章等。分饬口北归绥两道广为采办。并谕金顺等筹办转运事宜。以备征兵之用。巴城采买粮石。尚未交齐。著伊勒屯随时督催。毋稍膜视。将来大兵云集。需粮尤多。并著景廉会商伊勒屯。豫为筹画。以资接济。景廉带兵西进。饷需甚急。所有应解哈密饷银。及该都统请拨之山东粮价山西专饷部等款。仍著文麟照前分拨三分之一。以应要需。现在春气渐融。前留哈密两营及靖边前营。正可拔队启行。著景廉催提前进。毋任逗遛。一俟各营到巴。即著陆续西进。迅赴戎机。并著常顺、保英、迅即采买驼牛羊只。委员解赴巴城。交景廉军营应用。以利师行。将此由六百里各谕令知之。　　
</div>
    <div class="pagination">
<a href="清实录同治朝实录_page440.html">上一页</a><span>...</span><a href="清实录同治朝实录_page436.html">436</a><a href="清实录同治朝实录_page437.html">437</a><a href="清实录同治朝实录_page438.html">438</a><a href="清实录同治朝实录_page439.html">439</a><a href="清实录同治朝实录_page440.html">440</a><span class="current-page">441</span><a href="清实录同治朝实录_page442.html">442</a><a href="清实录同治朝实录_page443.html">443</a><a href="清实录同治朝实录_page444.html">444</a><a href="清实录同治朝实录_page445.html">445</a><a href="清实录同治朝实录_page446.html">446</a><span>...</span><a href="清实录同治朝实录_page442.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
