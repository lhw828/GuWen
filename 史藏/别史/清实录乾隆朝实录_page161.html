<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 161 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 161 页/共 1860 页</h1>
    <div class="content">
○闽浙总督宗室德沛。奏报整顿闽省馈送恶习。并将军隆昇。署抚王士任。旧染既深。骤难洗涤。前后参劾缘由。得旨、此等荡闲踰检之辈。若不参劾。何以警下僚。此奏甚属可嘉。知道了。　　

○又奏报整饬驻防旗营废弛积习。及清厘关务情形。得旨、此系各省皆如此者。亦无怪闽省也。次第整顿。自然改观。勿欲速。勿始勤而终怠。一切实力行之。　　

○又奏、自京赴闽。经过各省。雨水粮价情形。得旨、如此方是。即闽省年岁情形。亦当随时据实奏报。　　

○又奏报办理旗营事宜。一、立限操练。一、查补额马。一、整肃营规。一、教习清文。一、清厘官兵挪借公项。以杜亏缺。一、酌裁营兵各项占役。以应差操。得旨、所奏俱悉。诸凡实力为之。　　

○又奏办理海关事宜。一、货税不许折收钱文。一、加补税银改归正额。一、商渔船只照定例丈量。分别归关。归县。徵税。一、客商漏税。照旧定章程归结成例办理。一严查各口岸书役差弁舞弊。得旨、所见已当。更有何训。但须实力行之。　　

○福建按察使张嗣昌。奏请令分巡道五员。照湖北道员岁巡之例。各于每年冬月出巡所辖。得旨、告之德沛。听其议奏、　　

○湖广总督班第奏报。苗民向化。筸永一带可期宁谧。并考验荆州旗营。俱属整饬。一路雨水粮价。及省城出店梁盐。安盐。时价各情形。得旨、所奏俱悉。至盐价一事。崔纪三保所见各偏。是以令伊等来京面议。卿其秉公妥办可也。　　

○又奏、各省米粮时价。按月奏报。立法至善。盐价向无奏报之例。应否令各督抚盐臣。将产盐销引处所。按月附粮价摺内奏报。庶商民利弊可以上达。诸臣亦无所庸其偏庇。得旨、盐价究非米价可比也。　　

○湖南巡抚冯光裕。奏报雨水春熟情形。并呈进土产。祁阳葛布一百疋。安化芽茶一百斤。得旨、知道了。汝守土之官。又无兼管关税。此进甚非。芽茶此次姑收。以后不可。　　

○河南巡抚雅尔图。奏报整理营伍情形。得旨、好。勉力次第为之。　　

○又奏、钦奉训示。披沥愚忱。仰祈鉴察。得旨、所奏俱悉。有则改之。无则加勉。朕所以殷殷训诲者。亦不过望汝成一名臣耳。　　

○又奏修葺衙署。应酌量缓急。分年办理。得旨、此见甚是。如所议行。　　

○又奏、豫省从前盗案最多。近饬各属遴委员弁。实力查拏。盗风少息。现在麦收之后。家有盖藏。更宜严加防范。据差委各员弁。访知直隶。江南。湖广。山东等省。与豫省联界之处。多有巨窝豢盗。与彼处捕役声气联络。邻省往拏。必须赴地方官挂号。多致闻风潜逃。难以搜捕。即如罗山县民李世荣家盗劫一案。现据该县缉至湖广京山县地方。彼处并不添差协拏。以至首犯石玉贤脱逃。仅获其家属。及夥犯刘耀先等。可见各省地方官。不肯认直协缉。而定例又不便径行拘拏。致有洩漏纵脱之弊。嗣后请访知邻省地方。实有积窝盗匪。径差员弁密拏。俟缉获后再行知会该省。得旨、好勉力为之。　　

○又奏、豫省自上年大加赈济后。仓廪空虚。今二麦指日丰收。复经申严麴禁。麦石别无销耗。拨发司库正项银二十余万两。分发采购。以实仓储。俟秋后易谷还仓。于仓储民用。均有裨益。且以往年耗废于躧麴之麦。收之于官。亦不致有昂价病民之事。得旨、所见甚是。知道了。　　

○又奏、豫省民俗。崇尚邪教。为人心风俗之害。现经严行查禁。兹据鹿邑县访获天一会邪教党羽数名。并缴到天主教书一本。名曰睿鉴录。镌镂龙文。朱字黄面系西洋人戴进贤奏摺。并钦奉谕旨。伏思西洋之天主教。最易惑人。是以定例不许民人擅入。乃竟纂成书籍传播。愚民见有如许恩荣势必群相崇奉。尤恐别项邪教。亦借此书影射。更多未便。且戴进贤擅将所奉谕旨奏摺。刊布流传。亦属不合应令缴销。得旨、著海望查奏、　　

○又奏、豫省上年偶被水患。除省城积水处所。业经开挖池塘宣洩。及乾河涯贾鲁新河紧要工程。估计办理外。其余一切河渠。目前既不足为害。将来亦未必有利者。似不必妄议与举。现届麦熟。农务已殷。非以工代赈之时。尤不便以爱民之意。转为厉民之政。应俟岁晚务闲。劝令绅衿富民。田头地主。自行开筑。总因豫民元气亏损。此时亟宜休息。为培养计。不宜再劳民力。得旨、所见甚是。知道了。　　

○山西巡抚觉罗石麟奏报。遵旨查勘险要关隘。以时修葺防守。得旨、此非必不可缓之事也。酌量为之。　　

○甘肃布政使徐杞奏陈新。宝。招徕报垦情形。得旨、是。劝课招徕。正尔旬宣之职也。　　

○又奏、护送准噶尔遣人赴藏熬茶事宜。有宜因时度地。酌量办理之处。一、酌拨西安镇标拴养马驼。豫备更换。一、沿途驮载口粮等项。宜于轻便。倘驼只不敷。添雇客牛。一、东科尔至藏。往返约需六月。口外道远。官兵之盐菜口粮。俱宜宽裕估计。一、沿途备带银三万两。以资接济。得旨、所奏俱悉。此虽系初次。然亦不可过滥。以致后难为继也。　　

○署四川巡抚印务布政使方显密奏、新任盐道刘而位。不谙盐政。才具尚属可用。请调别省。另简贤员。以资调剂。得旨、何须调补别省。即在汝省调补可也。　　

○贵州总督张广泗奏、为伏读恩赏医官谕旨。敬知圣躬安愈。深慰下忱。伏愿稍节万几。常存颐爱。得旨、览奏具见卿关切之意。然古云。朕躬虽瘦。天下必肥。朕岂惧一身之劳。而致庶事于丛脞乎。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十五



大清高宗法天隆运至诚先觉体元立极敷文奋武孝慈神圣纯皇帝实录卷之一百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。五月。庚子朔。谕曰。内阁学士许王猷。著仍带日讲起居注官。　　

○户部议准、直隶总督孙嘉淦疏称、顺天府之霸昌道属。及永平、宣化、二府属。雍正七年、共报垦过旱荒地三十九顷八十一亩有奇。又旱荒小下地一百九十三顷五十七亩有奇。共折大上地六十四顷五十八亩有奇。乾隆三年。据各属报到。业经详题。汇入熟荒地内升科外。实剩旱荒并折大上地七十九顷五十九亩有奇。又顺天府之霸昌、通永、二道属。并保定、河间、天津、宣化、四府属。雍正十一年。共报垦过水荒地二十二顷十八亩有奇。均请照例起科。从之。　　

○两广总督马尔泰、题报乾隆四年分。外夷吕宋国难番西巴郎麦子铁钉船。于广东电白县。暗镜洋。被风损坏。又新安国难番没所榔玉船。于文昌县地方被风飘没。请照例抚恤。下部知之。　　

○辛丑。户部议准。护理安徽巡抚晏斯盛疏报。潜山、宿松、二县旱田四十四顷二十一亩有奇。系虚捏加科。请照例豁免。从之。　　

○壬寅。孝诚仁皇后忌辰。遣官祭景陵。　　

○额驸策凌等奏、前值用兵。曾令喀尔喀等游牧内移。以翁金之布尔察克。鄂尔坤之乌贵诺尔。色楞额之喀喇托郭为界。今噶尔丹策零乞和。奉旨以喀尔喀游牧地分。饬令臣等定议。查现今设立卡伦之札布堪、齐克济、哈萨克图、库克岭、等处。以内三四百里。就鄂尔海取中。向南一带。至博罗椿济、塔尔喇布喀、代汗诺尔、党那尔台、图穆尔哈巴、沙喇布鲁都、奇齐格讷之阿鲁通金、鄂伦诺尔、达兰图鲁等处。向北一带。至额德尔齐德尔之伯勒齐尔、准舒玛勒台、桑金达赖、喀喇塔尔、阿勒坦噶达苏等处。定为外界。其内游牧人众。皆扎萨克图汗格勒克雅木丕勒部落。即著格勒克雅木丕勒稽查。不许踰越。并令驻劄乌里雅苏台参赞大臣。时遣人巡察。倘有越界游牧者。从重治罪。军机大臣等议。应如所请。从之。　　

○予故原品休致食副都统半俸之原任山海关总管玛勒呼善祭一次。　　

○癸卯。上奉皇太后御长春仙馆。　　

○谕、弭盗乃安民之要务。朕闻各省连界之处。多有积窝巨匪。久惯豢盗殃民。隔省往拏。必须赴地方官挂号添差。稽迟时日、又或地方官不能上紧协拏。以致要犯闻风远遁。盗案久悬不结。向蒙世宗宪皇帝洞悉其弊。特降谕旨。凡地方失事。探实赃盗之处。无论隔县隔府隔省。一面差役执持印票。即行密拏。一面移文关会。圣谕煌煌。实为息盗安民之良法。乃近年各省督抚奉行不力。以致被盗之省。办理掣肘。即如豫省近日盗案。于邻省关提查缉者颇多。夫膺牧民之任者。均有弭盗之责。原不容有此疆彼界之分。著嗣后凡有邻省连界地方积窝逃盗。访实之后。或径行差捕。或知会密拏。庶盗案易结。盗源渐清。而邻境彼此均受其益。如有司等仍以为具文。岐视怠忽。经朕访闻。必于该督抚是问。　　

○又谕、各省纳粟准作监生。原为豫筹积贮。以裕民食起见。若地方有司、私收折色。是巧开捐纳之例矣。在州县之私意。不过目前希得余平。将来又可免于折耗。不知年岁丰歉。难以豫定。一有缓急。仓廪空虚。何所倚赖。彼时若欲购买。价值必致昂贵。其弊不可胜言。然此犹其善者。若遇不肖州县。收银在库。易致侵那。从前亏空之弊。大率由此。岂可又蹈前辙。今据广东总督马尔泰奏称、捐监事例。移归各省。交纳本色贮仓。查有潮州府属海阳县报捐谷四万三千八百石。现在实贮于仓者、止有三万一千三百余石。其余皆收折色。又潮阳县实贮监谷不过什之二三。其余亦系折色。现与王謩商酌。暂为宽假。严饬潮州知府。勒限买足本色贮仓等语。此等州县。理应题参。而马尔泰王謩止令勒限买补。何以惩儆。甚属错谬。海阳县知县张纶炳。潮阳县知县吴廷翰。俱著革职。所少本色仓谷。于二人名下勒令赔补。马尔泰王謩著交部议处。并谕各省督抚知之。　　

○户部议准。直隶总督孙嘉淦。疏报霸州等五十七州县厅。上年雹灾。共地七万六百四十六顷五十二亩有奇。按照亩数。应蠲免银四万三千一百十八两有奇。米七百三石有奇。谷一千一百十八石有奇。豆一百三十六石有奇。粮二百四十六石有奇。其照数蠲免应完带徵三年旧欠粮。照例缓至五年麦熟后徵收。应徵新粮。照例分别带徵。从之。　　

○甲辰。上诣长春仙馆、问皇太后安。奉还畅春园。　　

○乙巳。谕、绥远城兵丁。每日支马乾二分。只拴养马一匹。其一匹牧放之处。昨经该将军伊勒慎查出参奏、今查归化城海长。亦为此事参奏、海长系特派巡查之员。似此事件。并不豫为陈奏、于该将军伊勒慎具奏后。始行参奏、可见海长平日、于伊任内事、并不留心。著交部议处具奏、　　

○兵部议覆、绥远城将军伊勒慎奏称、已故将军旺昌。动用官房租银。侵冒匠役名粮。需索属员马匹等。贪婪各款。应革职。其应追赃银。交该旗向伊家属。按照追缴。至副都统甘国璧、巴兰泰、系协同将军办事之大员。亦各侵冒匠役名粮四分。均应革职。侵冒银两。追缴入官。得旨、甘国璧巴兰泰俱著革职。余依议。　　

○丙午。谕军机大臣。噶克等弃其妻子。前来投顺。甚属可悯。伊等未经出痘。又无应询之事。无庸解京。可即由口外送往察哈尔、交该总管安插。其如何赏赉之处。著军机大臣议奏、寻议、据噶克等自言。本系台吉。无凭可查。又向例单身投诚者。发天津等处安插。今噶克等弃孥来归。应发察哈尔。授额外护军。并请赏给如例。从之。　　

○丁未。上御勤政殿听政。　　

○诣畅春园、问皇太后安。　　

○兵部议准。贵州总督张广泗奏称、苗疆新设屯军。必资卫弁约束。今丹江卫所管之千箱堡。实与丹江远隔。徵收支放。诸多不便。去凯里不过二十余里。应请归凯里管辖。从之。　　

○以湖广总督班第、兼署湖北巡抚事。　　

○予故宁夏将军阿禄、祭葬如例。谥果达。　　

○戊申。兵部奏、查营千总升用营守备。无论有无纪录。臣部俱给以署守备衔管事。其原有功加衔者。则仍给以原衔管事。从无另行加衔之例。至卫所千总升用卫守备。则于该员原衔之上。有纪录者、加衔二等管事。无者加一等管事。是升用营守备。原升缺不升衔。而升用卫守备。则升衔又升缺。实属过优。请嗣后卫所千总。升用卫守备时。无论有无纪录。俱仍给以原衔管事。概不准加衔。其有纪录者、带于新任。遇有事故。准其抵销。从之。　　

○己酉。谕、朕闻得四川盐道刘而位、不胜盐道之任。著署巡抚方显、于通省道员内拣选胜任之员、题补盐道。将所遗事简之缺。著刘而位调补。　　

○兵部尚书兼管都统事务鄂善等奏称、据议政处议覆、原任绥远城建威将军伯伊勒慎。奏请停止京兵一千六百名驻防绥远城。仍拨往巴沟驻防。应如所请。得旨、此事依议。巴沟兵丁驻防之处。俟明年再行题奏、　　

○以翰林院侍读学士汪由敦、为内阁学士兼礼部侍郎。　　
</div>
    <div class="pagination">
<a href="清实录乾隆朝实录_page160.html">上一页</a><span>...</span><a href="清实录乾隆朝实录_page156.html">156</a><a href="清实录乾隆朝实录_page157.html">157</a><a href="清实录乾隆朝实录_page158.html">158</a><a href="清实录乾隆朝实录_page159.html">159</a><a href="清实录乾隆朝实录_page160.html">160</a><span class="current-page">161</span><a href="清实录乾隆朝实录_page162.html">162</a><a href="清实录乾隆朝实录_page163.html">163</a><a href="清实录乾隆朝实录_page164.html">164</a><a href="清实录乾隆朝实录_page165.html">165</a><a href="清实录乾隆朝实录_page166.html">166</a><span>...</span><a href="清实录乾隆朝实录_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
