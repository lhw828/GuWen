<!DOCTYPE html>
<html>
<head>
    <meta charset="UTF-8">
    <title>明实录熹宗实录 - 第 37 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录熹宗实录 - 第 37 页/共 111 页</h1>
    <div class="content">　　○加四川总兵杜文焕总理职衔督同各总兵官协力讨奢贼并颁敕印以便行事
　　○给山东总兵杨肇基平东敕印督兵剿妖
　　○川湖总督张我续题守备杨克顺加游击管标下左翼毛兵营事
　　○劾逃总兵薛来胤革任提问
　　○福建巡抚□周祚题守备禇翰加游击管中军事
　　○己未以总督标下副总兵金汝佐协守四川重庆副总兵
　　○庚申  上视朝
　　○贵州援兵溃于新添之瓮城河时贵州会城围急诸将至瓮城河与贼相持食尽参将范仲仁兵六千先逃贼遂乘虚横击诸兵并溃巡抚王三善时在平越以闻得旨援兵轻进溃散巡抚官节制安在王三善姑著策励据守要害调度应援将吏违令的听以军法从事
　　○谕户兵二部贵州围困日久援兵失利会城益危该部便行文四川总督官张我续督同诸将急发土汉官兵分路进援捣巢应接相机行事候代抚按官著殚力捍御务保孤城其粮饷急需前奉旨湖广布政司支饷银十万两并抵还帑金五万两及该省留漕本色著巡抚官速行解运其余兵饷未尽事宜两部悉心□碓咨行督抚各官并总督官新颁敕谕一道火速差人赍发施行
　　○工科右给事中尹同皋为同乡死难三臣张铨何廷魁高邦佐请再加赠官仍许创构一祠春秋致祭至各省直死难辽左如参将张斌武贵等恤典尚稽乞行各省直抚按官各就地方查核优恤得旨张铨仗节殉难忠义殊伦并何廷魁等俱各查例加赠祠额已赐三忠准于都城外择便建祠致祭本内未恤各官查明一体恤录
　　○巡抚天津李邦华奏今天下所最重最急最难措手者莫如辽事当奴酋发难起用杨镐李如柏臣在田间闻报即言杨李皆素媚奴者今奴可媚乎奴不可媚其志将大而中国之人好为大言不作实事吾惧非奴敌也及三路丧败清叆开铁相继沦没此时当事者如穆然深虑腐心为经久之计必不至以招募启天下奸雄之窥伺以加派歛四海剥肤之愁怨而酿成腹心瓦解之患乃边臣曰吾将一举灭贼何暇踌躇庙堂亦曰当灭此而朝食岂须过虑而不虞数载抢攘尺地不守之至于斯也边臣曰增兵益饷自可歼奴庙堂亦曰请帑广募事不再计而不虞兵多而愈以不精饷厚而揭以资敌见贼而逃委土而去之至于斯也即天下臣民之诣阙上书者亦无不人良平家孙吴视奴如釜底之游鱼槛中之馁兕高可借之以立功名卑可因之以饱囊橐而不虞屡挫屡北智勇俱困之至于斯也总之以易奴之心布平奴之筭故苟且之意多而以苟且之计图疆场之事故疆场之害大迨今而仅守一关矣向之易奴者今不胜其难矣试问守之策何从出以为西虏可恃恐无事而盘据挟赏有事而掉臂以去也以为海水可引成河恐投鞭而流可断冰合而贼可渡也以为要害在在设防恐风鹤相惊兵心思溃非法可禁也以为城垣处处增厚恐将军大炮向以输奴无坚不脆也之数者皆今日所不容缓枢臣计之甚悉然奴谋百出犹不得不思其次也又试问守之局何时结欲大举犁庭则百万之兵数千万之饷非岁月所能措也欲登莱进取然可借声援可资牵制恐关兵未可撤也欲力扼关门则暴露日久士卒解体锐气全销恐缓急未可恃也即厚加抚恤而荒烟野火凄风苦雪转输少缓恐庚癸且频呼也之数者亦今日所当亟议廷臣言之甚备然虑无成筭又不得不思其次也臣愚谓虚而言守不若实而做守恃守于人不若恃守于地守以活套不若守以硬法守之一日必须计之千日关内十里尽宜开品字拒马坑坑深一丈五尺四面各一丈明暗相间虏骑飞骤一往不顾前陷后蹈自相蹂践而取其土以筑台台厚十丈高三丈中窍登降我师从台击贼地高势便贼若仰首上攻土窖堪避取其土以筑城城用纡回门设暗伏五里则城可三重十里则城可五重多多益善居尝城必数门临时仅留其一我之所由贼迷其乡苐令踰年无警沿坑植柳足供欠攻此臣之所谓守也若马坑五里之外宜设空营眠旌窖鼓伏炮暗弩密布星列适当贼路贼入其中鼓动地覆触机旋发如烟如雾别以骁骑数千从旁驰击贼势既乱一可当十但须居常熟练自可临期无误比又臣之所谓守也关城甚隘兵民杂居一闻虏警民志先动民动而兵胆寒胆寒而窜心生弱者争先勇亦逐队广宁之溃实本于此宜令关城百姓乘关前无事愿徙者听其移徙内地空其城以处兵庶兵难藉口有死无二倘谓贸易无资则当持开军市择官之廉而有心计者董之少宽一分在国家每岁不过多费万金以当亏耗而物价便平兵士之欢呼必有甚于投醪挟纩者此又臣之所谓守也关上各兵原非土著从征久近岁月不一寒署□□田□□□催乡国万里宜行直隶宣大山西山东河南附近州县招取有父母妻子之人多则三四百少则二百给以口粮详加训练两月之后本道仍行考验择可充边兵者议处安家令赴关前与同乡旧兵曾经役过三年以上者相为更番一岁一易其远省无可代替者非用兵之日许以给假营田免其税入渐为室家之计斯人有固志伍无逸卒此又臣之所谓守也乃若远哨探制车营练火器搜异勇悬赏格肃军法此皆守中之事苐臣思古人之谋国也常以无事为有事之防亦且当事深后事之虑今人之谋国也每于有事严多事之戒往往事去作失事之悔故辽沈没始急广宁广宁失始急山海而山海之外不闻有后著也辽兵尽即调边兵边兵尽即思募兵乃募兵之外亦不闻有退步也加派苦止靠摉括摉括穷止靠发帑而发帑之外又不闻有别策也长此而无变计岂但黔蜀交讧于西南妖贼煽乱于齐鲁载道之干戈不息窭民之皮毛无存挺而走险陈胜吴广亦安在而不可为矣臣尝遗友人书曰土兵不练客兵无久而不逃之理营田不行加派无久而可继之理所谓练土兵即前附近州县招取训练以便更番之说也若营田一节早宜速举今方设官已属后时况仅举于北又遗于南地有长利人无远图甚可惜也以臣所目击凤泗颍亳之间弥望广野无不可耕是荐是蓘必有丰年臣常欲请以自效谓宜专责设道以董其役徐观厥成或疑荒地开垦三岁始获军饷脱巾将安取给则臣谓可济然眉而代加派者莫若复□税盖税名不美人所习也亦知世间无不权子母之□乎税高货涌□于何病倘谓病民则能病用物之民而不能病不用物之民且税务未撤物价犹轻税务既撤物价益腾其故安在今派饷之议业已加于钞关摉及当铺夫非此志而乃独避若名臣不知其解也当  皇祖行于太平无事之年诚为竭泽之秕政今  陛下行于边疆多故之时颇是权宜之急剂苐无假手于中贵毋滥委之钻营一以青年廉干之甲科官主之□民宁有称厉者宋太祖为幽燕而蓄封桩岂今当救焚拯溺之会犹作夏虫井蛙之见近见经略王在晋左给事中周希令给事中沈应时俱有筑边城之＜锍-釒＞臣思筑城须取土而取土城下仅作护城之壕因地掘坑堪供拒马之用臣议正与诸臣不悖故敢具＜锍-釒＞以闻祈亟罢远募亟停加派以销内地之奸萌以安内地之人心其守关之法若果可用便以通之各隘口及时修举则山海长固神京永奠得旨这条奏边计多可采用该部即与议覆
　　○署兵部事侍郎张经世奏原议以御史游士任淮兵及招练兵俱调发渡海接应毛文龙奉旨屡矣乃士任仅先发官兵一千五百余员名渡海策应余七千余员名具调赴邹滕合剿妖贼查妖贼既起之后前后调兵及添设合之旧兵乡兵不下四五万而该抚顷移臣书深以不借资邻省为言则是现调之兵犹觉其多而士任之兵可无行也不奉旨者急之已奉旨者缓之岂将在军君命有所不受耶秋风已厉渡海无期乞严旨督催得旨游士任募到淮兵著遵旨督发渡海不得以赴兖剿贼致误接应尔部仍行山东登莱巡抚官调度督催一面作速具奏
　　○  庆陵享殿上梁遣工部尚书姚思仁祭告后土
　　○加惠安伯张庆臻太傅兼太子太傅以护  皇祖妣神主及先护送  皇祖梓宫也
　　○兵科左给事中朱童蒙劾王三善濡滞楚沅丧师平越之罪乞责令讨贼自赎仍言广西南丹泗城狼兵不便援辽宜调之入黔章下该部
　　○贵州巡按御史侯恂言黔中往复动经半载必待奏请坐误事机请许巡按便宜行事仍乞赐以兼督川湖军饷专敕部覆从之
　　○升大理寺少卿吴礼嘉为南京光禄寺卿永平府同知万有孚广宁道佥事专管抚夷事
　　○视师尚书张鹤鸣劾山海关参将施洪谟革任回卫
　　○升操江坐营潘可大以游击管标下副总兵事
　　○升山海游击朱梅为参将
　　○辛酉先是织监李实以袍价不敷＜锍-釒＞参松江府知府张宗衡同知杨姜俱各住俸应天巡抚王象恒＜锍-釒＞言李实虽参宗衡与姜意本在臣盖钱粮出纳虽在府官而总理在臣  皇上不督责臣而薄罚二臣臣何幸而二臣何辜乱激扬之令典窃太阿之大权无一可者且当三空四尽之时为用一缓二之计此正二臣苦心于时苏州已解一万八千松江已解五千矣续发续解者尚在拮据络绎于途而乃更蒙罚则循良何足以措手足也乞严谕李实特为安静勿旁生枝节贻累地方更将臣速赐罚处以为不能承顺织监者之戒报已有旨
　　○从御史易应昌议准改折溧水县漕粮他处不得为例
　　○天津巡抚李邦华发兵三千以都司佥书董世贤周之礼将之保定巡抚张凤翔亦遣参将张体乾等将兵三千两路师俱以山东监军道佥事来斯行督之并趋山东协讨妖贼
　　○差户部福建司主事田时春管新济二仓河南司主事杨天锡管新大军二仓
　　○升浙江右布政使李思诚为南京太仆寺卿吏科都给事中张孔教为太常寺添注少卿提督四夷馆辽东监军副使钱士晋为山东右参政专管辽饷兼管淮粮
　　○壬戌户部恭缴  圣谕因言帑藏空虚楚蜀东省额饷又各以军兴奏留臣部多方调剂心力俱竭近中外臣子言免派言蠲徵之牍纷纷日至臣非不知民隐当恤但边境军需难继虏横兵饥可虞所望贤有司加意节爱寓抚字于催科数百万惟正之供未始不可勉办也兵工二部向以  陵工及募兵与臣部共分帑金事例今  陵工将竣募兵已停似宜仍归臣部至诸臣所陈金花织造十库改折等项有可权宜便民者  皇上诚宽一分海内亦受一分之赐得旨海内民困诸臣各念其乡奏免加派朕以天下为家视民如子岂不轸念但军兴需饷方急稍平自当拟罢抚按各官果能严禁有司火耗侵渔馈遗诸毙小民何至重困览奏具见苦心兵工二部分用银两仍归尔部国计日诎还从前调剂其袍服金花监库内供钱粮历来旧额不得屡形章奏归过朝廷
　　○赠原任翰林院侍读学士吴中行为礼部侍郎荫一子入监读书
　　○浙江巡盐御史傅宗龙言蜀滇两急疆事方殷虽幸援兵四集沾平收复然兵以无饷而难聚贼以无兵而复滋乞慨赐帑金二十万责令蜀抚差官转运入滇为滇兵续命之剂次乞严谕督臣张我续乘取重庆之声势速剿奢贼若奢贼未即就擒亦须分兵从镇雄乌蒙先平东川为臣乡除腹心之疾再谕蜀抚按开通建昌必建昌无梗而后有入滇之仕绅必滇与蜀气脉流通而后可合力图贼若以会川改隶云南听其制置而自建昌至黎雄责之蜀中尤觉便益以会川至滇仅九日而至蜀必一月远近之势异也今日之势似蜀急而滇缓然滇亡则蜀必不能独存奢贼一穷不入建昌则走东川故滇之可虑犹在蜀上也通建昌以安滇实以破奢酋之后窟滇蜀合而俱安无忧黔矣下部
　　○石城王府奉国中尉统锸曰昼强劫弋阳王府镇国中尉谋童□页谋坒辅国中尉统林□金等同窝赌盗命锢之高墙
　　○癸亥  上视朝
　　○朝鲜国王李悰奏上年七月镇江人吴仲库等密缚贼将佟餋真七十余人纳于毛文龙又将宽奠伪游击缚送文龙效顺各给赏乃骄虏稔逆凶狞转甚唝喝万端两次送书犹用敌国礼最后凶纸乂非前书之比凌暴悖逆无非离阻交构之计又有华人蜚辞妄说乃以引贼等事诋诬小邦地方员役此则正堕伊贼奸套已经申饬镇道等官凡事俱禀毛管二将听候整理如遇贼差据义斥绝窃见此贼形生势张必须统调诸军直从山海迅捣辽广庶图万全得旨据奏逆奴情形该国捍御具见尔邦君臣忠节之笃其益切同讐犄角制胜用佐天诛以奠藩服
　　○刑科给事中傅櫆＜锍-釒＞救王纪  上怒櫆党护令重处降调大学士叶向高等具揭申救因从轻夺俸一年
　　○畿南红巾贼于弘志反弘志武邑人与沈讷高世明等聚众燔劫据白家屯欲取景州以应山东畿辅震动巡抚保定右佥都御史张凤翔檄援东监军道来斯行回兵讨之又檄德州河间兵会于武邑因上＜锍-釒＞言妖贼始谋固谓我兵单弱故突起而发大难之端耳兵贵神速宜大兴师旅出其不意为内外夹攻之举臣已檄各路之兵卷甲疾趋而新掳之众非其族类未必不思脱走臣先发解散胁从止诛首恶牌示千百张遍地流布见者当有内叛目前虽在在披猖而事之必克可无烦南顾之忧  上曰畿南妖贼突发扑剿宜速张凤翔著上紧相机调度其东援真保天津各兵俱著暂还协力芟除毋致滋蔓
　　明熹宗悊皇帝实录卷之二十四
大明熹宗悊皇帝实录卷之二十五
　　天启二年八月甲子朔
　　○署刑部事侍郎杨东明言佟卜年一狱臣等参之众论咸谓奸细之情无有的据特以反叛同族故酌情定罪拟二千里安置而臣等私忧过计佟氏之族作叛者已六七人卜年即无反侧之心亦处嫌疑之地宜服罪囹圄迟迟请命  皇上远归流所如急欲出脱其身人心难量臣等万万不敢保也  上以重狱法宜昼一乃奏内赡顾两端岂称执法还著覆审确奏会议多官有偏持庇护的参来重处
　　○乙丑兵部覆南北御史蒋允仪王允成疏言徐州处咽喉之地当南北之冲旧设参将一员兵力单弱今若改设重镇则凤阳之总兵可徐议漕运之总兵可求裁至徐淮二郡故多渔丁灶户椎埋勇斗之夫此属可收而用也安庆控扼上游与镇江相映带镇江已改游击则安庆亦宜改游击以资防御  上依拟
　　○命兵部侍郎张经世即出供职
　　○升援辽都司李成龙为庆阳参将
　　○丙寅遣大学士何宗彦祭  先师孔子
　　○兵部尚书张鹤鸣因科臣沈惟炳参奸枢奸相合谋具疏自明  上以其既引去不必置辩
　　○升加衔参将秦明屏实授永宁参将
　　○丁卯大学士叶向高复乞罢  上慰留之
　　○太仆寺添注少卿满朝荐题臣起家秦令为民翦珰系狱者七年乃始得解脱极不乐于激聒然颠危迫于眉睫敢矢血忱为  陛下胪列焉曏者四月雨雹震虩异常连昼扬霾白日为晦月星午见太白经天东邦地震几于彻省六月汲泉河至挂冻夏秋霪雨万宝漂流天地之变不已极乎天地岂无因而有兹变乎蔺酋之乱募兵使者实激之贵州邦彦之叛山东妖贼之叛乱民又何应之如响民萌之变不已极乎民萌岂无因而有兹变乎况东虏控弦于一关之外岂丸泥可封西虏望厌于百万之赏岂漏卮可继无亦变见于天人者为奴酋内犯之兆耶抑为草泽揭竿窥鼎之应耶天鉴赫然而尚不悔其颠倒也一乞骸耳周嘉谟刘一燝顾命倚重之大老以构谗去孙慎行守礼介石之宗伯以封典诎王纪执法如山之司寇以平反革职皆漠不顾惜独眷眷于三十疏劾之沈＜氵隺＞即去而犹加异数焉  祖宗朝有是颠倒乎一建言耳倪思辉朱钦相等之削籍已重为填箝口之嗟周朝瑞惠世扬等之拂衣又中一网打尽之计  祖宗朝有是颠倒乎一边筴耳款夷索百万之资边臣虑其未饱伍卒乞铢两之饷度支犹戒其或奢  祖宗朝有是颠倒乎一弃城耳多年议确之犯或以庇厚而缓求旬日矜疑之辈反以妒深而苛督  祖宗朝有是颠倒乎一缉奸耳正罪自有尝律平反原无溢条辽阳之祸起于袁应泰之纳降被降夷尽占居民妇女故辽民发愤招奴攻城事发仓卒未闻有何人献送之说也广宁之孽起于王化贞饷金以啖西虏而不给卒伍偶有声息驱之城外捍御谬闻奴酋过河又不见西虏策应不觉手脚慌忙抱头先走亦事发仓卒未闻有何人献送之说也深求奸细不过为败抚脱卸之地耳王纪想亦访之的实不欲杀人媚人今反致削籍  祖宗朝有是颠倒乎弃城数抚掷三十万如渚面之沙巧骗抚赀销三十余万若草头之露何至重疲无聊省郡水火迫于旦夕呼龥隔若九阍岁岁诛求挺而走险恐异时叛乱不止蜀黔齐鲁已也  祖宗朝有是颠倒乎阁臣职专调爕票拟主持清议今见忌才坏法之＜锍-釒＞不公斥之轻则两可其说重则径行其言矣见有殛奸匡国之疏不公持之轻则姑不究重则递加罚矣平章谓何  祖宗朝有是颠倒乎尤可憾者沈＜氵隺＞借阉以招宠又助阉而树威振瑾偾裂之祸皆＜氵隺＞作之俑焉此  祖宗朝迸流所必加者也至若戚畹岂不当简何至以阉人销骨之私谗毙皇亲之三仆  三宫分有常尊何至以美姝倾国之私昵淆母仪之芳规此  祖宗朝防微所倍凛者也凡此种种颠倒成于  陛下者十之一二成于当事大臣者十之八九诚不忍见神州之陆沉  陵寝之震惊即从逢干于地下犹生之年也访巢许于山中犹初之服也所祈  陛下终览臣疏嘉与阁部大臣将种种颠倒不惮改弦悉轨于  祖宗之掌故得旨时事多艰满朝荐起废向用不思奋力抒忠何乃空言讦讪本内自拟逢干倾国等语视朕为何如主且亵言比喻大臣影响妄猜宫禁显是沽名卖直本当重处姑从轻革职为民永不叙用
　　○大学士叶向高随具揭申报言朝荐向知咸宁县以抗阻榷税逮系诏狱久之放还近以恩诏起历今职其宦途坎坷几阅半生正使容头过身需次华膴何所不可乃忽抗疏陈言不避忌讳  皇上责以沽名卖直亦复何辞第向以抗直废幸以抗直复而复以抗直锢是忠谠终无可容身之时国家亦全不得起废之益似非  皇上信重诏旨爱惜人才至意伏望特赐优容还职量罚  上不允
　　○大学士叶向高等以进讲帝鉴图说请增讲官  上令仍照旧额
　　○经略辽东王在晋奏抚夷不如养士款赏不如内备督臣与臣见岂在诸臣下但奴强虏众强与众合则危奴远虏近远与近合则危奴在两河虏在九边同时为寇则危今化谋犯为输心化作贼为受羁化抢关为设帐可乎不可乎况自二月至六月给过各酋吃食叚疋等项仅费一万四千六百有奇耳此不当山海六万兵三四日之用何事而辱盈廷之过计哉款守二字原并行不悖乞无惑于两是之言为宗社生灵计长久  上谕已有旨
　　○户部题通行制宝并各省直鼓铸事宜  上命各巡抚一体遵行京局所铸大小制钱著每季凑进五百万以供颁赏等用
　　○总督川湖云贵张我续乞罢  上命速督兵援黔不得因言推诿
　　○添设云南弥勒州学正一员富民阳宗二县训导各一员裁弥勒州同知昆明县河泊所河泊蒙化卫知事蒙化府甸头巡简及云南澂江二府儒学所改训导各员从云南抚按之请也
　　○戊辰祭  太社  太稷遣恭顺侯吴汝胤恭代
　　○差福建道御史周宗建巡视光禄
　　○差工部虞衡司主事陆怀玉管宝源局
　　○升广宁同知万有孚广宁道抚夷练兵佥事
　　○永年伯王明辅请讨肩舆侯爵  上谓戚臣推恩自有典制王明辅三世封爵近已加衔增禄何得又行陈请自蹈妄渎之愆始不究
　　○己巳  上视朝
　　○兵部尚书兼东阁大学士孙承宗四疏恳辞加恩  上嘉其真恳暂听辞免银币命祗承
　　○承宗又奏枢帷无久旷之官兵政非兼摄之务恳持简晓畅兵事之臣以安天下  上以阁臣署掌部务向有成事令一意任事毋让
　　○翰林院简讨姚希孟给假送母
　　○专敕山西道御史侯恂督理饷务
　　○授慧妃父范江锦衣卫正千户
　　○授四川降将罗乾象游击将军职衔胡汝宁汝高及生员邹蔚然范祖文胡肇虞各都司佥书职衔何正光刘养鲲等各守备职衔乾象等首先纳款破贼解围养鲲等捐赀结客督阵冲锋故授职以示鼓舞从四川巡抚朱燮元之请也
　　○南京吏部右侍郎孟时芳＜锍-釒＞辞新命不允
　　○原任遵化副使高捷言妖贼横发兖沂之间白骨山积夏镇戚城运道阻塞岂不皇皇乎国家一大变哉臣忧深桑梓先以贼之本谋陈之而后及角□羊散之法焉臣为行人九年癸丑奉差成都知界首之贼千百为群而官不敢报也如曹濮二州与清豊南乐为邻则其贼出没于二地之间而莫可以一定之迹控之如滕郓金单诸县与豊砀徐邳接壤则其贼连数地以为根株而难以得其要领各省互为推让不敢以闻是以吞舟漏网之雄往往窟穴其中在徐州则有红面贼蹂躏于西河捕之急则轻舟东下直抵邳州山后之连二汪湖又有周柳等湖相接以为浩荡其湖径九十里围三百里一望水光无际长年三老颇知其蹊径以他人入之则误陷于泥淖其舟浅阁难行随为盗贼所害此一湖也山后则为滕峄有青峰山之旧贼离滕县十五里有棒棰手一百一十四等各传食于地方土人乐为居停亦不闻于官也比连二汪湖捕之急则出刘家口入直河繇宿迁南入瓜州仪真而通于湖浙东入庙湾海州而入于登莱乃刘家口则直河之东堤原不可折毁而贪官信奸细之谬词初不过决之以灌田后则浸淫为无岸矣初有奸细欲发难以运河则要率诸贼尚有平人体面尚有顾惜则奸细者麾金以买达官之耳目为反激之术曰白莲教反矣直书街衢于某日起手及差人访之亦不出奸细笼络中则雷同附和曰反是实长人者闻此悬以重赏从以大兵盖亦欲为地方除害但领兵之官冯袖中之访单为问罪之的案而谁能辨之口未及开头已落地取其家赀焚其庐舍楼台化为瓦砾城郭变为蓁莽秦灰未冷楚炬堪怜此之谓玉石俱焚彼奸细者乃乘机而号召之彼平民者欲归正而无门欲投往而无地乃始畏危请教而乞灵于生我之奸细惟其所指而无不从者于是乎三五万之众一呼可得而以中国之府库为家私以漕运之粟米为过活子报父讎妻衔夫恨一鼓而擒官兵杀士卒若猛风之摧落叶又何难焉可畏哉徐兖之地也此地一为盗贼所有则漕运断绝京师坐困求一避难之区而不可得矣然则如之何曰急散之急则报朝廷犹以为晚也散则任其转而之四方不可拘也其大端则山东与淮徐互为策应何也贼以两地为消息也此时贼之在外者不欲其入贼之在内者则欲其出在外者不入则刘家口之三千兵不可不添也以副将居邳州统领此兵镇之自北而南者有照票则放之自南而北者亦然其徐州之浮桥宜急脩之近日为土豪所把持暗开桥梁以纵盗贼而因以取□贾之利此宜另设兵三千守之不在徐州九百之数其州西九里坝宜拨兵二百名铨官一员守之此处用十人决水则徐州一夜可灌浮桥亦以照票放行斯时也在南直不容东民渡河在东省不容南人向北南北客□之为平民者亦杀之而夺其财曰此白莲也畏死之众不得不团聚连结以甘心于一逞也旦夕湖海之贼若孟河若佘山等类一帆可渡则其势益张而不可扑灭故徐州之浮桥邳州刘家口之东岸急宜料理添兵添将以断贼外来之路亦以防贼之突出而为害于淮阳也徐邳各宜设重臣一员旦夕难缓邳州刘家口以参将领兵驻之其东堤即行脩整此江北江南盗贼出没一大关窍也其窃盗之家紏众贿官托以灌田来争则坐以死罪臣为淮守曾于此趱运结芦芭为屋驻二十四昼夜知之最熟徐州为水所灌道臣移驻淮城一旦有警所谓鞭长不及马腹者此地一失则漕粮不北往仕宦不南行而两京坐困如象棋之虫咬心弈棋之千金坠一子不动全局皆输是以重臣宜急设也留江淮半璧为恢复根本此至计也策东而言徐者贼自彼来还自彼去开之以归正之路则临河禁渡非便故臣首及之而东抚与淮抚所宜协力同心不宜偏累东省也其在东省即以新饷募兵安家银伍两行粮银三两共用兵二万须传令各州县精勤选练一一如臣奏准之法结营于兖沂之间悬而不动仍作长垣一路高门一座大树旗旛写招降二字其降也以不持兵器为验即有持器者于高门一里之外交之官厅主管之人以时缴报其平贼之人先令各贼亲识持照票入贼中密密交与引入此营量加奖赏择其才力有余者并令往反游说仍大书榜文通令贼徒知之比于边方明暗二哨邻近县官饶能办此既开此再生之门谁肯甘心为贼也杨震之子杨赐为司徒召其掾刘陶曰张角等遭赦不悔而稍益滋蔓今若不下州郡捕讨恐更骚扰速成其患且欲切敕剌史二千石简别流人各获归本郡以孤弱其党然后诛其渠帅可不劳而定何如陶对曰此孙子所谓不战而屈人之兵庙胜之术也赐遂上书言之臣所言即简别流人之法事理甚明无可疑者为今之计追前之讦告平民者而坐之诬按前之擅杀平民者而坐之抵则人心之怨怒可释远近之谤议可消而天理王章俱得其平矣兵法曰贿其豪臣以乱其谋用兵以来我不能以此道加彼而彼反以此计中我愧哉其无人也杀盗贼则不能而杀平民则裕如盖我兵久怀不平上之人不究其情而以杀为快则昔日之粮饷官为政今日之战阵兵为政特为此倒行逆施以报其上杀平民以洩其忿者怨兵也东兵有南援者过淄邑语人曰我辈久受穷饿此行只有一散岂复回来此一兵也吐露其心事万分真切其所披甲抛弃道途为人拾取岂有战意不识强寇临门司计者何以使兵至此则爱惜士卒之将不可以不择臣家于淄邑隔滕兖四百余里而先任淮徐已知各贼之情状其在于今则杀官逐吏在在而是即陈胜吴广揭竿于草泽而赤眉黄巾奋戈于东海其酷烈当不过此臣安忍目睹之而不一言也得旨妖徒挟愚民为乱要在剿定与散遣得宜前已奉有屡旨这所奏情形方略颇悉著即与覆行本官仍议起用
　　○平辽副总兵毛文龙陈恢复事宜言三方布置昔以广宁为正登津为奇今则山海宜守登津较量则津兵当以应援山海而登莱峙联旅顺密迩镇鲜且各岛联络其中欲图恢复必自各岛布置始查得庙岛鼍矶岛皇城岛为登莱之门户兵将船只之设谅登莱抚臣自有成算毋容臣赘惟是旅顺之险为奴所据我舟径来不便旅顺东距三山岛三百里应以辽兵二千水兵船六七十号用经略标下练兵都司陈大韶以旅顺南游营游击职衔居之从岛入守旅顺则登津朝鲜之水路通矣三山岛东距黄鹿岛二百里以辽兵二千水兵船五十余号用经略标下练兵都司王学易以旅顺北游营游击职衔居之从岛入守金州仍令陈大韶应援唐帝城址尚存可用先臣马云叶旺平辽之法守之也广鹿东距长山岛五十余里应以辽兵二千水兵船五十号用经略劄委练兵游击宋鹏举以复州参将职衔居之从岛入守复州长山东距石城岛二百余里应以辽兵二千水兵船五十号用经略标下参谋都司刘可绅以海州参将职衔居之石城相近小松岛应以辽兵千余水兵船二十号用经略劄委加衔都司林茂春署盖州备御事入守盖州即令刘可绅为之应援石城东距鹿岛二百余里应以辽兵千人水兵船二十号用巡抚劄委守备程亻□政以岫岩备御居之入守岫岩鹿岛东距鲜镇宽叆二百余里即用经略劄委镇江练兵游击张恩劄委练兵游击署宽奠参将事张继善劄委练兵都司署叆阳守备事尤景和各率所部乘除于鲜镇宽叆并相机直入奴寨且分且合以疲其力且进旦退且战且守以挫其锋譬彭越肄楚之法孙子霸吴之术虏之逸自劳合自分而后臣齐率众营各凭山险直逼辽城关上更出师蹙之臣前揭陈部院谓山海出扼其颈三岔焚截其腰东南齐拊其背而蹑其尾奴固可灭也况招练辽兵既免安家行粮又省日月担阁兼习虏情而我得一人贼即失一人则过虑者谓辽民藏奸宜禁海渡正不知辽将或多通虏辽民反深忠愤且拣其壮丁为兵载其家属过登安插远处何奸之有乞速给臣饷三十余万差官刻期押送并再挑选津登各处辽丁二万又募浙江精于火器者万余各给盔甲器械分驻各岛俾图战守以襄恢复至计奇正互用首尾夹攻岂特奴酋不敢窥山海即河西不敢轻渡矣＜锍-釒＞下部议
　　○  庚午  庆陵享殿上梁赐辅臣银币
　　○河南巡抚冯嘉会以中州多事请于磁州增兵一万以防妖贼命所司覆行
　　○兵部覆议言该抚初＜锍-釒＞谓增兵以备勤王再＜锍-釒＞谓兼备防妖窃谓防妖是矣河南北幅员绵亘几数千里据称邪教纵横在在见告而增兵待调何以独驻磁州斗大孤城土毛有几即以勤王故增至盈万似亦当如科臣言暂散之归彰诸府毋得偏为磁累  上然之
　　○阳武侯薛濂乘肩舆直至中门御道御史徐卿伯劾其不敬  上姑贷之令文武各官一体申饬
　　○复四川施归兵备道以保定府同知李椿茂升佥事补之从总督张我续之请也
　　○辛未  孝康敬皇后忌辰  奉先殿行祭礼遣武进伯朱自洪祭  泰陵
　　○湖广巡抚薛贞请敕四川云南广西三省协济黔饷偏沅添设军门事下部议
　　○调宁武兵备参政耿好仁为岢岚兵备易州兵备副使宋统殷为淮海兵备
　　○造平东总兵官关防给总兵杨肇基总理川湖贵州军务总兵官关防给总兵杜文焕
　　○壬申  上御文华殿讲读
　　○朝鲜进贡谢恩  上以朝鲜国王恪守臣礼助饷惜民忠义可嘉著赐文绮一袭银一百两仍赐敕谕以旌忠节差来陪臣吴允谦等航海入贡险阻备尝额外各加赏赐以彰怀来远人之意
　　○四川道御史练国事摘举死节之臣崔儒秀宜与何廷魁一体恩恤章下该部
　　○升通州兵备佥事魏云中为尚宝司少卿
　　○起调河南右布政卢维屏为通州兵备布政
　　○升署都督佥事镇守永宁等处总兵官马世龙注后军都督府带衔
　　○升通营游击贾秉廉为参将管巡抚中军宁塞游击王兴业为通营参将辽东大康游击朱梅为经略标下抚夷参将
　　○癸酉  孝慈高皇后忌辰  奉先殿行祭礼
　　○大学士叶向高三蒙宣谕具＜锍-釒＞恭谢  上以明日经筵即令入侍
　　○兵部尚书兼东阁大学士孙承宗进缴蟒玉  上令祗承以副眷酬
　　○大学士叶向高又题人臣去就大义只有两端当可为之地操得为之权则不当去虽不可为不得为而人不责其必为则犹可浮沉而不去今臣自票拟而外有一事之可为耶今日人情自票拟而外有一事之不罪责于臣耶在廷诸臣亦有欲留臣岂不知其不能不过欲縻之当罪耳万望  圣慈禠夺臣官俾得为编氓以没世得旨密勿赞襄功在迹外从来国家多事人情责望倍殷何必在念宜一意佐理匡济时艰
　　○刑科给事中刘弘化题  皇上出阁蚤废频遭国恤所恃以开发  圣虑者只有讲筵一线而日讲尤为密切盖齐治均平之理赖学问为阐发非草草故事也臣尝就经义按时事如  皇上尝发政施仁矣而辽民之轸恤无术妖党之角□羊散无法则仁及穷  皇上尝以义断事矣而诏狱之严断未明生杀之大柄潜移则义反晦  皇上未尝不以礼睦族也而非分之溢施何以裁制藩服  皇上未尝不以智临下也而不测之恩威何以风示百官  皇上未尝不以信布令也而国是随人心以更移宸纶因时局为摇夺则又无以作孚于万邦传信于万世诸如此类转关全在  圣心而援古证今反覆开导惟讲臣最易得之然尤不能不厚望于辅臣盖  皇上之意旨辅臣所熟习故讲臣所未必知者辅臣必知之则可以时语讲臣而俾之藉手以献启沃论思岂异人任乎望  皇上遇有经书疑义俯赐访问间及大政面谕辅臣□议至当禀旨处分无徒付于口传以启外庭之疑得旨这所奏讲筵交警知道了章奏间有口传内外登记阁臣时多回奏谁敢从中操权小臣每每好生疑议且禀旨字样不合奏体都且不究
　　○赠四川合州乡官原任安定县知县董尽伦光禄寺少卿荫一子外卫正千户世袭仍立祠岁祀奢酋之变尽伦倾赀募众与合州知州翁登彦婴城固守手刃索印之吏屡挫贼锋及奉檄援渝义不反顾竟以身殉南京户科欧阳调律等为请恤典故有是命
　　○山西道御史吴甡言今日最可忧者奴贼最当防者山海最宜委任者枢臣与经臣乞念军国重务急在淂人谕辅臣孙承宗专理枢务经臣王在晋专理关务不得诿于贤劳摇于众议得旨辅臣掌部并经臣料理关务已各有旨廷臣不妨条上方略但毋得以纷纭议论偏持致误边计
　　○礼科给事中王志道题弭奸之道从风影处捉之不若从根本杜之从窟宅销之所谓根本窟宅京师之人心是也若寻风影而摇其根本反留其窟宅是以弭奸细之说生奸细也方今中外震而讹言兴臣请已经谳讯外愿厂卫一切镇以安静  上以诘奸原系旧制但不得牵累无辜
　　○升贵州副使缪国维为本省右参政提学道佥事刘锡玄为贵州副使
　　○甲戌原任兵部左侍郎今升南京兵部尚书魏餋蒙以疾辞不赴  上许之
　　○命礼部右侍郎兼翰林院侍读学士朱延禧左春坊左谕德兼翰林院侍讲张瑞图右春坊右谕德兼翰林院侍讲韩日缵姜逢元各补经筵讲官翰林院修撰钱士升简讨缪昌期罗喻义孟绍虞各补展书官
　　○吏科给事中甄淑言元辅领袖百官杜门不宜太久  上遣官敦谕即出
　　○以应天巡按易应昌提督应安等处学政孙之益淮扬等处学政
　　○差户部云南司员外郎杨去疵管通州大运仓
　　○升山西太原府知府王潆为宁武兵备副使
　　○乙亥太学士叶向高等题西虏抚赏之费部中无此旧额故臣承宗以发帑为请此外最急者如毛文龙招募辽兵须饷三十万蒙给帑银十万而前银已尽该部又行渎请保定巡抚以妖贼作乱亦请三十万为募兵之用此三项皆目前紧急之事然亦不能如数尽给臣等各拟十万两少应其请  上未允
　　○向高等复为云南请帑言前此所发皆川贵之饷云南未沾分毫况辽民赈济银复那作屯田之用今户部所请十万虽充云南兵饷实留此赈济辽民即将两广辽饷抵角□羊云南是亦两利之道也谨将原票改正请旨  上从之以许发云南帑金五万两留赈辽民命该部行文两广总督官于辽饷内对支五万两解给云南
　　○以沈王珵尧久薨命世子效镛暂管府事
</div>
    <div class="pagination">
<a href="明实录熹宗实录_page36.html">上一页</a><span>...</span><a href="明实录熹宗实录_page32.html">32</a><a href="明实录熹宗实录_page33.html">33</a><a href="明实录熹宗实录_page34.html">34</a><a href="明实录熹宗实录_page35.html">35</a><a href="明实录熹宗实录_page36.html">36</a><span class="current-page">37</span><a href="明实录熹宗实录_page38.html">38</a><a href="明实录熹宗实录_page39.html">39</a><a href="明实录熹宗实录_page40.html">40</a><a href="明实录熹宗实录_page41.html">41</a><a href="明实录熹宗实录_page42.html">42</a><span>...</span><a href="明实录熹宗实录_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
