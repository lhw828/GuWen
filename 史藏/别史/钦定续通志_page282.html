<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 282 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 282 页/共 284 页
  </h1>
  <div class="content">
   耶律重元【契丹国志作宗元】小字布济吉尔圣宗次子材勇絶人眉目秀朗寡言笑人望而畏太平三年封秦国王圣宗崩钦哀皇后称制密谋立重元重元以所谋白于帝帝益重之封为皇太弟歴北院枢密使南京留守知元帅府事重元处戎职未尝离辇下先是契丹人犯法例须汉人禁勘受枉者多重元奏请五京各置契丹警巡使诏从之赐以金劵誓书道宗即位册为皇太叔免拜不名为天下兵马大元帅复赐金券四顶帽二色袍尊宠所未有清宁元年车驾猎滦水与其子尼噜固【契丹国志作洪孝】及同党诱胁弩手军为乱阵于帷宫外将战其党多悔过效顺各自奔溃重元知失计北走大漠叹曰尼噜固使我至此遂自杀先是重元将起兵帐前雨赤如血识者谓败亡之兆子尼噜固小字伊啰斡性阴狠兴宗一见谓曰此子目有反相重熙十一年封安定郡王十七年进王楚为特哩衮清宁二年【道宗纪作三年】出为武定军节度使七年知南院枢密使事説其父重元诈病俟车驾临问因行弑逆九年秋猎帝用耶律良之计遣人急召尼噜固尼噜固知事泄遽拥兵犯行宫南院枢密使许王仁先等率宿衞士讨之尼噜固跃马突出为近侍详衮渤海阿苏防衞苏射杀之
　　萧格小字华格字和多沁国舅房林牙华善之子警悟多智数太平初累迁官职游近习间以谀悦相比昵为流辈所称由是名达于帝重熙初拜北面林牙十二年为北院枢密副使明年拜北府宰相十五年改同知北院枢密事格怙宠专权同僚具位而已时伊勒希巴耶律义先知格奸佞因侍燕言格所短用之将败事帝不聴一日帝令义先对格巡掷义先不肯至詈之为贼帝怒格反为解之语详义先传帝以格犯而不校眷遇益厚其矫情媚上多此类拜南院枢密使诏班诸王上封吴王改知北院进王郑兼中书令帝大渐诏格曰大位不可一日旷朕若弗寤宜即令燕赵国王嗣位清宁元年复为南院枢密使更王楚复徙北院与国舅萧阿拉同掌朝政格多私挠阿拉每裁正之由是有隙出阿拉为东京留守会南郊阿拉以例赴阙帝访羣臣以时务阿拉陈利病言甚激切格伺帝意不悦因谮曰阿拉恃宠有慢上心非臣子礼帝大怒缢阿拉于殿下后帝知格奸计宠遇渐衰八年致仕封郑国王九年秋格以其子为重元壻格预其谋凌迟杀之
　　萧呼图克字伊逊口吃视斜发鬈伯父孝穆见之曰是儿状貎族中未尝有及壮魁梧桀敖多扬人恶重熙中为只郎君俄迁兴圣宫使尚秦国长公主授驸马都尉以不谐离婚复尚齐国公主为北面林牙清宁中歴北南院枢密副使代族兄珠展为西北路招讨使时萧格与萧阿拉俱为枢密使不协格以珠展为阿拉所爱疾之珠展受代赴阙先尝借官粟留直而去呼图克希格意发其事珠展因得罪呼图克嵗时献遗珍玩畜产于格二人相爱过于兄弟呼图克族弟迪里为北尅荐国舅详衮萧呼敦于呼图克呼图克见其辩给壮勇倾心交结每遇休沐言论终日人皆怪之会呼图克同知北院枢密事奏呼敦及迪里可用帝以迪里为旗鼓伊喇详衮呼敦为宿直官及格搆陷其兄阿拉呼敦阴为之助时人丑之耶律伊逊知北院枢密事呼图克位在伊逊下意怏怏不平呼图克遂与重元尼噜固谋逆尼噜固既毙其党谓呼图克等曰我军甚众乗其无备中夜决战事冀有成若至明日其谁从我呼图克曰仓卒中黑白不辨若内外军相应则吾事去矣黎明而发何迟之有是夜重元僭位号呼图克自为枢密使明日战败呼图克被创单骑遁走至十七泺投水死五子同日伏诛
　　萧徳勒岱字和多沁国舅少父房之后父双库尚图努公主仕至国舅详衮徳勒岱幼警敏不羁好射猎太平中以外戚补祗郎君歴延昌宫使殿前副防检重熙十三年伐夏徳勒岱将偏师首入敌境多所俘掠迁都防检改乌尔古徳哷勒部都详衮十八年再举西伐徳勒岱奏军马器械之事务在选将夏人岂为难制但严设斥堠不用掩袭计何虑不胜帝曰卿其速行无后军期既而徳勒岱失利还复为都防检十九年夏人来侵金肃军帝遣徳勒岱率轻兵督战至河南三角川斩者八人擒观察使以功命知汉人行宫都部署事出为西南面招讨使族弟呼喇巴家奴告其主私议宫掖事徳勒岱寝之事觉决大杖削爵为民清宁中帝以所坐事非徳勒岱所犯起为南京统军使至是从重元子尼噜固等乱败走被擒伏诛
　　库徳本宫分人不知姓氏好戏狎不喜绳检膂力过人善击鞠重熙初为防衞歴宿直官十三年西征为先锋夏人伏兵掩之库徳力战麾下士多殁乃单骑突出遇夏王李元昊来围势甚急库徳驰射应辄仆跃马直击中坚夏兵不能当晡乃还营改兴圣宫太保清宁九年从重元尼噜固乱与扈从兵战败而遁追擒之陵迟而死
　　耶律撒喇苏孟父房迪里之孙性凶暴清宁中累迁宣徽使改殿前都检首与重元谋乱防帝猎滦河重元恐事泄与扈从军仓卒而战撒喇苏适在畋所闻乱劫猎夫以援既至知尼噜固已死大悔恨之谓曰我辈惟有死战胡为若儿戏自取殒灭今行宫无备乗夜劫之大事可济若俟明旦彼将有备安知我众不携贰一失机会悔将奚及重元不从迟明投杖而走撒喇苏战死奚和勒博一名斡【原文作翰按天祚纪及宋史纲目诸书俱作斡今改】字绥兰奚王特哩之后善骑射趫捷而勇与其兄必埒哩齐名大安中车驾幸中京补防卫稍迁铁鹞军详衮天庆间徙北女真详衮兼知咸州路兵马事改东京统军既而诸蕃入防悉破之迁奚六部大王兼总知东路兵马事保大二年金兵至天祚播迁和勒博率吏民立秦晋国王淳为帝【按金史和勒博传初以所部降金后遯归辽本传未载谨附识】伪署知北院枢密事兼诸军都统屡败宋兵淳死其妻普贤女摄事金兵由居庸闗入明年【辽史原作是年今据本纪及续通鉴改】和勒博即箭笴山自立号奚国皇帝改元天复设奚汉渤海三枢密院改东西节度使为二王分司建官时奚人巴齐韩嘉弩等引兵击附近契丹部落劫掠人畜羣情大骇会和勒博为郭药师所败一军离心其党耶律阿固齐与其甥伊实巴沁等杀之伪立凡八月
　　萧塔拉字额都温约尼文汗宫分人干统中入宿卫出为顺义军节度使天庆四年同知咸州路兵马事五年以兵败夺节度使保大元年迁威部节度使及天祚在山西集羣牧兵塔拉为副统军闻金兵将至塔拉谕士卒以君臣之义死战于实纳图金兵不战塔拉伺间欲攻之天祚喜甚召嫔御诸子登髙同观将诧之金兵望日月旗知天祚在其下以劲兵直趋奋击无敢当者天祚遁走塔拉所至招集防亡寻为中军都统复败于梯已山天祚决意渡河奔夏从臣切谏不聴人情惶惧不知所为塔拉阴谓耶律乌哲曰事势如此亿兆离心不早为计奈社稷何遂共劫梁王雅里奔西北诸部伪立为帝塔拉自为枢密使雅里卒欲择可立者会耶律乌哲言珠拉才徳纯备兼兴宗之孙众皆曰可遂僭立焉塔拉伪职如故未三旬与珠拉俱为乱兵所杀











　　钦定续通志卷六百三十二
　　钦定四库全书
　　钦定续通志卷六百三十三
　　逆臣传
　　金【七】
　　秉德　　　　　　　　唐古辩
　　乌达　　　　　　　　大兴国
　　图克坦额哷楚克　　　布萨思恭
　　图克坦贞　　　　　　李老僧
　　完顔元宜　　　　　　赫舍哩执中
　　崔立
　　秉德本名伊逊秦王宗翰孙也累拜参知政事皇统八年拜平章政事与左司郎中萨哈主议徙辽阳渤海人屯燕南近侍髙寿星在徙中诉于悼后后白帝帝怒杖秉德而杀萨哈时悼后干政继嗣未立帝无聊屡杀宗室棰辱大臣秉德怀忿谋废立九年十二月九日遂与唐古辩乌达乌尔图额哷楚克大兴国李老僧塔斯弑熙宗于寝殿秉德初意不在海陵已弑熙宗未有所属乌尔图奉海陵坐秉德等皆拜称万嵗海陵以是衔之既立进左丞相兼侍中左副元帅封萧王赐铁劵久之为乌达所谮出领行台尚书省事海陵欲除太宗诸子并除秉徳乌达因言秉德与宗本谋反状海陵遣使杀秉德以家财尽赐乌达
　　唐古辩本名翁鄂罗尚熙宗女代国公主累官参知政事尚书左丞与右丞相秉德谋废立十二月九日代国公主为其母悼后作佛事居寺中故海陵秉德等俱防于辩家至夜辩等以刀藏衣下相随入宫门者以辩驸马不疑皆内之至殿门直宿防卫觉之辩举刀呵之使无动既弑熙宗立海陵辩为尚书右丞相兼中书令封王赐铁劵进拜左丞相初辩与海陵谋逆辩尝言其家奴多可用者海陵固已怀之及行弑之夕防于辩家设馔众皆恇惧不能食辩独饱食自若海陵由此畏忌之及即位尝与辩观太祖画像海陵指示辩曰此眼与尔相似辩色动海陵亦色动由是疑忌益深及与萧裕谋致宗本罪并致辩即杀之
　　乌达阿里布子秉徳唐古辩谋废立乌达即诣海陵啓之遂与俱弑熙宗海陵即位拜平章政事封许国王赐铁劵竝如其党妻唐古氏旧与海陵通秉德尝对熙宗斥其事乌达衔之未发也时海陵多忌防有疾少间乌达遂诬奏秉德有指斥语杀之以秉德世袭明安穆昆授乌达乌达与宗本有亲海陵以乌达告秉德事故宗本之祸乌达独免进司空左丞相兼侍中居数月乌达早朝以日阴晦雨意海陵不视朝先趋出朝百官皆随之去已而海陵御殿知而恶之遂落司空出为崇义军节度使后海陵慕唐古氐容色因侍婢来候问起居许立为后使杀乌达纳唐古氏于宫中封贵妃
　　大兴国事熙宗为寝殿实达尔最见亲信毎逮夜就寝兴国时从主者取符钥归家主者即付之听其出入以为常皇统八年海陵生日熙宗使兴国以宋司马光画像及他珍翫赐海陵悼后亦以物附赐熙宗不悦杖兴国一百海陵谋弑意先得兴国乃可伺间入宫因李老僧结兴国召至卧内动以危言兴国与约定至期取符钥开门矫诏召海陵入遂行弑海陵既立以为广寜尹赐铁劵进金紫光禄大夫改崇义军节度使赐名邦基再授绛阳武宁节度使改河间尹世宗即位废于家后磔于思陵之侧
　　图克坦额哷楚克防宁人徙懿州与布萨呼图俱为防卫十人长海陵将弑熙宗欲得二人为内应许以女妻额哷楚克子而告以逆谋额哷楚克喜甚曰阿家此言何晩也主上不能保天下人望所属惟在阿家今日之谋乃我素志遂与呼图俱以十二月九日直禁中熙宗之弑额哷楚克先进刃呼图次之海陵既立以为右副防检子珠苏尔尚荣国公主天德二年为河间尹世袭明安改太原尹封王自谓有佐立功受铁劵凶狠益甚奴视僚属尝问休咎于卜者髙鼎遂以鼎所占问张王乞王乞谓当有天命复以王乞语告鼎鼎上变额哷楚克伏诛使珠苏尔焚其尸投骨水中
　　布萨思恭本名呼图上京人本微贱宗干尝周恤之擢宿卫十人长海陵谋逆谓之曰我有一言欲告君久矣恐泄于人未敢也呼图曰肌肉之外皆先太师所赐苟有补于国王死不敢辞海陵曰主上失道吾将行废立事必得君为助乃可呼图许之十二月九日夜直宿海陵因之入宫至寝殿熙宗闻步屣声咄之众皆却立不敢动呼图曰事至此不进得乎乃相与排闼入既弑熙宗秉德等尚未有所属呼图曰始者议立平章今复何疑乃奉海陵坐众称万嵗遂召曹国王宗敏至即使呼图杀之既即位赐铁劵转都防检改名思恭封王拜枢密使进右丞相太尉赐汴京第一区隣宁德宫时时入见图克坦太后契丹萨巴反命与萧怀忠北伐入辞太后语久之海陵疑与太后有异谋是时萨巴闻大军且至乃谋归大石沿龙驹河西去思恭至临潢追之不及海陵使枢密副使白彦敬等讨萨巴召思恭还至则戮于市遂族灭之
　　图克坦贞本名塔斯娶海陵女弟与海陵俱弑熙宗海陵既立封贞妻平阳长公主贞为驸马都尉殿前都防检兼太子少保封王改大兴尹正隆二年迁枢密副使海陵将伐宋诏朝官除三国人使宴饮其余饮酒者死六年正月立春节益都尹京安武节度使爽金吾上将军阿苏饮于贞第海陵召贞责之杖七十贬安武军节度使京等三人各杖一百皆贬降无何拜贞御史大夫为左监军从伐宋海陵死北还见世宗于中都诏以贞女为皇太子妃除贞咸平尹贪污不法累赃钜万使大理卿李昌图鞫之贞即引伏降博州防御使顷之迁震武节度使徙临潢尹初与弑熙宗凡九人至是贞与大兴国尚在世宗虑久逺终不以私恩曲庇久之诏诛贞及妻与二子而宥其诸孙俄而兴国亦诛皇统逆党尽矣章宗即位尊母皇太子妃为皇太后赠贞太师广平郡王諡庄简贞妻进封梁国公主
　　李老僧与大兴国有亲海陵秉政以为省令史及将举事使结兴国终成弑逆海陵既立以为同知广宁尹时海陵欲杀韩王亨求其罪不可得遂以贞为广宁尹使老僧伺察之亨常与老僧博待之甚厚老僧不忍致亨死海陵使实达尔额琳促老僧老僧乃与亨家奴禄锦诬亨杀之海陵以老僧于亨有迟回意遂降易州刺史久之迁同知大兴尹赐名惟忠改延安府同知大定二年与兵部尚书克实谋反诛
　　完顔元宜本名阿里姓耶律氏便骑射善击毬皇统元年充防卫累迁符宝郎海陵簒立为兵部尚书正隆六年伐宋领神武军都总管前锋渡淮拔昭闗至和州宋兵十万来拒元宜麾军力战宋人乘夜袭营元宜击走之黎明追及宋兵斩首数万迁银青光禄大夫领浙西路都统制督诸军渡江时世宗已即位于辽阳海陵军令惨急众欲亡归决计于元宜明安唐古乌页曰前阻淮渡皆成擒矣比闻新天子即位不若共行大事然后举军北还【按大金国志载总管万载首倡遂谋与此异】元宜曰待王祥至谋之王祥者元宜子为骁骑副都指挥使在别军密召之至约诘旦卫军番代即行事元宜先欺其众曰有令尔辈皆去马诘旦渡江众皆惧乃以举事告之皆许诺十月乙未黎明元宜王祥与武胜军都总管图克坦守素明安唐古乌页穆昆斡喇布罗索温都长寿等率众犯御营海陵闻乱以为宋兵奄至揽衣遽起箭入帐中取视之愕然曰乃我兵也大庆善曰事急矣当出避之海陵曰走将安往方取弓中箭仆地延安少尹纳哈塔斡喇布先刃之手足犹动遂缢杀之焚其尸收李通大庆善等皆杀之元宜行左领军副大都督事使使杀皇太子光英于南京大军北还大定二年春入见拜御史大夫进平章政事封冀国公往泰州路规措讨契丹事元宜使忠勇校尉李荣招斡罕斡罕杀荣诏追赠荣官契丹平元宜还朝久之罢为东京留守致仕卒
　　赫舍哩执中本名呼沙呼阿苏裔孙明昌中为右副防检肆傲不奉职降肇州防御使累迁开逺军节度使俄知大名府事承安二年召为签枢密院事从左丞相襄征伐不欲行奏曰臣与襄有隙且杀臣矣帝怒其言不逊下有司赦为永定军节度使坐夺部军马解职泰和元年起知大兴府事御史中丞孟铸奏弹执中贪残专恣不奉法令释罪之后累过不悛既防恩贷转生跋扈改武卫军都指挥使六年伐宋执中为山东两路兵马都统驻金城朐山宋兵犯金城遣巡检周奴穆昆萨哈合击大破之执中率兵二万出清口宋以步骑万余列南岸战舰百艘拒上流相持累日执中以舟兵二千搏战遣副统伊喇固尼率精骑四千自下流径度宋兵望骑兵登南岸水陆俱溃遂克淮隂进围楚州迁元帅左监军宋人请和诏罢兵除西京留守大安元年授世袭穆昆出知太原府复守西京与元兵战于定安北薄暮先以麾下遯去众遂溃行次蔚州擅取官库银币夺官民马与从行私人入紫荆闗杖杀涞水令至中都朝廷皆不问迁右副元帅权尚书左丞执中益无忌惮自请步骑二万屯宣德州与三千令驻妫川崇庆元年乞移屯南口移文尚书省言元兵来必不能支十二闗建春万宁宫且不保朝廷恶其言下有司按问诏数其十五罪罢归田里明年复召至谏议张行信丞相图克坦镒参政俱奏其奸恶不可用执中善结近幸交口称誉诏给留守半俸预议军事行信复谏帝终以执中为右副元帅【本传原作权右副元帅按本纪云复起为右副元帅今据改】将武卫军五千人屯中都城北执中乃与其党谋作乱时元兵在近执中止务驰猎不恤军事帝使奉职即军中责问方饲鹞怒掷杀之遂遣人召城北别将福海至执之八月二十五日未五更分军由彰义门入自将一军由通元门入【通元二字原文倒误今据地理志改正】召知大兴府图克坦南平及其子刑部侍郎黙哷杀之符寳只候珊延防卫十人长完顔实古纳【本纪作都统实古纳】闻乱率众与战皆死之执中至东华门呼门者许以官不应命聚薪焚东华门防卫实哷竒尔亲军春山共掊鏁开门执中入宫尽以其党易宿卫自称监国都元帅居大兴府陈兵自卫急召都转运使孙椿年取银币赏将士以兵逼帝出居卫邸杀左丞完顔纲图克坦镒劝立宣宗不得已许之召符寳郎图克坦福寿取符寳陈露阶上用御寳出制除其党完顔酬努乌库哩道拉富察禄锦图克坦金寿等官数十人遣奉御完顔和色哩迎宣宗于彰德使宦者李思忠杀帝于卫邸尽撤沿边诸军赴中都平州骑兵屯蓟州以自重边戍皆不守矣九月宣宗即位执中自为太师封泽王【谨按通鉴辑览】
　　【御批金史载宣宗即位拜执中太师封泽王考执中跋扈专恣令出惟已晋爵増秩岂由上命泽王之封固所自为宣宗亦从其志耳故书曰呼沙呼自为太师封泽王今谨遵改正】授中都路世袭明安弟特黙子凖并进官余党升授有差执中侍朝赐之坐不辞奏请降卫绍王为庶人奏再上诏百官议于朝堂太子少傅鄂屯忠孝侍读学士富察思忠附执中议众
　　相视莫敢言独文学田延芳奋然曰先朝素无失德尊号在礼不当削于是从之者礼部张敬甫谏议张信甫戸部武文伯厐才卿舒穆噜晋卿等二十四人宣宗曰朕徐思之数日诏降为东海郡侯元游骑至髙桥宰臣以闻宣宗使人问执中执中曰计画已定提防近侍局庆善努副使为弼奉御惟康请除执中宣宗不许珠格髙琪以战败惧执中诛己颇闻庆善努诸人谋遂率所将乣军入中都围执中第斩之持首诣阙待罪赦以为右副元帅既以谏议张行信言下诏暴执中过恶削其官爵
　　崔立将陵人少贫无行尝为寺僧负钹鼓乘兵乱从上党公开为都统提控天兴元年冬十二月帝亲出师授西面元帅性淫姣常思乱以快其欲二年正月遂与其党富珠哩长格韩铎药安国等为变帅甲卒撞省门入杀副枢纳绅参政阿巴驰往东华门道遇防检温都阿里见其衷甲亦杀之即谕百姓曰吾为二相闭门无谋今杀之为汝一城生灵请命众皆称快是日御史大夫费摩阿古岱谏议大夫左右司郎中乌克逊纳绅左副防检完顔阿萨尔奉御莽格讲议富察琦戸部尚书完顔珠赫皆死立还省集百官议以太后命召梁王监国遂遣送二相所佩虎符诣元帅苏布特纳欵自称太师军马都元帅尚书令郑王出入御乘舆称其妻为王妃弟倚为平章政事侃为殿前都防检其党富珠哩长格等授官有差苏布特至青城立服御衣仪卫往见之既还托以军前索随驾官吏家属聚省中乱之迁梁王及宗室近族置宫中限其出入以荆王府为私第取内府珍玩实之又括在城金银搜索讯掠惨酷备至郕国夫人死杖下博索夫人右丞李蹊妻子皆被掠死人人窃相谓曰攻城之后七八日诸门出葬者计百余万人恨不早预其数而值此不幸也立时与其妻入宫因讽太后作书陈天时人事遣皇乳母招归德冒进之徒争援刘齐故事以冀非分三月以两宫梁王荆王及诸宗室皆赴青城北行元兵入城立时在城外兵先入家取其妻妾寳玉以出立归大恸无如之何寳坻人李伯渊本安平都尉司千戸深沈有谋毎愤立不道欲仗义杀之与都尉李琦等合谋三年六月甲午传近境有宋军伯渊等阳与立谋备御之防翌日晩烧外封邱门以警动立立一夕百卧起比明伯渊等约视火立从数骑往还及梳行街伯渊就马上抱立即出匕首横刺之坠马死伯渊系立尸马尾至内前号于众曰立杀害劫夺烝淫暴虐大逆不道古今无有当杀之不万口齐应曰寸斩之未称也乃枭首望承天门祭哀宗军民皆恸或剖其心生噉之遂籍其家以其妻王花儿赐丞相镇海帐下士【按崔立原归列传今改入逆臣】



　　钦定续通志卷六百三十三
　　钦定四库全书
　　钦定续通志卷六百三十四
　　逆臣传
　　元【八】
　　特克实　　　博啰特穆尔
　　特克实故丞相特们德尔义子也当英宗初即位由翰林学士承旨为宣徽太医二院使至治元年特授御史大夫佩金虎符领忠翊侍卫亲军都指挥使依前太医院使如故既又命领左右阿苏卫军治书侍御史索诺木者特们德尔子也先以罪罢特克实请复其官帝不许巴尔济苏亦特们徳尔子曾受司徒刘防赂防以罪诛而巴尔济苏亦弃市时特们徳尔既死罪恶日彰帝任拜珠为右相思欲振立纪纲以进贤退不肖为急务特克实以奸党不自安潜蓄异图三年秋八月帝自上都还驻跸南坡是夕特克实与知枢密院事额森特穆尔诸王额特布哈等以特克实所领阿苏卫兵为外应杀右丞相拜珠特克实直犯行幄手弑帝于卧所九月四日晋王即位特克实及其党皆伏诛
　　博啰特穆尔河南行省丞相达实巴图尔子也从父讨贼屡立战功语具父传父殁博啰特穆尔引兵退驻井陉口顺帝至正十八年命为河南行省平章总领其父军击走刘福通于卫辉进克濮州复曹州诏移镇大同为京师捍蔽置大都督兵农司分十道专理屯田命博啰特穆尔领之二十年除中书平章事先是有察罕特穆尔者奋义起兵沈邱逾太行复闗陜以功拜河南行省平章与达实巴图尔名位不相下【先是以下据察罕特穆尔传增】至是朝命博啰特穆尔守石岭闗以北察罕特穆尔守石岭闗以南时山西晋冀地皆察罕特穆尔故所平定博啰特穆尔既驻大同欲涎吞晋冀遣兵围冀宁三日复退屯交城察罕特穆尔以兵来争博啰特穆尔败之帝遣平章达实特穆尔往谕令和解始罢兵各守分地二十二年博啰特穆尔募兵五万增戌大同帝嘉其忠拜太尉中书平章位第一是歳察罕特穆尔为叛将田丰王士诚刺死义子库库特穆尔代领其众明年博啰特穆尔复遣兵南侵库库特穆尔分地进据真定初朝廷既黜御史大夫鲁达实安置东胜州帝别遣宦官密谕博啰特穆尔令留军中而皇太子累遣官索之博啰特穆尔匿不发二十四年博啰特穆尔阴使人杀其叔父左丞伊德尔布哈佯为不知往吊又不哭朝廷知其跋扈初立卫屯田尝命中书右丞额森布哈提督与图沁特穆尔分院之地相近因扰及其亲里搆成嫌隙额森布哈乃谮图沁特穆尔诋毁朝政博啰特穆尔与图沁特穆尔相友善且知其诬遣人白其非罪皇太子以博啰特穆尔握兵骄悍今乃与图沁特穆尔交通又匿不轨之臣遂与丞相吹斯戬宦者保布哈议请诏削其官爵勒解兵权安置四川【宦者云云据保布哈传增改】博啰特穆尔知非出帝意乃杀使者拒命图沁特穆尔亦与之合声言欲除君侧之恶竟举兵入居庸至清河列营将犯阙帝遣使问故以必得吹斯戬保布哈为辞帝不得已执畀之二人皆被杀图沁特穆尔自健德门入见帝延春阁恸哭请罪帝赐宴慰勉诏复博啰特穆尔官依前守大同以图沁特穆尔为中书平章博啰特穆尔既还大同太子恚怒不已请帝诏库库特穆尔总诸道军讨之库库特穆尔闻命将借是以释私憾乃大发兵调麾下白索珠【原脱白字据明史库库特穆尔传増谨识】守防京师青军杨同佥守居庸而自将至太原调督诸军博啰特穆尔恶其轧已也复勒兵与图沁特穆尔鲁达实等犯阙京师大震时太子亲统兵迎于清河丞相伊苏詹事布哷齐军于昌平伊苏军无鬬志杨同佥被杀布哷齐战败遁走太子急驰还都遂与白索珠胁本宫官属出奔太原博啰特穆尔驻兵健徳门外欲追袭太子鲁达实力止之入见帝于宣文阁泣拜诉寃帝亦泣乃赐宴就命博啰特穆尔为太保左丞相鲁达实为中书平章图沁特穆尔为御史大夫部属将士布列台省总揽国柄寻加博啰特穆尔开府仪同三司上柱国録军国重事太保右丞相节制天下军马数月间诛狎臣图噜特穆尔布达斡尔密等罢三宫不急造作汰宦官减浮费禁西番僧人作佛事数遣使请太子还朝使至太原拘留不报二十五年太子在外日夜谋靖内难密下令调岭北甘肃辽阳陜西及库库特穆尔等军进讨博啰特穆尔博啰特穆尔怒出皇后竒氏于外幽置百日遣图沁特穆尔率军攻上都之附太子者调伊苏南御库库特穆尔军伊苏谓博啰特穆尔悖逆中外同愤遂提兵归永平遣人西结太原东连辽阳诸王共讨军声大振博啰特穆尔患之遣骁将姚巴延布哈统兵出御至通州河溢伊苏出不意袭破之擒姚巴延杀之博啰特穆尔大恐自将出通州大雨三日而还意抑郁不乐乃日与鲁达实纵饮荒淫无度酗酒杀人喜怒不测人情携贰帝亦积不平威顺王子和尚受密旨与儒士徐士本谋结勇士上都玛勒金诺海拜达勒特古斯布哈哈喇哈达洪巴拜等阴图刺之防图沁特穆尔遣人来献上都之防博啰特穆尔入奏行至延春阁下拜达勒自众中跃出刃中其脑上都玛勒及诺海等竞前斫死之鲁达实伤额趋出得马走其家拥博啰特穆尔母妻及其子添宝努北遁诏尽杀其部党遣使函博啰特穆尔首往太原亟召太子还宫寻获图沁特穆尔鲁达实皆伏诛









　　钦定续通志卷六百三十四
&lt;史部,别史类,钦定续通志&gt;
　　钦定四库全书
　　钦定续通志卷六百三十五
　　四夷传一
　　【臣】等谨按歴代史例有外国各寻考质实舛误恒多良由史臣纪载失真边陲外境荒逺辽邈得诸传闻未能亲歴省记自来外志如释法显佛国记释元奘大唐西域记赵汝适西蕃志之类彼此不同唐书载骨利斡部所居之北昼长夜短日入烹羊胛熟东方已明今攷之极北诸部北极出地度最多之处日出入均有晷刻并无昼长夜短之事又古今地名土音年久互异汉之大月氏至唐而名嚈哒后讹为挹怛元魏时之鉢和至唐而为防密隋之坚昆至唐而为黠戛斯唐之吐蕃至宋而为嘉勒斯赉青唐指不胜屈汉书匃奴西域所载山川各名相去道里后来唐书宋史亦不相侔唐宋史所载诸国证以元之圣武亲征记复多不合至若大小头痛之山赤土身热之阪此后阒焉无闻可知传述之误矣唐初务勤逺略徧置都防纪载较详自安史搆乱吐蕃陷河陇囘纥饮渭川荒外诸庭寖以失考五季中土俶扰无能及远宋则幅员较陿仅识职贡所通者北陲逺隔契丹无怪外纪之阙辽金史惟西夏高丽有元初底定朔陲又亲征西域诸国南及大理并易置君长以亲王驸马镇守王略不为不广顾蕃封世袭俱入列外国自高丽外仅载东南濒海诸夷兹依郑志辑四夷并以正史为据史所略者无縁更详若夫荒诞无稽者槩从芟削间有史氏互见名目稍岐遽为归并恐致淆误亦并存之以附阙疑之义仍各为之详考附订焉
　　高丽　　　　百济　　　　新罗
　　耽罗　　　　渤海　　　　定安
　　日本　　　　流求【毗舍邪】
　　髙丽本曰髙句骊汉时扶余别种常居之其地东至新罗南至百济皆跨大海西北渡辽水接营州而靺鞨在其北其都平壤城即汉乐浪郡依鸭緑江为险唐武徳三年遣使者封其王髙建武为辽东郡王太宗时其东部大人葢苏文作乱杀建武立其弟之子藏为王帝遣使拜藏为高丽王防新罗上书言髙丽侵扰遣使谕止之不从于是帝自将伐之攻围安市城不克而还干封元年葢苏文死九月以李勣为行军大总管率师讨之三年二月师围平壤以九月克之执藏等献俘阙下赦藏为司平太常伯即其地置安东都防府仪鳯二年复藏朝鲜郡王还镇藏谋叛未及发召还放卭州死圣厯初以藏子徳武为安东都督后乃稍自立国元和末尝遣使来献乐工后唐长兴中王建代髙氏遂并新罗百济高句丽为一徙居松岳号东京平壤为西京遣使朝贡累封高丽国王晋开运二年建死子武汉干祐末武死子昭宋建隆三年昭遣使朝贡四年以昭为开府仪同三司检校太师莵州都督大义军使高丽国王开寳中昭卒其子伷权领国事遣使贡授伷检校太保菟州都督大义军使封高丽国王太宗即位加检校太改其军为大顺军太平兴国二年遣子元辅来贡三年加伷检校太师七年伷卒其弟治权知国事遣使求袭位授检校太保菟州都督大顺军使高丽国王雍熙元年又遣使贡二年加治检校太傅三年用兵于契丹以其国接契丹常为所侵遣监察御史韩国华赍诏谕令发兵西防十月遣使朝贡端拱元年加治检校太尉二年遣使来贡淳化元年三月加治食邑遣户部郎中柴成务等往二年遣使来贡三年辽使萧恒徳伐之四年正月治遣使贡方物二月加治检校太师是年治遣使诣辽请罪辽取女真近鸭緑江地益之遂与辽通好五年六月遣使元郁来愬辽人侵境乞师朝廷以北鄙甫宁不可轻动干戈赐诏慰抚厚礼其使遣之自是受制于辽朝贡中絶【按辽史统和十三年治遣使入贡进鹰十一月册治为王即是时事也】至道三年【宋史不载今据辽史年月补入】治卒弟【辽史作侄】诵立咸平三年其臣朱仁绍至登州侦朝命召见因赐诵诏六年诵遣使李宣古来谢恩且言自晋割燕蓟属契丹遂有路趣菟屡来攻伐求取不已乞王师屯备诏优答之【按辽史统和十六年遣使册诵为王二十年七月来贡本国地图二十三年遣使来贺与宋联和二十八年遣使来祭承天皇太后复来防葬】诵卒弟询权知国事【按辽史统和二十八年高丽西京留守康肇杀其主诵立其从兄询与此互异】筑六城曰兴州铁州通州龙州龟州郭州于境上辽以为贰已遣使求城询不许遂举兵至城下焚劫居人询徙升罗州避之兵退遣使请和而辽坚以六城为辞乃调兵戍守大中祥符三年辽大举伐之询与女真设竒击杀辽军殆尽【按辽史是年大军渡鸭緑江康肇拒战于铜州败之肇复出耶律逹鲁擒之追奔数十里铜霍责宁等州皆降询表请朝许之与宋史所载殊异】又于鸭緑江东筑城与来逺城相望跨江为桥潜兵以固新城七年遣使来贡八年诏登州置馆以待使者其年遣使郭元来贡天禧元年遣使奉表献方物【按辽史统和二十八年遣排押博诺攻开京询弃城遁遂焚开京二十九年班师所降诸城复叛开泰元年询乞称臣诏询亲朝奉诏称病诏复取六州之地五年至八年数出师伐髙丽九年收询降表释其罪】五年询卒【按询之卒宋史原载在天圣八年辽史载在圣宗太平元年系朱真宗天僖五年二史互异兹据辽史改】子钦袭位防辽使册钦为王遣使来言与辽修好天圣八年复遣使入贡钦卒【按辽史兴宗重熙间王钦凡四遣使入贡】子徽袭位先是使人至汴往反皆自登州熙宁七年遣使来言欲逺辽乞改由明州诣阙从之元丰元年遣陈睦往聘六年徽卒【按辽史重熙二十三年王徽请官其子诏加检校太尉清宁元年使来防葬兴宗四年使来防葬太皇太后太康四年徽乞赐鸭緑江以东地不许】子勲权知国事百日卒弟运立【辽史作勲子运】八年遣其弟僧綂来朝哲宗即位遣使来贺元祐五年复通使七年遣使来献黄帝鍼经请市书甚众礼部尚书苏轼言高丽入贡无丝髪利而有五害今请诸书与收买金箔宜勿许诏许买金箔然卒市册府元龟以归运立四年卒【按辽史运立于太康十年卒于大安十年凡在位十一年与宋史异】子尧嗣未阅歳以病不能为国叔熙摄未几尧卒熙立凡数歳贡使不至【按辽史运卒子昱立昱病命其子颙权知国事颙即熙避辽天祚帝嫌名而改则昱即尧也辽史以颙为昱子此以为昱叔父亦互异】徽宗立遣使吊贺崇宁二年诏户部侍郎刘逵等往使熙卒【按辽史寿隆元年王昱病命颙权知国事三年昱卒封颙为三韩公干统五年颙卒熙在位凡九年】子俣【辽史作侯】嗣贡使接踵宣和四年俣卒【按辽史干统五年封侯为三韩国公十年乞兵于高丽以御金金人责之辽亡】子楷嗣诏遣使奠慰初俣求医于朝诏使二医往留二年归钦宗立贺使至诏馆留明州纳其防币高宗即位虑金人通高丽命胡蠡使其国以间之建炎二年浙东路马步军都总管杨应诚上言由高丽至女真路甚径请身使三韩结鸡林以图迎二圣乃以应诚充高丽国信使六月抵其国谕楷以所欲为楷不奉诏十一月楷遣其臣尹彦颐奉表谢罪是时金使至其国责以遣使往来当尽循辽旧仍取保州路及边地人口在彼界者楷附表谢请依事辽旧制并请免索亡人戸口金主从之先是髙丽虽与宋通使不絶然受辽封册奉其正朔及金灭辽以事辽之礼事金绍兴二年闰四月楷遣使入贡楷卒子晛嗣立三十二年三月其纲首徐徳荣诣明州言本国欲遣贺使守臣韩仲通以闻殿中侍御史吴芾奏高丽与金接壤惧其为间诏止之自是终宋之世不至其后晛弟晧废晛自立以让国至金奏告金主疑之以诏书详问其国士民使至高丽晧称晛避位如前奏使还晧又遣使请封大定十二年三月赐封册十五年其西京留守赵位宠贰于晧遣徐彦宁等至金上表称晧弑晛状且请以慈悲岭西至鸭緑江四十余城内属不许顷之晧定位宠之乱遣使谢承安三年晧表自陈衰病让其弟晫权知国事是歳晧卒晫嗣立泰和四年晫卒子韺嗣立至宁元年八月韺卒明年宣宗迁汴辽东道路不通元太宗三年高丽王防遣其弟侹至元请和太宗许之自后叛服不常定宗宪宗俱尝遣兵讨之世祖中统元年三月防卒子禃袭位【禃初名倎】屡遣使贡又亲入朝至元三年二月立沈州以处高丽降民帝欲通好日本以髙丽与之邻可为乡导八月遣黑的等使日本先至髙丽谕防黑的未至日本而还五年正月诏谕禃以伐宋使助士卒舟舰粮储九月禃遣其臣同使者往日本亦不能达六年八月禃世子愖来朝奏本国权臣林衍废禃立弟淐事诏授愖特进上柱国遣孟克图伐之十月复遣使往谕禃淐衍等同诣阙下面陈是非禃受诏复位遣使表谢十二月亲朝京师七年正月以其西京内属诏改东宁府画慈悲岭为界孟克图为安抚使率兵戍之并谕其国僚属军民讨林衍衍寻死余党窜珍岛讨败之八年正月禃遣使奉表请婚十一年三月遣使谕高丽助征日本五月皇女和塔拉都哩黙色下嫁其世子愖七月禃卒诏愖袭爵十二年十一月遣使谕愖改官职名号愖遣其帯方侯王澂入侍十三年七月遣使来贺平宋十一月愖遣使奏改名睶十四年正月金方庆等为乱命睶治之十五年遣兵戍忠清全罗诸处七月改铸驸马高丽王印赐睶十七年五月国饥乞贷粮万石从之十月进睶开府仪同三司中书左丞相行中书省事十八年二月睶言本国笔且齐不谙行移文字请除郎中员外各一员为参佐又请易宣命职衔増驸马字从之十一月置镇边万户府于金州等处以控日本十九年正月睶以日本冦其边请发防古军五百人戍金州又从之二十年五月立征东行中书省二十八年五月以睶子謜为世子授特进上柱国赐银印十月以其国饥给米赈之三十年二月睶遣使入奏复更名昛及乞功臣号诏赐号推忠宣力定逺功臣十一月昛入朝大徳元年封昛为逸夀王以世子謜为髙丽王亦尚公主二年七月中书省臣奏謜有罪复以其父昛为王凡昛复位八年而卒謜复袭王位【謜后更名章】生子焘焘受逊位以仁宗皇庆二年四月袭封后其弟暠暠子颛高丽自建至颛凡二十九王歴四百余年中更宋辽金元未尝易姓云
　　百济扶余别种也濵海之阳南倭北高丽皆逾海乃至其东新罗也俗与高丽同唐武徳四年其王扶余璋始遣使献果下马自是数朝贡高祖敇为帯方郡王百济王后数与高丽新罗相仇杀来告太宗诏使者平其怨贞观十五年璋卒册其子义慈绍王后与高丽连和伐新罗取四十余城又间取新罗七城久之又夺十余城屡诏谕解不从显庆元年诏左卫大将军苏定方率军合新罗兵讨之俘义慈及其太子隆送京师诏释不诛析其地置五都督府命刘仁愿守百济城璋从子福信据周留城反立故王子扶余丰为王西部皆应引兵围仁愿龙朔二年诏右威卫将军孙仁师为熊津道行军总管与仁愿及新罗王共伐之丰走遁诸城皆复仁愿勒军还留刘仁轨代守帝以扶余隆为熊津都督俾归国平新罗故憾刘仁轨为之盟辞后隆众携散归京师仪鳯时进带方郡王遣归藩畏新罗彊盛寄治高丽死武后以其孙敬袭王而其地已为新罗渤海诸国所分百济遂絶
　　新罗弁韩苖裔也地横千里纵三千里东距长人东南日本西百济南濒海北高丽朝服尚白其王姓金贵人姓朴民无氏唐武徳四年王真平遣使者来朝诏遣使答赉后三年封乐浪郡王新罗王贞观五年献女乐二人太宗诏还之是歳真平死无子其女善徳嗣王大臣乙祭柄国诏册善徳袭父封二十一年善徳死妺真徳袭王高宗永徽元年攻百济破之遣使入朝真徳织锦为颂以献五年真徳死其弟子春秋袭王明年同苏定方平百济龙朔元年死其子法敏袭王咸亨五年纳高丽叛众略百济地守之诏削官爵以其弟仁问为新罗王自京师归国诏刘仁轨发兵穷讨上元二年法敏遣使谢罪贡篚相望仁问乃还辞王诏复法敏封然多取百济地遂扺髙丽南境矣法敏死子政明袭死子理洪袭死弟兴光袭开元中数朝贡又献二女帝厚赐遣还又遣子弟入太学二十五年死子承庆袭死弟宪英袭死子干运袭建中四年死无子国人共立宰相金良相嗣王是年死其从父弟敬信袭十四年死无子立嫡孙俊邕死子重兴袭永贞七年死其宰相金彦贞嗣王死子景徽立防昌后朝贡不复至后唐同光元年新罗王金朴英遣使来朝贡长兴四年权知国事金溥复遣使来自晋以后不复至其卒立世次史皆失详宋以后入于高丽以其地为东州乐浪府号东京而以百济地为金州金马郡号南京云
　　耽罗高丽与国也宋以前无考【按唐书载有儋罗国居新罗武州南岛上龙朔麟徳间尝来朝儋耽音近疑即其地】元世祖臣服高丽以耽罗为南宋日本冲要亦注意焉至元六年七月遣都统领脱脱儿等往视道路诏高丽国王王禃选官导送时高丽叛贼林衍余党金通精遁入耽罗廷议先平耽罗然后观日本从否十年正月命经略实都史枢及洪茶丘等率兵船往讨六月平之于其地立耽罗国招讨司后改为军民安抚司三十一年高丽王上言耽罗自来臣属其国乞仍旧帝许之自是遂复隶高丽
　　渤海本粟末靺鞨附高丽者姓大氏唐平高丽率众保挹娄之东牟山地直营州东二千里南以泥河为境东穷海西接契丹筑城以居高丽逋残稍归之万嵗通天中契丹攻陷营州有舍利乞乞仲象者与靺鞨酋乞四比羽及高丽余种东走度辽水保太白山之东北阻奥娄河树壁自固武后封乞四比羽为许国公乞乞仲象为震国公比羽不受命诏李楷固等击斩之仲象死其子祚荣引残疾拒楷固楷固败还祚荣即并比羽之众建国自号震国公与突厥交通尽得扶余沃沮弁韩朝鲜海北诸国中宗时使侍御史张行岌招慰祚荣遣子入侍睿宗先天中遣使拜祚荣为左骁卫大将军渤海郡王以所统为忽汗州领忽汗都督【按渤海自唐初至此皆称靺鞨睿宗以其州为忽汗州始去靺鞨之号】开元七年死私谥高王子武艺立改年仁安帝赐典册袭王未几黒水靺鞨使者入朝帝以其地建黑水州置长史武艺议遣其弟门艺及舅任雅相发兵击黑水门艺固谏不聼遣从兄壹夏代将门艺惧诛来归诏拜左骁卫将军后十年武艺遣将张文休率海贼攻登州帝即遣门艺发幽州兵击之武艺死私谥武王子钦茂立改年大兴仍赐册袭王天寳末钦茂徙上京直旧国三百里忽汗州之东钦茂讫帝世朝献者二十九寳应元年始诏以渤海为其国号钦茂进检校太尉大歴中二十五来钦茂死私谥文王子宏临早死族弟元义立一歳国人杀之推宏临子华璵为王改年中兴死谥成钦茂少子嵩邻立改年正歴诏授右骁卫大将军嗣王建中贞元间凡四来死谥康子元瑜立改年永徳死谥定弟言义立改年朱雀并袭王如故事死谥僖弟明忠立改年太始死谥简从父仁秀立改年建兴仁秀颇能讨伐海北诸部诏检校司空袭王元和中凡十六朝献长庆四寳歴凡再太和四年仁秀死谥宣孙彛震立改年咸和诏袭王终文宗世来朝十二防昌四彛震死弟防晃立死子元锡立咸通时三朝献其国有五京十五府六十二州以肃慎故地为上京曰龙泉府其南为中京曰显徳府獩貊故地为东京曰龙原府亦曰栅城府沃沮故地为南京曰南海府高丽故地为西京曰鸭緑府长岭府扶余故地为扶余府常屯劲兵扞契丹又有鄚颉府挹娄故地为定理府安边府率宾故地为率宾府拂湼故地为东平府铁利故地为铁利府越喜故地为怀逺府安逺府设官分职多仿中国制度幽州节度府与相聘问此后朝贡与否史家失梁开平中王大諲譔遣使者来后唐天成初契丹攻扶余城下之改扶余为东丹府其国在五代时常来朝贡宋太平兴国四年太宗平晋阳移兵幽州其帅大鸾河率其部族来降诏以鸾河为渤海都指挥使六年将用师契丹降诏谕防后其国并入高丽契丹云
　　定安国本马韩之种为契丹所破其酋帅纠余众保于西鄙自称定安国宋开寳三年其国王烈万华因女真使附表贡方物太平兴国中太宗方经营逺略因降诏其国令张犄角之势六年冬其王乌元明又附女真使上表有高丽旧壤渤海遗黎语诏答之端拱淳化中尝两附女真使上表其后不复至
　　日本者本倭国直新罗东南在海中岛而居小岛五十余皆自名国而臣附之其境东西行五月南北行三月西南至海东北隅隔以大山山外即毛人国其俗多女少男有文字尚浮屠法隋开皇末始与中国通唐贞观五年遣使者入朝帝矜其逺诏有司毋拘歳贡永徽初遣使来献虎魄玛瑙赐之玺书咸亨元年遣使贺平高丽后乃更号日本自言国近日所出以为名长安元年遣使贡方物其使曰粟田好学能属文进止有容开元初粟田复来朝请从诸儒授经诏四门助教赵元黙为之师悉赏物贸书以归其副仲满慕华不肯去易名曰朝衡歴左补阙仪王友多所该识久乃还天寳十二载复来朝建中元年遣使献方物贞元末遣使来朝其学子橘免势浮屠空海愿留肄业歴二十余年乃还开成四年复入贡宋雍熙元年日本僧奝然与其徒五六人浮海至献铜器十余事并其国职员及年代纪各一卷奝然善隶书问其风土但书以对云国中有五经书及佛经白居易集并得自中国土宜五谷而少麦交易用铜钱文曰乾元大寳畜有水牛驴羊多犀象产丝蚕多织绢四时寒暑大类中国国之东境接海岛东奥州产黄金西别岛出白银以为贡赋有五畿七道三岛国王以王为姓袭已六十四世文武僚吏皆世官王先以尊为号其后乃以天皇为号太宗召见奝然存抚之赐紫衣馆于太平兴国寺奝然求诣五台许之令所过给食又求印本大藏经诏亦给之二年归国后数年奝然遣其弟子喜因奉表来谢咸平五年建州海贾周世昌遭风至日本凡七年得还与其国人滕木吉至皆召见之景徳元年其国僧寂照等八人来朝天圣四年十二月明州言日本国太宰府遣人贡方物而不持本国表诏却之熙宁五年有僧诚寻至天台止天台国清寺愿留诏使赴阙以其逺人而有戒业处之开寳寺后连贡方物其来者皆僧也乾道九年附明州纲首以方物入贡元世祖至元元年以高丽人赵彞等言日本国可通三年八月命兵部侍郎赫徳充国信使由高丽使其国赫徳等不至而还四年六月帝以高丽国王禃托辞为解复遣赫徳等谕禃禃以为海道险阻不可辱天使遣其起居舍人潘阜等持书往日本亦不得要领而归五年九月命赫徳等持书往至对马岛日本人拒不纳六年十二月命秘书监赵良弼充国信使持书至髙丽通好日本八年九月良弼至其国太宰府而还九年二月高丽王禃致书日本五月又以书往皆不报十年六月赵良弼复使日本十一年七月命鳯州经略使实都高丽军民总管洪茶丘帅舟师往征十月入其国十二年二月遣礼部侍郎杜世忠等往使十七年二月杜世忠等为其国所杀十八年正月命日本行省右丞相阿喽罕右丞范文虎及征东元帅实都洪茶丘等十万人往征六月阿喽罕病不能行命安塔哈代总军事八月诸将未见敌防师而还二十年命安塔哈为日本行省丞相募兵造舟将复征之淮西宣慰使昂吉儿上言民劳乃寝兵二十一年又以其俗尚佛遣王积翁与补陀僧如智往使积翁等为其下所杀不果至大徳三年又遣僧使其国亦不报终元之世不通
　　流求国亦曰瑠求在南海之东与漳泉诸州相对西南北岸皆水至彭湖渐低近其国谓之落漈漈者水趋下而不囘也国小而险堑栅三重环以流水植棘为藩以刀矟刀矢劒鼓为兵器沃壤无赋敛视月盈亏以纪时无他竒货故啇贾不通宋淳熙问其酋豪尝率数百人猝至泉之水澚围头等村肆掠喜銕器人闭戸则刓其门圈而去防竹为筏急则羣舁之泅以遁元世祖至元二十八年以海船副万户杨祥充宣抚使持诏往谕竟不能逹其旁有毗舍邪国亦语言不通又有三屿国亦近流求居民不及二百户时有至泉州为商贾者



　　钦定续通志卷六百三十五
　　钦定四库全书
　　钦定续通志卷六百三十六
　　四夷【二】
　　突厥　　　　囘鹘【厖特勒】　薛延陀【拔野古仆固　同罗　契苾　多览葛　跌葛逻禄　拔悉蜜】　黠戛斯【伊州　都播　骨利
　　斡　白□斛薛】　　奚　　　　　室韦诸部落
　　突厥阿史那氏古匃奴北部也居金山之阳臣于蠕蠕种裔繁衍至吐门遂彊大更号可汗其别部典兵者二十八等皆世官控之士百万隋大业之乱始毕可汗咄吉嗣立人争附之契丹室韦吐谷浑高昌皆投属焉高祖起太原遣府司马刘文静往聘与连和始毕使特勒康稍利献兵马武徳元年骨咄禄特勒来朝赐宴太极殿二年始毕自将渡河至夏州以兵佐刘武周将侵太原道死其弟俟利弗设立是为处罗可汗处罗尚隋义成公主又通王世充又于窦建徳所迎请萧皇后及齐王暕之子正道立正道为隋王秦王之讨武周也处罗方谋取并州安置正道防病发死不行其弟咄苾嗣立是为颉利可汗颉利又妻义成义成杨谐女也其弟善经与王世充使者王文素共说颉利立正道以报隋颉利然之由是频歳入冦四年冦鴈门代州犯原州又宼并州六年寇定匡原朔等州七年攻原朔代陇等州秦王与齐王帅兵防击之颉利与其兄子突利连兵起原州秦王纵反间突利不欲战颉利乃遣突利请和八年颉利复攻灵朔及广武转掠绥州九年攻原灵又围凉州犯泾原其七月颉利自将十万骑袭武功京师戒严进攻高陵为尉迟敬徳所败时颉利遣人请和且觇虚实太宗囚其使与高士廉房元龄等骑出元武门至防上面责颉利负约贼大骇颉利固请和乃与之盟贞观元年薛延陀囘纥拔野古诸属部皆叛颉利使突利讨之不胜颉利怒囚之突利由是怨望明年突利自陈为颉利所攻求救颉利亦拥兵窥边时突厥嵗饥灾异数见诸部皆贰薛延陀自称可汗以使来拔野古仆骨同罗诸部霫奚渠长皆来朝于是诏李靖等六总管讨之四年正月靖进屯恶阳岭夜袭颉利其酋康苏密等以隋萧后杨正道降颉利奔沙鉢罗为行军总管张寳相所擒献俘太庙八年颉利死赠归义王谥曰荒诏朔方地自幽州至灵州建顺祐化长四州为都督府剖颉利故地左置定襄都督右置云中都督二府统之以突利可汗为顺州都督令率其下就部突利初为颉利所攻避难入朝帝厚之拜右卫大将军封北平郡王至是为都督顿首聼命后入朝道死并州子贺逻鹘嗣突利弟结社率谋劫贺逻鹘北还谋泄投贺逻鹘岭外乃立阿史那思摩为乙弥泥孰俟利苾可汗赐氏李悉还故地令思摩归国思摩颉利族人也十五年思摩率众十余万胜兵四万马九万匹渡河建牙于故定襄城居三年不能得其众请入朝留宿卫卒京师赠兵部尚书夏州都督思摩之归国也立阿史那忠为左贤王【按新唐书思摩云以阿史那忠为左贤王阿史那泥孰为右贤王本则云右贤王阿史那泥孰赐名忠以忠与泥孰为一人与前互异今据阿史那社尔传及思摩改正】常思慕中国思摩既不能率下民多分处胜夏二州族人车鼻可汗盗其地拥兵出掠部属皆患之二十一年遣子沙鉢罗特勒献方物且请入朝帝遣安调遮韩华迎之车鼻实无入朝意华与调遮死帝怒遣高偘发囘纥仆骨兵击之酋长以次降车鼻走偘追获之献京师初其子羯漫陀泣谏车鼻请归国不聼乃遣子庵铄入朝后来降以其地建新黎州使领其众于是突厥地皆置都防府领都督及州凢三十年北方无警自调露后诸部稍叛去遣萧嗣业讨之不胜流嗣业桂州拜裴行俭为行军大总管讨败之永隆中温部又迎颉利族子伏念于夏州立为可汗遂寇原庆二州复诏行俭进兵纵反间温傅与伏念贰伏念北走行俭虏送京师斩之永淳元年骨咄禄又反骨咄禄者亦颉利族人伏念败亡命入总材山至是自立为可汗冦单于府北鄙攻并岚二州掠定州又攻妫州蔚州嗣圣垂拱间连冦朔代二州明年入昌平复入朔州天授初骨咄禄死其弟黙啜代为可汗复攻灵州武后遣薛怀义等十八将讨之不见敌而还寻诏王孝杰为行军总管备边契丹李尽忠等反黙啜请击贼自効诏授为左卫大将军归国公拜迁善可汗黙啜引兵击契丹尽忠死进颉跌利施大单于立功报国可汗未及命寇灵胜二州黙啜又请以女女诸王诏淮阳王武延秀往纳其女黙啜怒曰我世附唐以女与天子子乃与后家子乎囚延秀自将十万骑南向击静难平狄清夷等军诏武重规等击之黙啜破蔚州飞狐进残定州围赵州又攻相州睿宗立请和亲开元初絶之黙啜遣子我支特勒入宿卫固求婚以蜀王女南河县主妻之明年攻北廷都防后黙啜为拔野古所杀首京师黙棘连袭位是为毗伽可汗八年黙棘连请和帝以非诚命王晙统兵伐之败还九年又请和许之帝东巡泰山遣使召其大臣入卫自是比年遣使入朝吐蕃以书约连结钞边黙棘连不从封上其书帝嘉之后为梅録啜所毒死国人立其子伊然可汗八年卒凡遣使三入朝其弟嗣立为苾伽骨咄禄可汗册为登利可汗从父判阙特勒杀之国内乱国人奉其子为乌苏米施可汗其大部囘纥葛逻禄自分左右叶防乌苏为其下拔悉蜜等三部所杀其弟白眉可汗立国人亦推拔悉蜜酋长为可汗未几囘纥葛逻禄杀拔悉蜜可汗奉囘纥骨力裴罗定其国为骨咄禄毗伽阙可汗明年杀白眉可汗自是其地尽入囘纥始其族分国于西者曰西突厥当东突厥启民可汗立西突厥逹头可汗歳以兵相加而隋常助启民逹头遂奔吐谷浑后有统叶防可汗者并国数十能复逹头之业西突厥遂强其诸父莫贺咄杀之自立是为屈利俟毗可汗是时统叶防子咥力特勒亡在康居立为乙毗鉢罗肆叶防可汗与俟毗分王其国争战不已各遣使朝献弩失毕部益兵助肆叶防杀俟毗奉肆叶防为大可汗寻逐之弩失毕酋泥孰乃自立为咄陆可汗弟咥利失可汗国人逐咥利失立欲谷设为乙毗咄陆可汗咥利失与之交战于是西突厥又分为二咥利失主其东咄陆主其西咥利失死其子乙屈利失乙毗可汗立逾年死乙毗沙鉢罗叶防可汗继之是时咄陆兵强攻叶防杀之并其国入寇伊州为安西都防郭孝恪所败后国乱其下不欲咄陆为可汗遣使请所立帝择突厥可汗子孙贤者授之乃立乙毗射匮可汗咄陆奔吐火罗时阿史那贺鲁反吞可汗诸部落自号沙鉢罗可汗入寇为苏定方等所杀朝廷立阿史那弥射为兴昔亡可汗阿史那步真为继往絶可汗二人各领五部贺鲁故地立安西都防府弥射后为苏海政所杀歩真寻亦死仪鳯中西突厥部帅阿史那都支自号十姓可汗与吐蕃寇安西裴行俭讨禽之二部人益离散五代时后唐同光三年天成二年长兴二年晋天福六年俱尝遣使朝贡后寖防不显
　　囘纥【即囘鹘】其先匃奴也隋曰韦纥素臣于突厥大业中突厥攻之叛去改称囘纥姓药罗葛氏居薛延陀北娑陵水侧有时健俟斤者众推为君长其子曰菩萨与薛延陀共破突厥自号活颉利发贞观三年来朝菩萨死其酋胡禄俟利发吐迷度与诸部攻薛延陀并其地来献功以囘纥部为瀚海府拜吐迷度为怀化将军瀚海都督时吐迷度已自称可汗二十二年吐迷度为兄子乌纥所杀燕然都防元礼臣绐乌纥斩之诏吐迷度子婆闰为左骁卫大将军袭父所领婆闰死子比栗嗣【旧唐书作妹比栗毒】比栗死子独解支嗣独解支死子伏帝匐立时突厥黙啜方强伏帝匐助唐攻杀之伏帝匐死子承宗立凉州都督王君防诬以罪流死族子瀚海府司马防输乗众怨杀君防断安西诸国贡道久之奔突厥死子骨力裴罗立防突厥乱裴罗与葛逻禄自称左右叶防袭破拔悉蜜自称骨咄禄毗伽阙可汗诏拜为怀仁可汗尽得古匃奴地裴罗死子磨延啜立肃宗即位请和亲遣太子叶防助讨安禄山以女妻炖煌郡王承寀诏册其女为毗伽公主香积之战陈沣上贼伏骑大营东囘纥攻之尽殪子仪因进收长安大破贼众安庆绪弃东京走囘纥大掠还京师帝遣使劳之进叶防司空爵忠义王乾元元年请昏诏宁国公主下嫁册磨延啜为英武威远毗伽可汗复使其王子骨啜等助讨明年骨啜与九节度师溃于相州奔京师帝厚赐慰其意乃还磨延啜死子移地健立号牟羽可汗使大臣入朝代宗即位遣中人刘清潭往结好且发其兵助讨史朝义朝义方绐囘纥唐已亡使入收府库移地健引兵南见诏始知广平王即天子位时雍王为天下兵马元帅防其兵进收东都河北平囘纥见城邑榛莽有轻唐之色至是留屯东都放兵剽掠日益横肆帝加可汗可敦及寮属封号永泰初仆固怀恩反诱囘纥吐蕃入冦怀恩死争长囘纥诣郭子仪请降与朔方兵马使白元光共击吐蕃大败之大厯十三年囘纥袭振武入冦太原代州都督张光晟与战破之徳宗立遣使告防且修好九姓胡劝可汗入冦宰相顿莫贺谏不聼顿莫贺因击杀之自立建中元年诏册顿莫贺武义成功可汗后三年使使献方物请和亲诏咸安公主降之可汗上书请易囘纥为囘鹘拜可汗为汩咄禄长夀天亲毗伽可汗贞元五年顿莫贺死子多逻斯立拜爱登里逻汩没蜜施俱禄毗伽忠贞可汗为少可敦叶公主毒死幼子阿啜嗣册为奉诚可汗是歳囘鹘击吐蕃葛禄于北庭胜之明年遣使来朝十一年阿啜死无子其相骨咄禄自立诏拜爱滕里逻羽录没蜜施合胡禄毗伽怀信可汗永贞元年死册所嗣为滕里野合俱録毗伽可汗元和初再朝献未几又死册拜爱登里罗汨蜜施合毗伽保义可汗阅三歳使者再朝穆宗立固求昏许之俄可汗死册所嗣为登啰羽録没蜜施句主毗伽崇徳可汗诏以太和公主降之是时裴度方伐幽镇囘鹘使将以兵三千佐平河北议者惩前患辞使者去敬宗即位可汗死其弟曷萨特勒立册为爱登里啰汩没蜜施合毗伽昭礼可汗太和六年其下杀之从子胡特勒立明年册为爱登里啰汩没蜜施合句禄毗伽彰信可汗开成四年其相掘罗勿作难引沙陀共攻可汗可汗自杀国人立防馺特勒为可汗俄为渠长句録莫贺与黠戛斯所杀其牙部立乌介特勒为可汗时太和公主为黠戛斯所得遣使奉主来归乌介击杀其子劫公主度碛进攻天徳城振武节度使刘沔拒却之公主遣使言乌介已立因请命诏使慰抚其众明年囘鹘奉主至漠南入云朔剽掠因室韦黒沙南闚幽州节度使张仲武破之其属降将顺与刘沔等穷追杀乌介奉公主南还诏勒石幽州纪功国人立其弟遏捻特勒为可汗收残部五千仰食于奚大中初仲武讨奚囘鹘寖微转依室韦仲武谕令羁致可汗等遏捻委部西走是时厖特勒居甘州自称可汗有碛西诸城遣人来京师宣宗拜嗢禄登里逻汩没蜜施合俱録毗伽怀建可汗尝一再进献后唐同光中册其国王仁美为英义可汗仁美卒弟仁裕立遣使来朝册为顺化可汗晋天福中改为奉化可汗仁裕卒子景琼立建隆以后常遣使朝献景琼以下系属无稽咸平以后族种散处甘州西州新复州天圣初甘州夜落隔通顺来贡方物封归忠保顺可汗宣和中因入贡留陜西诸州贸易不归其往来皆经夏国廷议立法禁止之
　　薛延陀先与薛种杂居灭有延陀部遂号薛延陀姓一利咥氏铁勒诸部中最强风俗与突厥同西突厥处罗可汗之杀铁勒诸酋也其下相率叛去推契苾哥楞为易勿真莫贺可汗据贪汗山奉薛延陀乙失鉢为野咥可汗保燕末山而突厥射匮可汗复强二部黜可汗号往臣之囘纥拔野古阿跌同罗仆骨白霫在鬰督军山者东附始毕可汗乙失鉢在金山者西役叶防可汗贞观二年叶防死国乱乙失鉢之孙夷男率部附颉利可汗突厥衰诸姓多叛归夷男太宗方图颉利册拜夷男为真珠毗伽可汗颉利可汗灭塞隧荒芜夷男率其部东保都尉楗山独逻水之阴浸强大太宗恐后为患诏拜其二子皆为可汗十五年帝以李思摩为可汗渡河建牙于漠南夷男恶之攻思摩走诏张俭李勣等讨败之延陀遣使谢罪因请昏不许明年又来献马时李思摩侵掠其境延陀遣将寇定襄诏李勣追却之俄请助伐高丽防病死子拔灼立以唐师在辽寇边诏江夏王道宗等御之拔灼众溃遁去依阿史那时健为囘纥所杀众立真珠毗伽可汗昆弟子咄摩支号伊特勿失可汗遣使言愿保郁督军山诏崔敦礼李勣抚定之因觇其顺逆勣至咄摩支欲拒战阳乞降勣知之纵兵灭其国咄摩支奔囘纥因萧嗣业以降与延陀国比属有拔野古居康干河风俗与铁勒相似贞观三年与仆骨同罗奚霫同入朝二十一年大俟利发屈利失举部内属置幽陵都督府拜屈利失都督右武卫大将军显庆时与思结仆固罗叛天寳间来朝仆固在多览葛之东始臣突厥后附薛延陀延陀灭其酋娑匐俟利发歌滥拔延内属以其地为金微州拜歌滥拔延为都督右武卫大将军开元初为首领所杀其子即仆固怀恩也同罗在薛延陀北多览葛之东贞观二年遣使入朝久之请内属置龟林都督府拜酋俟利发时健啜为都督左领军大将军契苾在焉耆西北多览葛之南其酋曰易勿真莫贺可汗贞观六年可汗死其弟莫贺咄之子何力尚钮率部来归以其地为榆溪州永徽四年以其部为贺兰都督府隷燕然都防多览葛在薛延陀东延陀灭其酋俟斤多滥葛末与囘纥皆入朝以其地为燕然都督府授右武卫大将军即为府都督死以多滥葛塞匐为大俟利发继为都督跌始与拔野古等来朝以其地为鸡田州开元初跌思泰自突厥黙啜所来降其后光进光顔皆以战功赐姓李氏附属籍葛逻禄本突厥诸族永徽初高偘伐车鼻内属显庆二年以其地置阴山大漠元池三都督府即用其酋长为都督然限囘纥故朝防不能自逹至徳后葛逻禄寖盛徙十姓可汗故地尽有碎叶怛逻斯诸城拔悉蜜贞观二十三年始来朝天寳初与囘纥叶防击杀突厥可汗立拔悉蜜大酋阿史那施为贺腊毗可汗遣使者入谢为葛逻禄囘纥所破奔北庭后朝京师地归囘纥
　　黠戛斯在焉耆之北本坚昆国语讹为黠戛斯贞观二十二年因铁勒部入朝遣使者献方物其酋俟利发入朝太宗劳享之以其地为坚昆府拜俟利发都督左屯卫大将军燕然都防高宗时再来朝景龙中献方物宗世四朝乾元中为囘纥所破后其酋阿孰破杀囘鹘可汗防昌中遣使上书大中朝册为英武诚明可汗咸通间三来朝又有伊州都播骨利斡白霫斛薛皆唐时尝通
　　奚与契丹别种尝为匃奴所破保乌丸山元魏时自号库真奚居鲜卑故地东北接契丹西突厥南白狼河北霫俗与突厥同逐水草畜牧居氊卢环车为营其君长常以五百人卫牙中余部散山谷间无赋入以射猎为赀喜战鬬兵有五部部一俟斤主之盛夏必徙保冷陉山山直妫州西北至隋始去库真但曰奚唐武徳中高开道借其兵再寇幽州长史王诜击破之贞观三年始来朝阅十七歳凡四朝贡帝伐高丽大酋苏支从战有功不数年其长可度者内附帝为置饶乐都督府拜可度者使持节六州诸军事饶乐都督封楼烦县公赐姓李以阿防部为弱水州处和部为祈黎州奥失部为落瓌州度稽部为大鲁州元俟折部为渴野州各以酋领辱纥主为刺史饶乐府复置东夷都防府于营州兼统松漠饶乐显庆间可度者死奚叛六年诏崔余庆等总防三都督讨之斩其王万歳通天中契丹反奚亦叛与突厥相表里号两蕃延和元年遣孙佺李楷洛周以悌帅兵袭其部为所败杀伤数万佺以悌皆禽送黙啜朝廷方多故不暇讨开元二年【旧书作三年】使粤苏悔落丐降封饶乐郡王左金吾卫大将军饶乐都督诏宗室出女辛为固安公主妻其酋李大酺明年入朝成昏始复营州都督府大酺后与契丹可突于鬭死弟鲁苏领其部袭王诏兼保塞军经略大使牙官塞黙羯谋叛公主诱杀之帝嘉其功赐累万防与其母告讦得罪更以盛安公主女韦为东光公主妻之后三年封鲁苏奉诚郡王右羽林卫将军久之契丹可突于反胁奚众并附突厥鲁苏不能制奔榆闗公主奔平卢幽州长史赵含章发军讨破之众稍自归明年信安王袆降其酋李诗锁高等以其地为归义州因以王诗拜左羽林大将军本州都督置其部幽州之偏诗死子延宠嗣与契丹乂叛为幽州张守珪所困延宠降复拜饶栾都督怀信王以宗室出女杨为宜芳公主妻之延宠杀公主复叛诏立它酋婆固为昭信王饶乐都督安禄山节度范阳诡边功数与鏖鬬擒其酋李日越料所俘骁壮戍云南终帝世凡八朝献至徳大厯间十二贞元四年与室韦攻振武后七年幽州残其众六万徳宗时两朝献元和元年君梅落入朝拜检校司空归诚郡王以部酋索氐为左威卫将军檀蓟州游奕兵马使没辱孤平州游奕兵马使皆赐姓李尝阴结囘鹘室韦兵犯西城振武宪宗时四朝献太和四年复盗边卢龙李载义破之执大将二百余人其帅茹羯以献文帝赐冠带授右骁卫将军后五年大首领匿含朗来朝大中元年北部诸山奚悉叛卢龙张仲武禽酋渠烧帐落二十万取其刺史以下面耳及羊牛辎贮献京师咸通九年其王突董苏使大都督萨葛入朝是后契丹方强奚不敢抗举部役属之苦其政稍引别部内附保妫州北山遂为东西奚西奚王去诸之子萨嘉后唐庄宗时赐姓名李绍威石晋时绍威子伊喇降于契丹东奚亦为契丹所并不复能自见云
　　室韦契丹别种盖丁零苖裔地据黄龙北傍峱越河东接黑水靺鞨西突厥南契丹其国无君长惟大酋皆号莫贺咄摄其部而附于突厥小或千戸大数千户滨散川谷逐水草而处不税敛毎弋猎即啸聚事毕去不相臣制故虽猛悍喜战而卒不能为彊国酋帅死以子弟继无则推豪杰立之乗牛车渡水则束薪为桴或以皮舟所居或皮室或屈木以蘧蒢覆可载而行其畜无羊少马有牛不用有巨豕食之语言近靺鞨分部二十余曰岭西部山北部黄头部大如者部小如者部婆莴部讷北部骆丹部悉处栁城东北近者三干逺六千里而赢最西有乌苏固部与囘纥接当俱伦汨之西南自汨而东有移塞没部稍东有塞曷支部最强居啜水之阴亦曰燕支河益东有和解部乌罗防部那礼部岭西部直北曰讷北支部北有大山山外曰大室韦濒于室建河河出俱伦迤而东河南有防瓦部其北落坦部水东合那河忽汗河又东贯黒水靺鞨故靺鞨跨水有南北部而东注于海峱越河东南亦与那河合其北有东室韦贞观五年【旧书作贞观三年】来贡后再入朝长夀二年叛李多祚击定之景龙初复朝献请助讨突厥开元天寳间凡十朝献大厯中十一贞元四年与奚共冦振武节度使唐朝臣方郊劳天子使者惊走室韦执诏使大杀掠而去明年使者来谢罪太和中三朝献大中中一来咸通时大酋怛烈与奚皆遣使至京师后史官失
  </div>
  <div class="pagination">
   <a href="钦定续通志_page281.html">
    上一页
   </a>
   <span>
    ...
   </span>
   <a href="钦定续通志_page277.html">
    277
   </a>
   <a href="钦定续通志_page278.html">
    278
   </a>
   <a href="钦定续通志_page279.html">
    279
   </a>
   <a href="钦定续通志_page280.html">
    280
   </a>
   <a href="钦定续通志_page281.html">
    281
   </a>
   <span class="current-page">
    282
   </span>
   <a href="钦定续通志_page283.html">
    283
   </a>
   <a href="钦定续通志_page284.html">
    284
   </a>
   <a href="钦定续通志_page283.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
