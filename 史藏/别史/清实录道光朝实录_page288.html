<!DOCTYPE html>
<html>
<head>
    <meta charset="UTF-8">
    <title>清实录道光朝实录 - 第 288 页/共 848 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录道光朝实录 - 第 288 页/共 848 页</h1>
    <div class="content">○上诣安佑宫行礼。　　

○诣绮春园皇太后前行礼。　　

○御正大光明殿。皇子及王以下文武大臣官员蒙古王贝勒外藩使臣等。行庆贺礼。　　

○御同乐园。赐皇子及内廷王公大臣蒙古王贝勒越南国使臣食。　　

○以驻藏大臣惠显、为理藩院左侍郎。仍留任。内阁学士容照、署理藩院左侍郎。　　

○壬申。太祖高皇帝忌辰。遣官祭福陵。　　

○谕内阁、吏部查明降调知县王衍梅、原犯案情。系因挟优饮酒。部议降一级调用。虽该部旧例缘事降调官员。呈请改补教职。并无缘何事准改何事不准改明文。惟此等人员。自不应令其训课士子。著照吏部所议、嗣后凡官员宿倡。以及挟妓挟优饮酒。例应降调者。均不准以教职降补改补。于例内注明遵办。所有王衍梅一员。即照此例。不准改补教职。至正途出身曾任正印人员。缘事降调。例准以正印官降补。亦无指明所犯情节。分别降补不降补明文。正印官率属临民。较之教职。责任尤重。亦不应以此等人员降补。并著照该部所议、凡知县以上之正印官。如有以宿倡挟妓挟优等事降调者。祇准以对品之佐贰降补。不准补用正印。以肃官方。　　

○癸酉。遣官祭照忠祠。　　

○甲戌。上诣安佑宫行礼。　　

○以捐修福建贡院。赏督办出力知县任沈锴、王益谦、知州衔。余升叙旌奖有差。　　

○修福建建宁镇标中左右三营炮械。从总督孙尔准请也。　　

○乙亥。上诣绮春园问皇太后安。　　

○谕内阁、额林沁多尔济之公爵。系乾隆五十三年特恩所赏。并非世袭罔替。今额林沁多尔济。既经出缺。著伊子额尔德木图、照例承袭头等台吉。　　

○前任两淮盐政福珠隆阿、奏报交卸起程。即日驰赴行在。得旨、何颜驰赴行在见朕。著在京等候。　　

○丁丑。谕内阁、向来恭谒东陵。西陵。在京王公文武大臣等、俱穿常服送驾。此次朕前诣盛京。恭谒祖陵。应行送驾人员。著仍用常服。至将来回銮接驾。除有谢恩等事人员。远迎两三站外。其余均在烟郊接驾。　　

○又谕、工部奏、查明张井奏道光七年另案工程。银数比较单内。共用银二百九十七万三千二百二十九两零。内称专案办理各工。用银六十五万二千三百四十五两零。均非常年所有之工。不入比较。南河道光六七两年。增培堰盱大堤。用银一百四十八万五千八百余两。该河督奏内。并未声明。堰盱缺口善后。系奏明增培。或难统归比较。其余均系常年另案工程。该河督何得于此内复行剔出银六十五万二千三百余两。以为专案办理。非常年所有为词。殊非核实办公之道。国家经费有常。自宜加意撙节。若每年比较悬殊。于另案之外。复添专案名目。岂非为开销地步。著该河督嗣后汇奏一年另案银数单内。除岁修抢修定额外。如实系兴举大工。应于摺内奏明。不入比较。春余常年奏明另案工程。均合并入单内开明。将上三年用过银数。声明比较。毋得另立专案办理名目。以杜虚浮而昭核实。　　

○谕军机大臣等、本日据都察奏、浙江已革职员王祚恺、遣抱告京控山阴县知县周镛、横加厚敛。挟其劝阻之嫌。串谋陷害。该抚徇庇同乡。籍词入奏等情一案。已明降谕旨。交孙尔准审讯矣。此案前据刘彬士以该职员倚衿恃老。包讼妄为。起出亲笔呈稿字据。劣迹昭著。奏请褫革。追夺诰轴。严行惩办。兹复遣人控告该抚因与知县周镛同乡。抹煞伊所控该县阴谋陷害实情。竟以查拏究办为词。遽行奏请斥革。并牵及原任广东臬司李澐。横行乡曲。呈出刊刻。伊规劝李澐、周镛、原札。控关官吏勒折浮收。挟嫌串害。该省上司徇庇所属。必须严究确情。俾成信谳。如所控属实。自应据实参办。以服其心。傥因严拏审办。仍敢捏情控告。亦须严行惩治。以儆刁顽。该督于特交审讯之案。务当秉公据实。毋得迁就。稍存官官相护之见。有负委任。王祚恺呈出刊印笔札。著发给阅看。将此谕令知之。寻奏、山阴县知县周镛。讯无浮收勒折。惟县书与王祚恺关通舞弊。失于觉察。在籍臬司李澐。审无嘱县陷害各情。惟于佐杂祝寿知单。随同列名。究属不合。均请交部议处。王祚恺恃符健讼。交接书役。投递私书。刊刻无据之词。籍端挟制。依律拟发附近充军。下部议。从之。　　

○又谕、本日召见之绥靖镇总兵李约文。著嵩孚详细察看。能否胜任。据实具奏。将此遇有该督摺便谕令知之。　　

○甘肃提督胡起、奏报接印日期。得旨、整饬营伍。训练士卒。汝原熟悉。然必要行之以诚实。持之以久远。无论人材事务。断不可崇尚虚文。总期功收实效。勉之慎之。　　

○以前任四川总督戴三锡。署工部左侍郎。　　

○戊寅。上诣大高殿行礼。　　

○奉皇太后还宫。　　

○谕内阁、成格奏、请停止每年派员巡查铁沟地方一摺。热河所属建昌县之铁沟地方。界连蒙古。山境辽阔。从前居民稀少。匪徒易致潜藏。每年秋季。由该都统衙门。派令官兵前往巡查一次。兹据奏称、现今铁沟一带。人烟稠密。迥非旧日情形。县境内设有都司各员。及捕盗弁兵专司捕务。足资查察。若仍由热河派官兵前往。相距五百余里。往返仅止半月。不惟稽察难周。亦恐转行滋扰。嗣后该都统衙门。每年派查铁沟地方弁兵著停止。责成该地方文武官弁。随时加意严密稽查巡缉。毋任匪徒容留溷迹。以归简易。　　

○己卯。以诣盛京恭谒祖陵。先期祗告奉先殿。上亲诣行礼。　　

○诣寿皇殿行礼。　　

○谕内阁、礼部查明御史张曾奏参浙江举人顾宗伊、刊刻落卷属实。并检查所刻卷内。附载致同考官袁文祥书。大肆讥评。此风断不可长。考试为抡才大典。士子若实被屈抑。原有准赴该管衙门控诉之条。乃该举人不安义命。妄生怨尤。辄刊刻传布。且附载讥评该同考官原札。实于士习人心。大有关系。顾宗伊著即褫革举人。以示惩儆。至检讨袁文祥阅看试卷。如仅将士子头场三艺。点看起讲。即行弃置。实属草率。现在顾宗伊已将原卷领出回籍。著刘彬士即饬属追取携回场卷。送礼部查验。如果属实。再将该检讨袁文祥、移咨吏部议处。其批点之内阁学士朱方增、翰林院修撰朱昌颐、工部候补主事顾椿、俱著交部照例议处。　　

○谕军机大臣等、奕颢奏、查明盛京旧居宗室罗、及移驻宗室、接驾送驾处所等语。著照所请、将旧居移驻。分为两班。俱于旧边大营卡伦门以西跪接。方四屯尖营以西跪送。即责成该管各官。带领弹压。其所开宗室罗习文习武人数。及获罪发遣案由。俟到盛京。分别降旨。将此谕令知之。　　

○盛京将军奕颢等覆奏、遵旨循照旧章。出示剀切晓谕旗民。一体当差。并严禁旗民地方官。科派扰累。恭候銮辂经临。务期沿途肃清。以昭敬慎。报闻。　　

○两广总督李鸿宾等奏、越南国差官阮文章等。请由海道通市贸易等情。已遵旨照会越南国王。仍恪守旧章。于广东钦州、及广西水口等关。各陆路往来。毋庸由海道前来。并将照会文缄封。面经该差官等赍回。报闻。　　

○以光禄寺卿铁麟、为都察院左副都御史。　　

○以喀什噶尔参赞大臣扎隆阿、为正黄旗汉军副都统。　　

○赏通政使司通政使穆馨阿、副都统衔。为喀喇沙尔办事大臣。　　

○广东潮州镇总兵官恒安。以不胜任开缺。以湖南沅州协副将张大鹏、为潮州镇总兵官。　　

○以广东龙门协副将蒲立动。署南澳镇总兵官。　　

○抚恤日本国遭风难夷如例。　　

○庚辰。上奉皇太后启銮。东巡盛泣。恭谒祖陵。　　

○诣皇太后行宫问安。　　

○诣东岳庙拈香。　　

○谕内阁、朕恭奉皇太后前诣盛京。祗谒祖陵。跸路经过州县。业经降旨。严饬地方官不得藉端科派。丝毫扰累。惟念安设行营。修除道路。未免有资民力。自应加以体恤。著直隶总督。奉天府府尹。查明各该地方。本年应徵钱粮数目。请旨酌量蠲免。以示朕轸念民莫。覃敷闿泽至意。　　

○以大学士托津、署管理理藩院事。　　

○贷河南驻防各员司库银修理官房。　　

○是日。驻跸烟郊行宫。　　

○辛巳。上诣皇太后行宫问安。　　

○江苏巡抚陶澍奏、沿江沿海。新涨沙洲。查照新例。召佃收租。拨充公用。酌议办理章程。一、已坍未报之案。应令各州县查明豁免。一、租额应分别定数。一律徵收折色。一、升科地亩。应俟生有芦草。再行起科。一、报部清册。应查照部议。年终开册报部。毋庸逐案详咨。报闻。　　

○以江南漕标中军副将明玉、为福建汀州镇总兵官。　　

○以浙江盐运使多容安、署按察使。　　

○修浙江上虞县柴土塘堤。从巡抚刘彬士请也。　　

○是日。驻跸白涧行宫。　　

○壬午。上诣皇太后行幄问安。　　

○是日。驻跸陈新庄御营。　　

</div>
    <div class="pagination">
<a href="清实录道光朝实录_page287.html">上一页</a><span>...</span><a href="清实录道光朝实录_page283.html">283</a><a href="清实录道光朝实录_page284.html">284</a><a href="清实录道光朝实录_page285.html">285</a><a href="清实录道光朝实录_page286.html">286</a><a href="清实录道光朝实录_page287.html">287</a><span class="current-page">288</span><a href="清实录道光朝实录_page289.html">289</a><a href="清实录道光朝实录_page290.html">290</a><a href="清实录道光朝实录_page291.html">291</a><a href="清实录道光朝实录_page292.html">292</a><a href="清实录道光朝实录_page293.html">293</a><span>...</span><a href="清实录道光朝实录_page289.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
