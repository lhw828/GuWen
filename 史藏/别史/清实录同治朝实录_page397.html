<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 397 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 397 页/共 505 页
  </h1>
  <div class="content">
   ○甲申。谕军机大臣等、本日据军机大臣呈递直隶按察使钱鼎铭禀函。据称已革天津府知府张光藻因患病出省。在顺德府调治。已革天津县知县刘杰亦在密云县治病。已派员分赴守催等语。览奏不胜诧异。张光藻、刘杰、以奉旨治罪人员。即使患病属实。亦应在天津听候查办。乃该革员等一赴顺德。一赴密云。捏病远避。直视谕旨如弁髦。尚复成何事体。试思该革员等不呈递亲供。辨别是非。总理各国事务衙门王大臣等。与洋人终日辩结。何能以空言相抵。朝廷之令该革员等赴津者。实曲示保全之意。乃皆不能体会翛然置身事外若使洋人闻之岂不益滋口实。此事关系重大不可再涉迁延。著钱鼎铭懔遵前旨。星夜派员前往将该革员等迅解天津。不准藉词托病。仍著将起解日期赶紧覆奏。曾国藩于张光藻等革职后。率行给假他出实属不知缓急。并著派员勒限催提。俟解到日。会同毛昶熙取具该革员等确切亲供以凭核办若再托词远避。国法具在。岂能宽宥。将此由五百里谕知曾国藩、并传谕钱鼎铭知之。　　

○又谕、闻已革天津县知县刘杰现在密云。该革员现有查办之案。必须迅赴天津。著景丰传问密云县知县。查明刘杰实在行止。如尚在密云即派旗员将该革员即日押解赴津傥省中委员到时亦著会解前往不得稍涉迟误。并不准藉词托病。一面将起解日期迅速覆奏。将此谕令知之。　　

○又谕、李鸿章奏、剿办北山土匪溃勇。业经就绪。并遵旨分兵驰赴近畿各摺片陕西北山土匪溃勇。纠聚宜川洛川一带。股数众多。李鸿章派令周盛传等督队进攻。在老涧铺十梅沟等处叠获胜仗。捦斩逆首多名。余匪溃散。复经各营分路抄洗。现在已无成股之贼。地方渐就肃清。剿办尚为得手。北山巨股贼匪。现已歼除。余匪仍当摉捕净尽。地方一切善后事宜。尤须妥为经理。李鸿章已带同周盛传所部驰赴近畿。蒋志章身任陕抚。责无旁贷即著酌派得力官兵三五营。分扎北山各要隘。以资弹压。并派廉干地方官。妥筹招徕赈垦等事宜。以期日有起色。前有旨令李鸿章行抵直境时。将所带各营分地扼扎。该督已于本月十四日渡河。现拟由晋省取道井陉入直。并饬周盛传一军。分起渡黄。至平阳会合齐进。郭松林一军。暂扎卫辉彰德。与十八日谕旨适相吻合。即著饬令郭松林暂扎卫辉彰德一带。与刘铭传所部遥为声援。并饬周盛传即在平阳平定暨井陉获鹿一带。分段扼扎。总以防回匪窜扰为名。不动声色持以镇静。并著李宗羲李鹤年于各该军到时。妥为照料。不可稍涉张惶。将此由五百里各谕令知之。　　

○以陕西宜川等处剿办土匪溃勇。地方肃清。予提督周盛传、唐仁廉、卫汝贵、贾起胜优叙。　　

○乙酉。追予江苏扬州等处阵亡殉难盐知事孙绍恒等绅民妇女五十二员名口分别旌恤如例。　　

○追予安徽霍邱等处阵亡殉难贡生何其坊等绅民妇女一千九百九十九名口分别旌恤如例。　　

○丙戌。谕军机大臣等曾国藩奏遵旨函致彭玉麟等。能否再出续行覆奏等语。彰玉麟等受恩深重。当此国家多事之秋自应力图报效。著曾国藩于接到彭玉麟杨岳斌覆信时。即行具奏。候旨＜??闲＞用。刘铭传勇往过人。治军有律。据曾国藩奏称此次催令来直。可否稍示优异。著俟刘铭传到直后。再行听候谕旨。曾国藩所陈治海上水师。与江上水师截然不同。苟欲捍御外侮徐图自强。非持以一二十年之久。未易收效然因事端艰钜。畏缩不为俟诸后人。则永无自强之日。兹值闽沪两厂船成。即当于两处选将操练各情。所筹切中窾要。近来内外臣工往往遇事机紧急。徒事张惶。迨祸患略平则又泄沓成风。为目前苟安之计。即使创立战守章程而在事诸臣。奉行不力。事事有名无实。遂使朝廷深谋远虑。均属具文。似此因循成习。何时可冀自强。何时可平外患。宵旰焦忧。无时可释。现在闽沪两厂。轮船次第告成。著马新贻、丁日昌、英桂、沈葆桢、于两处各择统将。出洋操练。无论有警无警。穷年累岁。练习不懈。方可备不虞而操胜算。广东亦应筹备轮船。巡防海口。著瑞麟、李福泰、一体认真办理。以上各轮船务须均用中国人驾驶。以期缓急足恃。至各省将备中。如有才具出众熟习风涛沙线者。著各该督抚随时保奏。以备擢用。即山林草野之中。有长于海战者。亦当随处留心物色。量才超擢。庶才能以摉罗而出。将士皆干城之选矣。此外如另有备御之策。并著该督抚等全局统筹。随时具奏。该督抚等均为国家重臣务当实心任事。为尝胆卧薪之计。共挽时艰。以副委任。曾国藩原片均著摘钞阅看。将此由五百里各密谕知之。　　

○又谕、前谕德英挑选黑龙江马队二千名。驰赴古北口一带驻扎。兹据德英奏、黑龙江所属各城。存营兵数无多。且须防守边境。仅能挑选精兵一千名。拟于八月初六日陆续起程等语。即著照所请。饬令管带各员届期迅速起程。不得沿途逗遛。该将军因存营军械不敷。请饬部拨给。或令直隶总督酌筹给发之处。著库克吉泰于该官兵行抵古北口时。查看情形。奏明办理。将此由四百里各密谕知之。　　

○又谕、李瀚章、郭柏荫奏、整顿水陆各军。现办情形。暨请豫筹辨认各国洋人各摺片。据称湖北水陆各军现皆精壮。堪以御敌。通省标兵。亦多骁勇可用。如果海疆不靖。鄂省筹办防堵。当可无虞。览奏均悉。天津之事。现经总理各国事务衙门王大臣等与法使辩论。尚未遽启兵端。而未雨绸缪。不能不先期布置。鄂省长江天堑。守御有资。惟该省水陆要区均有洋人往来聚处。江防自应严密。该署督等所奏各情。于办防确有把握即著不动声色。联络邻封。将水陆各营妥为部署。并随时认真整顿。以备不虞。此次津民本与法国构衅。自可将各国区别办理。以孤其势。惟因误伤俄英比意之人。以致各国藉口。均有连横之势。业经总理各国事务衙门王大臣等设法调处。李瀚章等所陈辨明各国人船。以便分别防范保护之处。如将来事机决裂当由总理各国事务衙门相机知照办理。将此由四百里各密谕知之。　　

○又谕、丁宝桢奏、筹防海口及练兵备调一摺。天津一案法使罗淑亚肆意要挟。近复回京向总理各国事务衙门饶舌。叠经王大臣坚持定见。力与辩论目前情形虽不至遽行决裂。而此事如何办结。尚无实在把握此次启衅虽由法国亦有误伤俄英比意等国之人。且洋人蛩駏相依。遇事必相联络。不可不先事筹画以备不虞。丁宝桢拟于东省各海口酌定兵数。分别布置。所筹尚妥。即著不动声色。慎密筹备。烟台地方。华洋杂处。尤关紧要。务当饬令文武各员拊循弹压。免滋事端。王正起等营分扎德州等处。并著饬令认真训练。以备缓急。将此由四百里密谕知之。　　

○又谕、李宗羲现在丁忧。山西巡抚。本日已将何璟调补矣所有晋省河防。李宗羲因晋勇八营不甚得力。檄令提督张树屏在淮南庐凤等处招募新军六营。并令提督高占彪于晋勇内挑选精壮酌留三四营。分别布置以资守御。著俟新招勇丁到晋后。即责成何璟督饬张树屏等认真训练。加意巡防转瞬河冻冰结。冬防益关紧要。尤应先事豫筹庶临期可资得力。该抚务当迅速筹防毋稍延玩。将此由四百里谕令知之。　　

○山西巡抚李宗羲丁忧调福建巡抚何璟为山西巡抚。以广东布政使王凯泰为福建巡抚。　　

○以造言惑众。直隶在籍知县刘谟阁革职讯办。　　

○丁亥。谕军机大臣等、前因定安奏、派拨察哈尔马队。赴哈尔尼敦防剿。请归文盛调遣。当经降旨允准。兹据文盛等奏哈尔尼敦台站。系在乌城境内。距张家口约有四千余里。势难兼顾。请饬、绥远城将军就近酌给锅帐驼只。饬令前赴乌境会剿。即归乌里雅苏台将军调遣乖语。乌城境内现在有无贼踪。是否仍须马队助剿著福济斟酌情形。如该处尚须此项马队。著一面具奏。一面咨会定安。就近酌给锅帐驼只等项。饬令达尔济统带。迅赴乌境协同防剿。即归福济调遣。如该处。现无贼匪窜扰。即著福济查明此项马队行抵何处。饬令达尔济管带。折回绥城。如尚未起程。即著定安饬令此项马队暂在绥远驻扎。至察哈尔八旗及军台各地面。仍著文盛等檄饬官兵。密探严防毋稍疏忽。亦不得稍涉张惶。将此由四百里各谕令知之。　　

○调福建布政使邓廷枬为广东布政使。以福建按察使潘霨为布政使。调贵州按察使葆亨为福建按察使。以贵州督粮道林肇元为按察使。　　

○以四川冕甯等处叠破贼巢。建南肃清出力。赏提督马承宗、总兵官钟有思、邓有德、文得盛、张锡卿一品封典。参将成黼廷、二品封典。总兵官刘正元、副将邓全胜、巴图鲁名号。知州邓廷桂、参将周得载等花翎。把总洪寿祺等蓝翎。余加衔升叙开复有差。　　

○戊子。谕内阁、苏廷魁奏、河工用项紧急。请饬催商欠息银一摺。东河每年采办秸料。除例价外。其帮价向由长芦山东两淮解到各商生息银两内发给。乃近年两淮商人原领本银五十万。以前欠解息银一百三十四万八千五百两。又欠解本年息银三万两。长芦商人原领本银四十万两以前欠解息银七十一万一百五十两零。又欠解本年息银二万四千两。山东商人原领本银十万两。以前欠解息银二十四万八千七百两。又欠解本年息银六千两。该工用款紧要。岂容各商日久宕延。现在江南军务肃清。所有两淮商欠银两。即著马新贻妥议章程。速筹归补。毋任延玩。其长芦山东各商欠解银两。并著曾国藩、丁宝桢、督饬各该运使。饬令该商迅将本年欠解息银即行措解。至历年欠解银两。亦责令陆续补交。以济要需而清款项。　　

○又谕、刘昆奏、请将讹诈上司之革员治罪一摺。已革湖南知县李廷诰、因向臬司李廷樟营求署缺。并出银票一纸。意存贿托。经该臬司诃逐。揭参革职。该革员于被参后。竟敢逗遛省垣。不即回籍。并挟嫌妄向臬司率索银票。实属目无法纪。李廷诰著发往军台效力赎罪。期满后永远不准捐复。并不准投效各路军营。以示惩儆。　　

○谕军机大臣等、李鹤年奏、豫军西征。粮饷紧急。请将河东前拨协饷照旧拨解一摺。据称豫军西征。饷需甚钜。前拨河东盐课月协银二万两。经袁保恒奏准停止。改作协甘之用。张曜宋庆两军饷银。专由河南供支。惟豫省常年所入。即以全数供支甘军豫军。尚属不敷。况京饷河工。及本省应需之用。急款如林。实有捉襟见肘之热。甘省有十余首协饷。似河东匀拨之二万两。尚属无足重轻。请仍饬拨解豫军等语。所奏自系实在情形。著何璟即饬河东盐道。将前协豫军西征饷银二万两。照旧按月拨解。藉资周转。不得稍有迟误。将此谕令知之。　　

○两江总督马新贻等奏、江苏巡抚丁日昌遵旨现赴天津。所有本年江南乡试监临。请派学政童华代办。从之。　　

○补铸甘肃盐法兵备道。平凉府知府、盐茶同知、经历、儒学照磨、庆阳府知府、经历、儒学、甯州固原州等知州、儒学、平凉华亭隆德合水安化环县等知县、儒学、镇原县知县、皋兰县县丞、正甯县儒学、各关防印信条记。从总督左宗棠请也。　　

○豁免湖南晃州厅被扰地方上年未完额赋。　　

○己丑。仁宗睿皇帝忌辰。遣官祭昌陵。上诣寿皇殿行礼。　　

○谕军机大臣等、前据富明阿等奏、请豫筹本年捕围官兵应需赀装等项银两。当交户部议奏。兹据奏称、吉林本年冬季举行围猎。随围官兵应领赀装等项银两。除抵用外。实需银一万二千余两。拟请在河南驿站存賸银内拨给等语。冬围经费。自系要需。著李鹤年督饬藩司如数筹拨。迅委妥员解赴盛京户部交纳。不准藉词推延。并著额勒和布于此项银两解到时。即行知照富明阿派员领取。此系由部指拨之款。富明阿务当核实支放。仍著将用过银数。及官弁兵役名数。分晰专案报部。一俟该处俸饷复旧之日即将拨款停止。以符定章。将此各谕令知之。　　

○又谕、户部奏、拨借黑龙江整顿差操农务银两一摺。黑龙江地处极边。农业操防。均关紧要该处牛马缺乏。亟须筹款买补该部拟请在山东地丁项下拨银一万两。俾资借给即著丁宝桢速饬藩司如数指拨。迅委妥员。克期解往盛京户部交纳。并先行知照德英。派员赴奉天守领。额勒和布于此项银两解到时。立交黑龙江委员领解。德英俟饷项领回。即分饬购买牛马。务须一律膘壮。以期得力。仍按四年八季由兵饷内扣还归款。以重库项。将此各谕令知之。　　

○又谕、本日据景丰奏派员会解革员起程赴津等语。已革天津县知县刘杰、现经景丰派委佐领思福等。协同委员王霂。于本月二十二日押解起程。密云距津甚近。不日可到。张光藻亦已由钱鼎铭派员解送天津。即著曾国藩毛昶熙、取具该革员等确切亲供。迅速覆奏。此事本难措手。该督到津后统筹全局次第办理。其中委曲求全万不得已之苦衷。在稍达事理者自无不谅。刻下府县一层。坚持定见当可就我范围所最吃紧者缉拏正凶。如能将为首滋事及下手之人严拏务获。讯取确供。按律议抵大局似可粗定。否则万难就绪。迟则亦恐另起波澜。该督公忠体国。朝廷素所倚赖。慎勿因循退葸。稍涉迟回。毛昶熙会办一事。责无旁贷。当无不迅筹商办也。将此由五百里各密谕知之。　　

○又谕、左宗棠、穆图善奏、附省东西两路官兵。迎剿贼匪。叠获胜仗一摺。陕甘回匪。叠次乘虚窜扰。藉图抢掠。经协领萨英阿等、先后在酸子沟平城堡杨家庄等处截剿获胜。毙匪多名。时秦州转解甘军饷银。尚未到省。金积堡复有窜来陕贼。肆行杀掠。经善山保等督队迎击。歼除殆尽。将饷银迎护到省。并将沿途窜贼伏贼。悉数斩捦。剿办尚为得手。惟此次贼匪。虽经各路官军叠次歼除。难保不再乘虚扑犯。著左宗棠、穆图善饬令各路统将加意严防。毋稍疏懈。将此由五百里各谕令知之。　　

○庚寅。谕内阁、左宗棠奏、收抚回众。现筹安插等语。陕甘回匪煽乱以来。叠经官军剿办。歼戮甚多。朝廷轸念民生。屡谕统兵大臣但分良莠。不分汉回。原以回民同系食毛践土之人。岂无天良。其中被逼勉从不能自拔者。自必不少大兵所至。期于除暴安良。断无概行诛戮之理。据左宗棠奏称、该回众等久处贼巢。既苦头目之侵陵迫胁。甫离巢穴。又畏汉民之报复寻仇因之依违其闲。以求苟免此等情形。实所不免该督现拟划出荒绝地亩稍成片段者。将收抚之陕回。给以籽粮。课以耕作。办理甚为妥协著即督饬该地方官悉心经理弹压抚绥俾得各安生业。其甘回中如有真心悔罪自拔来归者。亦即妥筹安插。并著剀切晓谕汉回居民务各永泯猜嫌。同登衽席。用示朝廷覆帱无私至意。　　

○谕军机大臣等、前据曾国藩奏、王三屡经翻供。现已释还。本日据给事中胡毓筠奏、请将武兰珍王三解京会讯。以释群疑等语。前罗淑亚来京。告知总理各国事务衙门王三并无其人。所获之犯的系王二并称武兰珍到案。并未受刑。其意疑系有串供诬扳等情。嗣据崇厚面奏。所获王三实系王二。与武兰珍所指之人。藉贯面貌亦不相符。该给事中所请解京会讯。自无庸议。惟王三即系王二一层。该督并未具奏。著曾国藩、毛昶熙查明实在情形具奏。至武兰珍为此案罪魁该督等是否审讯明确。将来如何定拟。并著一并奏闻。至缉拏正凶一节。著曾国藩等懔遵昨日谕旨。严拏务获。迅速筹办。以免洋人另生枝节。原摺均著钞给阅看。将此各密谕知之。　　

○又谕、前因英桂奏、调补浙江处州镇总兵方友才、自＜??闲＞放温州镇总兵后久未到任。谕令左宗棠查明该员是否在营。饬令赴任。兹据奏称、该总兵于全闽肃清后已回湖南湘乡原籍等语。方友才现已调补处州镇总兵。员缺岂可久悬。即著英桂行知该总兵。饬令即赴新任。并著刘昆就近催令起程毋任延缓。将此各谕令知之。　　

○又谕、左宗棠、穆图善奏、南路官军克复城堡。左宗棠奏、北中两路官军剿贼叠胜。现筹会攻金积老巢各一摺。甘肃南路官军。克复渭原狄道城池并攻拔牟佛谛坚堡。正可乘此声势。进规河州。左宗棠等以自秦州至狄道。计程四百余里中隔渭源等处。一片荒芜。必须节节设防。保护运道。方能前进。察看河州贼势。应俟甯灵肃清。由兰州出兵方能得手。固系持重之见。现在北路各军。已将灵州一带贼寨攻破多处。军务自有起色。则进剿河州之兵。此时即当妥为部署。著左宗棠、穆图善悉心商酌以期迅埽贼氛。灵州迤西至金积堡。仅存贼堡十一处。王杨等逆伏诛。贼众无粮可掳势已穷蹙。著左宗棠饬令刘锦棠等迅将胡家堡等处攻拔。尽歼丑类中路官军叠克马家河湾韦州堡等处。金积堡南路关键。已为我得。左宗棠务当檄饬黄鼎。会同雷正绾总统中路诸军。先将陕口要隘夺回。次第剿平金积迤西各堡寨。并与刘锦棠等约期会剿。迅克金积等坚巢。以振全局。毋稍松懈。前有旨令李鸿章督兵驰赴近畿。业据该督奏报起程。并据奏称、北山土匪溃勇。巨股已歼。余匪不至为患。已咨商蒋志章、酌派三五营分扎要隘等语。北山事甫就绪。李鸿章近已离陕。左宗棠仍当妥筹兼顾。毋令甘回折窜陕疆。又至句结为患。左宗棠另片奏、请将敖天印暂准留营等语。敖天印在南路带兵。既尚得力。一时乏员接带。著准其暂行留营效力。该大臣即咨行李鹤年查照可也。将此由六百里各谕令知之。　　

○以克复甘肃渭源、狄道两州县城。予提督傅先宗优叙。王得胜、彭忠国议叙。擢守备何建威以游击用。　　

○予甘肃渭源等处阵亡副将汪有余等二十二员祭葬世职加等。　　

○追予甘肃肃州阵亡道员恒龄建立专祠。眷属人等分别旌恤如例。　　

○并附祀。　　

○辛卯。追予浙江各属阵亡殉难千总盛钟琯等绅民妇女五百九十员名口分别旌恤如例。　　

○蠲缓两浙浦东、横浦、袁浦、青村四场歉收地方上年灶课有差。　　

○壬辰。谕内阁、刘坤一奏、工匠句匪滋事。请将办理不善之官绅分别惩处一摺。江西新昌县匪徒李侍魁等、充当该县纸厂工匠辄因减赀停工胆敢纠众强抢厂户吴福家仓谷。并句结教匪杨长受等。约期抢掠攻城。当经该县朱庆萼饬令局绅邹寿朋等派勇捕拏。格杀匪徒十余人。并将李侍魁杀毙。其听从抢劫之谢憬发、张花、亦经讯明正法。新昌县知县朱庆萼、于此案初起时即派团获犯究办。尚属迅速。惟未能先事禁止。究有不合。朱庆萼著即撤任开缺以＜??闲＞缺改补局绅邹寿朋等捕获各犯。并不送官讯究。辄即杀毙弃尸。虽系应死罪人究属专擅。邹寿朋著革去贡生训导。刘国珍著革去武生以示惩儆。　　

○又谕、吴棠奏、川东沿江各厅州县被水。并请将玩视民瘼之知县革职查办等语。本年六月闲。川东连日大雨江水陡涨数十丈。南充合州江北厅巴县长寿涪州忠州酆都万县奉节云阳巫山等州县。城垣衙署营汛民田庐舍。多被冲淹。居民迁徙不及。亦有溺毙者。览奏实深轸念。著吴棠督同藩司。即行筹拨公项。遴委妥员。兼程前往查勘。分别被灾轻重。会同地方官优加抚恤。并饬该管道府及各该厅州县。赶紧查明被淹若干户。溺毙人丁若干名口。酌量分别赈恤。毋令一夫失所。酆都县知县徐浚镛、于江水进城时。先行远避。置难民于不顾殊出情理之外。徐浚镛著即革职。听候查办。　　

○谕军机大臣等、英翰奏覆陈办理情形一摺。据称捍御外侮。言战不如言防。守平不如守险现已密拨皖军数营。暂驻安庆附近。其下游一带。马新贻已暗为布置。并密商黄翼升抽调数营。以捕拏江匪为名。陆续下驶。暂扎金陵附近一带。至安庆省防之军。尚属可恃。现复选择精锐五千人。作为两大支驻扎颍亳。随时训练。以备缓急。览奏均悉。天津之事。现经总理各国事务王大臣与法使辩论。虽已渐就范围。而能否消弭衅端。尚未可定。长江防守。自应严密图维。即著马新贻、英翰、将江防上下游密速布置。联络声援。以期有备无患。英翰另片奏、遵催刘铭传迅速起程等语。该提督忠勇素著。此次闻召。谅已星驰就道。何日起程北上。著英翰即行奏闻。将此由四百里各密谕知之。　　

○癸巳。谕军机大臣等、丁日昌奏、行抵天津。陈明帮同商办大概情形一摺。此案缉拏正凶一层。叠经谕令曾国藩督饬地方官严拏务获乃时将两月。尚未办有头绪。未免迁延。兹据丁日昌奏称、到津后会同勒限府县购线悬赏。务于数日内将凶犯尽数缉拏。并称如此大案。总须缉获四五十人。分别斩绞军流。或虚抵多而实抵少。将来凶犯供无前任府县指使。则府县之不能正法。更不烦言而解。所筹不为无见。中外交涉事件。总须迅速妥办。况此事枝节繁多。尤不宜虚延时日。丁日昌谓议抵议偿之后。而彼犹要求无厌。似可邀齐各国公使。与之评理。所见亦是。惟此次杀毙者。除法国外尚有俄英比意等国之人。早成连横之势。且未将为首滋事及下手之人讯明议抵。不但不能与之评理。即议赔一层。亦难论及。曾国藩仍当严饬丁寿昌等先将真正凶犯。赶紧尽数缉获。会同毛昶熙、丁日昌、成林、悉心研讯。按律分别惩办。断不可再有迟逾。至议抵之后。彼时在我有辞。而各国以贸易为重。则因势利导。所议各事。或不难一气呵成。张光藻、刘杰、现已到津。即著曾国藩会同毛昶熙等。讯取该革员等确切亲供。先行入奏。丁日昌所调杜文澜一员。已谕知马新贻、张兆栋、饬令该员兼程赴津。容闳等业经陆续前来。足敷差委。冯柏年、赵新、自可无庸调取。如必须该二员到津。再由丁日昌奏明候旨办理。将此由五百里各密谕知之。　　

○又谕、前据苏凤文等奏、叛匪梁添锡遁入越南安边地方。当经谕令苏凤文、冯子材、饬令前敌各军迅速进攻。肃清边境。迄今已逾多日。尚未据苏凤文等续有奏报。不知现在剿办情形。究竟如何。总当督饬各军乘胜进剿。迅歼丑类。以靖边陲。安南国沿边膏腴。如胥江等处。在安南为三省地方。其广不过中国一郡该国谓之东京。近年闻为法国所占踞有驻扎重兵并设提督等官情事。安南陆路接壤广西。由广西边界至胥江。道里若干。有无山川阻隔。著苏凤文密派干练有识之员。前往该处确访一切情形。绘图贴说。并将近日安南与法国情意是否融洽之处。据实奏闻此系机密要务。派员查探一层即作为疆臣之意。不可言明出自谕旨。庶不至涉张惶。想该抚必能仰体此意。慎密筹办也。将此由五百里密谕知之。寻奏、遵派知府徐延旭赴谅山一带密查。据称由太平府镇南关边界。至越南东京。计程七日。多属坦途。并无胥江名目。谨将各省方向绘图贴说。该国南圻滨海。被洋人占踞六省。衔恨甚深。实无融洽情形。报闻。　　

○又谕、景霖奏、请饬催弁兵米折银两一摺。直隶积久马兰镇标汉兵米折银两。前经谕令直隶总督赶紧筹拨。兹据景霖奏称、除陆续领到米折银三千四百两外。尚欠银九千三百余两等语。该弁兵等守护差务紧要。情形窘苦亟当速筹接济。著曾国藩督饬藩司。将欠拨该处弁兵米折银两。仍遵前旨归并陵饷案内。随同差役米折银两。一体迅速埽数拨给。不得再有蒂欠。以济要需。将此谕令知之。　　

○江苏巡抚丁日昌奏、请调前署苏松太道杜文澜前赴天津差委。允之。　　

○派工部左侍郎鲍源深恭勘昭西陵。隆恩殿暨。陵寝门应修工程。　　

○甲午。谕军机大臣等、都兴阿等奏、草仓河泊岸被水冲刷情形一摺。据称本月初闲。山水骤涨。将新修草仓河东头南岸冲开水口。分流归入苏子河。两岸椿笆。闲有冲臌。新修泊岸。全行冲刷。止存桩囤数丈增修月堤一道。仅賸桩迹。漂失鹿角多架。石堤三空桥板栏杆。闲有冲失。地面石条移动等语。新修草仓河各工。因山水之泛溢猝被冲刷。尤恐秋令多雨。河水复发更出要工。都兴阿、奕庆、现在亲往确查。即著督饬派出委员周历履勘。先行设法保护。以昭慎重。至草仓河近始兴修。乃甫经蒇工即被冲塌。情形较前转重。是否原修工程。偷减草率。未能完固并著该将军等确切查明。据实具奏。不准稍有含混将此由四百里各谕令知之。　　

○又谕、袁保恒奏、西征饷项支绌。请饬催解河东盐课。以济急需一摺。据称山西河东盐课。每纲应解西征粮台共银四千九万两。己巳纲内。除先后解过三千五万两。尚欠解十四万两。请饬迅解。并于庚午纲赶筹三十万两接解等语。西征各军。现分南北两路进攻。剿办正当吃紧。亟应接济饷需。庶攻取可期得手。即著何璟严饬河东道。迅将己巳纲欠解银十四万两。于八月内埽数解清。并著将庚午纲赶紧筹备银三十万两。于秋冬之闲。源源报解。以济军食。毋任拖延。将此由四百里谕令知之。　　


v大清穆宗继天开运受中居正保大定功圣智诚孝信敏恭宽毅皇帝实录卷之二百八十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修
  </div>
  <div class="pagination">
   <a href="清实录同治朝实录_page396.html">
    上一页
   </a>
   <span>
    ...
   </span>
   <a href="清实录同治朝实录_page392.html">
    392
   </a>
   <a href="清实录同治朝实录_page393.html">
    393
   </a>
   <a href="清实录同治朝实录_page394.html">
    394
   </a>
   <a href="清实录同治朝实录_page395.html">
    395
   </a>
   <a href="清实录同治朝实录_page396.html">
    396
   </a>
   <span class="current-page">
    397
   </span>
   <a href="清实录同治朝实录_page398.html">
    398
   </a>
   <a href="清实录同治朝实录_page399.html">
    399
   </a>
   <a href="清实录同治朝实录_page400.html">
    400
   </a>
   <a href="清实录同治朝实录_page401.html">
    401
   </a>
   <a href="清实录同治朝实录_page402.html">
    402
   </a>
   <span>
    ...
   </span>
   <a href="清实录同治朝实录_page398.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
