<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 13 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 13 页/共 505 页
  </h1>
  <div class="content">
   ○庚午。上诣观德殿几筵前行大祭礼。　　

○谕内阁、朕奉母后皇太后圣母皇太后懿旨。列祖列宗丰功伟烈。振古铄今。载在实录圣训。炳若日星。向由内阁每日恭进。奉为成宪。朕以冲龄践阼。尤应朝夕循诵。以为法守。著仍照旧章。分日恭进。用资讲习。至现在内外庶政。均赖两宫皇太后躬亲裁定。并承慈命。将历代帝王政治。及前史垂帘事迹。著南书房上书房翰林等。择其可为法戒者。据史直书。简明注释。汇为一册。恭呈慈览。该大学士总裁翰林等于汇纂成书后。均著交议政王军机大臣覆看。再行缮写进呈。　　

○又谕、朕奉母后皇太后圣母皇太后懿旨。朕以冲龄践阼。亟宜典学。以端蒙养之基。现在师傅惟李鸿藻一人。尚应博访老成端谨学问优长之士。同资辅导而裕性功。著议政王军机大臣大学士翰林院掌院学士共举所知。无论曾任现任及官阶大小择其足膺是选者。奏保数员。以备简用。　　

○又谕、御史徐启文奏、枢机重地。责无旁贷。请责成议政王军机大臣实力匡襄。毋避小嫌。中外臣工。均应拾遗补阙随时陈奏等语。朕奉母后皇太后圣母皇太后懿旨。载垣等干预政柄。皆由匡赞诸臣遇事唯诺。实阶之厉。恭亲王以朕叔膺议政王重任。桂良等亦皆以先朝旧臣。简授要职。自无不力矫唯阿之习。惟以责任过重。如该御史所奏。恐以敬畏太甚。或近趋承。不为无见。值此四方多难。惟赖亲贵重臣弼予郅治。该王大臣等仰蒙两宫皇太后特旨简任。务各协力同心。勉图康济。毋避任事之小嫌。共矢公忠之大节。至中外臣工。于时事阙失。均宜直言无隐。即议政王军机大臣等赞理庶务。如未能尽协机宜。亦准其据实指陈。毋稍瞻顾。以期力挽颓风。共臻上理。　　

○又谕、御史钟佩贤奏、请崇节俭以裕度支等语。朕奉母后皇太后圣母皇太后懿旨。前经谕知总管内务府大臣。所有应行添制金银器皿等件。详核办理。览该御史所陈。甚合崇俭黜华之意。况现在军兴日久。度支告匮。供亿输将。闾阎力竭。兴言及此。即菲食恶衣。犹觉难安寤寐。朕仰承慈训。惟当躬行节俭。何敢稍涉纷华。嗣后一切服御用物。有可以节省裁撤者。著总管内务府大臣随时奏闻。以副朕志。　　

○又谕、御史钟佩贤奏、请甄汰保举以慎名器。并御史卞宝第奏、请严赏罚肃吏治慎荐举各等语。军兴以来。已逾十载。因念各将士效力疆场。锋镝惨罹。一经各统兵大臣直省督抚奏请奖叙。无不立沛恩施。惟其中认真出力者。固不乏人。而滥竽充数者。亦复不少。总由各统兵大臣不能破除情面。以致鉴别毫无。薰莸杂进。并有超躐而升。不数年而洊擢显职。其贪污不职者。又不能即时参劾。至在京部院司员。该堂官不能随时考察。至以阘茸无用之员。滥厕曹司。殊非慎重名器之道。嗣后各路统兵大臣务当赏罚严明。于军营出力各员。秉公核实。奏请奖叙。其有丧师失律者。必当核其功罪是否足以相抵。方准弃瑕录用。平日遇有贪劣之员。尤当随时奏劾。傥稍涉徇庇。朕必予以重惩。其各部院庸劣不职之员。并著该堂官随时裁汰。用副朕综核名实之至意。　　

○谕议政王军机大臣等、寄谕钦差大臣胜保。苗沛霖袭破寿州。虚言辨明曲直。仍请罪就抚。而又暗约党与。欲犯豫疆。反覆情形。实难概信。颍郡为中州门户。且城关居民。向系党附苗练。设苗沛霖加以偪胁。反侧潜滋。贾臻存营兵勇。仅三千人。难与抵拒。傥颍郡有失。不惟淮北之地全将沦陷。且深入豫境。事将不可收拾。胜保委员方模勋已抵寿州。一切狡谋。自必探闻知悉。应剿应抚。该大臣谅筹之已熟。现在东省余匪。有僧格林沁、谭廷襄、分路剿办。该大臣能否南下办理招抚事宜。即著妥速议奏。目下情形。刻不容缓。该练是否可暂事羁縻。且受抚之后。有无把握。该大臣务当计出万全。毋为所愚。将此由六百里谕令知之。　　

○又谕、贾臻奏、寿州失陷。苗逆所畏。惟胜保一人。请饬迅速南下等语。现在东省亦属防剿吃紧。胜保能否南下。本日复谕令该大臣妥筹速奏矣。苗逆势甚鸱张。该署抚身任封圻。剿匪是其专责。务当相机堵御力遏凶锋。并须固守颍州。不可稍有疏失。所请从重治罪之处。著加恩改为交部议处。将此由六百里谕令知之。寻议、贾臻应降二级留任。毋庸查级纪议抵。从之。　　

○又谕、严树森奏、催提楚勇。并严防苗练一摺。副将穆正春等选练勇队。击贼于老君塘。大获全胜。其未到之楚勇襄勇。并新募之湘勇。均著迅速催提到豫。训练成军。分防要隘。现在苗练已攻陷寿州。难保不窜扰豫境。苗沛霖党与苗金开等时萌觊觎。意图蚕食。该抚务当督饬将弁。趁此声威。节节埽荡。毋令苗党肆扰。以固疆圉。将此由六百里谕令知之。　　

○又谕、谭廷襄奏、东昌曹属匪徒肆扰。兵勇不敷分拨。请饬僧格林沁回军。直抵曹属。并分拨马队赴东昌合剿等语。此时东省军务。自以剿办东昌及曹属各匪为最亟。已谕知僧格林沁派兵兼顾。谭廷襄惟当就现有兵力。酌量分拨。前赴东昌等处。会合僧格林沁派出兵勇。合力剿办。毋令滋蔓。将此由六百里谕令知之。　　

○又谕、谭廷襄奏、请将藉病逗遛并人地未宜之总兵送部引见等语。山东曹州镇总兵双龄于咨报起程起任后。藉病逗遛。两月有余。实属心存畏缩。且于曹州镇一缺。人地不宜。双龄著即来京。交兵部带领引见。　　

○又谕、署江甯将军京口副都统巴栋阿在镇江病故。现在京口驻防兵丁。并无旗营大员管辖。冯子材等均系绿营总兵。恐未能钤束旗兵。京口副都统一缺。关系紧要。著都兴阿于扬州军营内。拣派得力旗员。饬令迅赴镇江。暂行署理。管理驻防旗营事务。并著于江北军营应补应升副都统各旗员内。择其材力出众单功较著者。酌保数员。候旨简用。以期有益军务。现在宝堰白兔等处贼党。麕集数万。意图直扑镇城。该处防剿正当吃紧之时。扬州与镇城仅隔一江。该将军务当不分畛域。随时侦探缓急。相机策应。以固江南门户。将此由六百里谕令知之。　　

○又谕、寄谕督办镇江军务冯子材。现在丹阳句容等处。贼数日增。逆首陈玉城等大股麕聚宝堰白兔地方。意图合扑镇城。自宜乘机进剿。为先发制人之计。该总兵督办军务。责无旁贷。著即激励兵勇。分路进攻。一面固守镇城。毋得稍有疏失。并知照马德昭令其速赴镇城。帮同办理。会商战守机宜。镇江与扬州两城相距甚近。该总兵务宜与江北军营联络一气。以期互相援应。毋误事机。将此由六百里谕令知之。　　

○以恭亲王、博多勒噶台亲王僧格林沁、管火器营事。　　

○命兵部尚书麟魁、户部尚书沈兆霖、驰赴陕西查办事件。　　

○以河南郑州剿办会匪获胜。免道员陶福恒、周煦徵议处。复知县朱光宇职。　　

○以河南老君塘剿贼获胜。予副将穆正春以总兵官＜??闲＞放。赏参将杨飞熊、都司卢得胜、守备王国良、周兆常、刘兴旺、巴图鲁名号。余升叙有差。　　

○予军营病故署江甯将军副都统巴栋阿祭葬恤荫加等。　　

○予山东丁家庙阵亡署总兵官副将郝上庠祭葬世职如提督例。谥勤勇。革援应不力营总乌尔贡扎布、游击绪伦职。仍留任。　　

○辛未。谕内阁、毓科奏、请将接递军报迟延之知县议处一摺。瑞昌、王有龄军报。由江西省驿递。其弋阳贵溪安仁三县接递。各迟延四五时及十余时不等。建昌县失察驿书改填回照时日。瑞昌县于德化县退回递交之件。辄以向非驿路。任意退回。以致展转迟延。均有应得之咎。前署弋阳县事候补知县章永孚、贵溪县知县杨长杰、安仁县知县王翚翎、前署瑞昌县事试用知县边其丰、署建昌县事候补知县李庆芳、均著交部议处。以肃邮政而儆玩误。　　

○谕议政王军机大臣等、有人奏东南军务紧要。请严饬督兵大员速筹进剿。并请密查江浙抚臣能否胜任一摺。江浙所属郡县。为东南财赋之区。岂容任贼久踞。曾国藩驻军安庆。规取金陵。若得江浙两省抚臣并力进攻。自不难将被陷城池次第收复。薛焕前在苏州府任内。声誉颇著。惟该省军务。正当吃紧。督带兵勇。或恐非其所长。且前据有人奏、该抚在上海偏隅自固日享安福等语。如果属实。即不能胜此重任。浙抚王有龄颇有才具。前任苏藩时。虽尚能筹办军饷。惟于浙抚一缺。未知能否胜任。以上二员。均著曾国藩悉心察看。据实具奏。又另片奏、东南军务。需才孔亟。请饬曾国藩酌量保奏等语。该大臣久历戎行。见闻较广。著择其智勇兼全。堪胜封疆将帅之任者。酌保数员。听候简用。原摺片均著钞给阅看。将此由五百里谕令知之。　　

○又谕、据官文等奏、遵派成大吉等统率马步官军。驰往霍山六安地方。择要驻扎。与寿州联络声势各等语。所办甚为妥协。苗沛霖自破寿城后。意图西窜豫疆。分股扑犯陈州光固等处。现在成大吉等已抵霍六等处。李续宜想亦仍遵前旨。驻扎楚皖之间。均与寿州相距不远。如果该练尚有可抚之机。见我兵威较盛。则凶焰自戢。袁甲三等办理抚事。亦可较有把握。若仍肆反覆。即可会商袁甲三、李世忠、迅速进兵。会合夹击。著官文等饬令带兵各员酌量情形。妥筹办理。其曾国荃、多隆阿两军。如果办理得手。并著催令前行。相机协剿。将此由六百里谕令知之。　　

○又谕、前据田兴恕奏逆首汪潮青等攻扑铜仁。该地方文武督率楚黔各军连获胜仗。将全股剿除净尽。并将署知府沈丙莹等请奖。业经降旨允准。兹有人奏、据该提督咨奏报各情形。与该地方禀报不同。难保无凭空结撰行其欺罔等语。田兴恕身起行闲。不数年闲。经大行皇帝擢至提督。近因江忠义简授贵州巡抚。一时未能到任。复令暂署抚篆。宜如何殚竭血诚。力图报效。乃铜仁奏报摺内。以并未出境之陆传应、董仲孚二员。称为越境剿贼。且五六两月。铜仁未有土匪。该提督摺内称有无数大战。楚省并无派兵赴黔之事。该提督指镇标兵二百名为五百名。种种不符。殊堪诧异。朕每闻田兴恕于带兵打仗。骁勇善战。尚有可取。惟身为统帅。奏牍一切。须藉人手。受其蒙蔽。亦所不免。著田兴恕即将摺内所指奏报铜仁军情各节。是否被人欺蒙。抑或尚有别情。迅速确查。明白回奏。如果奏报不实。即自行检举。痛戒将来。朕尚可因其不怙己过。予以原宥。傥自护前非。仍思文饰。则是有意欺罔。恐难当此重咎也。懔之。原摺著钞给阅看。将此由五百里谕令知之。　　

○兵部以武会试中额请。得旨、满洲蒙古取中三名。汉军取中二名。奉天取中一名。直隶取中十名。陕甘取中一名。河南取中一名。山东取中一名。山西取中二名。湖北取中一名。湖南取中一名。四川取中一名。浙江取中一名。　　

○以内阁学士沈桂芬为礼部左侍郎。未到任前。以通政使司通政使吴存义兼署。　　

○命翰林院编修鲍源深仍在上书房行走。　　

○以江西广信、广丰、玉山、府县等城解围。予提督鲍超优叙。余升叙有差。阵亡守备张恒彩、把总顾继忠等祭葬世职加等。　　

○以劳绩卓著。予安徽知府叶兆兰以道员＜??闲＞放。　　

○壬申。上诣观德殿几筵前行月祭礼。　　

○谕内阁、兵部奏、恭奉恩旨。将军台效力赎罪各员。可否量予释回。或酌减年分。开单请旨遵行一摺。前于正月十三日。因纪年开秩。皇考大行皇帝特颁恩旨。命将军流以下人犯分晰减等。兹据兵部查明请旨。自应酌量办理。农益泰、常顺、瑞柏、庆舒、文明、玉和、德克津布、贾铭慎、贺炳翊、明恩、均著加恩释回。缪冠瀛著加恩再减二年。哈丰阿、祥庆、瑞禧、均著加恩减免三年。海林、松贵、凤山、普安、庆裕、均著加恩减免四年。届期即行释回。以示朕推恩施惠至意。　　

○又谕、御史刘毓楠奏、请延揽贤良。申明军律等语。自军兴以来。被兵各省。民生涂炭已极。推原其故。固因地方官抚驭无方。激变滋事。亦由统兵将帅徇情滥保。甚至营私纳贿。诸弊丛生。以致士气不伸。逆氛不能迅埽。种种积弊。深堪痛恨。朕念行军之要。首在赏罚。统兵大臣果能信赏必罚。何难立奏肤公。嗣后各省督抚及各路统兵大臣。遇有保举参罚。务当功罪核实。力矫前项弊端。用副朕整饬戎行至意。　　

○又谕、前据薛焕奏、革员何桂清患病未痊。且有应办事件。暂缓起解。当谕令该抚转饬该革员赶紧妥办。俟办有头绪。仍著派员解京。迄今数月。办理尚无成效。何桂清系革职拏问之员。岂可任意藉端延宕。著曾国藩派委翰员。前赴江苏。迅将该革员押解来京。听候审讯。　　

○又谕、胜保奏、攻剿大股教匪。叠获胜仗一摺。教匪杨幅淩等窜扰数州县。颇形猖獗。经胜保调派总兵成禄等相机进剿。将薛店等处贼巢平毁。毙贼一千余名。该匪纷纷败窜。其扑扰临清一股。经都司王佐臣剿击。复毙贼数百名。余匪向南败窜。著胜保即饬该镇将乘此声威。跟踪剿洗。务将此股余匪歼除净尽。其浚滑一带窜匪。仍著相机协剿。以期肃清河北。免致蔓延。　　

○又谕、苗沛霖一以练总。蒙皇考大行皇帝再造深恩。破格录用。擢至道员。该革员本忠义自将。亦有材勇。曾凤阳等处剿贼立功。乃因与徐立壮等寻仇肆杀。辄敢拥众围攻寿州。据该地方大吏奏闻跋扈情形。朕不得已。将其革去四川川北道并布政使衔。拔去花翎。饬该统兵大臣等迅速惩办。兹据袁甲三、翁同书、历次奏闻。苗沛霖自入寿城。并无滋扰杀害平民之事。进谒地方大吏。自称受恩图报。不敢二心。其挟忿寻仇。乃出众练之意。止求辨明心迹。入城练众。亦即奉令出城。敛兵待罪。又有寿州生员傅汝霖等数十人公呈具保该革员并非叛逆等语。情词至为恳切。朝廷赏功罚罪。一秉至公。本无成见。苗沛霖如果真心悔过。情愿带兵剿贼。著即赶紧立功自赎。朕必仍当重加赏擢。予以自新。如中怀反覆。则朝廷之法。亦不能再为曲宥。并将该大臣等徇庇之罪。从重惩处。　　

○谕议政王军机大臣等、本日有人奏、浙省军务不振。请另＜??闲＞贤员督办一摺。浙省贼氛日炽。甯绍两郡情形。较为吃重。必得谋勇兼备大员。统兵援救。可期渐有起色。鲍超追剿贼匪。已抵广信。如江西全境肃清。即著该总兵前赴浙江督兵进剿。左宗棠一军。能否可以抽拨。并著曾国藩相机筹办。王有龄叠被参劾。其平日不洽舆情。已可概见。著该大臣仍遵前旨。确切查明。迅速具奏。又有人片奏、江苏巡抚薛焕娱情古玩。不理军务。其总办粮台之金安清声名狼藉。恃与薛焕拜认师生。任意侵蚀粮饷各等语。并著曾国藩秉公确切查明。一并据实覆奏。毋稍徇隐。原摺片著钞给阅看。将此由五百里谕令知之。　　

○又谕、昨因袁甲三奏苗练攻破寿州。未肆杀害。并有求抚之意。当以胜保系原招抚苗沛霖之人。必能知其底蕴。究竟此时剿抚孰宜。寄谕该大臣妥筹驰奏。本日又据翁同书奏、寿城团练。力阻抚局。所办迄无成效。以致民人饿死。众怨沸腾。内讧溃散之余。苗练乘闲进城报复。并未杀平民。且求为具奏以明心迹一摺。所陈苗练情形。本有可原。此次入城后更为驯顺等语。胜保接奉前谕。于此事或剿或抚。必已妥筹。务即酌度万全。赶紧驰奏。其李世忠一军。现在筹攻怀远。前据袁甲三奏该提督忠义奋勇。与苗沛霖誓不两立。如此时苗沛霖诚心归正。朝廷方且加之曲宥。予以自新。该提督谅能顿释旧嫌。以全大局。或苗练实属狼子野心。仍怀叵测。李世忠能知其底蕴必不可抚。亦即禀商袁甲三决计剿办。胜保于李世忠恩信素孚。著将此谕即由该大臣转传知悉可也。将此由六百里谕令知之。　　

○又谕、翁同书奏、寿城团练。内讧溃散。苗练乘间进城报复。并未杀害平民。求为具奏以表心迹一摺。并有如蒙恩准。祈降明发谕旨。发交袁甲三转行。即可期其罢兵助剿。于大局不无补救等语。苗练反覆。理宜主剿。止以发捻纷乘。兵力不敷剿办。不得已而暂事羁縻。姑从所奏。发去谕旨一道。交袁甲三收存。务须熟察苗练。如果真心归正。即令立功自赎。然后再将此旨宣示。仍即驰奏。并将发去原旨缴回。再行发钞传布。惟以后苗沛霖如再反覆。朕即惟该大臣等是问。如系翁同书为其所制。不得已代为乞请。或苗沛霖知楚军已来。姑为摇尾乞怜以作缓兵之计。种种情伪。不可不防。该大臣等当仍遵前旨。妥筹剿抚孰宜之策。或即飞约彭玉麟、李续宜等拨兵相助。以图万全。惟在该大臣等相机而动。毋失机宜。将此由六百里谕令知之。　　

○又谕、据胜保奏、探闻窜扰开州清丰余匪。现已窜至河南浚县淇县境内等语。河南浚淇等县。为直豫南北往来大道。一经梗阻。所关甚巨。且恐其西窜山陕边界。胜保虽称抽拨马步前往。惟现当攻剿教匪吃紧之时。势难兼顾。著严树森迅速拨兵堵剿。毋任蔓延。昨有人奏、河南光州所属各县。土匪成群结党。肆行烧杀。地方官以兵力过单。不敢出城。无人过问。以致百姓逃亡。请饬张曜统兵进剿等语。河南光固等县。被匪扰害。历有年所。小民颠沛流离。已属可悯。岂堪土匪再行肆扰。候补道张曜办理防剿。素称得力。著严树森即饬令统带兵勇。星夜驰赴光固一带。痛加剿洗。将著名匪首悉数捦获正法。其余设法解散。以安地方而除民患。毋得稍有迟误。至前谕该抚拨解胜保军营月饷银四万七千两。昨因胜保恐缓不济急。请于长芦盐课项下如数拨解。已谕令文煜迅即筹拨。该抚欠解胜保月饷四万七千两。著即解至长芦归款。将此由五百里谕令知之。　　

○又谕、周宽世奏、湖南东路。防务已松。请撤勇回任一摺。现在沿边一带。均已肃清。所部兵勇。自应准其撤遣。以节糜费。惟当此贼氛未靖。该提督回任后。务须力加整顿。悉心训练。其将备中庸劣之员。及老弱兵丁。并须认真核汰。以期兵归实用。饷不虚糜。毋得因防务稍松。致形弛懈。将此谕令知之。　　

○癸酉。谕内阁、户部奏、请采买米石以裕仓储一摺。京仓为天庾正供。自应豫筹采买以供支放。江苏上海为商船会集之所。扬州所属之仙女庙。向系米粮荟萃。采买较易为力。著江苏巡抚会同漕运总督采办乾洁粳米二十万石。于明年二三月运赴天津。其买米价值。先由该处按照市价核实酌定。一有商人认办。即行专摺奏报。并豫饬该管各官。将应办事宜。先行部署。以期迅速兑收。所有验米给价开兑事宜。上海由江苏巡抚督率上海道经理。江北由漕运总督派司道大员经理。该督抚等务当详细商搉。实力筹办。不得互相推诿。致有贻误。直隶天津海口。米船云集。并著直隶总督转饬天津道于天津设局收买。一有商人认办。即由该道具文报部。至买米经费。前经该部奏明酌提漕折等银备用。并著江西湖北河南山东各督抚。将欠解银两迅速解齐。务于本年内埽数全清。毋许再有延宕。至福建捐购米石。仅据奏报起运二万余石。未据将续运之米奏报。广东买米经费。先捐缴银十二万。应将续行捐收之款。即行分批报解。并天津遵化等属应行采办米石。著各该督抚府尹查照该部前奏。认真办理。以裨仓储。　　

○又谕、前因喇嘛嘉木磋等忿争案内。牵涉已革贝子德勒克色楞有念诵黑经之事。经皇考大行皇帝派惠亲王等审讯。以该贝子系获咎之员。种种妄为。不安本分。若再发往他处。难免别滋事端。钦奉谕旨。照王大臣等所拟。交刑部永远监禁。姑念该已革贝子于念经一节。称系祈祷母病。尚无咒诅证据。著刑部将德勒克色楞原案情节。核实覆拟。迅速具奏。候旨定夺。　　

○又谕、前因太监杜双奎有与肃顺结交情事。交慎刑司审讯。兹据总管内务府大臣督饬该司员等审明定拟。并究出太监袁添喜等均有与肃顺往来之事。一并定拟罪名具奏。此案座钟处大监杜双奎擅往肃顺私寓。修理钟表。甘心服役。得受钱粮。实属大干例禁。虽经将肃顺交存钟表自行呈出。未便稍从末减。杜双奎著从重发往黑龙江给官兵为奴。遇赦不赦。总管太监袁添喜因地亩之事。向肃顺托情。并于杜双奎进京时。属令探听风气。意图干预外事。亦属有违例禁。著革去总管。从重发往黑龙江给官兵为奴。总管太监王喜庆与肃顺交往。馈送食物。收受银两。迹涉交结。著革去总管。发往打牲乌拉给官兵为奴。太监张保桂、刘二寿、送给肃顺食物。并得受赏银。实属不合。均著发往吴甸。一年期满。劄发顺天府安插为民。至肃顺交结近侍。心存叵测。该太监等迫于威焰。意存迎合。均属罪由自取。现已将杜双奎等从重惩办。足以示儆。此外自无庸再事诛求。以昭宽大。该太监等惟当益加驯谨。勤慎当差。朕鉴其服役劳苦。自必时加体恤。傥敢不知远嫌。再有干预外事。及与廷臣交结情弊。亦必重治其罪。不能宽贷其各懔遵。著内务府大臣即将此旨传谕总管太监等知之。　　

○又谕、绵宜奏、请严缉盗匪。从重定拟罪名一摺。京师为辇毂重地。岂容宵小潜踪。近来抢劫之案。层见叠出。持刀明火。肆无忌惮。地方官弁兵役。形同聋聩。并不严行缉捕。甚至直班下夜。一切视为具文。以致盗匪横行。殊堪痛恨。著步军统领衙门顺天府五城严饬所属。认真缉捕。嗣后京城地面。如再有明火抢劫之案。即将该地方官弁兵役从重参办责革。毋稍徇庇。至盗贼为害闾阎。本属法无可贷。凡有明火持械入人房院者。准该事主格杀勿论。其就获之犯。刑部堂司各官务当破除积习。严行讯鞫。一经得实。即著从重照无分首从之例。并无论赃数多寡。立即处斩。不得以情罪稍轻。意存开脱。并不准以犯在诏前等情奏请查办。其知情窝贼分赃确有证据者。应如何从重处治以清盗源。并著刑部妥议具奏。　　

○又谕、御史洪昌燕奏请禁崇文门税务需索条陈。据称往年崇文门正税之外。勒索无厌。甚至会试举子皆受其累。各门送务。本日或未及验放。所取尤多。殊不足以惠安商旅各等语。著崇文门监督严饬各门差役。嗣后行李车辆到门。不准任意勒索。延不送务。到务后于应行纳税之物。随时查验。不得稽留。如查有差役在门任意勒索。及棍徒冒充官人索要钱文。立即严惩。至乡会士子照例准带衣箱一只。如验无应税之项。自应随时验放。傥该士子等不知自爱。夹带私货。一经验出。仍著照例惩办。　　

○又谕、钦差大臣两江总督曾国藩、著统辖江苏安徽江西三省并浙江全省军务。所有四省巡抚提督以下各官。悉归节制。浙江军务。著杭州将军瑞昌帮办。并著曾国藩速饬太常寺卿左宗棠驰赴浙江。剿办贼匪。浙省提镇以下各官。均归左宗棠调遣。　　

○又谕、瑞昌、王有龄奏、浦江义乌东阳被陷一摺。浙江逆匪。围攻浦江县城。经总兵文瑞等带队迎击。叠获胜仗。嗣因该逆愈聚愈众。我军被围。遂于八月二十三日。浦江县城失守。该逆复率大股直扑五指山等处。金华大股贼匪踵至。我军迎剿失利。义乌东阳。复于二十六七等日。相继被陷。浦江被围日久。嗣以粮尽援绝。遂至失事。该县带兵各员。情尚可原。均著免其置议。已革总兵米兴朝、暂革副将吴再升、节节溃退。以致义乌东阳二城叠陷。厥咎甚重。米兴朝本系发往军台之员。著改发新疆。效力赎罪。吴再升著拔去花翎。撤销巴图鲁名号。以守备降补。浦江县知县恩福于失守县城之前。先行出城。未能随同守御。著革职拏问。署东阳县知县张用锡虽无闻警先逃情事。惟不能力保城池。究有应得之咎。著暂行革职。仍责令劝办团练。会同官军进剿。以赎前愆。署义乌县知县甘履祥越境交印。实属有心规避。该员应得处分。及此外文武各员下落。均著瑞昌、王有龄、查明分别参办。仍著督饬各军分投进剿。迅图克复各城。毋任久踞。　　

○又谕、瑞昌、王有龄奏、严州余杭失陷。省城危急一摺。送匪李侍贤等率众围攻严州。八月十六日。提督张玉良挑选奋勇。卫扑贼营。救援城军。该逆由山头冲下。我军腹背受敌。且战且退。贼由大南门越城而入。经副将罗大春杀退。守至十七日。力尽援绝。罗大春身被数创。率领将士。由南北两门突围而出。严州府城遂陷。另股贼匪。由幽岭关等处偪近余杭。署知县吴漟督团堵御。迎战失利。余杭县城。亦于十七日失守。严州被围两月。该将军等未能及早救援。实属调度乖方。瑞昌、王有龄、均著交部严加议处。张玉良自嘉兴失利以后。屡战屡溃。此次带兵救援严州。复未能力殄贼氛。姑念其众寡不敌。加恩免其议处。仍著曾国藩详加察看。如此后带兵仍不得力。即从重严参治罪。罗大春不能婴城固守。亦属咎有应得。惟尚非有心溃退。并著加恩免其议处。仍责令带队剿贼。以观后效。署严州府知府仲廷机尚未到任。著一并从宽免议。署余杭县知县吴漟于该县失守后。仍督率各乡民团。力图克复。著暂缓撤任。傥再不知愧奋。即行从严参办。署建德县知县李长龄、及严州余杭文武下落。并著该抚查明参奏。　　

○又谕、王有龄奏、请将运米逗遛之委员革职留营等语。浙江严州军营委员孙世棠赴省请领兵米。自应迅速运解。以济兵食。乃该员领米以后。于七月十六日行抵桐庐地方。至三十日尚未解到军营。实属玩误。江苏先用知县孙世棠、著暂行革职。仍责令办理该营支应事务。傥再不知愧奋。即行从严参办。　　

○又谕、刘长佑奏、浔州首逆就捦。并堵剿石逆获胜一摺。本年七月间。官军克复浔州后。逆首陈开窜至大滩。经知县陈璚等设计诱捦。就地正法。贵县踞匪。亦经蒋益澧设法招抚。当将县城收复。其石达开股匪退至龙山。经刘坤一等督率民团。连破数寨。石逆受伤逃窜。计共毙贼千人。办理尚为得手。著即乘此声威。迅埽贼氛。毋任他窜。　　

○又谕、田在田奏、捻首畏罪投诚。并将仓里等处收复一摺。捻首李得金窜踞仓里。经官军叠次围攻。西路老捻。歼毙殆尽。其踞宋疃圩之李得银来营悔罪。是夜圩内火起。李得金等将逆首张憨等二百余人大半格杀。率其家属出圩投诚。长发老捻。概行捦获。当将仓里宋疃两圩收复。办理尚属妥速。除李得金等准其免死随营责令自效外。所有在事出力之文武员弁。著田在田核实汇案保奏。毋许冒滥。
  </div>
  <div class="pagination">
   <a href="清实录同治朝实录_page12.html">
    上一页
   </a>
   <span>
    ...
   </span>
   <a href="清实录同治朝实录_page8.html">
    8
   </a>
   <a href="清实录同治朝实录_page9.html">
    9
   </a>
   <a href="清实录同治朝实录_page10.html">
    10
   </a>
   <a href="清实录同治朝实录_page11.html">
    11
   </a>
   <a href="清实录同治朝实录_page12.html">
    12
   </a>
   <span class="current-page">
    13
   </span>
   <a href="清实录同治朝实录_page14.html">
    14
   </a>
   <a href="清实录同治朝实录_page15.html">
    15
   </a>
   <a href="清实录同治朝实录_page16.html">
    16
   </a>
   <a href="清实录同治朝实录_page17.html">
    17
   </a>
   <a href="清实录同治朝实录_page18.html">
    18
   </a>
   <span>
    ...
   </span>
   <a href="清实录同治朝实录_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
