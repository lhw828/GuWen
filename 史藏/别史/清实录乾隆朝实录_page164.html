<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 164 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 164 页/共 1860 页
  </h1>
  <div class="content">
   ○丙子。上御勤政殿听政。　　

○谕、国家政事。理惟一是。而臣工所见。或有不同。各抒己意。两议三议。陈于朕前。不肯随声附和。亦人臣以诚敷奏之义。但其中亦有不可不杜其渐者。近来如河道总督白钟山所题开浚引渠一案。九卿为前议。讷亲梁诗正为后议。朕见后议内。恐将来河工开冒销之弊。议驳为是。是以批准后议。又广东署抚王謩、所题宋廷达诱奸八岁幼女一案。吏礼兵工等衙门为前议。刑部户部为后议。朕见后议内、引上年直隶蔚州旧案。曾改立决为监候。是以批准后议。在朕一秉至公。毫无成见。披阅本章。务加详慎。即两议三议。俱不惮烦劳。惟求理之至当者而已。但留心体察九卿两议之事。大率一部之中。尚书倡议。而侍郎随之。又或各部自成一局。定为两议。未见有无所依傍。直抒所见。或一人。或数人。另为一议者。是名为不附和。而暗有附和之意。名为不争竞。而潜滋争竞之端。朕所谓宜杜其源者此也。可传谕九卿等知之。　　

○丁丑。太常寺卿陶正靖、奏事不实。降五级调用。以左佥都御史朱必阶、为太常寺卿。　　

○调云南永顺镇总兵官张士俊、为昭通镇总兵官。　　

○戊寅。谕曰。工部尚书韩光基丁母忧。伊系旗员。著照满洲官员之例。过百日后到衙门办理。不必开缺。　　

○谕大学士等。朕闻山东之曹、单、二县。安徽之亳、颍、等州。江苏之萧、砀、等处。所生蝻子甚多。查阅三省巡抚奏摺。张渠曾奏徐州卫等处蝻子发生。已极力搜捕。务使净尽。至亳颍等州。蝻子萌生之处。陈大受则未曾奏闻。硕色奏称地方近有蝻子萌动。现在督捕。并未言及何州县。且系五月之奏、不知近日情形如何。可传旨询问陈大受、硕色、令其一面查奏、一面即行料理。毋致怠忽。　　

○河南巡抚雅尔图、奏请定交租之例、以恤贫民。豫省佃户。均系贫苦之人。而地主苛刻者多。宽厚者少。往往于被灾年分。照常徵租。穷民无所出。有卖男鬻女以偿租者。请酌定章程。如被灾五分。则收成止五分。自应止收五分之租。被灾六分。则收四分之租。甚至被灾十分。租息自应全免。得旨、著照所请行。至各省可否照此办理之处。大学士会同九卿议奏、　　

○礼部议准。闽浙总督宗室德沛疏称、查永春原系泉州属邑。雍正十三年改县为州以来。文风渐盛。文童多至七千名。武童弓马娴熟者。亦不下三百余人。查文童原额取进十五名。应请加增取进二十名武童原额八名。拨府三名。今改州后。反止有八名。应请加增取进十五名等语。查永春文童原额八名。自改州时已递增至十五名。今又加五名。未免过优。请酌添三名。共十八名。至武童应如所请取进十五名。从之。　　

○庚辰。上诣畅春园、问皇太后安。　　

○谕曰。御史胡定奏称、慎简人才。吏部之职。近日吏部选官。不过查考册籍名次。某系顶选。则令掣签。无所为鉴别。制签之后。虽有九卿验看之例。亦多无所可否。至引见之时。固由睿鉴。然掌吏部者。并不加以甄别。惟听取舍于九重。殊失铨衡之义。况知人则哲。自古为难。俄顷之趋跄奏对。人品亦难猝定。请敕下吏部。嗣后选用官员。务加甄别。九卿看验。必加察核。其人或宜繁缺。或宜中缺。或宜简缺。或宜调补州同。或宜改就教职。或宜原品休致。俱出具考语。九卿意见或有不同。另出考语。俟引见裁决等语。古来铨选之法屡变。而皆不能无弊。惟按册掣签。尚有成法可稽。比之前明之拟缺注选者。实为公正。此天下所共知者。盖吏部大臣。与就选人员。素非相习。其人品之贤否。才具之短长。断不能周知。即令其注缺。亦不过观其言貌年齿。其人地之果否相宜。亦断不能保其悉当。此皆理之显而易见者。至九卿验看。原令伊等。将所知若有出身不正。行止不端者。据实举出。亦非概论寻常就选之人也。今胡定欲委吏部以甄别。委九卿以察核。令其出具考语。夫考语者。考核其居官行政之实。即虞周三载考绩之意。今月选官员。甫经除授。何所据而加以而考语乎。且伊谓引见之时。俄顷之趋跄奏对。人品难以猝定。然则吏部九卿掣签验看之时。独非俄顷乎。又何从而定其人品也。至于酌量繁简。偶有改调。此朕量才授任之意。出自亲裁则可。若委之吏部九卿。可乎不可乎。近日御史中又有条奏各省冲疲繁难之缺。不可令督抚拣选题补者。夫以督抚身任封疆。属员之贤否易知。现任之实迹可据。尚谓不可尽信。胡定乃欲责吏部九卿。周知天下人才于未经历试之先。能乎不能。月官引见时。偶有改教休致二项。乃因伊等年力甚衰。不得已而行之。近见举人就选。多至二十余年以外。伊等读书一生。得官垂暮。乃无罪而废黜之。既无以服其心。朕亦有所不忍也。若令吏部九卿察核。其势必致多所放弃。于情亦深为可悯。此皆事之必不可行者。吏部九卿。皆朝廷股肱耳目。朕或咨询采访。原可各抒所见。若著为成例。令其甄别察核。即在大臣可以信为无私。而属员亲戚。胥吏家人等。皆谓其可操黜陟改调之柄。必致影射招摇。而选人之奔竞钻营。妄希趋避。百弊丛生。皆从此始矣。胡定此奏甚属错缪。特降谕旨开导之。将原摺发还。　　

○又谕、据川陕总督尹继善奏称、宁夏地方。于四月间屡次地动。城垣房屋。偶有裂缝歪斜。幸未倒塌。人口无恙等语。前岁宁夏地动为灾。民人被伤甚重。朕心轸念。多方筹画经理。期登斯民于衽席。迨今将及两载。元气未复。而动摇之象。仍未止息。人情未免惊惶。朕心深切忧虑。因思上天仁爱下民。降灾示儆。自非无因。该地方民人。果能敬凛天戒。痛自修省。断未有不感格天心。俾其安居乐业者。今动象久而未宁。或系彼地之人。因被灾之后。愁困怨怼。不知戴上天垂象示儆之恩。而但以流移播迁为苦。咨嗟愤叹。乖气致异。难以感召天和。亦未可定。著该督抚将朕此旨。即行传谕、卑各自猛省。诚心悛改。以为转祸为福之本。思之勉之。　　

○宗人府奏、宗室务鼐。所遗奉恩将军世职。请将伊弟佐领宗室德勒弼承袭。得旨。依议。此系伊等数月前奏闻。经朕著交查办事件。缘何迟至于今方奏、且奏摺内将朕所降谕月日、又不填注。显系隐匿迟延。畏朕查问。著明白回奏、　　

○大学士等议覆、云南总督庆复等奏称、都竜土目翁贵。忽带土兵数百。到马鞍山。扬言来请领回矣长。该汛弁密访。具知其诈。实欲藉是以恐吓矣长余党。令贼不敢再近都竜之计等语。阅安南国第二次咨文云。昨者都竜土目。已于界首请领凶渠。希望解来付与接回。肆诸市朝。以示惩艾。经该督等以矣长既投到边。该土目冒昧邀请发人。成何体统。现今备细讯鞫具谳。奏请睿断施行。再为咨达等因咨覆。又据该国第三次回文云。土目邀请矣长。系在本国檄下。兹蒙咨示。谨合惟命等情。是安南内乱。其顺逆胜负各情形。仍在未定。所有连界各处关隘。严谨防范。及安辑民夷等事宜。各该省俱久经遵照办理。无庸复议。惟是矣长一案。前据该督于其投降之时。照依榜文。许以不死。随奉谕旨。今天朝既容其投降。则安南自不能过问。为该国王计。将何以办理。设使安南国王以为纳彼国之叛。宽彼国之仇。竟行诘问。该督等又将何辞以对。可即驰信与庆复等。就现在办理情形。悉心妥议。务有以服安南国王之心。而不失统御外藩之大体。今据该督等所奏都竜土目。扬言请领矣长。安南两次回文。亦以请领凶渠为言。彼既行屡请。并听后命。而矣长又断不便复行解送彼国。臣等酌议。在矣长乘隙生乱。固为该国之叛人。但彼时该国并未遣兵剿捕。若非沿边将士。用兵弹压。明切开谕、则群匪益炽。煽惑愈众。为该国计。实不免大恐。是以姑示招安。以散群党。而矣长果震慑兵威。俯首乞命。天朝义不杀降。故稍缓其死。押解审拟。此权宜使然。亦信义所在。向使该国一闻矣长叛乱。即便剿捕。并咨请协拏。则一经就缚。自应发交该国。明正其罪。安南之叛人。即中国之匪类。于彼于此。何容区分。今总督现在核定请旨。与该国自行究治无异。无庸复行解送。该国亦不必远行请领。应令该督酌照此意咨覆安南。至矣长作何发落之处。仍听该督等另行讯拟具奏请旨可也。从之。　　

○又奏、查庆复等奏称、去年四月间。设郡公已将卫南王郑橿谋害。仍扶立卫南王之弟为明都王等语。而明都王行下告条内。又云奉王兄优游颐养。逊处行宫。则是卫南王仍在。再安南国王称王。其下多称为公。今卫南明都相继称王。且告条内居然云。王者受命。正始为先。语多僭妄。或系郑姓已有篡国之事。此皆关彼国顺逆情形。应令该督等再为探访。确信具奏、奏入。报闻。　　

○贵州总督张广泗来京陛见。以云南巡抚张允随。署理贵州总督事务。云南总督庆复。兼理巡抚事。　　

○辛巳。军机大臣议覆。据湖广提督杜恺。奏报义宁等处凶猺。暗结楚苗。渐致恣横。应乘其与都垒等寨。尚未显肆纠结之时。及早经理。即因现在会剿之兵威。令其震慑解散。无致蔓连楚地。查总督马尔泰。现赴广西查边。应将此事交与马尔泰。就近会同抚提二臣。妥酌办理。又称横岭等寨顽苗凶悍。所在官兵。虑不敷用。除前调官兵五千名外。又派拨湖南提标等营兵一千五百名。赴城绥军营。听候分布遣用。其湖北预备兵二千五百名。湖南预备兵一千名。如有需用。即为遣发等语。查此项官兵五千名。原系奏明另派。预备调遣之用。今杜恺续派之兵。即系预备兵五千名内之数。应听随宜分拨遣用。得旨、依议速行。　　

○旌表守正捐躯之安徽阜阳县民邢有昌母孀妇黄氏。守正被戕之湖广湘乡县民龙万章女龙氏。　　

○壬午。命河南道监察御史陈其凝。提督陕西学政。　　

○癸未。谕、据左都御史陈世倌。参奏尚书三泰。年老贪鄙各款。三泰在皇祖时。即为京卿。继蒙皇考屡次擢用至礼部尚书。并命协办大学士事务。伊虽无出众之材。而忠厚老成。供职勤慎。于祀典礼仪。素称娴熟。从无贻误。伊系屡经简用之大臣。岂有于些微铜铁之类。有所柒指。甘蹈簠簋不饬之咎。即据陈世倌所参。皆系伊子及家人匠头等私相作弊。三泰不能约束觉察。则诚有之。三泰尚无大过。不必置问。示朕保全大臣之至意。其余摺内有名之人。著交与刑部都察院审明。定拟具奏、　　

○安徽巡抚陈大受奏、安省江北之庐。凤。颍等府。土瘠民贫。兼多游惰慓悍。往往以盗贼为生计。在外省则行剽窃。在本地则为线。为窝。地方官因盗案既多。希图规避处分。不无隐讳。事主又因报官反致拖累。隐忍不言。以此奸捕蠹役。更得豢养匪流。平时则取其月规。有事则纵其他往。盗风极难宁息。臣到任后。深知此弊。严饬各属实力查缉。以清盗源。今自本年四月起。至五月中止。五旬之中。来安。宿州等十余州县。已报到拏获盗犯。共计五十五名。严饬该州县逐名审讯。每名行劫过二案。至六七案不等。各该犯均系积匪猾贼。恶贯满盈。其所供。劫过各案事主。亦有未经报官者。现在饬查。当日官役。有无抑勒疎讳情弊。详核参奏、得旨、如此实心办事。殊属可嘉。有旨将汝议叙矣。谕曰。安徽巡抚陈大受。奏报自本年四月起。至五月中。拏获盗犯五十余名。现在逐案审讯等语。缉盗所以安民。陈大受到任未久。即能捕获多盗。具见实心办事。甚属可嘉。著交部议叙。　　

○总管内务府镶黄等旗议覆、稽察盛京御史周祖荣。奏请酌改恩赏八旗银两条例。一、原例护军校以下。及兵丁嫁女之家。赏给其父。如其父不在。或叔或兄。有经管其事者。即视经管之人给与等语。查伯叔兄弟。同系骨肉至亲。既经管其事。理应给赏。至并无同胞伯叔兄弟。或族中尊长。及尊长亲戚经管者。均应照经管之人给赏。一、原例恩赏银两。除八族革退无嗣人等。不准给与外。其年老患病告休人等内。无子嗣身故。有族人经管者。照本人品级给赏。其子弟未当差者。亦照前给与等语。查乾隆元年增例。革退五品以上职官。无嗣。或子孙幼小。实无产业者。本身病故。准照马甲例给赏。至现任六品以下。及革退六品以下职官。例未言及。应如所奏、现任六品以下。如护军校。骁骑校。笔帖式等官身故。仍照该员品级给赏。至革退六品以下等官。身故无嗣。或有子幼小。亦照马甲例给赏。一、现任护军校以下等官及兵丁之妻身故。定例俱照其夫职分给赏。至告休及革退官兵之妻身故。如系无嗣孀妇。亦有应赏之条。惟在夫前身故者。本夫已无俸饷。无可引例。其子孙或已当差。或并无子嗣者。似应分晰等语。应如所奏、嗣后告休。革退。护军校以下等官及兵丁之妻。在夫前身故者。如有子孙当差。按其子孙所食钱粮给赏。如并无子嗣或有子幼小。尚未当差者。告休官员之妻。照其夫原品级给赏。革退官员之妻。照马甲例给赏。告休革退兵丁之妻。俱照其夫原食钱粮给赏。一原例无嗣孀妇病故。经管之人在何差行走。照伊本身给赏。至并无亲族经管及虽有管事之亲族。而身系闲散者。尚无定例可遵等语。应请嗣后无嗣孀妇身故。系闲散人经管其事。该孀妇系官员之妻。照领催例给赏。兵丁之妻。照本夫原食钱粮给赏。闲散人之妻。照步甲例给赏。其无人经管者。选择领催一人。亦照此例给赏。令其承办。一、原例兵丁父母丧事。及娶妻嫁女等事。不分在京在屯。并得给赏。但在京者。易于移查。而在屯者。难以远察。故兵丁遇有赴屯嫁娶。及父母在屯身故。遵例请赏者。该旗一时不及细查。每有迟延。以致兵丁不能济急。请嗣后遇此等事件。该参佐领。作速确查具报请领。不得耽延日久等语。查兵丁父母丧事。及娶妻嫁女之事。如在屯居住者。该参佐领等。固当详细确查。果系例应给赏之人。方可具结呈请。但在屯有远近之不同。若俟往返查明。未免耽延。应如所奏、嗣后遇有在屯喜丧事件。以报到佐领之日起。一面取具族长甘结一。一面即行领给。如有侵冒等弊。该参佐领查出。即行揭参。一、部院衙门笔帖式。定例喜事赏银十两。丧事赏银二十两。至闲散考取贴写效力笔帖式。尚未补实。自不便与现任一例。但伊等亦系办公。并无俸饷。较现任更为拮据。似应酌照马甲例给赏等语。查各部院衙门效力笔帖式。所食钱粮。有原在得赏之例者。现俱照旧例给赏。惟食一两钱粮之效力笔帖式。原未议及。查现在食一两钱粮之拜唐阿。喜事赏银四两。丧事赏银八两。效力笔帖式食一两钱粮者。均照此例给赏。一、八旗官学生。身食钱粮。在学肄业。虽非兵丁可比。但与养育兵之身食钱粮。止习弓箭。尚未当差者无异。应如所奏、嗣后官学生等。遇有婚丧之事。如果并无产业。该参佐领查明。照食二两钱粮养育兵之例给赏。从之。　　

○调江南宁国府知府程侯本。来京引见。　　

○以国子监祭酒谢道承。为内阁学士兼礼部侍郎。　　

○实授裴鉽。为浙江提督。　　

○甲申。兵部议覆、河东总河白钟山奏称、河东河标所募新兵。先经御史蒋炳条请裁汰。部议暂留原饷差掺。俟各营兵丁缺出。即将新兵陆续坐补。奉旨。闻各省兵丁事故缺出。有挑本兵子弟顶补之例。著嗣后本兵子弟。有可顶补者。仍用其子弟。若无可项补。则用新兵。至新兵倘有缺出。停其募补。徐徐办理。务令安置妥贴。俾新旧兵丁。均无失所。今请照此例。臣标各营旧兵缺出。如本兵子弟无可顶补。本营亦无新兵应补者。即将别营应裁新兵。通融拨补。其旧守兵缺出。应裁新守兵已经补完。即将旧守兵粮缺另行募补。以实行伍。至各营旧战兵缺出。准将旧守兵与新战兵一体考验间补。第一缺坐补新战兵。第二缺拔补旧守兵。遇缺出俱照此轮流间补。应如所请。从之。　　

○旌表守正捐躯之广东罗定州民谢有德妻张氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十八　　



大清高宗法天隆运至诚先觉体元立极敷文奋武孝慈神圣纯皇帝实录卷之一百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。六月。乙酉。上诣畅春园、问皇太后安。奉皇太后御长春仙馆。　　

○丙戌。上诣长春仙馆问皇太后安。奉还畅春园。　　

○谕、有人陈奏、各省遇有水旱成灾地亩。一经报荒之后。即不许种莳。谓之指荒地亩。以待州县勘实出结。又候上司委员查验。若复行种莳。便无可凭。而历经查验。动须数月。虽有可耕之时。往往坐废。以此被灾之百姓。常有不愿报灾。以图耕种收获者。而赈恤减粜等恩泽。又俱不得沾受。以救目前等语。朕思报灾定例。夏灾不出五月。有司查勘易毕。何至久稽时日、且春田既灾。全赖及时赶种秋禾。以资接济。凡有牧民之责者。正当躬亲督劝。加意经理。若因查灾。反致误其耕种。阻民生计。有司之罪。为不可逭矣。人言如此。甚有关系。各省督抚。务须留心体察。如有前弊。经朕访闻。惟于督抚是问。　　

○旌表守正被戕之山东荣成县民邵学孔妻林氏。　　

○丁亥。上御勤政殿听政。　　

○诣畅春园、问皇太后安。　　

○谕吏部。鄂容安著补授詹事府詹事。大学士等承旨之时。鄂尔泰以身任大学士。伊子鄂容安实不称詹事大员。再三奏辞。情甚恳切。朕之用人。悉秉至公。毫无私意于其间。古云非乔木之谓。有世臣之谓。盖以大臣子弟。果能立志向上。诸事黾勉。斯能不愧世臣。可以为国家宣力。朕看大学士之子鄂容安、张若霭、朱必阶、皆能遵守家声、祇受国恩。况鄂容安、张若霭、向蒙皇考令在军机处行走。原欲造就成人。此次擢用。乃朕量才加恩。即栽者培之之道。大学士鄂尔泰。不得以己意固辞。并将此旨谕臣工等知之。　　

○又谕、据大学士赵国麟奏称、谢道承在祭酒任内。训导有方。国学诸生。因其升任。具呈恳留。朕思内阁学士。尚非繁剧之职。成均事务。可以兼摄。且从前邵基升任之后。亦曾行之。谢道承著仍兼国子监祭酒。　　

○又谕、原任湖广总督署西安将军额伦特。于康熙五十七年、领兵至喀喇乌苏地方。因进援色楞。被贼众数万围裹。身著重伤。犹奋勇力战。中枪阵亡。雍正元年议叙。赏给骑都尉、兼一云骑尉。将伊从前招莫多军功、所得之云骑尉归并、授为三等轻车都尉。伊孙现在承袭。例应再袭二次。朕念额伦特官声素著。忠勇可嘉。俟世次袭完之后。将伊阵亡所得之骑都尉。兼一云骑尉。准其永远承袭。以示朕格外加恩之至意。　　

○谕军机大臣等。朕闻江西吉安、饶州、二府。私贩甚多。皆由地方官疎忽之故。夫私盐充斥。则官引必至难消。于盐政甚有关系。可寄信密谕巡抚岳浚。严饬文武各官。实力查拏。毋得稍有疎忽。　　

○大学士等议覆、御史张重光奏称、州县散赈。多系稽其田亩。实系农夫。然后给与。其余闲散。不准沾恩。及其去而之他。则安辑之。又资遣之。是绝生路于故乡而不容居。又悬重赏于异地。而教之以必去。请将闲散贫民。得与力田之民。一体与赈等语。查小民无田者多。若不一体加赈。势必转徙异地。应如所奏、敕下直省各督抚。饬地方官。凡遇年岁灾歉。州县散赈。通省阖属贫民。均行赈济。不可区别遗漏。并于查明被灾处所。早为出示。以安众心。使咸知就赈有期。不致复复蹈流移之苦。至称请赈期提早半月。并将经理流民之费。停其办理。留于被灾本邑抵赈半月。于十月初开赈。早为部署等语。查乾隆二年七月内。九卿议覆安徽布政使晏斯盛条奏、遇水旱灾伤。该督抚一面题报。一面遴委大员。亲至被灾地方。董率属员。酌量饥民多寡。先发仓廪。及时赈济。仍于四十五日限内题明。加赈半月。议覆在案。原系酌量情形。随时开仓赈济。自可无庸提早赈期。且又于四十五日限内题明。办理已属周详。原可无庸再定加赈半月之例。应再行令各该督抚。严饬所属。嗣后地方遇灾。务必遵例及时赈济。又据江苏布政使徐士林。陈奏资送流民事宜。其真正灾民情愿回籍者。于春融时即行资送。其并非因灾而出之民。一概停其资送等语。应照该布政使所奏、分别办理。若因本地全无生计。外地转可觅食。不愿回籍者。悉听其便。不必勉强拘送。丁壮病故无依之老弱妇女。及疾病不能佣工者。本籍既无产业。即至秋熟回籍。亦无生计。与其留养异地。不若早为资送回籍。令地方官安插。趁春夏之时。犹可觅食图生。应行令该督抚转饬地方官。于春暖时一体资送。或其中有愿俟秋熟后回籍者。亦听自便。又称、灾民回籍。宜定起数。并支给路费。宜酌定数目等语。查先经户部议准江苏巡抚张渠。条奏资送灾民回籍。按人数陆续分送。每起以五十名为率。其路费照上下两江之例。每大口日给制钱二十文。小口减半。其年老有病。仿照直隶成例。酌加脚力三分。如遇水程。大小口应给之数减半。今该布政使所奏、毋庸再议。从之。　　

○吏部议。保荐贪婪属员之尚书郝玉麟降调。得旨、此本暂存。现在德沛审理王士任案内。郝玉麟有无得受王德纯贿赂之处。著问德沛。令其据实具奏、到日再降谕旨。　　

○又议覆、协理山东道事湖广道监察御史张湄。奏请酌改官员亲老改近之例。臣等详加酌议。中省之人。既以边缺为远。则边省之人。亦宜以中缺为远。乃历年以来。臣部办理成案。其具呈亲老者。每系掣得远缺之人。诚有如该御史所奏、因得缺险僻。借端规避者。请嗣后边省候补候选官员。父母年老。掣得远缺。而该员并不具呈亲老改补。则臣部行文原籍督抚。查明该员果否尚有兄弟奉侍。抑或迎养任所。无庸改补之处。咨部立案。倘有假捏情弊。一经查出。照例指参。至该御史所称亲老改近人员。定例不许升转保题。而上司以例不迁调之员。遂漫无可否。其中虽有才能出众者。势必因循就职。仅求无过而止。恳敕下各省督抚。于改补停升之员。尤宜留心查察。如果实心爱民。政绩懋著者。三年之后。许破格保题。或于近省升调。或免其服阕后坐补原缺等语。此项人员。既不准论俸推升。复不准保题升调。无以鼓励人才。嗣后请将亲老改近人员。遇三年大计之时。如有历俸已满。才政兼优。堪膺卓异之选。准其一体保举。俟带领引见之时。将该员原系改补近地之处。于摺内声明。如奉旨准其卓异注册。即归于卓异班内升用。但此等人员。原因亲老改近。若升远缺。恐无以遂其孝思。仍请于该员近省之缺即用。傥未升丁忧。将来服满候补。即准其照卓异例。归于单月。其卓异仍带于新任。再此项人员。傥到任后经该督抚以不能胜任。题请调补简缺者。亦一体改调。将来应补之时。仍令坐补原缺。从之。　　

○旌表守正被戕之四川仁寿悬民刘乾玉妻吴氏。　　

○戊子。谕、国家章服之制。所以辨等威。重名器也。越次踰分。尚且不可。若以革职之人。滥用命官之顶带。其肆妄之咎。更不可宽。朕访闻得原任提督杨凯。原任总兵杨谦。俱系获罪革职之员。今在扬州本籍。仍戴红顶花翎。出入衙门。与有职之人无异。似此违越制度。不安本分。则其居乡生事可知。不可不加以惩儆。著将杨凯杨谦交与该省督抚。照例拟罪。奏闻请旨。并通行各省督抚。遇有革职人员。违例滥用章服。及妄戴顶帽花翎蓝翎者。即据实题参。毋得徇隐。以滋僭越。　　

○谕军机大臣等。据江苏巡抚张渠奏称、上年句容、丹阳、二县衙署失盗。钦奉谕旨。令臣严拏。无得漏网。臣随严督各属。选捕密拏。于直隶之长垣、东明、二县。拏获行劫邳州衙署盗犯数人。委员密讯。据供打劫丹句二县。出入情形。逐一吻合。且历供未获夥盗多人、姓名住址确凿。多系北方之人。又招出上年行劫湖广沔阳州衙署。乾隆三年行劫河南延津县典史衙署二案。似此剧盗。结党数十人。往来于湖广、河南、江南、山东、数省之间。专劫官署库银。胆肆已极。难容一名漏网。臣已密咨直隶山东湖广河南督抚。转饬各属查拏严究。理合奏闻等语。张渠所奏、乃惯劫衙署之大盗。大干法纪。今既败露。若不严究夥党。剪除净尽。将来必仍为地方之害。张渠咨文到日、该督抚即密饬所属。加意办理。毋使匪类一名兔脱。至获犯起解之时。更当选拨员弁兵役。沿途防范。以免疎虞。尔等可即寄信前去。　　

○军机大臣议覆、和亲王弘昼奏称、看守雍和宫。原有侍卫九员。护军参领四员。共十三员。现止有九员轮流看守。尚不敷两班之数。请添设侍卫四员。再、看守雍和宫满洲蒙古十二个佐领下。所有护军校前锋护军等。不敷轮班之用。前经八旗护军统领覆准。护军统领偏头条奏、于镶白旗前在上三旗佐领内。分拨六个佐领护军校前锋护军。一同看守。但伊等祇敷三班之用。现在旗下骁骑官员兵丁。俱隔四五十日进班一次。应将此六佐领下骁骑官兵。亦令一同看守雍和宫各门堆房等语。伏思雍和宫供奉世宗宪皇帝圣像。自应敬谨看守。臣等酌议。雍和宫正门。应请于大门上侍卫内轮派侍卫班领。或侍卫什长一员。侍卫十员。敬谨看守。昭泰门等四门。应令八旗护军统领。每处各派护军参领一员。护军校一员。护军九名看守。其周围堆房六处。及平安居前门。如意门。此八处现系骁骑官兵看守。应交八旗。每处各派骁骑章京一员。领催披甲十名看守。原看守雍和宫满洲蒙古汉军十五佐领。俱令照例存贮公中。其侍卫尼雅哈等四员。令在大门上当差行走。和亲王应请仍令照管本宫事务。得旨允行。　　

○己丑。户部议覆、镶白旗汉军辐都统桑格奏称、乾隆二年。借给兵丁一月兵粮。除四年坐扣一半。应于本年秋冬二季甲米内扣抵。今遇闰月。兵米仅敷食用。请于乾隆辛酉年秋冬二季内扣完。本年暂停坐扣。得旨、借给兵丁米石。俱改令明年一并扣完。则米价又至昂贵。若分作今年一半。明年一半扣完。则米价不致昂贵。而于兵丁亦属有益。　　

○以故奉国将军噶林嗣子阿拉穆詹巴。照例袭奉恩将军。
  </div>
  <div class="pagination">
   <a href="清实录乾隆朝实录_page163.html">
    上一页
   </a>
   <span>
    ...
   </span>
   <a href="清实录乾隆朝实录_page159.html">
    159
   </a>
   <a href="清实录乾隆朝实录_page160.html">
    160
   </a>
   <a href="清实录乾隆朝实录_page161.html">
    161
   </a>
   <a href="清实录乾隆朝实录_page162.html">
    162
   </a>
   <a href="清实录乾隆朝实录_page163.html">
    163
   </a>
   <span class="current-page">
    164
   </span>
   <a href="清实录乾隆朝实录_page165.html">
    165
   </a>
   <a href="清实录乾隆朝实录_page166.html">
    166
   </a>
   <a href="清实录乾隆朝实录_page167.html">
    167
   </a>
   <a href="清实录乾隆朝实录_page168.html">
    168
   </a>
   <a href="清实录乾隆朝实录_page169.html">
    169
   </a>
   <span>
    ...
   </span>
   <a href="清实录乾隆朝实录_page165.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
