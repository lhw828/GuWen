<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 410 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 410 页/共 1316 页</h1>
    <div class="content">
○戊申。黑龙江将军文绪奏、勘明呼兰所属被霜田亩。请分别缓徵。如所请行。摺包　　

○以候补三品京堂刘瑞芬为太常寺卿。朱签己酉。谕军机大臣等、电寄曾纪泽。愿电览悉。著将英覆咨全文。钞寄总署。刘瑞芬应否先任俄事。候该大臣到后。即电闻。听候谕旨。电寄　　

○改铸云南开化镇各营游击都司等关防钤记。从云贵总督岑毓英请也。摺包　　

○以豫亲王本格署镶黄旗蒙古都统。正蓝旗蒙古都统长善署正红旗汉军都统。贝子奕谟署正白旗汉军都统。肃亲王隆勤署正黄旗汉军都统。译汉　　

○以办理唐廓交涉出力。赏知县刘钧四品衔花翎。摺包　　

○予勘界瘴故六品衔候选巡检杜厚培赏恤如例。摺包　　

○庚戌。谕内阁、前据步军统领衙门奏、黑龙江布特哈副管博多罗等。呈控该省地方诸弊。及将军文绪办事废弛各节。当派希元查明具奏。兹据奏称、调齐人证卷宗。反覆究诘。或事出有因。或怀疑误控。酌度案情。分别拟结等语。此案黑龙江前署刑司关防四品官札拉丰阿。承办广齐克札布踢死伊父佑领富明逆伦重案。并未照例具稿请奏。且于富明所遗世职。移知布特哈总管办理承袭时。勿提此案。实属有心讳匿。札拉丰阿著交部照例议处。副管特鲁善虽无受贿纵贼实迹。但扣留赃马。不即呈报。私给事主认领。主事春山听信文绪家人王明之言。函致布特哈总管募化银两。虽非扣留兵饷究属擅自挪移。布特哈总管诺门德勒和尔。当该主事致函时。不即立时回却。辄由兵饷内摊扣。原告副管博多罗。佐领讷恩登额。骑都尉景来。所控各款。情节虽非尽虚。究多怀疑误控。均属不合。特鲁善、春山诺门德、勒和尔、博多罗、讷恩登额、景来、俱著交部分别议处。家丁王明。假名募化银两。迹近。诓骗。著照所拟杖一百。徒三年。降调副都统博栋阿。剿办贼匪。尚有劳绩。著开复降调处分。已革佐领庄庆。于所进貂皮。虽接管稍迟。究未误公。著开复原官。仍交部议处。黑龙江将军文绪。于应奏事件。虽因病未即具奏。究属办理稽延。且于家丁募化银两。失于觉察。著交部议处。至所称索伦五旗兵额。应如何变通拨补之处。著该将军体察情形。奏明办理。另片奏、布特哈官兵苦累日甚。请饬筹给津贴等语。并著该将军详核妥议具奏。现月　　

○浙江巡抚刘秉璋奏、因病乞解职。得旨、著再赏假一月调理。毋庸开缺。　　

○辛亥。圣祖仁皇帝诞辰。遣官祭奉先殿。记注　　

○以订造铁舰效力。赏德国海部大臣士叨司等宝星。摺包　　

○壬子。谕军机大臣等、乌拉布、李鸿藻等奏、贵州举人舒彩。两次领卷入场。均未交卷。广东举人罗熙尧、广西举人蒙焯第、于第一场领卷入场。亦未交卷。检查号戳底簿。与查号册核对。该举人均未各归本号。其越号枪代。匿卷混出。情弊显然。请饬部讯办等语。著刑部密传出结官工部主事胡治铨。将舒彩交出审讯。并密速查传罗熙尧蒙焯第到案。一并研讯。务得确情。按律惩办。原摺著钞给阅看。将此谕令知之。现月　　

○甘肃新疆巡抚刘锦棠等奏、会商新设古城守尉。请归新疆巡抚兼辖。从之。　　

○又奏、新疆命盗重案。暂难遵照部章。请于变通之中。仍寓慎重之意。分别情形办理。从之。　　

○又奏、遵查奇台县被灾情形。请准续发春赈。得旨、该大臣务当督饬地方官核实散给。毋稍弊混。摺包　　

○署国子监祭酒龙湛霖奏、各省续到举人。请准援案于会试揭晓前补予覆试。下礼部议。寻奏、遵议各省续到未经覆试举人。其迟误情形。与丙子科补行覆试举人相同。可否援案准其于会试揭晓前补行覆试。允之。现月　　

○予故台湾镇总兵张家宾、副将萧德明等、祭葬世职。摺包　　

○癸丑。钦奉慈禧端佑康颐昭豫庄诚皇太后懿旨。醇亲王奕譞、醇亲王福晋、均著赏坐杏黄轿。现月　　

○盛京将军庆裕奏、遵查广甯各属灾情。分别赈给。得旨、该将军等务当督饬所属。查明被灾各户。核实散放。毋任稍有弊混。摺包　　

○礼部以宗室会试中额请。得旨、取中二名。随手　　

○以太常寺卿奕年为通政使司通政使。现月　　

○追予阵亡殉难安徽泾县候选教职查善植祭葬世职。摺包　　

○旌表夫亡殉节山东费县监生李松昆妻邱氏。夫亡守志湖南湘乡县监生陈廷秀妻戴氏。摺包　　

○抚恤朝鲜国遭风难民如例。摺包　　

○甲寅。钦奉慈禧端佑康颐昭豫庄诚皇太后懿旨。醇亲王奕譞奏、恳请收回成命一摺。情词恳切。出于至诚。实堪嘉许。我朝亲亲之谊。礼极优隆。亲王服色一切。均有定例。惟从优加恩之件。如皇子分府后赏穿金黄蟒袍。赏戴红绒结顶及公主赏坐杏黄轿。均系出自特旨。非寻常赏赉可比。醇亲王奕譞向来忠勤诚敬。醇亲王福晋温恭淑慎。均足为懿亲矜式。为天下所共知。自皇帝入承大统以来。醇亲王及福晋翼翼小心。愈加谦谨。稽诸史牒。实为从来所未有。皇帝念典勤学养志承颜。宫闱豫顺之欢。尤非语言可罄。昨降旨赏坐杏黄轿。实因醇亲王及福晋德性福泽。足以承受。是以特沛殊施。王其谨受恩命。毋庸固辞。现月　　

○谕军机大臣等、巴燕岱领队大臣长庚奏、敬陈西北情形。暨陕回哈萨克往来稽查不易各摺片。所称阿勒泰山宜早防守。伊犁边防宜筹布置。躔金等处宜开屯田。漠北草地宜善抚绥。及哈萨克应仿例编为佐领等语。该大臣于西北边隘地势。尚称熟悉。所陈各节。不无可采。边防关系极重。自应豫为筹画。以固疆圉而杜觊觎。著刘锦棠、谭钟麟、鹿传霖、刚毅、按照该大臣所奏。体察地方情形。详细规画。妥议具奏。原摺片均著钞给阅看。将此由四百里各谕令知之。寻刚毅奏、兴办躔金地方屯田事宜。其要有三。一曰分段。二曰修筑。三曰设官。并拟裁撤树军。挑练屯田。概行试办三年。如有明效。然后著为定章。下该衙门议。现月　　

○又谕、电寄海绪、前以三海工程紧要。令粤海关监督筹款一百万两应用。迄今未据奏报。著海绪即将筹办情形。赶紧电覆。一面分批起解。毋再迟延。电寄　　

○又谕、电寄曾纪泽。刘瑞芬已到马赛。著先赴英接任。曾纪泽将经手事宜。详晰告知。即行回华。存缅英既未允所商。分界各节。关系綦重俟曾纪泽到京后。面加垂询。再行定议。电寄　　

○又谕、电寄李鸿章等、前据周德润等电奏。法兵已至保胜。西商已集。恳开贸易。法使未来。无从勘界。请饬总署与戈使商酌。以期速了等语。李鸿章与戈可当定约。有保胜以上通商处所。俟勘界定后再商之语。此时法国能否分人赴滇。著函商该使。如何答覆。即行覆奏。电寄　　

○又谕、电寄邓承修等、支电已悉。既与法使约明秋末赴钦勘界。邓承修前曾给假省亲。著准其率同随员。暂回广东。届期前往次第勘办。电寄　　

○云南巡抚张凯嵩奏、猛拱设防情形。得旨、即著督饬丁槐等随时确探情形。不动声色。相机布置。以期有备无患。摺包　　

○命广东南澳镇总兵李扬升开缺。以记名提督刘永福为广东南澳镇总兵官。现月　　

○旌表刲臂疗姑云南元江州李畅和妻张氏。摺包　　

○乙卯。谕军机大臣等、户部奏、遵议岑毓英奏、滇省待饷迫切。请催各省应解减成旧饷一摺。各省欠解滇饷。前据户部会奏。请饬各该省于欠解新旧各饷内。筹解三分之一等因。叠经降旨准行。迄今日久。未据报解。现在滇省办理边防。裁勇运铜。均关紧要。各该省应解协饷。若再延不批解。必至贻误要需。著曾国荃、张之洞、裕禄、卫荣光、刘秉璋、德馨、谭钧培、边宝泉、陈士杰、倪文蔚各将应解滇省三分之一旧饷。按照户部前开清单。于接奉此旨后。速即筹解一半。其余统限六月底解清。并著丁宝桢、卞宝第、各将应解滇省月饷。按月如数报解。毋许稍有延误。将此由五百里各谕令知之。现月　　

○礼部以会试中额请。得旨、满洲取中八名。蒙古取中三名。汉军取中六名。直隶取中二十三名。奉天取中三名。山东取中二十一名。山西取中十名。河南取中十六名。陕西取中十四名。甘肃取中九名。江苏取中二十五名。安徽取中十七名。浙江取中二十四名。江西取中二十一名。湖北取中十四名。湖南取中十四名。四川取中十四名。福建取中二十名。台湾取中二名。广东取中十六名。广西取中十三名。云南取中十二名。贵州取中十一名。朱签　　

○准患病署塔尔巴哈台参赞大臣明春开缺回旗调理。　　

○丙辰。穆宗毅皇帝诞辰。上诣奉先殿寿皇殿行礼。记注　　

○喇米呼图克图之呼毕勒罕阿旺吹昭尔罗布桑尼玛于神武门外瞻觐。上温语慰问。记注　　

○丁巳。谕军机大臣等、刘铭传奏、澎湖为闽台门户。非特设重镇。不足以资守御。杨昌浚与该抚意见相同。拟将澎湖副将与海坛镇对调。仍归总督管辖等语。即著杨昌浚、刘铭传会同筹议具奏。闽台防务。关系紧要。该督等商办一切。务当和衷共济。不分畛域。力顾大局。上年谕令该督等会议台湾改设各事宜。并著一并妥速议奏。毋稍迟延。将此由四百里各谕令知之。洋务　　

○又谕、前因三海工程紧要。钦奉懿旨。谕饬粤海关监督筹银一百万两。解交应用。系令该监督设法筹解。本与正款无涉。解清后自光绪十二年起。由该关监督按年各报效银三万两。系指明此项银两。由嗣后各任监督按年报效归还。而目前要需。应由现任监督筹画起解。昨据海绪电奏、工程要需指拨何款。呈请部示等语。是于前奉懿旨。未能体会。著海绪迅速如数筹备。分批解交奉宸苑。以应亟需。并将酌定起解日期。先行覆奏。毋再延宕。将此由五百里传谕知之。现月　　

○钦差大臣直隶总督李鸿章奏、与法使会议滇粤通商章程。画押事竣。下所司知之。摺包　　

○台湾巡抚刘铭传奏、遵筹澎湖防务。请饬部拨实款。以资接济。下户部议。摺包　　

○以正黄旗蒙古副都统承绶署镶白旗护军统领。镶红旗蒙古副都统恩普署正蓝旗护军统领。译汉　　

○以正黄旗汉军副都统海瑛署正黄旗蒙古副都统。镶黄旗蒙古副都统致麟署正白旗蒙古副都统。正白旗蒙古副都统明魁署镶白旗蒙古副都统。正红旗满洲副都统明秀署镶白旗汉军副都统。译

汉

　　

○戊午。总理各国事务衙门奏、图们江边界。履勘未定。请饬吉林将军派员覆勘。如所请行。　　

○又奏、请赏德国驻广州领事德拉威宝星。允之。摺包　　

○己未。谕内阁、岑毓英等奏、将参庸劣不职各员一摺。云南丽江府知府朱鸿、年力就衰。难期振作。著勒令休致。丽江县知县席葆真、嗜好太深。旷废厥职。河阳县知县马恩荣、贪污不职。怨声载道。均著即行革职。以肃官方。现月　　

○两广总督张之洞奏、遵筹广西边防六事。一、分布营屯。一、核计饷需。一、移驻提督。一、添设镇道。一、改拨标兵。一、酌减勇营。下部议。摺包　　

○辛酉。谕内阁、陈士杰奏、桃汛盛涨。民埝大堤漫决。分别筹办情形一摺。本年三月初闲。山东黄河水势盛涨。章邱济阳惠民等县。民埝大堤。先后漫溢。决口多处。虽将吴家寨安家庙两处抢堵。而王家圈姚家口等处口门甚宽。被淹甚广。该省频年叠遭水患。朝廷轸念灾区。时深廑系。此次堤埝复被冲决。小民荡析蓠居。实堪悯恻。前曾特降谕旨。截留山东新漕粟米六万石。此时恐又不敷散放。著加恩截留新漕四万石。并随漕轻赍等项银两。一并散放。以资赈济。该抚迅速查明被灾处所。派员分途办赈。并饬各州县清查户口。均匀散给。务使实惠普沾。毋稍弊混。陈士杰疏于防范。咎无可辞。著革职留任。署惠民县知县沈士铨。著摘去顶戴。仍留署任。候补副将陈长发。著革职留工。以示惩儆。现月　　
</div>
    <div class="pagination">
<a href="清实录光绪朝实录_page409.html">上一页</a><span>...</span><a href="清实录光绪朝实录_page405.html">405</a><a href="清实录光绪朝实录_page406.html">406</a><a href="清实录光绪朝实录_page407.html">407</a><a href="清实录光绪朝实录_page408.html">408</a><a href="清实录光绪朝实录_page409.html">409</a><span class="current-page">410</span><a href="清实录光绪朝实录_page411.html">411</a><a href="清实录光绪朝实录_page412.html">412</a><a href="清实录光绪朝实录_page413.html">413</a><a href="清实录光绪朝实录_page414.html">414</a><a href="清实录光绪朝实录_page415.html">415</a><span>...</span><a href="清实录光绪朝实录_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
