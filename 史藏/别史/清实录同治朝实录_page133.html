<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 133 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 133 页/共 505 页</h1>
    <div class="content">○又谕、前因平瑞奏、乌噜木齐牧厂闲旷地亩。业经招户开垦升课。当经谕令常清等、于所属各城。一体勘办。兹据锡霖奏称、塔尔巴哈台东南一带。多系无水山场。东北一带。虽不乏闲旷沃壤。亦多因无水不能耕种。惟西面巴克图卡伦一带。土脉较润。尚可开垦。现在俄人兵队。偪近卡伦。势难耕种。请暂缓筹办等语。塔尔巴哈台西面巴克图卡伦一带。现有俄兵偪近。自难递议开垦。著照所请暂缓履勘。一俟分界事宜办结。即行妥议章程。奏明办理。其蒙古牧放孳生牛马各厂拟挑选口老残伤马牛数千匹。变卖抵饷。腾出地亩。亦可招户升课。著一并妥筹勘办。总须斟酌尽善期于兵食有裨。将此谕令知之。　　

○西安将军多隆阿出省剿贼以副都统德兴阿兼署将军。　　

○以谬执私见。袒护家丁。哈密办事大臣兴泰革职讯办。　　

○以捐输叶尔羌兵饷。赏还已革回子扎萨克郡王阿克拉依都世职。　　

○癸巳。谕内阁朕奉慈安皇太后慈禧皇太后懿旨。本日祁＜?穴隽＞藻倭仁、李鸿藻奏、释服逾期。请严敬肆之分。屏黜浮靡。以新圣学固圣德一摺。防微杜渐。具见悃忱。皇帝登极以来。节经诏谕中外崇实黜华以敦郅治。兹当释服之初。吉礼举行。诚如祁寯藻等所奏。帝心敬肆于此分。即风气转移于此始。一切玩好游观兴作。嗜好之开。不可不防其渐。此中安危治乱之几。其端甚微。而所关甚巨。现在皇帝虽已释服。痛念山陵未安。民生未奠。各省地方军兴日久。物力耗绌。正我君臣上下艰难共济之日。岂宜稍涉恬熙。致忘无逸之戒。矧皇帝冲龄在位。智慧渐开。尤应逊志典学。时以忧勤惕厉为心。其于逸乐便安。及玩好游观兴作诸务。一切严加屏斥。即内廷服御。亦当概从节俭。为天下先。祁寯藻、倭仁、李鸿藻同心启沃。其各朝夕纳诲。陈善闭邪。日以诗书牖迪。养成令德。以端治本而懋躬行。祁寯藻等原摺。著交弘德殿。用资省览。　　

○又谕、严树森奏、特参原勘洲湖淤地不实之知县。及率行转详之知府。请旨交部议处。并请将原定租课免徵一摺。湖北省滨江有芦洲地。定例五年大丈一次。荆州府石首县各洲地。于咸丰十一年三月闲。据该知府唐际盛、并该县廷元禀报。勘得淤地可以播种者。至十三万八千八百余亩。徵租至四千七百余两之多。兹据该抚查明石首县团合刘发等洲地方。浮泥滞沙。水涨即淹。不堪耕种。该地方官从前勘丈时。并不认真履勘仅分遣书差。随同委员望地估亩。派佃认租。且将柴山民业。并入淤地。其久经定额之租。亦复一律加赋。有害民生无裨饷项。办理殊属草率。前任石首县知县廷元、前任荆州府知府唐际盛、著一并交部照例议处。其原定租课。即著免其徵输以顺舆情而免拖累。所有该处洲地。仍责令该地方官俟水涸后。确切查勘。其实在可以耕种升科者。究有若干。并入大丈案内办理以符定制。毋许稍有不实不尽。　　

○谕议政王军机大臣等、有人奏、劣员虐民酿变。请饬查办等语。据称温州吏治之坏。其始由于前署温州府知府黄维诰、已革平阳县知县翟维本前署瑞安县知县孙杰等、纵匪殃民。酿成会匪之乱。旋被发逆窜陷。上年收复后。知府周开锡试办盐厘。经署永嘉县知县陈宝善劝其以杀立威。永嘉所辖之安溪地方。以盐税过重。偶有违言。陈宝善力主用威。捕得一人。立时斩首。其父母妻子。同时含冤自尽。几至激变。已革署平阳县知县苏金策、以留算交代为名。仍办平阳捐务。与现署平阳县知县余丽元等、带同会匪蔡懋贞四出勒派。寡妇孤儿。亦无免者。又瑞安双穗场盐大使程泰森、入会通匪。捐纳知县沈焕澜、在盐局帮办百端剥削。致令盐丁激变毁卡。又托名捕盗。禀设缉捕勇船。实无一船一勇。不过藉资需索等情。浙江各属。被贼蹂躏。生灵茶毒。惨不忍闻。浙东八郡。虽经次第攻拔。而孑孑遗黎。仅延残息。急需循良牧令。善为拊循。培养元气。方足以资安辑。若如所参之陈宝善等。贪虐病民。各该地方甫经兵燹。复又遭此不肖官吏。刻剥残杀。实堪痛恨。且恐各属中劣员。尚不止此。亟应严行惩办。以儆官邪而苏民困。著左宗棠将被参各员。确切查明。严行参办。迅速奏闻。其黄维诰、翟维本、孙杰等三员。是否尚在浙江。并著查明据实参奏。安溪塘后孙坑等村义民。应如何分别奖恤之处。著左宗棠一并查奏。原片著钞给阅看。将此谕令知之。　　

○又谕、曾国藩奏、金陵陆师。叠克东南八隘。克复秣陵关伪城。并胪陈近日军情。李鸿章奏、苏州无锡叠胜情形。请留黄翼升水师各摺片。金陵官军。攻克上方桥高桥门双桥门土山方山七瓮桥二十余垒。并攻破博望镇二卡七垒。将中和桥秣陵关一并攻克。击败出城抗拒之贼。曾国荃拟令萧庆衍进扎孝陵卫。经营城北。渐成合围之局。办理甚为得手。著即行令曾国荃督饬将士。实力攻剿。毋稍松劲。古隆贤举众就抚。收复石埭太平旌德三城。失品隆将降众挑留千人。编立营哨。交古隆贤管带。责令立功赎罪。著即妥为抚驭。仍随时留心防范。不可稍涉大意。古隆贤为贼中巨憝。本属罪不容诛。既系自拔来归。尚可予以自新。以期被胁各匪。闻风效顺。本日已明降谕旨。赏给游击衔。并准将该部下头目。及办理招抚各将士。查明奖励。广德招抚事宜。仍须审慎办理。现在水陆各军。已复东坝。鲍超即将由建平进剿广德。东坝为金陵西南水陆要冲。广德为皖浙门户。与湖州毗连。一经得手。则贼之险要已失。著曾国藩即饬令鲍超迅速攻克广德州。并著左宗棠分拨兵勇。会同鲍超所部。进取湖州。以断杭城贼匪援应。其东坝各军。仍由曾国藩饬令进取溧水溧阳金坛等处。以期与李鹤章规取苏郡之师。渐相联络。如此面面围偪。俾贼兼顾不暇。自可势如破竹。苏州官军。攻克蠡口黄埭等处贼营。无锡官军。攻剿安镇梅村西仓茅塘桥等处援贼。连获大胜。李鸿章现饬程学启等、由浒关一带。抄袭苏锡交通之路。以收前后。夹击之效。著即饬令该营将士。将此股援贼。合力剿退。以期分攻苏锡。渐次得手。现在官军屡次获捷。一切攻剿事宜。尤须慎之又慎。不可恃胜而骄。李鸿章务当督饬诸将。稳扎营盘。谋定后进。毋稍轻率。李鸿章所部水师。本形单弱。分路防剿。不敷应用。现当苏锡攻剿吃紧之时。黄翼升所统水师船只。准其留于该处。以资得力。僧格林沁现已由豫赴皖。唐训方分军大小蚌埠。以图怀远。颍州兵练。亦攻破朱滑孜贼圩。淮北各营声势联络。军威较壮。李世忠现在进军姚家湾。以图下蔡。直捣苗逆老巢。自可掣动蒙城贼势。著曾国藩加意拊循。多方激励。俾李世忠进力攻拔该逆老寨。令苗党众心离散。进退失据。庶官军易于进取。石逆余党。窜扰楚南道州。江省西南一带空虚。此时皖南一带。渐次肃清。江忠义一军。正可还驻饶郡。回顾江西。席宝田一军。现赴赣州。著曾国藩即饬令该员严防要隘。毋令楚南贼匪窜入江境。是为至要。将此由六百里各谕令知之。　　

○又谕、吴棠奏、蒙军进扎涡南。绘图呈览。并捻匪出扰徐境情形一摺。陈国瑞一军在王窑以下夺获贼船。由浅水处所。躧过涡河南岸。搭造浮桥。即亲督马步各军过河。与贼力战。抢筑新营。包抄贼之东南两面。复又派拨马队。抄袭后。路运粮之贼。现在河南连营二十余座。副将张从龙夜击贼营。已至蒙城南门濠边。其南岸连营。与贼陆路粮道。已能窒遏。所办尚为认真。惟西南两面。尚无布置。城围未能递解。僧格林沁刻下当已到亳。系由蒙之西北一路前往。富明阿等军到蒙后。兵力较厚。即可调拨。由西南面进剿。与陈国瑞一军。会合夹击。断贼粮道。力解蒙围。临涣一军。与贼相持。李大个子等匪。忽又窜扰。偪近徐城。道员朱善张派兵堵守。姚广武分队回援。总兵鹤龄等水陆各军。亦各分投防剿。即著吴棠督饬各军。实力扼剿。毋令蔓延勾结为患。本日曾国藩片奏、李世忠进军姚家湾。以图下蔡。直捣苗逆老巢。唐训方亦分军大小蚌埠。以图坏远。颍州兵练。攻破朱滑孜贼圩。颍郡西面。渐已廓清。李世忠此次协助官军进剿。颇能认真出力。其进军以图下蔡贼巢。正与前次寄谕。相为吻合。僧格林沁等、即当随时激励用之。俾与富明阿、陈国瑞等、相为策应。以资得力。唐驯方为富明阿等军后路声援。兼顾临淮。此时分军以图怀远。使逆党到处受敌。面面不能兼顾。所筹亦合机宜。均即乘机迅速办理。各处练圩。当此僧格林沁到皖、官军得手之际。其为贼裹胁者。尤必群思反正。并著该大臣将军督抚等、迎机招徕。以孤逆势。攻剿更易得手。吴棠绘呈军营形势图留览。将此由六百里各谕令知之。　　

○命前任湖北郧阳镇总兵官讷钦赴直隶军营。交总督刘长佑差委。　　

○以江南官军叠克城隘出力。赏提督罗逢元、周惠堂、萧开印、总兵官熊登武、王仕益、晏恭山、胡松江、朱洪章、正一品封典。提督张诗日、按察使刘连捷、黄马褂。道员陈湜、易良虎、总兵官李瑞二、武义山、副将周光正、邓吉山、吴隆海、张叶江、吴次汉、王上国、李大魁、周运斌、黄崇孝、周平福、陈友志、蓝瑞祥、谢明久、熊绍濂、杨瑞堂、罗泽湖、张东阳、周济盛、王永桂、廖世霖、鲍昌胜、谢得贵、彭玉堂、张国才、参将陈寿武、刘泰财、罗景集、李麟定、王恒丰、陈万合、潘在田、聂福厚、巴图鲁名号。知府冯邦棅、参将李泰山等花翎。守备龚长升等蓝翎。余加衔升叙有差。予阵亡副将吴世仁等祭葬世职。　　

○以江苏通州等处叠获通贼要犯。赏在籍翰林院编修季念诒四品卿衔。知府倪宝璜、守备余洪亮等花翎。知县朱日升等蓝翎。余加衔升叙有差。　　

○以堵筑江苏小六堡坝工出力。予道员颜培瑚等升叙有差。　　

○以收复安徽石埭、太平、旌德、三县城。赏投诚贼目古隆贤游击衔。　　

○予江苏松江等处阵亡知县蔡良杰等祭葬世职。　　

○予江苏军营病故总兵官谢光晋祭葬恤荫。　　

○予江苏节年殉难中书科中书苏福那等绅民妇女九百六十员名口分别旌恤如例。　　

○予浙江节年殉难游击盛绶章等绅民妇女一千一百三十三员名口分别旌恤如例。　　

○予湖北节年阵亡殉难外委钱得宽等绅民妇女二千二员名口分别旌恤如例。　　

○旌表守正捐躯直隶博野县民埽张王氏。　　


大清穆宗继天开运受中居正保大定功圣智诚孝信敏恭宽毅皇帝实录卷之八十三　　

监修总裁官经筵日讲起居注官太子太傅文渊阁瓴阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监军务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治二年。癸亥。十月。甲午。谕内阁、前因直东等省交界处所。贼踪纷窜靡定。特命刘长佑督办三省剿匪事宜。兹据刘长佑奏称、直东豫三省交界地方。现已肃清。请撤去督办等语。直东股匪。经僧格林沁会同刘长佑、阎敬铭、剿除殆尽。即照刘长佑所请。毋庸督办三省剿匪事宜。直隶山东河南交界地方。如尚有零匪出没。刘长佑仍当会合剿办。不得以现无督办之责。稍存诿卸。阎敬铭、张之万、亦不准因撤去督办。遂存畛域之见。直隶总督久在军营。地方一切公事。均关紧要。著刘长佑察看。如果省外布置。业已周妥。即行回省任事。将察吏安民诘奸弭盗一切应办事宜。实心实力。认真经理。以副委任。　　

○谕议政王军机大臣等、刘长佑奏、吴永敖在江北招募楚勇。现已成军。遵旨拨赴河南助剿。并请令吴再升驰赴河南。会同吴永敖统带。交张之万调遣等语。吴再升系吴永敖之兄。若令戴罪图功。自更得力。著即饬吴再升赴豫。会同管带募勇。并飞饬吴永敖、折赴张之万军营。听候调遣。张之万于此项募勇到后。即饬认真训练。随同进剿。吴再升等能否得力。并著随时察看具奏。前命江长贵暂署直隶提督。当谕令刘长佑随时察看。据实具奏。尚未据督奏到。昨日引见之前任湖北郧阳镇总兵讷钦一员。已降旨交刘长佑差遣。该二员孰为优劣。并著体察奏闻。毋稍瞻徇。将此由五百里各谕令知之。　　

○又谕、恽世临奏、发逆图蒇事。不得稍有迟误。将此由六百里各谕令知之。　　

○以募勇滋事。贵州总兵官滕正富革职讯办。　　

○予广西古城阵亡守备朱家福祭葬世职。　　

○蠲缓广东信宜、茂名、化、高明、恩平、鹤山、罗定、七州县被扰地方未完额赋有差。　　

○乙未。谕议政王军机大臣等、据阎敬铭奏、本年六月二十二日。有上海高和顺米船。由江南佘山口放洋北上。驶至黑水外洋。遇盗劫去货物。并捐米一百余石。拒杀水手郑明瑞。现由石岛口岸放洋。赴天津交兑等语。海运米船。近年经过东洋。颇觉安靖。何以黑水洋面。忽有盗艇游弋肆劫。现在京仓所需米石。全赖海运源源接济。若不将洋面盗匪迅速扑灭。不独为米艘商船之害。将来南粮北上。亦在在可虞。于仓储甚有关系。阎敬铭现已咨会沿海各督抚一体兜拏。即著曾国藩、刘长佑、李鸿章、分饬舟师。确探贼踪。协力剿捕。并著阎敬铭严饬总兵李懋元迅督水由粤窜楚。截击大胜。余匪散走粤黔。现筹防剿情形一摺。发逆窜入富贺界内。与广东相距不过二三百里。现在该省兵力。萃于肇庆高州。若此股乘虚直入广东腹地。深属可虞。恽世临现饬臬司张运兰等军。由宜章横出连山。扼贼东趋之路。即著毛鸿宾、郭嵩焘、督饬张运兰等实力扼截。随时与楚边各军。互相联络。实力剿洗。杜其窜入江西之路。恽世临严饬陈士杰、王永章等军。力遏回窜。毋稍疏虞。至分窜黎平之贼。恽世临已饬周洪印等、分守沅靖各隘。相机堵剿。劳崇光、张亮基、务当督饬在事员弁。迅速会合楚师。力图埽荡。包茅仙一股。虽经金太文等围剿叠胜。而贼势未衰。并著劳崇光等严饬金太文等。乘胜进兵。尽歼丑类。毋留边升之患。李逆屡败之后。凶焰渐衰。此次若不得逞志于东。必将归并浔州。与黄逆合股。著张凯嵩速派得力将弁。迎头截剿。期与黔楚各军。三面兜围。迅师将弁。认真巡缉。务将此股盗犯。悉数翦除。以靖洋面。傥该总兵阳奉阴违。或安坐衙斋。虚报出洋躧缉。即著从严参办。毋稍宽纵。至此拏彼窜。原系该匪等惯技。况海面汪洋数千里。并无关隘。可以遏截盗踪。必须南北各水师。分巡合捕。方克有济。曾国藩等务各檄饬沿海镇将。严密捕拏。毋得稍涉大意。致滋延蔓。将此由四百里各谕令知之。　　

○又谕、张集馨奏、陕省各路逆匪纷窜。妥筹布置。省城安堵。汉南团勇截贼获胜。请令蒋常垣等筹费练团各摺片。前据多隆阿奏、盩厔失陷。该将军已飞檄穆图善、姜玉顺、两军前进。而自率各营。由兴平一路督剿。兹据张集馨奏、多隆阿已于盩厔城外扎营。围绕三帀。贼不得遁。此股逆匪。轻装远驰。人数无多。蓝逆亦在其内。如能全股聚歼。即可除一巨憝。著多隆阿即督饬穆图善等、克期攻拔。毋任一名漏网。裦沔留凤。节节空虚。并著多隆阿派兵联团。实力守御。以免逆匪乘虚窜入。山阳山守以后。未据李云麟奏报。叠经谕令该京卿督兵攻克。著即实力进攻。俟克复后。由兴安一带进剿。毋再延误。该京堂以知兵自许。朝廷不惜破格录用。乃前军甫出。即已溃败。若不力图振作。自问当得何罪。刘蓉身膺疆寄。责有攸归。现在汉南一带。贼势狓猖。该抚自川起程。已逾数月。尚未抵陕。若必俟三省会剿。始由巴州前进。则陕南地方。日见糜烂。贼势日见蔓延。以后更难著手。刘蓉当懔遵前旨。赶紧部署入陕。相机剿办。俾各路官军。有所系属。不至互相观望。贻误事机。方为不负委任。盩厔距省较近。省垣防范。仍不可稍为松懈。著张集馨会同德兴阿、认真办理。兴安绅士蒋常垣等、禀请于安康汉阴适中之地设局。摊粮办团。既系该绅士等敌忾情殷。保卫乡里。著准其设局兴办。惟按亩摊粮。须归公正绅耆经理。方免抑勒侵吞诸弊。该署抚仍当严饬该绅士等。不得假公济私。致滋扰累。至刊发木质关防一节。与体制不符。碍难照准。将此由六百里谕知多隆阿、刘蓉、李云麟、并传谕张集馨知之。　　

○补铸福建延建邵道、湖北监利县窑圻巡检、各关防印信。从巡抚徐宗干、严树森请也。　　

○以随营奋勉。复山东降调知府王继庭职。　　

○丙申。谕议政王军机大臣等、唐训方奏、官军进剿寿州。叠获胜仗。剿抚兼施情形一摺。李世忠一军。由南岸进兵。业经攻克柏家圩。收抚民圩百余处。兹复移师前进。距寿州十余里。两日之闲。攻克逆圩二十余座。杀贼四千余名。收抚投诚各圩十余处。实属奋勉出力。著曾国藩即饬李世忠、速将寿州攻拔。一面饬令蒋凝学、成大吉各军。会合进攻。毋稍迟缓。绅练田端书等、引众二万。向官效顺。著富明阿、唐训方、仍遵前旨。饬令进图下蔡。以制蒙城贼势并著曾国藩檄令周宽世、毛有铭各军。乘势进攻颍蔡一带。各路同时并进。使苗逆应接不暇。剿办当易得手。李世忠俟攻拔寿城后。即移军西上。直捣下蔡老巢。与姚书田等练众。并周宽世等楚军。联络声势将颍蔡一带贼氛。悉行埽荡。俾苗党退无所据。该逆自不难速就歼擒。李世忠颇能用命。著僧格林沁等多方激励。令其益加奋勉。为国宣力。该提督统兵深入并著曾国藩代筹后路布置。毋令贼匪抄袭。蒙城濠外贼垒。业经英翰攻克其一。若再破一二垒。粮路即可通运。陈国瑞亦连日猛攻。轰开贼营十余丈。毙匪百余名。剿办甚为得手。惟蒙城待援情形。十分危迫。而苗党人数众多。悉力抗拒。贼营急切难破。昨览吴棠绘呈之图。官军包贼营外。抢筑营盘。仅能遏截东北两面未能合围。著富明阿即分军进扎西南两面。与陈国瑞联络声势断贼粮路。僧格林沁现已移军赴皖。著即驰往蒙城。严密布置。迅解城围。以救倒悬。唐训方现已进军蚌埠。著即将沿淮一带贼圩速行埽荡。进规怀远。力扼中权。以断蒙寿贼势所有李世忠粮饷军火著唐训方源源接济。其陈国瑞所部军饷火药。仍由吴棠随时拨解。毋令缺乏。将此由六百里各谕令知之　　

○又谕、张凯嵩奏、石逆余余党。分窜楚黔粤各边界。现饬追蹑。约会三省围剿。并浔州逆党纷窜横州。剿办情形各等语。李幅猷本石逆党中著名悍贼。石逆被歼之后。率其余党。分投窜扰。倏黔倏楚。转徙靡常。并扰及粤东西各边界。若令所至蔓延。日久势成流寇。转益鸱张。剿办更为费手。必须楚黔粤三省官军。会合兜剿。就地歼除。著劳崇光、张亮基、恽世临、与毛鸿宾、张凯嵩等、严饬各该省带兵文武。互相联络。探明贼踪。前截后追。务令该匪不得喘息。此等亡魂纷窜之贼。尤须乡团四面设防。俾贼所至。无所掳掠裹胁。官军得以会合击剿。乃足制其死命。并著各该督抚饬各地方认真办理。其由贺县窜至开建之贼。毛鸿宾等督饬两粤各军。乘势歼除。该处客匪。尚多未靖。毋令句结为患。恽世临仍饬楚边各军。相机堵剿。浔州逆首黄三。尚居平天寨。负嵎死守。张凯嵩即饬刘坤一等速筹攻捣。容县已经克复。其首逆范亚音逃往大化等处。系属何州县地方。务须赶紧严行摉捕。毋任渠魁漏网。致贻后患。其由浔分窜横州之李亚得、甘汰然等股。并著张凯嵩饬令参将潘忠实等军。迅速埽除。渐次进国南太等处之贼。以靖边圉。横永一带。亦与广东钦灵毗连。总须两省会合围办。信宜县城。谅已收复。高州余匪。办理如何。毛鸿宾等奏报当已在途。亟应乘此激励两省官军。将高浔巨股。一气埽荡。其余零匪。自可乘机次第殄除也。将此由六百里各谕令知之　　

○以广西郁林攻克贼巢。擢署知州王达材以知府用。　　

○予山东临清阵亡守备张化龙等祭葬世职。　　

○丁酉。谕内阁、都察院奏、热河民人张嘉禄、遣弟张嘉宗、以刑偪翻供等词。赴该衙门呈诉。此案张嘉禄呈诉伊父张举。被喀拉沁旗蒙古莫敖海等图财毙命。蒙古委员三胜嗄。复令众凶将尸身抢去。前据都察院两次具奏。叠经降旨交春佑、麟庆、提审定拟。兹据张嘉宗控称、王府旗员。不将二莫保得解审。仅有敖莫海到案。惟据一面之词。移称该民人盗父尸骸。复有旗下当差之陈宗维。句串刑司丁书李太。刑偪干证姚福凝、及看尸人林喜翻供。旗员李连等。系众凶亲属。延不解案。希图草率拟结等情。案关图财害命。及刑书等串通刑偪。亟应彻底根究。且系两次降旨提讯之件。何得任意耽延。殊属玩泄。著麒庆迅即催提各犯。秉公严审。务得确情。按律定拟具奏。原告民人张嘉宗。该部照例解往备质。　　

○又谕、光禄寺卿潘祖荫奏、甘肃大吏。办理军务乖方。并钞录该处无名绅士信函一摺。前经御史丁寿昌、奏参布政使恩麟办事颟顸。曾经寄谕多隆阿、熙麟查参。嗣因熙麟以恩麟系伊族弟。奏请回避。复改派庆昀。会同多隆阿查办。兹据潘祖荫奏称、恩麟养寇病民。现误粉饰滥保各款。与丁寿昌奏参各情节。大略相同。其所递甯夏并狄道河州各绅士信函内。并有牵诉庆昀办理偏袒之处。该将军既有牵涉之款。自应一体回避。所有恩麟被参各款。并庆昀办理汉回互斗之案。有无偏袒情节。均著交多隆阿汇入前次交查之案。秉公确查。据实具奏。毋稍徇隐。已革提督成瑞、已革道员和祥、甯夏县知县彭庆章、被参各款。并著多隆阿一并严切查明。迅速覆奏。陕甘办理军务。但分良莠。不分汉回。叠经谕令带兵大员。及地方大吏。剿抚兼施持平妥办。谅能懔遵。不至稍形偏袒。至九卿科道原许其陈奏事件。惟潘祖荫所递甘省绅士信函。并无名姓。有类匿名揭帖。该绅士等。如果因时势迫切。痛切肌肤何难联名具呈。向都察院控诉。若隐匿姓名。动辄向京卿科道私宅投递。恳其代奏。恐各省绅士纷纷效尤。致启告讦之风。不可不防其渐。潘祖荫率据匿名信函。代为陈递。实属冒昧。不谙政体。著传旨严行申饬。　　

○谕议政王军机大臣等、李鸿章奏、官军攻克浒关等处。进偪阊门。并苏松等府州绅民捐租助饷各摺片。浒关为阊门至无锡大道。援贼麕集西路。时与城贼往来策应。此次经程学启等督军攻克。苏城陆路尽断。贼势已孤。李朝斌等、复由五龙桥偪攻盘门。蹋平贼垒五座。李鸿章现亲赴娄门调度。拟即分门进攻。是苏城大有克复之机。览奏深慰廑系。惟现在忠侍各股。尚踞无锡东北之茅塘桥等处。虽浒关既克。势难回援。而城贼既穷。难保该逆不拌死回救。以顾巢穴。著李鸿章一面饬令李鹤章等。拦头截击。以图牵制。一面督同程学启等军。分攻各门。使该逆两。不相顾。以期名城迅复。早奏肤公仍须稳慎将事。谋出万全不可稍有疏失苏城陆路既断。若当官军克复之际。诚恐该逆渡江北窜。或扰及镇防。均不可不严为之备。都兴阿、冯子材、魁玉、务各饬令水陆防师。严密布置。如败匪纷窜。即行迎头截击力图聚歼。毋任铤走。苏郡各属绅民呈称、收复地方各业户。愿于应收一半租息内。以三分之一报捐军饷。又另提善后抚恤经费。豫备克复苏城后用度。具见悃忱。惟地方新复。民困甫苏。李鸿章惟当饬令所派委员。会同该绅董。体察民生困苦情形。分别筹办。不得稍有抑勒。以顺舆情。将此由六百里各谕令知之。　　

○又谕、富明阿奏、攻剿情形。添募勇丁。并请催吴棠协饷各摺片。富明阿一军。由涡河南北两岸。进援蒙城。抢筑营垒。陈国瑞一军。攻克李圩。英翰一军。于城西南各路。断贼粮运。该逆见我军攻之愈力。拌死抗拒。夜夜并力攻城。官军于十月十五日。将城河以南两营。退入城门。河北两营。为贼所踞。浮桥亦为所毁。贼复增添精悍。阻我进兵之路。致与城中声息不通。蒙城危在呼吸。亟应设法援救。即著富明阿、唐训方、就现有兵力。与陈国瑞等军。联络声势。设法进援。派兵断贼粮道。尤为目前要著。并著妥筹布置。僧格林沁已由河南省城起程。著懔遵前旨。迅督大军。星驰救援。力解蒙城之围。以期转危为安。捻首李大个子、相盘等、现在窜往徐宿之间。四出焚掠。徐宿一带。为蒙城粮运必由之路。该处如被匪梗塞。关系实非浅鲜。富明阿业饬姚广武、带领马勇四百名。跟踪追剿。并著吴棠派兵夹系。妥筹兼顾。迅埽贼氛。以清饷道。富明阿拟于宿州一带。添募勇丁一千名。惟苗逆诡谋百出。且与捻匪互相句结。党与众多。该将军在宿州等处募勇。万一苗捻各逆。阴遣死党赴募。作为内应。一经堕其狡诈。势必为该逆所乘。不可不豫为之防。富明阿务当酌量情形。出以慎重。妥筹办理。不可稍涉大意。富明阿所称八月闲由杨州起程。粮台支发饷银军火等项。支应亦俱无多。迄今五十余日。未见续有报解。现将营中所屯之米。酌发接济。存米一经发完。而协饷仍复不至。饥军哗溃堪虞。至军火器械等项。需用尤急。请饬按月拨解等语。蒙军势形岌岌。若兵粮军火。更多缺乏。势必立形决裂。大局何堪设想。著吴棠督饬乔松年、务将每月应解富明阿营粮饷军火器械等项。按月如期拨解。如再稍涉迟逾。致误戎机。必惟吴棠等是问。将此由六百里各谕令知之。　　

○又谕、富明阿等军。会攻围蒙逆垒。该逆濠深垒坚。剿办未能得手。亟应厚集兵力。以壮军声。庶可相机进取。该将军所拟于宿州添募勇丁。新集之众。恐难借资得力。现在直隶全境肃清。山东境内余匪。该省兵力亦敷剿办。所有直东两省。从前调集添募之勇丁。自应随时遣撤。刘长佑前派吴永敖赴沪添募之勇丁一千名。并蒋希夷所部豫勇八百名。叠经谕令拨交张之万调遣。现在蒙城攻剿吃紧。亟须添兵协助。著刘长佑、阎敬铭、查明直隶山东军营内。现在存营之勇。可以遣撤者。尚有若干名。即行遴委妥员。带赴蒙城。交富明阿调遣。并酌量筹给勇粮等项。以利遄行。吴永敖、蒋希夷、所部勇丁巳先后拨赴豫省。并著张之万查明。如兵力可敷防剿。即于前二项勇丁内。酌量分拨。派员管带。赴蒙助剿。该督抚等接奉此旨。即行妥筹调拨。毋稍迟延。并一面奏闻。以慰廑系。闻山东有遣散之勇。并未派员管带回籍。致有骚扰。著阎敬铭查明。如有此项勇丁。迅即派员管带。饬赴蒙城。以助兵力。将此由六百里各谕令知之。　　

○又谕、总理各国事务衙门奏、贵州教民一案。办有端绪。请将田兴恕就近羁禁。问拟完结。以免异议一摺。田兴恕杀害教民一案。前经降旨。将田兴恕革职拏问。仍著劳崇光、张亮基、在黔审讯。乃事阅两年。此案尚未经讯办。田兴恕赴川赴黔亦迄无定议。兹据该衙门奏称、接劳崇光等来函。以此案已与该处主教胡缚理商酌。该主教允致柏尔德密信函。有可使戍边之语。惟不愿田兴恕再回黔省。似尚知中国办案。不能违例科罪。又经总理衙门。与柏尔德密重加辩论。将中国定例。及田兴恕屡逢恩诏。应行减等。并其罪名出入轻重。必应按照定章办理各节。与之再三晓譬。始据该公使声称。止求就近在川讯办。但田兴恕并未监禁。必须监禁后。照中国例办理。给予照会。寄知本国。即可完结等语。田兴恕系奉旨拏问之员。无论在何处查办。总应照例先行羁禁。若令在外逍遥。不惟无以服外国人之心。即中国亦安有此办案之法。著崇实、骆秉章、接奉此旨。即将田兴恕设法查提到省羁禁。毋令疑惧远避。致可以照中国律例完结之案。又生枝节。田兴恕到省羁禁后。即著崇实、骆秉章、迅速奏报。劳崇光、张亮基、懔遵叠次谕旨。速将此案即在黔省秉公查办。按例定拟具奏。以便总理各国事务衙门。照会住京公使。迅速了结。如不能将田兴恕设法羁禁。或致令疑惧远扬。滋生事变。惟崇实、骆秉章是问。总理各国事务衙门摺一件。均著钞给阅看。总之此案虽系中外交涉。不能不持情法之平。如能照外闲主教及住京公使所议。按照中国律例了结。将来不至物议纷起。人心不服。则各该省教士。即可永远相安。所以保全中外大局者甚大。惟在崇实等体察妥筹迅办。至此案无论已结未结。均不准稍有传播。致令不知轻重之人。造言生事。贻误大局。如稍有传播。亦惟崇实等是问懔之慎之。将此由六百里各密谕知之。　　

○又谕、本日据总理各国事务衙门奏、请将田兴恕就近羁禁。问拟完结。业经密谕崇实、骆秉章、劳崇光、张亮基、设法先将田兴恕就近在川省羁禁。仍由劳崇光、张亮基、妥为拟议完结。并由总理衙门。将一切原委专函附致矣。此事柏尔德密。接到胡缚理信函。经总理衙门。向其询问内有何语。旋据将信稿译送。系将田兴恕减死遣戍等事。均推柏公使主持。与劳崇光等译寄之稿不符。惟不愿田兴恕回黔。意则相同。复经总理衙门将劳崇光等原函援引例意之处。代为切实透达。并告以田兴恕屡次例应逢恩减等。照此来信。将田兴恕发往新疆。不准援免。案可立结。该公使意渐活动。惟称拏问之人。并未监禁。必须监禁后。照中国例办理。给予照会。寄知本国。即可办结。核其前后情节。柏尔德密所称、不愿田兴恕回黔。但愿将其就近监禁。以为拏问确据。报知本国即可通融完案等词。尚非虚假。似此办案。既合中国之例。又得情法之平。断不可再事迁延。致有藉口。本日已密谕崇实、骆秉章、将田兴恕设法就近在川羁禁。著劳崇光、张亮基、一面将田兴恕虐杀教民。及被参之案。迅速妥为定拟。援引律例具奏。以服中外人之心。毋得稍有推诿观望。或致事机中变总理衙门密片一件。著钞给劳崇光、张亮基阅看。再此次胡缚理信函。竟有传说接到都中密寄各件。均属未能慎密。此旨及钞寄密片。止准劳崇光、张亮基、亲自拆阅。此外虽委办此案之员。亦不准一人与知。将来完案时。此二件毋庸覆奏。以免秉笔者洩漏。并毋庸录寄川省。致有传扬。傥机事不密。惟劳崇光、张亮基是问。接此旨时。并著查看印封。如有驿站拆动情形。即据实查参拆看之人。以军法从事。将此再由六百里各密谕知之。　　

○以安徽攻克涡河贼营。擢游击骆得胜以副将用。千总康锦标以守备用。并赏花翎。余升赏有差。予阵亡游击李仕贵祭葬世职加等。　　

○戊戍。以神灵显应。加江西广丰县胡太保封号曰灵佑。　　

○谕议政王军机大臣等、有人奏、锦州副都统恩合、办理大淩河开垦马厂荒地。将东厂归并西厂。其东厂之地。责令甲兵分领。招佃取租。议论亦似妥善。惟甲兵所驻地方。或远在数百里以外。碍难管业。且厂地游民。一概不准承领。失业堪虞。不如准令恳地民人。及附近各居户。呈报领种。一律升科。统由地方州县徵解报部。划抵该处兵饷。至恩合筹办开垦。创为甲兵分领之议。听信佐领常贵。依勒通阿、刘三等、颇有招权纳贿之谣。该副都统于查办乌云泰一案。复代为弥缝掩饰。请饬查办各等语。恩合向来办事。尚能认真。此次办理开垦荒地。是否措置乖方。有无前项情弊。基溥、皂保、现已前赴锦州查办事件。著将此次所参各节。汇入前案。秉公查办。据实覆奏恩合前次参办乌云泰等一案。是否公允。何以节次被人奏参。其中有无别情。著一并详细直陈。毋稍徇隐。另片奏东马厂既经裁撤。所出之地较前不啻倍蓰。请准各旗闲散及附近民人一体承领等语。是否可行。并著基溥、皂保、详察情形具奏。原摺片著钞给阅看。将此谕令知之。　　

○又谕、官文、严树森奏、亳捻窜入鄂疆。经官军剿击。遁回豫境。全楚肃清一摺。亳捻程大老坎等。由豫入鄂。图窜汉镇。经楚军分道扼击。退踞宋埠中馆驿一带。官文等豫调周凤山一军。扼扎黄郡。舒保督率各军力战。斩馘数千。该逆受创北遁。全楚肃清。而张总愚一股。又由唐邓一带。窥楚郧阳及均州光化。势甚吃重。著官文等饬令派出各军。会合豫军。将程大老坎一股。奋力夹击。毋任再行窜扰。程逆是否歼毙。并著查明具奏。张总愚一股。由南召南侵。扰及唐邓。前经谕令张之万饬令在防将士。实力堵遏。并令张曜力顾西路。以杜纷窜。据该抚奏、已派兵分扼镇平内乡。何以此股逆匪。仍复扰及镇平内乡邓州。足见平日所奏。全是纸上空谈。毫无实际。张曜究竟现在何处。曾否与贼接仗。南召一带团练。何以不能联络御贼。毛昶熙系专办团练之员。亦不得置身事外。著将近日贼情军情。据实陈奏。捻匪假道于豫以扰楚疆。久成轻车熟路。中州门户洞开。以邻为壑。毫无布置。实堪痛恨。著张之万、毛昶熙、严饬张曜等会同楚军。前截后追。不得以贼氛出境。遂为了事。若任令程大老坎饱扬回巢。张总愚窜扰秦楚。必将该抚等重治其罪。决不宽贷。懔之慎之。郧阳防务万紧。道员梁作楫一军。无论行抵何处。官文等即檄令就地驻扎。兼顾郧防。与欧阳正墉一军。互相策应。以固边圉。毋稍大意。将此由六百里各谕令知之。　　

○以江苏克复太仓等州县城出力。赏知府李铭皖、副将黄登第等花翎。都司邓国钊等蓝翎。余加衔升叙有差。　　

○以湖北剿办捻匪。全省肃清。赏副都统舒保白玉搬指一个。翎管一支。大小荷包各一对。委骁骑校依克吉善、阿克都善、巴图鲁名号。余加衔升叙有差。予阵亡佐领寿长等十员祭葬世职加等。并入祀死事地方暨各原旗籍昭忠祠。　　

○己亥。谕内阁、向例理事同知通判缺出。无论内地边地。俱于保送记名之中书小京官笔帖式内。由吏部带领引见补授。惟奉天府所属之昌图厅。所辖地方辽阔。应否于理事通判外。添设官职较大之员。以资弹压。抑或就理事通判一缺。酌量增改官阶。及嗣后该厅员缺。应如何拣员升补调补。一切变通办理之处。著吏部妥议具奏。　　
</div>
    <div class="pagination">
<a href="清实录同治朝实录_page132.html">上一页</a><span>...</span><a href="清实录同治朝实录_page128.html">128</a><a href="清实录同治朝实录_page129.html">129</a><a href="清实录同治朝实录_page130.html">130</a><a href="清实录同治朝实录_page131.html">131</a><a href="清实录同治朝实录_page132.html">132</a><span class="current-page">133</span><a href="清实录同治朝实录_page134.html">134</a><a href="清实录同治朝实录_page135.html">135</a><a href="清实录同治朝实录_page136.html">136</a><a href="清实录同治朝实录_page137.html">137</a><a href="清实录同治朝实录_page138.html">138</a><span>...</span><a href="清实录同治朝实录_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
