<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 191 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 191 页/共 505 页
  </h1>
  <div class="content">
   ○己酉。谕议政王军机大臣等、阿克敦布等奏、西剿官兵取道蒙古台站。豫筹供应款项开单呈览一摺。黑龙江官兵五百名前谕取道张家口交联捷统带进剿须经由察哈尔蒙古台站。该处地处沙漠。师行一切应用各台站向来所无。额设蒙古包驼马等项。为数无多。亦难敷一军之用。阿克敦布等拟于马驼一项。由商都达布逊诺尔太仆寺各牧群先期拨往该台。以备乘骑。事毕归群并由向来帮台之各扎萨克旗。及察哈尔八旗另行摊备马驼。分赴各台。以备更换。所筹尚妥。即著照所请行。惟此项征兵。每日需用帐房什物。及廪羊米盐等项。据阿克敦布等估计。统应需银一万五千余两。该都统拟于口内外各旗群普劝捐输。以资备办。自系为节省帑金起见。惟该蒙古等生计本属艰难。此次师行帮贴已形困苦。再令捐输。殊不足以示体恤。且将来陆续徵调官兵。经过该蒙古台站者。尚恐不止此起。尤难为继。所有单开应行制造购办诸物。需银一万五千四百两即著刘长佑由直隶藩库如数拨解察哈尔。交该都统备办。以应急需。并须迅速派员解往。俾资赶办无误师行。阿克敦布等于此项银两未到之先。并可于张家口税局先行提用。俟直隶银两解到。再行归款。察哈尔所属蒙古四十四台站之外。即入乌里雅苏台科有多塔尔巴哈台地界。明谊、车林敦多布、麟兴、广凤、奎昌、锡霖、图库尔、亦当一体先期妥筹。以便前项征兵到境。无误供支并著阿克敦布廉至即将察哈尔各台站供应此项官兵一切办理章程飞速知照各该城将军大臣等妥筹照办。务于官兵未到之先。豫为筹策。毋致临渴掘井有误师期。该三城所需此项供支经费著沈桂芬于山西藩库。迅速拨银一万五千两分解乌科及塔城各五千两。以资应付。新疆军事孔亟联捷于黑龙江官兵驰抵张家口。即当统带星速起程相机进剿毋得藉口各该城台站未备任意逗遛穆图善现在驻师甯夏前因伊犁匪炽。谕令该将军迅统所部出嘉峪关。先抵哈密。布置一切即行进剿古城乌噜木齐等处之贼联捷于驰抵科城后或由塔尔巴哈台直趋伊犁或探明道路。与穆图善联络声势会筹进取均著该大臣临机应变妥筹办理将此各谕令知之。　　

○庚戌。宣宗成皇帝忌辰。遣官祭慕陵。　　

○谕内阁吏部奏丁忧山西蒲州府知府李庆翱、前经升任山西巡抚英桂因防务紧要。奏请暂留署任俟边境肃清回籍守制。现在该员服满。复经沈桂芬奏准实授查丁忧人员例应开缺回籍守制服阕赴部铨选今李庆翱虽经丁忧始终并未离任仍复照常供职。殊与旧制未协。请饬该员离任赴部投供等语李庆翱据沈桂芬奏称蒲郡地接潼关。界连河陕防守紧要请将该员实授。是以降旨允准现在防务尚关紧要。李庆翱著暂缓离任。仍准其实授蒲州府知府俟河防安静。再令开缺回籍补行守制以符定例。　　

○又谕、沈葆桢奏、请将不职之知县革职一摺。江西武甯县知县霍介舒听断乖谬署浮梁县知县潘曜新声名平常均著即行革职。以肃官方。　　

○谕议政王军机大臣等户部奏新疆南北两路。应需本年经费于上年十二月闲。专案奏拨山西地丁银二十万两。山东地丁银十万两。河南地丁银十万两。令各该巡抚。仍由山西解至绥远城。从北路草地。转解科布多。知照各城分提。现在新疆军务紧要。请将上年原拨新疆本年经费即作为新疆本年军饷等语新疆南北各城。贼氛正炽剿办万分吃紧节次各城大臣乞饷之疏。络绎不绝。若不迅图接济必至饥军哗溃西陲大局。恐有决裂之虞著沈桂芬阎敬铭张之万等、将上年七八月闲原拨未解之款。迅速筹解清楚外。并即按照部拨数目无论何款。赶紧筹措。仍照上年奏定饷道即速递解科布多。由明绪、保恒、锡霖等豫先核定数目。自行分提俾资应用。将此由五百里各谕令知之。　　

○江西巡抚沈葆桢奏、云南临元镇总兵官江忠朝请开缺回籍终养。得旨、现在江西虽已肃清。福建余氛未净。江忠朝带兵向称得力。著仍留于江西堵剿闽匪。俟闽省大定。再行请旨开缺。回籍终养。　　

○以江西克复崇仁县城出力。复已革提督黄仁遗职。　　

○辛亥。祈谷于上帝。遣郑亲王承志恭代行礼。上诣大高殿寿皇殿行礼。　　

○谕内阁、醇郡王之第一子。著命名载瀚。　　

○谕议政王军机大臣等、曾元福奏、巨逆洪欉被炮震毙。全台肃清一摺。洪欉稔恶倡乱历有年所。现既被炮震毙则其余漏网之徒。不难歼灭净尽。著曾元福、丁曰健、督饬在事员弁实力□□穴□又□捕。务绝根株。毋留余孽。台湾地方虽经肃清而漳州一带贼氛尚炽。难保不句结台属匪类。乘机煽惑曾元福现已将抢斗各犯拏获惩办。以定人心仍著会同丁曰健实力巡查妥筹防范。毋令漳郡逆匪。偷渡句结。左宗棠、徐宗干务当督饬将弁兵勇。迅将漳龙等处踞逆。迅速埽荡。俾免日久蔓延。台湾善后事宜。并著督率曾元福、丁曰健、次第筹办务令事事悉合机宜。以期一劳永逸。将此由五百里谕知左宗棠、徐宗干、并传谕曾元福、丁曰健知之。　　

○署福建台湾镇总兵官曾元福奏、舟师出洋巡缉。歼捦盗匪多名。得旨著仍饬派出之游绍芳等。统带师船。认真巡缉。务期□□穴□又□捕净尽。毋令漳台逸匪偷窜。　　

○以福建台湾府境肃清。予知县白鸾卿以同知直隶州知州用。与都司傅廷玉等均赏花翎。从九品李守谐蓝翎。余加衔升叙有差。　　

○壬子。谕内阁、都察院奏访查。巡城御史。办公未能妥协。请旨撤退一摺。据称巡视西城御史奎英、稍涉事权。渐改前辙。近遇地方公事。每多率意任情。不克和衷共济。办理殊未妥协各等语。朝廷设立满汉巡城御史。原期遇事商同办理。固不可诿谢因循。亦不宜偏执己见。致有贻误。该堂官等未敢以保奏在前。自行回护。自为慎重公事起见。惟未将该御史率意任情各事迹指参。殊非核实之道。即著全庆等将该御史如何办理不能妥协之处。据实再行陈奏。毋稍徇隐。　　

○谕议政王军机大臣等、雷正绾奏、攻剿固原。追捕窜贼。会商进兵道路。筹办军食。曹克忠派弁赴楚募勇。请调土司带队助剿。并曹克忠一军。不克回顾潼关各摺片。固原城东逆匪。分股东窜。雷正绾率亲兵围队穷追。尽一昼夜之力。奔驰三百余里。曹克忠亦派马队赶至。逆众窜陷灵台。旋经官军克复。余匪奔泾州南关。亦经该提督派兵剿除净尽现会商曹克忠急攻萧河城。该提督攻打彰义堡。此二巢系逆匪家属麕聚处所如固城逆回出救老巢环帀各营即可乘便袭城所办甚妥。著即督饬诸将并力进攻使该逆首尾无从相顾自可处处得手军粮艰窘士卒岂能枵腹从事雷正绾前饬隆德县知县李超群、豫备白面三十万斤乃该县所备不足三万斤。据该提督奏称其人言语狂诈不洽舆情。前委赴庄浪催粮。即有绅士控告等语著恩麟与前次谕查之静甯牧黄松年一并确切查参不准稍有瞻徇雷正绾等营口粮并著恩麟严饬所属设法采买运解。以收饱腾之效。如再匮乏惟该护督是问洮州土司杨元。既据曹克忠咨称该土司禀求。愿带马队助剿。著准其劄调蛮兵马队一千名令杨元亲自统带。如不得力即行撤回如果著有劳绩。准其酌量保奏恩麟即饬该土司迅赴曹克忠军营。毋稍迟延曹克忠派参将傅先宗前往湖北招募勇丁四千名助剿。经过湖北河南陕西等省著官文、吴昌寿、张之万、刘蓉、于此项勇丁到境时。饬属照例供支口粮以利遄行。官文并酌量拨给每营擡枪小枪帐房若干。俾资应用。如招勇之员。敢于沿途滋扰。即由该督抚等查明。遵照前奉谕旨奏参惩办。刘蓉以发捻各逆已近潼关。咨调曹克忠十六营回陕。并分防邠长汧陇等处兹据雷正绾奏、曹克忠除留防秦州隆德等处外现在仅存八营军情甚属吃紧。万难回陕等语。雷正绾所募勇丁已有由楚入陕者。如潼关需兵防剿。著该抚酌量截留如其无警仍催令陆续赴甘汧陇一股。系会甯郭城驿窜逆。有总兵胡大贵等追剿。刘蓉又已派数营屯扎。足敷剿办。著该抚即饬派出各营会同胡大贵等。实力兜剿毋稍松懈。雷正绾另片奏、灵台县城失守署令祝宾扬全家殉难。外委李培滋缒城先遁。情殊可恶著都兴阿、恩麟、查明按照军法从事教谕史继尹、典史徐承澍、是否出城办粮并著查明具奏已革知县吴莹、令马万良等率领回民。把守城门不许汉民出入。吴莹全家。经回民送至城外礼拜寺。及大兵到境。逆回奔逃。吴莹率领本地回民。□□穴□又□取官衙钱粮民闲积聚与回均分据该县士民公禀情形。与通匪无异。吴莹侵冒兵粮。前经有旨革拏著都兴阿、恩麟即将该革员拏问。如通匪各情属实。即行正法以昭炯戒。雷正绾请调苏伦保、常星阿、温德勒克西、富森保、四起马队。本日已谕令僧格林沁酌量调拨。如此项马队尚有留楚者即著官文派令赴甘。以厚兵力。将此由六百里谕知官文、都兴阿、雷正绾、吴昌寿、张之万、刘蓉并传谕恩麟知之　　

○又谕、雷正绾奏、逆回马队凶悍。官军各营皆系步队。而攒集马勇近来马匹倒弊甚多每次逆回窜败。步队追赶不及匪徒转多漏网。若非添立马队秦陇之祸。尚未有艾现在鄂豫发捻十余万众均已投诚。甘肃逆氛正炽。请饬苏伦保、常星阿、温德勒克西、富森保、四起马队。赴甘会剿等语。军营冲锋陷阵。及追剿窜贼。均以马队为先此时由鄂窜豫之贼。为数不过数千。剿除自易。而甘肃逆回。正形猖獗。非得力骑兵。势难蒇事。苏伦保等四起马队。著僧格林沁斟酌豫省贼势军情。或全数饬令赴甘。或分拨数起前往。俾西陲军务。早就荡平。均著该大臣妥筹调派。迅即奏闻。将此由六百里谕令知之。　　

○又谕、广凤奎昌奏、绥远城委员。将应拨古城饷银八万两。运至科布多。当交古城提饷委员达哈苏等。由科起程。护运回古嗣因古城附近有贼。事在危急。经署都统等派讷尔精额等执持令箭。令领饷迎饷各员。将应拨古城饷银。解回科布多暂存。达哈苏等即将前领饷银八万两。复行解回科城等语。广凤等以此项饷银解回科城。恐该匪意存觊觎。图扑城垣。现在蒙古官兵。欠饷甚钜。不匿暂为变通将此项解回饷银内提银补放既可藉充军糈。即以隐杜该匪窥伺之心。自系为因时制宜起见著照广凤奎昌所请即由库存古城饷银八万两内暂行提出银三万两。补放旧欠蒙兵饷项。以济眉急。广凤等前请由归绥道衙门筹济蒙兵之饷三万两。一经解到。仍著如数拨还古城饷银。俾清款项。新疆未到之饷。尚有二十余万之多。若齐运至科布多。分拨各城。该匪知科城自此钜款。适足招之使来。以后新疆饷银。不得不暂解乌里雅苏台。以昭稳慎。著明谊、麟兴、车林敦多布、于此项饷银解到后。妥为收存。一面侦探科布多古城情形如道路疏通。可以解往即与保恒、广凤、奎昌、会同筹商。派委妥员管解前进。古城军情危紧。需饷甚迫。俟匪势稍松。应如何设法迎提以充军食之处。著保恒与广凤等妥筹办理。古城近日情形。并著保恒等随时奏闻。以慰廑系将此由六百里各谕令知之。　　

○予甘肃灵台殉难知县祝宾扬祭葬世职加等。　　

○赏山东等省甲子科乡试年老诸生李敦礼等五十八人举人副榜有差。　　

○癸丑。谕内阁、散秩大臣和硕额驸德徽、内廷趋公。年方壮盛。不意患病匆遽。突然溘逝。悼惜殊深。业经派令钟郡王前往赐奠赏给陀罗经被。著派总管内务府大臣宝鋆前往照料。其丧事官为经理。任内一切处分悉予开复。应得恤典该衙门察例具奏。因念寿庄和硕公主厘降甫十数月。猝遭此厄情形尤为凄怆。著再赏给广储司银一千两。以示笃念亲亲有加无已至意。　　

○又谕昨因都察院奏参巡视西城御史奎英近遇地方公事每多率意任情。未将各事迹指参。降旨令全庆等。将该御史如何办理不能妥协之处据实陈奏。兹据奏称据巡视西城汉给事中何兆瀛呈称管理街道御史移送西城蓝靛厂不挂钱幌私换银两之李姓一案。饬交坊官办理。并将李姓交坊看押。经本城满御史奎英亲赴该坊。自行释放等情当将此案劄交东城御史查办。因讯问尚需时日。未敢遽以此案原委具奏。惟西城事务殷繁。傥仍听奎英办理。恐滋贻误。是以先请撤去该御史巡城差使等语。奎英于私换银两交坊看押之李姓。虚实并未讯明。辄行私往属官衙门。勒令释放。实属任性妄为。有乖体制。都察院堂官于昨日奏参摺内。并未将私放李姓情事。详细奏陈。殊属含混。至李姓经街道衙门于十二月十二日交坊看押。十七日始由街道衙门移交西城。何以奎英于十四日即知有此案。其中是否另有别情。著派绵森、赵光、会同都察院堂官秉公研讯确情。据实具奏奎英著先行撤退巡城差使。听候查办。　　

○以甘肃秦安等处办团出力。赏五品封职张龄镜蓝翎。予知县王廷相等升叙有差。　　

○以甘肃西和县城解围。并克复三坌堡出力。赏都司常泰等花翎。知县朱九兰等蓝翎。余升叙开复有差。予阵亡州判杨城、把总马忠臣、祭葬世职加等。　　

○甲寅。谕内阁、万青藜、卞宝第奏、奉旨饬查事件。先经据人呈诉。牵涉言官。请交部审办一摺。上年十一月二十九日。据给事中博桂奏、文安县凶犯寇玉林、与衙役刘沅和朋比为奸。并有派捐分肥。及寇玉林家有地窖毙命私埋等情。当经谕令万青藜、卞宝第、派员前往查办。兹据奏称、查明寇玉林、刘沅和、均无豆二憝小霸王绰号。王三死由疯发扑跌。并非寇玉林殴毙。寇玉林家。并无地窖。亦无与贺景行、井钟樵、派捐分肥。及与刘四、李福桂、朋比为奸情事。惟查寇玉林、刘沅和、与县民胡沅漋向有禀控匿税之嫌。上年十一月二十五日。寇玉林接到郭精来由京寄来字条。上写寇玉林等名字绰号。及家有地窖。杀人不偿命。都老爷要入奏等语。料系胡沅漋挟嫌诬陷。当与刘沅和于十一月二十七日赴县呈明存案传讯郭精来及书吏韩七即韩雪泉供称系钮宝卿向伊告诉此事现有满御史要奏。并称见过摺底查拏钮宝卿业已在逃。请饬交部审讯。并严拏逸犯等语。安关捏词诬陷。牵涉言官。亟应撤底根究。以成信谳。胡沅漋、寇玉林、刘沅和、刘四、李福桂、贺景行、井钟樵、韩雪泉等、均著交刑部严切审讯。其在逃之钮宝卿、并著步军统领衙门五城御史会同顺天府一体严拏务获。归案讯办。　　

○谕议政王军机大臣等、从前道光年闲。办理夷务。咸丰年闲。向荣督师江南。均曾檄调四川屯兵。临阵冲锋向称骁勇。嗣以南方水土不服。该屯兵等均多物故。又上年石达开巨逆。窜扰川省。败经紫打地等处。为各土司兵诱入绝地。官军卒获歼捦此项土司兵。是否即系从前所调屯兵。又有土练番兵名目。是否即系此种。现在回疆军事孔亟。南北两路。警报频闻。甘肃回氛。急切未能蒇事。出关之兵。穆图善所部无多。专恃鲍超旧部及调募川兵川勇为大支劲旅。新疆贼势蔓延。兵力尤资厚集该屯兵等现在能否得力。其徵发檄调。自与内地官兵不同。如调派千名。出关剿贼。一应军装器械需费若何。其按月支放口粮。较之内地兵勇赢绌奚似。又此兵调赴他省。是否同于雇募。须先给身价银两每名若干。均著崇实、骆秉章、查明从前檄调屯兵成案。及现在应如何办理情形。详细具奏。至该屯兵等均系步队。登山涉险。乃其长技。关外地方辽阔。平原广莫利在用骑。此兵出关。于地利是否相宜。当不至用其所短。并著崇实、骆秉章、体察情形。奏明候旨办理。将此由五百里各谕令知之。　　

○又谕、毛鸿宾等奏、官军越境剿贼获胜。并派兵防剿岑溪等处股匪各摺片。福建漳州踞逆李侍贤。势尚狓猖。平和永定云霄各城。均为贼踞。汀州所属地方贼氛肆扰与潮嘉各属接壤自应节节埽荡稳慎进取。方免顾此失彼之虞。现在何云章进攻云霄。杨清臣等进攻平和。方耀等军进规永定。均已叠次获胜而贼匪尚图死踞。若不迅即攻拔。势必阻我进兵之路。著毛鸿宾等督饬李福泰、方耀等、严檄各路将士。先除永定等城各踞逆。将潮嘉等处之防。布置稳固。即行督兵入闽。听候左宗棠调遣。以图迅克漳郡。左宗棠所调各军。计已先后到齐。著即严饬各路之军。会合粤师。奋力剿击。徐宗干亦当令闽省现在之兵。与调集各援兵。联络声势。遇贼即击以期壁垒一新。速殄丑类。至广西岑溪县属河洞地方。有贼首陈日升混名两头口股匪二千人。攻踞古眉。又有羊额股匪千余。与河洞贼匪句连。攻踞会村。又大土□并匪首罗阿洸藤县贼首霍十八等。攻陷岑溪之昙容等处。结拜洪家会。意图分窜。统计各股不下六七千人日聚日多。纷纷酿乱前据张凯嵩奏梧属贼匪。次第戡定。洪逆余党。仍恐未清。现在贼匪既有结拜洪家会情事。是余匪势渐猖炽。恐又成燎原之势。且岑溪与罗定西甯信宜等处。在在毗连。山径丛杂。更易藏奸。毛鸿宾等已饬曾敏行、任星元等、分路剿办。著即檄饬该副将等。乘贼匪初起之时。锐意进攻。将首要各匪。悉数□□穴□又□捕。务期埽除净尽。毋留余孽。罗定等处各地方文武员弁。务当整饬团练。协同防剿。毋令贼匪阑入。张凯嵩务即分派军士。会同曾敏行等实力剿办。或即将驻浔之军。就近调往。较为便捷。所有起事详细情形。并著毛鸿宾、郭嵩焘、张凯嵩、详查具奏。将此由五百里各谕令知之。　　

○改山西潞安府知府为题调要缺。从巡抚沈桂芬请也。　　

○以山西绥远城防堵并办理营务出力。予道员贵肇等加衔升叙有差。　　

○以广东克复广海寨城出力。赏都司戴朝佐巴图鲁名号。守备吴迪文等花翎。云骑尉陈荣辉等蓝翎。余加衔升叙有差。　　

○豁免直隶隆平、安、天津三州县积涝地方。上年额赋并缓徵新旧粮租暨民借仓谷。　　

○乙卯。上御抚辰殿大幄次。赐王公大臣、蒙古王、贝勒、贝子、公、台吉等食。　　

○谕议政王军机大臣等、御史丁浩奏敬陈管见一摺。据称上年七八月闲。东河南岸中河厅中牟上汛十三堡地方。溃塌大湜一百数十丈幸堤内滩高。未曾过溜。乃大湜溃后河臣另筑圈堰。而不修复旧堤。现在圈堰之中。溜已刷深二丈有余新筑埽段均未坚实不惟伏秋大汛可危即春水发生其势已觉岌岌。并闻上年北岸祥河抢险之处工程亦未稳固。请饬河东河道总督迅速筹办等语。所奏自系实在情形即著郑敦谨、督率道厅各员。于春汛未届以前赶紧查看情形认真兴办务将上年溃塌大堤。迅速修复毋得专恃圈堰致贻后患其北岸祥河抢险工程。著一并修筑坚固。以资捍卫原摺著钞给阅看。将此谕令知之。　　

○又谕、常清、明绪奏、伊犁万分窘。迫请拨军饷。武隆额等带兵退回。借调俄兵助剿。并常清奏请治罪。明绪奏陈地方情形各摺片。阿奇木伯克迈咱木杂特。前据常清奏因摊凑回户钱文。役回种地。以致众伯克联名呈控。请先行革职审讯。此次缠头回子纠众举迈孜木杂特为王。是否即系此人。现据声言因委曲偪迫所致。并于旗帜书写官偪民反字□□羕。明绪已派员议抚。著即剀切晓谕。如前案果有屈抑。不妨为之昭雪。但恐该回子藉此为词。以遂其缓兵之计。明绪务当加意防范。毋为所绐。巴燕岱一带贼势甚重。武隆额、布尔和德、所带之兵。既经退扎湖广桥地方。著即饬令严密防剿。毋令贼踪窜近。伊犁城兵单薄。明绪惟当固结人心。认真防守。以期众志成城。保全大局。穆图善已屡谕统所部迅速出关。先抵哈密。相机进剿。前谕联捷管带黑龙江官兵五百。驰赴科布多。或直趋伊犁或会同穆图善进取。现在计可出关。著明绪飞。咨该大臣斟酌情形。或即令径达伊犁。藉资防剿。借助俄兵一节亦是出于万不得已。著遵照上年十二月十一日寄谕。酌量妥办。不可稍涉大意。昨据广凤等奏、解往古城之饷银八万两。已折回科城暂存。提用三万两。补放蒙兵欠饷俟归绥道衙门解到拨还。现在伊犁需饷孔亟著广凤、奎昌即将现存之五万两。先行改解伊犁明绪、锡霖一体派员沿途迎护。其续到乌里雅苏台之饷。仍著明谊、麟兴、车林敦多布、随时知照明绪。酌量数目。设法派员迎提应用。经过之科布多塔尔巴哈台各城。均须迅速护送赴伊。不得稍有延误。常清业于上年十月初四日降旨革职。听候查办。何以此旨尚未奉到。仍著明绪将常清被参各款。详细查明。据实具奏。所请采买各项。准照市价核销之处。已谕知户部照办矣。将此由六百里各谕令知之。　　

○又谕、传谕护陕甘总督恩麟。明绪奏、请饬甘肃迅将副茶数十万封。赶紧派员解赴伊犁等语。伊犁民食兵粮。几至告罄。情形实为危迫。口外茶叶。贸易尚为流通。如此项副茶。早日运到伊犁。则银钱转输。藉可采买兵食。以拯然眉。著恩麟懔遵前次谕旨。即将所存副茶。迅速拨运数十万封。派员由北路草地。解交伊犁不得稍有迟延。致误要需。　　

○又谕、前因户部奏、新疆南北两路需饷紧急。请将上年原拨新疆本年经费。即作为本年军饷。当经谕令沈桂芬等赶紧筹措。递解科布多。由各城自行分提。嗣因广凤等奏、科布多密迩古城。饷银到时。恐启贼匪窥伺之心。复经谕令将饷银暂解乌里雅苏台。交明谊等妥为收存。以昭稳慎。兹据明绪奏、伊犁军饷极绌。请饬户部将前拨之款。指明迅速专解伊犁数十万两。不准经过各城截留等语。伊犁饷源早竭又值贼氛环偪若不亟图协济。何以济兵糈而解倒悬。本日业经谕令户部速议具奏。并著沈桂芬、阎敬铭、张之万、懔遵本月十四日谕旨降将上年七八月闲由户部奏明原拨未解之款。筹解清楚外。并按照上年十二月闲专案拨定之山西地丁银二十万两。山东地丁银十万两。河南地丁银十万两。星速解往乌里雅苏台。交明谊等暂为收存。俟饷项一到。明谊即知照明绪。探明道路。派员迎提。以期妥速。惟哈密古城。待饷均关紧要。并著明谊等斟酌缓急。除量分各城外。尽数拨往伊犁。以应急需。将此由六百里各谕令知之。　　

○丙辰。谕内阁、前因曾国藩等奏、淮徐扬海道辖境辽阔。请仍设淮扬道员缺。以重地方而专责成。谕令议政王军机大臣会同该部议奏。嗣据给事中福宽奏、请将江苏扬州府改归常镇通海道管辖。无庸仍设淮扬道员缺。复谕令议政王等汇入前摺。一并会同议奏。兹据议政王军机大臣会同各该部。悉心酌核。奏明请旨。曾国藩等因淮徐扬海道辖境辽阔。难以周顾。请复设淮扬河务道员缺。系为因时制宜起见。著照所请准其复设淮扬河务兵备道。作为由外题补之缺。管理淮扬两属。其海州一属。巡道应管事件。仍归徐道管辖。作为徐海河务兵备道。所有前经奏明统归淮徐扬海道管辖之淮安府同知、徐州府同知、淮安府督捕通判、扬州府清军总捕同知、四属内。应将何属拨归淮扬道管辖。何属拨归徐海道管辖。暨应否于淮扬河务道辖境。添设移拨武弁官兵之处。并著曾国藩等体察各处地段情形。分别奏明核办至给事中福宽所奏。请将扬州府改归常镇通海道管辖。无庸仍设淮扬道。意在藉免裁设纷更。而淮扬两属厅汛员弁。仍属无所禀承。殊未尽善。著毋庸议。寻曾国藩等奏、淮安同知、淮安通判、扬州同知、皆隶淮扬境内。应归淮扬道管辖。徐州同知所属河务汛地。应归徐海道管辖。以专责成。淮安通判所管汛地。移归改设之淮安同知专管。驻扎清江浦。其同知所遗汛地。多在山阳境内。即改归淮安通判兼管。此外向归淮海道专管之苇荡左右两营。以樵采荡柴为专责。近年柴款变价催徵等事。奏明专派大员经理。今既复设道缺。应改归淮扬道专管。以符旧制。而免纷更。至淮扬道辖境操防各营。各有旧制。现又添设淮扬镇标。应无庸另议移改。其修防官弁俟河运复兴。再行体察核议。下部知之。　　

○又谕前因丁忧詹事府右庶子袁保恒、擅递摺报、条陈事宜。并有躬诣京师。与廷臣筹商定议之语。不谙体制。降旨将该员交部议处。本日据吏部议奏、请将袁保恒比照官员妄行条奏。降一级调用公罪例。议以降一级调用。又据御史张观钧奏称、吏部援引例文。未能确切。查定例无言责官员。将公事妄行具奏者。降二级调用公罪官员妄行条奏。降一级调用公罪。此案袁保恒罪在无言责而擅发驿递。应照无言责官员妄行具奏降二级本例议处。该部仅援降一级调用之例定议。舍重从轻。且与定例议处案件。有一事而两罪名相因而致者。从其重者议处之例不符各等语。著吏部查照该御史所陈各条。将此次所议袁保恒处分。是否允协之处。再行详细查核具奏。嗣后该部于交议事件。遇有例内两条相似。而处分轻重不同者。应如何确切援引。随摺声明。以杜遗漏牵混之处。并著酌定章程。以昭详慎。　　

○谕议政王军机大臣等、左宗棠等奏、连城各军。进剿获胜。漳州官军。击退扑营巨股。现筹办理情形各摺。王德榜抵汀后。与刘典分路进剿获胜。连城之贼。由新泉南阳退至下车南岭一带。官军于夜分掩袭。破其三垒。杀贼无数。黄少春一军。进偪漳城。与高连升联络轰击贼众败走。而降将刘得义、邱万顺、砍伤参将周云逵等。自率降人将谋内应。黄少春派队追斩通逆头目多名。刘得义等窜并贼中。随逆者约不满四百人。城贼复倾巢出扑。高连升等击败之。所办均尚得手。著左宗棠先就现有兵力。激励各营将士。实力进取。以期节节得手。前谕李鸿章令刘铭传等枪炮队。由水路赴闽。并令左宗棠察度。一面催调一面奏闻。著仍遵前旨。檄调到闽。分路调派以厚兵力。李鸿章即筹画军装口粮。令刘铭传等分队入闽。并催令赶紧部署起程。毋任观望。刘铭传军饷。李鸿章仍照旧供支。到闽后亦当源源接济。不得稍分畛域。黄少春所部刘得义等、忽萌异志。幸该提督立即追剿。并斩从逆弁目多名。与寻常失察者有闲。据奏黄少春自请严议之处。著加恩宽免。该督即饬令黄少春奋勉图功。务将已降复叛之员弁等。悉数殄除。毋留余孽。所请调员赴闽差遣委用。著马新贻、蒋益澧、即饬周开锡、吴大廷、胡光墉、张树菼、四员。迅速赴闽。听候左宗棠差委。该督叠次奏留浙省文员中。并准其随时调闽差遣。但求有益地方。不须限以资格。闽省官吏因循积习难挽。该督抚不妨随时甄别参劾。以期日有起色。另摺奏、蒋益澧任满。请准来京陛见一摺。闽省军务方殷。蒋益澧在浙省筹饷筹防。在在皆关紧要。著传知该藩司认真办公。于闽饷闽军。随时接应协济。俟闽省军务完竣。再行来京陛见。另片奏、厦门税务司休士等。盘获递送逆信。句通洋人之陈金陇即陈九里。已将该犯讯明正法。并请将休士等嘉奖等语。已令总理各国事务衙门议奏。将此由六百里谕知左宗棠、李鸿章、徐宗干、马新贻、并传谕蒋益澧知之。　　

○又谕、左宗棠奏、准户部咨称。浙省有原定湖北湖南江西协饷四万余两。现奏定即令湖北湖南每月各解银一万两。江西每月解银二万两。作为协闽月饷。其余所需十万两。由浙省按月如数筹解。查援闽各军。人数甚众。该督入闽。曾与蒋益澧熟商。每月由浙筹解十四万两。作为协拨新饷。而旧欠则暂缓清给。请仍饬浙江按月解十四万两。湖北等省。仍照部议协济等语。浙省援闽各军。本与寻常从新调募者不同。左宗棠即不入闽。浙江亦应按月给饷。名为协济。实则以浙饷供应浙军。若每月由浙止拨银十万两。诚恐不敷供支。于大局甚有关系。前日据蒋益澧奏。本有虽经部臣体察。改定月拨饷银十万。暂时必应照旧拨解。方资攻剿之语。著马新贻、蒋益澧、仍照左宗棠原议。每月筹解银十四万两。作为协拨新饷。源源接济。以裕兵食而固军心。至湖北湖南江西协拨之饷。亟应迅速筹解。共维大局著官文、吴昌寿、恽世临、沈葆桢、各照部拨原数。按月解交左宗棠军营。以供支放。毋稍延误。将此由五百里谕知官文、吴昌寿、恽世临、马新贻、沈葆桢、并传谕蒋益澧知之。　　

○予福建长泰阵亡游击龙顺友祭葬世职加等。　　



大清穆宗继天开运受中居正保大定功圣智诚孝信敏恭宽毅皇帝实录卷之一百二十八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。正月。丁巳。孝穆成皇后忌辰。遣官祭慕陵。　　

○谕议政王军机大臣等、僧格林沁奏、逆匪回窜鲁山。翼长恒龄等战殁。现饬官军紧蹑追剿一摺。逆匪赖汶洸、张总愚等、因知河洛一路有兵堵截。率党南窜。盘踞背子街。图奔鲁山。各军追剿。小有斩捦。该逆直奔鲁山县城。大股来扑。势如潮涌。僧格林沁挥令恒龄等奋力冲压。而另股马贼抄我军后路。营总富克精阿等并不及时援应。以致恒龄、苏伦保等、被困阵亡。览奏实堪痛恨。该大臣现已将富克精阿等军前正法。著即将失利各营重加整顿。以图再振。此次官军失利。经陈国瑞带领小队。横出扼住桥口。使贼不能包抄。官军得以杀出重围。实属异常出力。著僧格林沁传旨嘉奖。现在该逆由叶县折而东北。图犯襄城。陈国瑞等乘夜攻袭贼垒。冒雪斩馘多名。复由石固驿尾追至新郑县南郭店等处。叠获小胜。官军驰抵尉氏。该逆复由县西向东南窜走。贼踪飘忽靡常。尉氏距开封省城较近。四通八达。尤防旁窜。该处地方平衍。马队可以施展。著僧格林沁即饬陈国瑞、常星阿等、马步各队。设法进剿。前截后追。毋使该逆得以喘息。以期就地殄除。詹启纶一军。前据富明阿奏已于正月初十等日起程。本日复经寄谕严催。著该大臣飞檄迎提。饬令绕前截击。贼踪向东奔窜去楚北边防愈远。官文所部成大吉等军。著檄令星夜赴豫。合力进剿。其防剿荆子关之姜玉顺一军。并著官文酌量。移缓就急。调赴河南。以上各军到豫后。统归僧格林沁调遣。并著该亲王严檄飞催。饷令由何路进剿。豫为部勒。至穷寇反噬。僧格林沁尤宜豫防。豫须随时稳慎进取。庶不至为贼所乘。该大臣兵力如不甚厚。即应及时添调。不可稍有惜费之心。行军罚既宜重。而赏亦不可过薄。退缩失机者。固当按律严办。其奋勇出力者。即可随时保奖以鼓舞之。庶几所向有功。开封之防。至关紧要。著张之万即行带兵回顾省城。将省防一切妥筹布置。务臻严密。贼踪由尉氏县西窜向东南。恐其觊觎颍亳一带。乔松年前奏业已起程回省。著仍将颍亳一带边防。迅速派兵妥筹堵御。英翰一军现扎何处。并著妥为调遣。直隶山东两省。与豫边在在毗连。该逆铤走靡常。一经官军追急。必至拌命狂窜。大广曹单一带。更恐有宋景诗余匪。贼踪入境。傥被句结。必至燎原。著刘长佑、阎敬铭、即酌派得力之员。带兵驻扎。严密防堵。毋令渡河而北。山东藩司丁宝桢、前有旨令来京陛见。此时无论已未起程。及行抵何处。均著刘长佑、阎敬铭、饬令迅速回东。带兵严防本境要隘。毋令贼踪扰及完善。各该督抚等均当先事豫防。防兵之外。均须派有后路策应之兵。无论贼踪窜近何省。均可与僧格林沁追兵互相夹击。以殄寇氛而固边圉。傥漫无准备。致令贼氛入境。又肆蔓延。将来窜扰何省。即惟该省督抚是问。将此由六百里各谕令知之。　　

○又谕、前据富明阿奏、遵饬赴豫助剿之詹启纶一军。于正月初十十一两日。分起启行。驰赴僧格林沁军营。听候调遣。兹据僧格林沁奏称、发捻回窜鲁山。援军未及接应。以致苏伦保恒龄等战殁现在逆势猖獗。由尉氏县西向东南奔窜各等语是詹启纶一军。一入豫境。正可探贼所向。迎头截剿。必须迅速抵豫。以壮声威而资得力。著富明阿查明该营已起程者。派员沿途趱催前进。如有后队尚未起程者。严催克日启行。毋稍延缓。将此由六百里谕令知之。　　

○予河南鲁山阵亡护军统领恒龄、副都统苏伦保、委营总保青、常顺、章京那木萨赉、硕隆祭葬世职加等。　　

○戊午。浙江巡抚马新贻奏报到任日期。得旨、浙省善后应办各事宜。著随事咨商左宗棠。并与蒋益澧妥筹。实力办理。疆臣虚己和衷。乃地方之福也。勉之。　　

○调镶白旗护军统领德懋为正黄旗护军统领。以正黄旗蒙古副都统富明为镶白旗护军统领。　　

○以乾清门侍卫托伦布为镶黄旗汉军副都统。未到任前。以内阁学士延煦署理。以内阁学士恩承兼镶红旗蒙古副都统。未到任前。以内阁学士衍秀署理。　　

○减免两浙袁浦、青村、横浦、浦东、下沙、五场被扰地方上年灶课有差。
  </div>
  <div class="pagination">
   <a href="清实录同治朝实录_page190.html">
    上一页
   </a>
   <span>
    ...
   </span>
   <a href="清实录同治朝实录_page186.html">
    186
   </a>
   <a href="清实录同治朝实录_page187.html">
    187
   </a>
   <a href="清实录同治朝实录_page188.html">
    188
   </a>
   <a href="清实录同治朝实录_page189.html">
    189
   </a>
   <a href="清实录同治朝实录_page190.html">
    190
   </a>
   <span class="current-page">
    191
   </span>
   <a href="清实录同治朝实录_page192.html">
    192
   </a>
   <a href="清实录同治朝实录_page193.html">
    193
   </a>
   <a href="清实录同治朝实录_page194.html">
    194
   </a>
   <a href="清实录同治朝实录_page195.html">
    195
   </a>
   <a href="清实录同治朝实录_page196.html">
    196
   </a>
   <span>
    ...
   </span>
   <a href="清实录同治朝实录_page192.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
