<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 440 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 440 页/共 502 页</h1>
    <div class="content">
○钦差大臣僧格林沁奏报、夷船停泊大沽海口半日。业经开驶。时时侦探。相机堵御。得旨。俟探有确情。即行奏报。此次夷船、如果驶进沙内。不递照会。竟行毁防开炮。必其处心积虑。别蓄诡谋。接仗时尤应慎益加慎。不可稍存轻易之心。朕惟有昕夕一诚。默吁天祖。加佑我清。战则必胜。和则必坚。海氛永靖。休息人民。实所望而不敢必者也。　　

○戊戌。上诣吉安所、如皇贵太妃金棺前酹奠。　　

○还宫。　　

○谕内阁、朕姊寿安固伦公主、淑慎持躬。性敦孝友。仰承皇考皇妣恩眷。优渥逾恒。昨闻薨逝。良深悼惜。当派醇郡王奕譞、带领侍卫十员。前往奠醊。朕复亲临祭奠。本月初五日。朕再行亲往赐奠。用伸眷念优加至意。　　

○谕军机大臣等、前因傅振邦军营。需饷甚亟。当谕令山东、河南、山西、陕西、拨解月饷。酌搭旧欠。以资接济。并著山东、河南、就近各筹银四五万两。先行拨往。兹据傅振邦奏、各路饷银。仍杳无音耗。开年已经三月。各营兵勇。尚未发足一月之饷。马匹大半倒毙。亟应筹款购补。且苗练大队。现已调齐。此数万之众。一经缺食。尤属不堪设想等语。现在傅振邦一军。直捣贼巢。甚为得手。方斯乘胜前进。迅埽贼氛。岂可因待饷停兵。坐误事机。著文煜、庆廉、英桂、谭廷襄、仍遵前旨。各将应解月饷。按月如数拨解。各将旧欠一并筹拨。并著文煜、庆廉、督饬藩司。先行筹拨银四五万两。就近迅解傅振邦军营。不准空言搪塞。傥再仍前玩泄。贻误军行。惟该抚及该藩司是问。决不宽贷。将此由六百里各谕令知之。　　

○以镶白旗蒙古都统瑞常、署镶黄旗满洲都统。理藩院尚书倭什珲布、署镶白旗满洲都统。　　

○以江南清淮等处剿匪出力。复已革副将胡元昌职。并总兵衔。　　

○以河南归德等处剿贼、并生捦捻首出力。赏协领恒龄、佐领扎克都力、防御齐克唐阿、守备王捷三等、花翎。把总宫春吉等、蓝翎。复已革副将博崇武职。并勇号。以总兵用。余升擢有差。　　

○以江南、山东、河南、三省、节次防剿出力。赏参将有福、守备程世德、邵广等、花翎。知县刘守曾等、蓝翎。余升擢加衔有差。　　

○以贵州贵定等处、剿贼出力。赏知州戴鹿芝、樊希棣、游击邓春华、都司贺万年等、花翎。外委陈恩禄等、蓝翎。余升擢有差。予阵亡知县江鉽、云骑尉张杰、李攀龙、祭葬世职。军功黄绍煜、生员陈文熙、赏恤加等。　　

○以贵州普安县城被贼窜陷。旋即收复。革疏防知县胡祖寅职。留营会剿。　　

○己亥。上临故寿安固伦公主第、赐奠。　　

○诣觉生寺拈香。　　

○幸圆明园。　　

○谕内阁、载华等奏、拜唐阿讦告本官、请交部审办一摺。孝陵拜唐阿豁勤布、控诉本管郎中铁朴、员外郎德明、无故捆打。并运夫顺瑞、偷卖回乾树梃。及同役口角各情。当经载华等、讯明该拜唐阿捆打之由。系面出言项撞。不服训责。与同役口角。系与幼丁岳庆、因辞差彼此争辩。至回乾木柴。向系用为成造官物。该员外郎德明、虽照旧例办理。惟不应运至私宅成做。郎中铁朴、亦不应任听擡运。其间恐有不实不尽。又供出本衙门添办钱粮、及办理户口册档等事。有差役饭食钱文。本管官知情不究各情。均应彻底根究。拜唐阿豁勤布、并幼丁顺瑞、约兴阿、岳庆、树户石广等、均著解交刑部审讯。按律惩办。郎中铁朴、员外郎德明、均著赴部听候质讯。　　

○又谕、前因贝子绵勋、在圆明园值班。不候交替。即自散归。迨经奏参。复具摺续请赏假。两次降旨交宗人府议处。兹据载垣等核议具奏。绵勋著革去宗人府左宗人、右翼前锋统领、正黄旗满洲副都统。仍留散秩大臣、管理圆明园、及右翼第三支族长。其余差使。均著革退。并著罚世爵俸六年。再折罚世职半俸九年。毋庸查级议抵。以示惩儆。　　

○谕军机大臣等、瑞昌等奏、浙境肃清、衢防吃紧、分兵援应、并截留兵勇一摺。官军克复长兴后。泗安镇贼匪。望风逃遁。我军跟踪追剿。直偪广德、距城三十里之界牌。浙境已就肃清。惟另有股匪。窜扰江西之南丰、新城。偪近贵溪。距广信祇百余里。赖有平江水师轰击。逆匪不能径渡。沿河南岸双港一路。进偪铅山县城。复由广丰、窜至江山县境。此股逆匪。蔓延各处。衢州防堵。固属吃紧。但昨据何桂清等奏、建平、东坝、溧阳、先后失守。苏常亦形危急。当谕令和春等飞咨瑞昌等、如浙江无须添兵。所有饶廷选一军、及援浙闽兵三千名。即由何桂清等、分拨进剿。今瑞昌等、已饬向奎一军。前赴高淳、东坝、其闽兵三千。拟留守江山。李定太所部兵勇。又经饬赴衢州。饶廷选现住衢州。其兵勇已拨往江西。周天孚等、已带兵回援甯国。所有攻剿广德州兵力、是否足敷。该处为由皖入苏浙要路。该将军等、仍当咨商和春、何桂清、察看贼势缓急。酌量调度。毋得顾此失彼。至克复杭州出力、满汉文武员弁兵丁及团勇等。业经降旨。令瑞昌等核实保奏。现在浙境肃清。所有追剿出力之将弁等、准其一并保奏。候朕施恩。将此由六百里谕令知之。　　

○又谕、本日据谭廷襄奏、探闻捻匪孙葵心、由郑州、荥阳、窜至巩洛。立意窥伺陕境。已入由豫至秦大路。所过贼数。蔓延十五里。势若燎原。现添派省兵三百名。驰往函谷关、扼要守御。兵力单薄。将西安备调之驻防营马队一千名。调往堵御。并飞咨提督经文岱、亲行督兵。前来办理防堵等语。此股捻匪。欲由河南地方。窜入陕境。势甚鸱张。胜保等督办河南剿匪事宜。何以豫省沿途不能堵截。任令窜扰邻境。著胜保等迅拨精兵。飞速截剿。毋令阑入陕境。如胜保督兵出省。即留关保、防守河南。关保督兵追剿。则胜保留住河南。所需粮饷。著庆廉源源接济。至山西与河南壤地毗连。该捻声言入陕。暗窥晋省。亦意中事。傥贼势北趋怀庆一带。亦著胜保等相机截剿。以保完善之区。设或迁延贻误。致捻匪蔓延山陕。胜保等不能当此重咎也。将此由六百里加紧谕令知之。　　

○又谕、寄谕山西巡抚英桂、据谭廷襄奏、探闻捻匪窥伺陕境。由郑州、荥阳、窜至巩洛。并孙葵心、已入由豫至秦大路。所过蔓延十五里。势若燎原。该署抚添兵防堵。本日复谕令胜保等、分兵追剿矣。惟声东击西。贼匪惯技。咸丰三年怀庆解围后。贼由济源、直趋垣曲。蹂跃晋境。兹捻踪已近怀庆。该处毗连晋省。亟应调兵防堵。所有前谕备调官兵二千名。业据该抚覆奏。照数挑齐。按日操练。派定守备清山等、分起管带。即著饬令原拣统带之副将穆腾额等、督兵驰赴泽潞一带。择要驻劄。一闻匪踪偪近。即行悉力遏截。勿令扰及完善之区。致蹈从前覆辙。将此由六百里谕令知之。　　

○又谕、沈兆霖奏、请就黄河改道、劝捐筑堤、录出前人奏疏、并将东省原寄图说呈览一摺。据称、历来河流。皆以北行为宜。乾隆年间。吏部尚书孙嘉淦、请开减河入大清河一疏。言之最详。所谓入大清河。由利津入海。即是现在黄河所改之道。询之东省官绅。俱云张秋以东。自鱼山至利津海口。皆筑民堰。惟兰仪之北。张秋之南。则黄河自决口而出。汛滥汪洋。工程最钜。直隶之东明、长垣。山东之菏泽、郓城。培筑又较张秋为易。张秋下游至海门。不必施工。惟缺口至张秋数百里间。可令民闲捐赀筹办各等语。系为通筹大局起见。著恒福、黄赞汤、文煜、庆廉、各就地方情形。悉心酌议。核实勘估。如果事属可行。即劝谕各该处绅民。力筹捐办。并遴派熟谙河务之大员。会同各该地方公正绅士。妥为区画。或应开引河。或应筑阳埝。分别相度。一面劝谕捐输。将来民捐民办。均著绅董经理。毋许假手委员吏胥。以归撙节。如果输将踊跃。即可于本年霜降水落时。奏明一律兴工。并著各该督抚、将有无窒碍情形。先行审度具奏。总期为民捍患。节经费而顺舆情。沈辉霖原摺、及录呈孙嘉淦奏疏、均著钞给阅看。将此各谕令知之。　　

○又谕、户部奏筹拟广东军饷、请饬新任巡抚、妥为收放一摺。前据劳崇光、以军需紧急。请拨粤海关税银三十万两。当令户部核议。经该部以筹拨非易议驳。兹据奏称新任巡抚耆龄、将可到粤。如需饷实属紧要。应提关税若干。俟奏奉俞允后。须加谨存储。并利权须自我操。应急筹转移之法等语。耆龄前赴粤东之任。曾经谕令于省外地方。择要驻劄。不可遽入省城。惟该省军务未平。防剿经费。亦应筹画。该抚到粤后。著察看情形。如必须提关税银若干两接济之处。驰奏请旨。不准先行动用。即将各股匪设法埽除。至该省地丁盐关等项银两。若仍解进省城。恐徒为夷人所攫。应如何于城外妥择善地数处。分别收存之处。并著耆龄、酌度办理。至商买货物。未可全运省城。亦是思患豫防之见。但只可密谕各商。将货物逐渐运往他处。以分其势。亦不可显露防患情形。致彼生疑。或另生枝节。全在该抚、细心体察。设法筹画。使商货分散售销。而利权操之自我。方为妥善。户部原摺、著钞给阅看。将此由六百里谕令知之。　　

○予浙江省城殉难。学政张锡庚子候补知县恩然、祭葬世职。妾王氏、媳戴氏、旌恤如例。　　

○庚子。谕内阁、奕等奏、拣选城守尉、请旨遵行一摺。呼兰城守尉一缺。著照部议。由值年旗于各项合例及宗室人员内、一并拣选引见。其免补协领以城守尉记名简放之长顺、并著列名引见。候旨简放。　　

○又谕、和春奏、建平等处失守、自请议处一摺。广德逆匪。窜扰建平。三月十八日以后。官军与贼昼夜鏖战。将贼匪所造浮桥。旋搭旋毁。复有浙西回窜之贼。益以皖南、江北、新到各匪。我军寡不敌众。遂于二十一日失守。东坝、溧阳、相继失陷。官军防守建平、东坝、已阅数年。此次虽因贼众兵单。致被窜陷。究属防守不力。咎无可辞。和春著交部议处。其各防统兵员弁。未能实力堵御。并著和春查明。即行参奏。该大臣务即严饬将弁。迅图克复。将此股逆匪。悉数歼除。毋令阑入腹地。　　

○谕军机大臣等、和春奏、贼陷建平等处、欲由宜兴边境、直趋常州、派兵堵剿情形一摺。建平、东坝、溧阳、先后失守。苏常门户洞开。前经何桂清奏报、已谕令该将军等迅图克复。力保腹地。常州为根本重地。到防兵勇。已有三千八百名。续调之马占葵等兵。尚有四千余名。又续调扬州兵勇二千名。各项兵勇到齐。著即由何桂清、就近调度。力筹堵剿。遏其分窜苏常之路。现又探报贼党。有由溧水、图援金陵之说。东西梁山、金柱关等处。亦有江北匪船。接续前来。张国梁自未便遽令远离。著仍留江南督兵。以便布置一切。至浙境虽已就肃清。而广德未复。终有回窜之虞。昨又据瑞昌等奏、江西股匪。窜至江山。衢州吃紧。张玉良所带之兵。能否全数调回。杭州兵勇。是否足敷防守。和春兼办浙省军务。务须妥筹兼顾。联为一气。仍即督饬各路统兵员弁。一面迅攻溧阳等处。以次克复。一面进攻广德。兼顾浙防。是为至要。将此由六百里加紧各谕令知之。　　

○又谕、昨据谭廷襄奏、捻匪孙葵心、立意窥伺陕境。已入由豫入秦大路。当谕胜保等、迅拨精兵。飞速截剿。兹据胜保等奏、该捻经我兵击败后。窜赴西南。已过通许尉氏县境。攻扑中牟县城、及郑州等处地方。经总兵承惠、参将黄得魁、带兵追剿。叠获大胜。其东路续来大股逆匪。亦经关保、带所部兵勇。由周家口、驰赴项城、汝阳、相机扼剿。布置尚为妥协。匪踪飘忽。现在是否西趋山陕。即著关保探贼所向。迎头截击。毋令扰及完善之区。蔓延为患。胜保即暂留省城。居中调度。与庆廉会商策应之方。以期节节埽荡。另片奏、捻扑项城、经该县知县张其昆、登陴守御。百计防维。复缒城击贼。城围立解。并汝甯府、同时解围等语。所有守城杀贼之项城县知县张其昆、及城内官绅兵练。著胜保等查明保奏。候朕施恩。其请调伊犁、锡伯、索伦、西丹二千名助剿。伊犁兵丁。向不远应征调。况道路遥远。须八月闲方能到豫。亦缓不济急。著胜保仍就现有兵力。相机堵剿。毋得专待客兵。致成坐困。俟秋间夷务定局。天津裁撤防兵。不难酌拨赴豫。所请饬调伊犁西丹之处。著毋庸议。本日据翁同书奏、全营缺食。河南应解协饷。久未解到。积欠至十五千两之多。前据瑛棨咨、委解银二万两。该抚委员迎提。豫省尚未起解。请饬全数迅拨等语。翁同书一军。待饷孔亟。饥溃堪虞。何以将已经报解之款。又复迁延不解。著庆廉督饬藩司、将前项银两速令起解。并将欠解翁同书月饷。全数筹拨。毋许延误。将此由六百里谕令知之。　　

○又谕、据张芾奏、请饬杨载福、将韦志俊一军。仍调回水营。随时简练。以收实效等语。义勇韦志俊、经杨载福派令赴浙。计自东流由徽入浙。程途较远。现在浙省援军云集。足敷剿办。所有韦志俊一军。自可毋庸派令前往。著杨载福、即饬韦志俊仍回水营。认真训练。以资攻剿。将此由六百里谕令知之。　　

○安徽巡抚翁同书奏、克复地方。请豁免钱漕。加广学额。得旨。户部速行察核。豁免钱漕。务与前届奏案相同。不可歧异。至所请加广学额。附摺声明请旨。　　

○以镇国公继善、为宗人府左宗人。请正白旗汉军副都统恩醇、为正黄旗满洲副都统。以正蓝旗满洲副都统伊勒东阿、为右翼前锋统领。镶红旗汉军副都统载崇、为正白旗护军统领。　　

○予故广东罗定协副将李日昇、祭葬恤荫。　　

○辛丑。谕内阁、吏部等衙门奏、遵旨分别议处一摺。前因惠亲王等、于武英殿郎中宝龄等、承办纸张价值。议请变通。未加详察。当派端华等、复行查验。降经将惠亲王等、分别议处。兹据吏部会同宗人府、议以降五级调用。毋庸查级议抵。惠亲王、恭亲王奕加恩著毋庸开所兼职任缺。照例折罚职任全俸十五年。抵免降调。工部尚书文彩、并著加恩改为革职留任。　　

○又谕、前因张芾奏、请将丁忧前浙江杭嘉湖道孙观、直隶候补知府张庆安、留营分办粮台捐务。当交军机大臣、会同吏部议奏。兹据奏称、该部原定章程。军营丁忧人员。仅止办理粮台文案劝捐者。不得请留差委。应饬令回籍守制。惟孙观、张庆安之母。本属迎养在浙。均经穿孝百日治丧。与在营闻讣未经穿孝者有间。且孙观原籍安徽舒城县。张庆安原籍云南太和县。均被贼窜。无籍可归。与现办章程、准其就近起复之案相符。该二员分赴严州、徽州、襄办防堵事务。亦与寻常办理粮台劝捐者不同。声明请旨等语。孙观、张庆安、均著准其留于张芾军营。接办粮台捐务。他省不得援以为例。　　

○壬寅。谕军机大臣等、僧格林沁、恒福奏、夷船仍往祁口停泊、现又开驶一摺。夷船在祁口地方。来去无定。自系窥探虚实。该处既非要隘。无须驻劄官兵。设有夷人登岸滋扰。即侦探确实。督兵截击。毋令深入。僧格林沁等、因经费支绌。不敢豫调官兵。固为节省起见。但现在防务吃紧。仍须早为布置。以免临事周章。本日已令户部筹画银二十万两。解赴大沽军营。所有备调官兵。即可酌量奏调。至海防经费。亦不能全赖部拨。著恒福仍于本省司库款项内、设法筹措。此次设防后。直隶省拨用。军饷若干。著该督查明具奏。并随时造册报部。以凭稽核。漕船进口已有五百余只。该夷并未阑截。著僧格林沁等飞咨文煜、催令山东各口停泊米船。迅速开洋赴津。以免耽延。本日据胜保等奏、请将大名道联捷、所拨防兵六百名。长劄兰仪、上店、柳园河口。其口粮等项。仍归直隶支放等语。此项防兵。系堵截捻匪阑入直境。所需口粮。著恒福照例支给。将此谕令知之。　　

○又谕、前因和春奏、贼陷建平等处。派兵堵剿情形。当谕令各项兵勇到齐。由何桂清就近调度。力遏分窜苏常之路。兹据何桂清、徐有壬奏、贼匪已于三月二十五六等日。由溧阳、径窜常州。因沿途民团截击。退踞溧阳埠。宜兴、荆溪、败匪。复窜踞张渚镇。现筹防守剿办等语。此次檄调援常各军。据和春前奏、约有九千数百名。计可陆续驰到。又有曾秉忠师船三十只。谅已足敷分拨。张国梁因金陵布置吃紧。未能远离。张玉良一军。如能赶到。即可迅速埽除。但江西贼匪。欲窜衢州。杭城防守。又形吃紧。万一张玉良不能前来。即著和春调郑魁士、由溧水赴常州督兵。较为近捷。王有龄准其暂留常州。协同该督守御。俟张玉良或郑魁士到常。即行驰赴浙抚新任。其未到之马占葵等、所带各兵。并著飞催前进。何桂清惟当就现有兵力。先除溧阳埠股匪。由宜兴、金坛、以次埽荡。规复溧阳等处。毋令蔓延。其无锡等处。入苏州要路。即著徐有壬严密堵守为要。何桂清现筹防剿事宜。未遑兼顾夷务。著传谕薛焕、遇有紧要夷情。即由该藩司单衔驰奏。以免稽延。或和议未妥。必须该藩司北来。即著该督飞饬沿途地方。妥备夫马。以便趱程前进。不致迟滞。将此由六百里加紧各谕令知之。　　

○又谕、胜保、庆廉奏、督办民团、派委得力大员、实力举行、并将所拟章程告示呈览一摺。豫省捻氛肆扰。兵力不充。自应举办团练。以固疆圉。经该副都统等、酌定章程。变通办理。尚属妥协。著即照所拟举行。并派委在籍五品顶戴前顺天府府尹宗元醇、记名道赵书升、记名知府傅寿彤、分赴归陈两府。实力兴办。并饬南汝光道郑元善、汝甯府知府祁之铨等、带领委员。会同各州县分别段落。前往布置。务使众志成城。战守兼资。以免有名无实。并著随时察核。如有窒碍难行之处。量予疏通。傥该委员等、办理未善。亦即严加参办。至团丁调营后。酌给军火粮草。著即设法筹捐办理。惟团丁等更番调营。所领粮饷。易滋流弊。傥不核实支发。恐团丁不服。难期得力。著胜保等严饬该委员等、实用实销。不得丝毫冒滥。仍按月造册报部。以备查核。另片奏、派兵于直豫交界。力顾河防等语。所有大名道联捷、派拨防兵六百名。即著长驻兰仪、上店、柳园河口。其余四百名。仍留直境开长等处。其自柳园口以上各口岸。责成参将穆特布、会同道厅。严密巡查。与直隶防兵。联为一气。遇有缓急。互相策应。毋得专诿诸直隶防兵。傥该匪由兰仪等处北窜。惟胜保是问。所有直隶出境防兵。应需口粮。本日已谕恒福按例支放。如有不敷。亦应自河南筹款协济。勿分畛域。将此由五百里谕令知之。　　

○饬户部筹银二十万两。解赴僧格林沁军营充饷。　　

○改丁忧江西九江镇总兵官普承尧、为署任。督办防堵。俟事竣回籍终制。　　

○癸卯。署四川总督曾望颜奏报、蒲江县城收复。叙永厅属地方肃清。得旨嘉奖。　　

○以正白旗蒙古副都统法福礼、署乌噜木齐都统。　　

○以四川名山县城被贼窜陷。署总督曾望颜下部议处。　　

○予四川邛州阵亡云骑尉王经、外委樊永清、教谕罗策、祭葬世职。　　

○甲辰。谕内阁、前据给事中李培祜、以曾望颜、任性妄为。声名狼籍。胪列十二款参奏。当交乐斌、会同谭廷襄查办。兹据该督等、查明各款虚实情节。分晰覆奏。如原参滥保军功一款。据称咸丰七年间。豫匪窜扰陕界。曾望颜调兵防剿。均有斩捦。奏报情节。尚无铺张。其添保及删除各员。亦尚平允。惟同知张兆蓉一员。虽非遇贼先逃。究无显著劳绩。曾望颜将该员请赏换花翎。殊未允协。至商雒防堵一案。用银止六万四千有奇。原参所谓防堵为日无几。销银一百余万。系属传闻之误。前任商州知州唐李杜、支应兵差。有应行找领银两。及缴还长支银两。并无找给银七百余两。及委沈寿嵩调停之事。至沈寿嵩、于官钱局未改章程以前。曾节欠银五千四百余两。除收清外。短银三十余两。亦经还讫。此外并无向官钱铺借用银两之事。曾望颜之子报捐郎中曾捷魁、有查街拏赌之事。原参所称与各官宴会往来。招权纳贿。均无实据。委员长起、赴汉中办理厘捐。因与南郑县知县苏鼎甲、言论未协。致滋事端。另无藉差滋扰情弊。长起之父伊绵阿、原系汉中镇总兵。长起出省后。家人送眷至汉中赁房居住。就近支领廉俸。亦无扰累百姓之处。宝鸡县知县王昌谷、平日居官。尚无不洽舆情之处。虢镇刁民。聚众折毁土行一案。亦系愚民图免抽厘。恃众滋事。并非官吏差役。勒索激成。惟该县于此案、因曾望颜函示。仅将自首三人枷号完结。不免草率。至买空卖空。久干例禁。曾望颜曾经出示通衢。并札行各属。一体严禁。嗣经推广厘捐。并未实力申明前禁。临潼县知县张舒萼、因前代沈寿嵩、筹垫捐项银五百两。业经沈寿嵩给还。适在该府赴京之前。致有讹传。原参沈寿嵩勒派程仪。张舒萼送银一千。实无其事。前署凤翔县知县封锡蒲、相验命案。未及详报。即行卸事。并非讳匿。曾望颜先以玩视人命。奏参革职。后经查知追悔。旋请开复。并非封锡薄钻营。亦未抑勒马纶笃检举。其令沈筹嵩、函致已革凤翔府知府王炳勋、声请更正。亦非私情请托。澄城县知县梁际殷、于监生韩贻孙、呈报窃案。亦经批准详报。曾望颜因伊叔韩瑞东、饰词控告。遂以该县匿报盗案。奏参革职。未免急遽。惟赃已逾贯。该县既未亲勘。又未缉获正犯。亦难辞咎。曾望颜并无挟嫌情事。至曾望颜原保沈寿嵩摺内、均有实在事迹。且案经藩臬两司会详。亦非该署督平空保奏。其沈寿嵩两次所得保举。均系特旨奖励。并非该署督拟议声请。除前任商州知州唐李杜等、均著无庸置议外。陕西候补同知张兆蓉、虽因受伤突围而出。究属失于应援。所有原保花翎。著即撤销。仍留蓝翎。免其查议。委员候补通判长起、虽无挈眷同行。滋扰地方之事。惟委办厘捐。接留眷口。足见以官为家。不过希图分润。况会办厘捐。未能明白劝谕。更属草率。宝鸡县知县王昌谷、会办厘务。未能消患未萌。仅将自首三人。迁就了结。实属办理失当。均著交部分别议处。署凤翔县知县封锡蒲、虽非有心讳匿命案。第漏未造册移交后任。致书吏归入已结卷内。实难辞咎。业经曾望颜奏准开复。仍著交部另行议处。已革凤翔府知府王炳勋、原禀凤翔县命案。止叙访闻饬讯缘由。并未请参。曾望颜遽以误揭属员附参。王炳勋业经另案革职。所有前参降一级留任处分。著即注销。澄城县知县梁际殷、虽无讳盗情事。而于事主报县之初。既未亲往勘验。迨今四年之久。又未拏获赃贼。亦属咎有应得。著开复原参讳盗处分。仍照例议处。陕西巡抚现署四川总督曾望颜、虽讯无赃私重情。惟举劾属员。多有草率错谬。且明知其误。仍不检举。又令伊子查街拏赌。干预公事。致招物议。实属不自检束。著交部严加议处。西安府知府沈寿嵩、于官钱局改定章程以后。并无交易亏短情弊。惟于曾望颜误参封锡蒲讳命一案。尚未深悉是否王炳勋误揭。辄因曾望颜面谕。即行函令更正。事虽因公。究属不合。著交部议处。　　

○又谕、翰林院应行保送御史。现在合例应保者。人数无多。著将从前曾经保送、未经记名各员。与应行保送之员。一体带领引见。　　

○谕军机大臣等、瑞昌、张玉良奏、衢防吃紧、苏常戒严、缕陈分兵援应各事宜一摺。贼匪由江西窥浙。常山、江山、已有贼踪。情形实属吃紧。瑞昌等业已挑选练勇。派员管带。分起赴衢。听候饶廷选调遣。著即责成该镇、实力堵剿。毋稍疏失。傥兵力实有不敷。准其招集民团助剿。至已革臬司段光清、既据瑞昌等奏称、于沿江一带情形。尚为熟悉。著准其暂行派往衢严。会同饶廷选商办防剿。俟有人接手。即遵前旨拏问。江南自溧阳、东坝失陷。苏常万分危急。惟俟援浙各归。回军剿办。昨已谕知和春等、浙省衢防吃重。如张玉良不能折回。即令郑魁士由溧水赴常州督剿。仍留张玉良督办浙江军务。著瑞昌等、酌量情形办理。现在熊天喜等、驻劄界牌等处。即著瑞昌、张玉良、督令相机进攻广德之贼。不得徒事株守。王有龄赴援常州。已准其暂留该处。俟郑魁士到后。再行赴任。所有省城善后事宜。并著瑞昌等、妥为筹画。随时具奏。将此由六百里谕令知之。　　

○又谕、本日据英桂奏、探闻捻匪窜至巩洛。意图西犯。派委员姚庆布等、带兵二千名。分布硖石驿、茅津渡等处。驻劄。以防西窜。惟晋兵夙非劲旅。恐不足恃。该省东南各州县。多与豫省接壤。若派兵常川防堵。则经费难支。旋撤旋防。又疲于奔命。且各属距省较远。闻警调兵。更有鞭长莫及之势。请饬胜保于豫省扼要截堵各等语。晋省著名富庶。久为捻逆所垂涎。该省官兵未经战阵。恐未可恃。自系实在情形。胜保督办剿匪。责无旁贷。不得任其窜扰邻省。著胜保、庆廉、探明匪踪所向。即派兵绕前截击。毋令阑入晋疆。徒成尾追之势。将此由六百里谕令知之。　　

○又谕、前因捻匪有窥伺陕省之意。恐其声东击西。旁窜晋疆。已谕令英桂、将前次备调兵二千名。赴泽潞一带防堵。兹据该抚奏称、探闻捻匪窜至巩洛。与晋省壤地毗连。现于陕州之硖石驿、及茅津渡、东滩渡、封门口等处。各派兵五百名。扼要布置。河东运城地方。亦派省禁五百名。驰赴防守。所办尚属周妥。惟贼踪飘忽靡常。难保不于无兵处所折窜。该抚即饬地方官、劝谕民间。举行团练。以壮声威。并调大同镇官兵。到省听候调遣。侦探何路告警。即派兵由何路迎击。以期力保完善之区。是为至要。将此由五百里谕令知之。　　

○又谕、前据给事中李培祜、奏参曾望颜各款内。有该抚查阅营伍时。携带伊子曾捷魁同行。经过地方。每处封送曾捷魁银二十四两、及三十二两不等。名为少爷茶敬。当谕令乐斌、会同谭廷襄查办。兹据奏称、已据署韩城县知县杨廷翰等禀称、曾望颜家丁张姓。有藉端需索情事。至曾否与曾捷魁、另有牵涉。请饬查讯等语。家丁张姓、现随曾望颜赴川。著崇实提讯究办。曾捷魁、有无沿途收受茶敬之事。一并查明惩处。毋稍徇隐。乐斌等原奏、著即钞给阅看。将此由五百里谕令知之。　　

○杭州将军瑞昌等奏、贼陷德清、武康两城。均经收复。报闻。又奏、衢防吃紧。请饬段光清、前赴策应。得旨。该革司虽于地方情形熟悉。惟恐自知罪重。焉能更往向前。　　

○以安徽南陵击贼出力。赏副将吴再升、都司江万川、张顺林、花翎。知县廉能等、加衔升擢有差。予阵亡副将荣升、祭葬世职。如总兵例。　　

大清文宗协天翊运执中垂谟懋德振武圣孝渊恭端仁宽敏显皇帝实录卷之三百十三　　
</div>
    <div class="pagination">
<a href="清实录咸丰朝实录_page439.html">上一页</a><span>...</span><a href="清实录咸丰朝实录_page435.html">435</a><a href="清实录咸丰朝实录_page436.html">436</a><a href="清实录咸丰朝实录_page437.html">437</a><a href="清实录咸丰朝实录_page438.html">438</a><a href="清实录咸丰朝实录_page439.html">439</a><span class="current-page">440</span><a href="清实录咸丰朝实录_page441.html">441</a><a href="清实录咸丰朝实录_page442.html">442</a><a href="清实录咸丰朝实录_page443.html">443</a><a href="清实录咸丰朝实录_page444.html">444</a><a href="清实录咸丰朝实录_page445.html">445</a><span>...</span><a href="清实录咸丰朝实录_page441.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
