<!DOCTYPE html>
<html>
 <head>
  <meta charset="utf-8"/>
  <title>
   国朝献征录 - 第 117 页/共 245 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   国朝献征录 - 第 117 页/共 245 页
  </h1>
  <div class="content">
   正德间逆瑾僭权威虐缙绅缙绅中稍怀耻者鲜不见忤得祸而先大夫在武选以事不关白几就逮余每闻人谈瑾事辄恨当时大臣不能相正则巳反蒲伏乞哀门下思驾其势以自便是祸缙绅者不在瑾而在此数人也然瑾得肆威虐大抵皆籍口　祖宗之法以持人短长使大臣各思自尽无所缺失不得其职则断断相诤继之以去瑾虽凶悍乌能累犯众难哉及读象山王君子长所撰毅斋公墓志始知余言未至也公尝御史连上疏指斥时事被杖朝堂除名既归犹以他事论输边其疏有曰捄乱之道贵防于未然及其巳成噬脐何及汉之党锢唐之甘露之变其所由来岂一朝夕之故哉于乎可谓至论矣瑾之势至是巳成而公云云者盖自尽其职不复虞其祸之及也瑾伏诛诸谪徙者皆复起当道衔公故尝直巳竟抑不用于乎用不用于公何与吾独念瑾未振而纵其萌恶瑾巳败而幸其余威者不知凡几人矣而率逃于后死之诛则是可恨也说者多咎韩忠定伏阙之请不行纵瑾之渐矣几事不密韩或有之至于泄露取媚以致报复相寻者谁欤然竟时名硕老死牗下一时彼祸之人妻孥流离道路困阨病饿陨绝于瘴烟荒塞之外言之使人掩泣拊心不下于党□甘露之惨则公幸多矣彼其流离困扼既巳不暇他顾而病饿陨绝于遐方者又仓卒于严禁之时其多湮没无闻何疑也而公有子子长能暴白行事于既往使不肖亦得以欷戏感嘅于数十年之后方思追戮始祸者以后鉴则直道岂必尽屈而逃刑者顾可久恃哉子长慷慨自许必不辱公余与相信厚善故传其事补史文之阙公名涣字时霖弘治丙辰进士初令长乐有善政御史所上诸疏皆可诵生七子而挻最显即子长云 

　　○御史马录传（朱睦木挈） 

　　朱睦木挈 
　　马录字君卿信阳人也正德三年进士授固安知县邑当南北冲剧颇号难治录明习政体周察人情廉明惇信士民悦服踰年冀寇作乱袭破固安录被执入见卧内无长物寇贤而释之再踰年征拜监察御史督理山东马政以内难归免丧出按江南时　上改元嘉靖之初也遣使捕高唐州官属连坐者五百余人中外大骇录上疏止之其畧曰夫法者公器天子不得而私也昔汉文帝欲重惩惊马之人张释廷尉执法不可文帝从之故千载以美谈我　祖宗监古治内设三法司外设抚按官无非冀刑清狱平使天下无冤民耳　先帝时刘瑾专权于前钱宁窃柄于后张锐张雄等依附作威于其中蛊惑朝廷动差锦衣官校四出提人天下汹汹几坏国事幸赖　陛下登极袪除旧弊人始安堵不意复有高唐之命人情且惊且疑当此新政之初恐非所宜有也伏望　陛下自今以后扩弘仁之度慎法令之施遇有罪人内则付三法司外则付抚按官即无不可治之人亦无不可行之法矣惟　陛下垂察以杜将来多事之渐　上从之六年按山西妖人李福达事觉□□抵法初福达以丹术干武定侯郭勋勋奇之□相与颇密及被系勋乃移书请贳录大怒劾勋庇奸乱法勋皇惧入辨上疑复属法司于是刑部尚书颜颐寿都御史刘文庄大理卿汤沐等会鞫俱如录拟而给事中王科等御史高世魁等二十五人各又奏论勋先后十余疏　上以人言众愈疑而左右又有勋言者乃令福达并勘官俱至午门覆审以兵部左侍郎张璁署都察院礼部右侍郎桂萼署刑部少詹事方献夫署大理寺璁等鍜炼尽改原拟录与都御史李璋少卿徐文华给事中刘琦御史程启充卢琼按察使李珏佥事章纶都指挥马豸等坐故入俱谪戌颐寿文庄沐与侍郎刘玉王启孟春闵楷张仲贤都御史江朝卿顾佖汪玄锡余才寺丞汪渊等坐推按不实俱落职科与都御史聂贤给事中秦佑沈汉程洛等坐挟私弹劾俱编氓福达释归勋置不问诏俱报可璁等降　敕奖谕各赐衣带银帛有差录既戌南丹讲学授徒四方之士云从暇则娱情诗酒无少怨尤历十七年以疾终年六十有八 
　　论曰嘉靖初张璁桂萼方献夫以议礼受知骤致通显诸朝臣疾之如雠璁等亦断断切齿恨之会大□兴三子乃恊比□□□□□□□寺而下无不被楚毒者衣冠之戮辱可谓极矣于戏自古党锢之祸虽由小人构致实吾辈有以激之也 

　　○赠光禄寺少卿监察御史觉轩王公相墓志（王崇庆） 

　　王崇庆 
　　公姓王氏讳相字梦弼觉轩其别号也汝宁府光山县人五世祖胜四弟胜五尝避兵乱自楚徙居老鹳巢因家焉曾祖元凯祖彦祖皆有隐德弗仕父珠幼读书有才俊名后安东县幕小心赞政有黠民诬奏者及事解其人复且犯盗兄弟三人皆被系邑令欲并置之死以偿县幕愤县幕弗忍从及署邑政竟活其季曾无几微介诸中君子以长者云公之生也颀然长躯而丰貌虽天性乐易然亦不诡随流俗先是县幕翁每谓人曰大吾宗者其斯子乎遂延师勤课正蒙考业后以公贵追赠监察御史妣胡氏赠孺人觉轩赋资颕迈习举子业往往有警策语辛酉中河南乡试正德戊辰登进士初授淮之沐阳令沐阳邑僻民贫公帑无夙积会岁且大饥民日流移觉轩百方求所以济荒者因请官钱数千缗赈之至躬亲计口面给焉由是全活者甚众逆瑾用事尝变卖盐引及沐阳觉轩乃白之当道谓舟楫不通百家之产未足以当千引之费后竟事寝吏有受贿作人申辨者觉轩时方讯决吏乃持手藁以进故以□字问觉轩知其诈治之立服盖自是狡狯者莫之敢肆矣邑庠屋坏觉轩修葺之每谒庙后亲启羣经而讲究焉沐之士子翕然向学自觉轩始也时山东盗起近远骚然觉轩乃筑城廓浚池隍练民兵由是盗相戒莫敢入境者他如抚鳏寡锄强梁恤狱讼正风俗裁冗奢未及朞月而贤声出矣当路交荐比启行沐民老弱泣随者相望因留其双履既而且立碑以申去思未几拜山西道监察御史独持风裁门无私谒及领湖湘清戎之命乃更饬法令定立条格使官吏有所画一以绳里胥用是军政乃清而宿猾屏迹幸庵彭公闻之有严明端慎之许嗣后奉敕阅城池验军器凡湖山隙地盗所出没者悉令修筑以捍卫蕲府往尝作看花楼于城隅至侵及池隍鱼沼觉轩一切按之以法始还其旧又尝上封事有设守备以安地方禁科害以恤民兵责守巡以祛宿弊查恩例以免拖欠造军器以节民财复旧规以革冗员事皆切于救时而冗员云者则指总兵权宦也楚人迄于今颂之双凤山二程夫子所生地也因重新其祠华容刘公东山里居荐疏起之并及录用其嗣至若羣小凭依狐鼠必惩之不少假借时边将多罗□平民指奸细以功者无虑三百人觉轩知其冤将奏闻于朝边将惧乃赂权势冀狱成以□□诈且遣人恐吓之而觉轩屹不动寻出按山东风采视昔益倍先是临清地冲要设镇守太监一又各仓场设至五六有司供费动以万计军民病之觉轩按临初即会议以闻辞甚恳切而又榜之衢市以示禁约由是有司始不敢过于奉承无赖始不敢恣于无忌矣然渠辈由是羣起而谋所以中伤之后果被逮补判高邮州东人号泣遮留者无异沐阳也觉轩方从容就道然自是病作未几卒年仅四十有九云觉轩孝出天性每念封翁未及禄养必泣下敬其兄良辅处士殊尽友爱兄没奉嫂氏抚遗孤每给田屋与之无吝色待族众捐俸输税宦居垂十年余未尝自私计不经之事未尝一出诸口有奏议文移诗稿若干卷藏于家今　皇帝即位赠觉轩光禄寺少卿谕祭一坛至御史萧某按大梁奉　诏采舆论移文有司又从祀乡贤祠呜呼其亦庶几不朽也巳 

　　○□君是中墓志（崔铣） 

　　崔铣 
　　□民讳建中吴江主簿董公之中子也汤民少与邑人殷云霄相友善以修学倡乡人又取吕氏卿约课每大书壁劝诫弘治乙丑与汤民同举进士汤民授行人晋官御史近夫谢病归后起青田令晋官给事中并以其才行理官近夫峭劲而好文章多友当世士汤民惇大而执莅事精悍初吴江公贫丧其配杨葬具薄陋汤民日夜号泣吴江公在太学继妻曁子留寿张汤民涉水负粟贩之以给朝夕岁凶兄弟将异居汤民泣止之不可往白于吴江公亦不可乃□田宅让兄弟指其妇曰吾妇幸有奁不累诸兄弟也御史时值盗四作嬖人僭柄朝有邪臣威□□□□□几杜汤民以其僚麻□刘天和仪封刘□□安阳张士隆桐城余珊昆山周广表善剌奸虽劳□□甲戍汤民按顺天遣其妻子还独留老奴司□□敢私谒永平□水民渔以生权阉夺之断其罟□有妪与其子哭于野汤民行部见之廉其实即上□劾阉人曰夺渔是无民也无民是无君也无君者戮无赦阉人惧而缢海苇潦渔之利然后悉归民又有阉人将之广过任丘夺御史府以居闻汤民至列□□以待有司惧迎汤民于路跪请避之汤民弗许直入坐堂上泥关阉政如常大阉大惊辞去有二青衣持势人书至语人曰往太监皆无能故屈御史下吾之来非有托也将挑之与角胜负耳既入书汤民不启封火之以诈罪二使流于驿霸州男子自首盗赵鐩弟幸不死实贼谅为间者汤民立命斩之命修州城以备汤民沉毅虑定而后发发即不可易严于治吏而不苛以其暇复射圃修元节士刘因祠以礼教节义诲儒生乙亥得痹疾巳以吴江公丧□□年八月二十四日卒年四十有二近夫亦以是虑□卒于南京天乎殄我二良谓之何哉 

　　○湖广道监察御史一斋苏公恩墓志铭（徐阶） 

　　徐阶 
　　公讳恩字从仁别号一斋姓苏氏仕终文林郎湖广道监察御大嘉靖乙亥八月十二日得寿五十七以卒幼孤母薛孺人抚且教之公生则寡言笑恒若有所思念不与羣儿征逐欢好年二十屈应科举选有司置其文高等明年遂领乡荐人犹罕识面目者正德戊辰举进士拜秀水令秀水去华亭百里而近姻故造请辄戒门以绝诸所兴革惟法之从视世所谓周旋委曲槩以违枉与监司语不能抑扬致媚厚邑之豪不得肆则诬公不法若干条按察使思文致之比辨乃无丝毫实名益起征拜御史乡人有附贵幸窃势权者公意轻之彼愠曰小苏乃敢尔耶会侍宴殿中劾奏钱宁江彬骄横不时赴诏释不问公知不能容乞归养薛孺人寻丁孺人忧诸贵幸踵相继斥戮以死免丧复御史出按四川饬巳持宪绳引斤斵人不敢失尺寸夺巨族侵民之田若干顷配其奴同年友黩于货摘发无少隐当是时论公者一以严师一以鸟鸷公因引疾归后四年起按广东或举蜀事戒公不荅至则籍寺田归之官敕邮吏母滥给食察其食之滥与食焉者根钩罪之费大省英德令受民赇闻公且来即夜去其邑不敢以门第姻党冀万一免时相疾公之新法大考诸台谏从臣疏三上竟罢公御史最公之政始秀水则几失官御史初入台祸几失宫按四川又几失官至广而踣皆以执法自举进士迄致其仕垂二十年食禄之日仅十有三呜呼其可谓笃信特立矣公家居不乐与宾友过从宴衎问遗之迹不及郡县意有所会或时忿悒不平一发之诗长篇短章皆劲雅可诵尝读唐御史涣集喟然曰吾与涣姓同官同好静又独诗不逮耳予因请题其稿曰三同公属予序予诺之未暇也乃于今哭公云 

　　○御史向信墓志铭（杨慎） 

　　杨慎 
　　御史向秉诚之丧大理母惟一相焉诸执友往吊之噭然而哭曰斯人也而可使早世乎哭巳嘅然而叹曰斯人也而可使无嗣乎叹巳嘅然而思曰斯人也而可使无传乎惟一曰命之不淑天也讯诸其家幸有娠未殊者宜勿恤其嗣曷姑谋其传乎惟一乃揖诸公属予□秉诚与吾与子均同乡也然与子仕同科第谊通家世□子其辞诸呜呼予其忍辞忆先是十日秉诚过予觞不□奕不竟作而曰予惫矣葢明日而寝疾疾之三日予始闻之往问于莲巷舍者再俄而闻其不起矣则四月二十二日也呜呼予其忍辞秉诚讳信四川岳池县人父讳时德安知府母雷氏秉诚生少而颕异既长就学声名烨烨出流辈上庚午举乡试辛未举于礼部赐进士第选河南府推官法比吏事如素练然僚属羡服之尤留心民务嵩县有永通渠久涸不□君浚之灵宝县有沙鹻地若干顷君请蠲其租陜州临黄河溢徙别道其淖淤地善肥饶谓之退滩田地固无主名民争讼之积岁不决君令取军民牧马场至今便之剧贼刘六之乱君分守新安县城督令丞修战具扬先声明号令羣寇惴于西犯城得以完收被虏妇女以百数各遣宁家获弃遗畜产亦数百总制都御史幸庵彭公上其功有银牌彩币之赐甫满初命荐剡七八上征入浙江道监察御史未几以母丧去位嘉靖初元服阕北上值新政初君首陈讲学用贤六事诏嘉答之其它论列极多予就其家求其草曰当时即焚之矣呜呼是愈可以觇其贤也今故无得而书然他日国史自书之矣秉诚干宇轩昂扬休山立未别色入朝入望而知向御史也与人交有信义而和气款言无少长爱之居闲好读书诗文有古意又善射仪毫中的巧啧四座饮酒不多而欢洽竟席环居种竹因自号竹溪尝征予赋竹溪诗未有应□而今巳矣呜呼悲夫 

　　○监察御史林公潮墓志铭（王慎中） 

　　王慎中 
　　方晋江之盛有乡先生曰顾新山公李竹坡公林沙溪公并以年德化服于乡顾公好急民之病上说下教有司有所访政李公乐诱进后生奖人以文林公善以和饮人导俗于不争不治人过而常使知愧以自悔革三公所长不同皆有以善其乡而所得各有至者顾公起废历官至户部侍郎而后致其事李公以尚宝卿就家起之终不出林公独以御史时有论事之生月持议者不观其仁而诛其过公亦负瑕含患耻辩竟废然以废久善于乡之日尤多得与二公参其功二公亦雅相引重视他人无如也李公既没士无所宗顾公与公归然并存有司尚得以谘其治俗犹有所愧顷顾公公亦相继化去乡之耄倪有哲有愚皆相吊以人之云葢知斯人之丧非夫人之丧也公所以能愧人者出言醇简必依于仁礼容庄而温竟日无情气迨老弥笃而事亲孝不以贵弛其劳友诸弟以恩贯处熟游者莫知有殊出居在市集未尝齿物价于财漠如也其实行内修感动在言之前而意厚谊敦神情恬谷称其容也其所以废由以御史按江西疏论宸庶人有孝行宜褒以劝时宸庶人方包逆谋多不法而外饰小行□买名丧其亲善哭声动宫庭徒步送葬公谓是其谋不可测既难以辄发且可因其伪而与之使益饰以自葢匿或不遂逆即使逆犹可少缓其发徐之图阴与都御史孙公筹所以遏折备防之术甚悉而佥以疏入公去江西未几逆变作议者以疏公罪其所阴筹既甚秘人莫能知孙公以节死无复上言故以坐废公心事昭晰无有疑其朋者第斥畏祸狥庶人之意以苟免也然公在江西抗法自严宸庶人侵之数矣卒不能得志公亦坚不夺其迹最着而体大礼重者不以朝服谒不以朝礼见其子便殿曲宴不奉觞寿论捄御史范辂彼逮辂之逮庶人所中也累以礼与争绌其邪心显与拂顾几以一疏免不待智者知其不出于此矣公始以乙丑进士发身即乞归养逆瑾怒废数年瑾败而后得除台州推官在台州执律例以拒监司不敢以狱比轻重狥大吏风旨满三岁考勺天台国清寺山泉啜茗数杯而己未尝携一长物还家正德中年戚畹内侍多宠幸骄佚踰制靡有顾畏独喜结言官有私与好珍玩重贿无所爱公御史闭关扫轨无权贵之交门外悄然利欲刑祸易溺而多怵皆人所常患世常有慷慨蹈祸而不能自洁于利者至其清心淬行不利溺宜非刑祸所可怵而屈也公于利若此岂以宸庶人之威武失其守苟一疏以狥之哉公名潮字君信别号沙溪祖名金者来藉晋江自蒲仙游之沙溪徙公取所自迁号实志不忘其始金传四世至公之父名凯皆不显而多有隐德以发于公公生三十六年而进士废七年而始得仕仕八年而废以善化于乡三十余年而终葢年八十有一公喜饮酒不嗜味而尝以寓意托兴于人无狎而无不可亲客或从公游或乐致公至其家公皆不忤神观修朗仪矩肃然间出于谐讔自有名人长者之风凡预在席莫不躁释暴驯充然心醉而自满具有以愧人虽衔杯度曲之间尤有至者 

　　○锺御史善经传（欧大任） 

　　欧大任 
　　锺善经字理夫顺德之都粘人天性孝谨不言而躬行居父母丧皆不进盐酪者百日终三年未尝御酒肉虽盛暑必服衰而半武不出倚庐祭葬无少踰礼者创建家庙出自巳赀长姊早丧育二甥女如巳女择壻厚嫁之弟善纶先殁抚恤其孤寡同居共爨内外无间言少笃志问学以明周易补县学生正德丁卯领觧额高等辛未登进士授福建兴化府推官守法慎刑每谳疑狱部使者惊以老吏不如也故署考有片言折狱一介不取之语兴化士大夫虑数百人不誉其贤能者假官杨日新势张甚寮寀尊礼之至则诘以数语不能对即缚送臬司按治如律总镇崔太监使一指挥往锁府吏竟叱去之崔怒欲求事中伤不可得及相见反屈服焉其发奸擿伏不畏强御多此类被征御史差往卢沟桥抽分竹木厂实授福建道监察御史会　武皇帝北狩力谏回銮尝劾奏锦衣千户陶淳不法又弹太监崔文芮景贤以风力闻京师居无何即上疏乞归屏居杜门有司屡劝驾不起督抚巡院交章以学行荐于朝未召而卒卒之日贫不能敛当道竞周其丧吊者如市郡县诸生以其行白于督学督学曰贤如锺御史固当尸而祝之也今祀于府学仰高祠 

　　○监察御史唐君濂墓志铭（邵宝） 

　　邵宝 
　　君讳濂字景之别号松坡世歙之槐塘人其先唐德宗后避乱居婺源之严田宋季曰虞者以元兵丁江南议歼五姓而李与焉遂袭其故国号唐居歙之聊山虞之后至君父复庵公凡八世中以学行称先生于乡郡者曰梅臞曰筠轩曰三峯凡三人三峯名仲实在　高庙朝以耆儒召见有不嗜杀人之对者也其子子仪知兴国有惠政　文庙简赵王讲官于君高祖曾祖允祖邦皆能世其德复庵益敦信义约而能谷始以宪使贵封中宪大夫福建按察副使配封恭人洪氏有子三人君其季也幼聪颕强记出语惊人时宪使与其从弟太史守之偕游邑庠君请业其间宪使登进士知平乡君从之学归入郡庠文誉大起既登进士观政兵部宪使刑部郎中日退自公于当代典章及天下要务多所究习授南京太常博士君惟国大事在兹稽肄惟谨简庖役严坛禁牲涤必须协赞诸郎临之以分不少假京府臣弗躬陵祀君严檄之继是勿敢弗躬南城太和二罗公继莅太常皆谓君能重其官三年考绩试广东道监察御史巡视西城不纵不激惟法无势有内侍家人市驰马伤人君执而法之内侍不敢怨台幕岌挟权奸横家人驰马与醉人争道执送君欲诬以劫马法君笑曰醉人耳杖而遣之君以守令数易惠鲜及民而吏缘奸宪臣行部下上交謟庶事日废大伤治体上疏论之寻差刷卷湖广仅一月而宿蠧尽涤以灾虞召还君列羣吏臧否状请行黜陟又建白息民计岁备武靖边等数事诏议行之于是江西巡按当代宸濠反机露矣有欲祸君者计以其差归君君行毅然无难色道闻洪恭人病驰归十日而恭人卒君遂病毁既而江西变起君以郡当兵冲凡守御之策力起赞画焉事平后民兵太横君言于郡减之巡抚欲借征白粮于徽君以丧例至阙言于司徒请别议之曰民之情国计也吾不敢以郡嫌忘国卒如君言归四月君疾复作遂不起君喜交游天下名士以名节相激昂者若干人博士时诸生从而学者若干人其在家进诸弟侄而课之业辂敏而窘君尤资之养中宪以志不以时好伯兄某好诗有所倡君必和宪使君兄而师者也礼以师不以兄杀修先墓在藤源葛塘者复其堂若田石坊大书仲实对高庙语其上以彰殊遇又请诸郡梓梅臞以下三先生集其自着有松□藁藏于家年三十六 

　　○监察御史静轩吕君秉彝墓碑（吕柟） 

　　吕柟 
　　君讳秉彝字性之直隶定晋州人也世传宋吕荣公之裔元季曰天章者居晋左之吕家庄有侠义风人不敢枉以非生五男子值国初红兵之起乃南渡雩沱遂定居杨家营焉彦礼生四子长继宗继宗生亦四子其季也曰兴饶财而嗜善力能扛巨钟然人犯之又多不与校兴生二子长曰祥祥生二子仲曰瓒充庠生有行义累试率首郡诸生然卒不第贡太学生是生君者也君幼即哲灵有远志尝与羣儿戏郡守至侪辈皆惊避去君独留止问则直对人巳觇其不凡比郡庠生董学先生得所试文辄传晓畿内士无弗以佳也然积试不第至正德丁卯戊辰始连举进士当其三试也皆可中魁选乃皆屈逊二三人焉己巳铨部选御史辞弗就复选黄门给事又辞弗就友人诘之对曰居讳言之朝处必危之地享其名而怠其职非仁趍于始而悔于终不智予始以亲重乎既尹章丘适岁大饥而上官督租尤酷民多逋君乃劝富人输粟以赈贫穷民用少苏然是时诛求孔棘燕赵青兖盗骚然兴所过郡邑十七屠破君崇城浚隍练器抚士尤严赏罚盗薄章丘再四曳兵空归他日民有讼人以死罪于上官而讹其名者上官移县捕未获会有他讼诣庭者君见词恳遽曰尔非误人以死者邪其人惊服凡发奸多类此故当时抚按荐辞曰一介之廉如如玉六事之修克慎克勤云去章丘民攀泣留鞮未三载大水侵城不陷民又相谣曰昔非此城吾其虏乎今非此城吾其鱼乎仁人之利何其谷乎于是醵钱立祠及去思碑既抵京大宰知君循良卒授御史不能辞甲戌三月以母丧归初君自章丘被征过家遭母疾日夜亲汤药既瘳犹侍不行故久而后授职除丧复职未几又遭父丧于是□痛结衷頄肉减损遂成黧瘁至庚辰始获实授时天下多虞武夫用事宣大尤急而巡按且缺佥以君强直越例奏往既至边商侪有被杀者余商法当诛君详之曰疑缓寻果获杀商者边鄙以神辛巳　今上即位数上封事凡两镇遗奸积弊刬革殆尽岁虽饥馑罢瘵亦皆安堵秋鬼行见于家有鵩升雊于寝室君遂病反胃不起两镇士咸哀悼焉距生成化甲午寿四十有八岁云君形貌伟长庄厚人望之知其端士且醇悫明坦人皆乐与之游至其辨析物理皆该括羣书超迈众见足动人听闻若乃持正不干人以私宽厚不忮奉身俭约则自诸生巳然矣使天假之以年究其所蕴蓄虽古贤相名卿何难到乎伤哉 

　　○监察御史韶山黎公贯墓志（黄佐） 

　　黄佐 
　　公讳贯字一卿同郡从化人也宋提督公之后高祖子礼曾祖仕珍祖珪皆隐德弗耀父元昌耆耋好礼乡党归仁焉母李氏有淑德梦一鹤衔火□天而下遂诞公幼颕敏端重如成人年十三通算善赋诗十六补邑庠生明易诗二经正德丁卯举于乡辛未始计偕中乙榜司教建平捐俸祠名宦乡贤及修王叔英墓提学御史张璇巡按张仲贤皆以异才称荐之丙午校文江西多得名士丁丑上春官崔文敏公铣置诸前列殿试赐进士第内阁覆阅所对策忠恳过人乃选庶吉士读书翰林文名日起与进贤舒芬关中许宗鲁临清阎闳辈以志行相砥砺馆阁皆推重焉己卯授监察御史巡城能恤火甲靖狱市　大驾北征戒严巡檄回銮以守城功被褒赏庚辰奉命往福建刷卷兼查盘有司仓库军卫器械劾奏镇守太监尚春追还官银十三余万两粮二十六万石前此使命所未有也封事累十上其论绝贡献复史官通言路尤切治道考绩获貤封父如巳官母及妻皆孺人方流贼起山东破城邑而两广盗亦时发用公建议赖以秦功时冗食日多帑藏日罄乃请稽岁入之数权其轻重定式且令户部覆考绩者视粮完否黜陟之朝议韪其言着令时元舅玉田伯蒋轮求以其子主　献皇帝祀选除奉祠世袭且多所干索治中王槐阿附成之公劾奏神不享非类以外戚主陵祀非礼决不可行且又求乞无厌他日骄恣如薄昭王凤则蔓不可矣　上优诏答之尚书林公俊会议曰御史言是然竟不能从会三边有警论列太监晏宏都御史王珝当罢去而以致仕尚书杨一清代之上从其言果靖虏患甲申巡按江西首械豪民互讼聚众刼夺者狱讼之肃清逆濠既伏诛其宗室多株连乃疏治其从狱数人余悉末减始濠未作逆求新建伯王守仁巡抚江西有得其书迹者同寮多欲论列公独止之曰此间谍耳众疑乃释至是厘正平濠功恣益匧心人心自余锄强理枉舆人诵之甫五月而封君讣至矣凡命使罹忧例复命领公移乃得守制公径奔丧还家或恳止之公哭曰吾方寸巳乱其如后罪何寻有诏许人代领人以孝感服阕行至赣州病作上疏乞归诏报可遂家食七年庚寅督还朝时汪鋐掌院恃权见公莅事判案不觉叹服事多咨访然心寔忌公会大学士张孚敬方厘正祀典请去先师王爵及减笾豆佾舞之数公大以不可率同列抗疏极言之鋐使人止公曰疏上必得重祸且三即日当差往广西矣公不听上果震怒命法司廷鞫鋐迎合孚敬欲置诸死刑部尚书许赞独不可会上怒稍解乃罢民公还朝仅六十日耳给事中孙应奎管怀理皆论捄上谯让不行去国之日士民争识其面云家居杜门却扫奉太夫人菽水欢如也会有诏起废已请旨点用辄乡人用事者所沮九江通判林穑上言请复夫子王爵与御史贯官谪判化州而两京科道及巡按荐章前后十余上皆不果用铨部议守边抚臣欲以佥都御史起公又同年当国者所沮可叹也夫 

　　○御史刘黻传 

　　刘黻字伯绣衡阳人正德丁丑进士授行人值　武宗欲南幸黻杭疏留　驾上震怒廷杖八十谪南国子助教　世宗登极诏复行人寻授广东道监察御史命巡南城屡建危言宦戚敛手继按四川特禁中贵专擅复苏氏侵田修鹤山圯院居父丧起复屡陈情终养继母汪氏得请归四十余年母九十六岁而卒黻居家结茅清修公门屏迹当路所推重所著有奏议文集易经卦变童训等刻存于家 

　　○江西道监察御史张君纬墓志铭（王九思） 

　　王九思 
　　君讳纬字文之咸阳人也其自称曰渭涯子曾祖宪好义受义民爵祖让隐居龙岩乡人高其行称龙岩处士云而龙岩之兄举子亨精通尚书故君父斌从而受尚书学官弟子有名既屡试不第卒业成均仕山西太平县丞以君贵赠江西道监察御史母王氏赠孺人生四男子君其季也方六七岁失怙赠君抚之异于他子令从学许时勉举子所时勉大奇之呼小友未几随侍太平令荀文瑞者予同榜进士也君从而受学焉文瑞见其文辄击指节叹赏而曰丞有子若是于是太平乡太夫诸士咸敬重丞求友其子惟恐或失也赠君既见若是浩然弃归以有子矣何丞之归未几乃不幸卒君一哭几死自是愈益学问补学官弟子今邃庵杨公故都御史虎谷王应韶相继督学关中皆奇君弘治辛酉中乡试累举进士不第其兄劝之仕不肯乃就城北僧舍诵习甚苦阅二十年而正德辛巳举进士第明年嘉靖壬午擢拜江西道监察御史是时　天子新即位有以佛老进者君乃抗疏谏曰夫佛老者帝王之罪人也　陛下深惟治道祖述帝王而左右憸人移奉佛老佛老进则帝王之道远其势不疏儒斥正不止矣敬信佛老者不过曰将以徼福也不知祸福在天彼佛老者岂能窃以予人也　陛下聪明神武惑之固难书不云乎慎厥终惟其始又曰若生子罔不在厥初生自贻哲命兹当改元履正之时四方之观听万民之瞻仰所由系焉风声流闻害至不细也葢愚民者易惑而难化设法禁制犹入于邪况从而导之乎又左右憸人朝夕窥伺此隙一开其势渐盛臣恐天下事自此坏矣易曰履霜坚冰至言当慎其微也疏留中不报江南民邓愈唐者逆彬用事时仇家诬执系狱数年不决无辜死者若干人都御史以付君君立剖得其情在廷诸老多誉之者甲申巡视居庸诸关峻崖绝涧靡不经涉所至练武修备发奸摘伏边人颂焉大同有变君建议以恩浮于威无以示戒宜有震动以彰天讨事下兵部集议多见采纳比代有所举劾鲜不核实乙酉奉命巡按辽东前此巳抱病而是时辽东多事众方冀其大有作君亦自奋欲往会病不果竟以是年某月某日卒京师舍中贫不能具棺殓其友溪田马伯循武功杨用甫率其尝与游者棺殓归其丧往弘治中予在翰林归省君过访予须眉疏秀玉立伟丈夫也其后罢归闻君癖好马伯循康德涵吕仲水之文见辄评曰此类先秦此类太史公亦滥及予予媿甚然以是知君不窦窟举业中必举进士果然君风流韫藉不拘小节然自举进士斩然自爱其志可知也乃又不幸死岂造物者靳秘不欲其掀揭簸扬于世邪是岂独君之不幸也然其慕亲敬兄之德居乡之义交朋友之诚汲引后进之量亦无媿于古人矣 

　　○张御史曰韬传（徐观澜） 

　　徐观澜 
　　张曰韬字席珍正德丁丑进士初授直隶常州府推官岁己卯郡守邑令入觐曰韬兼绾郡邑事会康陵南巡江彬以宠幸扈从止留京纵其党客数十辈下润州横索民间势张甚润州守莫敢谁何常州人闻状辄谋亡匿曰韬召父老并二三豪杰约之曰彬党且至即至若等即并力与格又释囚徒呼乞儿辈各具瓦石往投之部署巳定而彬党各累骑来父老与豪杰直逆之境上遮母得入叱之曰客何来者常州连岁灾沴物力大绌无可啖尔曹郡中惟有一张推官一钱不入即欲具刍草以抹若马亦卒卒莫办言巳而囚徒乞儿辈复奋臂疾呼沓至彬党见耳目非是又怪出语不逊疑有他变勒马稍稍郄寻复挥策径入而飞石飘瓦争中其额乃步退里许令数人驰告彬余舍之野以待命曰韬即上书御史台言状御史东郊省书即行部抵毗陵密谓韬曰事迫矣彬且以他状束君行乃命韬登御史舟先发而自以小舟尾之巳而彬党果误截御史舟御史出舟示之命疾捕截舟者捕者省彬党故纵之于是诸党业窘悉遁去葢恐御史竟其捕而事或具闻故也后御史置捕者勿诘而彬亦诫其党母得再下郡国于时南中士大夫咸云此事微张君力扼此辈势必以次下姑苏迹诸巨郡何地不渔猎哉永陵登极曰韬以风裁异等征入擢河南道监察御史入台仅四月慷慨陈时政失得凡七疏最后抗论大礼廷杖几绝舁出朝门外犹以布裹肾肉强扶上马归质明卧地床上复口具疏草进之云臣言狂誖乞黜免越三日即卒□陵改元采都御史涂泽民监察御史王宗载疏追□光禄寺少卿七疏兵燹中俱失传 

　　○浙江道御史洪斋刘公颕墓志（王蓂） 

　　王蓂 
　　公讳颕字时秀别号洪斋姓刘氏生有异质屹如成人七岁读书过目成诵十岁能诗弱冠充邑庠弟子员年二十六中弘治辛酉乡试登正德甲戌进士初授浙江衢州府开化县尹公勤于政事俭于自养惠黎民如赤子开俗产女不育公禁谕而其俗大变开饥公举救荒之策民咸赖以生邑旧无城公鼎筑而藩垣固修缉圯学督励诸生奖其尤异而诲其不及有德于诸生甚厚每出儿童遮道揖迎俨有竹马之风公每晚必以昼所焚香告天当道吴公石亭荐之曰政声歌于童谣清廉闻于庶士遂知名　当宁正德十四年以召北行不取开一物行李萧然寻擢南京浙江道御史时正德十六年辛已也即以父忧归不肉食室居者三年嘉靖癸未服阕更授浙江道御史首奏大礼忤旨廷杖三十随愍其忠直诏供前职知无不言疏荐贤才各当其人如御史宋公景湖广佥宪方公豪河南督学洪公范皆一时端士蓂不才亦与疏末奉勑清两广储蓄而宿弊革继命按广西时田州岑氏构乱公请兵督剿亲矢石猛贼遄俘奉勑纪录功罪惟明惟允贼平降勑奖励赏银三十两纻丝二表里勑曰若非尔谋断素定纪律严明安能有此复条陈抚恤疮痍八事诏行之复命按贵州公寝疾乞南归得赐允寻丁母忧治丧茹痛越二年庚寅公疾革语其子曰死生有命独恨未报君父耳不及他事语毕终于正寝公生平清介好施故卒之日棺敛无措郡守星山周公申请于监察御史措银一十六两于是葬有资焉 

　　○御史冯恩传（王世贞） 

　　王世贞 
　　冯御史之始成进士也以行人出劳两广大帅王文成公守仁文成公进公而语之道公不觉屈席巳荐束修弟子文成公亦器之每语人任重道远其在冯生哉公以行人高第得御史分司留台故事御史有所执讯甫具以移刑部曹郎俾狱不复更相关也公下所司必从曹录狱牒以报诸曹郎噪其尚书谓御史属吏我尚书以语公不动曰御史非欲属吏公诸曹也欲因以知事首尾孰缓孰速孰可否体当如是耳尚书屈遂着甲令寻疏论留守魏公不当越江役诸卫卒语侵大司马夺一月奉魏公慑不敢越江役卫卒矣巳奉命巡上江故事逻卒获盗多寡殿最公叹曰是必有孽盗以免殿者下令卒画地而程之以不被盗上功获多而核者次之民自是不虞盗诬指挥张绅挟汪御史大夫鋐而杀人公立讯寘之法汪大夫以上宠之故势张甚请大计觐吏时南谏台母得先论摘候既毕事而始论摘其尤者部院更衷之公谓南谏台论摘在先北在后皆所以详核官邪司察漏网大夫欲自寄而夺耳目之任不可上疏力争得如故事汪大夫愎而险能窥伺上旨沮折其属又阿谀时相数更职守以自固公复上疏极论之时上方喜新贵人议建南北郊又欲令皇后出蚕北郊而摘其不合者着论以邪徒辟之中外惴惴莫敢抗公独上疏谓　陛下必不忍以敢言之士邪徒此殆左右奸佞欲售其说者阴诋之耳今天下士风日敝以缄嘿老成以顺平易以特立矫激有所建白咸指沽名言及左右辄置之远谴不唯父母妻子怨其不能持禄保身而朋友故旧绝迹往来以避权臣之怒　陛下尚犹以邪徒目之则唯有甘心立仗之马喑口朝阳之凤而巳古者天子躬耕籍田以供粢盛后亲桑蚕室以资黼黻文章未闻出郊而蚕也今士庶之家少习礼教者必以男不言内女不言外美俗堂堂天朝四方取则焉可舍九重而远出郊宿是礼行后世有特书者曰后亲蚕于郊视　陛下当何如主也南北郊　高皇帝未定制也分十年而合合百余年而列圣继之未有改也今　陛下一且改之行夏之时而顾复周之祭先地后天则尊卑之义不明分天分地则神明之志不通夫百年而成一旦而毁中人之家守先业者尚知其不可而况　陛下天地子宗庙社稷主哉　陛下服历大位九年于今矣以治耶乱耶安耶危耶太仓水衡供亿不足那贷尽至三辅近畿关陜河洛赤地千里人且相食矣两淮旱蝗草茎木叶亡孑遗矣江省大水岁课不登争流窜矣闽海叛卒至杀两长官矣地震星孛产妖作异草木变怪禽兽孽置邮不绝书灵台不绝奏　陛下了不之恤而沾沾焉以治安今日颁手诏明日降勑谕欲以追前王轶后世臣故知其不可也因劝上速停二议开言路且以尧舜之用元凯勉而唐宋之狥林甫安石戒俱报闻当公具草时分且得逮而上宽之弗竟也公益感奋思报会彗星见遂极论汪大夫腹心彗并及二相臣以召用者宜亟罢罢者宜弃勿用遂放范希文百官图例悉品诸大臣以某贤当简用某不肖当斥其词旨峭厉上恚甚驰缇骑逮之至京下诏狱苛究所主名榜掠濒死者数四公执语不移遂移秋官狱论比附上言大臣德政律斩而疑之或得从轻比上夺尚书王时中职侍郎闻渊岁俸郎以下远谪有差公遂论斩矣时汪大夫得骤迁太宰而王肃敏公廷相代大夫议以公所坐特毁誉失当与三尺不尽合疏请之不听寻当论报以例会审南阙门汪太宰时执笔故今校卒持公转膝面之公即起立不跪太宰怒谓汝上书欲死我死既下狱复欲厉鬼以死我死今不在我手耶公叱曰若安能死我耶即重我不过磔若又安能磔我太宰益奴谓囚何敢叱大臣公曰大臣而无　君人人得诛之何但叱太宰乃摭公狱中事谓以受人饷公笑曰如若言不过以义槖饘耳不至如若以选人市又受某某金而荐之开府太宰怒□推案下欲拳公公应之声益厉王大夫好谓冯御史何絮祖宗不杀谏臣百七十年矣岂以而快心破祖宗法又谓太宰有法在以法论御史则可以怒论御史不可夏宗伯言亦曰此岂宰□在家耶太宰乃止然犹署公情公挺身出不顾观者咸啧啧称叹曰是御史始者以其膝铁也其辩口则亦铁今者觉其胆与骨皆铁矣因目公四铁御史且录其语传之远外而上所使诇事者密以闻颇动容是冬得不论当汹汹时有遗公药者曰毋再辱公推之地曰不闻王新甫语我岂儿女子耶御史陈言不当伏殴刀都市以伸明主法何言辱公在狱而有孝子京兆君事公讳恩字子仁娶于金而举京兆君京兆君行可有兄弟□人而君之长当御史公下狱时公甫十三岁即伏阙上书白冤状括发短后衣蹩蹩长安街中见一要官轝过即攀跪泣请其辞绝酸楚不忍闻皆掩耳促舁者疾过之其又二载而君年十五矣会冬事迫乃刺血书疏叩公交车大略言臣父恩幼而失怙祖母吴含饴哺之以长成有今日不幸私忧过计欲　陛下作一吠肝之犬而顿忘逆鳞之戒遽陷大辟涂炭都市窃念祖母吴巳八十余忧伤之深仅余气息臣父今日死祖母当以今日死臣父明日死祖母以明日死臣父死臣祖母复死臣焭然一孤宁得不死惟冀　陛下哀怜之缚臣置辟而赦臣父得以苟延母子二人之命　陛下僇臣不伤臣心臣被僇不伤陛下法谨延颈以俟白刃纳言陈经见而怜之封上有旨法司更审时王大夫犹在事与聂司寇贤仍以公前律不尽合请报减死戍雷州公戍而汪太宰亦用奸事露罢矣于时海内翕然谓冯公死忠孝子君死孝然卒皆不死夫孰非天哉 

　　○监察御史冯恩传 

　　冯恩直隶华亭人由进士任监察御史嘉靖壬辰年彗星见东井恩疏论阁部诸臣门庭心腹之彗乞诛朋奸误国者而尤指斥都察院右都御史汪鋐诏下锦衣狱搒掠数百痛绝而殒都督陆松灌以良药乃得苏狱上移法曹柄事者媚鋐当恩大辟癸巳年秋会审阙下鋐例主其议操笔东面坐诸囚跪西面恩独北面列校牵使西恩厉声曰吾此膝跪朝廷耳岂鋐屈耶鋐怒推案诟曰汝屡疏欲杀我我今杀汝矣恩大呼曰　圣明在上生杀皆天断岂容权臣无忌惮至此反复争辩久之鋐攘臂跳踉若将下殴者恩复大呼曰诸公卿覩否耶汪鋐无君擅权我恨不能手刃以报上左都御史王廷相蹙额慰恩曰冯御史母动气祖宗百六十年来未有杀谏官者讵令今日有此又正色谓鋐曰汪先生宜国惜体如先生言是以私意杀人矣鋐愈怒遽书情二字而起恩囊三木挺身出长安门士民聚观者如堵啧啧言曰是御史若口若膝若胆若骨皆铁也相与称四铁御史刻所与鋐争辩语鬻之市四夷贡使争购以归时鋐犹必欲杀恩赖　肃皇帝仁圣特诏免行刑恩于是得不死系狱三年长子行可年十四矣屡疏乞以身代母吴匍匐击登闻鼓讼冤皆不报行可昼夜哭长安街攀诉诸贵人不忍见闻每望见辄疾驱避之甲午冬行可刺臂血□疏自缚诣阙乞死通政陈经引以上请　肃皇帝怜之命法曹再议刑部尚书聂贤左都御史王廷相谓恩罪在狂妄无死法而行可乞代父情可矜诏免死戍雷州士大夫闻者咸举手相庆太史邹守益罗洪先程文德题四德流芳卷赠焉谓　君仁臣直母慈子孝也恩寓高要诸生多从之游着咏亦富丁酉释归　穆皇帝即位奉遗诏录忠贤恩年巳踰七十即其家拜大理寺丞致仕卒 

　　○河南道监察御史北泉蓝公田墓志铭（李开先） 

　　李开先 
　　公讳田字玉甫号北泉原昌邑人迁即墨祖珍从元世祖有功授武义将军总领监军后有千百户漕运把总防御阴阳劝课教谕等官入我朝而尤盛曾祖福盛祖铜俱累赠通议大夫南京刑部右侍郎曾祖妣于玊丘三氏祖妣于氏俱累赠太淑人父章号大劳山翁成化甲辰进士历都察院右副都御史终南京刑部右侍郎进阶资善大夫母徐氏累封太淑人以成化丁酉二月乙亥梦大星降于庭寤而生公见者伟其貌闻者壮其声聪颕不羣七岁善记诵能诗对从资善公于京师福山孙内翰珪以长对难之不待思索出语奇绝巳又从寓婺源吴江陈中□元吉时犹未第因受学于其门闻教即书绅难题不窘笔计年不过十二三耳见者巳许其国器学士程篁墩敏政试以梅花赋援笔立就程乃叹曰吾举神童日亦不能过此子南直隶督学司御史亮屡命陪诸生糊名试之不出一等归而试于山东沈提学锺奇其又以不类少年语或记诵旧作不可知三覆试之始信而大喜批其卷云不期即墨之乡而产蓝田之玉由是名重齐鲁随荐乡书年纔十六乃弘治壬子科也入太学不废学规以其余日从师于李西涯东阳杨邃庵一清杨石斋廷和取友于升庵慎刘松石天和张岐陵凤翔不惟文笔纵横而国体亦通达矣资善公以忤阉瑾系狱谪判抚州又值宸濠之叛公周旋其间年方三十有二以忧劳须发半白及瑾诛而濠平资善升陜西佥事须发复如故后资善以三品考满例应荫子或嫡孙公乃让于弟因既不私其身又不私其子每病场屋之文日趋浮靡当时所作之文高古藏锋锷不露圭角奋然以变时习巳任因而不合于主司每一下苐辄改一经久而五经俱遍士子不得苐者必以之借口才学如蓝田马理尚且空归吾辈复何愧恨耶及马公第而公犹脱落文乃俯就时格至嘉靖癸未乃得隽廷试二甲进士次年选授河南道监察御史适值大礼议起疏凡七上不合　圣心又同羣臣伏阙痛哭下诏狱翊日廷杖几殆呻吟枕席月余始出而视事得时权要所上十二事多拂舆情公乃条论之以不可因其议礼是而事事皆是也给事中陈洸巳升佥事恋内不欲外补乃阿附骤进一二大臣仍以旧衔参劾白岩乔冢宰宇石潭汪宗伯俊各去位洸留补左给事众论不平公复上疏论救并以知县刊列洸之不法事情曰辩冤者附入疏中下刑部尚书赵清溪鉴按其事悉实覆奏得如拟巡视西城望重如山事决如流不止游食蹑足而豪贵亦潜踪矣乙酉巡按陕西资善先巡抚其地有平乱安民功德汉中固城金县皆立生祠公取道瞻拜复修其旧政欵具边务所当兴革者十余疏上皆可之至庄浪卒遇丑虏入寇指授方略虏乃宵遁追斩首级甚多西人谣曰一按一抚一子一父虏不犯边民得安堵自负有地方方望其大有所岂意资善在家病逝讣闻即至境外候交代毕奔而抵家治丧致哀中礼执政欲洸报复无由乃穷索所上累疏巧诋中之将执下锦衣狱西桥刘太常鈗及数相知多方解说止拟本省会勘回奏民遂作可止轩于后圃游衍诵读其中口谈不及官事足迹不入公门缙绅有造其庐者恳请始一出见否则托疾辞之莱州刘英宁州守寄其囊箧人无知者赴任举家沉于江公召其从弟还之封识如故历下同年周秀居官清苦殁后家贫乃携其子养而教之两京台谏山东抚按阁部大臣前后荐者二十余疏竟不获用止得过恩诏冠带闲住而巳 

　　○监察御史朱淛传（柯维骐） 

　　柯维骐 
　　朱淛字必东号损岩塘下人正德丙子乡试第一嘉靖癸未登进士选授监察御史甫□月遇昭圣皇太后寿辰有旨免朝贺淛上疏言皇太后亲挈神器以授陛下母子至情天日在监若免朝贺则无以慰母心而隆孝治淛葢阴辟议礼者不考孝宗之说也同邑御史马明衡亦上疏槩与淛同世宗震怒差官校捽二人至内廷命中贵诘以免贺乃皇太后意如何辄敢讪上遂俱下诏狱既而镇抚司请旨世宗召辅臣蒋冕曰此曹以不孝诬朕法当反坐论死冕膝行泣护曰淛等愚昧固可罪然中心寔匪他陛下方隆尧舜之治不可有杀谏臣名世宗怒稍霁曰饶死充军冕又泣乞末减乃定各民淛抵家以奉亲娱与人交不欺或人所欺不之校处乡里未尝虐视一人咸称长者公府绝无私干至于民间利病则不肯默默虽与有司迕弗顾如里甲协办当者率破产淛贻书同年按察使周延极言其弊友人参政王凤灵与周善亦助之言周力赞御史赵应祥务革协办名目属署篆府同知吴元璧会计岁费几何□银在官不涉于民刻籍定规省不啻十倍至今赖之家居三十年巡按累荐不报淛与明衡出处虽同然淛家贫尢难堪所著文词无穷二怨尤语其养深矣卒年六十七 

　　○御史雷应龙传 

　　雷应龙字孟升云南蒙化人进士任御史嘉靖五年来督两淮盐课君性峭直不喜曲媚见义勇不顾利害其禁私盐先束官捕之倚法奸者及议掣盐深思博访慎重周密必求所以利于官而亦不病乎商不轻差官纵掣以开弊门虽未大见施行而人以探知其国持法一念忠恳有余也会郡邑诸生请禁淫祠君即下令首撤五司徒庙铜像建祀胡安定先生于中改东岳庙用演习文庙祭乐废天妃宫增筑钞关公署及毁州县淫祠无数械治庙祀僧道久擅左道惑众饕利者悉抵于罚士论称快后君以勤政积忧疽发于背殁于扬之察院属纩前一日召属官遗语于家其语大抵述巳平生力学起家居官守法之事欲其子孙知之未几郡官迎五司徒像复诸旧庙御史金堂李君佶继君巡盐新郑王君鼎亦来巡按更追君志而严正之碎五铜像补铸两学文庙祭器又榜五司徒不当祀之义以觉民警俗夫以雷君持法严毅如是而其崇正黜邪一念耿耿至死不乱僚友闻风兴起卒彰君志俱不隗一时良风□哉 

　　○浙江道监察御史浦先生鋐墓志铭（蓝田） 

　　蓝田 
　　浦先生御史者一年母太孺人袁氏思乡乃上疏请假扶侍归既还朝思太孺人不置复上疏请终养者七年后还朝掌河南道事河南者司考察与考功司等时当六年京察先生黜贪墨屏邪佞不少牵违以是忤于柄臣乃毁言先生与考功郎中夜饮共谋罢官闲住者七年两京给事御史巡按御史先后交章论荐曰浦某者名御史也吏部乃请召还朝既而巡按陜西初御史杨爵以劾翊国公郭勋太学士夏言系秘狱者年余矣先生上疏论救忤旨命锦衣官校乘传逮捕之既至关中宣驾帖先生拜伏曰臣罪当诛乃褫冠裳徽纆于项桎梏于手足槛于车中昼夜疾驱者三千余里至都下而先生巳病矣属锦衣镇抚司讯之拘执束缚榜掠甚严奏谳甫上复命讯之加榜掠先生不胜痛以嘉靖壬寅正月六日卒于狱中先生之子珠扶柩至其家将以某年某月某日葬于北原衰绖走五百里至大劳山中泣谓某曰先君子与先生同在台端敢以墓铭请某昔以言事两系秘狱榜掠几死者屡矣幸而生还痛定思痛岂心铭耶然又不忍不铭乃按许宗元氏所撰状志之先生讳鋐字汝器故苏州之嘉定人先世从戎于登州卫遂占籍焉父讳政世具隐德输粟救荒授七品散官复赠湖广道监察御史先生以成化壬寅某月某日生正德丁卯举于乡荐丁丑进士补洪洞知县北虏入寇先生率民兵御之虏失利遁去其政师法两汉循吏民翕然畏服嘉靖癸未擢湖广道监察御史巡视南城恶少屏迹豪猾不敢犯廷议大礼夺俸者半载时尚书林俊陶琰征入而复去太监秦文既出而复入先生上疏曰非内君子而外小人所以保泰之道也武定郭某之奸贪播于海内请罢其兵权复夺俸者三月又言恤灾防虏罢织三事乙酉巡视居庸等三关言边务六事时政六事庚子复浙江道监察御史监北畿乡试甫毕即西巡值旱荒之余地震星陨所上四十余疏皆军国大计总制都御史杨守礼廌之曰若浦巡按某者关中数十年所未见也请破常格用之葢未几而罹于祸在开元中御史周子谅以谏死墀下柳宗元书其墓碣曰有唐贞臣浦先生之大节与周氏等铭墓之文当属如柳柳州者而属之于某汗颜多矣铭曰太山乔松槯于雷风□菟下锺兮有吴莫邪閟于泥沙亦露光华兮郁郁北原海市吐吞贞臣墓门兮结卿云凝瑶琨爰寓忠魂兮后千百春垂谷仍孙铭词尚存兮
  </div>
  <div class="pagination">
   <a href="国朝献征录_page116.html">
    上一页
   </a>
   <span>
    ...
   </span>
   <a href="国朝献征录_page112.html">
    112
   </a>
   <a href="国朝献征录_page113.html">
    113
   </a>
   <a href="国朝献征录_page114.html">
    114
   </a>
   <a href="国朝献征录_page115.html">
    115
   </a>
   <a href="国朝献征录_page116.html">
    116
   </a>
   <span class="current-page">
    117
   </span>
   <a href="国朝献征录_page118.html">
    118
   </a>
   <a href="国朝献征录_page119.html">
    119
   </a>
   <a href="国朝献征录_page120.html">
    120
   </a>
   <a href="国朝献征录_page121.html">
    121
   </a>
   <a href="国朝献征录_page122.html">
    122
   </a>
   <span>
    ...
   </span>
   <a href="国朝献征录_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
