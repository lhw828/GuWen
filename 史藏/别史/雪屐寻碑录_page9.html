<!DOCTYPE html>
<html>
<head>
    <meta charset="UTF-8">
    <title>雪屐寻碑录 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪屐寻碑录 - 第 9 页/共 20 页</h1>
    <div class="content">　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔二等阿达哈哈番管佐领副都统加一级阿郁锡性质端谨才识宏通俾佐都统恪慎无惭于职守宣劳政务夙夜克矢乎寅恭任用有年小心益励崇阶洊陟历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞康熙二十二年癸亥三月初十日曾孙杜礼库谨立 

　　皇帝遣礼部尚书加一级介山谕祭礼部尚书管刑部尚书事佐领谥文敏郭四海之灵前曰朕惟殚力奉公者臣子靖共之分旌贤赐恤者国家赉予之恩必成劳丕着于班行斯宠命用昭夫泉壤眷言良彦宜沛褒章尔郭四海品度端凝才猷练达始居谏议敷奏良勤继预丝纶小心匪懈爰贰中枢而赞画旋稽天庾以持筹久剔历乎诸司左宜右有遂首登夫台宪振纪提纲允资纠察之风裁聿励班寮之模范既掌九伐而戎兵是诘寻典五礼而秩序以昭朕念刑罚为民命所关明允乃士师之本谁堪斯任惟尔攸宜乃律令克详敬恭益懋顿闻徂逝良用衋伤式颁嘉谥以易名载考彝文而致享呜呼荣膺懋秩休光既被于生前典贲馨香宠锡复覃乎身后尔其不昧尚克来歆康熙二十二年三月二十七日 

　　皇清光禄大夫赛公之碑康熙二十二年春吉日总督淮扬等处地方提督漕运海防军务兼理粮饷兵部左侍郎兼都察院右副都御史加四级孝子邵甘敬立 

　　奉天承运皇帝谕遣礼部员外郎佟保祭阵亡佐领加一级署参领肯者之灵曰鞠躬尽瘁臣子之芳踪恤死报勤国家之盛典尔肯者赋性忠勇才能称职捐躯报国効力师中奋不顾身力战阵殁朕用悼焉特颁祭葬以慰幽魂呜呼聿昭不朽之荣庶享匪躬之报尔如有知尚克歆享大清康熙二十二年四月二十二日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔二等阿思哈哈番管牛彔加一级满韬性质端敏才畧宏通初历官阶克着勤劳之绩爰膺任使弥昭敬慎之忱奉职有年小心益励崇班洊陟历试无愆欣兹庆典之逢宜沛恩纶之宠特颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心 

　　维康熙十六年五月初九日皇帝遣礼部员外郎加一级黄图谕祭故二等阿思哈尼哈番加二级满韬之灵曰鞠躬尽瘁臣子之芳踪恤死报勤国家之盛典尔满韬性行纯良才能称职方冀遐龄忽焉长逝朕用悼焉特颁祭葬以慰幽魂呜呼聿垂不朽之荣庶享匪躬之报尔如有知尚克歆享康熙二十二年岁次癸亥夏五月吉旦立一等阿思哈哈番领侍卫内大臣加三级谥勤僖阿彔哈碑文朕惟服职禁庭臣子効匪躬之节施恩泉壤国家隆逮下之恩惟生前之効用有年斯身后之休声勿替尔阿彔哈夙称果毅克奋才猷致身依陛楯之间宣力备股肱之选累经任使着懋绩于官联聿跻显崇策成劳于宿卫眷言沦逝芬苾既颁窀穸初封纶章用贲惟尔勤劳既懋祇慎足嘉谥曰勤僖以彰宠恤于戏丰碑永峙尚知臣职之有终后叶承休永戴国恩于无斁康熙二十二年五月十五日 

　　辅国将军谥温僖恩克布碑文朕惟国家缵承鸿绪茂树亲贤崇班既序乎宗盟宠沃必沾于奕叶生则锡之厚禄殁则被以嘉名凡以笃本支重惇叙也尔辅国将军恩克布乃和硕承泽亲王之子秀出金枝系分玉牒幼凭庥于渖邸克继前徽早袭庆于朝常弥彰令誉恪勤匪懈在公每矢其小心材技过人命中多推其善射方期福祉之永享何图岁月之不延轸切朕怀恤之祭葬仍稽谥法褒以温僖呜呼睦族之恩不遗于身后易名之典式示于来兹爰勒丰碑永光潜壤不亦休哉康熙二十二年五月二十一日立 

　　一等阿思哈尼哈番又一拖沙喇哈番佐领户部尚书谥敏果米斯汉碑文稽古建业驱策羣力不吝爵赏以劝有功昭示后世用传不朽所以励忠盖甚备也尔米斯汉性行纯良才能称职简任司农素有勤劳方冀遐龄忽焉长逝朕甚悼焉特颁谥曰敏果勒诸贞珉永光泉壤国典臣谊庶其昭垂无斁哉康熙二十二年六月初三日立 

　　多罗平郡王谥比罗科多碑文朕惟古帝王缵承丕绪笃念宗藩莫不逖考彝章式加荣赉故存则胙土用昭锡予之隆殁则易名聿定是非之实令典攸存朕岂靳焉尔罗科多派属宗支荣开藩邸藉前人之遗绩享奕世之荣封方期砥砺躬修永膺宠泽何乃顿罹笃疾奄逝泉垆夫循成宪以推恩令彰示于来许古之经也是用特命所司锡之窀穸爰稽仪制定厥生平谥尔曰比于戏剖圭建社既登屏翰之尊表墓铭碑复备哀荣之典尚垂后祀咸俾听闻康熙二十二年七月二十三日立 

　　经筵日讲官起居注翰林院掌院学士兼礼部尚书加一级教习庶吉士今加赠礼部尚书谥文敏喇沙里碑文粤考自昔哲王励精宵旰必赖文学侍从之彦为顾问献纳之资朕师古建事愽综经史日御讲幄慎简端人矧学士职长禁林尤被殊选向用未究良切衋伤尔喇沙里儒术淹深治体通达自任启沃历有岁时校雠坟典之遗文备纪岩廊之大政在内则经帏恪谨在外则扈从勤劳奉左右以不违阅署寒而罔懈至若密承诏旨驰赴岩疆宣谕六军刻日遄返任使克称实尔之能伫褒擢之洊加倏卧疴以溘逝讣闻之日特赙尔家仍命所司议颁优恤易名文敏赠秩春卿身后追荣朕滋悼矣于戏惟夙夜在公足以膺宠遇惟始终一节足以服隆恩兹用申锡纶章往勒贞碣既彰尔美亦劝来兹国家奖德旌劳之典岂偶然欤康熙二十二年八月初三日 

　　辅国公公安碑文自古帝王创业垂统以贻万世凡在宗支皆膺显爵所以重懿亲也尔公安乃镇国将军阿拜之子性行纯良克循职任方冀永享遐龄何乃遽闻奄逝朕笃念宗亲爰稽成宪勒之贞珉用垂不朽庶昭朕敦睦之怀尔康熙二十二年八月初九日立 

　　原任都统太子太保二等阿思哈尼哈番加三级谥襄武库鲁格达尔汉阿赖碑文朕惟帝道弘敷泽罔遗于有位王仁下逮恩尤笃于成劳存殁非殊荣哀并着尔库鲁格达尔汉阿赖克逢景运宣力累朝不惮险艰以扬威武迨悬车之已及遂解组而乞休庆赉频加宠光攸属何图奄忽遽尔摧颓朕用震悼中怀考稽典礼已命所司予祭葬如故事特赐谥曰襄武呜呼金石不磨尚表章于兹日旗常未泯犹想象于当年用贲厥庥永昭无斁康熙二十二年八月二十日立 

　　云贵总督殉难加赠兵部尚书谥忠果甘文焜碑文稽古仗节死难之臣国家必贲之典礼荣其服命载在史册厥有旧章夫効力尽命臣之经也旌善显忠国之宪也昭激劝而垂奕叶于是焉在惟尔甘文焜服官有年劳绩懋着朕擢授旄节往莅滇黔俾督率乃僚绥靖南服属逆臣悖德败乱天常狂逞狡谋变生仓猝尔以势穷援绝众畔军孤遂出贵阳捐躯镇远虽不克殄贼成功亦可谓舍生取义睠尔壮烈深恻朕怀宜赉嘉名式扬大节特赐谥曰忠果仍赠官荫子如例于戏忠不避难永为臣子之型果以矢心尚壮河山之气勒诸贞石以表丹诚康熙二十二年十月十二日立 

　　诰赠一等公佟图赖妻诰封一等公妻一品夫人觉罗氏碑文朕惟帝王之道孝施于政而教成仁笃于亲而民法此天下之大经人伦之至则也是以书言肇修诗称罔极盖恩由敦本而隆礼必缘情而起爱慕时勤于懿训褒崇宜及于茂亲存则分介祉之荣殁则颁厚终之典彝章具备国体攸存惟诰赠一等公佟图赖妻诰封一等公妻一品夫人觉罗氏乃孝康慈和庄懿恭惠崇天育圣章皇后之母毓秀名门作俪巨室女德为人中之瑞壸修启天降之祥惟善积于厥身乃福凝于懿戚诞生皇妣表范宫闱播千禩之徽音锺于圣母绵万年之景祚畀于朕躬忆从蚤岁遽隔慈颜每念恩勤常余哀慕睠令仪犹存于戚畹缅音容如觏于璇帏方期弥享大年岂谓淹归厚壤良深轸悼爰示褒扬特诏所司优以异数土田旧锡赗赙有加赐葬如一等公礼呜呼布在方策事英大于亲亲勒之贞珉光有垂于世世聿贲龙章之重揭于马鬣之封昭兹来许其永无穷康熙二十二年十月二十五日立 

　　皇帝谕祭汉军都统佐领一等阿达哈哈番又加一拖沙喇哈番加一级赵琏之灵曰鞠躬尽瘁臣子之芳踪恤死报功国家之盛典尔赵琏性行纯良才能称职効力行间着有劳绩方冀遐龄忽焉长逝朕用悼焉特颁祭葬以慰幽魂呜呼宠锡重垆庶享匪躬之报名垂信史聿昭不朽之荣尔如有知尚克歆享康熙二十二年十月二十九日 

　　康熙二十一年十二月十七日第一次遣礼部尚书沙澄皇帝谕祭故诰赠一等公佟图赖妻诰封一等公妻一品夫人觉罗氏之灵曰朕惟孝能锡类广敷内外之恩仁不遗亲首笃本源之谊故渥典必推于自出而彝章尤厚于崇终惟诰赠一等公佟图赖妻诰封一等公妻一品夫人觉罗氏乃孝康慈和庄懿恭惠崇天育圣章皇后之母毓自高门归于鼎族恪修妇道夙扬淑慎之休茂着母仪克谨肃雍之度诞生皇妣表范官闱垂百禩之徽音化流壸掖绵万年之景祚庆衍家邦惟慈颜追慕于无穷幸懿戚仪型之尚在方期荣褒洊及永享遐龄岂意疾疢□婴遂沦幽壤爰念睦亲之义良深悼往之怀用致牲醪特申奠飨呜呼繐帷乍启宠式沛夫丝纶翟茀长辞礼肇颁乎芬苾灵其来格荷此隆施康熙二十一年二月二十三日第二次遣礼部左侍郎加二级额星格惟躬毓坤仪久隆淑范荣分椒禁夙荷宠封溯母德之绵庥实壸修之锺吉奄归冥漠伤悼弥殷爰荐馨香宠绥再贲呜呼广孝治而敷锡赉庶答圣慈鞠育之仁轸懿戚以沛恩光用昭典册褒扬之谊灵其不昧尚克来歆康熙二十一年十二月二十七日第三次遣礼部左侍郎加二级额星格惟淑德弘昭启璇闱而集庆令仪丕茂表兰畹以流徽生膺茀禄之崇泽延奕世没荷丝纶之贲光映重泉特遣专官三申致祭呜呼列几筵而致恤谊弥笃于展亲眷仪范之犹存恩聿隆于加礼灵其歆享以副追怀康熙二十二年十二月初五日第四次遣礼部尚书沙澄惟瑞启官闱泽延戚畹轸泉垆之长逝曾赙奠之亲临宠赉有加总体皇妣崇亲之孝恩施愈茂聿着天家恤没之仁典礼四申苾芬式荐呜呼溯发祥于慈阃淑问常昭溥锡惠于褒纶荣休勿替几筵肆设灵爽其歆 

　　武备院一等侍卫谥勇恪禅布碑文国家崇勤事之劳臣子当匪躬之节当边陲扬武军旅用人镇简近侍之才懋试廓清之效生则荣以锡命殁则被以纶章甚盛典也尔禅布禁庭宿卫韬畧兼通夙夜在公小心奉职若昔徂征逆命出翊元戎参画机宜播声灵于阃外宣劳挞伐资心力于行间剪狂贼之蔓延长驱越境挫凶渠之锋锐直捣闽关凡有战而必先亦无谋而不克尔既着有成绩朕实嘉乃新劳方奏肤功俄闻奄逝悯疆场之尽瘁念往昔之祗勤特与易名谥为勇恪呜呼赠恤之宠功名与竹帛而常存华衮之褒姓氏以贞珉而弥永丝纶式贲泉壤攸光不亦休欤康熙二十二年十二月十七日立 

　　奉天承运皇帝制曰职领金吾凛森严之天仗任崇卫尉列禁近之仙班庆适会夫王朝恩宜敷于环尹尔銮仪使叶克书蚤着器能累更任使当出警入跸之际简阅维勤在视朝听朔之时趋跄合度俾居列校之长品秩綦隆应邀三锡之荣恩施加贲爰稽彝宪用贲纶音兹以覃恩特授尔阶光禄大夫锡之诰命于戏掌服物车旗之政事权固有专司荷云霄雨露之恩职业尚期勿替一乃心力服此显庸初任头等侍卫二任今职制曰树威望于朝家固赖干城之寄嗣徽音于阃内尤需女士之贤特焕纶音用昭恩眷尔銮仪使叶克书之妻钮乎芦氏敬以持身勤能主馈风规雍肃曾无踰捆之言宵旦箴规特勖从王之义庆流策府宠溢深闺兹以覃恩赠尔为一品夫人于戏鱼轩藻丽识内助之贤明鸾诰辉光荷天恩之汪濊承兹显命永耒遗徽康熙二十二年十二月二十二日 

　　奉天承运皇帝制曰云霄官阀式崇开府之勋棨戟家风实始趋庭之训爰施宠奖用贲徽章尔额伦乃总督江南江西等处地方军务兼理粮饷兵部左侍郎兼都察院右副都御史加五级赫寿之父世授责箱庭生玉树贻之清白蔚为盛世珪璋教以义方屹作兴朝屏翰兹以覃恩赠尔为资政大夫总督江南江西等处地方军务兼理粮饷兵部左侍郎兼都察院右副都御史加五级锡之诰命于戏称先则古诗书蕴文武之谟浴德藻身忠孝立子臣之鹄祗承渥典永荷殊荣制曰家多淑媛流泽被于后昆国有重臣貤封逮乎前母惟令子不忘旧德故兴朝均沛新恩尔总督江南江西等处地方军务兼理粮饷兵部左侍郎兼都察院右副都御史加五级赫寿之前母何色礼氏气和琴瑟名贞琬琰方相夫之克顺悯不实于春华迨厥子之有闻溘已先于朝露兹以覃恩赠尔为夫人于戏杯桊泽在犹贻式谷之谋风木情殷弥切树蘐之慕慰之泉壤贲以丝纶制曰家声光大庭闱之式谷攸先门祚蕃昌闺闼之贻庥夙裕洊加天宠用阐母仪尔总督江南江西等处地方军务兼理粮饷兵部左侍郎兼都察院右副都御史加五级赫寿之生母宜尔根觉罗氏娴于典则着有规型爱必先劳勖莅官之敬忠于所事率由胎教之贤以覃恩封尔为夫人于戏锡茂奖于兰陔芳蕤益播被惠风于葱佩馨泽弥新祗受荣章式扬嘉问康熙二十二年 

　　原任太子少傅护军统领二等阿思哈尼哈番加二级因年老休致谥果壮孙达礼巴图鲁碑文稽古建业驱策羣力不吝爵赏以劝有功昭示后世用传不朽所以励忠盖甚备也尔孙达礼巴图鲁性行纯良才能称职征山东时攻克济南尔首先登城故赐名巴图鲁効力行间勤劳素着因年老而乞休冀颐养以永世忽闻奄逝甚悼朕怀特赐谥曰果壮勒诸贞珉永光泉壤国典臣谊庶其昭垂无斁哉康熙二十三年正月十七日立 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔拜他喇布勒哈番品级门章京加一级诺衣托夙具干才授职任用俾管门章京之任克殚敬□之猷驭下有法奉职无諐庆典欣逢新纶宜贲特加宠秩以示褒嘉兹以覃恩特授尔阶通议大夫锡之诰命于戏恩推自近乃弘奖夫崇阶业广惟勤尚克承夫宠□予时命励尔嘉猷康熙二十三年二月十一日立 

　　皇清诰封通议大夫佐领加二级□君墓道碑康熙二十一年九月十九日皇帝遣礼部员外郎加一级哈尔机布谕祭阵亡佐领加二级张廷辅之灵曰鞠躬尽瘁臣子之芳踪恤死报勤国家之盛典尔张廷辅赋性忠勇本能称职捐躯报国効力师中奋不顾身力战阵亡朕用悼焉时颁祭葬以慰幽魂呜呼聿昭不朽之荣庶享匪躬之报尔如有知尚克歆享国家当久安长治之时如厝九鼎于盘石摇之不移撼之不动也而干纪犯顺者乃拂天地之经其倡乱其间犹鱼之入釜鸟之投笼立□□□矣协其磨牙肆毒之顷则必有忠臣义士捐踵顶以遏其凶锋夫忠臣义士之生也志不幸生则其死也终亦不死岂独天子锡之异数慰彼忠魂即一时顼笔之臣亦大书特书曰若尔人者生障江淮之土死化祝融之云者也若佐领张君其一矣君讳廷辅字左之辽东□州人年甫弱冠以世功袭佐领康熙十三年防汛镇江时吴逆乱滇黔而耿逆以入闽相应漳泉福汀悉为扰乱更煽海孽以助其波天子震怒命将进讨录君才能授为一旗统领于十六年三月抵省闻海贼寇泉州即驰至泉时贼首陈爵率寇万余夜犯西门君一鼓擒之遂北至海□□□□数千贼夺气去泉而攻同安战于三宝墟君以百人出于贼阵锐不可当皆逃匿以功授四旗统领贼悉众围长泰聚数万人布□于天心□君三战王取之降其人散其党羽贼去南安攻五都贼首陈玺姚葵者以勇闻君生擒于阵获其军器无算十七年贼首刘国□围我游击刘世洪于石马君提兵三百往攻之贼数万皆解围去时海澄孤危当海道之冲贼欲据为巢穴乃命君守之贼悉力围困守三月外无援兵内无粮食君于六月初九率饥卒□人冲出潮涌沟贼四面邀击君遂中炮而殁手下士无一降者君殁未几而闽地悉平二十一年命礼臣哈尔机布谕祭恤典有加是岁以羣逆献太庙戮之通衢而君之忠烈益彰嗟嗟人谁不死死于忠与死于逆其相去岂止泰山鸿毛而已哉君既葬墓碑未勒予乃为之词曰福善祸淫天道之常歼彼臬獍□尔忠良谁曰不死死国弥芳豹□留皮人则留香嗟嗟张君幼而英果锁钥干城无施不可制敌出奇威声远播孤城无援将星乃堕□兹闽逆自怡厥辜不禀王章而逞狂图六载反复戮及妻拏烈烈忠魂嗤彼囚俘君死骑箕归于帝所为厉杀贼遂殪羣鼠昔日睢阳今谁其绪李翰不详赖有韩烈□赐进士及第资政大夫经筵讲官都察院掌院事左都御史监修明史前内阁学士兼礼部侍郎加一级日讲起居注官翰林院掌院学士教习癸丑丙辰两科庶吉士纂修实录副总裁纂修孝经行义总裁丙辰武会试总裁充文武丙辰殿试读卷官国子监祭酒内秘书院侍读己酉陕西乡试正主考掌院诰敕内弘文院修撰昆山年家眷弟徐元文顿首撰文康熙二十三年三月吉日男佐领昺建立 

　　皇清诰封光禄大夫镇守福建海澄等处地方总兵官右都督张公墓道碑康熙九年四月二十六日皇帝遣礼部员外郎加一级孔国岱谕祭右都督镇守福建海澄总兵官故张公亮之灵曰鞠躬尽瘁臣子之芳踪恤死报功国家之盛典尔张公亮性行纯良才能称职方冀遐龄忽焉长逝朕用悼焉特颁祭葬以慰幽魂呜呼宠锡重垆庶享匪躬之报名垂信史聿昭不朽之荣尔如有知尚克歆享都督张公服劳王家殒星于闽海其子廷辅复绥载輤入自国门以礼葬于西原恤典优渥盖历一纪余矣殖殖寝庭丸丸松柏岁荐蒸尝致爱致悫君子以为孝而丽牲之碑未立惧后世之失传也未几廷辅以殉国难其曾孙昺雪涕而请曰先曾祖之功三上于朝廷国史必书之夫子昔为史臣长且当世之立言者藉手表章匪独先曾祖可藉不朽世世子孙实嘉赖焉三辞而未获也乃诠次其氏姓爵里而系之以韵公讳公亮号原直辽东盖州人其先世以武功着曾祖文学祖国宣父景椿皆以公贵赠官如公公生而英伟卓荦慷慨有大志善孤虚之术战阵之图随世祖章皇帝入京以才勇侍左右小心周密厥有成绩除正旗佐领顺治九年大兵征湖南公遇敌于□路口陷阵先登幕府上功第一十三年授参领未三月授副都统驻防粤中岭峤朝宁自藤梧至于滇阳商旅夜行无警柝十八年于逆乱山东公从靖东将军时登之众山为逆巢穴以公署登镇康熙元年于逆克殄即总兵官都督佥事镇守登州公率其众深入峻险内外协攻大破羣贼于招虎昆嵛两山山东底平晋秩都督同知八年大司马阅天下舆图以闽之海澄滨于巨海鲸鲵潜伺不可无重臣防辖之疏三上得允乃命大臣遴才能在廷交推佥曰惟公可任遂以右都督镇守海澄特命官往召以四月至京阶见毕初赐宴既赐马嘉鱼乘黄视古为荣面谕海疆重地尔为股肱星驰勿懈公驰驱万里于七月抵任甫至而疾发不踰月卒于闽当公之召而受命也谓千载旷恩捐糜难报于是自齐而燕自燕而闽冒炎暑涉水陆不遑启处而劳积于内毒攻于外遂殒其生故公于易箦之时深以国恩未报瞠目号呼无一言及于私公享年五十有八其明年克葬于京之西郊海淀葬之日天子遣礼臣孔国岱赐谕祭国恩备矣臣职殚矣惟有孝思永永无已也遂为之铭铭曰天佑昌期笃生虎臣赳赳心腹戡乱树勋皇王缔造辽海率从罗星包宿家勒景钟清河之族瓞绵椒衍公挺奇姿鹏摩豹变始于荆楚及于岭表山左敉宁天子来召维兹闽海聿有小蠢不试楼船重臣是镇公至其间曾未匝月昼夜勤劬瘴毒潜发万里迎归葬于京师帝命礼臣申祭锡辞自公之殁今十五年马鬣虽封螭首未镌奕奕令绪礲石以待树之墓门扬芳振采知公之心笃于报国启迪后人世济其德赐进士及第资政大夫经筵讲官都察院掌院事左都御史监修明史前内阁学士兼礼部侍郎加一级日讲起居注官翰林院掌院学士教习庶吉士纂修实录副总裁纂修孝经衍义总裁丙辰武会试总裁充丙辰文武殿试读卷官国子监祭酒内秘书院侍读己酉陕西乡试正主考掌院诰敕内弘文院修撰昆山年家眷弟顿首撰文康熙二十三年三月吉日曾孙昺建立 

　　署副都统三等阿思哈尼哈番加二级谥武毅达理善巴图鲁碑文朕惟古帝王乂安区寓则必有熊罢之士不二心之臣戮力王家驱除羣丑迩者寇氛未息惟是诸武臣奋乃心力以克有勋而跋履险远蒙犯霜露遘疾殒殁朕心悯焉尔达理善巴图鲁夙有勇略历着武功以奋身先登克定齐郡继守锦州驻杭城征江右入滇南困沅前后数十战所至克敌录尔成劳洊加显秩比西土不靖复命徂征谓当勉力岩疆肆歼豺豕夫何中道遽以疾终惜劳臣之遽亡悯壮志之未罄爰命所司锡之祭葬易名武毅呜呼服勤尽瘁惟尔之忠殊锡酬庸惟国之厚是用勒石表墓俾垂永久虽九原不作其尚有余荣也夫康熙二十三年三月二十九日立 

　　副都统拖沙喇哈番谥刚壮卜舒库碑文朕惟国家于疆场勤事之臣畀之恩宠无间存殁以表壮猷而风有位尤必考其成绩锡以嘉名用备饰终之礼典綦重也尔卜舒库素娴韬畧累立战功爰自偏裨擢为副帅属粤西逞乱禁旅徂征以尔熟练于戎行俾往助张乎挞伐不意宣猷未竟奄逝遽闻朕眷乃旧勋殊深轸悼念此驰驱之绩实推果敢之才概其生平谥曰刚壮于戏垂竹帛之芳名忠由贾勇着褒宠之大义典在旌劳申贲纶章勒之贞石有光幽壤不亦休欤康熙二十三年四月二十三日立 

　　副都御史呀公碑文公讳呀思哈满洲正白旗人也我国家龙兴朔土俊杰景从公之祖考咸克宣力分猷服勤天室是用代膺显爵旧德阀阅崇隆渊源有自来矣公幼标颖慧长而开敏蕴荷重致远之才奋乘时利见之志奚于早岁筮仕仓曹初任笔帖式哈番量移他赤哈哈番干材茂着声誉弘敷晋户部员外郎寻迁郎中筦金谷之司掌出纳之政握筹荚而经国核会计以恤民自尚书以下皆称曰能天子嘉之改吏部郎中锡之封诰复兼任佐领公益小心翼翼夙夜匪懈文猷武畧并懋厥劳出为陕西布政使兵戈甫靖户口凋残公镇抚而噢咻之士马资以饱腾蒸氓咸效歌舞于是特擢都察院左都御史秩峻霜台名高执法公方将殚股肱之力以仰酬知遇何期靖献之忱未摅危厉之疾忽构奄于康熙二十三年四月二十三日终于正寝享年五十有五于戏哀哉丹旐空扬素輀言逝爰蠲吉壤式筑幽宫以本年五月三日葬于东直门外郭村夫古贤臣之殁也例得勒石表行昭示后人况公生登宪府殁享荣名者哉用是叙公之生平梗概俾公之子镂诸墓道之石以光不朽赐进士及第通议大夫户部左侍郎前内阁学士兼礼部侍郎典训会典副总裁纂修明史总裁乙丑科文武会试主考乙卯科顺天乡试主考翰林院侍读侍讲右春坊赞善翰林院编修华亭王鸿绪顿首拜撰文林郎内阁撰文中书禅布书 

　　阵亡护军参领谥壮愍阿勒赛碑文朕惟封疆効命者臣子尽瘁之忱纶綍颁荣者盛代推恩之典苟生怀报称不避艰危斯殁荷褒扬有光泉壤彝章攸载锡赉宜敷尔阿勤赛 【阿勤赛：阿勒赛】 性禀朴诚材兼骁果当从征于南徼爰宣力于黔陲期襄殄逆之远谋诞靖溪□乃蹈舍生之亮节遽殒戎行今则鲸鲵尽翦师旅胥旅轸尔赳桓惨惟锋镝特从优格聿沛隆用赐帑以治丧复易名以表行谥曰壮愍惟尔允宜于戏勇堪奋武既矢志于前躯烈以成仁尚流声于后■〈礻冀〉勒诸贞石式示宠休康熙二十三年七月初五日 

　　敕封太子少保内大臣头等精奇尼哈番兵□□臣佐领加□级加干清宫提督武备院掌任大臣光禄大夫赖公□碑孝孙头等精奇尼哈番一等侍卫尹都阿真壮呢达管佐领事西腊云麾使加一岳阳三等侍卫加一级贺上三等侍卫加二级马尔汉八品官司格康熙二十三年九月吉旦谨立日讲官起居注詹事府詹事兼翰林院侍读学士加礼部侍郎华亨 【华亨：华亭】 沈荃书 

　　奉天承运皇帝制曰国爵优崇树鹰扬之伟烈家声光大表蛾术之良规特布新纶用彰旧德尔李国宝乃镇守云南永顺等处地方总兵官左都督徧图之父清门代启素履恭修教子义方早授豹韬之畧传家忠孝果符鹊印之祥庆典式逢崇阶宜陟兹以覃恩赠尔为荣禄大夫镇守云南等处地方总兵官左都督锡之诰命于戏显扬克遂休兹天室徽章作述交辉展也人伦盛事令名无斁世泽长留制曰元戎受任既协吉于师贞阃范贻芳更推原夫母德克光内则载锡殊恩尔镇守云南永顺等处地方总兵官偏图母张氏早习规型夙娴图史令仪不忒表懿范于闺门慈教有成树鸿勋于幕府式颁庆典用阐徽音兹以覃恩封尔为一品夫人于戏锡茂奖于兰陔芳蕤益播被惠风于葱佩馨泽弥新祇服诰词益标芳规康熙二十三年九月二十四日 

　　奉天承运皇帝制曰宣猷服采中朝抒报最之忱锡类推恩休命示酬庸之典尔屯太乃都察院监察御史加三级察哈纳之父令德践修义方夙着诗书启后用彰式谷之风弓冶传家克作教忠之则兹以覃恩赠尔为通议大夫都察院监察御史加三级锡之诰命于戏笃生杞梓之材功归庭训丕焕丝纶之色泽及泉台奉天承运皇帝制曰壸教凝祥懋嘉猷于朝□国常布惠扬休命于庭闱尔都察院监察御史加三级察哈纳母黑舍礼氏勤慎宜家贤明训后相夫以勤顺含内美于珩璜鞠子有成树良材于祯干兹以覃恩赠尔为淑人于戏昭兹令善之声荣施勿替食尔劬劳之报遗范长垂康熙二十三年九月二十四日 

　　奉天承运皇帝制曰九流品藻分曹严宅俊之司六典公平佐理重持衡之任尔吏部四品郎中加五级昆度伦体资端亮识蕴深醇简自王庭雅擅冰壶之誉冠于郎署复高金镜之名兹以覃恩特授尔阶光禄大夫锡之诰命于戏官人有序式弘五服之荣砥节无私益表三铨之望康熙二十三年九月二十四日 

　　奉天承运皇帝制曰盘石天宗端赖精勤之佐屏藩王室允资练达之才念乃嘉猷用章锡命尔王府长史加三级法礼强干有为朴诚自植居官克敬早侍从于绿车任事惟能久羽仪于朱邸适逢庆典宜沐殊荣兹以覃恩特授尔阶光禄大夫锡之诰命于戏贲丝纶而锡爵宠泽无私殚夙夜以抒猷靖共有位益宣后効勿替前休康熙二十三年九月二十四日 

　　奉天承运皇帝制曰大事在戎实重郎曹之选莅官能敬宜膺天綍之褒尔兵部武库清吏司郎中王燕器资明敏才识宏通久列属于夏卿娴习五兵之政克抒忠于粉署奉宣九伐之威兹以覃恩特授尔阶奉政大夫赐之诰命于戏入枢府以展能载扬我武被纶章而砥节益茂乃猷康熙二十三年九月二十四日 

　　雪屐寻碑录卷七 

　　●雪屐寻碑录卷八 

　　清宗室　盛昱　集录 
　　大清诰封兵部督捕衙门左理事官加二级资政大夫戴公碑孝长男户部郎中加一级色楞格次男七品官加二级色赫四男增寿五男增二孙八品监生保柱监生常泰监生立柱监生庆都监生云柱监生常书玉柱明图兴祖荣祖法山曾孙福海阿麟等康熙二十四年二月初九日敬立 

　　【二碑重复】 皇清诰封兵部督捕衙门左理事官加二级资政大夫戴公碑孝长男户部郎中加一级色楞格次男七品官加二级色赫四男增寿五男增二孙八品监生保柱监生常泰监生立柱监生庆都监生云柱监生常书玉柱明图兴祖荣祖法山曾孙福海阿麟等康熙二十四年二月初九日敬立 

　　大清国诰封奉政大夫三等护卫塞公之碑奉天承运皇帝制曰国家推恩而锡类臣子懋德以图功懿典攸存忱恂宜勖尔三等护卫塞鲁持心克谨任事能勤简居侍从之班克称仪卫之职朝夕匪懈指使无违既逢盛典宜被新荣兹以覃恩特授尔阶奉政大夫锡之诰命于戏式宏车服之庸用励显扬之志尚钦荣命益矢嘉猷制曰靖共尔位良臣既効其勤黾勉同心淑女宜从其贵尔三等护卫塞鲁妻西林觉罗氏克娴内则能贞顺以宜家载考国常应褒嘉以锡宠兹以覃恩封尔为宜人于戏敬为德聚实加儆戒以相成柔合女箴愈着匡襄以永赉顺治十六年七月间福建省海贼犯边塞公出征奋战身亡年二十七岁朝廷褒励克尽忠勇遗官谕祭恩赐世袭塞公即事之时宜人年二十岁孀居无嗣食贫矢节历二十一载茔地方行修完至二十五载立碑谨书制诰以彰恩典并志不朽康熙二十四年三月吉日孝妻西林觉罗氏立 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔参领佐领加一级达奈性资醇谨才识宏通俾掌参领恪慎无惭于职守宣劳政务夙夜克矢夫寅恭任用有年小心益励崇阶洊陟历试能勤欣兹庆典之逢宜沛恩纶之宠兹以覃恩特授尔阶资政大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷制曰参领达奈妻觉罗氏兹以覃恩赠尔为夫人制曰参领达奈继妻沙克达氏兹以覃恩封尔为夫人康熙六年十一月二十六日大清参领佐领加一级达奈之碑康熙二十四年三月吉旦立 

　　奉天承运皇帝制曰恩彰下逮笃棐于羣寮家有贻谋本恩勤于大父用溯源流之自爰推纶綍之荣尔宗族石汗乃一等阿达哈哈番加二级宗族塞尔忒之祖父尔以宗族効用行间于锦州击三营步兵同众步战深入阵亡捐躯报国延世懋赏兹以覃恩赠尔为资政大夫二等阿达哈哈番加二级锡之诰命于戏垂裕孙谋已沐优渥之典崇褒祖德用邀锡类之仁贻厥奕祚佩此新纶制曰一代褒功劝□示后再世承恩崇奖及先绩既懋于公家宠宜追于王母尔二等阿达哈哈番加二级宗族塞尔忒祖母纳喇氏尔有慈谋裕及后昆念兹称职端由壸教爰锡褒仪之贵用昭种德之勤兹以覃恩赠尔为太夫人于戏遡其家法爱劳既殚先图贲乃国章昌融益开来绪永期丕赞用席隆庥康熙二十四年三月初一日吉立 

　　大清国光禄大夫二等精奇尼哈番宋郭拖之碑奉天承运皇帝制曰父有令德子职务在显扬臣着贤劳国典必先推锡用申新命以表前休尔宋郭拖乃二等精奇尼哈番金布之父持身有道迪子成名今以覃恩赠尔为光禄大夫二等精奇尼哈番锡之诰命于戏率行式谷泽流青史之光教子作忠荣擢紫纶之色永培祚胤益庇隆昌制曰国之最重者惟是忠荩之臣家所由兴者以有劬劳之母特颁恩命用慰子情尔二等精奇尼哈番金布母乃纳喇氏慈能育子教可传家念兹靖共之猷实本恩勤之训兹以覃恩封尔为一品夫人于戏颁爵用以荣亲褒忠因之教孝锡隆于不匮表嘉誉于来兹钦服宠纶共承优渥康熙二十四年三月二十四日立 

　　光禄大夫二等精奇尼哈哈番加三级金布之碑奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔二等精奇尼哈番内大臣加三级金布性资端谨才识渊宏奉职有年小心益励崇阶洊陟历试能勤兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心制曰作朕股肱良臣所以矢夙夜厘尔女士内则亦以効劻勷休命用申壸仪维懋尔二等精奇尼哈番内大臣加三级金布妻觉罗氏相夫克谐宜家着范尔夫恪勤尽职藉尔黾勉同心兹以覃恩封尔为一品夫人于戏睠此勤劳之佐久藉同心嘉尔贞顺之贤载颁异数益修内德以答殊恩康熙二十四年三月二十四日立 

　　内大臣一等精奇尼哈番佐领加一级绰尔吉□皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之义尔一等精奇尼哈番内大臣管佐领加一级绰尔吉性资端亮才识宏通简侍禁庭恪慎无惭于职宣劳左右夙夜克矢乎寅恭任用有年小心益励服官匪懈历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心康熙二十四年四月二十四日立 

　　康熙二十四年五月十一日皇帝遣礼部郎中白带儿谕祭年老休致内大臣二等阿思哈尼哈番加一级俄莫格图之灵曰鞠躬尽瘁臣子之芳踪恤死报勤国家之盛典尔俄莫格图性行纯朴擢内大臣敬慎厥职方冀遐龄忽焉长逝朕用悼焉特颁祭葬以示悯恻呜呼宠锡重垆庶享匪躬之报名垂信史聿昭不朽之荣尔如有知尚克歆享 

　　奉天承运皇帝制曰褒忠表义昭代之良规崇德报功圣王之令典特颁恩命以奖勤劳尔中城副理官加二级图克善夙具干才授职効用俾典厥司勤慎不懈历年宣劳始终罔替庆典欣逢恩命洊加宜沾新纶用示劝励兹以覃恩特授尔阶通议大夫锡之诰命于戏恩推自近乃弘奖夫崇阶业广惟勤尚克承夫宠锡钦予时命励尔嘉猷制曰夙夜维勤人臣宁遑内顾伉俪无忝国常岂靳隆施锡章服以酬勋念壸仪之媲美尔中城副理官加一级图克善嫡妻赠安人舒舒觉罗氏克勤内德宜尔室家眷良臣靖共之猷赖淑女匡襄之助爰褒令范式沛新纶兹以覃恩赠尔为淑人于戏敬尔有官肃闺门而合好职思其内尚黾勉以同心祗服殊恩用昭壸德宜家无妇劳臣不免内顾之忧继室有人盛朝应恤其相夫之德何分先后并贲丝纶尔中城副理官加一级图克善继妻封安人瓜尔佳氏嗣操壸政克相夫纲帏有前徽既见和柔合德廷申再命用彰黾勉同心兹以覃恩封尔为淑人于戏内则是娴允垂光于青史令仪不忒宜加毖于深闺尚克钦承以昭宠命康熙二十四年十二月吉日立 

　　宗人府右宗人辅国公都统谥襄敏瓦山碑文朕惟显爵分荣固重宗英之骏望壮猷丕播尤须表率之长材故优崇既被于厥躬斯宠恤用加于殁后盖笃周亲轸劳绩国之彝宪也尔瓦山支衍金柯庆流玉牒才猷克迈効黾勉于邦家威略久昭赞韬钤于军旅上公庸建品秩既冠乎班联长子师贞声华益隆于寮寀诞膺封爵更晋宗卿方谓倚任忠良节移边徼何期遽婴疢疾身殒幽泉爰诏所司畀之祭葬呜呼惇叙九族既崇奖夫天潢张皇六师益眷怀夫嘉绩易名有典褒锡洊加用勒贞珉以彰永世康熙二十四年十二月初九日 

　　奉天承运皇帝制曰国家思创业之隆当崇报功之典人臣建辅运之绩宜施锡爵之恩此激劝之宏规诚古今之通义尔内大臣二等阿思哈尼哈番加一级俄莫格图性资端亮才识宏通简侍禁庭恪慎无惭于职守宣劳左右夙夜克矢乎寅恭任用有年小心益励服官匪懈历试能勤欣兹庆典之逢宜沛恩纶之宠爰颁新命以示褒嘉兹以覃恩特授尔阶光禄大夫锡之诰命于戏推恩申命爰弘奖于忠贞树德懋勋尚益勤于笃棐祗服朕命勉尽乃心孝男头等侍卫拖沙喇哈番佐领加一级莫洛浑孙二等阿思哈尼哈番班代孙三等侍卫关代孙恩监苏代康熙二十五年二月初十日立 

　　皇清诰授资政大夫护军统领参领加一级世袭阿达哈哈番赠副都统讷公之碑康熙二十五年三月十八日孝男副都统兼管佐领世袭拜他喇布勒哈番穆成格立 

　　散秩大臣加三级墨勒根下谥勤僖阿淑碑文朕惟国家弘奖羣工式嘉懋勚睠念始终之义弥怀宿卫之臣爰是授以崇阶赉之优恤厥为彝宪用劝臣劳尔阿淑夙具干才早膺近秩朴诚奉上置身依殿楯之间黾勉服官宣力备羽林之选逮屡承宠命常竭力而弥虔虽久侍深严历毕生而若一既靖共于夙夜遂流誉于班行方期克享长年何意遽罹疾疢溘焉沦逝良切轸怀爰敕所司聿遵前制俾营兆而卜葬再考行以易名谥曰勤僖式昭优恤于戏丰碑永峙知臣职之有终荣号洊膺戴国恩于无斁特颁纶綍永示来兹康熙二十五年闰四月十七日立 

　　维康熙二十五年五月十一日皇帝遣礼部左侍郎木成格谕祭休致二等伯郎苏之灵曰鞠躬尽瘁臣子之芳踪恤死报勤国家之盛典尔郎苏赋性纯良居心敬慎初承父职继守官常方冀遐龄忽尔告终朕用悼焉特颁祭葬用展哀悰呜呼宠锡重垆庶享匪躬之报名垂信史聿昭不朽之荣尔如有知尚其歆享 
</div>
    <div class="pagination">
<a href="雪屐寻碑录_page8.html">上一页</a><span>...</span><a href="雪屐寻碑录_page4.html">4</a><a href="雪屐寻碑录_page5.html">5</a><a href="雪屐寻碑录_page6.html">6</a><a href="雪屐寻碑录_page7.html">7</a><a href="雪屐寻碑录_page8.html">8</a><span class="current-page">9</span><a href="雪屐寻碑录_page10.html">10</a><a href="雪屐寻碑录_page11.html">11</a><a href="雪屐寻碑录_page12.html">12</a><a href="雪屐寻碑录_page13.html">13</a><a href="雪屐寻碑录_page14.html">14</a><span>...</span><a href="雪屐寻碑录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
