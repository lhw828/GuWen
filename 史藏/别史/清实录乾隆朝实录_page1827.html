<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1827 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1827 页/共 1860 页</h1>
    <div class="content">
○册封婉妃、循妃、恭嫔、芳嫔、命大学士公阿桂为正使。礼部左侍郎铁保为副使。持节册封婉嫔陈氏为婉妃。册文曰、朕惟锡寰区以都福。肇始宫闱。修内教而服勤。首隆位号。爰申嘉命。用晋荣封。尔婉嫔陈氏、夙著徽柔。允称淑慎。旧依桐邸。小心久侍乎丹宸。新耀翚衣。令范克传于彤史。庆掖庭之盛事。寿届八旬。贲纶綍之殊荣。礼隆九御。兹晋封尔为婉妃。锡之册印。尚其钦承彝典。宣四德以延庥。益荷恩光。迓万年而笃庆。钦哉。命大学士王杰为正使。礼部左侍郎刘权之为副使。持节册封循嫔伊尔根觉罗氏为循妃。册文曰、朕惟典徵丝枲。秩每视乎彤庭。度慎珩璜。品宜崇于紫掖。进参翟采。用贲鸾书。尔循嫔伊尔根觉罗氏、备位后宫。分班内职。家人演封。顺符大吉之占。女史垂箴。静协含章之道。兹晋封尔为循妃。锡之册印。尔其懋修懿德。遵礼则以绥嘉。允荷徽章。引福祥而宜谷。钦哉。命礼部尚书德明为正使。右侍郎多永武为副使。持节册封贵人林氏为恭嫔。册文曰、朕惟九御承庥。协坤仪而宣化。六宫备位。彰媛德以垂型。载锡纶言。用昭嫔则。咨尔贵人林氏、久简掖庭。动循礼法。肃雍奉职。持圭璧以维虔。嘉顺扬徽。凛冰渊而著慎。年逾周甲。延寿宇之蕃厘。岁纪滨寅。晋荣封之懋典。兹晋封尔为恭嫔。锡之册命。尔其光崇令誉。长依日月之华。益饬芳规。克式鹓鸾之序。钦哉。命礼部尚书纪昀为正使。右侍郎刘跃云为副使。持节册封贵人陈氏为芳嫔。册文曰、朕惟教德容以率属。表质椒庭。展功绪而分司。延休柘馆。纶言锡庆。翟采增辉。咨尔贵人陈氏、早备内官。夙襄中壶。俯丹墀之雅度。淑慎其身。昭紫室之光仪。柔嘉维则。兹晋封尔为芳嫔。锡之册命。尔其徽章用荷。计良月以承恩。懿范弥敦。瞻枢星而服职。钦哉。　　

○癸未。上御保和殿。筵宴朝正外藩。左翼。巴林亲王品级多罗郡王巴图、辅国公赛尚阿、公品级一等台吉索特纳木多尔济、和硕额驸布彦图、四等台吉布彦济尔噶勒、喀喇沁亲王品级多罗郡王满珠巴咱尔、辅国公永库尔忠、拉扎布、公品级固山额驸丹巴多尔济、和硕额驸端岳特多尔济、科尔沁多罗郡王喇什噶勒当、辅国公哈达锡达什哩、公品级一等台吉丹准旺布、和硕额驸敏珠尔多尔济、奈曼多罗郡王拉旺喇布坦、一等台吉巴勒楚克、敖汉多罗郡王德亲、固山贝子德威多尔济、镇国公纳木扎勒多尔济、一等台吉固山额驸沙津阿尔毕特瑚、四子部落多罗郡王朋楚克桑鲁布、土默特多罗贝勒理藩院额外侍郎索诺木巴勒珠尔、扎赉特多罗贝勒玛什巴图、土尔扈特多罗贝勒默们图、阿巴哈纳尔固山贝子衮布旺扎勒、郭尔罗斯镇国公固噜扎布、辅国公恭格喇布坦、翁牛特镇国公达瓦什哩、二等台吉巴颜巴图尔、哈斯巴图尔、扎噜特镇国公塔尔沁、右翼。科尔沁和硕达尔汉亲王旺扎勒多尔济、喀尔喀和硕亲王固伦额驸拉旺多尔济、和硕亲王达尔玛锡里、多罗贝勒阿裕尔、固山贝子端岳特、辅国公喇嘛扎布、拉素咙多尔济、扎萨克一等台吉贡楚克扎布、扎木萨郎扎布、齐素咙多尔济、朗衮扎布、阿拉善和硕亲王旺沁班巴尔、鄂尔多斯多罗郡王什当巴拜、扎萨克一等台吉旺扎勒车布登多尔济、土尔扈特多罗郡王巴特玛乌巴锡、多罗贝勒旺扎勒车凌、固山贝子沙喇扣肯、四等台吉诺海、喀什噶尔三品阿奇木伯克吐鲁番多罗郡王伊斯堪达尔、回部郡王品级多罗贝勒哈第尔、茂明安多罗贝勒丹丕勒、和硕特多罗贝勒腾特克、四等台吉宗济特、厄鲁特固山贝子贡楚克邦、伊克明安辅国公呢玛藏布、扎萨克一等台吉鄂齐尔、青海辅国公根敦端多布、扎萨克一等台吉噶勒丹丹忠、萨木都布扎木素、绰罗斯三等侍卫舍楞、杜尔伯特来使根敦扎布、朝鲜国正使朴宗岳、副使郑大容、荷兰国正使口□德口□胜、副使口□范口□罢口□览、及领侍卫内大臣等。召左翼巴林亲王品级多罗郡王巴图、喀喇沁亲王品级多罗郡王满珠巴咱尔、柰曼多罗郡王拉旺喇布坦、土默特多罗贝勒理藩院额外侍郎索诺木巴勒珠尔、土尔扈特固山贝子默们图、右翼科尔沁达尔汉亲王旺扎勒多尔济、喀尔喀和硕亲王固伦额驸拉旺多尔济、土尔扈特多罗郡王巴特玛乌巴锡、固山贝子沙喇扣肯、喀什噶尔三品阿奇木伯克吐鲁番多罗郡王伊斯堪达尔等、至御座前。赐酒成礼。　　

○是月。长芦盐政徵瑞奏、天津本年被水村庄。统计两月赈过贫民灶户七万三千六百八十余户。民情极为宁怗。得旨、览奏稍慰。明年加赈。梁肯堂祇欲一月。朕令分别应两月者。加给两月。汝以为何如。　　

○两江总督苏凌阿奏、估挑丹徒、丹阳二县运河。以利遭运。得旨、诸事认真妥办。勉之。刘之协何尚未有缉获之信。又奏、年终汇奏三省学政。并无劣迹。得旨、皆公论。　　

○江宁织造刘朴奏、遵旨稽查小钱。委员于龙江关上游一带。实力查办。得旨、实力妥为之。　　

○陕甘总督勒保奏、遵旨上紧缉拏刘之协。得旨、以实为之。毋虚言了事。　　

○是年。追予出师廓尔喀阵亡参领巴图尔一员。佐领定博鼐一员。防御沙克都尔等二员。骁骑校库德勒等三员。委署笔帖式巴图一员。把总单世俊一员。参将衔土司甲太一员。守备衔土司江巴等二员。土千总生根等五员。土把总阿库等五员。土外委色郎等四员。领催巴彦都楞一名。土兵阿思里等三十一名。祭葬恤赏如例。俱入祀昭忠祠。　　

○旌表孝子、安徽等省钱承禧等七名。守节合例、八旗闲散宗室噶郎阿妻完颜氏等三口。贴写中书承庆妻原任郎中觉罗雅哈图女一口。满洲马甲托住妻方氏等一百二十七口。蒙古佐领明山妻牛起特氏等三十一口。汉军马甲马亮妻胡氏等二十五口。内务府领催七达色妻杨氏等五口。奉天等省驻防马甲台斐英阿妻赫业哷氏等一百三十四口。直隶等省民曹睿妻陈氏等四百四十二口。夫亡殉节、江苏等省民朱世昌妻练氏等十三口。未婚守志、八旗汉军马甲马二格聘妻范氏一口。直隶等省民张有名聘妻邢氏等十八口。百岁寿民妇、直隶等省民蒋廷恭等十八名口。各给银建坊如例。　　

○一产三男。八旗满洲领催阿勒京阿一家。直隶等省民孙九林等三家。　　

○会计天下民谷数。各省通共大小男妇。三万一千三百二十八万一千七百九十五名口。各省通共存仓米谷。四千五百万三千三百九十七石二斗三升五合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十七



大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。春。正月。甲申朔。日食。　　

○上诣奉先殿行礼。　　

○诣堂子行礼。　　

○诣大高殿、寿皇殿、行礼。　　

○免诸王百官朝贺。　　

○遣官祭太庙后殿。　　

○乙酉。上御乾清宫赐皇子皇孙、皇曾孙、皇元孙、亲王等宴　　

○谕曰朱圭奏、翰林院检讨谢启祚、现年一百二岁视履从容等语。谢启祚年逾百龄。精神矍铄。曾元绕膝。五代同堂。洵为昇平人瑞。著加赏编修衔。御书扁额以赐。并赏给大荷包一对。小荷包四个。所有应行建坊旌赏之处。仍著该部照例办理。　　

○御书扁曰寿＜宀禹＞昌文。　　

○又谕、上年直隶春间被旱。夏秋之间。近畿通州、涿州一带、及保定、正定、河间、天津、广平、大名、遵化等府州属。因雨水较多。河流涨发。地亩被淹。业经节次降旨。各加两倍赏恤。并豁免秋粮、及该年漕粮。蠲赈兼施。俾无失所。第念该州县自抚恤以来。户口虽俱完聚。而现届始和方布。宿麦初萌。正在青黄不接之时。恐民力未能接济。所有被灾最重之天津、景州、河间、献县、任邱、武清、宝坻、蓟州、正定、藳城、清苑、清河、十二州县。八分灾极贫。展赈两个月。八分灾次贫、及七分灾极贫。展赈一个月。被灾次重之通州、涿州、良乡、宁河、丰润、玉田、大名、元城、八州县。八分灾极贫。并霸州、文安、武邑、衡水之八分灾极贫。亦俱展赈一个月。以资补助。该督其矢诚饬属。宣惠有孚。毋任官侵吏蚀。俾穷檐胥沾实惠。以示三辅班春。敷锡新祺至意。该部即遵谕行。　　

○又谕、上年河南之卫辉、彰德、怀庆、三府属。因卫河水发。秋禾多有被淹。节经降旨加倍赏恤。并豁免秋粮。分别蠲缓。以示体恤。第念该府县正赈已毕。此时甫届春和。麦秋尚远。青黄不接之时。恐民力不无拮据。所有汲县、新乡、获嘉、辉县、淇县、浚县、河内、武陟、修武等九县内、成灾十分九分者。无论极次贫民。展赈一个月。其该九县内成灾八分、及成灾仅止八分七分之延津、安阳、汤阴、临漳、内黄等五县。酌为借粜。俾资接济。该抚务须严饬所属。实心经理。毋任官吏侵蚀滋弊。使闾阎均沾恺泽。以副朕敷锡春祺至意。该部即遵谕行。　　

○又谕、上年山东之东昌、临清等属。俱因卫河水发。秋禾多有被淹。业经节降谕旨。各加两倍赏恤。并豁免秋粮、及该年漕粮。令该抚实力查办。以示体恤。第念该州县正赈已竣。大田宿麦。甫茁新苗。距麦收尚远。正在青黄不接之时。民力不无拮据。所有临清、德州、馆陶、恩县、冠县、邱县、夏津、武城等八州县、及临清、德州、二卫。著再加恩。将上年被灾九分十分之极次贫民。俱展赈两个月。被灾七分之极次贫民。俱展赈一个月。以资接济。该抚务须严饬所属。实心经理。毋任官侵吏蚀。俾闾阎均沾恺泽。以副朕普锡春祺至意。该部即遵谕行。　　

○丙戌。谕曰、苏凌阿自署理两江总督以来。办理事务。尚无贻误。但念伊年已八十。两江事务殷繁。精神究恐不能周到。两江总督员缺。著福宁调补。毕沅前因竹溪县邪教夺犯殴差一案。降补山东巡抚。咎在失察。尚非不可原宥之过。著加恩仍补授湖广总督。毕沅当感激朕恩。倍加认真奋勉。以赎前愆。所遗山东巡抚员缺。著玉德补授。其刑部左侍郎员缺。诺穆亲、著给都统衔调补。都统而为侍郎者。向所有也。富纲前在云贵总督任内。于铜务钱法。未能整顿。其咎较重。姑念其咎止因循无能。尚无别项情弊。所有吏部右侍郎员缺。加恩著富纲降补。仍带革职留任之案。玉德著即驰往山东接印任事毕沅于交卸抚篆后。再赴湖广之任。福宁俟毕沅到楚交代后。即赴两江之任。以便苏凌阿回京供职。朕办理庶务。一秉大公至正。今已八旬有五。日理万几。无微不照。于诸臣功过重轻。黜陟从公。权衡悉当。内外大小臣工。各宜恪共职守。交相儆勉。以期无负朕宥过施恩至意。　　

○丁亥。上诣雍和宫行礼。　　

○谕曰、回部郡王伊斯堪达尔、著赏用黄缰。敖汉郡王德亲、土尔扈特郡王巴特玛乌巴锡、巴林公品级索特纳木多尔济、均著赏用紫缰。　　

○戊子。享太庙。遣肃亲王永锡恭代行礼。　　

○遣官祭太岁之神。　　

○谕曰、陈用敷、著调补贵州巡抚。其湖北巡抚员缺。著英善调补。英善现在四川办理军需奏销。其未到任以前。所有湖北巡抚印务。著毕沅兼署。惠龄俟毕沅到任后。即赴安徽新任。陈用敷俟惠龄到任后。亦即赴贵州新任。冯光熊俟陈用敷到黔后。再赴云南新任。　　

○又谕、朕普锡春祺。业经叠颁恩旨。嘉惠臣民。复命查从前臣工内、因过误有赔项未清者。经军机大臣开单具奏。如文绶、裴宗锡、闵鹗元、福崧、陶易五员。俱曾缘事查抄。其名下尚有未完银两。朕临御六十年。办理庶务。一秉大公至正。于诸臣功过。权衡轻重。赏罚从公。宽严悉当。从不稍事苛求。此等缘事查抄之员。皆因其在任时。或瞻徇贻误。或骩法营私。其籍没家产。实属罪由自取。所有未完银两。本应著落该家属子弟照数赔缴。第念丙辰年即届归政之期。现当春韶令节。覃敷恺泽。破格施恩。著将文绶等五员名下未完银两。概予宽免。此外如尚有似文绶等之曾经查抄。家属实在无力完缴者。并著各该旗籍查明。具结咨报户部。题请豁免。以示朕法外施仁。恩加无已至意。　　

○谕军机大臣等、新正以来。风日晴和。蕃禧骈集。怀柔向化。庆惠覃敷。腊杪雪泽应时。盈尺呈祥。朝野同深欢抃。元旦适遇日食。心殷敬惕。而朕躬康健。夜间寝息更属安恬。福康安远在滇南。自必情殷系恋。著将新春嘉庆、及朕怀欣慰之处。传谕知悉。令其益深忭慰。并赏给葫芦大荷包一对。小荷包四个。以示锡福推恩至意。　　

○是日起上以祈谷于上帝。斋戒三日。　　

○己丑。调镶红旗汉军副都统台布为正黄旗满洲副都统。以刑部侍郎宗室宜兴为镶红旗汉军副都统。　　

○庚寅。世祖章皇帝忌辰。遣官祭孝陵。　　

○上诣南郊斋宫斋宿。　　

○谕、前降谕旨普免天下积欠。令各该督抚查明具奏。昨据梁肯堂奏到、直隶省尚有未完节年正耗地粮折色口粮等银、二百十七万八千七百三十九两零。又未完节年出借仓粮、并应徵本色粮谷米豆等项、一百一万七千三百十九石零。俱著加恩宽免。再直隶省上年被灾较广。叠降恩旨。缓借兼施。所有此项银米。是否即在所查数内。该督摺内未经声明。亦著一体查明。速行咨部题豁。以示朕加惠穷檐。普锡春祺。恩施逾格至意。　　

○辛卯。祈谷于上帝。上亲诣行礼。　　

○谕、朕自临御以来。恭遇郊庙大祀。无弗祇肃躬亲。即中祀之礼。亦多亲诣举行。嗣因年届八旬。曾经降旨。所有中祀典礼。如先农、朝日、夕月等坛。俱于八旬前两年内。以次亲祭一周。原因年寿日高。恐筋力或有不逮。是以中祀之礼。于五十五年以后。不复亲行。今思先师孔子。道集大成。师表万世。朕自冲龄服膺圣教。久而无倦。凡行政典学。悉皆得自心传。况丙辰年即系归政之期。本年为朕御极六十年。二月上丁。允宜展礼宫墙。用申企慕。此次文庙释奠。朕亲诣行礼。以昭崇儒重道之诚。其应行典礼。著该衙门照例豫备。　　

○又谕曰、李侍尧前在云贵总督任内。婪索属员。革职治罪。并将伊所袭伯爵另袭。嗣因其办理台湾军务。尚知奋勉。加恩赏还。今云贵小钱充斥。经福康安查明。皆系从前局铸偷减所致。富纲才具平庸。其不能整顿。无足深责。李侍尧是朕深知能办事之人。乃与局员上下通同牟利。偷减钱法滋弊。使其身尚在。必当从重治罪。今虽已故。岂可令伊子嗣复邀五等之封。但其伯爵。乃伊祖功勋世袭罔替之职。不忍革除。所有李侍尧子毓秀、现袭伯爵。著即革退。仍留侍卫当差。交该旗查明应袭支派。另行拣选袭替。以为督抚大员辜恩溺职。有心贻误者戒。　　

○壬辰。上诣大高殿行礼。　　

○御紫光阁。赐蒙古王贝勒贝子公额驸台吉、及回部郡王、朝鲜、荷兰国使臣等宴。赏赉有差。　　

○御重华宫。召大学士及内廷翰林等茶宴。命皇子皇孙与宴和诗。以洪范九五福之五曰考终命联句。　　

○谕、前经降旨将各省节年正耗民欠、及因灾缓带银谷。普行豁免。并令各督抚详晰查明具奏。兹据福宁等奏到、湖北省积年民欠。计节年未完民欠正耗钱粮、及借修堤工、并因灾出借口粮。共银十九万一百九十一两零。又常年出借、因灾出借常社义仓谷、七万九千二百十六石零。均著加恩豁免。至该督抚等奏称、乾隆五十九年。江陵等八州县。因灾蠲缓钱粮。系六十年启徵之项。未敢列入等语。所奏殊未喻朕意。朕临御六十年。普免钱粮四次。漕粮三次。其余水旱偏灾。蠲赈兼施。所费帑金。不下亿万万。今已将节年积欠全行豁免。岂有上年因灾蠲缓之项。斤斤较此锱铢。转令向隅之理。所有此项银粮。并著该督抚查明数目。速行咨部题豁。用敷闿泽而普春祺。　　

○癸己。上幸圆明园。　　

○甲午。上诣安佑宫行礼。　　

○御山高水长。赐王公大臣、蒙古王贝勒贝子公额驸台吉、及回部郡王、朝鲜、荷兰国使臣等宴。　　

○乙未。谕、前降谕旨普免天下积欠。令各督抚查明具奏。兹据阿精阿奏到、河南省节年因灾带缓民欠正耗、及耔种口粮牛具等项。共银一百七十二万二千一百一两零。米麦豆、共五万七千七百十八石零。谷五十二万二千一百四十三石零。俱著加恩宽免。至该抚奏、五十九年分。河北水灾案内。毗连灾地。题准缓徵银米等项。又各属分年带徵河工帮价未完银两。均系分年徵输。似与积欠钱漕等项有间等语。此项缓徵银粮、及带徵河工帮价。虽非节年积欠可比。第念丙辰年即届归政之期。兹当春韶令节。允宜特沛恩膏。优施闿泽。所有该省五十九年缓徵银六十九万五千四百四十八两零。米麦豆、八万八千七百七十四石零。又各属分年带徵河工物料帮价未完银、五十九万二千三十八两零。均著普行豁免。俾小民永免追呼。以示朕乐与民同。施恩益下至意。　　
</div>
    <div class="pagination">
<a href="清实录乾隆朝实录_page1826.html">上一页</a><span>...</span><a href="清实录乾隆朝实录_page1822.html">1822</a><a href="清实录乾隆朝实录_page1823.html">1823</a><a href="清实录乾隆朝实录_page1824.html">1824</a><a href="清实录乾隆朝实录_page1825.html">1825</a><a href="清实录乾隆朝实录_page1826.html">1826</a><span class="current-page">1827</span><a href="清实录乾隆朝实录_page1828.html">1828</a><a href="清实录乾隆朝实录_page1829.html">1829</a><a href="清实录乾隆朝实录_page1830.html">1830</a><a href="清实录乾隆朝实录_page1831.html">1831</a><a href="清实录乾隆朝实录_page1832.html">1832</a><span>...</span><a href="清实录乾隆朝实录_page1828.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
