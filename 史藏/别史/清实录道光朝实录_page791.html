<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 791 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 791 页/共 848 页
  </h1>
  <div class="content">
   ○江南河道总督潘锡恩奏、豫筹大汛工用不敷。设遇水长工险。仍当奏明办理。得旨、不可恃奏明在先。豫留地步。总当破除情面核实妥办。　　

○以夏至祭地于方泽。自是日始。斋戒三日。　　

○丙戌。谕内阁、此次考试翰詹各员。经阅卷大臣等校阅进呈。朕复详加披览。亲定等第一等四员。二等五十四员。三等六十员。四等三员。不列等一员。其考列一等之编修王庆云、俞长赞俱著以侍讲学士升用。编修支清彦、潘曾莹俱著以庶子升用。二等之编修冯誉骥、著以侍读升用。侍读许乃钊、著以庶子升用。编修杨式谷、著以侍讲升用。编修宋晋、著以中允升用。编修王履谦、何若瑶、俱著以赞善升用。修撰龙启瑞、著以侍讲升用。编修徐玉丰、著以赞善升用。中允钮福保、著以侍读升用。以上各员。现在无缺可补者。俱著先换顶带。在任候缺。编修孙锵鸣、边浴礼、侍讲学士曾国藩、编修张炜、钱振伦、洗马田雨公、俱著记名遇缺提奏。并各赏大卷八丝缎袍料一匹小卷八丝缎褂料二件。侍读学士新升詹事府詹事何裕承、著赏给大卷八丝缎袍料一匹。小卷八丝缎褂料二件。编修杨福祺、毛鸿宾、翁同书、陈庆松、廉师敏、何彤云、沈大谟、赞善胜保、编修孙鸣珂、侍读萧良城编修梁敬事、史淳、张金镛、蒋琦淳、侍读富呢雅杭阿、编修刘昆、王景淳、俱著各赏大卷宫?袍料一匹。其考列三等之赞善吴敬羲、中允郭翊清、俱著降为编修。侍读学士宗室保清、著以庶子降补。编修周炳鉴、金肇洛、徐墉、检讨孙晋墀、著各罚俸半年。赞善萨明阿、著以主事改补。仍罚俸半年。侍讲宗室煜纶、洗马宗室载龄、俱著降为编修。仍各罚俸一年。编修林汝舟著罚俸一年。编修龚自闳、郑大诚、俱著罚俸二年。中允宗室联英、庶子宗室荣棻、俱著以主事降补。编修汤云松、著罚俸三年。其考列四等之庶子德惠、侍讲宗室英继、侍读学士宗室奕廿□帛、俱著以笔帖式降补。仍各罚俸一年。不列等之侍讲学士宗室常禄、著即革职。余俱著照旧供职。该员等其各勤学砥行。以副朕培养人材至意。　　

○又谕、德勒克多尔济等奏、请委令参赞公喇布丹多尔济、前往乌里雅苏台代伊驻班一摺。德勒克多尔济、在库伦帮办大臣任内事务较繁不克赴乌里雅苏台驻班。著照所请、委令该部落副将军参赞公喇布丹多尔济前往。　　

○谕军机大臣等、本日据都察院奏、山东民人禚方溪、呈控贼匪白昼抄抢。伤毙父命一案。并廪生刘明昆、遣抱呈控贼匪扰害地方一案。已有旨交崇恩亲提严讯矣。据称郯城县重坊镇地方。掖匪盘踞多人。肆抢窝藏。抗拒官兵。业经该汛官禀明捉拏。稍为敛迹。何以复行结党。仍肆扰害。实属大干法纪。著山东巡抚迅即饬属严拏。务获著名匪犯张克湘、李贯五等到案研鞫确情。按律惩办。毋稍轻纵。至该镇地方下接运河。为水陆通衢。应如何设法稽查。认真缉捕之处。并著妥议章程奏明办理。以靖奸宄而安善良。将此谕令知之。　　

○调礼部尚书魏元烺、为兵部尚书。以都察院左都御史贾桢、为礼部尚书。户部左侍郎孙瑞珍、为都察院左都御史。　　

○以伊犁上年被旱。粮价昂贵。命平粜仓贮麦石。　　

○丁亥。谕内阁、向来翰詹衙门遇有满洲翰林缺出。先尽内班升用。内班无人。例用外班充补。及至考试。诗赋多非素习。以致未能前列。充补后旋即改官。殊非造就人才本意。因思繙译为满洲本业。均应随时学习精熟。毋稍荒废。现在每科繙译会试获隽者。止用部属。升途较隘。若将此项人员转入翰詹衙门。令其专心学习繙译。与各员一体升转。遇有考试翰詹之年。即照向例考试繙译。免致舍其所长。用其所短。似足以收实效。其应如何分缺录用之处。著大学士军机大臣会同吏部、妥议章程具奏。至蒙古繙译进士以主事用者得缺较难。如何疏通。俾无积滞。亦著一并议奏。以示朕鼓励人材、成就后进之至意。　　

○江西九江镇总兵官清保、奏报接印任事。得旨、加意训练。如有徵调。若不得力。朕惟汝是问。懔之。　　

○转户部右侍郎李煌、为左侍郎兼管三库事未到任前。以吏部左侍郎季芝昌兼署。调兵部右侍郎朱凤标、为户部右侍郎。兼管钱法堂事务。以内阁学士黄琮、为兵部右侍郎。　　

○以仓场侍郎陈孚恩、署兵部左侍郎。内阁学士李嘉端、为仓场侍郎。　　

○命兵部尚书文庆、署兵部左侍郎陈孚恩、在军机大臣上行走。　　

○戊子。夏至。祭地于方泽上亲诣行礼。　　

○幸圆明园。　　

○诣绮春园问皇太后安。　　

○命新授军机大臣兵部尚书文庆、毋庸兼总管内务府大臣。　　

○己丑。谕内阁、吴文镕奏、遵旨覆奏漕务情形一摺。据查江西省有漕各州县。历经奏明、将旗丁所得陋规。分别裁革饬禁。永远遵行。现在旗丁尚无多索。自无庸明定费用章程。致滋例外影射之弊。著即遵照旧章。认真办理。旗丁则责成粮道、严行约束。不准格外索费。地方官则责成司道、暨各该知府、随时查察。不准格外浮收。即地方偶遇偏灾。尤当委员确勘。加意慎重。傥有捏报请缓等弊。立即从严参办。毋稍宽贷。　　

○谕军机大臣等、本日据步军统领奏、广东民人龙兆平呈控一案。已有旨交耆英亲提严讯矣。此案平远县民人龙兆平控称、邱绍绪等因谋夺地亩未遂。率众持械。先后杀毙伊族人龙承时等三十七命尸骨俱被毁弃无存。如此凶残。可恶已极。必应按名严缉惩办。以纾怨愤。该地方官除莠安良。是其专责。何以年久未获一人。殊不可解。著耆英迅即提案讯究。务饬该地方官将邱绍绪等严拏务获。研鞫确情。按律究办毋任漏网。以伸国法而快人心。将此谕令知之。寻奏、邱龙二姓因讨租起衅争殴。互杀七命。均分别按律拟抵龙嵚寿铳毙邱三元、龙程也铳毙邱保、在逃已逾二年。始行就获。应加重问拟斩立决。龙作清起意捏控杀毙三十七命、及毁灭坟冢、焚烧房屋等重情。应按律拟军。龙兆平于未讯之先。据实首明邱绍绪讯。无谋夺地亩、致毙龙承时等事。均免置议。下部议。从之。　　

○命户部右侍郎柏葰、管圆明园造办处事。毋庸兼管清漪园等处事。　　

○庚寅。谕内阁、朕恭读皇祖高宗纯皇帝谕旨。严饬各省督抚于年终密考。将该学政考试实在有无弊窦。及士子舆论是否翕然。据实详细奏闻。原以严考成而肃功令。圣谕煌煌。洵宜恪遵谨守惟相沿日久。该督抚等于年终密考率皆以场规整肃士论悦服为词。习成故套。毫无切实考语。殊非秉公核实之道。现在学政内。虽尚无被人指摘之员。而各省学政。尽皆廉明公正。朕亦未能深信。嗣后各该督抚等、务宜破除情面。认真访察。如该学政等不公不勤。或徇私坏法。以及约束幕友家丁胥吏人等不能严肃。甚至精神疲敝。不能振作。有玷厥职。均著该督抚等秉公具奏。不得仍以空言塞责。傥意存见好。徇隐不举。别经发觉。惟该督抚等是问。将此通谕知之。　　

○谕军机大臣等琦善奏、遵查覆奏。并访闻边外各部落情形绘具图说呈览。览奏均悉。克什米尔、向与西藏贸易。加治弥耳、无此部落。或即克什米尔之讹音。该处边界毗连。方言不一。其从前所递夷禀。捏称总督哈丁之名。又与耆英所奏夷函互异。夷情叵测。或欲藉拉达克现归所属。曾经占据为名。竟欲骗赖。或藉克什米尔向在前藏贸易为词欲前来垄断居奇。均未可知。总之该夷狡狯性成。惟利是视。琦善现已密行筹议。妥为豫备。如该夷前来。著即因时制宜相机筹办。以消其桀骜之气。而杜奸诈之萌。嗣后彼处情形。及酌量办理之处。著随时具奏。原摺已钞给耆英阅看矣。另片奏、携带火药教练等语。唐古特火药铅丸不敷应用。琦善此次前往教练。著即将库贮赢余之火药铅丸。酌量携带。以资操演。不可浪费。将此谕令知之。　　

○又谕、本日琦善覆奏、西藏边外各部落情形一摺。已有旨令琦善相机妥办矣著将琦善原摺钞给耆英阅看。并谕令耆英知之。　　

○辛卯。命皇六子奕?、祭关帝庙。　　

○癸巳。以广州副都统裕瑞、署江宁将军。　　

○以剿办云南回匪迅速。赏参将爱兴阿、游击倭什浑泰、花翎。都司怀唐阿等、蓝翎。余升叙有差。予腾越明光隘土守备衔左大雄以土守备世职承袭。　　

○甲午。上诣绮春园问皇太后安。　　

○谕内阁、据理藩院奏、栋廓尔呼图克图来京当差。应赏给何等品级给予何项钱粮、请旨一摺。栋廓尔呼图克图来京当差。著加恩赏给该呼图克图扎萨克喇嘛品级。赏达喇嘛钱粮。遇有达喇嘛缺出即补。并赏给弟子等二两钱粮。其从前所留弟子十名。各食一两五钱钱粮。著照例裁撤。　　

○乙未。旌表守正被戕河南上蔡县民李协和妻刘氏。守正捐躯陕西富平县民范茂德妻阎氏。　　

○丙申。军机大臣会同户工二部、议覆给事中张修育奏筹裕库储六条。一、厘定盐引科则。删减外费。清查引目。应请敕下各督抚、将现徵科则详查款数银数应减应裁。外支项下酌定用钱款目。并饬查各省销引积存数目。设法截清。新引如何疏销足额。筹议具奏。一、整饬榷务。应请嗣后赔缴关税各员。于限内交至七成以上。届期免其革职监追未交之二成余另作分数。予限清完。有官者全扣廉俸。现在监追各员家属。交至七成以上。亦请释放。蒂欠之数。饬令设法措完。一、厘正常例。将京衔与外衔轻重悬殊者斟酌改定。应请将无关选法之从六品光禄寺署正衔起。至未入流翰林院孔目衔止。逐加酌定量为核减。一、筹裕铜斤。应请此后运员例带余铜。概令交局。官为给价收买。一、酌定勒追例限。查应追应赔各款。本有统限。又有分限。毋庸变例。惟银数较重。未据结报家产。该员廉俸又复无多者。应请由该管上司饬追。并查取迟延职名议处。仍将本员廉俸停止一半作抵。至候补人员、及子孙代赔、并无职官之人。责成各旗籍按限著追。实系力不能完。查明取给。分别办理。一、酌办估变逾限。应令各督抚查明入官应变各项。责成现任州县。统行予限一年。出示召售如实与原估数目不敷。准照时价变完。其因亏那查抄者应令认真查办。毋许隐匿。从之。　　

○以内阁侍读学士道庆、为内阁学士兼礼部侍郎衔。　　

○丁酉。谕军机大臣等、各省营伍之设。原期缓急足恃。然必通筹于先事。方可责效于临几。近自海疆多事以来。凡一切练兵储饷之要。诘戎经武之方。屡经朕再三训谕。该督抚等自能认真督饬。实力讲求断不至仍前废弛。不知振作。惟思患豫防要在操防无懈。尤贵呼应皆灵。固不可少有疏虞。更不得稍分畛域。以目前而论。东南各省夷情虽皆就范。而粤东民情浮动。且华夷杂处。难免忿争设一旦激生事端。所恃以及时徵调者。惟江西各营较近。前因办理夷务。所调该省兵丁多不得力。此皆训练未精、纪律未明之故。著李星沅接奉此旨。务就江西各营将弁、随时随事不动声色。加意整顿。军实必备。技艺必精、汰其老弱、振其颓靡。总期有勇知方。共得劲旅二三千名。傥遇粤省偶有调遣。无难一呼即至。庶顾此并不失彼。御侮即以庇邻。乃为周妥。谅该督定能曲体朕意。筹及万全。不仅为固守一隅之计也。将此谕令知之。　　

○又谕、寄谕两江总督李星沅。陆建瀛覆奏、密勘泖湖等处设防情形。先行绘具图说一摺。朕详加批览。如所议斜塘口、拦路口等处。豫置已旧粮艘。贮石浮舣。以备临时凿沈。遏阻夷船来路。因思此项船只。虽以无用之物。为有用之备。然各口门俱系往来出入要路。无端多设粮艘待沈。不惟有事无以制寇。即平时船只往来。亦多窒碍。是欲阻寇而先以自阻也。且移运粮船。亦易启夷人之疑。而究之于拦阻夷船。恐不足恃。所议似出下策。其所称两岸口门。用竹篓碎石镶做裹头。及炮位毋庸豫设等议。亦未周妥。著李星沅到任后。会同陆建瀛再行酌度情形。悉心筹画。妥议具奏。将此谕令知之。　　

○云南巡抚程矞采奏、谢兼署云贵总督恩。得旨、署任本任。均当认真妥办。以副重寄。　　

○戊戌。直隶总督讷尔经额奏、通省得雨深透。得旨、京师连得透雨。无不沾足。　　

○旌表守正捐躯河南河内县民妇李王氏女遂姐。　　

○己亥。谕内阁、耆英奏、获犯审明营饷被窃实情。赃经照数赔补一摺。前因广东东涌营署、被窃饷银衣物。署守备王应凤捏报图劫拒伤。该管副将王鹏年、未经确查。误信转禀。降旨将王应凤革职严审。王鹏年革职留任。被窃饷银。饬令赔补。仍勒限缉拏赃贼。兹据奏称、审明该革弁王应凤被窃后。匿情捏报。意存规避。尚无那移侵蚀重情。业经革职。著毋庸议。大鹏协副将王鹏年、因在洋接禀。未及确查。尚非扶同捏饰。复将饷银照数赔补。且被参后督同拏获本案首夥各犯十三名。尚知愧奋。所有原参革职留任处分。著准予开复。　　

○谕军机大臣等、前因广东虎门炮台被夷人乘机扒上。钉塞炮眼。当降旨交耆英将疏防各营弁查明严参。兹据奏称、虎门海口。夷船出入。事所恒有。该夷就抚以后。毫无衅隙。此次扒上炮台。钉塞炮眼。实非意料所及。该督与赖恩爵、均自以咎无可辞。请交部严加议处。其疏防各弁。请暂行免议等语。炮台疏防钉塞炮眼。实非寻常疏忽可比。本应严加惩办。以儆怠玩。惟既据该督查明、该弁兵等实非意料所及。著准其暂行免议。该督等处分亦著加恩宽免。此系朕权宜参变。格外从宽。该将弁等当如何益知激励。时时严加防守。傥再不能振作。仍复有似此疏防之事。即将该督及在事员弁从重治罪。盖夷人就范之后。祇可禁其挑衅。断不可懈于守防。若登台钉炮。仍复袖手旁观。则将来何所不至耶。又片称、近年以来。各弁兵于海防颇为得力。该夷或欲藉钉塞炮眼。令其获咎。以肆奸计等语。朕思换易生手。年余便悉臻熟习。若果夷人有此畏心。朕亦甚愿。但恐情形不确。或其中别有隐情。未易明言。著据实密奏。毋稍隐饰。至炮台关系海防。尤为紧要。该弁兵等自宜实力巡防。严行侦守。嗣后当剀谕兵弁。凡与夷人交涉。固不可轻启衅端。亦不得藉口抚绥。直是犯而不校。总须有备无患。能战能守。方为训练之师。至所称虎门炮台添兵等语。夷至而炮台无守。夷去而议添兵。示弱之形。在所不免。傥该督以为必须添设兵弁。朕亦不为遥制。务须筹画万全。所有添盖兵房。拨给粮饷。统俟筹议奏明后。再降谕旨。又据称民夷不协。请令地方绅士于民夷交涉事件。随时襄办等语。该处民情。本与夷人未协。间有匪徒构煽。易滋衅端。夷人即藉口生事。地方绅士与民人较为亲切。开导劝谕。易于信从。著即责成该绅士、纠合良民。互相保卫。于民夷冰炭、匪徒挑拨之处。设法排解。以杜争端。仍于绅士中择其品望素著。通达事体者。酌派数人于民夷交涉事件。随时襄办。以资得力。原摺各件。由驿递封还。将此谕令知之。　　

○又谕、前有旨将潘仕成简放广东盐运使。因该员籍隶广东。当经降旨、令耆英体察情形。将有无窒碍难行之处。据实具奏。兹据覆奏、该员籍隶本省。其族姻交好。多以盐务营生究属窒碍难行。因思潘仕成留于广东以道员差遣。该督可收臂指之助。惟本省道员有无窒碍。仍须体察情形。据实覆奏。如果无窒碍。俟覆奏后。当降旨以布政使衔充补道员。至于何缺相宜。何员堪以道缺拟升盐运使。均著该督察看。奏明请旨。毋稍迁就。将此谕令知之。寻奏、潘仕成充补道员。似属未便。可否以候补盐运使留于粤东差委。俟修造船只、及一切事务大定。再请旨作何简用。至盐运使篆务。现委督粮道赵长龄署理。策疲剔弊。不遗余力。惟未敢擅行拟升。得旨、潘仕成著以候补盐运使仍留广东。交耆英差遣委用。所遗盐运使员缺。著赵长龄补授。　　

○添设广东虎门专汛额外外委一员。兵丁四十名。由阇西山汛抽拨。从总督耆英等请也。　　

○礼部议准、安徽巡抚王植疏报、采访英山县贞节妇女段牛氏等四百九十二口。宿州赵陈氏等一百四十一口。河南巡抚鄂顺安疏报、睢州王罗氏等十八口。各请建总坊旌表。从之。　　

○庚子。上诣绮春园问皇太后安。　　

○谕军机大臣等、江西九江、南赣、二镇地方扼要。一切训练操防。必当认真讲求。方期有备无患。现任总兵清保、德坤二员。平日能否申明纪律。俾技艺悉臻精熟操防果否留心。设遇调遣。能否得力可靠。著李星沅于到任后。随时留心察看。据实具奏。毋稍瞻徇。将此谕令知之。寻奏、江西兵额惟九江、南赣、二镇最多。前据抚臣吴文镕来咨、挑选精兵三千四百七十名以备调遣。至德坤前任汉中镇时。曾与相处。嗣因领兵赴浙。复于苏省接晤。乍浦之战。该镇颇以身先。向来操防勤慎。虽未通晓兵法。尚不失为中材。清保曾任湖北将官。前面询督臣裕泰、据云该镇在崇阳军营。甚属出力。及过九江接见察其年力方壮明晰周妥。似可望为干城。近复叠饬所属各营。设法整顿。认真挑备。断不准有名无实。得旨、随时认真察访。阅伍之时。细心校阅。万一有所调遣。不能得力。责有攸归。懔之毋忽。　　

○旌表守正捐躯山西汾阳县民魏椿补妻王氏。　　

○缓徵山西临汾、洪洞、襄陵、曲沃、太平、翼城、浮山、乡宁、永济、临晋、猗氏、荣河、万泉、虞乡、解、安邑、夏、平陆、芮城、绛、闻喜、稷山、垣曲、河津、赵城、二十五州县被旱本年额赋。并展缓垣曲县上年被雹村庄带徵旧赋。　　

○辛丑。孝恭仁皇后忌辰。遣官祭景陵。　　

○壬寅。谕内阁、廉敬奏、遵旨议覆四川民人前赴回疆种地一摺。前据布彦泰条奏、内地民人。前赴回疆领地耕种。由各省官为资送。经军机大臣会同户部议覆。请旨敕下陕甘、四川、陕西、山西、各督抚详细体察。妥议具奏。兹据廉敬覆称、若官为资送。则无业游民。势必藉赴回疆为名。希图领费。甚至不肖之徒。或半路折回。或潜往他处。既不能按户查追。又不能逐程押送等语。所议甚是。现在四川安县彭县二处。既有呈报愿携眷属前往种地民人。著即照该署督所议。由该地方官印给路票。发交该民自行前往。庶办理无所窒碍。而边疆可望招徕。　　

○又谕、庆锡奏、节省仓项银两。请归公用等语东陵永济仓每年截运米石例领脚价。现因银贵。足敷办公所有节省加价银两著自明年为始分款作为东陵岁修零项工程、及岁修外围大墙、并永济仓岁修廒座各工之用。尚有余賸。另款贮库。俟数年之后。积有成数。奏明将围墙大修一次。嗣后银价平减。再行酌量办理。　　

○又谕、庆锡奏、筹议恭修陵寝外围墙垣一摺。此项墙工应需银两。据奏永济仓每年运米脚价。支领直隶藩库银内撙节办理。可省银二千六百两。著即照议归公。作为修理墙工之用。并免其造册报销。至西南西北两面围墙。今年方向不宜。著俟明春再行兴修。　　

○以缉获四川匪徒纪四帽顶等。赏都司颜朝斌等、蓝翎。知县程祖润等、升叙有差。　　

○癸卯。宗人府刑部奏、审明御史乌淩阿奏宝坻县民白堃殴母一案。讯系虚诬。并鞫出贿嘱各情。按律定拟。得旨、此案已革御史乌淩阿、职司风宪。辄比昵匪人。听受贿嘱。妄行陈奏。虽据讯明。仅止听许虚赃。并未入手。惟以言官贪婪卑鄙。著即照部议从重发往新疆充当苦差。遇赦不赦。已革编修吴嘉宾、身列词垣。辄与匪人往来已属不知自爱。又复听受嘱托。代为探询公事。尤为有玷清班。仅予革职。不足蔽辜。著加重发往军台效力赎罪。其拏获此案要犯之中城兵马司吏目高桐业、缉捕尚属勤能。著交部从优议叙。镶黄旗族长宗室玛尚阿、能将送信之吴国干盘获。俾庆芬不致远扬。办事亦属认真。并著交宗人府从优议叙。至此案业经刑部研究得实。所有该部堂官失察笔帖式常泰、私自出京。及主事全寿、听从嘱托。自请议处之处。著加恩宽免。
  </div>
  <div class="pagination">
   <a href="清实录道光朝实录_page790.html">
    上一页
   </a>
   <span>
    ...
   </span>
   <a href="清实录道光朝实录_page786.html">
    786
   </a>
   <a href="清实录道光朝实录_page787.html">
    787
   </a>
   <a href="清实录道光朝实录_page788.html">
    788
   </a>
   <a href="清实录道光朝实录_page789.html">
    789
   </a>
   <a href="清实录道光朝实录_page790.html">
    790
   </a>
   <span class="current-page">
    791
   </span>
   <a href="清实录道光朝实录_page792.html">
    792
   </a>
   <a href="清实录道光朝实录_page793.html">
    793
   </a>
   <a href="清实录道光朝实录_page794.html">
    794
   </a>
   <a href="清实录道光朝实录_page795.html">
    795
   </a>
   <a href="清实录道光朝实录_page796.html">
    796
   </a>
   <span>
    ...
   </span>
   <a href="清实录道光朝实录_page792.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
