<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 569 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 569 页/共 1860 页
  </h1>
  <div class="content">
   ○又奏、遵旨相度金陵、在房山县北崇山之内。金太祖陵前地基稍宽。应增修享殿一。缭以围墙。立正门。其原有之祭台甬路阶砌等项。并加修治。金世宗陵前地隘。应增修享殿一。并祭台围墙甬路等项。不能立正门。今就碑亭接建栅栏。立两角门。足符体制并将自房山北门、至金陵。山路二十里一并修治。奏入报闻。　　

○两江总督尹继善奏春初连得雨雪。麦田可望丰收。现在米价虽较去冬略昂。而市粮并不缺乏。其上年被灾地方。商贩罕通。粮价最贵之处。麦收以来。必须接济者。随时体察民情。先行减价平粜。近因米贵地方。如江宁、通州、等处。有向富户强借扒抢者。已饬严拏重处、以遏刁风。得旨、去岁江南虽有偏灾。较浙省若何。而亦有扒抢之事。此必奸民鼓惑众听。应严处以靖闾阎。览奏似有将就了事之意。甚不可也。何以重处。据实奏闻。　　

○江苏巡抚庄有恭奏、自苏赴江宁监临文闱。经常、镇、一带。春雨淋漓。潮汛亦长。运通漕粮。运浙楚米。俱可通行。现在江宁粮价亦昂。与苏相等。民食维艰。但仓储须留备缓急。此时距麦秋尚远。不敢遽言平粜。向来地方有司。每恐米谷遇夏霉黑□贞。易于朽耗。急于出脱。前经该司详明。俟督抚批后、方准发粜。原为慎重撙节起见。但今岁情形。较常年不同。偏灾与无灾处所。淮北与淮南地方。因地因时。不能胶执。故与督臣面商。令各府留心察看、实在缓急情形。星驰通禀。无论督抚衙门。就近一处批准。即督令该县发粜妥办。既可杜先时出脱之弊。亦无缓不及事之虑。得旨甚是。　　

○福建巡抚潘思榘奏、患病力不能支。暂委布政使顾济美代办监临事务。得旨、已据顾济美奏闻但期速痊、以慰悬注。亦不必勉强支持理事也。　　

○山东巡抚鄂容安奏、东省连岁歉收。民情惮于力作。如兖属向不以五谷为重。膏腴之地。概种烟草。登莱青武、一带。滨海民田。或因土性瘠薄。或值沙压水冲。不加修培。率皆废弃。济、东、曹、泰等属。多别谋生计不肯尽力田亩。所属民俗。轻去其乡。不论丰歉。携孥就食他方。村邻轮年外出视同贸易。大抵通省风气。力田者少。游惰者多。今合计额地。九十九万余顷。如果比户力田。每亩多收一二斗。岁可增谷一二千万石。臣与司道等熟计务俾闾阎敦本重农。而农功尤赖水利。如沟洫不浚。积水难消。河渠不通。贯注无路。下游不治。上游壅淤。已令该道府履勘经理。并劝栽杂树以收地利。严缉捕以弭盗风。得旨好。所见甚是。勉力为之。东省实觉废弛。应整顿也。　　

○陕甘总督黄廷桂奏常平仓粮。存七以重积储。出三以裕民食。其出三数内。各省原系借粜兼行。如遇歉年粮贵。并准通融多粜。惟陕省向俱出借于民。每至春时。查明农民有地亩者。方准借给。其工商士庶。及无业贫民。皆不得与。臣思四民之中。农仅居一。凡无业贫民。每遇青黄不接。待粜以炊。臣与藩司酌拟。于出三数内。借粜兼行。通融办理。俾各州县择农以借。可免拖欠而杜滥觞。乘时以粜。堪济贫民而平市价。嗣后如有粮少价昂之处。更可于存七数内。酌量多粜一二成。总俟秋成后。责令经粜之员。买补还仓。奏入、报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九



大清高宗法天隆运至诚先觉体元立极敷文奋武孝慈神圣纯皇帝实录卷之四百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。三月。壬戌朔。谕军机大臣等。据潘思榘奏、接准江西巡抚鄂昌咨查长沙人罗润珍。在学政轿前递呈。并供在福建上杭县。见有李开花一案。现饬道府等密加访缉等语。此事虽据原咨内称、该犯供情恍惚。似有疯疾。但鄂昌既已移咨闽省查办。何以不行具摺奏闻。著传谕询问。寻覆奏实因罗润珍疯狂。情词恍惚无据。故不敢冒昧具奏。得旨看汝近来办事。惟尚外省推诿观望习气。观之井井有条。按之则泛泛无实。非所望于汝也。慎之。　　

○吏部议准、给事中朱若东条奏、湖北、云南、陕西、福建、广西等省、新设之府州官员凭限。请酌加增减。载入新修会典。从之。　　

○兵部奏查各省绿旗营武职员弁。应领咨赴部。有迟数月、及半年以上者。员缺久悬。有旷职守。应通行各省。饬令作速起程。依限赴部。违者参处。从之。　　

○癸亥。谕军机大臣等。陵寝树株。关系紧要。朕此次恭谒祖陵周行展视。四围树木稍觉稀疎。不似从前。该镇什格、驻劄于此。稽察是其专责。伊上年于炭户何成等。琐琐陈奏。而此等职任内紧要事件竟未留心查察殊非实心。任事之道。著传谕什格、令其嗣后敬谨巡防。加意保护普不时亲行查看。毋得仍前泄视。倘有疎懈。一经察出。惟伊是问。　　

○甲子。谕军机大臣等漕粮重运。现在陆续过淮稽查盘验。最关紧要。向来漕艘北上该运官等不能弹压查察。以致各帮丁私行盗卖。种种滋弊。今朕一经降旨。即有韩大远盗卖之案。经仓场侍郎等参出。则前此之漫无觉察可知。瑚宝总理漕务。是其专责。著传谕瑚宝、令其会同巡漕御史傅参等、实力稽查。严行督察。如尚有此种弊端。别经发觉。惟瑚宝是问。　　

○是日。驻跸蟠龙山行宫。　　

○乙丑。谕曰。广东巡抚苏昌、参奏按察使汪德馨、勒派属员供应。收受书役规礼。船户贿赂。违例贪营等款。汪德馨著。革职。交该督。并案内有名人犯。一并严审定拟具奏。　　

○谕军机大臣等、准夷卡兵彻回。目前虽觉无事。然保无外示和好。来去报明。使我不疑。至秋又借堵截逃人之名。驻兵边上。妄生窥伺。成衮扎布等、不可因其彻兵。遂致疎懈。倘今秋又来驻牧。即大有可疑。当一面备所当备。一面遣人谕以原定之约。决意逐回。著传谕舒赫德、玉保、成衮扎布等。将伊等复来驻兵。应如何逐回。万一有事。应如何备御。使喀尔喀不致被累之处。悉心密议具奏。寻奏、喀尔喀扎萨克图汗、赛音诺颜、二部落游牧。正当西境准夷来路。请自六月起。于卡内、以一千五百里计。将锡喇乌苏取中。东至齐特尔、布克随、喀喇塔勒之启里穆图。西至麻喇勒图、拜达里克、伊克鄂拉等处以内。令其游牧。内卡共十六处。每卡驻兵二十户。至秋时每卞祗留十人。家眷牲畜。俱令移于乌里雅苏台军营附近游牧。俟阿尔台山梁雪降后再回。至此二部落。所豫备之兵三千名。秋间应令参赞达青阿带领。与喀尔喀副将军德亲扎布、参赞额林沁、同赴锡喇乌苏驻劄。为乌里雅苏台援兵。兼可壮塔密尔大营之声势。其鄂尔坤驻防兵一千。应与防秋兵二千合一处。臣成衮扎布、与参赞阿巴齐、得宁、带领在形胜近地驻劄。至土谢图汗部落、豫备兵三千。今秋令在鄂尔坤驻劄。又哲卜尊丹巴呼图克图、所驻库伦地方。关系甚要。应将车臣汗部落豫备兵四千。令副都统巴尔品带领。在巴颜乌兰驻劄。既可接军营之力。而距库伦甚近。又可保护呼图克图。万一有事。一面移至多伦诺尔。一面带兵前赴军营、以备调遣。倘秋间准夷复来卡外居住。臣成衮扎布、即遣晓事识路之章京莫尼扎卜、与副都统敦多克、前往明白晓谕。责以原定之约。不准居住。务必逐回。一面由乌里雅苏台驻劄兵内、挑选二三百名。委员带至接界。护守卡座。有事即收回、会同乌尔登、量势进战。倘贼人众力强。骤难抵御。而喀尔喀已移入。不虑侵掠。当令乌尔登等、将贼引至锡喇乌苏。合达青阿兵相机剿杀。贼至此已行二三千里。人乏马疲。我以逸待劳。又有塔密尔鄂尔坤之兵接应。贼自不得利。总之贼敢深入我境者。必恃掳掠游牧以接其力。今我既行清野之法。又厚集坚兵以待之。自居必胜之势。奏入报闻。　　

○又谕曰。科尔沁之达尔汗亲王罗布藏衮布。人甚谨慎。自幼在内廷行走。于一切事务。实心奋勉。身染痰疾。犹欲勉强来京陛见。意甚诚笃可悯。虽经在此医治稍愈。不意回归游牧。中途旧病复发。忽闻溘逝。朕心深为悯恻。伊若在京师。朕必亲临赐奠今遣皇三子往吊。著加恩赏银一万两办理丧务。先遣乾清门头等侍卫德山、往奠茶酒其致祭等项。该部察例具奏　　

○又谕曰。达尔汗亲王罗布藏衮布病故。公主理宜速往与伊舅成服。所有应行办理事件。著交该处迅速备办。　　

○旌表守正捐躯之广东潮阳县民孙阿妹妻陈氏。　　

○是日、驻跸卫家新庄。　　

○丙寅。上诣畅春园、问皇太后安。　　

○幸圆明园。　　

○丁卯。谕宾兴大典务得真才惟在衡鉴精详庶不致有遗珠之叹从前发榜日期太速。后经按省分之大小分别展限。原因士子寒窗攻苦。决得失于风檐寸晷之中。俾秉文衡者从容研核。去取详审。不为鱼目所混。近来监临因有经理地方之事。如山西省即于二月二十八日揭晓。为期迫促。未免草率竣事。前经降旨。令各省酌委藩臬监临。于巡抚办理诸务。并无妨碍。嗣后主试务按照定限。宽期阅卷。加意精核。不得匆促趱办。以副吁俊旁求。鉴拔真才大典。　　

○又谕、工部满堂官现在办事需员。著内阁学士赫赫暂署工部侍郎事。俟尚书哈达哈病痊之日。赫赫不必署理。　　

○谕军机大臣等。据阿思哈奏报、山西乡试于二月二十八日揭晓。办理殊属草率。各省乡试发榜日期久有定限。此次乡试山西省分。应在三月初十以内揭晓。庶试官得以尽心校阅。遴拔真才。不负士子三年攻苦。前阿思哈以有查勘穆纳山之事。奏明赶办场务。惟应将士子入场一切弊窦。详细厘剔。查办清楚。于三场事竣后。派委司道大员入闱。监临至于内、场典试各官仍听其详晰校阅。按期揭晓。方为妥协。乃将内场诸务。一并催促。克期发榜。止图草率完竣。甚属错误。从前看阿思哈、尚望其能奋勉办事。近来所办。不过浮浅搪塞。全无实际。著传旨申饬。令知所悛。　　

○顺天乡试。以兵部侍郎兼管顺天府尹蒋炳、为监临。工部尚书孙嘉淦、为正考官礼部右侍郎介福、为副考官。　　

○戊辰。上诣畅春园、问皇太后安。　　

○谕、浙东各府、上年被灾特重。业经多方筹办。冀无失所。近闻饥民四出觅食。流入省城者甚众。以致杭城居民。薄暮即扃户自保。人有戒心。未知果否有此情形。或系传闻过甚之词。亦未可定。喀尔吉善、已回闽省。著雅尔哈善、将实在情形。即速查明驰奏。看来浙省荒旱之余。经冬河道浅阻。米船不至。市价久昂。比复雨雪凝寒。春花冻损。民何以堪。南望注怀。情殷饥渴该督抚等目击艰难。自应亟为豫筹接济。喀尔吉善、回闽之时。不知曾否议及。前经降旨、将灾重各州县分别展赈。将来设或春收歉薄。仍应酌量加赈。毋令流移。其外出觅食饥民。所至作何安插。及如何设法资送还乡。借给籽粮。乘时力作。以待秋成。一切应行料理之处。著该督抚等详悉区画。一面奏闻。一面督率有司。实力妥办。以副轸念。寻奏、上年浙东灾重。蠲赈频施。正二月间。阴雨稍多。米价亦昂。贫民往来觅食。势所不免。二月初、曾有无赖乞丐数人向米铺求乞。驱之不去各给米半升而散。已查拏严禁。自此不敢效尤。并无居民薄暮扃户情事兼之省城士商、捐银二万余两。在城外分厂煮赈。贫民就食者数千人。每日领粥后。或肩挑背负。或手艺营生近天暖不便煮赈。已于三月底停止其外来贫民。按名给与八九日食米令趁农务方兴。各归工作此即觅食民人稍多之故自三月初晴暖。二麦菜豆畅茂。近普展赈一月。足资接济。督臣赴闽之先。曾三次进闱。与臣商确。现令乘时散给耔种。其有闻赈归来之户。一体补赈。并劝谕殷商富户。源源贩运。其浙东八府各县。舆情踊跃。皆有捐资煮赈。而领粥贫民亦多。令道府等小心稽查。并于麦收前后。分别散米安顿。至外出饥民。咨查邻省。如有亲族可依。与佣工糊口者。随宜安插。或系老弱妇女。酌量资送回籍收养。一切应办之法。俱实力办理以慰勤求民隐之至意。得旨、览奏稍慰。　　

○谕军机大臣等、上年十二月内。据开化镇总兵张凌霞密陈提督冶大雄、不能正已率属一摺。看来似非凭空结撰者。而张凌霞履任未久。亦未免有□□参进喜事之意。是以传谕总督硕色令其详查体察。今据硕色覆到。是张凌霞所奏。并不尽实。而冶大雄亦确有不自检朿之处头色自属据实查奏。但于张凌霞似不无意见。而所称张凌霞欲速见效逞才为能等语。则颇切中张凌霞之病。亦属公论在提督乃通省武员表率。乃冶大雄于婚嫁交接之际。沿习陋俗。致人訾议。殊为失体。念系武职大员。不因此将伊治罪。冶大雄亦当深自悛改。至开化一镇。地处边徼。营伍固宜整饬。尤必以安静为主。若一有欲速逞才之见。则甚非所宜。著传谕冶大雄、张凌霞、二人伊等同事一省。嗣后务宜各加省察。和衷共济。以副委任。若因有此一番指摘。遂尔各怀嫌隙。互相抵牾。必不能逃朕之洞鉴。总督硕色、统辖二省。提镇皆所节制。诸事惟宜秉公持正。亦不可因张凌霞曾经参奏提臣。遂稍存意见。一并传谕知之。　　

○又谕、自设立健锐营官兵以来。操演技艺甚多。今又演习水操。应加奖励。著施恩添赏养育兵缺一百。于伊等子孙内拣选挑取。以资生计。　　

○又谕、健锐营演习水操兵丁等。亦照圆明园兵丁例。赏给饭食银两。　　

○以湖南盐驿道沈伟业、为广东按察使。　　

○己巳。遣官祭先蚕之神。　　

○谕曰。哈达哈所署步军统领事务。著侍郎。兆惠暂行管理。　　

○庚午。上诣畅春园、问皇太后安。　　

○还宫。　　

○旌表守正捐躯之直隶平山县民任兴妻谷氏。　　

○辛未。谕、前将查仓未能尽心之王大臣等议处。今据宗人府奏称将和亲王、或革退都统或罚都统俸饷之处。两议请旨。夫查仓并非都统专任。因派出王等有兼辖都统者。方可革退都统。若派无兼辖之王。亦将伊之王爵革退乎。如果系兼辖任内之事。自应视其所管之职议处。查仓并非都统专任。伊等若云不知。亦应即议革退都统。何又两议请旨。宗人府、王公等。明知事例。故意尝试。甚属取巧。伊等若照例定议。朕或施恩亦未可定。今如此瞻徇。岂受其请托耶。抑借以倾陷耶。大凡施恩治罪。朕自有定见。谁敢任意轻重。从前皇考时、似此严谕议处之事。该王公等未有如此两议请旨者。将视朕为何如主。敢如此尝试耶。著将宗人府王公等、交该部严加议处具奏。　　

○壬申。上至静安庄、孝贤皇后梓宫前奠酒。　　

○临奠定安亲王。　　

○诣雍和宫行礼。　　

○谕、管理归化城都统众佛保多病。一时不能速痊。著解任来京调理。所遗员缺。著莫尔欢补授。　　

○旌表守正捐躯之江西德安县民李繁明妻徐氏。　　

○癸酉。上幸丰泽园演耕。　　

○谕、兵部办事堂官较少。通州监放米石。著派奇通阿将李元亮换回。　　

○甲戌。谕军机大臣等。台湾彰化县、凶番戕杀兵民一案。前已传谕该督抚等、查明确实情形。今据李有用奏、据差弁刘聪、千总马犹龙等禀。则系彰化县擡轿熟番。而该县相验时谓系生番。与熟番无干。又镇协所报。系汛兵游巡。途遇被杀。差弁所访。系凶番拥入营盘。焚屋杀兵。种种互异。据此、则官役弁兵。各有成见。文武大相龃龉。于海外岩疆。殊非所宜。如果系熟番构衅仇杀。至放火逞凶。连毙数十人。而诿之生番。谓为化外凶顽。无可致诘。希图讳饰了事。其贻患更大。著将李有用原摺、抄寄喀尔吉善阅看。总督统辖全省。文武皆其所属。伊等既各执一词。该督务必秉公确查。究察实在情形。不可稍存偏向之见。尤不可令该员隐讳朦混。草率完事。以长刁风。
  </div>
  <div class="pagination">
   <a href="清实录乾隆朝实录_page568.html">
    上一页
   </a>
   <span>
    ...
   </span>
   <a href="清实录乾隆朝实录_page564.html">
    564
   </a>
   <a href="清实录乾隆朝实录_page565.html">
    565
   </a>
   <a href="清实录乾隆朝实录_page566.html">
    566
   </a>
   <a href="清实录乾隆朝实录_page567.html">
    567
   </a>
   <a href="清实录乾隆朝实录_page568.html">
    568
   </a>
   <span class="current-page">
    569
   </span>
   <a href="清实录乾隆朝实录_page570.html">
    570
   </a>
   <a href="清实录乾隆朝实录_page571.html">
    571
   </a>
   <a href="清实录乾隆朝实录_page572.html">
    572
   </a>
   <a href="清实录乾隆朝实录_page573.html">
    573
   </a>
   <a href="清实录乾隆朝实录_page574.html">
    574
   </a>
   <span>
    ...
   </span>
   <a href="清实录乾隆朝实录_page570.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
