<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 153 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 153 页/共 518 页</h1>
    <div class="content">　　○奉安  列圣神位于  太高玄配殿
　　○遣成国公朱希忠告于  景神殿
　　○初禁苑北墙下故有大慈恩寺一区为西域群僧所居至是  上以为邪秽不宜迩禁地诏所司毁之驱置番僧于他所升四川按察使翁万里为狭西右布政使汉中府知府赵鲲为狭西按察司副使
　　○吏部言故南京礼部右侍郎吕楠行履纯正为世仪表宜赐增官报罢
　　○先是内宫监太监高忠尝以事忤旨系内狱寻被释无何即有宫婢变  上甚疑之至是月忠以建  大享殿请祭司工神易定磉字以定顶  上大怒谓其包藏恶念任意欺罔且定磉常言何碍理而讳避也令所司论如律斩之居数日刑部请执忠付狱  上曰朕初因定磉二字一时怒疑人将谓朕以片言罪人且昨工部奏及翰林院撰文皆为安磉非也自后内外文移仍用定磉字
　　○甲戌  诏巡抚辽东右佥都御史孙禬管理粮饷户部郎中张天麟俱还京调用以二人忿拗不和恐妨边计也
　　○升保定府同知王儒为狭西按察司佥事
　　○镇守两广安远侯柳珣卒赐祭葬如例赠太堡谥武襄珣袭封即镇守两广剿徭贼降安南定海南黎寇屡有功俱赉金帛乃敕奖加御至少保兼太子太傅至是卒
　　大明世宗肃皇帝实录卷二百七十二


大明世宗肃皇帝实录卷二百七十三
　　嘉靖二十二年四月乙亥朔
　　○丙子工部奏迩者顺天都御史候纶等题称虏警告急乞发在京堪用盔甲枪刀弓矢万余副火器火药数千斤备用窃照节年该镇成造军器并近岁折徵银两俱留在彼放支供应正以备军需且省道理费也今纶等不能督完军器而听其侵欺又不能追徵银两而任其拖欠乃欲一切仰给于京师是以内库反为外府也第戎事孔棘而地方因循日久非可责成一旦宜行戊字库内外官员拣择堪用军器给发如请仍咨纶将嘉靖二十年以前军器追完二十一年以后料银俱留在彼如法成造不许仍前玩弛诏可
　　○丁酉山西抚按官言本省近被虏患奉诏蠲税二年藩禄军饷乞议处补户部覆发太仓银一十五万八百两有奇于宣大三关以补边粮蠲免之数禄粮以布政司贮库济工等银六万四千三百两有奇补之报可
　　○镇守大同总兵官周尚文奏请粮饷马匹并乞停止近募新军其词颇激兵部核尚文所请过当止宜量给马千匹因言尚文陈请边务乃不关白督抚大臣桀肆不可长淂旨马数依拟给发尚文每事专行任情执拗恐妨废大计其对状已尚文引咎贷之
　　○戊寅刑部左侍郎叶相引疾乞休不许
　　○宁夏副总兵陶希皋坐报所部功不实谪戍原卫
　　○己卯罢百官尝麦宴
　　○改南京工部尚书宋景为南京吏部尚书升湖广左布政使顾遂为都察院右副都御史巡抚辽东兼赞理军务
　　○狭西巡抚都御史路迎侦报套虏驻边将寇灵州请饬各镇巡官闻警互援留本镇东西二路游兵戍守  上命总督杨守礼从宜分布四镇兵马防守游击官督原调游兵赴宣大山西御虏
　　○庚辰降山东道御史戴维师为江西布政司都事维师擅笞兵马指挥郑思贤金夏损其牙牌为二人所计  上以其不谙宪体命降调外任福建福兴泉漳地震礼部尚书张壁至自南京大学士嵩请角□羊部事许之赐钞币羊酒御馔仍谕日比以典礼劳卿兹当尽诚臣赞用副眷托
　　○壬午刑部核恤刑山东主事江满言臣等分方谳狱期广  圣恩但臣所驳问者所司类不速报其矜疑大辟奉旨发遣者复輙易之夫一夫吁嗟王道为亏若考一连十考十连百终岁不决则悲惨之声盈耳塞听逆气成象恒必由之请申禁各省司府如有仍前怠缓偏执及已奉钦依擅目更易者听本部参究治罪报可
　　○癸未  诏发太仓银五万五千两于蜜云居庸紫荆等关备客兵支给
　　○给事中林廷坣奉旨与镇巡官体巡征讨建州事宜上言建州卫夷故多忠顺迩因入贡时近夷恃强先至尽数入关那磕等地远稍迟关将每以额满阻去间有入者所得赐予归途复为近夷所掠是以快快甘心叛逆耳今其酋首千纪者不过如那磕等数辈无烦王师第宜严备设伏俟其入歼之无难也因条诸路分兵战守之宜  上曰建州暂止征讨若那磕辈入寇务相机剿衄仍悬赏恪有能生擒那磕者无论夷汉人予爵三级赏银三百两并谕贡回夷人以朝廷累世抚育之恩及先年董氏减族之祸戒令入贡宜彼此协合毋争先启衅
　　○甲申降山西按察司副使陈燿为莱州府同知佥事赵瀛为郧阳府通判治去秋山西失事罪也
　　○兵部核顺天巡抚候纶奏本镇游兵少宜选各路步骑取足三千秋时驻密云防守无警仍驻建昌营候徵调选给附近州县寄餋马四百匹从之
　　○乙酉升南京太常寺少卿詹荣为都察院右佥都御史巡抚甘肃
　　○吏科给事中周怡言湖广巡抚陆杰论荐所属官员杂滥太甚及举境内贤才又以考察闲住廖道南与焉乞严加戒责并饬吏部行各抚按官凡举剌所属务甄别贤否必求允当来年考察议黜者查抚按之＜锍-釒＞若在荐列即当连坐其境内贤才亦湏慎重其举无得狥私妄奏以开群枉之门吏部议核诏从之置杰不问给事中林廷坣等勘上去秋辽东定远叆阳等处功罪言先犯开原等处系朵颜夷人导诱北虏海西夷人王中预行专报我军遂四集斩虏首四百余级当以功纶后犯叆阳等堡深入镇东上熊抹里系建昌卫夷人我兵分道追击于枕头领南北俱败阵亡军守备李汉都指挥孙承祖金潮等百四十余人副总兵刘大章应援后时当以罪论因列上诸获功失事人员议拟赏罚以请时辽东总兵李凤鸣先已革任候代矣部覆得旨凤鸣身为主帅虽革任仍夺俸三月巡抚都御史孙禬以开原之功多其调度宥之大章革任赴宣大军门立功汉承祖潮各赠官升荫俱从优典余阵亡获军如例升赏王中先赏银三十两彩叚二袭查所应升职名以闻
　　○狭西巡按御史张涣言臣顷按洮河西宁各茶马司验得凡系地亩课茶俱各细羙其招□者率粗恶不可不严为之禁臣请造伪茶者计数多寡比挟带私茶律并以匿私盐律坐其所主不然茶法日坏为马政害不细事下都察院会同户兵二部议核自今犯伪茶五百斤以上者本□与转卖之人俱谪戍近卫原系近卫者调边远主家匿伪茶至千斤以上者亦依前例编发其不及数者比私盐律请着为令从之
　　○丙戌新作雷霆洪应殿成建坛祠六日
　　○西官厅左哨参将杨时以诈疾乞休下法司治罪
　　○工部会议节冗省役二事其一谓各监局官匠在工造辨少而各官占用及包当月钱者多宜行诸司通将各项将役俱发赴工所无得仍前占役其逃亡者行清匠司严核补替毋得诈冒其一谓西山坟茔碑亭等作延缓日久计费每月不下万金宜限此月报完其工食料费仍行核勘以后  庙建钱粮物料监部委官与科道官会计兼同支发在厂在外常例痛加厘革廪给口粮马匹草粮常俸之外不许滥支诏悉如议
　　○丁亥辽东鉄岭卫大火延烧庐舍人畜有火星如斗坠地
　　○以浙江江西都司把总指挥使周乾甘雨督运有功升署都指挥佥事于本司列御支俸督运如故
　　○庚寅升礼科都给事中管见为广东布政使司右参政
　　○以金吾右卫署都指挥佥事九聚充副总兵官协守辽阳地方
　　○乙未安南都统使司都统使莫福海善辖内宣抚同知阮典敬阮昭训等分进谢恩脩贡表笺赉纱罗彩币绢钞等物如例礼臣以安南既废不主则入贡官员非异时陪臣比宜裁其赏赉  上曰福海既纳贡谕诚其赉如故第罢赐宴稍减供馈以示非陪臣礼
　　○海西益实等卫为其故都督把里哈等三员乞祭诏如例给之
　　○丁酉兵部尚书毛伯温言属者  陛下轸强圉之急总督大臣并置文武谋勇相资事宜允济矣然臣犹有过虑者四自古阃外之臣彼此调和则士豫附但事权相埒则嫌隙易生可虑者一自古命将出师最忌中制若往复奏请必致坐失机宜可虑者二近年边务废弛已极非旦夕可以责成恐言者随议其后可虑者三总督大臣得专生杀诸将往往不遵约束遂求故引去即加以罪亦所甘心可虑者四臣请特诏文武二臣同心决策共济时难军中一切机宜不从中覆虽有小失朝议宜谅其心二臣宜尽心展布无恤其他即有人言宜自省待命不当概求引避所辖自总兵以下有所抗挠即许论断如法如此而二臣不能亶心毕力以靖丑虏则当治以不效之罪  上嘉纳之
　　○宁夏总兵官李义引年乞休不许
　　○戊戌巡按贵州监察御史赵大祐言顷改南京兵部尚书王尧封嗜利无耻秪缘大学士翟銮与同卿同年以故极力援引乃致推用臣又见銮荐兵部左侍郎费采改掌翰林院事采院事玷物议先任南京侍郎夤缘大学士夏言因得改北翰清班可复容其汗冒耶夫宰相以知人为急用贤为要銮蒙恩致位台辅乃引荐匪人私滥公器其负国甚矣乞黜尧封与采以清仕路仍戒饬銮秉公进贤仰毗化理勿得狥私情引非类以误国事时尧封已有旨罢免矣銮及采各具＜锍-釒＞乞退  上俱慰留之
　　○太医院掌院事太子太保礼部尚书许绅历任未及三年自以年老求赐诰命恩荫  上念绅久效劳勚特许之
　　○发狭西行太仆寺马价银三万两付延绥抚臣布马给军从都御史张＜羽惠＞请也
　　○时有诈为察院文书画押者事发刑部当以盗用印信者律杖而流之大理寺以律情不合驳之诏三法司会议于是刑部尚书闻掌都察院事兵部尚书熊浃大理寺卿戴金等因事按律议列四款以覆谓文书以印信为重押字次之今后有诈为各衙门文书盗用印信即无押字俱坐以前律若止犯押字不必概用前律惟各就事情轻重罪之此当申议者一律诈为各衙门文书条下在内止言将军总兵五府六部都察院而不及通政司大理寺在外止言都司并内外指挥使司守御千户所察院布按二司府州县而不及盐运司者以事情所关大小为差非为官秩言也若今后有诈为前三衙门文书仍同其余衙门科断其情犯深重者临时附例奏闻此当申议者二六部各司军卫各所律文所不载今后有诈为前项衙门文书套画押字盗用印信及空纸用印者亦当以其余衙门罪之此当申议者三都察院巡抚都御史按察司提学官刑部大理寺审录官以及各兵备屯田水利等官皆渐次添设至于总督巡视等官又皆因是特遣原无刻定印章故临时请给关防其关系与印信不异今后如有诈伪前项关防俱比各官衙门印信拟罪凡盗用弃毁伪造悉与同科此当申议者四诏悉与同科此当申议者四悉从之著为令
　　○己亥狭西固原等地陨霜杀麦
　　○庚子工科给事中李纶言顷经营  庙工一时当事之臣内有太子少保工部尚书甘为霖外有工部尚书兼右副都御史樊继祖此二臣者皆不足称大位供使令臣伏为霖耳□旨韦患失遇事模棱近日锦衣陈瓒奏乞房价輙远引张刚之例与给银二千七百余两假府帑之畜积以市己私霖之所为大率类此至于继祖狡猾无耻久玷缙绅前年总督山西务迁延顾望酿成边祗茶毒之惨自知罪不可逭规图揜餙杀降者以为虏拾遗户而报捷至今人有宁遭北虏莫遇官军之言其负国不忠甚矣乞以二臣早赐罢归如追纶失事缘由仍将继祖重惩以虐边人之愤吏部覆为霖继祖事干清议宜令自陈以俟  上裁得旨俱留之寻给事中周怡复请如纶言为霖亦以人言再＜锍-釒＞乞休俱不允
　　○辅臣严嵩家起堂室以尊藏宸翰为名奏请  上赐名额诏赐堂曰忠弼楼曰琼翰流辉供奉玄象室曰敕赐延恩之阁
　　○户部侍郎张琏卒赐祭葬如例琏狭西耀州人弘治壬戌进士授行人选御御史历山西按察司升副都御史巡抚辽东以疾乞告起为户部侍郎致仕至是卒琏不畏强御巡按湖广时有贵臣子横于乡守臣不敢问琏奏论如法  武庙驻跸太原有仪宾坐杀人狱者赂江彬丐免彬矫诏赦之琏曰  天颜咫尺宪臣不亲奉诏旨孰敢信仪宾竟不免人以是多之
　　○给事中林庭坣上言边政四事一处夷情以弭边患言建州夷人宜稽其卫所原额令以次分番入贡前后出边则虏使络绎在廷亦庶几古人盾子之意其归纳叛亡惟量加升赏悬都督重秩以待擒酋献馘奇功一移要害以利防御请移汤站堡于小宽佃移凤凰城于宽佃子使首尾易于应援一专敕使以重委任辽阳本境十二堡壤地广远旧皆隶副总兵后设叆阳守备分辖四堡遇警不及赴援请设叆阳参将兼辖东州八堡不隶副总兵则彼此可以策应一增兵备以辖戎务辽东开原等五城孤悬东北抚按诸臣行部有时宜专设宪臣弹压之＜锍-釒＞下兵部议覆以处夷情移要害增兵宪三事宜下镇巡诸臣计其利便叆阳参将不必置第敕守备重其事权兼辖东州八堡仍听副总兵节制便报可
　　○辛丑录四书五经性理大全进藏皇史宬
　　○壬寅以午门侍班后期降试御史顾问为滁州来安县知县洪庭桂为江西按察司知事
　　○癸卯升襄阳府同知谢廷＜艹洍＞为浙江按察司佥事
　　大明世宗肃皇帝实录卷二百七十三


大明世宗肃皇帝实录卷二百七十四
　　嘉靖二十二年五月甲辰朔
　　○丙午升工科左给事中刘大直户科左给事中戴梦桂俱都给事中工科给事中林庭坣刑科给事中尹相户科给事中刘绘俱右给事中大直相礼科梦桂兵科廷坣户科绘刑科  诏湖广所隶清浪镇远五开平溪遍桥五卫军生寄贵州诸学者皆从贵州乡试  上以久旱躬祷内苑至是大雨廷臣＜锍-釒＞贺并优诏答之
　　○礼部左侍郎掌太常寺事金赟仁有罪黜为民赟仁与其徒太常寺寺丞陈自暹剥克贪饕侵用户部所给金谷又与自暹娶妻毁神乐观墙广坛地作室为乐舞生郭嘉智所讦法司谳上其狱诏革赟仁职为民发自暹永戍边卫
　　○丁未黜应天府府尹洪珠冠带闲住以贪污为直隶巡按御史江浚所论也
　　○总督宣大侍郎翟鹏以御史曹邦辅论其大言枝梧不能震杨军威具＜锍-釒＞乞罢  上曰翟鹏受军旅重寄宜尽心防御地方毋得以人言辞以边警免西安平凉延安庆阳临洮巩昌大名广平顺德真定保定河间开封河南栗庆卫辉彰德济南东昌等府并所属州州县及陕西行太仆寺苑马寺甘肃山西各行太仆寺正官来朝
　　○山西抚按官李珏童汉臣奏考察过太原府平定州知州王齐等宜黜调如例吏部覆从之因言山西连遭虏患二年之间考察论劾去任官不下百员今升除者畏如瘴乡视如传舍人无固志事角□羊成功以后有司官自非贪暴显著纵有差失始行戒饬留任使得展布不惟调停事体亦以镇定人心从之
　　○己酉发太仓银四万两于延绥宁夏二镇备客兵粮饷
　　○四川董卜韩湖长河西鱼通宁远宣慰等司差国师领直藏卜等来朝贡马及方物赐宴给赏如例
　　○陕西隆德县地震
　　○庚戌  方泽视牲命英国公张溶代  孝宗敬皇帝忌辰  永孝殿行祭礼遣安安仁伯王桓祭  泰陵
　　○辛亥升山西左布政使吴瀚为应天府府尹
　　○先是应天巡抚夏邦谟荐池州府知府柯实卿治豪民徐正本等于法人心称快乞超擢已而巡按御史江浚劾实卿酷暴残忍富家徐正本无辜被害远迩惊骇乞罢黜于是吏科都给事中沈良才等参奏邦谟与浚先后所言相反非但激杨之典皆驰已甚其于民情政体关系匪轻宜令接管抚按官从公查勘部覆从之
　　○吏部言王府官员原无考满叙迁事例今蜀府左长史高鹏以九年考满违例起送宜黜诏令致仕
　　○壬子
　　○以大祀  方泽告请  太祖高皇帝配  神于  景神殿命成国公朱希忠代
　　○癸丑  太祖高皇帝忌辰  景神殿行祭礼命成国公朱希忠代
　　○升南京都察院右都御史胡训为南京工部尚书
　　○甲寅先是巩华城守备豊润伯曹松条陈八事其一于行宫门外两傍建下马牌二座以肃观视其二于本城外设立教场以便操练其三奠靖所军人照各处卫所例于本城附近地人给三十余亩以为屯地其四本城内除盖造营房外余地听军民居住以实坊郭其五奠靖所添设马军一百名及本所千户二员百户十员添造房一百五十间以便官军居住其六于城内盖造城隍庙一所以便官军习仪及四方军民祈祷其七于城河两岸多裁树株以护河堤其八本城四门庙堂六处宜塑神像及神炮亭二十座于内府请二将军炮二十位安置永为保障工部覆准其增下马牌裁树株请神炮三者余俱格不行
　　○乙卯大祭  地于  方泽命成国公朱希忠代  仁宗昭皇帝忌辰  永孝殿行祭礼遣长宁伯周大经祭  献陵
　　○丁巳狭西鄜耀二州永雹大如鸡卵
　　○先是礼部奏太医院官自御医吏目以下考满丁忧俱由本部查明转送吏部如钦天监列报可已太医院争非旧制下礼部议御医吏目等官原额不满三十近年因事升授增浮数倍率皆不谙方书虗糜官廪良由考核之法不严以致贤否莫知侥冒滋甚耳必由本部查送庶可以杜幸阶一法制请如前命从之
　　○己未建  恭仁康定景皇帝陵寝碑亭及  恭让章皇后以下妃子太子诸王公主陵墓树石工完
　　○加派辽东京运年例银一万四千九百两有奇为本镇新添游兵粮兵用从抚臣孙绘请也  诏岁给周府
　　○故奉国将军安湎等淑人张氏等餋赡米各五十石
　　○海西夷人双城等卫都指挥同知撒苦答秃塞格干昇革各乞升都督  上以其送归被虏人效顺功许之  敕万全都司都指挥佥事李＜棥心＞充左参将分守宣府中路葛谷堡地方
　　○庚申土鲁番撒马罕天方国鲁迷哈蜜等地速坛满速儿等王遣头目米列阿都写民等狭西各卜等族番人安章等各贡马及方物宴赉如例
　　○宁夏巡抚范鏓言宁夏游击将军张凤何镗侵克粮饷科歛军钱不闻有见阵微功一年之间相继升去此则苞宜之验也都察院请治之报可
　　○发太仓银一万五千五百九十两有奇于居庸关以备京操春秋两班人马防守支用
　　○录开原叆阳等处获功阵亡官军王俊等八百九十四人升赏有差
　　○壬戌升兵部右侍郎王以旂为南京都察院右都御史
　　○以河南备御大同春班官军失期命按臣逮陈州卫指挥贾玘等及领班都指挥同知滕瓒治罪
　　○癸亥降巡按湖广御史史褒善为滁州判官先是承天守备太监傅霖与留守李翱等不和褒善并参奏之霖乃讦褒善擅用响器铁炼惊扰  陵寝有旨令陈状至是褒善＜锍-釒＞辨遂得罪
　　○赵王厚煜以汝源王厚焆等建醮祈祝奏闻  上曰诸王脩建清醮保安朕躬其各赐金币劳之户部右侍郎兼佥都御史胡琏卒赐祭葬如例
　　○甲子土星逆行入氏宿王度留守三十七日  命修筑永宁大小红门并柳沟口
　　○刑部上死罪三人决不持时者  上以重囚本当速刑但朕方以  天降时霖恐伤和气仍系狱至秋以闻
　　○治激变榆林镇军罪降延安府同知纪纶秩三级
　　○乙丑安南都统使司宣府同知阮典敬等援入贡旧例乞遣官护送出境许之
　　○丙寅  敕贵州前卫都指挥佥事李宗祐充左参将协守四川松藩东路升守备叙泸等处署都指挥佥事李元实为署都指挥佥事充叠茂南路游击将军
　　○保定巡抚都御史丁汝夔言灵丘广昌几内门户宜各调游兵三千防守倒马龙泉故关等处与山西接竟旧无墩台烽火不违宜增置得旨俱如拟
　　○丁卯以纂辑誊写
　　○累朝御制文集圣学心法及四书五经性理大全成赐总视经理官大学士翟銮严嵩各白金三十两彩叚二表里纂集管理官礼部尚书张璧二十两一表里纂集校录官吏部右侍郎张治光禄寺卿张湘国子监司业江汝壁各十五两翰林院侍读华察右春坊右中允兼翰林院脩撰秦鸣夏闵如霖左春坊左赞善兼翰林院脩撰浦应麒翰林院修撰周文烛编修孙升吴山各十两制敕诰敕房誊录收掌官生周令等沈文东等任廷弼等郭瑀等及书辨官吏各赉银两绢布有差
　　○戊辰升整饬蓟州边备兼巡抚顺天等府都察院右副都御史候纶为兵部右侍郎
　　○致仕大理寺卿汪文盛卒赐祭葬如例文盛湖南崇阳县人正德辛未进士授挠州府推官历兵部生事员外福州知府山东按察兵备副使改浙江狭西提学升云南按察司佥都御史巡抚云南晋大理卿未任以病归至是卒文盛才具敏赡以功名自喜在兵部时谏  武庙游幸被廷杖有直声督学两浙诸生殊服之抚云南时属有安南之役其措置招抚屡上方略多凿可称云
</div>
    <div class="pagination">
<a href="明实录世宗实录_page152.html">上一页</a><span>...</span><a href="明实录世宗实录_page148.html">148</a><a href="明实录世宗实录_page149.html">149</a><a href="明实录世宗实录_page150.html">150</a><a href="明实录世宗实录_page151.html">151</a><a href="明实录世宗实录_page152.html">152</a><span class="current-page">153</span><a href="明实录世宗实录_page154.html">154</a><a href="明实录世宗实录_page155.html">155</a><a href="明实录世宗实录_page156.html">156</a><a href="明实录世宗实录_page157.html">157</a><a href="明实录世宗实录_page158.html">158</a><span>...</span><a href="明实录世宗实录_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
