<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1209 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1209 页/共 1860 页
  </h1>
  <div class="content">
   ○蠲免长芦属沧州、南皮、盐山、庆云、青县、衡水、海丰等、七州县。严镇、海丰、兴国、富国、丰财、芦台等、六场。乾隆三十六年、水灾灶地额赋。其蠲剩银两并予缓徵。　　

○癸未。谕、朕恭奉皇太后安舆。幸避暑山庄。著派諴亲王、裕亲王、大学士刘统勋、协办大学士尚书官保、留京办事。所有吏兵二部应行引见官员。文职知县以上。武职守备以上。著于未启銮往木兰之前。每月汇齐。派该堂官一员。轮流带至热河引见。其文员内佐杂等官。武员内八旗护军校、骁骑校、及外省送到补放之水手官、骁骑校。并年满千总等官弁。仍著王大臣照例验放。其八月以后月选等官。亦照向例办理。至外省督抚提镇等奏摺。俱著赍摺人前赴热河行在投递。惟进哨以后。仍照例交留京办事处加封。转交内阁随本呈送。候朕批示发回。仍于留京办事处。交付赍摺人祇领。该部通行传谕知之　　

○又谕曰、玛兴阿、著前往叶尔羌。更换眉绶来京　　

○谕军机大臣等、现在温福等分路进剿。克期可抵美诺。僧格桑势必窜入金川。索诺木既与同恶相济。亦断不肯将逆酋擒献。若至大兵乘胜冞入。进逼贼巢。索诺木势窘力竭。始思献出凶竖。为穷蹙乞怜之计。即非诚心畏服。切不可稍存姑息。且索诺木狡悍不驯。若不及早翦除。终贻后患。现在收复革布什咱。戕其头目。贼酋必不甘心。又昨据温福奏、沃克什脱出番民供词。有闻绰斯甲布、夺了两个牛厂之语。绰斯甲布、因桂林差陈定国前往。谕令助势堵截。仗我兵威。故敢夺取金川地界。索诺木焉肯干休。将来大兵既彻。必至受其荼毒。又如草布什咱土司之被戕。其势仍须查办。不能不复烦师旅。与其日后另费经营。何如目下一劳永逸之为愈乎。是办理金川一节。断不宜更涉游移。但番地冬间冰雪凝积。军行不免稍艰。惟夏秋进兵。较为便易。著传谕温福、桂林、及早熟筹。上紧妥办。再前温福等奏、译出索诺木原禀内。有翁王武王之语。此必贼酋等、探知色布腾巴勒珠尔、丰昇额、近奉派往军营。一系王爵。一系公爵。妄揣二人位在温福之上。必系派往督办军事。故以翁王武王为称。或贼番诡诈。欲借此以行其反间。致温福与色布腾巴勒珠尔等不和。因嫌生懈。冀缓我师。此于军务甚有关系。色布腾巴勒珠尔、心极诚悫。但性喜奉承。丰昇额、亦知奋勉而不甚晓事。恐因贼酋巧辞尊敬。不觉侈然自大。妄逞己见。而温福又或略存形迹。以致掣肘误公。所系匪浅。当知温福以大学士兼副将军。系朕特简其总办军务。色布腾巴勒珠尔等、系参赞大臣。军营事宜。自以将军为政。参赞位在将军之下。惟当统兵督剿。于行军机要。不容稍有搀越。色布腾巴勒珠尔等、不可不自检束。稍滋疑衅。至温福受朕委任。当以国事为重。一切和衷共济。方为不负恩遇。即色布腾巴勒珠尔等、稍有不能和协之处。温福惟当一秉公忠。实心集事。不可少存私见。致相抵牾。总之军务责在将军。有功自以温福居先。有过亦当温福是问。将此明白训谕。俾其各知遵勉　　

○军机大臣等议覆、狭甘总督文绶疏请、乌噜木齐、巴里坤、哈密等处、及安西、肃州二属。准令各省商贾士民报捐监粮。以裕兵食。查乾隆三十一年。奉旨以甘肃收捐。折色多于积贮。无裨实政。敕将捐例停止。嗣经臣工条奏举行。复经军机处及户部议驳在案。至于新疆乌噜木齐一带。幅陨广阔。屯政日兴。比岁产粮既多。贩运绝少。若非广为收贮。不免有谷贱伤农之患。兹据奏称、乌噜木齐、巴里坤、各属兵糈民食。皆应设立常平。又安西、肃州二属。亦宜积贮以资拨运。请照从前内地之例。准各省商贾士民报捐监粮。乌噜木齐巴里坤、哈密三处。各项收监粮十万石。济木萨、奇台、穆垒、昌吉等处。各额收监粮五万石。安西、肃州二属。各额收监粮二十万石。粮色随本地所产变纳。查西陲底定以来。添设官兵。广招民户。收捐监粮。不特有益仓储。并可多资屯垦。与内地监粮多弊者。情形各殊。自应如该督所奏。惟是此次收捐本色。原属养兵恤农之举。该督应饬属妥办。据实册报。仍于岁底专摺奏闻。其内地肃州以东各州县。不得援以为例。至所奏收捐石数。查原定捐额。安西每名粟米四十石。续减为二十八石。肃州、奇台每名五十石。续减为三十五石。缘当日军兴粮贵。减数收捐。今屯广粮贱。若捐数太少。无益仓储。亦易启需索包揽之弊。未为允协。再甘省粮石色样。米、麦、豌豆、粟谷为上。麻子、黄豆、青稞、杂粮为下。今该督既请不拘色样收捐。恐商民乐捐下色。不耐久贮。仍于仓储无裨。其仓廒应如何分设经理。并作何出陈易新各事宜。俟奏报到日。再行定议。从之　　

○户部议覆调任贵州巡抚李湖疏称、先据前抚宫兆麟奏、贵阳府通判移驻下江一切裁改事宜。接准部覆。令查核妥议。查得黎平府属。漳溪等司所管十二寨苗民。共四百五十六户。熟田六十六亩八厘。应徵本色米三石七升零。折色米三石三升零。轻赍银一两一钱六分。条编银一两七分九厘。马馆银六分六厘。苗粮折色银五两四分五厘。又古州厅属。寨弄等一百一十七寨苗民。共四千二百二十八户。向无应徵田粮。又永从县属苏洞等一十二寨苗民。共四百九十八户。熟田二百一十一亩六分零。应徵折色米二十石七斗二升零。轻赍银七两二钱五分。条编银四两一钱九分。马馆银一钱五分九厘。又开泰县属苗岑等九寨。共一百七十六户。应徵认纳折色银五两八钱七分。俱经移交下江通判管理。饬令该厅于乾隆三十六年七月为始。将应徵银米照数徵收报解。应如所题。令该厅造入地丁奏销册内开报其黎平原额户口银米开除。至称古州同知属。自丙妹至传洞十三铺。共设铺夫三十九名。请一并拨归下江通判管理。亦应如所请。从之　　

○甲申。上诣畅春园、问皇太后安　　

○谕、据舒赫德奏称、乌噜木齐参赞大臣。可否照乌什、塔尔巴哈台参赞大臣例。与提督一同总理事务请旨等语。驻劄乌噜木齐之参赞大臣。若止管满营。不与地方事务。未免掣肘著照所请凡满洲绿营官兵屯田一切事务。皆与提督总管办理。并著加恩每年赏给养廉银一千两。领队大臣七百两。　　

○命大学士刘统勋、刘纶、内阁学士德风、谢墉吏部尚书程景伊兵部尚书蔡新、侍郎周煌、左都御史观保、为殿试读卷官　　

○免安徽凤阳、定远、灵璧泗州、盱眙、五河等、六州县。凤阳、长淮、泗州、三卫。乾隆三十六年分、水灾额赋乙酉。谕军机大臣等、据徐绩奏、东省仓储缺额甚多。请截留南漕二十万石。分贮水次备用一摺。殊属不晓事体。向来各省遇有急需米谷之时。请截留漕粮。部议必不准。此慎重天庾之意也。朕每特旨允行未尝稍为靳惜。然从未有筹画仓贮截漕豫备之事。东省现在盼雨虽切。而泰安府属。已经奏得雨三五寸。傥从此次第均沾。麦收仍可有望。至目下秋成尚远。此后雨水调匀。大田尚当丰稔。即如前岁京城春夏亢旸。至六月中始得雨泽。晚稼仍属有收。山左气候。纵较京城略早。此时亦不至豫为鳃鳃过计。况东省迩年、虽间有被水偏灾之处。而通省全局丰收。即或济、东、等府。仓贮不敷。原不妨于沂、莱、等处酌拨调剂。至蓟粮一项。久经截存该省。更可就近通融。止须于将来应用时奏闻拨动。更毋庸未事绸缪。封疆大臣。固当以民瘼为重。然措施自有条理。尤当处以静镇。乃因初夏偶然缺雨。即虑及秋成之水旱不齐。辄议截漕储备未免过涉张皇愚民无知见大吏如此举动。必生惶惑。且恐启奸顽藉端滋事之风。于政体甚有关系。徐绩初任巡抚。一切未经练习。意存奋勉。而识欠安详。或且欲以筹办仓储。见其留心民事。更为未得要领。所奏不可行。将此详谕知之　　

○又谕、据图思德奏、狭省解来军犯马如芳。系甘肃固原州回民。于本年二月脱逃。现饬各属严拏。并飞咨原籍、及经过省分一体查缉等语。此等配所脱逃匪犯。多有窜归本籍、潜踪冀免者。地方官如果上紧查拏。无不就获之理。著传谕文绶、即饬所属。迅速严行协拏务获。毋任漏网。再该犯或于途中逗遛匿迹。亦未可定。所有由黔至狭经过省分。自应一体查拏。将此一并传谕各该督抚知之。图思德摺并著钞寄阅看　　

○步军统领衙门奏、雄县民人刘尽忠、控告该县胡锡瑛、扣价索钱。并盗卖仓谷各款。请交直督究审。得旨、此案著英廉前往。会同裘曰修查办具奏　　

○以病休广西镇安府属向武土知州黄焕章子徽猷、袭职　　

○丙戌。策试天下贡士孙辰东等、一百六十二人于太和殿前。制曰、朕祇绍丕绪。期臻大猷。御＜?宀禹＞三十七年于今。际重熙累洽之庥。殚图易思艰之责。每怀延纳。肤末不遗。矧尔多士引对阙廷。入官伊始。尚因发策。共效敷言。自古帝王求治莫先乎勤政。孜孜赞赞。典谟陈训綦详。大易首系乾元。必以行健法天。握其枢要。于下经则次咸恒二卦。咸曰速。恒曰久。而惟其能速。是以能久。固即申明健行不息天人协一之至义与。乾之三爻曰乾惕。泰之三爻曰艰贞。象辞何以若合符节。所为开泰保泰之原。本有同条共贯者与。汉仲舒董氏。经术最醇。其云尊闻行知高明光大。一归之于强勉易与春秋。又有歧指与。夫一日万几。宵旰不遑暇逸。而畴咨交儆。佐治是所兼资。何道而使广益集思。胥尽弼违之谊也。历代诸史。向敕馆臣校刊。嘉惠海内。近以辽、金、元、三史。人地官名。多淆于后代儒生之手。或一人而两传。或一地而数名。至于释义对音。动成乖舛。因命重加厘正。务极精详。其余胪事系时。悉仍其旧。顾金史多本刘祁归潜志。元史多本虞集学古录。今以史文相核。率有矛盾何耶。同文韵统。所计三合切音。至为吻合与。所云华严字母。折衷何若。昔称七音为均。均者韵也。考其真于译音。而通其用于韵学。讵有外于谐声辨字之本者与。直省积贮。所以备歉。而经理端在丰年。曩制三十年之通。与夫耕九余三。耕三余一。无论矣。如常平社仓。至今承用不改。第任法任人奉行匪易。或饬购补乘时。虽谷贱无虑伤农。而市值之加增不免或听因循展限。即那移利于悬价。而廪储之虚旷谁筹。将使措置适宜。策果安在。乃者新疆乌噜木齐等处。屯收充羡。督臣议请建仓。捐贮本色。省转输。足边计。利更溥于腹地。举行实惟其会。何道而使歛散及时。勾稽尽善乎。文章载道之具也。溯尼山在兹之统。及门通六艺者七十二人。而文学一科。独列游夏。何也。厥后师援纷歧。宗派各别。所作丽于经史子集者。数难更仆。渊源正变。能缕述与。沿及谭艺之家。若陆机文赋。状作者之用心。刘勰文心雕龙。区七十二体之式。所言不越八代文格。于原道徵圣之目。洵有当否。近代茅坤、裒唐宋为八家之选。存古文法度。本朝储欣、益以李翱、孙樵、搜罗较备。曾令儒臣订定唐宋文醇。付梓以行。于文粹文鉴或不至大相迳庭乎。夫治道期于励精。史书贵乎传信。广屯仓以充军实。观人文以验化成。尔多士讲明有年其悉意正辞。条具以对。朕将亲览焉　　

○谕、据马兰镇总兵旺保禄奏、营汛员弁巡查后龙风水内。拏获偷树贼犯王君赐、李功二名。解送刑部治罪。并请将不能严防之营员等。交部严加议处。并自请一并交部等因一摺。王君赐等、敢于风水重地。偷砍树棵。实属不法。著刑部即行严审按律定拟具奏。其未获各犯。并著交该督周元理、速饬地方官。会同该管营员。选差兵役。上紧缉拏务获。解部治罪。至此案偷树贼犯。经管汛员弁自行拏获。其失察处分。应予宽免。但察贼犯等窃树情形。似尚不止此一案。向特未经发觉耳。旺保禄、及专汛兼辖各员。平日疎于防范。亦难辞咎。著交该部分别议处　　

○谕军机大臣等、据步军统领衙门奏、雄县民人刘尽忠、控告该县办赈时。藉端扣价。按户索钱。并该知县自卖仓粮各情节。请交直隶总督究审一摺。已派英廉前往。会同裘曰修查办矣。州县办理赈务。书役从中滋扰。在所不免。今所控扣索各款。俱列有确数。更不得谓之无稽。朕加恩赈济穷黎。期使均沾实惠。乃奸胥竟敢乘机克蚀。其情甚为可恶。该知县漫无觉察。已干重谴。若更私卖赈粮。尤为法所难宥。即该管各上司。亦难辞失察之咎。不可不彻底清查。以示惩儆。若交该督等查审。恐不免意存回护。裘曰修、于此事无可瞻顾。自当一秉虚公。伊现在固安一带。查勘河工。著于接奉此旨后。即速前赴雄县。会同英廉、提集犯证。逐一研究。务得确情。据实具奏。将此传谕知之　　

○户部议准、陕甘总督文绶疏称、乾隆二十七年、环县报垦地一顷九十五亩、照旱田升科例、至三十六年入额徵收。因该年地丁全行蠲免。请展至三十七年徵收。从之　　

○丁亥。谕军机大臣等、据袁守侗等奏、审拟钱度婪索多赃一案。所讯情节。尚多不实不尽。欲图草率了事。甚属非是。钱度赃私累累。实出意料之外。不可不彻底严究。袁守侗等、祇就江西截封银二万九千余两之数。遂据钱度所供克扣铜本平余、及勒派属员售价数目。迁就附合。希图完事。不知其江宁原籍。复据高晋等、于其书房地窖内。起出银二万七千两。并寄顿金二千两。合计不下五六万两。此二项又从何来。可见该侍郎等所讯、及钱度所供均不足成信谳。而赃据实在。断不能巧为掩饰。钱度若仍茹供不吐。是自索刑求。该侍郎等、若稍瞻徇面情。亦自贻伊戚。著传谕袁守侗等、另行严讯确供。据实覆奏。至钱度身为藩司。且屡次获罪。经朕格外宥原。理应洁清自励。乃于给发办铜工本等项本余。匿不报出。扣充私槖。又将玉玩等物勒派属员。婪索重价。即此已属罪不容诛。乃该侍郎等、不就此二款情节。从重定罪。转以上年所办金玉器件价值。何处购买。何处打造为讯。首列问条。伊等将此为能问事乎。抑别有意见乎上年恭逢圣母万寿。各省藩臬。职分原不当贡祝业已通谕饬禁。嗣因福建藩司钱琦、代母进贡。曾酌留香锦一二事。然因其列有金器。即降旨申饬。并因督抚中有以金器为贡者。亦明降谕旨、严切申禁。乃中外所共知。至钱度上年、亦因其代母恭进。准留如意藏香等五件。以备慈览。余俱发还。其贡单现在。收存之件。有圈可考。并著发去令伊等阅看。不知该侍郎等、沾沾以此为首务。是诚何心。著袁守侗、彰宝、李湖、明白回奏。至钱度克扣铜本平余。勒属售买物件。多至数万。不能掩众人耳目。彰宝、诺穆亲、身为督抚。均有统辖稽查之责。岂容诿为不知。况彰宝与钱度。又同在永昌。朝夕共事。何至漫无闻见。似此肆行贪黩。封疆大吏。竟置之不问。所谓整饬官方者何在。已有旨令诺穆亲、自议其罪并著彰宝明白回奏。钱度负恩贪黩。实为近年来未见之事。自当速正刑章。以申国法而儆官邪。然赃款甚多。不可不逐一严鞫。令皆水落石出不得任其丝毫支饰。但此等重大案情。恐外间不肯尽心研究该侍郎等、或果据实勘问。案无遁情。抑或意存赡徇颟顸。率皆不能逃朕之洞览。前已降旨令该侍郎等、于讯明定案后。即将钱度父子。分别管押解京。著袁守侗等、迅速详细严讯明确。仍遵前旨。派委妥员押解送京。仍饬沿途加意防范。如或稍有疎虞。致令畏罪自戕。恐伊等不能任此咎也。将此由六百里传谕知之。寻袁守侗等奏、钱度在滇省两任藩司。其贪婪劣迹。久未败露。兹因厂员告发。臣等正在按款根究。旋经江西省截封银二万九千余两。当即悉心究讯。讵钱度将此项银即系扣克。平余勒卖货物等项供吐。再三严鞫。终无异词。臣等遂据供冒昧定拟。及四月十一日拜摺后。二十三日接准两江督臣高晋咨会、于钱度书室地窖内。起出银二万七千两。并寄顿金二千两。实不料钱度苍滑狡饰如此。臣等拘泥初供。牵连录叙。实属不知轻重。愧悔无及。得旨、袁守侗、李湖、皆新进。或不谙事体。彰宝罪无辞。著各议奏罚来。　　

○又谕、前据徐绩奏、山东近省一带。盼雨甚殷。适京城于十三日浓膏深透。意东省可以均沾。当经传谕该抚、令将曾否一律曾被之处具奏。昨又据该抚奏、惟新泰、泰安、二县。于十三四日。得雨三五寸。其余各属。仍然望泽。今京城复于二十一日晚。密雨连绵竟夕。入土甚为优渥。看来此次雨势。尤觉广远。东省或可同时获有甘＜?雨澍＞。朕心深为廑念。著由四百里传谕徐绩、令将济东各府属。曾否同沾膏泽。及现在麦田秋禾情形若何。即速具摺由驿覆奏。以慰朕悬注。寻奏济南府属德州等十四州县。东昌府属临清等七州县。并武定府之滨州、海丰等州县。泰安府之各州县。俱报于四月二十二日。得雨四五寸不等。现在二麦改观。大田长发。民情欢庆。俟各属续沛甘霖。再行具奏报闻　　

○又谕、前据海明奏、查获钱度家人王寿、擕带银二万九千余两。为数甚多因思钱度在滇。尚有应赔之项。何以不行交纳。曾经谕令李湖查数具奏。今据奏称、钱度名下应赔银两。尚未完银一万三千五百五十九两零等语。此项关系滇黔两省铜铅军需正项。自宜按数各归本款。所有江西省截抄钱度银两。前已有旨、令海明解交内务府。今钱度在滇。既有未完赔项。著传谕海明、即于江西查获项内。照数截存归款。并行移咨滇省知照。俟便搭解以清款项。其余仍照例解内务府查收。将此并谕李湖知之。李湖摺、并钞寄海明阅看　　

○又谕、昨桂林奏、分兵两路。派侍卫等由果洲翻山绕道。俟其一有消息。即统兵前后夹攻。今又奏于革有什咱。与金川毗连要隘。拨兵防守。调回宋元俊仍由达乌一路。合力进取等语。所办俱合机宜。惟宋元后檄调金川连界之霍耳等土司。豫拨番民。听候调遣。殊为失算。索诺木党恶助兵。罪在不赦。然逆酋此时。尚未计及官兵之将伊并办。正当乘其未备。迅事剿擒。庶得神速制胜之道。乃豫檄各土司发兵。转使逆酋闻之。早为防拒。甚属非计。此时自当并力攻剿小金川。速擒逆竖。乘胜进剿金川。出其不意。方合事机。乃犹为勒兵问罪之语。亦属迂缓而不中窾要。大约桂林之意。似以僧格桑就擒。军务即可告蒇。而于金川未免存畏难之见。与温福等大略相同。朕非不知金川之较为难办。必欲黩武喜功。但现在之势。实难中止。而善后之策。尤当熟筹。在庸众浅识。大率以金川恃险。攻之未易得力。朕意金川之噶拉依虽险。亦不过与墨垄、达乌相似。今此两处。既皆觅间攻破。则噶拉依何独不然。岂宜心存畏阻。不为久远计耶。今以土司全局而论。荡平小金川后。若议驻兵防守。多不过三四千名。而各营分拨。尤易见少。岂能令逆酋畏慑。即索诺木暂时安怗。日久故智复萌。出而侵扰邻境。我驻守之兵。未必足资弹压。万一绿营兵弁。亦为贼所攻围。实为非策。总之办理此等大事。必当通盘筹画。不可仅狃目前。朕昼夜熟筹。非及此时兵力。并办金川。更无长策。温福、桂林、或果别有妥善之计。可保其不贻后患。不妨据实直陈。断不可貌从心违。致滋贻误。再闻金川地界。不及小金川之大。人亦少于小金川。其说确否。著查明具奏。前此摺奏、阿桂于普尔玛之傍。破其水寨。似贼人正寨克日可破。何未能迅即攻取。攻剿要领。当随机设法。使之迅不及防。如温福等、抵阿喀木雅后。已半月有余。何徒为坐守之计。傥贼人果于要隘抗拒。别无径路可通。自不能不专于一处攻击。若止沿山排立碉卡。则当寻觅间道。超越其后。使贼人失其所恃。无难顷刻摧坚。并可引贼出碉。乘势掩杀。以期克捷。温福等何见不及此。再温福军营。已有色布腾巴勒珠尔、在彼参赞。丰昇额、自应往阿桂处协同攻剿。且谕进剿金川时。令阿桂领一路兵。丰昇额前往相助。此时即应往彼协力集事。岂泥于进剿金川之说。至彼时始行分往耶　　

○调镶蓝旗蒙古副都统福康安、为镶黄旗满洲副都统。以头等侍卫巴朗、为镶蓝旗蒙古副都统　　

○江西巡抚海明疏报、宜春、太和、玉山、铅山、鄱阳、德化等、六县。开垦田地山塘五顷六十三亩　　

○戊子。谕曰、礼部侍郎衔邹一桂、供职有年。人亦醇谨。前以年老告休。昨冬来京。见其精神尚能如旧。特加恩准其在籍食俸。俾资颐养。令于春和就水程南归。顷闻行至山东汶上县地方。患病溘逝。殊为可悯。著加赏尚书衔。仍著该部照尚书应得恤典察例具奏　　

○又谕曰、鄂宝著调署理藩院侍郎。其刑部侍郎员缺。即著雅德补授。雅德未到任之先。仍著鄂宝兼署　　

○又谕曰、玛兴阿现在出差。刑部侍郎员缺。著绰克托调补。所遗兵部侍郎员缺。著期成额补授。期成额未到任之先。著庆桂兼署　　

○谕军机大臣等、顷令丰昇额往阿桂处协同攻剿。伊系御前大臣领侍卫内大臣尚书。奏事列名。应在阿桂前。但阿桂历练军务。丰昇额甫经学习行走。仍著阿桂列名在前。丰昇额列名在后。丰昇额不可稍存意见。致有掣肘。阿桂亦不得推诿。务须和衷办理。期于军事有益　　

○己丑。上诣畅春园、问皇太后安　　

○还宫　　

○御乾清宫。召读卷官入。亲阅定进呈十卷甲第　　

○军机大臣等议覆、伊犁将军舒吓德等奏称、乌噜木齐参赞大臣。请照乌什、塔尔巴哈台例。铸给印信。并设随印办事章京二。笔帖式三。俟兵到后。于满洲兵内挑取。未到之前。由伊犁挑取。带往委用。其驻劄协领等官。请照伊犁例、赏戴花翎、蓝翎。每佐领下各放总领催一。赏戴金顶。统办佐领事务等语。应如所请。至称满洲官兵。亦照伊犁例、支给盐菜银两。查从前伊犁移驻官兵。因地方初定。诸物昂贵。是以议给今乌噜木齐与内地相隔较近。且商贾广集。未便一体给与从之　　

○庚寅。上御太和殿传胪。赐一甲金榜、孙辰东、俞大猷、三人。进士及第。二甲平恕等五十五人。进士出身。三甲熊言孔等、一百四人。同进士出身。　　

○幸圆明园　　

○谕军机大臣等、温福等奏、打仗情形。仍在阿喀木雅近处。尚未前进。现在兵力甚强。贼番若在碉卡藏匿。或尚难于痛歼。今西寨贼众。直前救援。仅毙二十余人。北山二百余贼前来。仅毙十余人。且败走贼番。皆由碉卡而出。何以竟不追赶剿杀。若以绿营兵不甚得力。则军营现有满洲兵二百名。又有巴图鲁侍卫章京等。皆何为者。总之办理贼番。愈速愈妙。即山险路窄。抵死固守。亦应鼓舞官兵。别寻路径。设计办理。若迟延日久。众心必渐疎懈。不但僧格桑速期殄灭。即索诺木亦须并办。温福等、尚其同心努力。及早成功　　

○又谕曰、温福奏、将来进剿金川时。桂林设法招诱索诺木兄弟到营。执而擒之。一则慑以兵力。一则诱以宽词。自不得不如此筹办。前谕宋元俊统兵出其不意。进据噶拉依之险原属制胜要策。但宋元俊既未能乘势直进。而桂林又令仍回僧格桑协剿。亦可听之而已。近日小金川守隘之贼。及与大兵打仗者。多系金川帮助。是索诺木竟敢显然党逆抗拒。甚为可恶。此时若不翦除。则番地驻兵。必不安妥。将来小金川、沃克什诸境。究必为其所占。是我所费力剿定者。轻以授之逆酋。转遂其蚕食之愿。实为非计。温福等断不宜复涉游移。朕非不知办此稍难。然实有不能中止之势。现在贵州、陕、甘、续调之六千兵。计日将到军营。并谕文绶、再备三千。听温福等调用。设以为兵尚不敷。即奏明再为添调。或数月未能办竣。即略需时日。亦所不计。至两次所拨军需六百万两。原系宽为储备。即为动用稍多。亦所不惜。而其事则必不可不办。温福、桂林、若能保索诺木日后不复滋事。或别有善策。可以永弭后患。不妨据实保奏。朕惟冀边圉之永靖。并非必欲穷兵也。再温福奏、小金川投诚番人沙尔嘉勒供词。有金川帮助领兵头人名阿克舒之语。而前次金川投诚番人彤锡、亦供有帮守阿喀木雅、金川头人达什策枉、及南路调来之头人噶什咱阿诺尔。此即金川助恶拒命之明据。自当传檄索诺木、指名令其执献。既可折逆酋并未帮兵之诡说。而声罪致讨。更觉有词。亦现在之必应办及者　　

○辛卯。谕军机大臣等、据孙尔桂奏、召散、召功、现在孟艮、猛勇、俱有缅匪在彼钤制。请于今冬就近加调临元、开化兵二千名。同普洱兵一千名。并原设土练一千三百名。出其不意。袭击孟艮猛勇二处。或擒或剿等语。所奏似亦近理。召散、原系逋诛罪魁应行剿捕之犯。且去年暂停袭击。缅匪不能窥我虚实。今冬若乘贼人猝不及防之时。向普洱边外出兵掩袭。或可擒获召散处以极刑。藉申国威而饬法纪。并令缅贼知我进剿之举。不肯歇手。自必闻风震慑。于事亦属有益。但应作何妥密调派、务合机宜之处。难于遥断。孙尔桂已准来京陛见。俟其到京时。朕当面询指示。并令军机大臣、详晰问明。再行定局。至此举果否是操胜算。其临元、开化、二镇。是否有勇锐堪调之兵。及调集绿营。能否足资实济。孙尔桂之奏。与彰宝所见若何。著传谕彰宝、令其悉心熟筹。据实覆奏。孙尔桂摺。并著钞寄阅看。寻奏、查普洱边外茨通等处。前岁驻兵二千。上年驻兵一千五百。原系近营添拨今孙尔桂、请加调临元、开化兵二千。较寻常冬防。多调千余。未为劳费。临元、开化二标兵。亦勇健堪用。但召散、踪迹诡秘。是否长踞孟艮。或往来无定。皆未可知。今拟进击孟艮、并及猛勇。设该犯未即就擒。势难深入穷追。臣思冬初瘴退。各关隘防兵。仍旧不露声色。密加侦探。如机有可乘。即统兵进击。但应走何路。总于起程时。一面奏闻。一面启行。始能迅击无备。再今岁办理袭击。除防所现有健兵二千七百。俟交秋再加选调四千数百名。共合上届豫备七千五百之数。堪资进击。报闻　　

○又谕曰、温福等奏到、小金川投诚番人沙尔嘉勒供称、闻说南路官兵。离僧格宗不远。僧格桑、将美诺之兵。尽掣往僧格宗把守等语。是美诺现在空虚。若能不由僧格宗。另觅间道。出其不意。直抵贼巢袭擒僧格桑。自是极好机会。著传谕桂林、即速酌量情形。若可如此掩击。较之专攻险隘。实为事半功倍。再闻僧格桑之妻。已往布朗郭宗。该处系泽旺所居。僧格桑、令其妻妾往彼。必豫为逃入金川之计。泽旺不能管教其子。致僧格桑抗拒天朝。罪应缘坐。即或念其为逆子所拘。凶渠梗化之事。实未与谋。亦止可贷以不死。断不可复令其仍管土司。前曾谕令阿桂、分兵剿擒泽旺。槛送京城候旨。著传谕温福、选派兵练。令阿桂、丰昇额统领。速往布朗郭宗。擒获泽旺。并俘橧格桑妻妾。毋任逋逃。至阿桂现攻之普尔玛等处。令色布腾巴勒珠尔、前往攻剿　　

○户部议覆、浙江布政使王亶望疏称、浙江常平仓谷。出陈易新。每于春间粜借。秋后徵还。仍将所买米谷脚价。于次年开印起。限六个月咨部核销。岁歉价昂。声明缓买。但其中有缓至四五年尚未买足者。若待通案齐全。始行汇报。而先买州县。势必辗转咨查。每多悬宕。请嗣后报销现年买补时。将节年缓买续买若干。动用脚价若干。造册同现买之案。一并报销。应如所奏。照地丁钱粮例。年清年款。至各直省缓买谷石。有归入下年买补案内造报者。亦有俟买补齐全、造报核销者。均应照此办理。以昭画一从之　　

○壬辰。上诣畅春园、问皇太后安　　

○谕军机大臣等、前谕文绶、于陕甘各营内、选派兵丁五千名。备川省调取。昨据该督覆奏、已经豫备齐全。复谕令该督、俟温福等咨取时。即令起程遄往。今据温福奏到。现在两路进剿。需兵接济。已飞咨调赴等语。著传谕文绶、即行妥协照料。迅速起程。至官兵攻剿小金川。克日捣穴擒渠。并须乘势进剿金川。自不可不厚集兵力。现在川省调到各处之兵。及本省所有兵练。已不为少。但分路派拨。自属多多益善。核计陕、甘、二省兵额。共有七万六千余名。为数尚多。自可再行酌备著传谕文绶、于陕甘两省各营内。再选派勇锐兵丁五千名。将应带火药仗械等项。一并妥办。并拣派带兵大员将弁等。照前豫备。如再需添调。即令星速前赴军营备用。将此由六百里加紧发往。并谕温福、阿桂、知之　　

○癸巳。上御勤政殿听政　　

○谕军机大臣等、据巡漕御史朗图奏、领运千总阎洸、汪星五呈称、该帮船只。行至甲马营地方。有盗持刀上船。每夜在帮前后潜踪。借歇借食。舵水等不敢拒绝等语。此事殊可骇异。粮船衔尾进帮。经过地方员弁。皆有防护之责。乃任盗贼随帮滋扰。白日肆行无忌。并不即为查拏。成何事体。著传谕周元理、徐绩、即速严饬所属文武。上紧缉拏务获。尽法处治。以肃法纪。并将沿途疎懈员弁。查明参奏　　

○又谕、据巡漕御史郎图奏、领运千总阎洸汪星五呈称、该帮船只。行至甲马营地方。有盗持刀上船。每夜在帮前后潜踪。借歇借食。舵水等不敢拒绝等语。此事实堪骇异。业降旨周元理、徐绩、饬令严行拏究矣。各帮船设有领运千总。所以防卫粮艘且每船俱系旗丁。兼藉以禁御匪盗。与民间船户不同。何至遇盗犯上船。当时不能擒缚事后不敢声张。并任其住宿船头。不即掩捕。转惧其为仇之理。而千总等目击其事。任其住宿船头。竟尔朿手无策。听群盗之肆行出入。徒令各船鸣梆执灯。为坐守计。尚复成何事体。即或该弁等、所带兵役无多。不敷擒捕而沿途俱有营汛兵丁。亦当通知协缉。无任盗犯远扬。何以山东甲马营被盗后。直至天津地方。事隔多时。始以一报巡漕御史塞责是该千总玩忽纵盗之咎。更不能辞。并恐所报情节。亦未必尽确。著传谕嘉谟、即将此案被盗实情。详悉查明。分别参处具奏。仍饬管运员弁。上紧访缉务获重究。郎图摺、并著钞寄阅看　　

○以给事中喀尔崇义、为内阁学士兼礼部侍郎。给事中高朴为左副都御史。詹事觉罗巴彦学、为通政使　　

○以步军翼尉图桑阿、为镶白旗汉军副都统　　

○甲午。谕、据永德参奏、署怀集县程之昌□鸟、因该县斩犯梁积矮、在途脱逃就获。并不严究雇替情弊。匿不通详。希图规避处分。请革职审究等语。程之昌□鸟、著革职。与案内有名人犯、交该督一并严审究拟具奏。至摺内称、此案询据该府郭联奎先有访闻饬查。旋准督臣咨行严究等语明系因李侍尧先据肇庆协禀报。咨行粤西始行发觉可见该省上下相朦吏治毫无整顿。该府郭联奎、于所属讳匿重犯脱逃之案。并不早为揭报。殊属袒徇。著交部严加议处永德、近在同省。于该督未咨之前。不能及早查办。亦难辞咎。并著交部察议　　

○谕军机大臣等、据永德参奏、署怀集县程之昌□鸟、匿报斩犯梁积矮一案。已将程之昌□鸟革职。交该督严审究拟。该抚摺称、询之知府郭联奎、先有访闻旋准该督李侍尧、据肇庆协报文咨行严究等语。是永德虽有风闻。并未发觉。若非该督咨查。仍欲颟顸了事。上下相蒙若此。吏治废弛。亦可概见。并降旨将郭联奎、永德、交部分别议处矣。永德自简任封疆以来。办事拘迂。才识未能开展。恐与繁剧省分不甚相宜。是以由江苏而河南、湖南、递为改调。近复调至粤西。该省政务。虽较他省为简。而巡抚之整饬吏治。经理地方。责任则同。未可因小省事简。听其废弛贻误。永德到任。已逾半载。其办理一切事务。是否不至竭蹙。于广西巡抚尚堪胜任与否。李侍尧知之必真。著传谕李侍尧、即就平日见闻。据实密奏。不得稍存瞻顾。寻奏、粤西事简。永德办理。尚不至于竭蹙。但性情稍急。遇事推求。未免不理于口。然平日办事。尚在认真。如近有兴业县、暨贵县私枭滋事二案。该县俱欲颟顸了事。均经永德提犯委员审办。并不以盐务非伊专责。稍存歧视广西巡抚简缺。似堪胜任报闻　　

○又谕曰、桂林奏、攻达乌东岸山梁。官兵奋勇朴栅。侍卫六十一、参领普宁、俱受伤阵亡。又攻剿甲尔木之时。参将薛琮、被枪滚崖阵亡。此次官兵直前攻栅。杀贼甚多。颇著奋勇。所有阵亡之六十一、普宁、薛琮、及兵丁等。俱著桂林查明咨部。从优议恤至薛琮、近在军营。甚属出力尤为可惜该员有无子嗣。查明具奏。候朕降旨加恩。其迷失之侍卫拉汉保。参领西兰保、曾否查有著落。及受伤之侍卫额勒金华善额林普尔、伊尔苏拉等。曾否调理平复。并查明咨部分别奖赏　　

○又谕曰、桂林奏、攻剿东岸山梁。及间道袭取甲尔木等处带兵人员。间有阵亡。自以筹画未能周密。请交部严加治罪。此可不必。桂林自统兵攻剿以来屡次克捷。故官兵倍加鼓勇。行军之道。岂能常得便宜。即小失亦不足异。断不可因此气阻。致生畏怯。惟当益励锐气。切齿逆酋。急图殄灭。为阵亡诸人报仇。方不愧统兵之任。至所奏陕甘续调之三千兵。与南路相近。现在咨商温福、就近调赴军营等语。此项兵丁。前经温福奏请拨赴西路备用。今桂林既因需兵接济。调往南路。温福处再为拨补。已谕令文绶、将陕甘豫备之三千兵。即派员带领赴川矣。又桂林奏果洲一带山沟。四月初有连日雨雪之事。此必贼番扎答所致。其法在番地山中用之颇效。然亦可用扎答阻回。现派善用扎答之三济扎布、萨哈勒索丕二人。令翼长富虎、章京扎勒桑带领。驰驿分往温福、桂林、军营备用。该处番人。及红教喇嘛内。多有习其术者。盖温福桂林、留心访觅精通扎答之人。随营听用。使贼番技无所施。此次进攻碉寨。对仗时多系金川贼众。且闻僧格桑将我兵未经攻获之地。许给金川。甚为可恶。温福等前将索诺木差人赏赉遣回。尤为错谬。索诺木敢于党恶梗命。其人来至军营。必系探听我军虚实。否则系僧格桑诡计托言金川所使。以售其奸。皆不可知。自应留心不遣。严刑讯鞫。令其供吐实情。或可稍得贼中要领。岂宜仍行放回。转藉以安定番心。实为失算。温福等或因有此一节。进攻稍懈。则误事更为不浅。嗣后如再有贼番来差。须拘禁营中。严加刑讯。务得实供。并派妥员解京。听候审问。勿再如前贻误　　

○内阁、翰林院、带领辛卯科散馆修撰、编修、庶吉士、引见。得旨、此次翰林散馆之修撰黄轩、编修陈嗣龙、王增、范衷、业经授职。其清书庶吉士闵思诚、李潢、林树蕃、朱诰、俱著授为编修。孔广森、著授为检讨。汉书庶吉士李光云、黄瀛元、曹城、金蓉、吴敬舆、王尔烈、朱依鲁、马启泰、吴俊升、周兴岱、项家达、李簧、陈昌齐、俱著授为编修。程元基、垄大万、钱沣、佛尔卿额、俱著授为检讨、顾葵、吴震起、张明谦、陈观光、江琅、章铨、徐烺、郑源焘、马慧裕、包愫俱著以部属用
  </div>
  <div class="pagination">
   <a href="清实录乾隆朝实录_page1208.html">
    上一页
   </a>
   <span>
    ...
   </span>
   <a href="清实录乾隆朝实录_page1204.html">
    1204
   </a>
   <a href="清实录乾隆朝实录_page1205.html">
    1205
   </a>
   <a href="清实录乾隆朝实录_page1206.html">
    1206
   </a>
   <a href="清实录乾隆朝实录_page1207.html">
    1207
   </a>
   <a href="清实录乾隆朝实录_page1208.html">
    1208
   </a>
   <span class="current-page">
    1209
   </span>
   <a href="清实录乾隆朝实录_page1210.html">
    1210
   </a>
   <a href="清实录乾隆朝实录_page1211.html">
    1211
   </a>
   <a href="清实录乾隆朝实录_page1212.html">
    1212
   </a>
   <a href="清实录乾隆朝实录_page1213.html">
    1213
   </a>
   <a href="清实录乾隆朝实录_page1214.html">
    1214
   </a>
   <span>
    ...
   </span>
   <a href="清实录乾隆朝实录_page1210.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
