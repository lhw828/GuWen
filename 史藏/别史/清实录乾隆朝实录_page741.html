<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 741 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 741 页/共 1860 页</h1>
    <div class="content">○户部议覆、湖北巡抚卢焯疏称、湖北鼓铸。除洋汉滇三铜总配、每百斤加色耗一斤、毋庸另议外。请汉滇二铜配铸。每百斤加耗二斤。纯用滇铜。每百斤加耗四斤。应如所请。嗣后买回滇铜。每百斤酌加色耗三斤。给委员运回。照现定加耗鼓铸。余剩耗铜。作正报销。从之。　　

○庚申。内阁、翰林院、带领新进士引见。得旨、新科进士。除一甲三名、蔡以台、梅立本、邹奕孝、已经授职外。李汪度、钱大经、曹锡宝、袁鉴、彭元瑞、王绍曾、吉梦兰、刘亨地、罗廷梅、王大鹤、戴第元、李宗宝、汪新、蒋士铨、刘成驹、陈兰森、郑爔、薛宁廷、李翊、彭冠、那穆齐礼、焦汝翰、彭绍观、施培应、魏大文、刘显恭、吴湘、田玉成、史大勋、陈于午、富森泰、陈一德、何曰佩、郑鸿撰、俱著改为庶吉士。戴文灯、刘芬、方春熙、梁英佐、吴岩、鲁治亢、陈柱、卫诣、李本＜王巳＞、简昌璘、边廷抡、石永华、沈琏、李潄芳、周仁栋、俱著分部学习、照例试用。陶淑、杨凤腾、赵维翼、翁燿、俱著以知县即用。康基田、杨廷桦、韩本晋、杨长发、解秉智、谢清问、尹涟、梁作文、贾景谊、李鹄、贾德、来益清、邱廷澜、黄绳先、钟光序、陈良佐、郭六宰、俱著分发各省、以知县试用。夏良士、程兴仁、何谦泰、郭卫城、楼克兴、朱敬、宋鏊、俱著以教职即用。余俱著归班铨选。　　

○蠲免安徽凤、泗、二属、乾隆二十一年、水灾额赋有差。　　

○旌表守正被戕之直隶赵州民孙二小妻井氏。　　

○是月。钦差侍郎梦麟等奏、疏洩宿、桃、一带堤堰。现在南岸、自宿迁朱家闸起。至清河三汊格堤止。北岸、自刘老涧起。至三义坝止。积水全行消退。共计涸出田一千五百余顷。秋禾俱已赶种。得旨、览奏稍慰。　　

○又奏、荆山桥口、湖水入河之处。共有支河二道。今拟加宽开浚。先将小梁山一股筑坝兴挑。完竣后。再将内华山河头一股办理。再茶城上年所挑旧河。由张谷山兜湾。形势不顺。应取直攒挑。现俱兴工。得旨、览奏俱悉。　　

○江南副总河嵇璜奏、昭关坝工。五月内可竣。高邮南关滚水石坝。于秋汛后兴工。先将下河通江之路、邵伯以南各闸疏通。俾湖河水势、次第宣洩。得旨嘉奖。　　

○江南巡抚胡宝瑔奏、丰城堤工、除石工动帑官修外。所有民修土堤向俱按甲出夫。乾隆十九年。巡抚范时绶。定为按田均堤之法。惟近圩低乡。令均分承管。其余高乡有田之户。概行除免。兹阖邑呈请公修。并称有居高乡而田坐低乡。居低乡而田坐高乡者难以区别况有田有粮。有粮有夫。请夫从粮徵。附于漕粮脚耗项下完缴。听官按堤拨分。募夫修筑得旨允行。　　

○山西巡抚明德奏、请将曲沃县蒙城驿马匹、仍旧改归太平县之史村驿从之。　　

○两广总督杨应琚奏、广东三水县西南镇向归典史兼管。该典史有监狱之责。且分辖村庄基园。难以兼顾。请将三水县典史原管之西南镇。暨附近该镇之村庄基园。酌拨县丞分管。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十九


大清高宗法天隆运至诚先觉体元立极敷文奋武孝慈神圣纯皇帝实录卷之五百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。六月。辛酉朔。谕曰、图勒炳阿、著来京候旨。河南巡抚员缺。著胡宝瑔调补。胡宝瑔未到之前。著刘慥暂行护理。其江西巡抚员缺。著阿思哈署理。　　

○又谕、据马负书奏、安南番船飘泊永宁汛。现拨弁兵守护。并饬有司将船上军械、暂贮县库。俟起身之日给还等语。外番船只往来海洋。所带防船军械。本不足异。飘泊收口时。拨兵照看。尚属事理应尔。乃必将船上军械收取贮库。此不过虑其生事耳。不知彼若生事。独不可于查收之前乎。是诚妇人孺子之见。实相沿旧例。最为无耻。适足示怯。转令窃议中国所见浅小。贻笑番人。甚属非体。嗣后著概停查收。并通行传谕沿海各省督抚提镇知之。　　

○又谕、前据郭一裕参奏恒文、令属员买金、短发金价。巡阅营伍。沿途纵容家人、收受属员门礼等款。朕以恒文历任封疆。受恩最重。当不应至此。是以特命刘统勋会同定长前往查察。今据刘统勋等奏到、恒文买金一事、及纵容家人收礼、俱属确实。恒文身为大臣。自应洁已率属。乃簠簋不饬、一至于此。实为深负朕恩。恒文著革职拏问。其案内有名之汪筠、罗以均等。著一并革职、严审究拟具奏。　　

○壬戌。谕、甘肃地方。承办军需。小民急公趋事。甚属勤劳。屡经降旨。将该省历年积欠。并承办之甘、凉、肃、三府。安西五卫。皋兰一县。本年应徵地丁钱粮。米豆草束。概予蠲免。但现在军务未竣。该省为总汇之地。小民出力尤多。朕心时切轸念。著将甘肃通省。乾隆二十三年。应徵地丁钱粮。加恩概予蠲免。该督抚等、其董率属员。豫行出示晓谕。实心查办。毋任不肖官吏。从中舞弊。用副朕优恤边民。格外施恩至意。该部即遵谕行。　　

○又谕、河南夏邑、商邱、虞城、永城、等四县被灾。前经降旨。将历年旧欠钱粮银谷概予豁免。其本年应徵钱粮。业据该抚题请缓徵。但念该地方积年歉收。灾民实可轸恻。应再予加恩。此时已届麦收。若降旨将本年地丁宽免。其已徵在官者。不得均沾。转恐不肖胥吏。从中弊混。著将乾隆二十三年。应徵地丁钱粮。概予蠲免。此朕优恤穷黎之意。其富家大族。田连阡陌者。如亦一例邀恩。是国家旷典。为若辈附益之资。殊非惠鲜本怀。著该抚查明。田逾十顷以上者。不必蠲除。倘有田本一家。而分寄各户。希冀滥邀蠲豁。即行按律治罪。该抚其董率属员。实力奉行。毋滥毋遗。副朕勤求民瘼至意。该部即遵谕行。　　

○又谕曰、石柱看来不胜布政使之任。著来京。广东布政使员缺。著拖穆齐图补授。　　

○又谕曰、马龙图、著来京候旨。台湾镇总兵员缺。著林洛补授。　　

○又谕、前据郭一裕参奏恒文各款。特命刘统勋会同定长查办。今据奏到、买金等事属实。业已降旨将恒文革职拏问。但阅供词、内称购金情节。实缘欲购备方物进贡。商之郭一裕、据云滇省惟金较贵重。我拟制金手炉四个进贡。因令标员明柱向巡抚衙门领取炉样。购金制备等语。臣工贡献。前曾屡经降旨、概行禁止。即督抚所贡方物。不过若柑食品等物、以备赏赐。或遇国家大庆。间有进书画玩器庆祝者。酌留一二。亦以通上下之情而已。从未有以金器进贡者。使恒文果有金器进到。亦必申饬发回。况内府何所不有。宁藉此戋戋金器为耶。而乃藉词勒派属员。短价冀图余润。以致喧传阖省。殊玷官箴。然既有以进贡为口实者。嗣后各省督抚、除食品外。概不得丝毫贡献。违者以违制论。至恒文历任封疆。岂尚懵于事理。其在公正大臣。一闻郭一裕进贡金炉之语。即应据实参奏。乃不惟不奏。更尤而效之。反被所欺。是何愚之甚耶。但郭一裕、既以进贡金器怂恿总督。随以购金参奏。是复何心。此虽恒文一面之词。亦不得不根究明悉。著刘统勋、定长、将此情节。逐一秉公研讯。至恒文家人、或偶尔需索。尚可诿为耳目不周。乃金银赃物。计值累千。是其网利营私。稔恶盈贯。何得仅以失察为解。著一并严审具奏。　　

○谕军机大臣等、胡宝瑔已有旨调补河南巡抚。其江西巡抚员缺。著阿思哈署理。不必俟阿思哈、著即赴新任。河南现有应办灾赈事务。藩司刘慥条奏、官借牛具耔种。宜变通办理。并业佃之分收。宜酌为调剂两事。著钞寄胡宝瑔。令其阅看。即于由江赴豫时。沿途留心体察。细询舆情。如该司所奏。实于业主佃户。两有裨益。即奏闻办理。至该司所奏。饬令地方官、查明瘠薄地亩。止令种麦。以蓄地力。所见甚属迂阔。地脉肥瘠不同。其播植所宜。应听农民相地土之宜。自为布种。可两熟者。农夫必不甘只令一熟。其只可一熟者。亦不能强之再种。若饬官为经理。其势必有所不行。著一并传谕胡宝瑔知之。　　

○又谕、据刘慥陈奏、豫省地方河渠沟道。宜广为开浚一条。著钞寄裘曰修阅看。令其就近前往夏、永、等县、查各处低洼地亩。相度形势。如所奏开挖沟道。果足以洩本境之水。于民生有益。则具摺奏闻。请旨办理。如不能实在有益。亦不必勉强。著即传谕知之。　　

○又谕曰、喀尔吉善奏总兵马龙图不职。已降旨令来京候旨矣。其在任劣迹。仍著俟查明后。即行据实参奏。至所请王无党调补台湾镇总兵之处。王无党朕所深悉。前因不胜总兵之任。用为銮仪使。后见其人尚堪任使。是以补放漳州镇总兵。但年已就衰。且非水师出身。远涉重洋。非所素习。恐于海外岩疆。不甚相宜。倘不胜任。又须更调。殊于营伍无益。台湾镇总兵员缺。业经另简。可将此传谕喀尔吉善知之。　　

○兵部议准、直隶马兰镇总兵图尔善疏称、遵化蓟州二营、一切防守陵寝风水事件。应照易州等营汛、归泰宁镇总兵节制之例。俱归马兰镇总兵管理。至地方一应事件。仍归古北口提督。从之。　　

○以甘肃宁夏道明山、为山西按察使。　　

○癸亥。上诣畅春园、问皇太后安。　　

○谕曰、胡宝瑔已降旨调补河南巡抚。不必俟阿思哈抵任。速行赴豫。阿思哈到任尚需时日。汤聘新任藩司。未能护理抚篆。著王兴吾暂行署理江西巡抚印务。如已起程。途间接到此旨。即著速回任事。俟阿思哈到江西后。再行来京供职。　　

○又谕曰、蓝国庭不胜总兵之任。著发往广东、仍以水师副将用。直隶正定镇总兵员缺。著铁保补授。　　

○谕军机大臣等、昨刘统勋审讯恒文短发金价。纵容家人。款迹属实。已降旨将恒文革职拏问矣。恒文身为大臣。藉口进献。勒派属员。短价取利。其罪固属难逭。但据恒文供金炉式样。得之郭一裕。现有领取炉样之中军明柱可证等语。果如恒文之言。则是郭一裕、先以炉式示恒文。继乃以购金参劾。又明知金炉不可进献。必奉严饬。乃告以今年不进。竟似恒文全堕其术中者。此乃市井所不为。岂大吏同事一方。而竟出此。或郭一裕先曾制炉备贡。后因恒文纷纷购金。阖省喧传。恐彼此俱致败露。遂不复入进。而转以参劾恒文、为先发计。亦未可知。但恒文之金既资购买。岂郭一裕制炉之金、独不需购买乎。其购买属之何人。未进之金炉何在。亦不得因系先参。遂置之不问。若刘统勋等、因有此旨。又误会谓因郭一裕有炉不进。复加穷诘。则更失之远也。总之、此二人虽共事日浅。未必素无嫌怨。阅郭一裕所参。及恒文所供。彼此俱不无构陷挟嫌恶习。著传谕刘统勋等。务将此中实在情节。悉心详审。即行具奏。　　

○又谕、胡宝瑔已调河南巡抚。该省夏、永、等县。现有应办灾赈。及疏浚沟渠河道。一切事宜。急须料理。胡宝瑔奉到此旨。应即速赴新任。其江西巡抚印务。已有旨令王兴吾暂缓赴京、署理抚篆矣。豫省被灾四县。朕屡加恩抚恤。现复降旨。将被灾四邑、二十三年应徵地丁钱粮。概行蠲免。但该处积歉之余。前此因循日久。亟宜大加整饬。该抚到任后。地方一切政务。俱宜殚心筹画。实力经理。俾灾地日有起色。用副朕委任之意。著即传谕知之。　　

○巴里坤办事大臣雅尔哈善奏、库尔勒回人散秩大臣伯克托克托、前往库车等城。招服回人。现为贼人覊留。伊弟阿布都赉。呈请效力军营。情词诚笃。请照阿济克伯克色提巴勒氐、噶岱默特之例。赏给三品职衔。从之。　　

○以江苏巡抚爱必达、为云贵总督。调陕西巡抚陈宏谋、为江苏巡抚。山西巡抚明德、为陕西巡抚。贵州巡抚定长、为山西巡抚。以四川布政使周琬、为贵州巡抚。　　

○调山东兖州镇总兵甘国宝、为江南苏松镇总兵。以满洲正红旗参领素保、为山东兖州镇总兵。　　

○以安徽按察使徐垣、为四川布政使。山东衮沂曹道九成、为安徽按察使。　　

○甲子。上还宫。　　

○谕、据图勒炳阿奏报、开封府属之鄢陵、杞县、陈留、通许、尉氏、陈州府属之扶沟、沈邱、归德府属之睢州、宁陵、商邱、虞城、永城、夏邑、许州属之临颍、等州县。山水骤发。河流漫溢。一时宣洩不及。洼地积水。二三尺、及四五尺不等。又汝、归、陈、等府属、补种秋禾。又有被淹之处等语。前闻归德各属。新种低田。连值大雨被淹。业经传谕该抚等、令将积水设法疏消。并令查明抚恤。酌借耔种。现复加恩将夏邑等四县、二十三年地丁钱粮。概行蠲免。所有开封等府属之鄢陵等州县。虽被水之轻重不同。而秋禾未免失望。自应一并亟为设法办理。著该护抚刘慥等、速即委员、前赴被水各该处。分路确查。将积水上紧疏消。俾得早为涸退。赶种晚禾。此内应抚恤者。即行抚恤。其无力贫民缺乏耔种者。照例酌借。令其及时补种荍豆杂粮。务使穷民无致失所。　　

○又谕、向来福建水师将弁。多用本地之人。盖缘水师与陆路、技勇迥别。非习于洋面风涛者。不克胜任。势不能不就生长其地、谙悉情形之员。随宜简补。以便操防。该将弁等、既膺擢用。即当凛遵体制。慎重职守。不得以私蔑公。仍伊等往往因管辖地方。本系桑梓。或曾充行伍。所属兵民。非旧日之朋侪。即同闬之姻戚。熟识有素。遂不避嫌疑。往来杂沓。甚至瞻徇情面。曲庇所亲。以致将卒之等威不辨。营伍之纪律不张。举动轻亵。行事不足服众。虽有统辖之名。毫无忌惮。此所关于戎伍者甚重。如近日喀尔吉善参奏台湾镇总兵马龙图。徇私亵体。即其明鉴。嗣后武弁莅任本地。务宜湔除旧习。恪守官方。自知检饬。约束兵丁。勤加操阅。该督抚等均留心体察。警觉提撕。交相规勉。其荡检不职者。即据实参奏。庶足以厉武勇而肃戎行。称朕委任之意。著将此通行晓谕知之。　　

○乙丑。上御太和殿视朝。文武升转各官谢恩。　　

○幸圆明园。　　

○谕军机大臣等、据兆惠等奏、富德等擒获阿逆宰桑乌巴什、遣奖赏蓝翎诺尔本解送前来。中途遇贼。奋勇剿杀等语。诺尔本、著授为三等侍卫。并赐克丑巴图鲁名号。赏银一百两。擒获乌巴什之领催喀勒扎布、著授为三等侍卫。擒获济喇特辖特们喀喇之前锋索布坦察、著授为蓝翎侍卫。仍各赏银五十两。　　

○又谕、据兆惠等奏、拏获阿逆宰桑乌巴什、供阿逆逃往塔尔巴哈台地方等语。此言未足凭信。宰桑乌巴什、乃阿逆最信用之人。阿逆被大兵击败逃窜。必与乌巴什同行。今伊在雅玛图地方、为我兵所获。故为迁就之词。阿逆得以乘间脱逃。均未可定。将军成衮扎布等、在伊犁色勤等处。加意防缉。此际两路将军大臣等。正在擒拏阿逆。无暇办理余贼。然各处贼匪。其量为安插处。仍照常抚慰安插。现在归降人内、有出色者。或赏带翎顶。或量赏银缎。以结其心。务宜妥为办理。此时若阿逆已擒。余贼可随便办理。如尚未获。我兵远行。资粮接续甚难。宜即彻回。或在吐鲁番、额林哈毕尔噶、一带过冬。明岁再行进剿。成衮扎布、兆惠等。于应彻兵时。务遵朕训谕。将两大兵会合一处。乘彻兵之便。协力将安插之贼众。熟计确商。速为完结剿办。此皆朕观伊等所奏情形。豫为筹画。其应如何相机办理之处。在将军大臣等、酌量地方情形办理。断不可拘泥朕旨。此时如得信息。速行奏闻。　　

○又谕、据兆惠等奏、阿逆宰桑乌巴什供称、阿逆现在逃往塔尔巴哈台地方等语。此言虽不足凭信。第塔尔巴哈台。地近北路。阿逆势穷力竭。或因北路现无大兵驻劄。希冀潜赴乌梁海、及俄罗斯等处。苟延残喘。亦未可定。著即传谕唐喀禄、车木楚克扎布等。就近领兵前往堵截。倘遇贼踪。即行擒剿。　　

○定边右副将军兆惠等奏、据侍卫奇彻布等。拏获厄鲁特宰桑乌尔古勒济勒、乌鲁木等。及所属人众。查乌尔古勒济勒、前曾授散秩大臣。后复附和阿逆。应即行正法。第据供称、现在博罗塔拉地方游牧。阿逆曾令同行。并未前往。尚属实情。此时正在擒拏阿逆之时。此等贼人。似毋庸即办。仍令在原处游牧。至乌鲁木、从前擒拏唐古忒时。曾经效力。赏给翎顶。今闻大兵前来。即率属数十人投至军营。已令在军营作向导。往擒阿逆。其属人亦仍令在原处游牧。俟擒拏阿逆后。再行分别办理。报闻。　　

○予故头等侍卫兼副都统衔罗乂、祭葬如例。　　

○丙寅。上诣畅春园、问皇太后安。　　

○谕、现在记名以副都统补用之人甚少。著交满大学士、领侍卫内大臣、尚书、满洲、蒙古、汉军、各旗都统。各于所知人员内。保荐一员。所保之人、不拘旗分资格。惟期能胜副都统之任。即身系兵丁。若深知其人胜任。亦可保荐。所保之人。经朕简用后。倘有不胜任者。朕仍向原保之人是问。至此次所保人员、带领引见时。将旧记名之人。一并带领引见。　　

○丁卯。谕曰、军机大臣会同九卿科道等、审拟段昌绪、彭家屏一案。段昌绪钞录伪檄。圈点评赞。悖逆已极。其罪自不容诛。至彭家屏、前因段昌绪家查出伪檄。彼时以该处人心恶劣。即彭家屏家、亦不能保其必无。因降旨严查。及到京后。召九卿科道面询彭家屏。所问者伪檄、及诋毁悖逆、类于伪檄之书耳。而彭家屏果供出钞存明末野史数种。盖彼时彭家屏意中。以朕已查获伊家中书籍。难以狡饰。是以据实供认。尚冀稍减万一。而伊子不知。希图灭迹。先已闻风烧毁。若使此数种书中。果无悖逆诋毁之言。亦何必作此鬼蜮伎俩耶。且彭家屏、乃李卫门下一走狗耳。其性情阴鸷。恩怨最为分明。从前每当奏对时。于鄂尔泰、鄂容安、无不极力诋毁。朕因此深薄其为人。平心而论。鄂尔泰父子。虽未必能比古良臣。而较之李卫。其相去何啻霄壤。是彭家屏之倾险狡诈。已可概见。但服官已久。小有干具。是以历加升用。伊在藩司中、资俸最深。而终不畀以封疆重任者。盖恐其乖张自用。不独一省官民、胥受其害。而伊亦必致重干罪谴。正深于保全之意。乃伊遂心怀觖望。托病旷官。今春南巡前来接驾。奏及夏邑等县被灾情形。朕即召巡抚图勒炳阿、在伊前面加质责。并令其同往查勘。其所以不即治图勒炳阿讳灾之罪者。实以本地荐绅一言。遽为斥一巡抚。此风断不可长。而仍谆谆面谕图勒炳阿。不得因此挟嫌。借事报复。朕之始终成全彭家屏者如此。乃前于九卿科道等召对面询伊。朕降旨于巡抚。为恩待汝乎。非恩待汝乎。伊但称皇上大公。非为臣一人。且词色毫不知感。此岂非灭色天良者乎。以彭家屏居心观之。则其所钞藏者。自系诋毁悖逆之词。又焉知其不加以批阅评点耶。其所供之书。俱称得自昆山徐乾学家。此时若逐加根究。何难追出原本。然蔓引株连。获罪者众。朕所不忍。试思本朝抚有中夏。厚泽深仁。休养生息。薄海臣民。共享太平之福。自汉唐以来。实罕与伦比。在定鼎之初。野史所纪。好事之徒。荒诞不经之谈。无足深怪。乃迄今食毛践土。百有余年。海内搢绅之家。自其祖父。世受国恩。何忍传写收藏。此实天地鬼神所不容。未有不终于败露者。如段昌绪彭家屏之败露。岂由搜求而得者乎。此后臣民中若仍不知悛改消灭。天道自必不容。令其败露。亦惟随时治以应得之罪耳。彭家屏本应斩决。但所藏之书。既经烧毁。罪疑惟轻。著从宽改为应斩监候。秋后处决。段昌绪从宽改为斩决。其缘坐妻妾。并免其入官为奴。司存存、司淑信、俱从宽改为应斩。彭传笏依拟应斩。俱著监候秋后处决。其彭家屏家产。原应入官。且伊拥有厚赀。田连阡陌。而为富不仁。凌虐细民。乡里侧目。著派侍卫三泰、郎中苏勒德、前往查明。应入官者、即行入官。其户地著加恩酌量留给养赡家口外。所余田亩。分赏该处贫民。交该抚胡宝瑔妥协办理。并将此通行晓谕知之。　　
</div>
    <div class="pagination">
<a href="清实录乾隆朝实录_page740.html">上一页</a><span>...</span><a href="清实录乾隆朝实录_page736.html">736</a><a href="清实录乾隆朝实录_page737.html">737</a><a href="清实录乾隆朝实录_page738.html">738</a><a href="清实录乾隆朝实录_page739.html">739</a><a href="清实录乾隆朝实录_page740.html">740</a><span class="current-page">741</span><a href="清实录乾隆朝实录_page742.html">742</a><a href="清实录乾隆朝实录_page743.html">743</a><a href="清实录乾隆朝实录_page744.html">744</a><a href="清实录乾隆朝实录_page745.html">745</a><a href="清实录乾隆朝实录_page746.html">746</a><span>...</span><a href="清实录乾隆朝实录_page742.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
