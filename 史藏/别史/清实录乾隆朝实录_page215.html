<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 215 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 215 页/共 1860 页
  </h1>
  <div class="content">
   ○庚午。刑部议、奉天府府尹吴应枚、奏事不实。请革职。得旨。吴应枚、著来京候旨。　　

○旌表守正被戕之山东邱县民李发贵女、李氏。　　

○辛未。谕、嗣后朕幸瀛台。著奏事之王大臣前往。其无事之王大臣、不必前往。著为令。　　

○户部议准。贵州总督张广泗奏称、古州下江等营。有扣存将备千把、应得亲丁名粮、买米借粜之例。凡属苗疆新设。亦各有此项和存银两。已通饬各标协营。仿照古州例、扣存三年。现有银一万一千三百余两。请照古州办理之法。买米收贮。至次年借粜。镇远等协营。镇标、清江、上江、二协、丹江、台拱、朗洞、黎平、四营。存价已敷。止应照原买米价运费扣还。无需加息。都匀协、天柱营、荔波营、威远镇标、四处。存价尚少。每年酌留余息。采买运贮。应俟积贮稍充。免其加息。从之。　　

○旌表守正被戕之江苏宜兴县民戴时义妻、周氏。　　

○壬申。谕军机大臣。据佥都御史彭启丰奏称、臣由江南入都。经过凤阳属之宿州。勘得地亩被水全荒。该知州许朝楝、素性糊涂。恝视民瘼。于四月间、匿灾不报。及至散赈之时。又不实心办理。每胺饥民册籍。减去口数。又听甲长衙役需索钱文。至于给发之际。又用轻戥。以致百姓聚鬨。不能弹压。辄加鞭扑。怨声载道。凤阳知府杨毓健、虽身在宿州。不自到厂查看。一切委任佐杂等员。办理亦未妥协。等语。查赈灾荒。乃地方第一紧要事务。今据彭启丰所奏、何以宿州办理不妥如此。尔等可即寄信与总督那苏图、令其确查、据实具奏。　　

○吏部等部议准、川陕总督尹继善奏、遵旨会同御史李＜?忄原＞、查勘甘省去年饥馑情形。特参玩视民瘼抚字无方之道府州县。及不实心查察之布政使徐杞、原任巡抚元展成。并自请交部严加议处外。酌拟应行料理事宜。一、伏羌、陇西、等处百姓。因灾乏食死者。其鳏寡孤独绝无养赡者。应动项抚恤。因贫典卖子女者。即动项代赎。所用银、俱著落元展成追赔。从前出外觅食之民。在外未归者。应照例资助。招复。酌给口粮安插。一、歉收之处。或因人力不足、荒地未种者。即借给籽种。一、伏羌、陇西、去年秋冬及今春、借过籽种口粮。请全予豁免。秦州、通渭、并恳豁免一半。至甘肃通省历年借欠之粮。已积至一百数十万石。应分别宽缓。俟详悉妥议另题。从之。　　

○户部议准、调任直隶总督孙嘉淦。遵旨酌定直属牙行应裁应留各款。一、直属牙行。除现在额帖内。凡系远商总货、到地发卖。以及各项货物。必须经纪评卖者。原有牙帖。应照旧存留。其中杂货小贩、零星土产。既遵谕旨不收落地税。牙帖应一例删除。一、牙帖内多有称杂字者便于把持垄断。应将此项名目。尽行删除。一、牙帖与落地税相表里。嗣后牙人、凡各州县原无落地税地方。止许于城厢行牙。不得往乡镇村落私行抽取。其有落地税地方。止许在题定现收处所。不得于已裁处所私收。遇有认退等事。俱报明地方官、详准给帖。不许私相当卖。一、嗣后除有新开令场。许再行酌定名数给帖。不得于额外任意增添。一、顺天、保定、河间、正定、顺德、广平、大名、等府。并冀、深、定、等州属。原有额外余牙一项。名曰盈余牙税。应请裁汰。从之。　　

○赈恤浙江钱塘、富阳、二县水灾、金华县旱灾、贫民。　　

○癸酉。谕总管太监。御笔扁十一面。著挂于十二宫。其永寿宫、现在有扁。此十一面扁。俱照永寿宫式样制造。自挂之后。至千万年。不可擅动。即或妃嫔移住别宫。亦不可带往更换。　　

○是日起。上以冬至祀天于圜丘。斋戒三日。　　

○甲戌。圣祖仁皇帝忌辰。遣官祭景陵。　　

○上诣奉先殿行礼。　　

○丙子。冬至。祀天于圜丘。上亲诣行礼。　　

○诣寿皇殿行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○大学士鄂尔泰等奏、本月二十二日皇太后圣驾回宫时。凡在寿康宫前行礼之一品二品满汉大臣。恳请瞻仰跪接。得旨。著准所请。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百五十四　　


大清高宗法天隆运至诚先觉体元立极敷文奋武孝慈神圣纯皇帝实录卷之一百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。十一月。丁丑。上诣畅春园、问皇太后安。　　

○幸圆明园。　　

○上还宫。　　

○九卿议覆、贵州道监察御史孙灏奏称。铜之为用。在官则供鼓铸。在民则供器用。今鼓铸之铜。尽求之滇。器用取给洋铜。洋铜之来。或多或寡。商多空匮。故铜价贵。铜价贵。则私销之弊兴。此各省钱价所以不平也。请将滇厂新旧铜觔。按岁额需用外。每年免拨十分之一。售卖予民。以补洋铜之不足。至浙江海关、现在洋铜岁入几何。倘出贩无人。应设法召募。再从前停采洋铜。原因清厘积欠。事出权宜。即督臣尹继善原疏、亦有日后衰旺靡常之虑。洋产既停买收。官铜终缺储备。公帑久不出洋。商人必渐稀少。应听江、浙、云南、三省大臣。从容详度等语。查黄铜弛禁以来。民间需用铜器甚多。该御史请将滇铜酌拨售卖。固属便民之举。但现在滇厂每年获铜。额运各处鼓铸外。并无多余。应俟滇铜加旺。官铜有余。然后定议举行。至现在江浙海关。每岁俱有洋铜进口。官商分买。贾舶流通。但各商资本有限。出贩无多。应如所奏、令江浙督抚。广为设法召募。从之。　　

○兵部议覆、广西巡抚杨锡绂。奏请、酌复桂林府属站夫。临桂、全州、各三十名。应准二十名。灵川、兴安、各二十名。应准十五名。从之。　　

○前护甘肃巡抚徐杞疏报、归德所康、杨、李、三寨屯民、于雍正十三年、开垦水地八顷三十七亩有奇。　　

○戊寅。兵部等部议准。协办大学士礼部尚书三泰。遵旨前往马兰峪、查勘陵寝红桩以外。是否应立界石之处。奏请将灵沟窝原竖红桩。由内火道往东科展。添竖至尖山楼边城。又灵沟窝至大虫峪红桩。取直改由鴈窝岭接连大虫峪。其金扇子红桩。改设西山根河道东岸。接连窄道子弟二拨。王平沟红桩。斜展添竖至青山岭边墙根。其红桩以外。统留火道二十丈。红桩火道以内。禁止樵采种地。以外听民自便。其后龙周围共五百零七里。每里立红桩三根。除旧有、应添红桩五百六十六根。其红桩火道山口四达之尖山楼根、滑尖沟口、金扇子沟口、窄道子二拨沟口、黄木沟口、三岔口、杨树沟、老雅沟口、王平沟口、青山岭、十处。立石碣。高三尺。宽一尺五寸。厚五寸。镌风水界石字样。以为外限。火道限外可种之地。交地方官召民耕种。照例报垦升科。又马兰峪所属、左边之鲇鱼关、大安口。右边这黄崖关、将军关、镇罗关、墙子路、小黄崖口、大黄崖口、黑峪关、九处。旧因渐近雾灵山。禁止开采。今勘红桩火道以外。俱无关风水。应请各口种地樵采民人。仍照旧领地方官印票。该口官弁、验无夹带违禁货物。即照票放行。从之。　　

○工部议准、广西巡抚杨锡绂疏请、宁明州建造先农坛。并买耤田犁耙牛只。从之。　　

○江南河道总督完伟奏、据高邮州知州沈光曾详称、淮水入江之路。分洩于瓜、仪、芒稻、三口。而芒稻河东西二闸。最为洩水要路。往往湖水涨满。一时宣洩不畅。高邮、宝应、甘泉、三邑。上河民田。不免淹没。请将高邮三坝。酌量加高。有余之水。听其随时减去。芒稻闸亦请筑成滚坝。以减余水。又称、黄归海右。淮入安东。二渎分流。各循故道。主事孙濩孙所奏、实为治本之论等语。查乾隆四年、前河臣高斌、遵奉皇上指授上略。将洪泽湖天然坝坚闭不开。续将运河东堤、南关、等坝。加谨修守。不使洩入下河。缘此泰兴等七州县、水患顿除。田禾丰稔。今岁夏秋雨水过多。虽上河近湖地方。不无被淹。然滨湖滩地。仅属一隅。其下河之获安全者。不啻百倍。今若如沈光曾所详。听水漫坝而过。下河各州县。势必尽成巨浸。至芒稻河建闸设板。以时启闭。蓄洩无虞。若改闸为坝。水势转难畅流入江。病商误课。贻害非止一端。又主事孙濩孙原奏、黄河由张秋镇以复故道。此万不能行之事。今仍袭其说。徒涉纷更。沈光曾扰乱成规。倡议惑众。请严加议处。得旨。河工关系紧要。沈光曾以必不可行之事。颠倒是非。突生妄议。且不具详于高斌在任之时。而具详于完颜伟新任之际。明系倡论惑众。扰乱河务。著交部严加议处。该部知道。寻部议革职。得旨。沈光曾著送部引见。　　

○调福建海坛镇总兵黄有才、为南澳镇总兵。南澳镇总兵黄锡甲、为海坛镇总兵。　　

○蠲免江苏山阳、桃原、安东、清河、铜山、沛县、萧县、邳州、宿迁、睢宁、海州、沭阳、十二州县。淮安、大河、徐州、三卫、水灾屯地。本年地丁屯折河租。缓徵新旧漕粮漕折。　　

○加赈江苏上元、江宁、句容、溧水、江浦、六合、丹阳、溧阳、山阳、阜宁、清河、桃源、安东、盐城、高邮、泰州、江都、甘泉、宝应、铜山、丰县、萧县、沛县、砀山、宿迁、海州、沭阳、赣榆、通州、如皋、三十州县。淮安、大河、扬州、徐州、四卫。水灾军、民、贫生。　　

○己卯。谕、尚书徐元梦。人品端方。学问优裕。践履笃实。言行相符。历事三朝。出入禁近。小心谨慎。数十年如一日、谓之完人。洵可无愧。且寿踰大耋。亦廷臣中之所罕见者。前因年老乞休。朕特加尚书衔。复加太子少保。照现任食俸。俾得优游颐养。以享遐龄。今冬在家患病。即命太医加意调治。并赐参药。近闻病势日增。渐欠沉重。朕本欲亲行看视。因举行庆典在即。不便前往。著大阿哥永璜、往视其疾。冀其痊可。倘至不起。著赏银二千两。办理后事。令和亲王、大阿哥、往奠茶酒。再加赠太傅。准入京师贤良祠。以示朕优礼耆旧、格外加恩之至意。　　

○铸给泉州府移驻西仓海防同知关防。　　

○工部议准。调任直隶总督孙嘉淦疏报、遵旨查勘直省属七十二州县卫、东西南北四大道、及陵寝大道、所有墩台营房。应改建砖瓦之处。估计办理。又文安县之曲堤店。三官村、临城县之麒麟铺、完县之高庾铺、实系大道。应。请一律改建。至宝坻县墩房。先列四大路之内。今查系僻路。无庸改建。从之。　　

○四川建昌镇总兵赵儒、年老休致。以广西浔州副将袁士弼为建昌总兵。湖北宜昌镇总兵施廷专丁忧。以湖南永顺协副将刘士魁为宜昌总兵。　　

○庚辰。礼部等部议覆、闽浙总督策楞奏称、闽省漳、泉等府民俗刁悍。地方官三年大计。必查果能实心化导。境内并无刁徒生事案件。始准卓荐。于本内声明。倘不能化导。致有聚众抗官等事。即声明附于才力不及款内。听候部议。督抚仍于年底。饬取地方官、果否化导著有成效。并无生事案件之处。造具册结咨部存案。仍将钦奉上谕。及雍正十二年上谕。同聚众罢市殴官之例。广为刊刻。除照例宣谕外。每岁分委官员。颁布训导一次。应如所请。唯是委员颁布之处。须令该地方正印官。于农隙时亲自劝导。勿得改委佐贰微员。从之。　　

○辛巳。上御乾清门听政。　　

○吏部议覆、黑龙江将军博第等、保题三年期满之黑龙江仓官张人杰一疏。查定例、黑龙江、宁古塔、各仓官。三年期满。堂官保题到部。以在京主事等官、即行升用。仓官职司仓务。勤慎供职。分所当然。并无应行议叙之处。概予升用。于铨法未为平允。查宁古塔驿站七品官。从前原例、亦以京城主事等官、即行升用。经臣部议改为升选、八缺后选用一人。今仓官与驿站官、同一年满之员。保题议叙。事同一例。请嗣后亦照驿站之例。三年任满。如堂官保题到部。与年满驿站官通较先后。以京城主事等官缺出升选。八缺后升用一人。再、年满仓官内。有由汉军笔帖式补放人员。查汉军主事等官。仅有盛京刑部堂主事一缺。大理寺寺正二缺。若令八缺。后方用一员。未免艰于升转。应请归于单月。遇有盛京刑部堂主事寺正等缺。与各项议叙即用人员较先后、升用一员。又查汉主事员缺。定例、双月、汉小京官升二次后。将汉军小京官笔帖式等。论俸升用一人。应将汉军年满仓官。归于汉军班次之内。俟汉军俸深升用一员后。将仓官升用一员。从之。　　

○户部议覆、云南巡抚张允随奏称、开化府属黄龙山老岩银厂。自开采以来。原未旺盛。雍正五年至今。所获课额不敷。俱将别厂盈余拨补。且地接交趾。该国正当有事。诚恐奸匪潜滋。应如所请封闭。从之。　　

○兵部议覆、甘肃、四川、广西、云南、巡抚。遵查各省原经制土司。遗失承袭。现以外委给劄管理土务者。除甘肃岷州正百户已故后永庆、广西永顺副土司斥革彭升、现查应袭之人。广西小镇安土州官岑凤池、该抚请给巡检职衔。云南思陀甸土司李经国、该抚请改流归土。与办理夷疆事体相违。现各行令确查、具题到日另议外。其甘肃岷州正百户后荣昌、河州珍珠、打刺、二族抚番土司韩世公、洮州副土千户杨绍先、应各准承袭。其未颁号纸之土司。四川郁鸣岐、苏天福、云南陈接祖、赵恩宠、钱继祖、吴世标、刁派春、罕戴亲、阿逢泰、罗处厚、李寿彭、李溥、李涞。应令该督抚照旧委令管理。俟袭替时再议。得旨。后荣昌等准其承袭。余依议。　　

○工部议准、江苏巡抚陈大受疏覆、前署两江总督场超曾等奏、宝山县东门杨家嘴等处土塘外。原筑坦水石坝五百九十一丈。外层临水桩木。大汛搜刷。桩外之土。渐被侵削。桩木入土已浅。易致欹斜。请于临水桩外。筑石坝二层。坦入海底。又采淘港迤北月浦塘。沿海岸上冲卸。除已筑桩工五十丈外。又冲进三四丈。险逼更甚。请筑坦水石坝一百二十丈。查宝山东门土塘外。前筑临水桩。因历伏秋大汛。岸土侵削。并非前筑不善。其采淘港迤北月浦塘。冲进三四丈。系在桩工五十丈之外。非同在一处。应动支正项钱粮加筑。又杨家嘴原筑坦水石坝。两头工尽处。被潮冲进数丈。成大湾兠。不能抵御。亦应动支正项钱粮。两头各筑坦水石坝二十一丈。从之。　　

○壬午。以册封嘉妃。愉嫔。怡嫔。舒嫔。遣官祭告太庙后殿。奉先殿。　　

○谕大学士等。今年江南下江地方。秋间雨水连绵。其收获之谷石。颗粒米色。自不免稍减。除已降旨截留本省漕粮外。所有应交官之米。不必照往年较论。从前原有红白兼收之例。该地方官酌量可收。即日收兑。至于抵通之后。或虑此等米石。不能久贮即先发为俸饷之用。可速传谕该督抚、及漕运仓场总督知之。　　

○工部议准、河南山东河道总督白钟山奏称、河南黄河南岸郑中、交界一带大堤。居杨桥上游。下游为中牟九堡埽工。河势上自姚五家庄、南注郑、中、交界埽工。复自南而北。至黄练集。又折而南。注中牟九堡堤工。两工皆受全黄注射。险要异常。郑、中、交界大堤。堤身单薄。急应加帮戗堤。以资捍御。中牟九堡埽工。对岸大滩逼溜上堤。急应挑引河。以顺河流。从之。　　

○癸未。谕曰。皇太后圣驾回宫。凡在寿康宫前行礼之一品二品满汉文武大臣。在西安门外跪接。是日皇太后自畅春园还。上出西华门。迎问皇太后安。奉皇太后幸丰泽园、进早膳。还寿康宫。　　

○册封嘉妃。愉嫔。怡嫔。舒嫔。上御太和殿宣制。命协办大学士礼部尚书三泰为正使。礼部侍郎满色、为副使。持节册封嘉嫔为嘉妃。册文曰。朕惟坤元翊治。流淑问于璇闺。巽命重申。沛新恩于金简。徽音克副。显秩攸加。尔嘉嫔金氏。范秉柔嘉。性成谦慎。式仪型于图史。虔奉箴规。协矩度于珩璜。动遵礼法。兹仰承皇太后慈谕。以印封尔为嘉妃。尔其温恭益懋。承象服以凝庥。勤俭弥彰。迓鸿禧而衍庆。钦哉。命礼部尚书任兰枝、为正使。内阁学士春山、为副使。持节册封贵人海氏为愉嫔。册文曰。朕惟礼娴内则。早贻兰殿之徽。德著令仪。式焕芝函之贲。光兹茂典。锡以新纶。尔贵人海氏。芳规恪守。奉巾帨以无愆。淑范丕昭。叶珩璜而有度。兹仰承皇太后慈谕。册封尔为愉嫔。尔其益勤壸职。被渥泽于方来。永表闺型。迓繁禧之洊至。钦哉。命礼部侍郎木和林、为正使。内阁学士雅尔呼达、为副使。持节册封贵人柏氏为怡嫔。册文曰。朕惟化起宫闱。协赞爰资乎淑德。泽流禁掖。恩光用贲于鸿章。位号攸加。纶言式焕。尔贵人柏氏。夙禀谦冲。克谨珩璜之度。恪持礼法。备娴图史之仪。兹仰承皇太后慈谕。册封尔为怡嫔。尔其祇受金章。懋嘉修而迓福。敬承翟服。昭令范以凝辉。钦哉。命工部侍郎索柱、为正使。内阁学士福十宝为副使。持节册封贵人叶赫勒氏为舒嫔。册文曰。朕惟选令德以赞壸仪。丝纶用焕。贲恩光而加象服。位号攸颁。爰考彝章。以昭茂典。尔贵人叶赫勒氏。赋性柔嘉。持躬淑慎。礼度克遵夫彤管。谦冲恪佐于椒闱。兹仰承皇太后慈谕。册封尔为舒嫔。尔其敬服珩璜。用迓和平之庆。祇承禔福。益流图史之徽。钦哉。各正使跪受节。起于各册前依次行。副使随行。至景运门外。捧节授内监。册印入宫。册立册封礼成。内监持节出景运门授各正副使至后左门复命。　　

○吏部议准、左都御史管广东巡抚王安国议覆、按察使潘思榘奏请、东莞县缺口镇司巡检。原列要缺。雍正十三年。改为中缺。共地逼近外洋。易藏奸匪。请仍列为最要缺。于本省佐杂内拣选调补。博罗县石湾司巡检。原列要缺。雍正十三年。改为最要缺。地在内河。事务简少。请仍列为次要缺。归部铨选。从之。　　

○甲申。上诣皇太后宫问安。侍早晚膳。
  </div>
  <div class="pagination">
   <a href="清实录乾隆朝实录_page214.html">
    上一页
   </a>
   <span>
    ...
   </span>
   <a href="清实录乾隆朝实录_page210.html">
    210
   </a>
   <a href="清实录乾隆朝实录_page211.html">
    211
   </a>
   <a href="清实录乾隆朝实录_page212.html">
    212
   </a>
   <a href="清实录乾隆朝实录_page213.html">
    213
   </a>
   <a href="清实录乾隆朝实录_page214.html">
    214
   </a>
   <span class="current-page">
    215
   </span>
   <a href="清实录乾隆朝实录_page216.html">
    216
   </a>
   <a href="清实录乾隆朝实录_page217.html">
    217
   </a>
   <a href="清实录乾隆朝实录_page218.html">
    218
   </a>
   <a href="清实录乾隆朝实录_page219.html">
    219
   </a>
   <a href="清实录乾隆朝实录_page220.html">
    220
   </a>
   <span>
    ...
   </span>
   <a href="清实录乾隆朝实录_page216.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
