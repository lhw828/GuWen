<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 118 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 118 页/共 1316 页</h1>
    <div class="content">○以肃亲王隆勤署镶红旗汉军都统。现月　　

○协修官许承尧恭纂　　

帮总纂官王同愈恭辑监修总裁世恭阅二签三月二十三日正总裁那恭阅四月十五日专司藳本陆恭覆阅壬子六月十二日　　

徐恭阅三签闰六月初六日　　

荣恭阅八月十一日副总裁唐恭阅一签九月十八日　　

宗室宝恭阅二签三月十九日

　　

郭恭阅四月十六日　　

熙月日初校修改下卷玖签石登垲恭校陈恭阅一签五月十八日覆校修改下卷贰拾壹签欧仁衡详校宗室麒月日总校修改下卷捌签田智枚总校蒙古总裁恩月日



大清德宗同天崇运大中至正经文纬武仁孝睿智端俭宽勤景皇帝实录卷之七十　　

光绪四年。戊寅。三月。丙寅。上以京师及近畿等省。雨泽未沾。诣大高殿祈祷行礼。诣凝和庙拈香。遣惇亲王奕誴、诣社稷坛恭代行礼。遣恭亲王奕、恭祀天神坛、惠郡王奕详恭祀地祇坛、礼亲王世铎、恭祀太□山戊不□坛。贝勒载澂诣时应宫、贝勒载滢、诣昭显庙、镇国公奕谟、诣宣仁庙、怡亲王载敦、诣关帝庙、豫亲王本格、诣城隍庙、肃亲王隆勤诣觉生寺。贝勒奕絪诣黑龙潭。科尔沁镇国公那尔苏诣白龙潭。贝勒载漪诣清漪园龙神祠。辅国公载濂诣静明园龙神祠拈香。现月　　

○谕内阁。李鸿章奏。久旱民饥。由于疆吏不职。自请严谴一摺。上年直隶河闲等府。被旱饥民。转徙流离。情形困苦。李鸿章以身膺重寄。补救无方。深自咎责。本应予以处分。惟念该督叠次筹款购粮。分拨赈粜。兼筹山西河南赈运事务。尚属认真。际此时事艰难。疮痍满目。我君臣惟有交相儆惕。修德省愆。以期上弭天灾。下安黎庶。李鸿章当仰体朝廷宵旰焦劳之意。于一切事宜。竭诚筹画。实事求是。妥为办理。用副委任。所有该督自请严谴之处。著加恩宽免。现月　　

○又谕。李鸿章奏。请将信任门丁、不恤百姓之知县等、革职惩办等语。直隶被灾地方。各该知县办理赈务。宜如何认真剔弊。以期实惠及民。及署交河县知县徐城。任令门丁江彭龄、与村董江庆云、李树瀛等。句通捏户冒赈。毫无觉察。形同聋瞆。元城县知县孙堃。因衿民常鸣盛等、呈控丁役索取规费。不为究办。反将衿民责押。其平日任性虐民。亦非一端。似此玩视民瘼。居心残酷。实堪痛恨。徐城、孙堃、及劣董候选教职李树瀛、均著革职。仍将李树瀛归案。分饬提集犯证。确切讯究。严行惩办。其捏户侵赈之首犯。无论赃数多寡。著于审明后即行正法。以肃赈务而昭炯戒。现月　　

○谕军机大臣等。李鹤年等奏。奉拨南漕米石。请变通改拨一摺。据称豫省借拨通仓籼米十万石。及奉拨南漕八万石。运费甚钜。急切难以兼筹。请将东漕余米九万一千余石。尽数改拨赴豫。以抵南漕八万石之额。兼抵籼米一万一千余石。即将豫省应分南漕八万石。照旧运通。所有东漕例应支发之兵米。于此项南漕内提放。在东省运通运豫。其费相等。毋须豫省另筹。在河南就近催趱。尤为便捷等语。河南待赈方殷。所拨米石。运费难筹。自系实在情形。著照所请。即由文格将东漕余米九万一千余石。迅速拨赴豫省。以资赈需。其豫省应拨南漕八万石。著李鸿章仍饬运赴通州。应如何抵拨兵米之处。即著户部遵照办理。李鹤年等前请借拨籼米。因通仓现在无存。已据户部仓场衙门奏准。于海运浙江漕粮借拨。现除抵拨东漕一万一千余石外。其余米石。仍著户部知照李鸿章。于浙江漕粮到津时。照数划拨。由李鹤年等派员领运。将此由四百里各谕令知之。现月　　

○又谕。李鹤年奏。鲁山等处。匪股肃清。宛南另股匪起。现筹剿办等语。鲁山南召匪股。经总兵崔廷桂等。连日追击。歼除殆尽。惟匪首胡豹子。未知存亡。著李鹤年、涂宗瀛、饬令各军。查明该匪首下落。严拏务获。毋任漏网。并将余匪摉捕。以净根株。至保安驿小顶山匪首范改成、马建魁、纠众五百余人。合为一股。由裕州顺庄窜至叶县小寨山。负踞空寨。虽经副将汝得林等、合队攻破。毙匪一百余名。惟余匪翻山逃逸。究竟窜往何处。李鹤年、涂宗瀛务当严饬杨鸿礼。会同崔廷桂练军。及毅军勇队。合力追剿。迅速扑灭。勿任蔓延。将此各谕令知之。现月　　

○以日本华商捐助晋赈。传旨嘉奖。并如所请。颁给所祀关帝扁额。曰福芘瀛堧摺包　　

○丁卯。以吏部尚书毛昶熙兼署礼部尚书。现月　　

○以镶白旗汉军都统文煜署正黄旗汉军都统。怡亲王载敦、暂署镶黄旗蒙古都统。正白旗汉军副都统清安暂署镶红旗护军统领。辅国公喜昌署正黄旗满洲副都统。调正黄旗汉军副都统德福、为正白旗汉军副都统。刑部左侍郎志和为正黄旗汉军副都统。明发　　

○予故正白旗汉军副都统西蒙克西克、议恤如例。现月　　

○戊辰。圣祖仁皇帝诞辰。遣官祭奉先殿。　　

○谕内阁、前据给事中文明奏、陕西已故知县方延禧亏挪官款。据理纠劾一摺。当经谕令谭钟麟明白回奏。兹据奏称方延禧自同治元年六月两次经管官钱铺。按月开报出入数目。前后相符。迨上年该故员丁忧。委员接管。饬令彻底查究。始悉亏挪公款。当经追缴。而该革员于六月闲病故。并非甫经会查。即时身故。该革员无可挟制。该抚亦非空言搪塞等语。所奏自系实在情形。著即毋庸置议。现月　　

○己巳。谕内阁。左宗棠奏。沥陈下忱。请收回成命一摺。前因回疆底定。加恩左宗棠。由一等伯晋为二等侯。原以该大臣督办军务。力任其难。当此疆圉肃清。自应特沛殊恩。用彰伟绩。乃该大臣成功不居。弥怀悚仄。具见悃忱。惟朝廷锡爵酬庸。权衡至当。功懋懋赏。礼亦宜之。尚其勉图报称。毋再固辞。剿捕　　

○又谕。崇厚等奏。请将东边及昌图各官廉俸等项。照数发给实银各摺片。奉天东边创办各事宜。与关内不同。自应因时制宜。免致办公竭蹶。崇厚等以前请动用款项。均系核实酌定。万难再加折扣。自系实在情形。所有东边官员廉俸。差役工食。暨设立马拨修建工程等项。均著照崇厚等原定数目。发给实银。免其减扣。以示体恤。昌图地方。与东边事同一律。该处各官廉俸役食。暨办公银两。著一并发给实银。免其减扣。他处均不得援以为例。另片奏东边外各户。置买房地。请仍发照税契等语。著照所请。东边外升科各地。准照各州县属地。一律办理听民闲互买互卖。随时报税立契。以昭划一。现月　　

○又谕。溥丰等奏。请饬严催补解米石一摺。西陵兵米。向由山东拨解。现在该处兵役。需米孔亟。上年山东欠解米六千九百余石。著文格严催粮道。照数克日补交。毋稍延缓。至本年米石。业已改由奉天拨解。著崇厚、恩福、即将所拨米石。迅速起运。以重兵食。现月　　

○谕军机大臣等。左宗棠奏。军饷将罄。请饬催各省关赶解协饷。并借山东广西库款存银一摺。各省关应协光绪三年分西征新饷。除山西湖北两省、起解不及四成。河南仅及四成外。余均在八成以上。用是师得宿饱。戡定新疆。惟用款浩繁。而分拨之项。有增无减。现在筹办善后一切事宜。亦须大批饷银。方可徐收成效。该大臣所称山东广西近来库存尚裕。请将山东应协之饷。提前四年起解。傥四年中山东遇有急需。仍可由各省关协饷内径行截留。广西提解库存银一百万两。除初年不及外。由湖南应协西征的饷内。分年拨还归款。傥四年中广西遇有急需。仍划拨邻近各省的饷。陆续还款。务归有著等语。系为支持大局起见。即著文格、杨重雅、妥为筹画。通融接济。毋稍推诿。并著福建、广东、浙江、江西、江苏、安徽、湖南、四川、各将军督抚监督等。设法筹拨。提前赶解大批协饷。以应急需。上年山西、河南、旱灾太广。停缓协饷。自属实在情形。湖北解饷。不及四成。殊属玩泄。嗣后务当源源接济。不得再有稽延。致干咎戾。关内裁并勇营。及关外疏通财货各事宜。仍著左宗棠认真擘画。次第奏明试办。以节饷需。将此由五百里谕知左宗棠、庆春、沈葆桢、李瀚章、何璟、刘坤一、丁宝桢、吴元炳、裕禄、文格、梅启照、刘秉璋、邵亨豫、张兆栋、杨重雅、并传谕勒方锜、葆亨、潘霨、崇福、俊启知之。剿捕　　

○又谕。本月初九日。有旨令邵亨豫调补湖南巡抚湖北巡抚。已命潘霨署理。该藩司署任后。于巡抚应办事宜。能否措置裕如。悉臻妥协。著李瀚章随时随事。留心察看据实奏闻。将此密谕知之。现月　　

○以纠捕疑贼、擅杀把总革云南守备马卫銮千总王春霖职。并讯办。摺

包

　　

○庚午。以京师得雨优渥。遣科尔沁亲王伯彦讷谟祜、诣大汤山拈香撤

坛摺包　　

○谕内阁。都察院奏。已革江苏知县曾绍勋。以被□□□尔□冤抑等词。赴该衙门呈诉。据该革员称、并未沾染嗜好。前被沈葆桢以吸食鸦片□□□尔□劾革职。请熬验伸雪等语。著该部将曾绍勋、解往江苏。交吴元炳查验。该革员究竟是否吸食鸦片。据实具奏。毋稍回护。现月　　

○谕军机大臣等。前因京师及近畿等省。入春以来雨泽稀少。叠经降旨开坛虔祷。本月十五十八等日。连次得有甘雨。惟念山西河南。亢旱已久朕心盼泽尤殷。本日已有旨择于本月二十四日仍行祈祷。各该省现在曾否渥泽均沾。殊深廑系一俟得有甘澍。即著由驿驰奏将此各谕令知之。现月　　

○又谕。御史孔宪珏奏。直隶烧锅各店。约有屯粮四五百万石。请由直隶总督饬属晓谕该商。令将屯粮粜卖。以平市价并设法运晋。俾作赈粮。等语是否可行。著李鸿章酌度情形具奏。至该御史所称山西购买南粮十余万石。现存河南陈州府之周家口等处。请将此项粮石留办河南赈务。即将奉拨南漕十六万石。全数运至山西。互相抵拨一节。前因李鹤年等、奏请变通改拨南漕。已准其将东漕余米。拨赴河南。以抵南漕八万石之额。其豫省应分南漕。由李鸿章饬运通州抵拨兵米。自未便再事更张致多周折。著李鸿章仍遵前旨办理。原片著钞给阅看。将此谕令知之。寻奏直隶烧锅屯粮无多。不必捐粮助赈报闻。现月　　

○又谕。御史孔宪珏奏承修万年吉地工程。节省二成银两。请拨给赈济一摺。著承修王大臣查明具奏。现月　　

○两江总督沈葆桢等奏。拨款赈豫饥民。报闻。摺包　　

○湖广总督李瀚章等奏。会剿豫省匪徒。地方静谧。得旨。仍著实力巡防。摉缉余匪。摺包　　

○以镶蓝旗蒙古副都统奕庆为内阁学士兼礼部侍郎衔。现月　　

○辛未。谕军机大臣等。沈葆桢奏、遵议海防经费。暂宜移缓就急。并摉捕蝗蝻抚饥民各摺片。据称海防经费。自光绪四年后。业经奏定。仍行分拨南洋。请饬各省关。本年提银五成。分解晋豫。以济赈需等语。除江西应解南洋经费、业已划抵洋款、所余无多、毋庸提解晋豫外。其余各省关应解光绪四年南洋经费。即著户部查明数目。咨照各该省关。于此项银两内。提出五城。迅速分解山西河南。俾资办赈此外五成。仍解南洋。其明年以后。南洋海防经费。即行全解南洋。并著户部将各省关应解银数。咨照山西河南。由各该抚提催应用。沿江各属。蝗蝻尚多。著沈葆桢、吴元炳督饬营县各官。实力摉捕。毋令余孽萌生。豫省饥民。流寓江皖境内。并著饬令江北各属。妥为抚恤。勿任失所。将此谕知户部。并由五百里谕令沈葆桢、吴元炳、李鹤年、曾国荃、涂宗瀛知之。现月　　

○又谕。有人奏、杭州驻防营兵。逞强滋事。请饬查办。并暂缓续调。暨乍浦营兵暂停调取各摺片。据称上年十月闲。杭州旗兵三人。在盐桥地方茶叶铺。强买寻衅。旋登桥出小黄旗。招党数十人。执持刀械。鬨毁该铺。伤毙铺夥。居民为之罢市。闻凶犯潜匿营内。虚悬赏格。掩人耳目等语。该兵丁逞强滋事。致毙人命。殊属目无法纪。何以时已数月。案悬未办著果勒敏、梅启照、济禄迅将此案凶犯严拏务获。秉公审讯按律定拟具奏。至所称营门彻夜不闭。奸宄溷迹各情。似此营务废弛。尤属不成事体。并著果勒敏、济禄、严定营规。约束兵丁随时认真稽查。毋任再滋事端杭州驻防旗兵。应否暂缓续调。乍浦修复营房。调拨营兵需款甚钜。应否暂缓办理之处。著该将军、副都统会同该抚。体察情形。据实具奏。原摺片均著钞给阅看。将此各谕令知之。现月　　

○壬申。谕内阁。直隶灾黎甚众。虽经李鸿章筹款购粮。分拨赈抚而灾区太广。深虑未能遍及。现在据报本月初五十五十八等日。各属得雨四五寸不等。尚未深透春麦谅难补种。秋获需时若非宽给赈粮。仍恐饥民失所。加恩著拨给江苏漕米十二万石。江北漕米四万石。即由李鸿章就近截留。酌量分拨灾区。遴派公正员绅。查户散放妥为赈济。此项截留漕粮。由津至通。应支剥价银两。经剥耗食米石等项。即饬各该粮道核数扣出。解交直隶。津贴运费。用示溥惠畿疆。有加无已至意。现月　　

○谕军机大臣等。李鸿章奏。直隶旱荒甚重。民闲牛马无存。农作难兴。请拨察哈尔牧群马匹。俾资耕作等语。察哈尔所属各处牧群。既据穆图善知照该督。骟马较多。可以酌拨三四千匹前往。惟积歉之余。民情困苦。若令缴回马价。民力实恐难胜。著即照李鸿章所请。赏给察哈尔牧群孳生马三千匹。分给民闲。以示优恤。穆图善即分饬各该牧群总管。挑选膘壮得力马三千匹。由李鸿章派员筹拨口分盘费。前往陆续领取。俾资应用。余著照所议办理。本日已明降谕旨。截留漕粮十六万石。分赈直省各属饥民。该督即遵谕行。将此各谕令知之。现月　　

○癸酉。穆宗毅皇帝诞辰。上诣奉先殿、寿皇殿、行礼。内起居注　　

○以祷雨灵应颁给河南修武县青龙洞龙神祠扁额、曰惠普中州。摺包　　

○河东河道总督兼署河南巡抚李鹤年等奏。豫省得雨。得旨。仍著随时认真经理赈务。摺包　　

○理藩院奏。新袭哈萨克公哈苏木罕。应否补给敕书。得旨。准其补给。　　

○甲戌。上以京师及近畿等省。得雨优渥。遣惇亲王奕誴、诣社稷坛恭代行礼。遣恭亲王奕、诣天神坛、惠郡王奕详、诣地祇坛、礼亲王世铎、诣太□山戊不□坛、报谢行礼。复以山西等省。雨泽未沾。亲诣大高殿祈祷行礼。遣贝勒载澂诣时应宫、贝勒载滢、诣昭显庙、贝勒载漪、诣宣仁庙、镇国公奕谟、诣凝和庙、怡亲王载敦、诣关帝庙、豫亲王本格、诣城隍庙肃亲王隆勤诣觉生寺。贝勒奕絪诣黑龙潭。顺承郡王庆恩诣白龙潭。科尔沁镇国公那尔苏诣清漪园龙神祠、辅国公载濂诣静明园龙神祠拈香。现月　　

○谕内阁。前据内务府奏。遵查各项用款。开单呈览。当经谕令大学士、九卿详查应行酌减之处。据实具奏。兹据奏称详核各项放款。凡典礼所关。不敢擅议裁减。至内廷及各衙门应用应领等项。业经该衙门分别核减。现系照章办理。请饬总管内务府大臣。仍将各项放款。及一切价值酌减等语。近年宫内。既无兴修工程。亦无特传添办物件。际此饥馑荐臻。闾阎困苦。更应力求撙节。著总管内务府大臣。嗣后各项放款。凡有可节省之处。务须酌量裁减。至置办一切价值。尤易滋浮冒之弊。并著认真稽查。核实办理。傥有浮开价值。营私渔利情事。即将承办之员。从严□□□尔□办。前据御史余上华奏。内务府领项。司库向有扣二三成之说。近闻扣成更多。并有需索侵蚀等情。司员纳赀进身。营谋得差。□山戊不□获钜万。请饬裁减冗员。并不准兼司帮办。特＜闲＞内廷王公总司查察等语宫廷用款。丝毫皆关国帑。岂容有克扣侵冒等弊。若如该御史所奏。领款扣成。侵蚀公项。悉归中饱。尚复成何事体。著总管内务府大臣。严切查禁。不得扶同欺饰。致干咎戾。至内务府官员。分隶诸司。承办一切差使。各有职守。旧制未便更张。惟夤缘奔竞之风。断不可长。嗣后该衙门各项差使。必须择操守廉洁之员。秉公遴派。不得稍涉瞻徇。并不准有帮办名目。以杜幸进。亦不准一人兼行数司。转致顾此失彼。总管内务府大臣。俱系亲信大臣。一切用款。全在该大臣等随时随事。实心考核。务使属员不得稍有弊混。若另派王公一人总司查察。亦属耳目难周。无益于事。该御史所奏。著毋庸议。现月　　

○以亏短银两。革山东已故前准补潍县知县、署范县知县、赵允。前候补知县、署济阳县知县韩云章。前候补知县、署惠民县知县。吴毓蘅。前莱阳县知县、署郓城县知县瑞森等职。一并籍产备抵。现月　　

</div>
    <div class="pagination">
<a href="清实录光绪朝实录_page117.html">上一页</a><span>...</span><a href="清实录光绪朝实录_page113.html">113</a><a href="清实录光绪朝实录_page114.html">114</a><a href="清实录光绪朝实录_page115.html">115</a><a href="清实录光绪朝实录_page116.html">116</a><a href="清实录光绪朝实录_page117.html">117</a><span class="current-page">118</span><a href="清实录光绪朝实录_page119.html">119</a><a href="清实录光绪朝实录_page120.html">120</a><a href="清实录光绪朝实录_page121.html">121</a><a href="清实录光绪朝实录_page122.html">122</a><a href="清实录光绪朝实录_page123.html">123</a><span>...</span><a href="清实录光绪朝实录_page119.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
