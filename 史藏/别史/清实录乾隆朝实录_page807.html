<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 807 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 807 页/共 1860 页
  </h1>
  <div class="content">
   乾隆二十四年。己卯。四月。丙寅。上诣畅春园、问皇太后安。　　

○丁卯。孝端文皇后忌辰。遣官祭昭陵。　　

○上至西直门外。临奠原任大学士兼管陕甘总督黄廷桂。　　

○谕军机大臣等、兆惠等此时尚未进兵。先宜侦探叶尔羌等处贼众情形。以定谋略。虽现在官兵马匹。未必能捉生询问。亦当多方措置。看来阿克苏、乌什等城回人。必有与霍集占等贼党熟识者。兆惠即与额敏和卓、玉素布等计议。于伊等所知回人。择其可信者。遣往叶尔羌、喀什噶尔。将彼处作何豫备情形。询访明白。自属有益。若虑所遣之人。或为贼所得。转使知我备细。不知逆贼狡诈。我即不遣人侦探。亦断无坐待我兵、全无知觉之理。兆惠等、止应将不深悉军前情事之人遣往。并勿泄进兵之期。庶为妥协。再从前伊等拟于麦熟时进兵。适据达勒当阿等奏称、解往军营马匹。约五月二十以外。可抵阿克苏等语。此项马匹送到后。尚须饲秣一二旬。恐致逾期。又难因粮于敌。朕意若不能速至。竟将马匹加意牧养。尤可得力。但不知彼处麦熟究在何时。收获后、再种杂粮否。亦宜相机办理。不必拘泥此旨。　　

○戊辰。谕、据吉庆等奏、五城各厂。原拨米石。将次粜完。请再拨五万石。分发各厂。减价出粜等语。著照所请行。京城自平粜以来。市价虽渐次平减。但现在雨泽未沛。闾阎正须接济。不必拘定五万石之数。此次所拨米石。粜竣即行陆续酌拨。无拘石数。务使民食充裕。普沾实惠。再各厂平粜。为期尚远。原派之监粜大臣等。亦应轮替督率查办。著再派钱汝诚、伊禄顺、王际华、恩丕、熊学鹏、协同办理。以裨公务。　　

○又谕、据吴达善奏报、河东之河州、渭源、等十州县。夏田俱已种齐。皋兰、金县、等六厅州县。布种无多。正需雨泽。兹于四月初一二等日。甘雨连绵。皋兰县城乡各入土三四寸。金县亦同时得雨。各属虽尚未报齐。而雨势甚广。夏秋均可赶种等语。览奏深为额庆。该处今年春雨稀少。时廑朕怀。现在幸沛甘霖。正可乘时劝种。以冀有秋。著该督吴达善等。即速查明。如有力不能置牛具者。即行借给牛具。缺乏耔种口粮者。即行借给耔种口粮。俾得及早耕作。尽力南亩。并派委贤员。多方劝导。务使农民咸知勤奋。仰承膏泽。以慰朕轸念边氓至意。该部遵谕速行。　　

○军机大臣等议奏、据绥远城将军保德疏称、热河派往该城入满洲旗分驻防兵丁。惟用至满洲骁骑校防御等官。汉军佐领缺出。与汉军人员、一体简选。经前任将军奏准。查绥远城自京派往驻防一千二百名。除承袭官爵、彻回本旗外。只存八百余名。热河派往一千二百名。现增至一千六百余名。若止以骁骑校防御等官用。不惟不足以昭平允。满洲佐领缺出。转致补放乏人。请将热河派往驻防。与满洲人员。一体简用佐领。应如所请。从之。　　

○工部议准、安徽巡抚高晋奏称、宿州境内。徐溪口以上。接连洪沟河尾。前因水涌溜急。致□□元女□家庄河势坐湾。请将淤垫处。动项疏浚。从之。　　

○旌表守正捐躯之直隶磁州民杜群子妻薛氏。河南孟县民李希成女李氏。　　

○己巳。谕军机大臣等、浙江巡抚。已降旨令庄有恭调补。现在总督杨廷璋应赴闽省。而布政使明山、甫经莅任。顷杨应琚来京陛见。询知浙省海塘。渐又有改趋北大亹之势。一切均须豫筹妥办。庄有恭向在江南。曾究心水利。著即传谕。令其将任内经手事件。交与硕色经理。速赴浙江新任。所有杨应琚奏现在海塘情形略节。一并钞寄阅看。　　

○举行乾隆二十三年分京察。罢软官二员。年老官三员。有疾官四员。年老有疾官一员。才力不及官一员。分别处分如例。　　

○豁福建出洋遭风被漂兵米、并谷一千四百七十石有奇。　　

○旌表守正捐躯之安徽滁州民张天德妻陈氏。　　

○庚午。上诣畅春园、问皇太后安。　　

○谕军机大臣等、据冯钤奏、请于湖南近水次各属常平仓存贮项下。动拨谷三十万石。委员运赴江南、转运平粜等语。该省素称产米之乡。值兹米谷充裕。酌盈剂虚。邻境封疆大吏。办理正应如是。现在江省米价甚平。秋成亦属有望。尚非急须接济之时。然令米谷流通。俾各处仓储充实。于地方亦有禆益。著传谕尹继善、令其通筹熟计该省情形。应运至何处存贮、以备拨用。或不需用三十万石之多。即留一二十万石。其余谷石。另行碾米。于明岁漕船北上之便。搭运至京。如江南无须此项。即全数运京亦可。其自湖南运至江省。于何处交兑、委员接收。并雇拨船只。销算运费一应事宜。即著尹继善咨商冯钤。妥协办理。　　

○旌表守正捐躯之河南南阳县民张梅妻王氏。　　

○辛未。谕曰、嵇璜现在告假。礼部尚书员缺。著归宣光暂行兼署。　　

○又谕、镶黄旗蒙古副都统保平年老。著管护军统领事。不必兼副都统。所遗员缺。著鄂博什补授。鄂博什现在军营。著博成署理。　　

○壬申。兵部议准、闽浙总督杨应琚奏称、浙江海塘。向设守备、千、把、马、步、守、兵防护。于乾隆十九年。经前督臣喀尔吉善、以中亹引河畅流。塘工平稳。奏请裁改。设堡夫一百八十三名。今中小亹之下口门。因雷、蜀、二山、涨沙连接。水势仍致北趋。海宁一带。为全塘要区。抢修防护。在在需人。请酌复千总一员。把总二员。外委三员。马兵二十名。步兵六十名。守兵一百三名。自海宁分设二汛。每汛、派拨把总一员专防。外委一员协防。尚余千总外委各一员。驻劄宁城北岸。裁堡夫以抵酌复兵丁之数。所需兵饷。及千、把、等养廉工费。即于原裁俸饷内支给。得旨、依议速行。　　

○山东巡抚阿尔泰疏报、新城、高苑、博兴三县、垦地七千七百亩有奇。　　

○予故科尔沁扎萨克亲王阿喇布坦、祭如例。　　

○癸酉。军机大臣等议奏、八旗火器营。每年演习枪炮。次数过多。除卢沟桥仍照例演炮五日外。酌议于秋季演炮十次。枪三十次。八旗汉军演炮两次。枪二十次。如遇阅兵之年。应如何加增。该营大臣奏明请旨。从之。　　

○蠲缓山西阳曲、平遥、介休、大同、平定、五州县。乾隆二十三年水灾雹灾额赋。　　

○甲戌。上诣畅春园、问皇太后安。　　

○谕、京师现在设厂平粜。并将安河桥、清河、等处存贮仓米酌拨减粜。俾郊外居民。可以就近买食。通州为水路总会通衢。商民辐辏。亦宜动拨通仓米石。交与地方官、照五城之例。设厂减粜、以平市价。并著仓场侍郎、巡漕御史等、一体留心稽察。勿使胥役、市侩、旗丁等。从中滋弊。　　

○引见京察一等内阁侍读学士额勒登布等、四十三员。得旨、额勒登布、玛璘、僧图、龚学海、景福、朱圭、钟兰枝、王鸣盛、周煌、秦大士、李中简、沈栻、博明、俱准其一等、富察善、玛明阿、彰泰、诚伦、舒世禄、玛通阿、明昶、满岱、格图肯、富钿、珠隆阿、栋翰、福昌、徐绍询、丁瓙、诸重光、贺五瑞、张三宾、肇敏、丰阿哈、宗室恳特、宗室存格宗室平泰、宗室达麟图、宗室五壮、珠隆阿、宗室能得布宗室巴哈岱、宗室炳文、顾镇、俱准其一等。加一级。　　

○乙亥。谕、朕今日恭阅皇祖实录。议政大臣等奉上谕。太祖太宗时。满洲兵凡遇征战。马匹口粮。自备行走。所向立功。并无迟误。今官兵行走处。马匹口粮器械等。俱给帑置办。且以为不足。而怨咨生焉。此皆由该管官不行严饬之故也。朕办理军务。阅历甚多。向时征讨岳州、云南。皆决于进取。乃得成功。后征噶尔丹。中路进兵。大臣官员会议。以为不可。惟朕与费扬古。决意进兵。噶尔丹闻风惊惧。鼠窜而去。朕将中路初次运到之米。遣明珠速送费扬古军前。二次米亦令续送。三次米内。朕但留十八日口粮。余皆送往西路。是以兵丁未至饥馁。彼时若轻信大臣等之议。中道彻兵。则两路兵丁。安得立功奏凯耶。今观领兵大臣官员等。祇为保身之计。不以国事为重。内存私意。彼此争论不和。又向兵丁等沽名市恩。多取口粮。及不能驮载。至于抛弃。全无珍惜之意。如此居心行事可乎。朕之满洲兵。俱极精练。全在领兵者。将国家之事。专心办理。不图安逸。赏罚严明。则断无错误。进兵西藏时。塞楞不候众人。独自前往。额伦特亦随后追至。为国家奋不顾身。虽致失机。岂可论伊等进兵太速乎。今策旺诺尔布、系差往策应之兵。而迟延不前。虽伊所统兵丁。善全而归。伊属下之兵。固然感念。与国事有何裨益。朕年少时每于讲武练兵等事。违命者必惩以法。内外大小。悉知儆惕。由此观之。训练之事。不可疎忽也。兹众喀尔喀、及青海人等。俱服朕德化。而策妄阿喇布坦之人。霸占藏地。毁其寺庙。散其番僧。朕思伊兵、步行一年有余。忍饥受馁。尚能到藏。我兵顾不能至乎。今满汉大臣。咸谓不必进兵。朕思此时不进兵安藏。贼□□元女□无所忌惮。或煽惑沿边诸番部。将作何处置耶。故特谕尔等。安藏大兵。决宜前进。钦此。盖彼时臣工内。即有囿于已私。惟图安逸之习气。故皇祖神谟独断。毅然办理。是以每遇用兵。罔不克捷。朕御极以来。曾屡降谕旨。力除此习。即如数年来。办理军务。大臣中不愿者居多。亦因朕指示督催。始能剿杀贼众。所向无前。阅时未久。即平定准噶尔。且回部叶尔羌、喀什噶尔诸城。早晚亦可奏绩。惟从前永常、策楞等。以马匹口粮为词。一意退缩。以致大功不成。各罹罪谴。雅尔哈善、以大兵全力。围贼一城。并不急攻。且坐视逃窜。国宪难宥。故即行正法。此皆徇私心而忘国事之炯戒也。至兵行口粮。固属紧要。亦当计其便于裹带。若但拘成例。支给过多。以沽名誉。及至不能转运。徒然抛弃。于兵丁有何裨益。军行粮随。乃前代汉人陋习。曾经谕及。凡将军大臣等领兵。应支口粮。惟粮足裹带。途中再为通融撙节。何至不能接济。况官兵应支口粮。归途有补给之例。若论事属已往。虽不给亦可。而仍如此定例者。乃朕轸念兵丁之至意。俾行走时、既觉便利。又得补给之项。以赡身家耳。数年来。将军大臣内。兆惠、富德、在军前行走尚好。亦因遵朕训谕。率先勇往。鼓励官兵。虽间有不合机宜。然究未贻误公事。至从来满洲官兵。皆系劲旅。遇有攻战。惟知前进。毫无退缩。该管大臣官员等。平时并不勤加训练。临事又不能率先鼓励。可惜朕之精兵。皆为此等大臣官员所误。若果尽心于教训倡率。则何功不成。昨据富德等具奏。此次进剿之健锐营满洲兵。于攻战之时。放枪迅利。奋勇直前等语。健锐营系朕新设。敕大臣等勤为操演。又时亲简阅。始能技艺娴熟。破贼立功。八旗大臣官员。皆有练兵之责。果能尽心教训。则兵丁技艺。自皆一律健锐。又何须另立营名乎。钦惟皇祖、以讲武练兵。不可疏忽。圣谕昭垂。实万万年永当遵守者。著传谕八旗大臣官员等。嗣后各除便已求安之私意。惟知训练兵丁。务使技艺娴熟。不失满洲旧习。庶兵丁皆成劲旅。而风俗日以还淳。于国家之事、大有禆益矣。此旨著通谕八旗。仍于各旗演习骑射处所刊刻。永远奉行毋怠。　　

○又谕、伍弥泰驻藏年久。著西宁副都统集福、前往更换。多尔济、著赴西宁办理青海事务。　　

○谕军机大臣等、据巡漕给事中佟琳奏称、今春白洋河等处。河水微弱。粮艘稍有担延。经会同河臣开放湖口闸。又于湖口坝南、开堤放水。粮船得陆续前进。既有成效。应即于现今开堤之处。添建出水闸一座。如河水小、则两闸并启以济运河。水大、则全闭以收蓄水。邳、宿、一带。自无浅滞之患等语。湖口一闸。原以蓄水济运。若因运道绵长。一闸所出之水。难以灌注。则添闸洩放。似于漕运有益。著传谕海明、张师载、杨锡绂、相度情形。公同酌量。应否添建闸座。以资节宣。抑或另有筹画之法。一并详悉妥议奏闻。寻奏、查现在挑堤口门。计宽三丈二尺。自开放后。河水顿长。重运遄行。倘南运水势稍弱。即可再将水口挑宽。无论五丈十丈。总以下游水足而止。若竟估建闸座。闸门不得过二丈二尺。反不能随时展宽。可毋再建。复查东省运河。全赖湖水接济。是收蓄湖水。最为要务。俟粮船全过韩庄。臣张师载、即饬将滚坝并开堤之处。悉行堵闭。祇留撺板之水浮送。至伏秋汛时。再将微山、独山、诸湖水。收蓄备运。其江南白洋河等浅处。已咨会南河。早闭骆马湖尾闾。以期上下兼济。禆来年邳、宿、桃、清、重运。均有禆益。从之。　　

○丙子。谕军机大臣等、定长等奏称、准兆惠等咨、内地所送驼只。至哈密、辟展时。酌量每驼运粮一石。抵阿克苏。随以此项驼只。不能多运。惟择其膘壮者、轻装驮载等语。昨以达勒当阿等奏报、所送马匹。五月间可至阿克苏。朕即谓已过麦熟之期。或候回地续种田粮。再行进剿。此特恐马力既未齐全。粮饷又不能接济。不得已而稍待之意。今思阿克苏等处。亦未必有二万余马牧场。且天暑易致疲乏。而定长复不能多运粮饷。若再停留不进。则官兵又虚糜两月之粮矣。莫若仍于五月进兵。虽麦熟过期。必有尚未收获者、可资接济。不必拘泥前旨。著传谕兆惠、富德、舒赫德、定长等。酌量办理。　　

○吏部议准、山东巡抚阿尔泰疏称、长清一邑。地势袤长。山岭环绕。境内有崮山、长城、二驿。南北交冲。知县、典史、二员。遇事每多掣肘。查该县张夏镇。当崮山、长城、两驿之中。请将邹平县县丞。改设长清、驻劄。张夏镇。又青、莱、两府交界之景芝集。系诸城、安邱、高密、三县毗连之所。人烟稠密。请将安邱县县丞。移驻景芝集。从之。　　

○予故固原提督豆斌、祭葬。入祀昭忠祠。谥壮节。　　

○丁丑。上诣畅春园、问皇太后安。　　

○谕、各盐政织造等。夏节贡物。以备赏赉之需。虽行之已久。但迩来絺绣。太求精巧。既害女红。长此焉穷。非朕敦尚朴素之意也。甚至华藻被于葛褥。天中五日以外。无所用之。迎凉适凊。亦不宜于憩息也。其禁之。　　

○又谕、今岁入春以来。雨泽未霈。米价稍昂。经朕叠颁谕旨。量发仓米。分遣大员。在五城、圆明园各处、及通州地方。设厂平粜。以济民食。但当青黄不接之时。又值闰月。八旗兵丁。向无闰月支给甲米之例。未免买食维艰。著加恩于闰六月、赏给一月甲米。俾兵丁饔飱优裕。不藉籴食。市价自必愈加平减。于闾阎生计。均有裨益。该部即遵谕行。　　

○谕军机大臣等、前因冯钤奏、请于湖南各属常平仓存贮项下。拨谷三十万石。运赴江南。听其平粜转运。已降旨令尹继善察江省情形。或留用一二十万石。其余谷石。另行碾米。于明岁漕船之便。搭运至京。如江南无须此项。即行全数运京。近闻江省米价。甚属平减。而京师今岁雨泽未沛。五城及通州各处。俱发仓分厂平粜。不限米数。正须酌盈剂虚。通融经画。俾闾阎生计充裕。著传谕尹继善、现在江省米多价平。所有楚省拨谷。自应碾米运京。多多益善。不必存畛域之见。其地方仓储。亦可乘时采补。一切裨益民生之事。该督通筹熟计。妥协办理。　　

○定边将军兆惠等奏、臣等从前拟将和阗、阿克苏、分为两路。因和阗被围。且有通喀喇土伯特、痕都斯坦之路。俟应援事竣。进攻叶尔羌。而阿克苏之兵。两面夹攻。兼堵截贼人逃往巴达克山等要隘。若兵多。则分攻喀什噶尔。可以互相牵制。今兵数不多。恐逆贼拒守叶尔羌。必须两路合兵攻围。俟克城后。再分兵略地、及堵截来援贼众。今接奉分兵谕旨。谨录送富德、令其定议具奏外。臣舒赫德即将阿克苏所有马驼内。择堪用者、前往和阗。安抚回众。其酌调布噜特属人、及查拏哈萨克锡喇。臣等于三月初八日。即遣侍卫成果、布延泰、传檄布噜特。候回报定夺。谕军机大臣等、富德至特穆尔图诺尔。攻喀什噶尔。舒赫德前往和阗。皆从前酌定者。今富德已定和阗。自当由彼进发。兆惠虽令富德定议。恐往返需时。可传谕富德、令其径从和阗进兵。攻取叶尔羌。一面堵截贼逆等逃窜之路。昨据舒赫德请前赴和阗。令巴禄在阿克苏办事。已降旨停止。即此时业已起程。亦仍回阿克苏。此旨著速行驰递。　　

○湖南巡抚冯钤奏、郴、桂、两厂。向计产铅十六万斤。近年出产渐微。倘黔省所带铅。不能如期运到。即缺鼓铸。请于例买黔省白铅二十万斤外。增带二十万斤。并耗铅统交巴陵秤收。转解供铸。需费如例于地丁动用。此次加买黔铅。所以留备缺乏。嗣后仍抵运常例之铅。毋庸格外加带。得旨允行。　　

○戊寅。谕、据云贵总督爱必达参奏、古州镇总兵唐开中。性情执拗。举动乖张。考验官弁。滥行保送。一经驳回。辄生訾议。又将截存银两。动用后、始行详请核销。且不能约束营员。抚辑边境。每借事端妄议更张。并无故来至贵州省城。远离职守。不胜总兵之任。请革职以示炯戒等语。总兵为镇守大员。必须持身公正。纪律严明。方可为将弁表率。唐开中执拗乖张。率意妄行。本应革职治罪。但念其所犯。尚与营私作弊者有间。且汉仗尚优。曾经出兵受伤。著革职。加恩赏给游击衔。前往军营随营差遣。如军务告竣。即令其在屯田处所。效力赎罪。爱必达摺并发。　　

○谕军机大臣等、吴达善题参副将高宗瑾。委令总理解送军营羊只。托病推卸。规避不职。请革职。发往乌噜木齐屯田效力。所奏甚是。高宗瑾身为副将大员。而遇事推诿。若仅予革职。实不足以蔽辜。甘省距乌噜木齐尚远。此等无耻懒惰之人。若令其领咨前往。中途不免捏病逗遛等弊。著传谕吴达善、委员押赴乌噜木齐。交与屯田大臣等收管。令其当差效力。以为官员规避者戒。　　

○又谕曰、富德奏称、途遇守备傅能等。领绿旗兵五十余名。从哈喇哈什脱出。如伊与齐凌扎布等、固守情节。仍愿随同进兵。因其困惫。令往兆惠军营休息。以备询问等语。齐凌扎布、傅能、有城守之责。城既失陷。自当治罪。但哈喇哈什。系回城初降。众心未定。非内地城守可比。且兵饷不足。尚能勉支三月余。迨势孤援绝。内外变乱。始行脱出。旋又随大兵恢复。苟非齐凌扎布坚守之功。则援兵虽至。亦已无及。是以加恩优叙。今傅能随齐凌扎布守城。著加恩遇有都司、游击、缺出。即行补用。随同脱出之兵丁。殊堪轸念。著兆惠等查明。酌赏银两。恐军营兵丁等。以齐凌扎布、傅能、既已失城。功不抵罪。何故加恩。妄生揣度。亦未可定。可通行晓谕知之。　　

○引见京察一等吏部郎中阿弥尔图等、四十七员。得旨、阿弥尔图、旌额理、袁守侗、德凤、马腾蛟、吉郎阿、德敏、觉罗揆衷、觉罗星格图、宁住保、索林、福德、富察纳、评德、额尔登布、陈辉祖、长安、达明、海明、谭尚忠、鄂宁、何逢僖、佛全、克色礼、固尼翰、谨德、克昇额、色明阿、福参泰、德馨、济绶、永长、敦敏、瑚住、卢会衢、奇臣、基鼐、孝顺阿、斯宝柱、英廉、西绅、巴尼珲、博尔和、福绅、额腾额、福川、那思哈、俱准其一等。加一级。　　

○己卯。上御勤政殿听政。　　

○谕、顺天府府尹、向派部院堂官兼管。熊学鹏已补授内阁学士。仍著兼管府尹事务。刘纶现在军机处行走。俟新任府尹到任后。即不必兼管。　　

○又谕、据镶蓝旗满洲都统等奏、承袭永陵防御伊德纳员缺。以其子德棱额拟正。侄伊成额拟陪。因德棱额年甫及岁。祇带领伊成额引见等语。陵寝防御之缺。改为世袭后。如自伊祖父以来承袭。并无别项事故。虽出缺之子。年未及岁。亦准题补。不必拟陪。否则拣选正陪。带领引见。嗣后承袭此等防御。照世袭官例、进呈家谱。　　

○户部议准、两江总督尹继善奏称、苏州、太仓、镇海、镇江、四卫。向来佥丁。类多父子兄弟传运。其本户贫乏丁。于运屯户族内。择殷顶补。奸徒希图避运。实与运丁同族。混称民籍。非彻底清厘。势必渐归脱漏。请饬该管卫备。将军户逐一确查。如有隐匿。本人族长。一体按律究处。县备均以失察查参。运户既经清理。其滋生新丁。年至十六岁者。应令报明入册。照例五年一次编审。从之。　　

○兵部侍郎观保、礼部侍郎庄存与奏、臣等奉命阅朝考优生试卷。部臣适议覆御史陈大复条奏。必优生到部四五名。始行奏考。查现在优生。已有到京经年者。如必泥以足数。未免守候维艰。请照考试续到拔贡、不拘人数之例。一体办理。或将续到拔贡优贡同试。各分等第。亦觉简易画一。得旨、如所议行。　　

○是月。江南河道总督白钟山奏覆、查洪湖清水。以三分济运。七分敌黄。必须清强黄弱。庶黄水不致倒灌。本年桃汛内。淮水未发。湖口出水微弱。旋将清口之东西束水二坝。接筑以抵黄流。现在运口以内。水色俱清。得旨、运口以内虽清。而清口以内。亦不可使其常浑也。清口以内。今复如何。明白奏来。此等情形。非身历其地。何由深悉。　　

○总督管江苏巡抚陈宏谋奏、清理社谷事宜。一、社谷无官仓公所。多寄贮社长之家。请于每县城乡适中之地。建立社仓。每社谷、少则二百。多者亦祇以五百为率。编定应借村庄。各社不得互借。一、社长多有赔累。其殷实公正者。多不乐充。每为渔利之徒。久充侵亏。请定以一年一换选充。一、社仓费用颇繁。前抚臣徐士林、请销息谷三升。格于部议。用实不敷。请每息谷一石。仍以七升归仓。三升支用。一、社谷为民备贮。接济一社缓急。凡一切公事。及隆冬煮赈。不准如前动支社息。一、社谷责州县稽查。向有入交代之例。近来不入交代。亦不报部。请嗣后令州县于正项钱粮外。另出社谷一结。本息一并申报。由藩司造册达部。得旨、览奏俱悉。实力妥为之。
  </div>
  <div class="pagination">
   <a href="清实录乾隆朝实录_page806.html">
    上一页
   </a>
   <span>
    ...
   </span>
   <a href="清实录乾隆朝实录_page802.html">
    802
   </a>
   <a href="清实录乾隆朝实录_page803.html">
    803
   </a>
   <a href="清实录乾隆朝实录_page804.html">
    804
   </a>
   <a href="清实录乾隆朝实录_page805.html">
    805
   </a>
   <a href="清实录乾隆朝实录_page806.html">
    806
   </a>
   <span class="current-page">
    807
   </span>
   <a href="清实录乾隆朝实录_page808.html">
    808
   </a>
   <a href="清实录乾隆朝实录_page809.html">
    809
   </a>
   <a href="清实录乾隆朝实录_page810.html">
    810
   </a>
   <a href="清实录乾隆朝实录_page811.html">
    811
   </a>
   <a href="清实录乾隆朝实录_page812.html">
    812
   </a>
   <span>
    ...
   </span>
   <a href="清实录乾隆朝实录_page808.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
