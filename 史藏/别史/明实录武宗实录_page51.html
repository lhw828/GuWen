<!DOCTYPE html>
<html>
<head>
    <meta charset="UTF-8">
    <title>明实录武宗实录 - 第 51 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录武宗实录 - 第 51 页/共 127 页</h1>
    <div class="content">　　○己未起降职郎中陈仁致仕员外郎王泰御史方溢聂贤发戍御史王时中俱为按察司副使仁浙江泰福建溢广东贤云南时中四川
　　○诏以苏常松江三府水灾凡起运京库及南京各仓税粮丝绢绵布俱量改折色存留者本色折色中半徵收仍存省脚价以补应兑之数各卫所屯田子粒俱视灾之轻重除免从巡按御史请也
　　○庚申陕西巩昌府地震有声
　　○辛酉升潜山县知县郑阳为四川按察司佥事阳先为御史降旌德县主簿升知县至是乃起用
　　○壬戌升两淮运使吕贤长芦运使童瑞淮安知府华琏光禄少卿致仕李岱俱为布政司右参政贤山西瑞广西琏四川岱陕西
　　○户部覆议巡按福建监察御史屠奎所奏钱粮利病三事一福州左等卫新增屯粮节年拖欠者皆捏增侵占诸项陪纳负累宜查明分豁一布政司并各府州县在库钞贯年远浥烂积于无用俱官员俸粮与钱兼支之数自今宜将存留者每张收钱二文与旧贮钱钞兼支候尽然后钱钞均徵一福建各预备仓所贮谷多陈腐无用宜俟成熟时查殷实家量给易新以备凶荒议上从之
　　○致仕南京户部尚书熊翀卒翀字腾宵河南光州人成化己丑进士授武进县知县升监察御史县民为为刻石纪政迹尝巡按陕西江西历山西按察司副使按察使弘治癸丑升右佥都御史巡抚山东进右副都御史巡抚陕西庚申升工部右侍郎改兵部右侍郎甲子升南京户部尚书正德初以老乞休至是卒翀为御中时颇有风采在江西豪民有武断乡曲号为难治者能以法刬除之其后有台省长吏才颇不称言者屡劾其粗鄙庸劣亦公论云
　　○癸亥以冬至节遣驸马都尉蔡震马诚崔元分分祭  长陵  献陵  景陵  裕陵  茂陵  泰陵文武衙门各分官陪祭
　　○遣仪宾杨淳祭  景皇帝陵寝　　○遣内官祭  恭让章皇后陵寝
　　○甲子冬至节  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼免群臣宴赐以节钱钞
　　○乙丑调狭西按察司佥事李衢为河南按察司佥事
　　○复设山东沂州守备以府军前卫指挥佥事孙奎充之以都指挥体统行事
　　○丙寅总制湖广郧阳等处尚书兼左都御史洪钟奏报流贼蓝廷瑞鄢本恕等之党斩捕降散已数万惟贼首逃遁入山计亦不久可平  上降敕奖励赏奏捷人纻丝衣一袭新钞千贯既而兵部言贼首尚在宜速图之诏钟督巡抚等官亟剿务期尽绝以靖地方有功人员查勘明白以闻钟续奏前贼数败鄢本恕亦混杀死但未验实兵部乃请行钟量调官军追捕其余依时放遣以省馈运从之
　　○夜月犯司怪星
　　○丁卯升两淮都转运盐使司同知郝海为两浙运使庐州知知府杨璲为长芦运使
　　○海西兀者右等卫女直都指挥佥事桑吉答等来朝贡马赐宴及赏彩叚钞绢有差
　　○戊辰升翰林院学士傅圭为吏部右侍郎仍日讲
　　○令巡抚保定等府右佥都御史陈玉于都察院管事
　　○宥曹雄死谪戊海南雄附瑾镇守狭西瑾为增置镇西将军印遂升署都督同知与总制尚书才宽不协宽之死也雄拥兵不救言官有紏其罪者皆被切责瑾爱其子谧复以侄之女妻之雄再升左都督谧亦授千户凡雄所请瑾无不从者自是相结益深人莫测其谋也瑾败降指挥佥事寻收击都察院狱以逆党论斩诏竟宥之与妻子俱永远谪戍不赦
　　○昏木星犯牛宿○己巳升南京户部署郎中事员外郎姚昊为狭西布政司右参议广西按察司佥事胡瑛为山东按察司副使平阳府同知于茂为狭西佥事
　　○给赏偏头关地方获功并重伤等项旗军王二等银两有差
　　○庚午礼部进上  徽号礼仪一先期四日太常寺宿于本寺次日早具奏致斋三日遣官祭告  天地  宗庙  社稷祭仪用果酒脯醢香帛迎神四拜行一献礼读祝送神四拜礼毕一前期礼部行移各衙门是日鸣钟鼓百官具朝服随班行礼一前期一日内侍官设册宝案二于奉天殿册东宝西设册宝彩舆四于丹墀内设香亭二于册宝舆前教坊司陈设中和韶乐及大乐是日早锦衣卫设卤簿大驾一前期一日女官设  太皇太后宝座于宫中设册宝二案于宝座前册东宝西设香案于册宝案前设  皇帝拜位于丹陛上平中设内赞二人引礼二人内官陈设仪仗于丹陛丹墀东西女官擎执者立于宝座之左左钟鼓司设乐于丹陛东西北向  皇太后宫中陈设如前仪一是日早  上御华盖殿具冕服鸿胪寺官奏请行礼导驾官导引  上出至奉天殿册宝官捧册宝置于案内侍官举案由殿中门出导驾官导引  上随行至丹陛之下捧册宝官取册宝置于彩舆内侍官举舆  上升辂随舆后百官于金水桥南皆北向序立候册宝彩舆至皆跪候过毕兴皆随至文华门外候  上至清  宁门里降辂趋至门外北向序立女官请  太皇太后升座  太皇太后具服出导从如常仪乐作升座册宝彩舆由中门进至宫中丹陛上置于  皇帝拜位前册东宝西内引礼官导引  上由左门入至丹陛上左边北向立乐止内赞唱执事官各司其事引礼官导引  上至拜位奏拜乐作四拜乐止传唱鸿胪寺赞百官皆四拜毕捧册宝官于彩舆内取册宝捧由中门入至  太皇太后前左边立  上由左门入至拜位奏跪传唱百官皆跪奏搢圭进册捧册官以册跪进于  上左  上受册奏宣册  上以册授执事官执事官跪受于  上右宣读讫捧置于案奏进宝捧宝官以宝跪进于  上左  上受宝以授执事官执事官跪受于  上右捧置于案奏出圭俯伏兴传唱同奏复位引礼官导引  上由左门出至拜位奏拜乐作四拜乐止传唱百官同四拜毕致词官于丹陛上跪奏于左曰  嗣皇帝臣厚照伏惟  太皇太后升下功德兼隆显崇徽号永膺福寿率土同欢毕奏拜乐作四拜乐止传唱百官同四拜奏礼毕次诣  皇太后宫中行礼如前仪百官序立于思善门外行礼如前仪一谒告是日上册宝毕内官先具谒告仪物  太皇太后及  皇太后各具冠服诣  奉先殿行谒告礼如常仪一受贺仪是日  太皇太后行谒告礼毕仍御宫中服燕冠服升座仪仗及乐如前陈设内引礼官引  皇太后  皇后皇妃公主行庆贺礼如常仪礼毕  皇后及妃主等各诣  皇太后宫中行庆贺礼毕文武百官诣清宁宫前门外上表庆贺行四拜礼司礼监官捧表进仍行四拜礼毕次诣思善门外行礼如前仪一次日命妇进表行庆贺礼前期一日女官陈设  太皇太后宝座于宫中设香案于丹墀之南其日清晨内官陈设仪仗于丹陛之东西及丹墀东西女官擎执者立于宝座之左右陈女乐于丹陛东西北向设案于殿东门外设命妇拜位于丹墀北向设司赞位于丹墀东西设司宾位于命妇拜位之北东西相向设内赞二人位于殿内东西命妇至宫门外司宾引命妇入就位女官具服侍班如常仪尚宫尚仪等官诣内奉迎尚仪奏请  太皇太后具服出导从如常仪乐作升座乐止司赞唱班齐乐作赞四拜乐止外赞唱进表案女官前导举表案女官二人举案由殿东门外乐作至殿中乐止赞众命妇跪内赞唱宣表展表女官诣案前取表跪展宣表女官诣案前跪宣讫兴女官举表案置于殿东外赞命妇皆兴赞拜乐作四拜乐止司宾引班首命妇由东阶升乐作自东门入至殿中乐止内赞唱跪班首跪外赞众命妇皆跪内赞官跪于班首之左代致词云某夫人妾某氏等恭惟  太皇太后陛下德同坤厚允协徽称寿福无疆舆情欢戴毕内赞司赞同唱俯伏兴班首及众命妇皆兴司宾引班首由西门出降自西阶乐作至拜位乐止赞拜乐作四拜乐止尚仪跪奏礼毕  太皇太后兴乐作还宫乐止引礼官引命妇以次出一再次日命妇进表  皇太后行庆贺礼并前一日陈设如前仪一又次日  上御奉天殿文武百官上表行庆贺礼毕颁诏天下如常仪
　　○命修赣州南安二府并属县城垣以地连闽广郴桂防盗贼也
　　○以甘州等卫雹灾免粮草有差
　　○夜月犯酒旗星
　　○辛未致仕南京户部尚书高铨卒铨字宗选直隶江都县人成化己丑进士授大理寺右评事上言时政六事行之会勘建宁卫指挥杨晔狱有以受赇败者铨独无累擢山东按察司佥事丁忧服阕除河南归德有黄河退滩地千余顷为亲藩所据知州毕用亦以负租被讼于朝命中官及侍郎都御史按其事铨谓负租当责之州田则民所恃为业者中官难之执不变迁浙江副使壬子擢河南按察使乙卯迁左布政使丙辰擢都察院右副都御史巡抚保定诸府有妄指民田献为皇庄者命侍郎会勘民冤声撼野至殴州县吏不得行众欲藉以塞命铨曰若是则民重得罪宜勘实以闻  主上仁明当不忍夺民利以徇左右已而果然庚申升南京工部右侍郎进南京都察院右都御史丙寅擢南京户部尚书刘瑾专政传旨致仕已而逮就诏狱其家为行赂得释寻罚米五百石夺其官庚午以本官致仕比卒赐葬祭赠太子少保铨性质恭慎虑事周悉虽久处仕途物议不及惟任巡抚时同中官李广督造兴济祠畿辅人居言路者劾铨悉民力以奉势家而论者犹谓是非有在云
　　○  兴王以湖广连岁兴师讨贼发白金千两助军饷总制尚书洪钟以闻  上曰王轻财尚义乃尔其即降玺书褒谕之
　　○给赏宁夏地方斩获达贼军人萧瑾等三人大同界牌山墩等地方获功官军张海等八人并延绥总兵侯勋原统至灵州策应官军刘锦等七百五十四名银两绢布有差
　　○升赏甘肃镇夷硝地墩等处有功官军七百五十五人有差加太监宋彬岁禄十二石升都御史张翼俸一级升总兵官卫勇为都指挥同知仍署都督佥事副总兵白琮参将芮宁为指挥同知游击将军吴英为指挥使俱仍署都指挥佥事参将苏泰为都指挥同知参议周载佥事吕桧陈暐各赏银五两纻丝一表里　　○南京监察御史张芹上＜锍-釒＞曰朝廷迩以叛乱既平论功行赏大学士李东阳亦进勋阶荫子远近闻之莫不骇异臣惟东阳谨厚有余而正直不足儒雅可观而节义无闻  先帝误以为贤临崩以  陛下托之义当与  陛下同休戚者也迩者刘瑾专权乱政东阳为顾命大臣不能防微杜渐及其恶迹既著若出力以与之争彼亦必知所忌或不幸而得祸谅亦不至于死东阳依阿顺从唯唯听命及瑾谋逆既成幸赖  陛下英明果断任用得人不动声色潜消祸变东阳又得冒功以受恩赏此人心所以不服也东阳受  先帝之托以辅  陛下乃使瑾得以荼毒天下谋危社稷就使东阳能诛瑾仅可以赎罪耳今赖他人之力以成功又安得攘为己功而冒赏乎臣窃见今大臣正直者多不容于瑾在之时奸邪者多见黜于瑾诛之后惟东阳始终无恙而又屡叨恩赏臣不知其何喜为身谋如此也乞将东阳即赐罢黜或待其自陈准令致仕与凡荫子恩泽并赐追夺庶有以励臣子之节而可以为天下劝矣  上曰芹久居言路瑾乱政时畏避缄默今既明示典法乃掇拾沽名东阳学行海内推重辅导朕躬忠勤茂著比平宁夏既平大臣特进阶荫子如何谓攘取诛瑾之功恣意妄说既令具实以闻东阳宜仍旧供事慎勿动怀既而芹请罪夺俸三月
　　○升南京光禄寺卿冯镐为右副都御史巡抚保定等府地方
　　○升狭西秦州同知孙徽为广西按察司佥事
　　○革除天下各预备仓新设土仓官以州县正官或管粮官领之
　　○巡抚四川右副都御史林俊言刘瑾谋逆未觉之先臣尝草一＜锍-釒＞拟俟贼平随上天幸假手张永先发其奸  陛下神武英断立决此狱诚为国家大幸然徐思之危亦至矣昔夙沙卫殿国杨思最平乱前史书之谓政出阉寺国为无人今贼瑾谋逆举朝文武无一人言之独幸一内臣永也幸一永伤文武之无人亦以见  陛下信文武之臣之不如永也臣又闻近日大臣有缺与二三内臣会推夫百官统于冡宰九伐掌于司马今吏兵二部是也使内臣应预周制之矣我  太祖稽古建官又制之矣弊端未可自今日始也夫为户部莫如韩文许进为内阁莫如刘健林瀚谢迁王鏊方拨乱反正之始而不引忠亮端谨不可屈之人治未可望也伏望虑远慎微时时以专任贼瑾之误为戒循用  先朝旧臣修复旧制则圣政日清盛业永昌矣谨录前奏藁附进其略曰刘瑾古今恶魁也  陛下视朝不时瑾西南向裾立鸿胪传与某官敕赐某官酒馔皆出瑾口各官叩头已而鸿胪唱东向揖以给事内臣朝著之上敢受诸臣朝见之揖可乎又言瑾对诸臣尝许臣忠义今又起为巡抚臣宜以知己为报而乃操戈入室不敢以一德之私忘天下公论也得旨瑾已正典刑俊乃称奏成于瑾乱政之日未及进呈其怀奸畏罪明矣宜从究问但以流贼未平姑令自劾俊好名凡进退皆矫矫为异当瑾用事时乃应召命出为巡抚盖亦欲避祸以全身耳及瑾既败又觐保完名故上此奏然为计已拙士类莫不叹之
　　○癸酉致仕南京户部尚书吴文度卒  度字宪之应天府江宁县人少贫与兄茹苦读书夏夜无帐为蚊嘬成病邻人数侮之其志益坚以成化壬辰进士授龙泉知县有声召拜南京山东道监察御史丁未升汀州知府九载满郡人生祠之又立石以纪去思弘治中历江西左参政山西右布政使河南左布政使升都察院右副都御史巡抚云南平夷酋之乱正德戊辰进户部右侍郎转左侍郎升南京都察院右都御史无以赂瑾即改南京户部尚书致仕文度历官三十七年屋仅数椽而已赋性近厚处昆弟群从有恩乡人称之
　　○升都督同知高得林为右都督管后府事得林太监凤侄也
　　○命免宝应县河泊所鱼户杂泛差役
　　○乙亥大学士李东阳乞休上＜锍-釒＞曰臣于本月十八日奏乞休致仰廑德音曲加慰留臣拊心内省实不自安窃惟人臣事君固当竭死生之力尤当谨进退之节臣见今六十四岁历事  列圣四十七年参预机务一十六年才疏力薄当退一也多病早衰当退二也久玷班行多窃俸禄当退三也但顾命至重责任方殷大义所关亦非得已盖  圣质方冲庶事未定则不敢言退藩臣倡乱边境未宁则不敢言退大奸未除弊政未革则不敢言退用是怀忧抱愧含垢纳污虽因事累辞终不获于自遂幸遇  陛下聪明日进政令一新天下之人延颈望治太平之几正在今日臣若贪位恋禄玩岁愒时及此不图更复何待比闻南京监察御史张芹奏臣当刘瑾专权乱政之时不能力争及  陛下任用得人潜消祸变却又攘以为功冒膺恩荫缘宁夏事平伏承  陛下遣司礼监官传示  圣意欲加恩典臣极力苦辞几至垂涕及手敕既下加臣特进左柱国荫臣男为尚宝司丞臣即恳辞竟不获命黾勉拜受本非索心但宠禄之颁过踰涯分传闻远外实骇群情其言礼貌之屈否众所见闻攘功之有无已蒙  圣鉴若不能早退又不力辞此二端切中臣病况臣揣己量力见可知难盛满之惧已非一日安敢以衰老之身蒙叨冒之罪上以玷  陛下知人之明下以贻士林求备之议哉伏望  圣慈察臣愚悃许臣致仕将臣男兆蕃收回成命令其照旧以监生听选出身徐图补报则优礼旧臣之恩曲成万物之德臣举家父子皆知感□□□于无穷矣  上曰览卿＜锍-釒＞已悉至情卿辅政有年清忠纯谨中外共知引疾乞休乃至累牍  先帝与朕为天下每曲为慰留今大奸既去朝廷图新治理倚毗正切岂可偶以人言遽欲求去吏部即往谕朕意大臣义当体国宜勉供事慎勿动怀赏功推荫皆系旧典李兆蕃已录用亦不准辞
　　○命江西都司都指挥佥事单暠充右参将协守松潘南路地方
　　○授驸马黄镛庶子曾为锦衣卫百户
　　○丙子升山西行太仆寺卿茆钦为南京光禄寺卿
　　○命兵部右侍郎李浩都察院右佥都御史陈玉清理军职贴黄
　　○苽咂多杓等族番人居藏少七古等贡马及方物土鲁番并撒马儿罕等番王头目速坛满速儿等差人贡驼马方物各赐彩叚衣物有差
　　○甘肃镇巡等官太监宋彬等奏庄浪古浪二卫所贼扰妨农军舍余丁遗下该纳粮草乞量为豁免及庄浪卫贫难人户本年额税乞待豊年徵纳仍量加赈恤户部议覆从之
　　○丁丑以水灾诏免四川彭水武隆二县税粮其漂流仓粮俱免陪补以镇巡官奏也
　　○云南金齿司国初置永昌府金齿卫贰之洪武二十三年革去府改卫为军民指挥使司腾冲亦置司如金齿弘治中抚按官请复永昌府增置腾冲县改司为卫文武并用稍变夷风议久不决至是守臣会议国初已有州郡后以军多民少改置二司各设儒学科贡不乏又有守巡参将统御抚绥地近边夷所宜安静目今税粮仅足公家之用若抚设府建官增俸给民甚不便请宜仍旧诏从之
　　○给两淮盐引三十四万以实固原环庆等处边储从总制都御史杨一清奏也
　　○戊寅来降夷人伯牙思忽等六人贡驼马赐钞锭衣物有差令于广东卫所安插仍命给房屋器具
　　○己卯大学士李东阳复上＜锍-釒＞曰臣近者再乞致仕并辞免恩荫复蒙  圣恩俯加慰藉不允所请仍令吏部宣谕  圣意责以体国之义又遣内臣颁赐羊酒丁宁委曲出于常格顾臣何人而克当此但犬马之私犹有不容己者臣闻礼义廉耻国之四维臣备员内阁一十六年辞免者二十有四非不知简任之隆顾托之重但念辅导无状报称未能与其假委质之名不若甘守身之节一身不治安能理庶务之繁众论未谐何以班百僚之首若荫子之恩固是旧典殊为勋劳如臣事不足以偿直德不足以懋官而乃以穉子置清要匪独身蒙其耻尤当世受其惭礼义所关诚非细故望乞  圣明遂臣初请并收成命以风厉有官其于新政不为无助  上曰卿朝廷元臣辅导年久绩效茂著众论攸归况年力未衰宜念  先帝顾托及朕恳切谕留之意勉起视事以匡新政庶于礼义允合报功恩荫前命已下毋再固辞
　　○辛巳罢守备真定署都指挥佥事孙鉴为指挥使以署都指挥佥事孙怀代之从巡按御史李嵩奏也
　　○壬午总理大同粮储户部郎中解经奏粮料缺乏乞将太原府以北俱徵本色府南不为常例照今召买时直量为增添各赴原仓上纳户部议覆太原府南折徵已定其府北例徵本色顷因小民乐于简便官吏惮于催徵任情更改以致缺乏宜炤旧徵纳本色本部仍运送银十万两至彼召□籴买从之
　　○致仕礼部右侍郎谢铎卒铎字鸣治浙江太平人天顺甲申进士改翰林院庶吉士授编修秩满迁侍讲以丧去因谢病言事者交荐之会修  宪庙实录遂徵起书成擢南京国子监祭酒严约束杜私谒构二书楼于学宫以藏镂板＜锍-釒＞请增杨时从祀而黜吴澄寻致仕归复以荐徵为礼部右侍郎掌祭酒事累辞不得乃就任请增号舍廓庙门置官廨以居其属又议别祀叔梁纥而以曾晢颜路孔鲤配之不果行居二年乞归餋疾许之正德间仍令致仕铎孤介恬退潜心理学多所考订为诗文质直不尚词藻与人交笃于信谊久而不衰年七十有六卒于家讣闻赠礼部尚书谥文肃赐祭葬如例
大明武宗毅皇帝实录卷之七十
　　正德五年十二月癸未朔  上视郊祀牲  夜重雾四塞及晓浓霜附木
　　○乙酉铨注镇江卫署都指挥佥事陆潮于江西都司掌印
　　○升云南按察司副使周季凤为山西行太仆寺卿福建盐运司运使蔡余庆为山东布政司左参政
　　○以霜灾免山西浑源蔚朔等州山阴马邑等县大同云川等卫所秋粮有差
　　○丙戌运太仓银二十万两于甘延二镇以实边储从守臣请也
　　○升分守松潘副总兵都指挥同知昌佐为署都督佥事充总兵官镇守四川
　　○改设陕西凤县留坝巡检司于柴关岭柴关岭原设巡司后移废丘关镇巡官请如原设从之
　　○复黎平府知府张恺官恺在刘瑾时被委查催湖广粮料事完以病旷任者二年为巡按御史所参革职瑾败奏辩诏复之
　　○丁亥礼部会议晋代周三府乐女所生子女一百三十九人晋代已奉  祖训查革而周府乃特蒙  孝庙恩宥夫  祖训万世所当遵而恩宥特一时之权宜也今已授封爵者七十人未授者六十九人宜如晋代例革为庶人诏已授者姑免未授者革之止给冠带有司量资婚嫁如仍前冒滥请封者辅导官必罪之
　　○戊子  贞惠安和景皇后忌辰遣仪宾周钺祭  陵寝
　　○己丑赏随征宁夏官军都指挥卢福胜等五百一十五人银绢布有差先是寘鐇叛特命太监张永领兵讨之至则为仇钺擒矣永掩以为功遂获上赏而从征者亦与赏焉
　　○四川强贼千数自真州转入南川綦江等县大肆劫掠杀照磨漆坚等至江津分巡佥事吴景督战于城门杀贼首汪鹏等十余人贼众攻入城景战死巡按御史俞缁以闻兵部议宜行镇巡总兵官及缁督同三司官相机剿捕优恤景家属还乡诏从之且命户部议处粮饷其失事官令巡按御史勘报
　　○庚寅  腊八节赐文武百官宴于午门
　　○升常州府知府张宪为山东按察司副使整饬徐州等处兵备
　　○升太原知府陈逵为福建都转运盐使司运使
　　○起安奎复为户科左给事中
　　○命故礼部尚书兼翰林院学士白钺子玄龄于中书舍人习字出身
　　○礼部会府部等衙门议朝廷宗支各有爵职其品第之高卑视支派之＜锍-釒＞戚故袭封之典载于祖训惟亲王之子不分嫡庶郡王言嫡而不言庶者  祖宗立法之意固有在也其后郡三无嫡者亦得袭封至于兄终弟及系出一时特恩宗室之中援此为例故凡族属疏远者妄图承袭累烦廷议以致逆瑾得以假借纳贿变成法示私恩而秉榉秉檄诚漖例不该袭皆许袭封至以败伦伤化革爵如钟鍑者亦复原爵今已奉旨改正后各藩袭封亲王郡王俱以嫡继无嫡以庶如果无庶许应奉祀者以本职奉祀其诸弟侄不得远引祖父先爵为词及不许亲属拨置径行奏请如有仍前朦胧奏扰者奏词宜格不行赍奏人冶罪内外辅导官参奏究治庶宗派明而法制定矣议上诏以封爵重事自今郡王无庶子许次及者以原职奉祀不许弟侄冒请封袭有朦胧奏扰者内外辅导官治罪保安王诚漖永兴王秉榉皆应查革但有成命姑仍旧封以后子孙并已故郃阳王秉檄子孙悉如议钟鍑斁伤伦理情罪深重仍革爵降为庶人
　　○命金吾左卫都指挥佥事宋振练武营坐营管操○命协守松潘左参将署都指挥佥事杨宏为副总兵分守松潘等处
　　○辛卯升云南布政司左参议李希贤为云南按察司副使
　　○壬辰升真定府推官马昊为四川按察司佥事
　　○命四川都司都指挥佥事徐继充左参将协守松潘东路地方
　　○癸巳兵部奏徐州流贼数十骑白昼突入管理吕梁洪主事伍全官舍执全搒笞劫取桩草等银至数百两乃始释全请行巡按御史同兵备副使严督追捕有旨地方贼盗事重州卫掌印巡捕等官俱停俸褫冠带责令两月内擒贼赎罪
　　○甲午恭上  太皇太后  皇太后徽号是日早遣英国公张懋祭告  天地定国公徐光祚告  宗庙惠安伯张伟告  社稷  上奉册宝诣  太皇太后宫恭上徽号册文曰长孙皇帝臣厚照上言伏惟  圣祖母太皇太后陛下博厚含弘纯明端肃配我  宪祖表正六宫保护  先皇母仪天下时登熙皞四十余年功德兼隆寿福咸备至于＜耳少＞质尤荷抚摩肆当继统之初特上尊号比者外乱既定内变潜消数月之内两功并成揆厥所由寔惟慈训礼当报称诚切于中谨率文武群臣奉册宝上徽号曰  慈圣康寿太皇太后仰祈  慈鉴俯纳舆情荣享徽称茂膺景贶益绵介祉永祚曾玄臣诚欢诚忭稽首顿首谨言次诣  皇太后宫行礼册文曰长子皇帝臣厚照上言伏惟圣母皇太后陛下德禀坤元明同月曜配我皇考茂正母仪诞育眇躬训迪深至恩隆泽厚莫可名言兹者外变既定内衅潜消  慈训所及不言而喻欲申报答当极尊崇谨率文武群臣奉册宝上徽号曰  慈寿皇太后仰惟  慈极俯鉴孝诚兼采群情允膺鸿号安居备餋享寿无强臣诚欢诚忭稽首顿首谨言
　　○是日  太皇太后  皇太后俱免文武官命妇庆贺
　　○升提督四夷馆太常寺少卿侯观为本寺卿仍理馆事
　　○调太仆寺少卿廖纪为太常寺少卿提督四夷馆
　　○丙申内承运库奏缺赏赐叚匹欲令工部如例支官银收买万五千匹以备急用仍督催织造地方角□羊纳年终不完者治罪工部议覆本部先买五千匹而分派浙江并苏州等府亦各五千匹仍宜差官督角□羊得旨令本部支买如数浙江苏松地方灾伤民穷盗起朝廷已止差官其分委派办俱不必行各该拖欠官既遇赦亦免究待年豊完角□羊
　　○昏月犯斗宿西扇北第二星
　　○丁酉杭州等府灾诏充军并南京各卫仓米许其折纳湖州灾尤甚悉免之仍命有司发官库银赈贷并给军饷从守臣请也
　　○戊戌升吏部署郎中孙绪为太仆寺少卿
　　○永宁等寺剌麻番僧劄石烟丹等来朝贡马并佛像方物赐晏赏彩叚衣服绢帛有差
　　○河南开封府大风昼晦自巳至申而止
　　○己亥户部言近年湖广地方水旱相仍有司剥下奉上遂令郴州襄郧盗贼蠭起流离相望屡奉诏减税粮免逋负但税粮减而岁支禄米俸粮则不可缺逋负免而借用府库官钱亦须偿补宜移文抚按等官将前项钱粮物料及借贷官库钱粮通行查明除已徵在官者如数角□羊纳未徵在民者照例蠲免其合用禄米俸粮将官库银折充庶民沾实惠官得实用矣从之
　　○户部言四川地方灾伤饥馑有司不善抚之激而为盗东达夔保间啸聚劫掠屡年未息即今征剿宜多备军需先是御史胡玥查盘过布政司贮库银四十七万九千六百余两及存留角□羊送陕西银六万九千四百余两并本处盐课司岁办盐课四十四万八千八百余引尚未开中宜移文彼处镇巡等官将前项银两课盐听其区画粮草查发缺乏仓场以备军需及先行僧道吏典纳银亦听支用从之
　　○庚子复以张宦为云南布政司左参议
　　○升陕西按察司副使何琛为湖广按察使南京兵部署郎中郑毅为福建布政司右参议
　　○初陕西西安县人韩范以承差服役焦芳门下会刘瑾用事芳以范陕西人每私造瑾辄以范随时令往来传语为奸利范巧黠得瑾意一时奔竞者遂群附之有所干请皆因范以通贿虽达官亦与抗礼忘其为贱役也后选卫源驿丞甫之任复假公事留京中上官亦莫敢问瑾既诛械系锦衣狱拷治辞连吏部尚书刘宇刑部侍郎张銮南京太常寺少卿刘介通政司参议吕元夫大理寺丞蔡中孚按察使仲本参政彭桓佥事王相知府郭经罗璋皆因范通贿者也字银三千介中孚桓相经璋各千元夫本金百盖范所招止此数人贿实不止此数如宇者前后所贿盖数万而范所入者亦不赀狱具诏范及家属俱发广西驯象卫永远充军诸所连及者以人众且多迁谪为民病故姑宥之在任者仍夺俸两月
　　○辛丑先是晋府仪宾潘玺坐诬奏晋王谋反有旨监候十年至是迁安县主以遇赦奏诉诏减死革职为民
　　○壬寅刑部言正德六年当五年大审录之期南北直隶及浙江等十三布政司例差本部及大理寺官请敕会巡按御史审录但今岁再赦轻重罪囚至期仍请命司礼监官会审从之　　○承运库太监李时请支太仓银专备三边军饷弘治间银虽不多而各省各边在在有积自刘瑾括大下之财以归京师半入私室半归公帑故太仓虽有稍积蓄而四方库藏为之一空即今大同等边各报声息湖广处等贼势方张而江湘南直隶灾伤相仍军饷所需别无倚赖乞省无益之费为天下惜财诏以十万两送库
　　○复大同行都司都指挥佥事姜义原职义先充左参将唑号令不严刘瑾峻法时降指挥佥事至是巡按御史聂瑄为奏辩乃得役焉
　　○癸卯土鲁番并撒马儿罕地面番王头目速坛满速儿遣哈剌牙的等来朝贡马驼及方物赐宴并赏彩叚衣服绢帛有差
　　○甲辰升卫辉府知府叶永秀为陕西按察司副使
　　○丙午夜月犯罚星
　　○丁未大学士李东阳等＜锍-釒＞言臣等备员辅导叨任三孤或膺受顾命或荷蒙简任深忧过计寝食靡宁近日以来恭遇  陛下洞启圣心励精新政大奸已去群弊渐消孝理方隆仁恩诞布天下之人欣欣相告皆以为太平之治指日可致也但事有关于国家社稷至重至大者臣等若知而不言言而不尽则是缄默容身因循误国生无以报  陛下知人之鉴死无以见  先帝之灵所谓顾命者为虗名而辅导者皆余事也臣等窃惟天下者  祖宗之天下  上天之所付托生民之所仰赖昔  太祖高皇帝栉风沐雨十余年而后得早作夜思三十余年而后定何其劳也  太宗文皇帝南征北伐定鼎贻谋亦二十余年而后成何其难也  列圣相承兢业罔怠以致今日  先帝顾命惟欲  陛下早嗣大位早成大婚光前裕后衍无疆之祚  圣虑所及亦何其深且远也四五年间  陛下春秋鼎盛而储嗣未闻中外臣民倾耳拭目以俟前星之耀此臣等所以忧且惧也伏望  陛下念  上天付托之隆思
　　祖宗授受之重体生民仰赖之功每于朝奏讲读之暇安处宫闱溥施恩泽起居以节游豫以时保餋天和培植国本则六气不能侵百邪不能近  皇储早立宝祚延长可以隆我国家亿万年之业矣  上曰卿等所言足见忠君爱国至意朕已谕之矣其向一乃心力共图治理
　　○戊申太子少保吏部尚书刘机乞致仕  上曰卿春宫旧臣学行老成多效勤劳方切委任而乃遽求休致情词恳切特兹俞允敕有司月给米四石岁役夫六人
　　○太子少保刑部尚书刘璟亦乞致仕许之赐乘传归月给米二石岁役夫二人
</div>
    <div class="pagination">
<a href="明实录武宗实录_page50.html">上一页</a><span>...</span><a href="明实录武宗实录_page46.html">46</a><a href="明实录武宗实录_page47.html">47</a><a href="明实录武宗实录_page48.html">48</a><a href="明实录武宗实录_page49.html">49</a><a href="明实录武宗实录_page50.html">50</a><span class="current-page">51</span><a href="明实录武宗实录_page52.html">52</a><a href="明实录武宗实录_page53.html">53</a><a href="明实录武宗实录_page54.html">54</a><a href="明实录武宗实录_page55.html">55</a><a href="明实录武宗实录_page56.html">56</a><span>...</span><a href="明实录武宗实录_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
