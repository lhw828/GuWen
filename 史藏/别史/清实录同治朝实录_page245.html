<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 245 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 245 页/共 505 页</h1>
    <div class="content">
○陕甘总督杨岳斌奏、遵查雷正绾自愿带领降回。进取金积堡等处。以赎前愆。得旨、前据穆图善奏。甯郡各部兵勇。已足镇抚。请饬雷正绾剿办甘肃近省回匪。免致句结为患。已寄谕该将军与该督酌办。即著该督遵照前旨。会商穆图善相机调遣可也。　　

○予浙江绍兴殉难候选知县姜葆泰等绅民妇女一百二十三员名口分别旌恤如例。并予建祠。　　

○甲寅。谕内阁、礼部具题本年三月二十三日万寿应行礼仪一本。所有王公大臣官员。著在乾清宫行礼。停止筵宴。余依议。嗣后内阁票拟万寿礼仪本内。著于现票双签外。添票著在乾清宫行礼停止筵宴余依仪一签。　　

○谕军机大臣等、官文、郑敦谨奏、官军击贼出境。叠获胜仗。现在分路防剿各情形一摺。捻逆自黄陂窜遁后。并聚新洲。经提督蓝斯明等、于靠山铺等处。将该逆连次击败。捦斩甚众。马德昭复与韦志俊追至新洲。与李济清水师会合夹击。大破贼众。乘夜袭攻匪巢。追至麻城。适遇皖军进至该处。会合助剿。复乘夜袭入贼寨。包抄冲击。连毁贼营数十座。追杀六十余里。毙贼千余名。生捦三百余名。该逆窜向光山。楚境已无贼踪。此股捻匪。经鄂皖江豫各军会剿。屡次获胜。足见各省合力会剿之效。惜乎畛域之见。犹未尽除。仅称击贼出境。不能就地殄灭。现在该逆残败之余。势甚穷蹙。著官文严饬将士。乘此声威。速将此股殄尽。以其移师西进。再将张总愚股匪。合力埽除。并著曾国藩即饬刘铭传迅率马步全军。由武胜关入豫。绕出贼前。迎头拦截。其梁美材等马步各营。已随马德昭跟追赴豫。著官文、郑敦谨、吴昌寿、严檄该提督等。视贼所向。尽力穷追。张得胜等军。现已回扎商城。即著曾国藩檄令该军严密扼守。以固皖省门户。总期数省实力会剿。不得有名无实。官文所请此次暨襄枣剿贼出力各员保奖之处。著准其择尤核实酌保数员。毋许冒滥。鲍超一军。如已抵鄂。即著曾国藩饬令驰赴豫省助剿。由曾国藩调遣。所需饷银。应如何分筹接济之处。即由官文、曾国藩、函商奏拨。曾国藩此时计可行抵周家口。所派刘松山、张诗日等军。进至固始。与商城相距甚近。兵力已厚。即著饬令该提督等。与刘铭传等军。分路进剿。以冀迅殄贼氛。毋稍廷缓。将此由六百里各谕令知之。　　

○又谕、杨岳斌、刘蓉奏、庆阳粮台。请移设西安。杨岳斌奏、遵催成禄等军出关各摺片。庆阳粮台。僻处偏隅。难资转运。杨岳斌等拟撤去庆阳粮台。于泾州秦州庆阳等处。设立分局。派员转递。而以西安为后路总汇。并将制造采买转运等局。归并粮台。提纲挈领。所奏系为因时制宜起见。即著照所请行。并责成林寿图。即在西安办理甘肃后路粮台。认真擘画。以期呼应灵通。有裨大局。所有庆台栽汰委员及接统兵勇各事宜。著杨岳斌派员妥为办理。毋稍稽迟。成禄、鹤龄两军。杨岳斌已酌分饷银。催令迅速出关。仍著遵旨严催。毋许稍涉延玩。至该军出关以后。需饷尤关紧要。杨岳斌务当设法源源接济。毋令稍有缺乏。致误师行。本日据杨能格片奏、发饷均照旧章办理。并无膜视前敌之事。谭玉龙挟奏参周显承之嫌。屡次蒙禀。现已咨禀督抚各等语。著杨岳斌、赵长龄、秉公详查。据实具奏。杨能格请饬陕省力筹粮饷接济庆泾之处。著杨岳斌、刘蓉、督饬林寿图竭力筹办。陆续解济。以拯饥军。杨能格片一件。著钞给杨岳斌、赵长龄、刘蓉阅看。将此由六百里各谕令知之。　　

○又谕、杨岳斌、刘蓉奏、庆阳粮台。请移设西安一摺。庆阳粮台。仅顾陇东一路。而防兵委员。糜费颇多。经该督抚等通盘筹画。拟撤去庆阳粮台。于泾州秦州庆阳等处。设立分局。而以西安为后路总汇。请饬协拨庆阳月饷各省。移解陕西藩库等语。自系为关陇全局起见。所奏尚属可行。嗣后协饷各省。自应将饷银移解陕西总局。以免纷歧。著崇实、骆秉章、阎敬铭、吴昌寿、丁宝桢、王榕吉、按月将庆阳粮台协饷。委员径解陕西藩库。西安距各省道里较近。且免绕越之虞。各该督抚等务当随时解济。毋稍缺乏。将此由六百里谕知崇实、骆秉章、阎敬铭、吴昌寿、并传谕丁宝桢、王榕吉知之。　　

○以内阁学士李鸿藻为礼部右侍郎。仍兼署户部右侍郎管钱法堂事。　　

○江苏学政宜振因病解职。命太常寺卿鲍源深提督江苏学政。　　

○乙卯。谕军机大臣等、本日都兴阿到京陛见。不日即可赴任。前因该将军办理军务有年。尚称老练。是以调任盛京将军。乃上年冬间甯夏回众投诚。郡城收复之后。该将军无端带队进城。任令兵勇肆行抢杀。以致回汉居民。尽遭荼毒。办理实属乖谬。叠经交部议处。部议请将该将军革职治罪。因一时＜??闲＞调乏人。降旨将都兴阿加恩改为革职留任。惟盛京地方积弊甚深。将军兼辖文武。责任綦重。该将军到任后。于一切事宜。办理能否妥协。不至贻误。著文祥留心察看。据实具陈。现在吉林贼匪。经官军叠次剿除。声威大振。谅不难克日荡平。惟围场山内。余孽潜藏。恐尚不少。所有吉林奉天两省。应如何分兵布置摉剿之处。著妥为筹画调度。务臻周密。其先后所调京兵天津洋枪队直隶马步兵勇。应如何分别撤留。福兴是否可以暂留奉天带兵剿贼。抑或与该尚书一同回京。均著文祥酌度情形。奏明办理。将此由四百里密谕知之。　　

○又谕、宝善奏、派兵过界剿贼。克复双城堡一摺。双城堡失守后。经宝善派令托什纳、德胜等、前往援剿。连夜环攻。贼众冒死冲出。官兵乘胜追剿。直至拉林河。贼匪狂奔四散。现收三姓营总农英阿暂驻双城堡。摉缉余匪。饬德胜赴伯都讷界助守。托什纳赴阿勒楚喀。会同该城协领摉拏土匪。即著责成该营总等。分赴各城界。实力防守。毋稍疏懈。现在伯都讷阿勒楚喀等处。是否尚有大股贼匪。著即查明具奏。双城堡出力各员。著宝善择尤酌保。毋许冒滥。北路三城收集溃兵。安抚难民。一切善后事宜。在在均关紧要。现在均无大员驻守。无所责成。著富明阿、德英、拣派得力之员。前往各该城分投办理。以靖地方。并将该处官员下落。详细查明。据实具奏。将此由五百里各谕令知之。　　

○以湖北黄安县捐赀团练。永广学额八名。　　

○以湖南官军捐输欠饷。永广龙阳县学额四名。　　

○丙辰。孝昭仁皇后忌辰。遣官祭景陵。　　

○谕内阁、殷兆镛著授奕详、奕询、奕谟读。　　

○谕军机大臣等、马新贻奏、巡视海口情形。酌议改造战船。粤省军事已定。藩司蒋益澧应否前往各一摺。官军摉捕洋盗。全赖船械得力。方能奏效。马新贻现拟改造红单广艇三十号。合之张其光原带广艇十只。共计四十号。分派温州等处各要口。并购买外国轮船一两只。以为游击雕剿之用。所筹尚属周妥。均著照所请行。仍著马新贻督饬沿海各将弁。就现有师船。认真巡缉。摉捕余匪。以靖地方。毋得稍涉疏懈。本日已明降谕旨授蒋益澧为广东巡抚。即著蒋益澧赶紧交卸起程。前赴新任。蒋益澧经朝廷擢膺疆寄。责任非轻。到任后。务将军务吏治及筹饷各事宜。力加整顿。以期日有起色。毋得稍蹈因循积习。致负委任。将此由五百里各谕令知之。　　

○又谕、崇实、骆秉章奏、筹拨采办甘省军粮银两。请解至本年五月停止。并请将协甘饷银。每月改为二万两各摺片。所称四川每月解陕银二万两。为采办甘省军粮之用。计每□山戊不□需银二十四万两。川省库储罄竭。不能筹此钜款。且尚须按月拨解协甘饷银。陕省现已复业。钱粮日有起色。且营田次第开垦。计四五月闲麦秋丰稔。办粮较易。请将此项银二万两。自本年正月起。解至五月止。少纾川力。虽系实情。惟陕省自五月后。于甘省军粮。能否竭力筹措。无误要需。朝廷实难悬揣。著崇实、骆秉章、刘蓉、妥为筹商定议。以恤邻封。至杨岳斌前奏、酌定川省每月协甘饷银三万两。崇实等以力难兼顾。请将先后奉拨甘肃及新疆各饷。除按月已解一万两外。每月再筹银一万两。自本年正月为始。按月共拨银二万两。解至秦州。交杨岳斌酌量分拨之处。并著杨岳斌斟酌情形。与崇实、骆秉章、商定数目。奏闻办理。将此由五百里各谕令知之。　　

○以正白旗汉军副都统明春署右翼前锋统领。正红旗蒙古副都统奕贵署正黄旗护军统领。　　

○命署广东巡抚郭嵩焘来京。以浙江布政使蒋益澧为广东巡抚。浙江按察使杨昌浚为布政使。补用道王凯泰为浙江按察使。　　

○命工部左侍郎黄倬在上书房行走。　　

○丁巳。谕内阁、乔松年奏、请将革员押解来皖。核算军需等语。已革总兵郭宝昌、前在皖境领放军饷。轇轕甚多。即著山东巡抚委员将该员押赴安徽。将经手饷项。迅速造报。该革员系发往新疆效力赎罪之犯。一俟造报完竣。即由乔松年派员押解赴戍。不准藉端逗遛。　　

○谕军机大臣等、丁宝桢奏、豫捻折窜东境。现在饬军布防。并移扎东平一摺。捻匪张总愚。由豫境率党东窜。已至曹考交界之许河寨长乐寨。并定陶县属境林洼乔楼一带。该匪书夜狂奔。势必锐意东趋。图扰腹地。曾国藩现在济甯。著即督饬潘鼎新等军。迎头截击。力遏贼踪。并著阎敬铭、丁宝桢、严饬开河十营。布置运岸。毋令该匪乘隙偷渡。贼捻大股在后未动。吴昌寿务当不分畛域。派兵追蹑。期与东省各军。会合夹击。以收聚歼之效。直隶与东境毗连州县。延袤数百里。亦应严密设防。即著督饬水师炮船。认真防范。并飞檄陆路将弁。一体相机截剿。毋得稍有疏虞。丁宝桢另摺奏、察看参将李其昌招勇未能得力。拟改派副将张得魁带勇千名。驰赴奉省助剿等语。奉天吉林马贼。叠经官军剿洗。屡获大捷。现在贼势穷蹙。指日可期蒇事。前调京营兵勇。已酌量撤回。而东省剿办。正须厚集兵力。所有张得魁一军。即著留于东省。交丁宝桢调遣。以资得力。毋庸前赴奉省。将此由六百里谕知曾国藩、刘长佑、阎敬铭、吴昌寿、并传谕丁宝桢知之。　　

○予江苏各属殉难光禄寺署正衔陈俊等绅民妇女二千一百四十四员名口分别旌恤如例。　　

○戊午。遣官祭贤良祠。　　

○谕军机大臣等、鲍超奏、拔营抵江。拟请筹拨饷项。采办战马。整队赴豫一摺。前因鲍超一军调豫助剿。曾经谕令官文、曾国藩、将该营所需饷项。函商奏拨。兹据鲍超奏称、豫省地势平旷。利在骑战。现在派员采买战马。并赴粤购办马枪等件。俟马匹到齐。编立十五营。操练候调。至所部新旧各军。月需饷银九万七千零。马队编立。照章需饷三万四千零。合共月需饷银十三万一千有奇。此时东南军务告竣。江省各军分别栽撤。该营月需饷银。可否仍由江西筹拨。马队均用洋枪。所需洋药洋火。请饬广东陆续采运各等语。著官文、曾国藩、懔遵前旨。将鲍超军营月饷。迅速函商筹拨有著之款。源源接济。如鄂省饷需缺乏。不能全顾。鲍超军饷。或由江西每月协济若干。亦著官文、曾国藩、酌度情形。奏明办理。其洋枪所需火药等件。应用若干。并著官文等酌定数目。咨明广东赶紧筹解。以利师行。捻匪张总愚。现由豫境率党东窜。已至曹考界内。而赖牛等逆。尚蔓延于光州等处。亟应分兵剿办。著鲍超迅率所部。克日起程。由鄂赴豫。探明贼踪。认真剿办。毋稍迟延。鲍超摺。著钞给官文、曾国藩阅看。将此由六百里谕知官文、曾国藩、并传谕鲍超知之。　　

○己未。谕内阁、前因左宗棠奏参福建布政使张铨庆昬愦糊涂。意存恋栈。曾经降旨将该员即行革职。兹据徐宗干奏、张铨庆在闽浙军营二十余年。办理文案。尚为通达。在藩司任内。勤俭著称。虽器识稍近褊狭。而诚实廉谨。尚可降格量用等语。张铨庆著吏部调取引见。　　

○又谕、前因热河赤峰县番役丁起云、丁起陇等、诸多不法。叠经降旨交麒庆严密查办。兹据奏称、番役丁起云、丁起陇、查有通贼情事。经该都统派令知县李继昭前往密拏。立将该二犯弋获于审明后即行就地正法。办理尚为妥速。署赤峰县知县李继昭、拏办巨匪。慎密周妥。著准其奏请奖励。　　

○谕军机大臣等、麒庆奏、饬催昭乌达盟官兵赴营。并请饬伯彦讷谟祜、咨行该盟文书。径由蒙古驰送各等语。昭乌达盟官兵。前经麒庆遵旨劄催。迨至二月初间。仍未据该盟长呈报起程。现复经该都统专差赍文前往。催令迅速前进。尚未接据回文。即著麒庆仍遵前旨。严行咨催该盟长。将所调官兵。星速派赴伯彦讷谟祜军营。听候该亲王调遣。不准再涉迟延。致干重咎。热河至该盟长驻扎巴林地方。路途纡远。铺递迟滞。嗣后伯彦讷谟祜于应行咨照该盟长文书。即著一面径由蒙古地方驰送。一面知照麒庆妥为办理。以免迟误。将此各谕令知之。　　

○又谕、富明阿奏、起程日期。并调乌里布带兵。酌拟征兵饷银章程各摺片。吉林境内马贼。现多回窜长春厅界。经文祥等派拨直隶马勇。并京营官兵进剿。叠获大胜。歼戮大半。余众星散。此时吉林情形。当已稍松。自应乘此机会。将该处所留余匪。迅速剿捕。力行埽荡。富明阿业已起程。著即兼程驰往吉林。督带黑龙江援兵。会合德英。将境内贼股。实力剿洗。毋留余孽。署墨尔根城副都统乌里布。带兵既称得力。即著富明阿调赴吉林剿贼。所遗员缺。著宝善派员署理。富明阿此次赴吉。应带官兵及亲军若干名。著与宝善商酌妥办。所请将黑龙江营领饷章程照吉林省章一律办理之处。即著照所请行。阿勒楚喀等处。现在有无大股贼匪盘踞。仍著德英查明具奏。并将各该处善后事宜。认真妥办。毋稍疏忽。将此由五百里各谕令知之。　　

○又谕、李瀚章奏、黔苗复窜楚疆。叠经官军击退。现剿铜仁教匪情形。及朱南桂刘连捷两军未能赴甘。并遵催曾国荃赴任各摺片。黔省寨头苗匪。屡扰楚疆。经周洪印等督军击败。贼遁回巢。惟铜仁教匪。现由黄瓜岩出扑谢家桥。并有盘踞坝关溪之意。设再与苗逆句通一气。势将益肆蔓延。李瀚章现饬周洪印等军。赴铜剿办教匪。以翦苗逆羽翼。所办甚合机宜。即著严檄周洪印等迅速图功。将教匪痛加剿洗。以期并力寨头。捦渠埽穴。张亮基督饬铜仁文武员弁。会兵剿办。务殄贼氛。毋得稍涉迟误。朱南桂、刘连捷、患病未愈。所部亦均遣散。自难克日赴甘。惟甘省军务紧要。差委需人。仍著李瀚章随时察看。如该二员病已就痊。即行奏明。饬令赴甘。以资得力。曾国荃现已料理行装。定期就道。著李瀚章传知该抚。迅速驰赴新任。力图报称。不得稍有迟逾。将此由五百里各谕令知之。　　

○以故图谢图汗扎萨克头等台吉干丕尔多尔济子索诺木车林袭职。　　

○追予福建殉难道员徐晓峰谥刚毅。交国史馆立传。　　

○追予福建漳州殉难署总兵官禄魁、知府扎克丹布、各建专祠。幕友戚属等分别旌恤附祀。　　

○追予福建漳州殉难县丞王秉刚等祭葬世职。附祀道员徐晓峰专祠。知县何炜等四十八员名暨妇女等分别旌恤。入祀忠义节孝等祠。　　

○予闻变捐躯原任福建按察使黄安绶妻张氏暨子媳等分别旌恤如例。　　

○追予广东佛冈殉难同知罗才纶于福建建甯府原籍建立专祠。　　

○予贵州金家场阵亡千总石中琼祭葬世职加等。　　


大清穆宗继天开运受中居正保大定功圣智诚孝信敏恭宽毅皇帝实录卷之一百七十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治五年。丙寅。三月。庚申朔。上诣绥履殿问慈安皇太后安。平安室问慈禧皇太后安。至戊子皆如之。　　

○奉慈安皇太后慈禧皇太后幸潄芳斋。侍午膳。　　

○谕内阁、吏部奏、科房不戒于火。请将书吏送部严讯。该衙门堂司各官。分别严议议处一摺。本年二月二十八日。吏部文选司烧毁科房四间。当经该部会同营官。旋即扑灭。其抢救不及已被延烧各案卷。著吏部堂官督饬司员详细查明。分别办理所有直宿书吏。难保非平日舞文作弊。恐别经发觉。辄将案卷付之一炬。希图灭迹。殊堪痛恨。著交刑部严行审讯。务期水落石出。尽法惩办。不准稍涉宽纵。其当月直日司员。著查取职名。交都察院严加议处。吏部堂官及该司司员。未能先事豫防。著一并交都察院分别议处。　　

○又谕、前闻直隶藩司唐训方、于公事未能整顿。惟候补道卞宝书之言是听。该道不知检束。有藉势招摇情事。谕令刘长佑详查具奏。兹据奏称、唐训方履任以来。于公事尚能实力讲求。惟每有精神未能周到之处。道员用候补知府卞宝书、久在直隶。因接办军需总局。并派查催直省积年交代。晋谒该藩司之时较勤。该藩司传问接见该员之时亦较密。人遂谓该藩司惟卞宝书之言是听。而卞宝书平日言动。又有未能检束之时。谤讪之兴。多由于此。此外查无实据等语。卞宝书平日言动。既有未能检束之时。自必确有实迹昭著。刘长佑虽代为掩覆。而该员平日居官任事。已可想见。岂得谓人言尽属子虚。若仅将交代局差事撤销。暂行给假。何以示惩儆而肃官方。卞宝书著交部严加议处。唐训方任用属员。未能详慎。亦属咎有应得。著交部议处。刘长佑于特旨交查之件。宜如何切实覆陈。乃仅称唐训方每有精神未到之处。传问接见该员之时较密。又称卡宝书平日言动。有未能检束之时。含糊隐约。语意颇涉瞻徇。该督平素尚属朴实。不料沾染习气如此之深。著传旨申饬。寻吏部议。卞宝书应降四级调用。不准抵销。唐训方降二级留任。准其抵销。从之。　　

○又谕、李鸿章、吴棠奏江北新漕。遵办河运。将现办章程开单呈览一摺。据称上年试办之船。以东境汛后河乾。至今未返。以致人人视为畏途。必须优加体恤。船户乐从。方可行之久远。现拟每米一石。给水脚及神福犒赏等款银六钱。仍仿照海运沙船之例。准于回空时装载货物。免交北税并请饬仓场衙门严革陋规等语上年漕船回空。停泊东境。日久未归。若不量为变通。无以广招徕而利后运。著照该署督等所请每米一石。给银六钱。并照海运沙船之例回空时准装货物。免交北税。应如何给照稽查示以限制之处。由该署督等妥议具奏。所有经过山东直隶地方。著各该督抚一体催趱。毋任阻滞本年解运正漕。运赀较海运尤绌。所有一切陋规。自当永远裁革恐丁胥经纪。仍沿从前勒索帮丁之弊。著仓场侍郎严行禁革。随时稽察。如有需索苛求。立予重惩。务期漕政从此整顿河运可以畅行。余著照所议办理寻吴棠等议奏船户免税。以装米轻重价值科算如装米三百石准带土宜六十石。回空时准带成本银五百两货物。劄令粮道督饬委员按船开单。黏发护照。以便稽查。如所请行。　　

○又谕、李鸿章奏、特参庸劣不职之盐员。请分别革职摘顶一摺。两淮候补运判韩茂萱、承办轮规胆敢于薪水之外。私派局用。取诸商贩。实属不知检束。角斜场大使奎书、册报煎＜?釒敝＞。既有浮多。且私增卤锅四百十三口。隐匿八年之久。迨经李鸿章饬查。复敢捏词掩饰。居心实不可问。其历任该场大使。候补大使章宪文、陈皓、候补运库大使吕承业、候补知事马书城、狃于积习。久匿不报。均属有意含混。通州分司郑士彦有督煎之责。从前未能查报。究属玩忽。余东场大使李余庆、办事颟顸。于灶户聚众阻挠清厘沟界重案。并不认真查拏。庙湾场大使蒋绍镛、嗜好甚多。废弛场务。草堰场大使张恩泽、庇商欺混新旧＜?釒敝＞数。此等庸劣不职之员自应分别惩办。以肃鹾政。韩茂萱、奎书、李余庆、蒋绍镛张恩泽、均著即行革职。郑士彦、章宪文、陈皓、吕承业、马书城。均著摘去顶带。以示惩儆。　　

○予因公被轰安徽总兵官张志邦祭葬恤荫加等。　　

○辛酉。谕军机大臣等、前据户部等衙门奏、遵议筹拨内务府需用银两除粤海关公用银三十万两仍尽数报解外。当经谕令各直省关口。将历年欠款。遵照部议。按成筹解限于三个月内。由各该将军督抚监督等详细覆奏。并添拨两淮盐课银三万两。两浙盐课银三万两。山东盐课银三万两。广东盐课银三万两。江海关洋税银三万两。闽海关洋税银三万两。浙海甯波口洋税银三万两。江汉关洋税银三万两。临清关税银三万两。福建茶税银三万两。该将军督抚监督等于开印后。陆续解交内务府应用兹据奏称各处筹解欠款。及添拨等项银两。至今尚无一处报解起程。而库存不敷供备。请饬户部暂借银十万两。并请饬催各处迅速起解等语。内廷用款。关系紧要。除饬户部先行借拨库银十万两以应要需外。著各该将军督抚监督懔遵前旨。将核解各款。应如何分成带解之处。迅速核奏。其添拨两淮两浙山东广东盐课。及江海关闽海关浙海甯波口江汉关洋税临清关税福建茶税均著遵限于六月前。各将添拨银数。筹解一半。统于十二月扫数解清。如敢再事迟延。定将各该将军督抚监督等从重惩处。不稍宽贷。其粤海关应解银三十万两。著该监督源源报解。毋得延缓干咎。将此谕知福州将军、两江江苏浙江山东福建湖北广东各督抚、并传谕粤海关监督知之。　　

○又谕、张亮基奏、覆查杀害教民一案。系募役司团首任聚五。与永甯州革役罗胜为首。任聚五等已在省监禁。罗胜等五名尚未弋获。拟先为了结等语。任聚五即系为首要犯。自当按律先行定拟。其罗胜等犯。仍当饬属认真缉拏。遵照前旨早日结案。以免哓渎。嗣后事关中外交涉。必须处处持平。固不可矫激沽名。任意将教民陵虐。亦不可因其习教。任令横行乡里鱼肉一方。于应办之案。含糊了事。蔡兴槐既与胡缚理熟习。即责成专办教案。务令悉心妥办免至别启衅端。张亮基摺内、有请召还京师赏给闲散差使之语。碍难允准。若各省封疆大吏。纷纷效尤。乞予内召。更复成何事体。该署抚既系三朝旧臣。自应力为其难。以副委任将此由六百里谕令知之。　　

○予江苏长州等处殉难生员冯桂英等绅民妇女一百三十八名口分别旌恤如例。　　

</div>
    <div class="pagination">
<a href="清实录同治朝实录_page244.html">上一页</a><span>...</span><a href="清实录同治朝实录_page240.html">240</a><a href="清实录同治朝实录_page241.html">241</a><a href="清实录同治朝实录_page242.html">242</a><a href="清实录同治朝实录_page243.html">243</a><a href="清实录同治朝实录_page244.html">244</a><span class="current-page">245</span><a href="清实录同治朝实录_page246.html">246</a><a href="清实录同治朝实录_page247.html">247</a><a href="清实录同治朝实录_page248.html">248</a><a href="清实录同治朝实录_page249.html">249</a><a href="清实录同治朝实录_page250.html">250</a><span>...</span><a href="清实录同治朝实录_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
