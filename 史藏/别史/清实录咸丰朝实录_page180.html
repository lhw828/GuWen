<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 180 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 180 页/共 502 页</h1>
    <div class="content">
○谕军机大臣等、胜保奏、独流逆匪、向西南奔窜、督兵追剿等情一摺。览奏曷胜愤懑。逆匪占踞独流以来。屡次谕令该大臣、严密堵截。无任窜逸。以期聚而歼旃。即该大臣叠次奏报、亦云贼势穷蹙已极。且布置周密。贼匪无路可窜。朕日望捷音。以为克期必能埽荡。乃本日据奏、独流逆匪。于初八日夜。向西南奔逸。或归静海。或奔河西。尚未可定等语。是独流之贼。全股窜出。且并不知逃往何处。比及侦探明确。派兵剿击。而贼踪已远。又成尾追之势。该大臣统领大兵。数万有余。布置数月之久。乃竟任令久困余匪。奔突而出。傥复占踞要隘。贼势益张。近畿一带生民。又遭荼毒。该大臣等、自问当得何罪。另片奏、子牙镇为粮米所聚。僧格林沁、咨令瑞昌、劄营王家口以南等语。本日已谕令僧格林沁、即折回王庆坨防堵。仍将所带之兵一千余名。归胜保统带。如僧格林沁未赴王家口。即著胜保、将此项官兵飞调前来。以资攻剿。所有瑞昌、那敷德、史荣椿等、所带之兵。均归胜保调遣。如僧格林沁、不肯将各官兵交付。即著胜保传旨飞调。仍一面据实参奏。如带兵各员。不遵调度。并著严参治罪。胜保身为统帅。既经贻误于前。已属罪无可逭。德勒克色楞、及西凌阿、善禄等、俱系帮办之员。均难辞罪。趁此贼匪狂奔。喘息未定。前截后追。正可殄灭无余。傥再失机会。致令余匪肆扰鸱张。或窜踞他处。□嵎固守。朕必将胜保等、一并从重治罪。现将僧格林沁、所带官兵。添拨胜保军营。已严谕僧格林沁、不得掣肘。该大臣统领重兵。事权既已归一。防剿均难卸责。若不迅殄贼氛。更有何颜对朕耶。将此由六百里加紧谕令胜保、并谕德勒克色楞、西凌阿、善禄、知之。　　

○又谕、前因静海逆匪、窜扑东河头等处地方。谕令僧格林沁、带兵径赴王家口、霸台一带攻剿。昨据胜保奏、该大臣于初六日。至王家口。而僧格林沁、并未奏报。本日据胜保等奏、督兵攻克独流。逆匪向西南溃窜。又称贼踞东河头、直通子牙镇。该处西通大城。南通青县。胜保于初六日。已令瑞昌驰往堵剿。初九日接僧格林沁咨、令瑞昌、劄营王家口以南。不必往子牙镇各等语。官兵克复独流。逆匪纷窜西南一带。尚无定向。子牙镇为粮米所聚。若窜踞该处。又成□嵎之势。剿办更难得手。胜保既令瑞昌、带兵前往堵剿。何以僧格林沁、竟行截留。迟至三日。始行咨明胜保。实属不知缓急。该大臣与胜保、共办一事。当此军情万分吃紧。自应合力同心。统筹全局。岂可坚执意见。致令掣肘。就目下贼情而论。王庆坨仍系西北要隘。布彦泰病尚未痊。一时尚难前往。著僧格林沁、即行折回王庆坨。探贼所向。实力堵剿。所有瑞昌、那敷德、史荣椿、及僧格林沁、带赴王家口各官兵。均著交胜保调遣。以备攻剿。如僧格林沁、此时尚未赴王家口。亦即将前此奏明带往之兵一千余名。迅交胜保调拨。毋许擅留。再有贻误。至培成、伊勒东阿、所带官兵。仍归僧格林沁统带。逆匪溃窜。志在狂奔。务当侦探明确。相机截剿。兵贵神速。最忌牵制。该大臣屡奉谕旨。迟回不决。已失事机。若再有延误。恐不能当此重罪也。将此由六百里加紧谕令知之。　　

○又谕、本日据胜保奏、乘夜攻剿独流、焚烧木垒、杀贼千余名。余匪奔窜。并占踞东河头地方。直通子牙镇。该处西通大城。南通青县。为王家口唇齿等语。现在逆匪意图奔突。贼踪靡定。已饬令胜保、督带各路官兵。前截后追。静海西南一路。最关紧要。著桂良速派得力将弁。于各处要隘。严加防守。并探明贼踪。扼要堵截。万不可令该逆再踞要隘地方。致成□嵎之势。剿办更难得手。该督务当熟筹缓急。严密布置。无误事机。将此由六百里加紧谕令知之。　　

○贵州学政黄统奏、访获私雕学政关防人犯。讯称夥犯未获。势必随棚招摇。污臣名节。得旨。著知照蒋霨远、从严惩办。又批。即使该犯撞骗得财。事后必能破获。于汝名节何干。汝以钦命官、与该犯较量锱铢。殊觉识见未广。朕以小事观之。汝祇知顾一己之名。亦属习气太重。嗣后务须存大识见。　　

○朝鲜国使臣尹致秀等三人。于午门外瞻觐。　　



大清文宗协天翊运执中垂谟懋德振武圣孝渊恭端仁宽敏显皇帝实录卷之一百十八　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢槁本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修

　　

咸丰四年。甲寅。正月。辛亥。祈谷于上帝。上亲诣行礼。　　

○孝全成皇后忌辰。遣官祭慕陵。　　

○诣关帝庙拈香。　　

○谕内阁、前有旨、谕琦善饬令河南布政使郑敦谨、将粮台经手事务。移交接办之员。即回本任。现在英桂、驻劄汝阳。办理防堵事宜。河南省城。不可无大员镇抚。郑敦谨著即遵照前旨。迅速回任。毋稍迟延。　　

○又谕、王懿德奏、闽省营务废弛情形一摺。福建地处海疆。额设水陆各营。除每年赴台换防外。内地存兵。数逾四万有奇。如果统兵将领。平日认真练阅。严核虚伍。慎重操防。即偶遇地方有警。足资捍御。乃近日漳泉各属。竟有富家子弟。贿买名粮。一遇徵调。半系顶雇当差。积习相沿。殊堪痛恨。至水师巡洋捕盗。所修战舰。岂容不肖营员。偷减工料。现在该省土会各匪。经王懿德督兵剿办。渐就肃清。所有水陆各营。从前积弊。亟应力图整顿。著王懿德会同署总督有凤、督饬将弁各官。破除情面。实力整饬。如有前项弊端。一经查出。即将该管官从严参办。毋稍宽纵。　　

○又谕、王懿德奏、请将失守汛地之千总、免予治罪、并留营效力等语。福建已革千总陈吴、失守汛地。罪有应得。惟于厦门失守后。随同官军打仗克复。且念伊父陈胜元、上年在安徽芜湖阵亡。忠烈可悯。陈吴著免其治罪。仍留原营效力。　　

○谕军机大臣等、张之万奏、静海东南一带。南行经由盐山。直抵山东。北行则沿海仍抵天津。恐兵单未能堵御。拟自东路水边。西至运河堤岸。十数里内。穵为长沟。即以其土堆为土垒。我兵尽屯垒南。使贼无计可施。再由北路日夕攻之。可期指日殄灭。又称带兵大臣。行知山东。将运河筑坝堵截。并令河南将卫河上流。全行堵截。均属非计。所奏不为无见。惟现在逆匪窜向西南。与该学政所奏情形。是否相同。胜保昨奏、于西南北三面。皆有布置。独于东面。未经详细叙及。是否此路情形较轻。抑已防堵严密。著胜保悉心体察。分别办理。至堵截运河卫河一节。是否果有其事。此举极关紧要。未可轻为尝试。该大臣务须妥慎筹办。毋致别滋流弊。此时静海县城内、及东河头两处贼匪。是否仍行盘踞。抑或希图乘闲窜逸。我兵应如何分攻合剿。并著将办理情形。迅速具奏。张之万摺片、均著钞给阅看。将此由五百里谕令知之。　　

○又谕、前因琦善奏、贼船窜回金陵太多。苏常一带。甚为可虑。曾谕琦善拨兵协剿。并令将批谕之摺。寄与向荣阅看。本日又据慧成奏、探报金陵大帮贼船。陆续开往上游。恐其并赴庐州。或分赴江西、湖北、并东坝等处。著向荣迅即侦探明确。贼船究往何处。如我兵并力攻城。亦可牵制贼船。不敢远窜。或乘贼船驶往他处。设法攻取金陵。其东坝一带。并著严饬该处带兵员弁。实力防御。毋令贼踪阑入。原摺著钞给阅看。将此由六百里谕令知之。　　

○命前任河南布政使王简、赴直隶山东交界地方。办理防堵。　　

○以办理福建泉州团练。并随营出力。赏道员庄俊元、员外郎庄志谦、主事姚近宝、游击庆善、花翎。都司王连安等、蓝翎。余升叙有差。　　

○壬子。上诣寿康宫、问皇贵太妃安。　　

○谕内阁、吏部奏、遵旨议处一摺。江西巡抚张芾陈奏截留银两。滥保员弁。率多任意妄行。其守城兵饷。亦多冒滥。朕于摺内批示。加之训诲。原系成全造就之意。乃张芾负气逞词。哓哓置辩。并于另片奏称、疑尚书陈孚恩、有不合朕心之处。力陈该尚书小心谦谨。守城时积劳成疾。忽奉严旨。若非言官纠弹。即系大臣挟嫌攻讦等语。尤属可笑。赏罚之权。操之自上。朕奖功黜罪。一秉大公。无论言官纠劾。总须察有实据。分别示惩。从未尝以风闻影响之词。遽加罪戾。即左右大臣。如有挟嫌攻讦之事。亦岂能逃朕洞鉴。陈孚恩守城出力。业经赏戴花翎。伊子陈景谟、亦赏戴蓝翎。并未没其微劳。何至绅士等群情涣散。如张芾所云耶。张芾身任封圻。敢以私意揣测朕衷。实属胆大糊涂。不堪造就。著照部议即行革职。　　

○又谕、刑部奏、审拟偷窃米石人犯、现讯情形一摺。据称该犯王七、恃无质证。任意狡展。必须传到原拏兵役。及受伤之孙四、送部质讯。再行从重定拟。殊属非是。王七既系在仓被获。且带有单刀口袋等物。并将更夫孙四殴伤。其为行窃拒捕。已属显然。若必待提到原拏之兵役人等质讯。使兵役转成被告。必致迁就消弭。该部所奏。实属有意取巧。仍著迅提该犯。切实根究。毋任狡展。从重定拟。　　

○谕军机大臣等、据奉命大将军惠亲王、并恭亲王奕将胜保、德勒克色楞、瑞麟、信函二件呈览。知静海独流逆匪。全股西窜。僧格林沁、已驰抵大城。与贼接仗。胜保疾趋霸州。遏其北窜。该大臣等、奉旨剿贼。日久无功。致令乘虚奔突。即将该大臣等以军法从事。亦不足惜。惟畿辅近地。事机紧急。该大臣等、果稍有天良。必当趁该逆奔窜未定之时。尽力堵御。迅速剿除。以赎罪戾。现已谕知僧格林沁、即由文安大城一带。督兵截击。不得令该逆更向西南纷扰。尤不可任令北窜。胜保意在由北而南。迎头截剿。径赴霸州。但自大城而西北。尚隔保定、任邱等县。及东西淀、会同河。若令过河而西。将更不可收拾。本日已命大将军等、将东路三营。即日移劄东安、固安、涿州、为黄村前敌。著德勒克色楞、于奉到谕旨。即行拣带精锐官兵一千名。兼程驰往固安、驻劄防守。所有黄村、东安、固安、涿州、通州、卢沟桥等处官兵。统归德勒克色楞节制。其余该贝子所带各兵。统交瑞麟管带。随同胜保、前往迎剿。该大臣可以无须兼顾北路。即刻督兵向南扼贼窜路。极力截杀。与僧格林沁随时知照。为夹击之计。万不许令该逆、再有占踞地方。或竟敢窥伺保定省垣。该处为京师屏蔽。财物充阜。尤不可稍有疏虞。胜保当探明贼踪。迅督各路官军。层层布置。迎击兜剿。不得更以积冰积水为词。稍事迂缓。仍与僧格林沁、德勒克色楞、西淩阿、善禄、桂良、时相知照。密筹防御。该大臣等负罪已深。此次暂勿加谴。若再不将该逆悉数埽除。但有一处蔓延。必将该大臣等就地正法。勿谓宽典可冀幸邀也。仍将进兵机宜。及贼情如何。星速由驿驰奏。军情紧急。一切奏报。不必拘泥缮写楷书。总以据实迅奏为要。将此由六百里加紧谕知胜保、德勒克色楞、并谕西淩阿、善禄、瑞麟知之。　　

○又谕、前因僧格林沁、曾否已至王家口。未据奏报。特降谕旨、令其折回王庆坨。以防西北要隘。本日据奉命大将军惠亲王等奏、接到胜保等来函。并探报情形。僧格林沁、已在大城地方。与贼接仗。歼毙逆匪数百名。是该大臣已追贼南下。事机紧要。若仍拘泥谕旨。遽行折回。恐逆匪竟奔西南。保定一带。又被滋扰。著僧格林沁、即行追赶。不可使该逆稍留喘息之地。胜保因恐驱贼北上。已带兵驰赴霸州。为迎头邀截之计。本日亦谕令迅速由北而南。迎头截击。其北面各路。已于涿州、固安、东安、三处。及后路之黄村。节节布置。已有兵五六千名。并令德勒克色楞、暂回固安。调度北路诸军。该大臣等可无后顾之忧。总以尽力追杀为要。无恤其他。胜保不能严密防范。僧格林沁、屡次迟回不进。以致逆匪纷窜。若按军律治罪。该大臣等均无可辞。傥再不痛加剿洗。稍赎前愆。自问数月以来。老师糜饷。更有何面目对朕耶。直隶保定省城。为京师屏蔽。防守甚关紧要。昨据桂良奏、唐官屯、苑家口等处。皆止官兵百余名。胜保所奏、续派明庆、瑞昌、瑞麟、庆祺等、分堵之兵。未知到否。即使赶到。已落贼后。傥保定稍有疏失。朕惟僧格林沁、胜保是问。连日接仗。如何情形。即著迅速具奏。军情紧急。一切奏报。毋庸拘泥缮写楷书。总以迅速具奏为要。毋稍迟延贻误。将此由六百里加紧谕令知之。　　

○户部钱法堂、呈进当十、当五十、当百、当五百、当千大钱式样。请如式鼓铸。从之。　　

○以江苏布政使陈启迈、为江西巡抚。调浙江布政使麟桂、为江苏布政使。以福建按察使韩椿、为浙江布政使。　　

○癸丑。谕内阁、载龄奏、请饬修天坛墙基一摺。天坛重地。理宜严肃。自应一律修整。随时稽查。以昭慎重。所有西南墙角。内外沙土淤积。及东西北三面。墙基外露。并有积水淹浸。坍塌数处。著步军统领衙门。速派兵役。将沙土刨除净尽。并择坍塌较重处所。先为培护。其余酌量轻重情形。分别办理。　　

○又谕、僧格林沁奏、连日督兵追剿逆匪、大获胜仗一摺。僧格林沁、于初六日驰抵王家口。初九日。静海等处贼匪。全股扑至。因见我兵有备。遂向西南逃窜。僧格林沁、即督带马队官兵。跟踪追击。自子牙镇至张家庄。六十余里。贼尸枕藉。约毙长发贼千余名。生捦一百七十余名。初十日仍督兵追击。逆匪沿途抛弃火药、铅丸、衣服、食物、欲诱我兵拣拾。希图脱逃。该大臣严申军律。飞饬追兵前进。适西淩阿等、带领吉林黑龙江马队赶到。合队追剿。探知该逆在束城村盘踞。我兵追至。该逆胆敢列队抗拒。复被我兵追杀三四百名。余匪窜入村内。独流、静海、五里庄、东河头村等处逆匪。屡经我兵攻剿穷蹙。全数溃围逃窜。僧格林沁、督带马队官兵。沿途追击。毙贼二千余名。剿捕尚为迅速。著该大臣督饬各路大兵。赶紧兜围。并著胜保、统带马步各队。飞速前进。合力夹击。务期尽歼丑类。毋令窜逸。　　

○又谕、毓通奏、霍硕特正盟长贝子多尔济那木扎勒等、捐备军需、呈请转奏请旨一摺。霍硕特正盟长贝子多尔济那木扎勒、副盟长扎萨克头等台吉棍齐克扎普、扎萨克头等台吉拉什德勒克、闻军务未竣。情愿各捐银一千两。衷悃出于至诚。深堪嘉尚。惟该贝子等、此项银两。藉资生计。著毓通转行晓谕多尔济那木扎勒等、所捐银两。著毋庸赏收。以示朕矜恤蒙古之至意。　　

○又谕、前因扬州贼匪窜突。东路乡勇溃散。职员张翊国、带兵防御。不能固守。业经降旨将该革员、发往新疆充当苦差。复因雷以諴奏称、张翊国曾在施家桥击贼获胜。当交琦善确查具奏。兹据该大臣、查明张翊国、自勇溃之后。并未与贼接仗。著仍遵前旨。将张翊国发往新疆充当苦差。　　

○谕军机大臣等、僧格林沁奏、督兵追击贼匪、连次大获胜仗一摺。独流逆匪。全股向西南逃窜。经该大臣督带马队。连日跟追。先后歼捦贼匪二千余名。僧格林沁、初次与贼接仗。即能激励将士。痛加剿洗。且跟踪紧追。行走迅速。尚属可嘉。现在逆匪窜踞束城村。西淩阿等、所带马队。均已赶到。僧格林沁、现带马队三千余名。在束城村外屯劄。正可乘其喘息未定。尽力攻击。并严饬各路弁兵。认真堵截。无令再有窜逸。胜保统领大兵。由北而南。现在行抵何处。并未据奏报。兵贵神速。现当追剿吃紧之际。岂得再有迟误。胜保前在山西追贼。甚为迅速。此次何以藉摉捕余匪。冰水难行为词。至今尚未赶到。岂以追贼之事。竟诿之僧格林沁耶。北路一带。昨已谕令德勒克色楞、带兵一千名。驰往固安。所有黄村等处官兵。统归节制。僧格林沁、胜保、此时总以合力夹击。迅歼逋寇为要。若因北路牵制。攻剿转难得力。著即督兵星速前进。并力兜围。断不准任令贼匪占踞乡村。扰扑城邑。又成负嵎之势。僧格林沁与胜保、督兵数月。攻剿既未得手。防范又有疏虞。致贼窜逸。已属罪无可逭。若再不同心协力。迅殄贼氛。自问当得何罪。前拨内库银三十万两。已分别解赴两处军营。著该大臣等分饬粮台。派委妥员。迅速迎提。勿稍疏失。将此由六百里加紧各谕令知之。　　

○又谕、琦善奏、总兵武庆、呈出江浦县幕友、与向荣营务处李春寅、来往书信。语多含糊。难于解释。果系密谋攻贼。何以向荣未经咨会。若此信虚谎。则北岸难保。所关甚钜等语。著向荣传询李春寅、是否实有此事。迅即查明据实具奏。并飞速咨会琦善、妥筹布置。勿失事机。原摺及信稿二件。均钞给阅看。至叠次谕令将和春原带之湖南官兵。并军营得力弁兵。派郑魁士、秦定三、带赴安徽。至今未见覆奏。著即飞催前往庐州。毋稍延缓。其金陵镇江攻剿情形。现在如何。仍著向荣相机设法。迅图克复。不得藉词分兵皖省。再事迁延也。将此由六百里谕令知之。寻奏、遵查守备李春寅、办事精细。特令专办内应之事。数月以来。解散胁从之船不少。拟令各船。开往江北。断贼上窜之路。适据江浦县知县曾勉礼禀称、其幕友卞姓、亦系熟悉内应之人。故令李春寅致函往商。密行知会总兵武庆、以释北岸兵民之疑。并安各船户反侧之心。事属豫筹。故未即咨明琦善。报闻。　　

○又谕、本日据王履谦奏、豫省吏治废弛、军需浮冒、河工糜费一摺。据称豫省州县。纷纷调署。公事废弛。甚至规避处分。调剂属员。五月间汴梁被围。藩库存银三十余万两。几为一空。怀庆解围后。办理防守事宜。支发不及二万。禀报至八万余两之多。前署河南府知府李洁、官声本属平常。借防堵为名。擅动发商生息银两。至河工钱粮。东河每年不下一百四五十万两。实在办公。不及十分之六。任情挥霍。种种糜费各等语。现当防堵吃紧之际。各州县岂容任意调署。无所专责。其支发各款。讵可浮滥报销。至数倍之多。著英桂、饬令藩司郑敦谨、逐款句稽。据实查办。并将浮冒各员。严行参处。其河工□山戊不□料。著长臻详细查明。应如何革除浮费。俾钱粮皆归实用。妥定章程具奏。原摺著摘钞阅看。将此由五百里各谕令知之。　　

○又谕、王履谦奏、急筹军饷、以济要需一摺。据称山西一省。向多饶富之家。民风淳朴。好义急公。如谕以大义。示以成约。饬藩司按照借数。出给印票。分年照期归还。如有借至十万两以上者。除按年拔还银两外。或本身已得功名。准其赏给祖父封典等语。著恒春即照所奏。悉心体察。如何办理。据实具奏。原摺著摘钞阅看。将此由五百里谕令知之。　　

○河东河道总督长臻奏、稽查下游河口。缉拏匪类。并筹兵扼堵。得旨。逆匪未平。河防总关紧要。不可稍涉疏忽。　　

○以福建台湾道徐宗干、为按察使。　　

○以喀什噶尔领队大臣常清、为叶尔羌参赞大臣。密云副都统扎拉芬、为喀什噶尔领队大臣。前锋参领郭什讷、为密云副都统。　　

○甲寅。宣宗成皇帝忌辰。遣官祭慕陵。　　

○上诣奉先殿、寿皇殿行礼。　　

○谕内阁、宋晋奏、沥陈因循积习难挽、请慎行赏罚一摺。朕自御极以来。兢兢业业。四载于兹。当此国计艰难。民生雕敝。未尝不深宫循省。寝馈难安。上年特颁手诏。力戒因循。原期中外臣工。力除积习。用副朕勤求治理之心。若徒事虚文。日申诰诫。究于实政何裨。自逆匪肆扰。统兵偾事各员。失律丧师。均属罪无可逭。或立予重惩。或由部臣定拟。情节既有不同。罪名岂能一致。朕赏功罚罪。权衡轻重。一秉大公。即如守城出力各员。无不立沛恩施。或诸臣不能承受朕恩。自招罪戾。亦不得因其出力在先。概从宽宥。总之各部院大臣陈奏事件。必期确有实际。俾可见诸施行。若徒托空言。以一奏为沽名市誉之地。亦难逃朕鉴也。　　

○又谕、前有旨、令德勒克色楞、拣带精锐官兵一千名。在固安一带防守。现在德勒克色楞、已同胜保、统带大兵。兜剿逆匪。著改派载龄、驰赴固安驻劄。统领固安、东安、黄村、涿州、通州、卢沟桥等处官兵。各路带兵大员。均归调遣。　　

○又谕、福济奏、请将革员解审等语。江苏山阳县已革候补中书丁晏、藉办团勇。敛钱扰害。前经降旨、交查文经严讯确情。现在查文经业已革职。著福济即将丁晏、及此案人证。提解凤阳。督同署臬司恩锡、严行审讯。按律定拟具奏。　　

○谕军机大臣等、前因逆匪全股西窜。谕令德勒克色楞、带兵一千名。驰往固安驻劄。以防北路。本日据胜保、德勒克色楞奏、已于十二日驰抵任邱。先带马队。前往军营。与僧格林沁会商剿办等语。现在贼踞米家庄东城一带。任邱以该处甚近。正可乘机。克期进剿。德勒克色楞、著毋庸折回固安。即与胜保、统带各兵。赶赴前敌。会同僧格林沁、并力围剿。其后路未到之兵。均著严提前进。不准藉词逗遛。至北路一带。本日已命载龄前赴固安。所有黄村等处官兵。统归调遣。该大臣等、著即懔遵叠次谕旨。同心协力。四面兜剿。迅殄贼氛。断不准再令窜逸滋扰。其庆祺、瑞麟、所带之兵。或暂留任邱防守。或调赴前营。均著该大臣等、相机调度。总之军情变幻靡常。全在临时酌度缓急。随机应变。切不可以有用之兵。置之无用之地。将此由六百里加紧各谕令知之。　　

○又谕、福济奏、安徽徵收钱粮、请暂行变通一摺。据称皖省庐凤颍所属州县。去年下忙地丁。分厘未解。缘凤阳等处。率以制钱一千八九百文。作银一两。近来银价日昂。不敷报解。一议加增。人情惶骇。且自贼匪滋扰。小民流离迁徙。实有未能尽徵之势。请将完善之区。本年上忙新赋。准交制钱二千。作银一两。暂行变通等语。地方应纳钱粮。向有定例。原未可轻易更张。该抚所奏、体恤民情。兼可接济军饷。系一时权宜之计。即著照所议办理。若元气稍复。仍著按照旧章徵收。不得援以为例。另片奏、徐州制造局。仍派王梦龄经管。其经费由安徽拨解。并可支放宿州一带兵勇口粮。其前路各营饷糈。专交凤阳粮台署臬司恩锡办理等语。著照所请。督饬该员等、认真经理。核实报销。毋稍冒滥。将此由六百里谕令知之。　　

○又谕、昨据僧格林沁奏、独流等处贼匪。全股溃围逃窜。连日督兵追击。大获胜仗。该逆窜入束城村。现在进兵追击。本日据胜保奏、十二日驰抵任邱。探知该夷窜踞米家庄束城一带。即日带兵前进。与僧格林沁合力兜剿各等语。逆匪利在狂奔。且声东击西。是其惯技。现虽窜往西南。仍去天津未远。著文谦督饬分守各路兵勇。摉捕余匪。严密防守。毋得稍有松懈。静海独流各村庄。业已收复。该处百姓。惨遭荼毒。荡产破家。深堪悯恻。著即督饬地方官。妥为安抚。勿令一夫失所。并严催张起鹓、迅速随营支应粮台。前由京解往饷银。妥慎收发。毋稍疏忽。　　

○参赞大臣僧格林沁奏、静海逆匪。窜踞河间束城村一带。现盼胜保、庆祺、督兵会剿。得旨。料胜保即日可到。逆匪所占村庄。不可使之喘息已定、筑垒固守。方好。　　

○已革闽浙总督慧成奏、驻劄湾头。扼守北路。请添调山西营兵防堵。得旨。汝祇知拥兵自卫。并未与琦善商酌。　　

○以乾清门头等侍卫西拉布、为镶黄旗汉军副都统。前任热河都统惟勤、署密云副都统。赏喀什噶尔领队大臣扎拉芬、副都统衔。　　

○以直隶天津粮台支应迟误。摘道员张起鹓顶带。暂行革职。　　

○以安徽支应军行夫马迟误。革署知县侯敦典职。发军台效力。　　
</div>
    <div class="pagination">
<a href="清实录咸丰朝实录_page179.html">上一页</a><span>...</span><a href="清实录咸丰朝实录_page175.html">175</a><a href="清实录咸丰朝实录_page176.html">176</a><a href="清实录咸丰朝实录_page177.html">177</a><a href="清实录咸丰朝实录_page178.html">178</a><a href="清实录咸丰朝实录_page179.html">179</a><span class="current-page">180</span><a href="清实录咸丰朝实录_page181.html">181</a><a href="清实录咸丰朝实录_page182.html">182</a><a href="清实录咸丰朝实录_page183.html">183</a><a href="清实录咸丰朝实录_page184.html">184</a><a href="清实录咸丰朝实录_page185.html">185</a><span>...</span><a href="清实录咸丰朝实录_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
