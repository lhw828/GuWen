<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 493 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 493 页/共 518 页</h1>
    <div class="content">　　○己丑  英宗睿皇帝忌辰  奉先殿行祭礼遣广宁伯刘允中祭  裕陵
　　○广东原屯黄冈倭流劫海阳饶平潮阳惠来等县
　　○辛卯升通政使司石通政万采为太仆寺卿
　　○都给事中徐纲等御史万民英等各以例拾遗劾奏布政使林懋和寇阳郝良臣按察使周相刘廷诰参政侯一元副使王之臣方祥王会马震章刘景韶佥事胡廷兰运使卢璘各不职部院会覆景韶留用廷诰相一元廷兰调简璘致仕懋和阳良臣之臣祥会震章闲住诏俱如拟纲等又以近例劾府同知许爚知州陈仲晦推官王三锡知县杨世第卢仲田沈桂黄鹗黎复性不职部院覆议仲佃桂鹗以不及例调用爚仲晦复性以不谨例闲住世第三锡以贪酷例为民从之
　　○壬辰启蛰行祈谷礼于  玄极宝殿命成国公朱希忠代
　　○癸巳韩府乐平王偕渳薨赐祭葬如例
　　○甲午以大学士严嵩年八十诏苑直出入乘肩舆岁支伯爵禄赐银百两彩币八表里及宝钞羊酒仍宴于礼部先是大学士徐阶等言嵩年登八十本朝阁臣实未尝有请加优礼  上批答曰嵩高年佐朕愈尽忠谨赞事  上玄竭赤匪懈宜加恩奖命所司奉行嵩＜锍-釒＞辞伯禄部宴曰臣前已兼支二俸宠禄踰涯非常之福众以为荣臣以为惧又臣二次考满皆具＜锍-釒＞辞宴该寺支用缺乏尤宜节省  上复温诏答之听辞旧支二俸反宴仍给宴资银五十两已户部请如兵部尚书靖远伯王骥例岁给嵩禄米一千二百石本色八百石于太仓银库关支折色四百石于京库关支钞贯诏可
　　○乙未升湖广左布政使傅镇为南京都察院右副都御史提督操江兼管巡江
　　○升吏部郎中王国光为通政使司右通政提督誊黄
　　○丙申查理边储户科右给事中刘一麟等劾奏原任巡抚山西今升总督湖广川贵军务兵部左侍郎王崇克取军需冒报功次原任鴈门道副使今升巡抚辽东都御史路可由索受贿赂奸淫诡恶乞亟罢斥章下部覆宜令回籍闲住诏俱禠职为民
　　○丁酉  孝静毅皇后忌辰  奉先殿行祭礼遣清平伯吴家彦祭  康陵
　　○命分守山西东路左参将张琮充副总兵官协守延绥
　　○戊戌封周府修武王勤＜火定＞庶长男朝堋汝宁王勤焋庶长男朝埭各为长子
　　○诏故瑞州府知府赠光禄卿宋以方祔享旌忠祠以方死于逆濠之难至是其孙宋一范奏请故有是命旌忠祠在瑞州府祀讨贼被害副使周宪者也
　　○命定州领军游击将军张时春充参将分守山西北楼口
　　○命发太仓银一万两于蓟州一万两于密云一万二千两于昌平备新增客兵粮刍
　　○庚子齐云山玄帝宫成遣定国公徐延德往行安神礼
　　○辛丑巡抚宣府都察院右佥都御史何思以疾乞回籍调理许之
　　○初浙江温州永嘉良医王沛招集乡兵屡有斩获倭夷功及战梅岭失利死之总督右都御史胡宗宪以闻诏赠沛太仆寺寺丞立祠祭祀仍荫其子叔本为国子生
　　○壬寅升南京兵部右侍郎石永为兵部左侍郎兼都察院右佥都御史总理湖广川贵军务
　　○升河南按察使侯汝谅为都察院右佥都御巡抚辽东
　　○光禄寺卿卢宗哲以疾乞致仕许之
　　○总督浙直福建右都御史胡宗宪以倭患未弭春汛伊迩请募山东民兵三千选委谋勇将官督储苏松常镇防守兵部议覆从之
　　明世宗肃皇帝实录卷之四百六十八


明世宗肃皇帝实录卷之四百六十九
　　嘉靖三十八年二月癸卯朔建春祈大典于朝天宫三日夜
　　○甲辰升陕西布政司右参政迟凤翔为都察院右佥都御史巡抚宣府
　　○巡抚河南右佥都御史章焕言汴城以河为带其初河从西来势本东流数十年间南岸倾颓北岸淤塞渐成横溢宜于翟家口大开河口以杀其势别挑支河培筑堤岸以图永久请差部臣经略诏行其议部臣止勿遣
　　○乙巳升浙江道御史尚维持福建左参议宗臣广东佥事黎澄俱为提学副使维持陕西本省澄广西
　　○江西抚按官何迁郑本立奏浙福徵调广兵往返络绎咸取道江西既漫无名数可稽又未有专官部领以致所过骚然有同寇攘乞行总督及浙福及提督两广军门自后调取广兵量其多寡选委府佐或守巡官一员部领仍籍其名数先期移文江西俾预集舟舰廪粮兼便稽核凡途路往返有仍前恣纵为民害者所部领官坐以失职之罪＜锍-釒＞下兵部覆言自兵兴以来徵调四出在山东则调民兵枪手在直隶则调保河民兵及山西游兵在河南则调毛葫芦及睢陈兵在湖广则调永顺保靖容美麻寮等土兵沿途骚扰惨不可言宜行各抚按官将调遣事宜悉心计处制驭有方斯为得策报可
　　○丁未春祭大明于朝日坛遣定国公徐延德礼礼
　　○祭先师孔子命大学士徐阶行礼
　　○升巡抚保定都察院右副都御史郑絅为南京兵部右侍郎改南京太仆寺卿黄廷用为光禄寺卿
　　○命分守甘肃西宁参将张世俊充左副总兵官协守甘州
　　○戊申祭  太社  太稷遣英国公张溶行礼
　　○朝觐官陛辞赐之敕曰朕仰承  上天洪眷君主万方三十八年于兹夙夜兢兢惟敬  天保民是务迩岁南北倭虏之警命师讨平调遣馈饷所在不免加以朝廷方兴国之大制役非获已所以抚绥安辑宣布德意使民忌其劳惟尔藩臬守令诸臣是资是托尔等果能悉心体国约已奉公以纾百姓之急使其无愁难之声否乎如其未能则是无修职任事之忠朝廷何赖焉甚乃有黩货自殖专用苛刻以残民者岂徒负朕设官之心抑  天道所弗与也兹当来朝已命所司考核黜其甚者尔等皆与存留多官论劾悉从薄宥朕待之不为不＜宀十见＞矣今各还所治若能涤虑洗心勉清慎之操广勤恤之政以上奉君令下遂民生庶可保有禄秩惟尔之荣如或因循旧习怠勿官常恣情自肆则惟尔之愆罪将莫逭尔等其钦承之哉故谕
　　○己酉祭  帝社  帝稷遣成国公朱希忠代  建岁例祈年大典于大高玄殿三日停封禁屠
　　○命掌詹事府事吏部右侍郎兼翰林院学士李玑太常寺少卿兼翰林院学士掌院事严讷主考会试
　　○辛亥升应天府府丞喻时为南京太仆寺卿
　　○总督南京粮储户部右侍郎黄懋官奏仓粮不足支放乞照旧徵本色报允
　　○壬子  孝贞纯皇后忌辰  奉先殿行祭礼遣广宁伯刘允中祭  茂陵
　　○升山东按察使张松为都察院右佥都御史巡抚保定
　　○甲寅命海州备御指挥韩懋功移驻西平堡兼辖海盖二卫以西平逼临虏巢屯堡单薄从抚镇等官奏也
　　○总督宣大山西尚书杨博言三镇一岁中招降至千六百四十人乞录诸将功  上以大同总兵官张承勋参将施霖招降最多各升一级仍同宣府总兵官李贤各赏银二十两参将郭震等六员各十两副总兵刘汉等十三员行军门分别犒赏
　　○乙卯大学士严嵩等言昨诏遣御史一人月核光禄寺钱粮二月之间省银二万一千二百余两若每月递减岁可省十七八万然在直诸臣日赐酒馔三卓计银二两余臣等有常禄本寺又有供给岂可复加在直之费请悉停罢  上曰卿等奏省自近始准日支一卓
　　○升吏科都给事中徐纲为应天府府丞
　　○丙辰总督蓟辽保定军务侍郎王忬言虏酋把都儿辛爱紏结生虏蓄谋窥伺宣言分道入犯诏各总督镇巡等官增兵应援严加防御
　　○丁巳罢亲耕耤田遣户部尚书贾应春祭先农之神
　　○夜望月食  戊午户部覆总督南京粮储户部右侍郎黄懋官条陈钱粮事宜一各卫所官军马匹关支粮料如有逃亡事故倒失者宜计日扣还不得仍前案候以长奸欺一军匠日支口粮如遇小月即扣除一日不得五年类扣以恣侵匿长安等四门军人口粮仍行原委监收司属官每半月亲诣该仓给散不得輙委官攒以致疏漏一凤阳府贮库钱粮专备九卫官军岁支等用自今无得别项借支其历年各州县及各卫所侵欠税粮屯粮等银行各抚按官严行查究从之
　　○命山西都司佥书署都指挥佥事霍岱充左参将分守山西东路
　　○己未祭历代帝王遣镇远侯顾寰行礼伯陈鏸尚书吴鹏侍郎郭朴袁炜分奠
　　○庚申命统领保河民兵署都指挥佥事张伦充蓟辽保定总督标下游击将军  广东倭流突福建诏安官兵御之贼引众犯漳浦
　　○辛酉  恭仁康定景皇帝忌辰遣都督王朝用祭  陵寝
　　○原任户部尚书方钝乞回籍听改许之
　　○壬戌升翰林院编修张春为本院侍读以九年秩满也
　　○升工科左给事中梁梦龙户科左给事中刘一麟礼科左给事中袁安是俱都给事中吏科给事中张益刘畿俱右给事中梦龙吏科一麟益俱刑科汝是畿俱工科
　　○查盘边储给事中刘一麟等以山西宣大军饷亏折数多请治宣府管粮郎中冀炼山西管粮员外郎夏惟纯冀北分巡佥事王汇征失职之罪因言各边主客兵饷悉领之管粮郎中故出入有稽而奸弊易察近年宣大以逼近虏巢四时防御徵调纷纭奏讨旁午以其经费穰浩乃以客兵钱粮属之守巡各道其出入歛散一维巡抚主之致有解银未至该镇而巡抚中途留用者有弃阁户部勘合而听出入于巡抚小票者各道以势在相轧莫敢谁何故近日司饷部臣不得其职而两镇抚臣亦往往以赃败今请申明定＜矢见＞将一切客饷俱如主兵事例归之管粮郎中以一政体塞弊源得旨惟纯炼汇征各夺俸二月余俱如议时三镇兵额共二十余万岁饷不下二千余万然边臣每当虏入輙称不支一麟以为边之修弛在巡抚而兵马之强弱在总兵迩来上下相冒职掌不明巡抚则以兵兵为巳任招选家丁坐糜廪饷总兵则以兵机掣肘苟事夤缘不习战守之策故边事日坏至此臣窃谓今三镇之兵不在召补而在选练三镇钱粮不在增加而在莭省因陈便八八事一山西摆边民兵戍期止于四月而有司乃以六月徵饷且月银之外又有衣装银俱宜裁革其间逃故余银亦宜清查贮库不得听巡抚私用一各边防秋毕旧有太平宴费至千金宜罢勿举一代府宗粮宜行平阳等处将岁入不敷之数通融处泒务与所出多寡相当一宣大二镇各有分守参议宜给之专敕令其每岁十月一至山西催粮至次年六月还镇经理秋防一鴈门宁武偏头三关通判徒挂空名宜如宣大事例特给关防以军需出纳之责委之不得滥用经历州佐等官一三关密迩省会商贩易通所泒忻代等各州县应输本色宜改折徵以从军民之便一宣府地分五路笮分巡远驻赤城而镇城重务俱属分守恐不能兼摄宜增设分巡佥事驻镇城辖中南二路其分守参议移驻万全左卫专辖西路改独石分巡佥事为兵备专辖北路怀隆兵备专辖东路庶分任责成边防增重下所司议覆俱从之
　　○总督湖广川贵侍郎王崇上去年八月中剿平叛苗功次先是地隆阡苗龙得奎龙老三等龙停寨苗小龙老夭扳凳寨苗石章保等结连地崩岑彭朵等寨叛苗纵兵剽掠执石耶洞土官杨仁妻冉氏以归寻发兵攻邑栂平茶土司官军要之于路擒龙老三及其党龙友和龙得鲊等得奎走免仍同老人等攻破平南营囤总兵石邦宪侦知冉氏在老夭所乃阳言议赎而潜以兵掩其不备老夭战死官军遂入龙停寨并执扳凳苗长龙老丙令缚献章保与其党石浪济等自赎于是诸叛苗悉请降捷闻兵部论功  上命赐巡抚贵州都御史高翀白金二十两纻丝二表里副使周镐参议鲍龙佥事顾柄指挥柳笔谏等各十两指挥史淮等各五两有功官军付军门犒赏
　　○癸亥清明节遣恭顺侯吴继爵长宁伯周大经彭城伯张熊玉田伯蒋荣分祭  八陵都指挥同知陈书祭  恭仁康定景皇帝中官祭  恭让章皇后都指挥同知王极祭  孝洁皇后及  哀冲  庄敬二太子各陵坟
　　○山东抚按官丁以忠等言袭封衍圣公孔尚贤冲年寡学宜查照伊祖孔弘泰比拟公侯伯事例送监读书诏从之
　　○山西鴈门关北楼口大小石等处山深木茂为平刑紫荆关外蓛伐山有禁令典甚严然奸民犹时时盗伐不止会大同以修营房檄采北楼山木巡抚都御史葛缙闻之乃上言北楼一带系燕晋咽喉先年虏犯阜平越紫荆由喜峰以窥真定皆从此入今豪民伐木通道浸成祸本而其多辖大同臣虽莭行禁约所在有司莫肎协心奉行者夫两镇唇齿之地休戚相关不宜自分彼此乞下明旨禁之今后悉按治豪民以法其该镇修造亦不得輙伐北楼山木部覆伐山之禁当如议申明至于大同公用但当择偏援之处量采足用不许官吏因而为奸  上从部议
　　○乙丑改兵部主事徐应为光禄寺丞
　　○庚午虏酋把都儿等率众数万自潘家口入渡滦河而西进逼三屯营总督蓟辽侍郎王忬以闻  上曰前奏调宣大各处兵马入援数多如何又令虏得入境其令巡按巡关御史亟查虏所入道及何时出境具实以闻于是兵部请移檄该镇严兵防御得旨虏众乘虚深入皆由总督等官探报不实防御无谋所致姑记其罪令立功自效
　　○辛未会试取中式举人蔡茂春等三百人
　　明世宗肃皇帝实录卷之四百六十九终


明世宗肃皇帝实录卷之四百七十
　　嘉靖三十八年三月癸酉朔  孝肃皇后忌辰遣成安伯郭应乾祭  裕陵
　　○乙亥发太仓银二万两于蓟镇三万两于怀来备客兵粮刍
　　○总督狭西三边军务侍郎魏谦吉以俺答拥众盘据西海势将入犯条奏预防七事一旧规防秋总督驻花马池巡抚驻固原今虏势异常未可执一当相时进止若虏寇延庆巡抚即移驻庆阳以便防守若犯庄宁则暂驻兰巩以壮声援总督则量贼势缓急调度策应一河州地势孤悬先年唯设守备一员权轻兵寡宜改设参将增兵三千人与洮河参将分地防守一固原原泒修筑延绥西叚边军夫并架梁官军共一万余人今春免赴工所暂留本镇听候兰靖洮河有警调度策应一狭西延绥二镇地方虽有城堡崖寨率皆居民自守难恃宜逐一核视军卫有司地方各令定委专官提调庶有统纪一狭西延绥宁夏甘肃四镇城堡墩台近多废圯宜速令修葺增备器具了举烟火以便防御一洮岷阶文等处戍卒单弱宜暂于附近军余及各州县民兵借拨防守一置造火器宜查各州县城堡原旧有无火器酌量冲简分别事势为之补造给发以资守御＜锍-釒＞下兵部言六事俱如所拟惟河州改设参将非难而增兵为难当先议增兵三千于何召补储饷于何措办方可施行今已调集诸路兵西援河州不若随宜调遣为便  上从部议已谦吉覆奏前项军数募补已完堪以改设其河州守备宜如前议裁革从之
　　○丁丑进封荆王翊钜嫡祖母孟氏为太妃庶祖母刘氏为次妃从王请也
　　○土鲁畨天方国撒马儿罕鲁迷哈密等畨王速坛沙母咱法儿等各遣夷使来贡马驼方物宴赉如例
　　○戊寅南京给事中刘尧诲等御史黄希宪等论劾原任湖广布政使今升南京工部右侍郎王昺原任山西按察使今升巡抚甘肃都御史陈棐各冒滥京堂当罢诏昺革职闲住棐降级调外任用
　　○己卯发京通仓粟米十万石于蓟镇备主客粮饷
　　○虏自遵化东掠至迁安县西至蓟州南至玉田等处驻内地凡五日是日薄暮始趋鲇鱼关大安口而遁
　　○辛巳罢亲蚕礼遣女官祀先蚕氏
　　○壬午升南京光禄寺卿赵贞吉为南京工部右侍郎大理寺右少卿胡汝霖为都察院右佥都御史巡抚甘肃
　　○升翰林院检讨马一龙为南京国子监司业
　　○丙戌  武宗毅皇帝忌辰  奉先殿行祭礼遣广宁伯刘允中祭  康陵
　　○以廷试天下贡士命少师兼太子太师吏部尚书华盖殿大学士严嵩少傅兼太子太傅礼部尚书武英殿大学士李本太子太保工部尚书欧阳必进吏部尚书吴鹏户部尚书贾应春刑部尚书郑晓太子少保都察院左都御史周延詹事府掌府事吏部右侍郎兼翰林院学士李玑兵部左侍郎江东通政使司通政使李登云大理寺卿马森太常寺少卿兼翰林院学士掌院事严讷太常寺少卿兼翰林院学士李春芳董份翰林院侍读学士秦鸣雷侍讲学士高拱充读卷官尚书鹏以子绍中式请回避不听谕掌锦衣卫事都督陆炳多拨官校严巡有私入传递者捕奏
　　○诏巡抚顺天佥都御史王轮降二级调外任蓟镇总兵官欧阳安参将高延龄徐枝提调李廷镇俱革职下巡按御史逮问治虏入潘家口罪也是岁虏把都儿辛爱等谋大举声势颇巨谍者于数月前侦知之将入屯驻会州属夷影克哈孩等为之向导诳称虏欲东犯义院冷口以绐我师总督王忬不能察遽引兵而东其分布延辽等兵号令朝夕数易人马奔命疲于道路虏乃以其间由潘家口入事闻有旨切责令亟行驱剿自赎诏巡按巡关御史查虏所从入及诸臣失事状御史王渐方辂等奏黠虏屯聚会州垂涎蓟镇为日已久且屡诏严饬督抚增兵应援而犹仓皇失策令虏骑长驱内地不能戮力血战以致残破荼毒惨不可言竟使虏众饱利全归诸臣玩敌误事大员委任宜以轻重治罪兵部覆请  上以失事重大革安等职下按臣逮问降调轮外任忬姑停俸戴罪练兵俟防秋事竣奏夺兵备副使伊介夫副总兵马芳各降二级照旧管事
　　○丁亥策试天下贡士制曰朕恭承  上天明命君此华夷亦既有年矣夙夜持敬不敢怠恣一念在民欲人人得所夫何与我共理者彼各一心皆未见以我心而是体百务惟欺君以欺  天害民亦害物彼尝言之者后尽背而弃之夫大学之道专以用人理财为急用得其人政自治财理得宜用自足吁人之不我用而代理之责岂独我能耶兹欲闻人得用财得理以至治羙刑平华尊夷遁久安之计何道可臻尔多士其言之必尽所怀焉
　　○升大理寺右少卿吕光洵为南京光禄寺卿
　　○戊子升河南按察使张玭为都察院右佥都御史巡抚顺天
　　○鸿胪寺左少卿靖洪九年再满升太仆寺少卿供职如故
　　○发太仓银六万六千九百两有奇于大同镇备防秋兵饷
　　○广东苏罗峒贼约结和平龙川河源各贼徒流劫惠州府归善县等处惠州府通判洪章紏乡夫数百迎剿之比遇贼乡夫奔溃章为贼所执既而放还提督两广侍郎王钫以闻诏以章付巡按御史逮问府同知何宗鲁等俱停俸戴罪杀贼
　　○命署神机营佐击将军李珍延绥领军署游击将军黄演并充参将珍分守蓟州太平寨演分守蓟州马兰谷
　　○命掌南京后军都督府西宁侯宋天驯不妨府事提督操江兼管巡江
　　○命提督京城巡捕署都督佥事李广充总兵官镇守蓟州永平山海等处
　　○谪巡抚大同右佥都御史未笈戍边初宣大总督杨顺与巡按御史路楷宣府巡抚张镐咸朋比为奸笈独不与同及桃松寨之事笈与顺又大相失顺等乃譛之大学士乘右卫危急斥免笈及总兵龚业笈业未及代而顺楷已奉旨被逮人皆以为快嵩心丑之及郑茂勘杨顺事还乃令法司招词连笈与顺同罪至是笈以逮至竟以杨顺所坐坐之
　　○庚寅赐贡士丁士美等三百三人进士及第出身有差次日赐宴于礼部命成国公朱希忠主宴
　　○壬辰升大理寺左寺丞张雨为本寺左少卿太常寺少卿查秉彝为大理寺右少卿
　　○南京刑部尚书冯岳引疾乞致仕许之
　　○癸巳赐状元丁士美朝服冠带及诸进士宝钞次日士美率诸进士上表谢恩
　　○倭犯浙东自象山县何家＜石览＞金井等处焚舟登岸海道副使谭纶引兵与贼战于马冈败之斩首七十七级
　　○凤阳巡抚都御史李遂等言淮扬凤泗东南重地武备久弛迩者倭夷突入乃暂留京操春班官军以为防御但兵非恒役必无固志将非专设终难责成乞定议存留班军专敕副留守及协同佥书官分领操练防护  陵寝兵部言凤阳八卫官军轮班歇操原系旧制若将春班者常川留守则秋班者每岁京操事体有碍宜将  皇陵卫官军编立甲伍令副留守同守备中官时加操演专一防护  陵寝毋许别调其协同佥书官则以春秋二班军畨休者付之统领与同城操遇警候军门调遣报可
</div>
    <div class="pagination">
<a href="明实录世宗实录_page492.html">上一页</a><span>...</span><a href="明实录世宗实录_page488.html">488</a><a href="明实录世宗实录_page489.html">489</a><a href="明实录世宗实录_page490.html">490</a><a href="明实录世宗实录_page491.html">491</a><a href="明实录世宗实录_page492.html">492</a><span class="current-page">493</span><a href="明实录世宗实录_page494.html">494</a><a href="明实录世宗实录_page495.html">495</a><a href="明实录世宗实录_page496.html">496</a><a href="明实录世宗实录_page497.html">497</a><a href="明实录世宗实录_page498.html">498</a><span>...</span><a href="明实录世宗实录_page494.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
