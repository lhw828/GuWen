<!DOCTYPE html>
<html>
<head>
    <meta charset="UTF-8">
    <title>钦定续通志 - 第 164 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 164 页/共 284 页</h1>
    <div class="content">　　钦定续通志卷二百二十四
　　钦定四库全书
　　钦定续通志卷二百二十五
　　列
　　唐【二十五】
　　张廷珪　　　韦凑【见素　谔　顗维　虚心】
　　韩思复【朝宗佽】　宋务光　　　　辛替否
　　武平一　　　李乂　　　　　贾曽【至】
　　张廷珪河南济源人慷慨有志尚第进士补白水尉举制科异等累迁监察御史按劾平直武后税天下浮屠钱营佛祠于白司马坂作大象廷珪谏以为倾四海之财殚万民之力穷山之木为塔极冶之金为象然犹佛氏所谓有为之法不足髙也填塞涧穴覆压虫蚁且巨亿计工员穷寠驱役为劳饥渴所致疾疹方作又僧尼乞匄自瞻而州县督输星火迫切鬻卖以充非所谓随喜者也今天下虚竭苍生雕弊宜先边境实府库养人力后善之召见长生殿赏慰良厚因是罢役防诏市河南河北牛羊荆益奴婢置监登箂以广军资廷珪上书曰今河南牛疫十不一存诏虽相市甚于抑夺并市则价难凖简择则吏求贿是牛疫农重伤也髙原耕地夺为牧所两州无复丁田牛羊践暴举境何赖荆益奴婢多国家戸口奸豪掠买一入于官永无免期南北异宜至必生疾此有损无益也抑闻之君所恃在民民所恃在食食所资在耕耕所资在牛牛废则耕废耕废则食去食去则民亡民亡则何恃为君羊非君国切要假令蕃滋不可射利后乃止张易之诛议穷治党与廷珪言易之盛时趋附奔走半天下尽诛而已罚一二则法不平宜一切洗贷中宗纳之神龙初诏白司马坂复营佛祠廷珪方奉诏抵河北道出其所见营筑劳亟懐不能已上书切争且言自中兴之初下诏书弛不急斥少监杨务廉以示中外今土木复兴不称前诏愿罢之以纾穷乏帝不省寻为中书舍人再迁礼部侍郎宗开元初大旱关中饥诏求直言廷珪上防曰古有多难兴国殷忧啓圣盖事危则志鋭情苦则虑深故能转祸为福也景龙先天间凶党构乱陛下神武泛扫氛垢日月所烛无不濡泽明明上帝宜介福而顷隂阳愆候九谷失稔开辅尤剧臣思天意殆以陛下春秋鼎盛不崇朝有大功轻尧舜而不法思秦汉以自髙故昭见咎异欲日慎一日永保太和愿陛下畏天戒恤人穷约心削志考前王之书敦素朴之道登端士放佞人屛后宫减外廏去滛巧捐珠璧无蹴鞠之玩野絶从禽之乐休逺境罢县戍矜惠惸独蠲薄徭赋自然和气上通珍祥下降况今陛下受命伊始华夷百姓清耳以听刮目以视冀有开见安可怠弃典则坐孤其望哉再迁黄门侍郎监察御史蒋挺坐法诏决杖朝堂廷珪执奏御史有谴当杀杀之不可辱也士大夫服其知体王琚持节巡天兵诸军方还复诏行塞下议者皆谓将袭回纥廷珪陈五不可且言中国歩多骑少人赍一石粮负甲百斤盛夏长驱昼夜不休劳逸相絶其势不敌一也出军掩敌兵不数万不可以行废农广馈饥嵗不支二也千里逺袭其谁不知贼有斥候必能预防三也狄人兽居碛漠譬之石田克而无补四也天下无年当飬人息兵五也又请复十道按察使巡视州县帝然纳之固诏陆象先等分使十道时遣使赍缯绵至石国市犬马廷珪言不宜劳逺人致异物俄坐漏禁内语出为沔州刺史频徒苏宋魏三州初景龙中宗楚客纪处讷武延秀韦温等封戸多在河南河北讽朝廷诏两道蚕产所宜虽水旱得以蚕折租廷珪谓两道倚大河地雄奥股肱走集宜得其欢心安可不恤其患而殚其力若以桑蚕所宜而加别税则陇右羊马山南椒漆山之铜鈆锴海之蜃蛤鱼盐水旱皆免宁独河南北外于王度哉愿依贞观永徽故事凖令折免诏可在官有威化入为少府监封范阳县男以太子詹事致仕卒赠工部尚书諡贞穆廷珪伟姿仪善八分书与李邕友善及邕踬于仕屡表荐之人尚其方介云
　　韦凑字彦宗京北万年人祖叔谐贞观中为库部郎中与弟吏部郎中叔谦兄主爵郎中季武同省时号三列宿凑永淳初解褐授婺州叅军徙资州司兵观察使房昶才之表于朝迁州法曹州人孟神爽罢仁夀令豪纵数犯法交通贵戚吏莫敢绳凑按治杖杀之逺近称伏入为相王府属时姚崇兼府长史尝曰韦子识远文详吾恨晩得之六迁司农少卿忤宗楚客出为贝州刺史宗立授鸿胪少卿徙太府兼通事舍人时改葬故太子重俊有诏加諡又诏雪李多祚等罪议赠官凑上言王者发号出令必法天道善善着恶恶明也赏罚所不加则考行立諡以褒贬之臣议其君子议其父曰灵曰厉者不敢以私乱公也臣伏见故太子与多祚等拥北军犯宸居破扉斩关兵指黄屋骑腾紫微和帝御武门亲谕逆顺太子据鞍自若督众不止逆党悔非回兵执贼多祚伏诛太子乃遁明日帝见羣臣涕数行下曰几不与公等相见其为危甚矣臣子之礼过位必趋蹙路马刍有诛昔汉成帝为太子行不敢絶驰道秦师免胄过周北门王孙满防其必败推此则太子称兵宫中为悖已甚以斩三思父子而嘉之乎则弄兵讨逆以安君父可也因欲自立则是为逆又奚可襃此时韦氏逆未明义未絶于太子母也子无废母之理非中宗命废之则又劫父废母且君或不君臣安可不臣父或不父子安可不子晋太子申生諡曰恭汉太子据諡曰戾今太子乃諡节闵臣所未谕请易諡以合礼经其多祚等罪云免而不云雪帝瞿然引内閤中劳曰诚如卿言业已尔柰何对曰太子实逆不可以襃请质行以示时大臣亦重改唯罢多祚等赠官景云初作金仙等观凑谏以为方农月兴功虽赀出公主然髙直售庸则农人舍耕取雇趋末弃本恐天下有受其饥者不听凑执争以万物生育草木昆蚑伤伐甚多非仁圣本意帝诏外详议崔湜岑羲谓曰公敢言此大是难事凑曰食厚禄死不敢顾况圣世必无死乎朝廷为减费万计出为陜汝岐三州刺史开元初欲建碑靖陵凑以古园陵不立碑又方旱不可兴工諌而止迁将作大匠诏复孝敬皇帝庙号义宗凑谏曰云必也正名礼祖有功宗有徳其庙百世不毁商有三宗周宗武王汉文帝为太宗武帝为世宗歴代称宗者皆方制海内徳泽可尊列于昭穆是谓不毁孝敬皇帝未尝南面且别立寝庙无称宗之义逐罢迁右卫大将军宗谓曰故事诸卫大将军与尚书更为之近时职轻故用卿以重此官其毋辞寻徙河南尹封彭城郡公防洛阳主簿王钧受赇抵法因出凑曹州刺史久之迁太原尹兼北都军器监边备修举及病遣上医临治卒年六十五赠幽州都督諡曰文子见素
　　见素字防微质性仁厚及进士第授相王府防军袭父爵擢累谏议大夫天寳五载为江西山南黔中岭南道黜陟使绳紏吏治所至震畏迁吏部侍郎【新书作文部侍郎按天寳十一载始改吏部曰文部而见素为侍郎乃九载事时尚未称文部也今从旧书】平判皆诵于口铨叙平允官有匄求辄下意听纳人多徳之十三载秋雨潦阅六旬帝谓宰相非其人罢左相陈希烈诏杨国忠审择大臣时吉温得幸帝欲用之温为安禄山所厚国忠惧其进沮止之谋于中书舍人窦华宋昱皆以见素安雅易制国忠入白帝帝亦以相王府属有旧思遂拜武部尚书同中书门下平章事集贤院学士知门下省事明年禄山表请蕃将三十二人代汉将帝许之见素不悦谓国忠曰禄山反状暴天下今又以蕃代汉难将作矣国忠不应见素曰知祸之芽不能防见祸之形不能制焉用彼相明日当恳论之既入帝迎谕曰卿等有疑禄山意耶国忠见素趋下流涕且陈禄山反明甚诏复位因以禄山表置帝前乃出帝令中官袁思蓺诏曰此姑忍朕徐圗之由是奉诏然每进见未尝不为帝言之帝不入其语未几禄山反从帝入蜀陈礼之杀国忠也兵伤其首众声曰毋害韦公父子获免帝令夀王赐药傅创次巴西诏兼左相封豳国公肃宗立与房琯崔涣持节奉国玺乃册宣制命帝曰太子仁孝去十三载已有位意属方水旱左右劝我且须丰年今帝受命朕如释负矣烦卿等远去善辅导之见素涕泣拜辞又命见素子谔及中书舍人贾至为册使判官谒见肃宗于顺化郡肃宗闻琯名且旧虚懐待之以见素尝附国忠礼遇独减是嵗十月丙申有星犯昴见素言于帝曰昴者胡也天道谪见所应在人禄山将死也帝曰日月可知乎见素曰福应在徳祸应在刑昴金忌火行当火位昴之昏中乃其时也既死其月亦死其日明年正月甲寅禄山其殪乎帝曰贼何等死答曰五行之説子者视妻所生昴犯以丙申金木之妃也木火之母也丙火为金子申亦金也二金本同末异还以相尅贼殆为子与首乱者更相屠戮乎及禄山死日月皆騐【按肃宗本纪至徳二载正月乙夘安庆绪弑其父禄山通鉴称李猪儿夜杀禄山至乙夘旦庆绪即皇帝位然后发丧然则禄山实以甲寅死本纪据其发丧之日书之耳】明年三月至鳯翔拜尚书左仆射罢知政事初行在所承丧乱后兵吏三铨簿领散选部文符伪滥帝欲广懐士心至者一切补官不加检复见素奏宜明条纲以为持乆帝未及从既还都选者猥集补署无所日诉于朝乃追行其言防郭子仪亦为仆射徙见素太子太师诏至蜀郡奉迎太上皇以功食实封三百戸上元初以疾求致仕许之诏朝朔望寳应元年卒年七十六赠司徒諡忠贞子谔谔歴京兆府司録参军国忠之死军聚不解陈礼请杀贵妃以安众帝意犹豫谔谏曰今宗庙震惊陛下弃神器奔草莽惟割恩以安社稷因叩头流血帝寤赐妃死军乃大悦擢谔御史中丞为置顿使乗舆将行或曰国忠死不可徃蜀请之河陇或请幸大原朔方凉州或曰如京师杂然不一帝心向蜀未能言谔曰今兵少不能捍贼还京非万全计不如至扶风徐圗去就帝问于众众然之遂至扶风乃决西幸后终给事中
　　顗字周仁谔弟益之子通隂阳象纬博知山川风俗论议典据以门调补千牛备身自鄠尉判入等授万年尉歴御史补阙与李约李正辞更进讽谏数移大事裴垍韦贯之李绛崔羣萧俛皆布衣旧继为宰相朝廷典章多所咨逮尝曰吾侪五人智不及一韦公长庆初为大理少卿累迁给事中敬宗立授御史中丞为户部侍郎徙吏部卒赠礼部尚书所着易緼解推演终始有深谊既喜接士后出莫不造门而李逄吉方结党与擅国政颇傅防之素议遂衰然节俭自居天下推其尚云维字文纪叔谦孙进士对防髙第擢武功主簿督役干陵防岁饥均力劝功人不知劳坐徐敬业亲贬五泉主簿徙内江令敎民耕桑县为刻颂迁戸部郎中善裁剖时员外宋之问善诗故时称户部二妙终太子右庶子弟防长文辞举孝廉以母老不肯仕逾二十年乃歴长安尉威行京师擢监察御史更泗泾鄜三州刺史天寳初入为秘书少监宗尚文视其职如尚书丞防刋正图籍以善职称终陈王傅
　　虚心字无逸维子举孝廉迁大理丞侍御史神龙中按大狱仆射窦懐贞侍中刘幽求有所轻重虚心据正不挠景龙中属羌叛既禽捕有诏悉诛虚心惟论酋长死原活其余迁御史中丞歴荆潞三大都督府长史荆州有乡豪负势干法虚心籍其赀入之官以庐江多盗遂县舒城盗贼为衰入为工部尚书东京留守累封南皮郡子卒赠州大都督諡曰正弟虚舟歴洪魏二州刺史有治名入为刑部侍郎初维为郎莳桞于廷及虚心兄弟居郎省对之辄敛容自叔谦后至郎中者数人世号郎官家
　　韩思复字绍出京兆长安人祖伦贞观中歴左卫率封长山县男思复少孤年十嵗母为语父亡状感咽几絶故伦特爱之尝曰此儿必大吾宗家富有金玉车马玩好未尝省笃学举秀才髙第袭祖封永淳中家益窭嵗饥京兆杜瑾者以百绫饷思复思复方并日食而绫完封不发调梁府仓曹参军防大旱辄开仓赈民州劾责对曰人穷则滥不如因而活之无趣为盗贼州不能诎转汴州司户仁恕不行鞭罚以亲丧去官鬻薪自给姚崇为夏官侍郎识之擢司礼博士五迁礼部郎中武攸宁母亡请鼔吹思复持不可而止坐为王同皎所荐贬始州长史迁滁州刺史州有铜官人铲凿尤苦思复为贾他鄙费省获多有黄芝五生州署民为刻颂其祥徙襄州入拜给事中帝作景龙观思复谏曰祸难初弭土木遽兴非忧物恤人所急不见省严善思坐谯王重福事捕送诏狱有司劾善思任汝州刺史与王游至京师不王谋但奏柬都有兵气匿反罔上宜伏诛思复曰徃韦氏擅内谋危社稷善思诣相府白陛下必即位今诏追善思书发即至使有逆节者肯遽奔命哉请集百官议议多同善思得免死流静州迁中书舍人数指言得失颇见纳用开元初为諌议大夫山东大蝗宰相姚崇遣使分道捕瘗思复上言夹河州县飞蝗所至苖辄尽今游食至洛使者徃来不敢显言且天灾流行庸可尽瘗望陛下悔过责躬损不急之务任至公之人持此诚实以答谴咎其驱蝗使一切宜罢宗然之出其疏付崇崇建遣思复使山东按所损还以实言崇又遣监察御史刘沼覆视沼希宰相意悉易故牒以闻故河南数州赋不得蠲崇恶之出为徳州刺史拜黄门侍郎帝北廵为行在廵问赈给大使迁御史大夫性恬澹不喜为绳察徙太子宾客进爵伯累迁吏部侍郎复为襄州刺史治行名天下代还仍拜太子宾客卒年七十四諡曰文天子亲题其碑曰有唐忠孝韩长山之墓故吏卢僎邑人孟浩然立石岘山初郑仁杰李无为者隐居大白山思复少从二人游尝曰子识清貌古恨仕不及宰相也子朝宗
　　朝宗初歴左拾遗睿宗诏作乞寒胡戏諌曰昔辛有过伊川见被髪而祭知其必戎今乞寒胡非古之法无乃为狄又道路籍籍咸言皇太子微服观之且匈奴在邸刺客卒发大忧不测白龙鱼服可深畏也况天象变见疫疠相仍厌兵助隂是谓无益帝称善特赐中上考帝传位太子朝宗与将军厐承宗谏曰太子虽睿圣宜且养成盛徳帝不聼累迁荆州长史开元二十二年初置十道采访使朝宗以襄州刺史兼山南东道襄州南楚故城有昭王井传言汲者死行人虽暍困不敢视朝宗移书谕神自是饮者亡恙人更号韩公井坐所任吏擅赋役贬洪州刺史天寳初召为京兆尹分渭水入金光门滙为潭以通西市材木出为髙平太守始开元末海内无事讹言兵当兴衣冠潜为避世计朝宗卢终南山为长安尉霍仙竒所发宗怒使侍御史王鉷讯之贬呉兴别驾卒朝宗喜识拔后进尝荐崔宗之严武于朝当时士咸归重之
　　朝宗孙佽字相之性清简元和初第进士自山南东道使府入为殿中侍御史累迁桂管观察使部二十余州自参军至县令无虑三百员吏部所补才十一余皆观察使啇才补軄佽下车悉来谒一吏持籍请补缺员佽下教曰居官治吾不夺其不奉法无望纵舍缺者须按籍取可任任之防春服使至乡有豪猾厚进贿使者求为县令使者请佽佽许之既去召乡豪责以挠法笞其背以令部中自是豪右畏戢时诏置五管监兵尽境赋不足充其费佽处以俭约遂为定制众以为难卒赠工部侍郎
　　宋务光字子昴一名烈汾州西河人举进士及第调洛阳尉迁右卫骑曹参军神龙元年大水诏文武九品以上官直言极谏务光上书曰后王乐闻过罔不兴拒諌罔不乱乐闻过则下情通下情通则政无缺此所以兴也拒谏则羣议壅羣议壅则上孤立此所以乱也臣尝观天人相与之际有感必应其间甚宻是以教失于此变生于彼易曰天垂象见吉凶圣人象之窃见自夏以来水气勃戾天下多罹其灾洛水涨漂损百姓曰简宗庙废祠祀则水不润下夫王者即位必郊祀天地严配祖宗自陛下御极郊庙山川不时荐见又水者隂类臣妾之道隂气盛则水泉溢后廷近习或有离中馈之职以干外政愿深思天变杜絶其萌又自春及夏牛多病死疫气浸淫曰思之不睿时则有牛祸意者万几之事陛下未躬亲乎晁错曰五帝其臣不及则自亲之今朝廷贤佐虽多然莫能仰陛下清光愿勤思法宫凝就大化以万方为念不以声色为娯以百姓为忧不以犬马为乐臣闻三五之君不能免淫亢顾备御存乎人耳灾兴细微安之不怪及祸变已成骇而圗之犹水决治防病困求药虽复僶俛尚何救哉且数年以来公私乃竭户口减耗家无接新之储国乏俟荒之蓄陛下近观朝市则以为既庶且富试践闾陌则百姓衣马牛之衣食犬彘之食十室而九丁壮尽于边塞孀孤转于沟壑猛吏奋毒急政破资马困斯佚人穷斯诈起为奸盗从而刑之良可叹也今人贫而奢不息法设而伪不止长史贪冐选举以私稼穑之人少啇旅之人众愿坦然更化以身先之凋残之后缓其力役乆弊之极训以敦厐十年之外生聚方足臣闻太子者君之贰国之本愿择贤能早建储副安社稷慰黎元姻戚之间谤议所集积疑成患慿宠生灾爱之适以害之也如武三思等诚不宜任以机要国家利器庸可乆假于人秘书监郑普思国子祭酒叶静能挟小道浅术列朱紫取银黄亏国经悖天道此诚治乱安危所繋愿陛下逺佞人亲有徳乳保之母妃主之家以时接见无令媟黩疏奏不省俄以监察御史廵察河南道时滑州输丁少而封户多毎配封人皆亡命失业务光建言通邑大都不以封今命俟之家专择雄奥滑州七县而分封者五王赋少于侯租八家倍于输国请以封户均余州又请食赋附租庸嵗送停封使息驿之劳不见纳以考最进殿中侍御史迁右台尝荐汝州参军事李钦宪后为名臣卒年四十二时又有清源尉吕元泰亦上书言时政曰国家者至公之神噐一正则难倾一倾则难正今中兴政化之始几微之际不可不慎自顷营寺塔度僧尼施与不絶非所谓急务也林胡数叛獯虏内侵帑藏虚竭户口亡散天下人失业不谓太平边兵未解不谓无事水旱为灾不谓年登仓廪未实不谓国富而乃驱役饥冻雕镌木石营搆不急劳费日深恐非陛下中兴之要也比见坊邑相率为浑脱队骏马胡服名曰苏莫遮旗鼔相当军阵势也腾逐喧噪战争象也锦绣夸竞害女工也督敛贫弱伤政体也胡服相欢非雅乐也浑脱为号非羙名也安可以礼义之朝法胡虏之俗诗云京邑翼翼四方是则非先王之礼乐而示则于四方臣所未谕书闻不报
　　辛替否字恊时京兆万年人景龙中为左拾遗时置公主府官属而安乐府补授尤滥武崇训死主弃故宅别筑第侈费过度又盛兴佛寺公私疲匮替否上疏曰古之建官员不必备九卿已下或有其位而阙其选故赏不僭官不滥士有完行家有防节朝廷有余奉百姓有余食下忠于上上礼于下委裘而无仓卒之危垂拱而无顚沛之患夫事有惕耳目动心虑而行之于今不以为怪者臣得言之陛下百倍行赏十倍増官金银不供于印束帛不充于锡何所媿于无用之臣何所歉于无力之士而使富商豪贾尽居缨冕之流鬻伎行巫咸渉膏腴之地古语曰福生有基祸生有胎且公主陛下爱子也选贤嫁之设官辅之倾府库以赐之壮第观以居之广池籞以嬉之可谓至重至怜也然用不合古义行不根人心将变爱成憎转福为祸何者竭人之力怨也费人之财怨也夺人之家怨也爱一女取三怨于天下使边疆之士不尽力朝廷之士不尽忠人心散矣独持所爱安归乎向使鲁王赏同诸壻则亦有今日之福无曩日之祸人徒见其祸不知祸所自来去年七月五日已见其徴矣而今事无改易尚更因循弃一宅造一宅忘前悔忽后祸臣窃谓陛下乃憎之非爱之也臣闻君以人为本本固则邦宁邦宁则陛下夫妇母子长相保也微不可不防逺不可不虑今疆埸危骇仓廪空虚卒输不充士赏不及而大建寺宇广造第宅伐木空山不给栋梁运土塞路不充墙壁所谓佛者清浄慈悲体道以济物不利己以损人不荣身以害教今三时之月掘山穿地损命也殚府虚帑损人也广殿长廊荣身也损命则不慈悲损人则不爱物荣身则不清净宁佛者之心乎昔夏为天子二十余世而商受之商二十余世而周受之周三十余世而汉受之由汉而后歴代可知岂穷金玉修塔庙方得享久长之祚乎臣以为减雕琢之费以赒不足是有佛之徳息穿掘之苦以全昆虫是有佛之仁罢营构之直以给边垂是有汤武之功回不急之禄以购廉清是有唐虞之治陛下缓其所急急其所缓亲未来疏见在失真实冀虚无重俗人之所为而轻天子之业臣窃痛之陛下常欲填池壍捐苑囿以赈贫人今天下之寺无数一寺当陛下一宫壮丽甚之用度过之十分天下之财而佛有七八陛下何有之矣百姓何食之矣虽以隂阳为炭万物为铜役不食之人使不衣之士犹尚不给况必待天生地养风动雨润而后得之乎臣闻国无九年之储曰非其国今计仓廪度府库百僚共给百事用度臣恐不能卒嵗一旦风尘再扰霜雹荐臻沙门不能擐甲胄寺塔不足穰饥馑臣窃危之帝不省睿宗立罢斜封官千余人俄诏复之方营金仙玉贞观替否以左补阙上疏曰臣谓古之用度不时爵赏不当国破家亡者口説不若身逢耳闻不若目见臣请以有唐治道得失陛下所及见者言之太宗陛下之祖拨乱立极得至治之体省官清吏举天下职司无虚授用天下财帛无枉费赏必待功官必得才为无不成征无不服不造寺观而福禄至不度僧尼而咎殃灭隂阳不愆五谷遂成粟腐帛烂万里贡赋百蛮归欵享国久长多歴年所自帝皇以来未有若斯神圣者也陛下何不取而则之中宗陛下之兄居先帝之业忽先帝之化不听贤臣之言而悦子女之意虚食禄者数千人妄食土者百余户造寺蠧财数百亿度人免租庸数十万是故国家所出日加所入日减仓不停半嵗之储库不贮一时之帛所恶者逐逐必忠良所爱者赏赏皆谗慝朋佞喋喋交相倾动夺百姓之食以飬残凶剥万人之衣以涂土木人怨神怒亲忿众离水旱疾疫六年之间三祸为变享国不永受终于凶妇取讥万代诒笑四夷陛下之所亲见也何不鍳而改之法太宗治国太山之安立可致矣法中宗治国累卵之危亦立可致矣顷自夏已来淫雨不解谷荒于垄麦烂于场入秋亢旱霜损虫草木枯黄下人咨嗟未知所济而营寺造观日继于时道路流言计用緍钱百余万陛下知仓有几嵗储库有几嵗帛百姓何所活三边何所输而以百万緍钱构无用之观受天下之怨陛下忍弃太宗之治本不忍弃中宗之乱阶忍弃太宗长乆之谋不忍弃中宗短促之计何以继祖宗观万国耶徃见明敕自今已后一用贞观故事且贞观之时有如今日营寺观加浮屠道士益无用之官行不急之务者乎陛下在韦氏时切齿羣凶今贵为天子不改其事臣恐复有切齿于陛下者也徃者和帝之怜悖逆也【时追贬安乐公主为悖逆庶人】宗晋卿劝为第宅赵履温劝为园亭工徒未息义兵交驰亭不得游宅不得息信邪佞之説成骨肉之刑此陛下之所亲见也今兹二观臣必知非陛下公主之本意得无晋卿之徒隂劝为之冀误骨肉不可不察伏惟陛下权停二观以须丰年以所费之财为公主给贫穷填府库则公主福徳无穷矣疏奏帝不能用然嘉其切直稍迁右台殿中侍御史雍令刘少微恃权贪赃替否按之岑羲屡以为请替否曰我为宪司惧势以纵罪谓王法何少微坐死迁累颍王府长史卒年八十余
　　武平一名甄以字行颍川郡王载徳子也博学通春秋工文辞武后时畏祸不敢与事隐嵩山修浮圗法屡诏不应中宗复位平一居母丧迫召为起居舍人丐终制不见听景龙二年兼修文舘直学士时天子暗柔不君韦后烝乱外戚盛平一重斥语即自请抑母党上言去嵗荧惑入羽林太白再经天太阳亏月犯大角臣闻灾不妄生上见下应信如景响陛下天性孝爱戚属外家恩洽泽濡臣一宗阶三等家数侯朱轮华毂过许史梁邓逺甚恩崇者议积位厚者衅速故月满必亏日中则移时不再来荣难乆借昔永淳之后王室多难先圣从权故臣家以宗子窃禄疏封今上圣复辟宜退守园庐乃再假光宠爵封如初高班厚位遂超涯极故隂气僣阳河洛泛溢昔王族骄盈梅福上书窦氏专纵丁鸿进諌且后妃之家恩过宠深一朝覆没遂无噍类愿思抑损之宜长逺之防推逺时权以全亲亲帝慰勉不许迁考功员外郎于时太平安乐公主各立党相根毁亲贵离防帝患之欲令敦和以访平一因上书曰病之在四体者迹分而易逐居心腹者候遽而难治刑政乖舛四支疾也亲权猜间心腹患也自顷权贵猜防外和内离怨结姻娅疑生骨肉邀荣之徒诡献忠欵膏唇之伍茍输谗计故过从絶猜嫌构亲爱乖党与生积霜成冰祸不可既愿悉召近亲贵人防宴内殿告以辑睦申以恩勤斥奸人塞才路若犹未已则舍近图逺抑慈示严惟陛下之命帝羙其忠切卒不用初崔日用自言明左氏春秋学它日学士大集日用问鲁三桓郑七穆云何平一诵答如流因问日用曰公言齐桓公楚庄王时诸候属齐若楚凡几平公灵王时诸候属晋楚凡几晋六卿齐楚执政几何人日用谢以不知平一条举始末无留语一坐惊服后宴两仪殿帝命后兄光禄少卿婴监酒婴滑稽敏给诏学士謿之婴能抗数人酒酣胡人袜子何懿等唱合生歌言浅秽因倨肆欲夺司农少卿宋廷瑜赐鱼平一上书谏曰伏见胡乐施于声律本备四夷之数比来日益流宕异曲新声哀思淫溺始自王公稍及闾巷妖妓胡人街童市子或言妃主情貎或列王公名质咏歌蹈舞号曰合生昔齐衰有行伴侣陈灭有玉树后庭花趋数骜僻皆亡国之音夫礼慊而不进即销乐流而不反则放臣愿屛流僻崇肃雍凡胡乐备四夷外一皆罢遣况两仪承庆殿者陛下受朝听讼之所比大飨羣臣不容以倡优媟狎亏污邦典不纳宗立贬苏州参军徙金坛令平一见宠中宗时虽宴豫尝因诗颂规诫然不能卓然自引去故被谪既谪而名不衰开元末卒孙元衡儒衡别
　　李乂字尚真赵州房子人年十二工属文中书令薛元超曰是子且有海内名第进士茂才异等累调万年尉长安三年诏雍州长史薛季昶选部吏才中御史者季昶以乂闻擢监察御史劾奏无避景龙初叶静能怙势乂条其奸中宗不纳迁中书舍人修文舘学士帝遣使江南发在所库赀以赎生乂上疏以为江南鱼鼈之利衣食所资江湖之生无既而府库之财有限与其拯物不如忧民且鬻生之徒惟利所视钱刀日至网罟嵗广施之一朝营之百倍若回所赎之赀减方困之徭其泽多矣韦氏之变诏令严促多乂草定进吏部侍郎仍知制诰与宋璟等同典选事请谒不行时人语曰李下无蹊径改黄门侍郎封中山郡公制敕不便辄駮正贵幸有求官者睿宗曰朕非有靳顾李乂不可耳谏罢金仙玉真二观帝虽不从优容之太平公主干政欲引又自附乂深自拒絶开元初姚崇为紫防令荐为侍郎外托引重实去其紏駮权畏乂明切也未几除刑部尚书卒年六十八赠黄门监諡曰贞乂沈正方雅识治体时称有宰相器事兄尚一尚贞孝谨甚兄弟俱以文章名同为一集号李氏花蕚集尚一终清源尉尚贞博州刺史贾曽河南洛阳人父言忠事母以孝闻补万年主簿防役蓬莱宫或短其苛髙宗廷诘辩列详谛帝异之擢监察御史方事辽东奉使禀军饷还奏上山川道里并陈髙丽可破状帝问诸将材否对曰李勣旧臣陛下所自悉厐同善虽非鬭将而持军严整薛仁贵票勇冠军髙偘忠果有谋契苾何力性沈毅持重有统御才然夙夜小心亡身忧国莫逮于勣者帝然所许众亦以为知言累转吏部员外郎李敬兼尚书言忠尚气及主选不能下贬邵州司马失武懿宗意下狱几死左除建州司户参军卒曽少有名景云中为吏部员外郎宗为太子遴选宫僚以曽为舍人太子数遣使采女乐就率更寺肄习曽谏曰昔齐以女乐馈鲁而孔子行秦以女妓遗戎而由余出良以冶容哇姣蛊心丧志上行下效淫俗将成败国乱人实由兹起故大圣名贤疾之冣甚殿下监抚余闲宴私多豫后廷伎乐古或有之犹当秘隐不以示人至于所司教习章示羣寮慢伎淫声实亏睿化愿下教令屛倡优女子诸使者采召一切罢止太子手令嘉答俄擢中书舍人以父嫌名不拜徙谏议大夫知制诰【旧书云拜谏议之明年有事南郊按睿宗亲郊在大极元年则曽之徙官是景云二年事也唐防要载曾以大子舍人谏女乐为先天元年正月事先天元年即太极元年也曽是时已迁谏议矣防要説】天子亲郊有司议不设皇地祗位曽请合享天地如古制并从祀等坐睿宗诏宰相礼官议皆如曽请开元初复拜中书舍人曽固辞议者谓中书乃曹司非官称且嫌名在礼不讳乃就职与苏晋同掌制诰皆以文辞称时号苏贾后坐事贬洋州刺史歴防郑等州刺史迁礼部侍郎卒子至
　　至字防邻擢明经第解褐单父尉从宗幸蜀拜起居舍人知制诰帝位至当譔册既进稾帝曰昔先天诰命乃父为之辞今兹命册又尔为之两朝盛典出卿家父子手可谓继羙矣至顿首呜咽流涕歴中书舍人至徳中将军王去荣杀富平令杜徽【去荣富平人故通鉴云本县令】肃宗新得陜且惜去荣善用礟【从通鉴补】诏贷死以流人使自効至諌曰去荣挟私怨杀县令有犯上之逆易曰臣弑君子弑父非一朝一夕之故其所由来者渐矣若纵去荣可谓生渐矣议者谓陜郡初复非其人不可守然则它无去荣者何以亦能坚守乎若以一能免殊死彼弧矢絶伦剑术无前者恃能犯上何以止之若舍去荣诛将来是法令不一诱人入罪也惜一去荣杀十去荣之材其伤盖多且逆乱之人彼此一也乱于富平能治于陜乎悖于县令能不悖于君乎律令者太宗之律令陛下不可以一士小材废祖宗大法帝诏羣臣议太子太师韦见素文部郎中崔器等皆以为法者天地大典王者不敢专也于律杀本县令列于十恶而陛下寛之王法不行人伦道屈臣等奉诏不知所从去荣末技陜郡不以之存亡王法有无国家乃为之轻重请论如法诏可【按杀人者死固不可赦而去荣乃杀本县令故贾至等所争尤大新书载此事殊不得其要领今颇以通鉴易之至通鉴谓肃宗竟舍去荣而新书云诏可未知孰是姑仍新书】蒲州刺史以河柬濒贼彻傅城庐舍五千室不使贼得保聚民大扰诏遣至慰抚官助营完蒲人乃安坐小法贬岳州司马寳应初召复故官迁尚书左丞杨绾建请依古制县令举孝廉于刺史刺史升天子礼部诏有司参议多是绾言至议以为自晋后衣冠迁徙人多侨处因縁官族所在占籍今乡举取人未尽请广学校増国子博士员十道大州得置大学舘诏博士领之召置生徒使保桑梓者乡里举焉在流寓者庠序推焉议者更附至议转礼部侍郎待制集贤院大歴初徙兵部累封信都县伯进京兆尹七年以右散骑常侍卒年五十五赠礼部尚书諡曰文钦定续通志卷二百二十五
　　钦定四库全书
　　钦定续通志卷二百二十六
　　列
　　唐【二十六】
　　桓彦范【薛季昶　杨元琰杨仲昌】　　　敬晖
　　崔暐【涣　纵碣】　张柬之　　　袁恕己【髙】
　　桓彦范字士则润州丹阳人以门防调右翊卫迁司卫主簿狄仁杰曰君才识必能自致逺大厚为礼寻擢监察御史累迁中丞长安中为司刑少卿张昌宗引妖人占已有天分宋璟请穷治其奸武后以昌宗尝自归不许彦范谏曰昌宗苞藏祸心亿测天命事败得引首以免未败则时为逆此凶诡之臣营惑圣心且旣自归露而尚与妖人祈福禳厄则果于必成初无悔意今而宥之诚恐昌宗自谓得计人亦以为应运浩然从之是纵成其乱也父在子称尊为逆子君在臣图位为逆臣请付三司考治不纳时内史李峤等屡奏往为酷吏破家者请皆宥雪依违未从彦范复土言自文明后得罪惟豫博三州不免它可悉赦疏十上卒见听甞曰大理人命所县必不能顺防诡辞以求苟免张柬之将诛易之等引与定策于是以彦范敬晖为左右羽林将军属以禁兵时中宗每北门起居因得谒陈秘计神龙元年正月彦范晖率羽林兵与将军李湛李多祚杨元琰薛思行等千骑五百人讨贼令湛多祚就东宫迎中宗至武门彦范等斩闗入士皆鼓噪时武后处迎仙宫之集仙殿斩易之等庑下后闻变而起见中宗曰乃汝耶竖子诛可还宫彦范进曰太子今不可以归往天皇弃羣臣以爱子托陛下今乆居东宫羣臣思天皇之徳不血刃清内难此天意人事归李氏臣等谨奉天意惟陛下传位万世不絶天下之幸后乃卧不复言明日中宗复位以彦范为侍中封谯郡公赐实封五百戸上书曰伏见陛下临朝视政皇后必施帷殿上预闻政事臣愚谓古王者谋及妇人皆破国亡身倾辀继路且以隂乗阳违天也以妇凌夫违人也违天不祥违人不义故书曰牝鸡之晨惟家之索易曰无攸遂在中馈言妇人不得预外政也愿令皇后无居正殿干外朝深居宫掖修隂教以辅佐天子又道路籍籍皆云胡僧慧范托浮屠法诡惑后妃出入禁奥渎挠朝政陛下尝轻骑防服数幸其居上下汗慢君臣亏替孔子曰执左道以乱政者杀假神以危人者杀今慧范之罪不殊于此不急诛且有变愿早裁之帝不省纳俄墨敕以方士郑普思为秘书监叶静能为国子祭酒彦范执不可帝曰要己用之不可止彦范曰陛下始复位制诏军国皆用贞观故事贞观时以魏徴虞世南顔师古为监以孔頴逹为祭酒如普思等方伎猥下安足继踪前烈臣恐物议谓陛下官不择才以天秩加私爱不从时武三思以迁太后衔恚虑不利诸武而韦后雅为帝宠畏且三思与烝乱由是朋防竒中未几罢彦范等政事五月加特进封扶阳郡王赐姓韦同后属籍锡金银锦绣皆以鐡劵恕十死令朝朔望寻出为洺州刺史改濠州王同晈谋诛三思事泄三思诬彦范等同逆隂令许州司功参军郑愔上变乃贬彦范泷州司马敬晖崖州司马袁恕己窦州司马崔暐白州司马张柬之新州司马悉夺勲封三思又疏韦后隠秽榜于道请废之帝震怒三思猥曰此殆彦范辈为之命御史大夫李承嘉鞫状物色其人承嘉即奏彦范晖柬之恕己暐暴讪揺变内托废后而实危君人臣无将当伏诛诏有司议罪大理丞李朝隠执奏彦范等未讯即诛恐为雠家诬蔑请遣御史按实卿裴谈请即诛斩家籍没帝业尝许以不死遂流瀼州禁锢终身子弟年十六以上谪徙岭外擢承嘉金紫光禄大夫襄武郡公后又赐练五百段锦被一进谈刑部尚书而贬朝隠闻喜令三思又讽节愍太子请夷彦范等三族帝不从三思虑五人者且复用乃纳崔湜计遣周利贞矫制杀之利贞至贵州逢彦范即曳竹槎上肉尽杖杀之年五十四睿宗即位彦范等并追复官爵赐实封二百戸还其子孙諡曰忠烈开元六年诏与晖暐柬之恕己皆配享中宗庙庭建中三年复赠彦范为司徒晖太尉暐太子太师柬之司徒恕己太子太傅彦范工属文然不甚喜观书所志惟忠孝大略居若不能言及议论帝前虽被诘让而安辞定色辨争愈切诛二张也柬之勒兵景运门将遂夷诸武洛州长史薛季昶劝曰二凶虽诛产禄犹在请除之防日暮事遽彦范不欲广杀因日三思机上肉尔留为天子籍手季昶叹曰吾无死所矣俄而三思窃入宫因韦后反盗朝权同功者叹曰死我者桓君也彦范亦曰主上昔为英王故吾留武氏使自诛定今大事已去得非天乎【通鉴考异曰旧唐书薛季昶传敬晖传唐统纪唐厯狄梁公皆云张柬之敬晖不欲诛武三思唯御史防记以为柬之固争而彦范不从新唐书彦范亦云彦范不欲广杀按柬之时为宰相首建此谋当是与桓敬等皆不可不应独由彦范也按此事闻异辞未易偏定今姑仍新书本文而附着考异之説以俟论古者择焉】初将起事告其母母曰忠孝不并立义先国家可也御史李福业者尝与彦范谋及被杀福业亦流番禺后亡匿吉州参军敬元礼家吏捕得元礼俱坐死福业将刑谢元礼曰子有亲吾甚愧恨元礼曰公穷而归我我得已乎见者伤之时监察御史卢袭秀亦坐与桓敬善为冉祖雍所按不屈或报曰南使至桓敬已死袭秀泣然祖雍怒曰彦范等负国君乃流涕且君下狱诸弟皆纵酒无忧色何邪对曰我何负哉正坐与彦范善耳今尽杀诸弟则已如独杀袭秀恐公不得髙枕而瞑祖雍色动握其手曰当活公遂得不坐袭秀者其祖方庆武徳中为察非掾秦王噐之尝引与议建成事方庆辞曰母老矣匄身归飬王不逼也贞观中为槀城令彦范弟范官至常州刺史臣范工部侍郎
　　薛季昶者绛州龙门人武后时上书自布衣擢监察御史以累左迁平遥尉复拜御史擢给事中夏官郎中侯味虚将兵讨契丹不利妄言贼行有蛇虎导军拜季昶为河北道按察使季昶驰至军斩味虚以闻威震北方槀城尉呉泽射杀驿使髠民女髪为髢州不能劾季昶杖杀之然后布恩信甄表善良数月为御史中丞坐事左迁久乃入为雍州长史迁文昌左丞为洛州长史预诛易之等功进戸部侍郎五王失柄出季昶荆州长史贬儋州司马初季昶与昭州首领周庆立广州司马光楚客不叶惧二怨不敢往仰药死葬昭州睿宗立诏赠左御史大夫同彦范等赐一子官
　　杨元琰者字温虢州阌乡人汉太尉震十八代孙居父丧七日不食服除补梓州参军平棘令课第一御史府表其政再擢永寜军副使忤用事者免载初中为安南副都防三徙为荆府长史五迁州刺史咸有风绩初张柬之代为荆州共乗舻江中私语外家革命元琰悲涕慷慨有匡复之志柬之执政故引为右羽林将军谓曰江上之言君叵忘之今可以勉乃与李多祚等定计斩二张进云麾将军封农郡公实戸五百赐铁劵恕十死敬晖等为武三思所搆元琰知祸未已乃请祝髪事浮屠悉还官封中宗不许晖闻尚戏曰胡头应祝以多鬛似胡云元琰曰功成不退惧亡晖感之然已不及计晖等死独元琰全再迁卫尉乡又上官封愿追宠其亲帝哀怜赠越州都督长史李多祚死太子难元琰坐厚善系狱萧至忠救之免睿宗立数上书乞骸骨不听四迁刑部尚书封魏国公徙太子賔客诏设位东宫太子为拜俄致仕开元六年卒年七十九諡曰忠生平无留蓄中外食其家常数十人临终敕诸子薄葬
　　子仲昌字蔓以通经为脩文生累调不甚显以河阳尉对防宗擢第一授蒲州法曹参军判入异等迁监察御史坐累为孝义令太守萧恕表其政徙下邽终吏部郎中仲昌资长于吏常分父邑租振宗党御身俭约善与人交士乐从之游云
　　敬晖字仲绛州平阳人弱冠举明经圣厯初为卫州刺史是时河北经突厥所骚方秋而城晖曰金汤非粟不守岂有弃农亩事池隍哉纵民归敛阖部赖安迁夏官侍郎出为泰州刺史改洛州长史武后幸长安为副留守以治干闻长安二年授中台右丞以诛二张功加金紫光禄大夫为侍中平阳郡公实封五百户进封齐国晖表请降诸武王爵繇是皆为公三思愤俄封平阳郡王加特进罢政事初易之已诛薛季昶请收诸武晖亦苦谏不从三思浊乱晖每椎坐怅恨弹指流血寻及贬又放琼州【按本纪云流敬晖于嘉州宰相表同今従本传及通鉴】为周利贞所害睿宗时追复官爵又赠秦州都督諡曰肃愍
　　崔暐博陵安平人本名武后时有所避改焉少以学行称叔父秘书少监行功器之举明经为髙陵主簿居父丧尽礼庐有燕更巢共乳母卢有贤操常戒曰吾闻姨兄辛驭云子姓仕宦有言其贫霎不自存此善也若赀货盈衍恶也吾尝以为确论此见亲表仕者务多财以奉亲而亲不究所从来必出于禄禀则善如其不然何异盗乎若今为吏宜识吾意故暐所守以清白名母亡哀毁甘露降庭树后以库部员外郎累迁鳯阁舍人长安元年为天官侍郎当公不受私谒执政忌之改文昌左丞不逾月武后曰卿向改职乃闻令史设斋相庆此欲肆其贪耳卿为朕还旧官乃复拜天官侍郎厚赐防物三年授鸾台侍郎同鳯阁鸾台平章事兼太子左庶子四年迁鳯阁侍郎先是酷吏诬籍数百家暐开陈其枉后感悟皆为原洗宋璟劾张昌宗不轨事暐颇助璟及有司正昌宗罪而暐弟升为司刑少卿执论大辟兄弟守正如此后久疾宰相不召见者累月及少间暐奏言皇太子相王皆仁明孝友宜侍医药不宜引异姓出入禁闼后慰纳以诛二张功为中书令博陵郡公后迁上阳宫顾暐曰诸臣进皆因人而暐我所擢何至是对曰此正所以报陛下也俄拜博陵郡王罢政事册其妻为妃赐实封五百户检校益州大都督府长史知都督事防贬又流古州道病卒年六十九諡曰文献暐三世不异居贫寓郊墅羣从皆自逺防食无它爨与昪尤友爱族人贫孤者抚飬教励后虽秉权而子弟仕进不使逾常资当时称重少颇属辞晩以非已长不复构思专意经术子璩亦有文开元二年诏与柬之孙毖并为朝散大夫璩终礼部侍郎璩子涣
　　涣博综经术长论议十嵗居父丧毁辟加人陆元方异之起家亳州司功参军还调于是入判者千余吏部侍郎严挺之施特榻试彛尊铭谓曰子清庙器故以题相命累迁司门员外郎杨国忠恶不附已出为巴西太守宗西狩迎谒于道帝见占奏以为明治体恨得之晩房琯亦荐之即日拜门下侍郎同中书门下平章事肃宗立与韦见素等同赴行在时京师未复举选不至诏涣为江淮宣谕选补使收采遗逸不以亲故自嫌帝曰抑才虞谤吾不忍为然听受不甚精以不职罢为左散骑常侍兼余杭太守江东采访防御使入迁吏部侍郎集贤院待制简淡自处时望尤重迁御史大夫元载辅政与中官董秀槃结固宠涣疾之因进见极论载怙权树党毁法鬻防帝黙然防涣兼税地青苗钱物使以钱给百官而吏用下直为使料上直为百司料载讽皇城副留守张清擿其非诏尚书左丞蒋涣按寔由是贬道州刺史卒赠太子太傅諡曰元子纵
　　纵繇协律郎三迁监察御史防诏择令长授蓝田令徳化大行县人立碑颂徳累迁金部员外郎涣之贬纵弃官就飬后为汴西水陆运两税盐鐡等使王师围田悦乏食诏纵饷四节度粮军无乏徳宗出奉天方镇兵未至纵劝李懐光奔命悉军财称所须懐光兵疲久战次河中迁延不进纵以金帛先度曰济者即赐众趋利争西遂及奉天迁京兆尹上言懐光反覆不情宜备之及帝徙梁州追扈不及左右短纵殆不来帝曰知纵者朕也非尔辈所及后数日至授御史大夫处大体不急细事狱诉付成僚属而已自兵兴内外官冗溢时议并省纵奏兵未息朝廷频诏録劳诸道叙优日广若停减吏员非但承优者无官可叙亦恐序进者无路胜置矣诏可贞元元年天子郊见为大礼使嵗旱用屈纵撙裁文物俭而不陋除吏部侍郎寻为河南尹时兵虽定民雕耗纵治简易蠲略细苛先是戍邉者道由洛储饩取于民纵始令官辨使五家相保自占发敛以絶胥史之私又引伊洛溉髙仰通利里□人甚宜之入为太常卿封常山县公卒年六十二赠吏部尚书諡曰忠初涣为元载所抑纵讫载世不求闻达涣有嬖妾纵以母事之妾刚酷虽纵显官而数笞诟然率妻子候顔色承飬不懈时以为难孙碣
　　碣字东标及进士第迁右拾遗武宗方讨泽潞碣建请纳刘稹降忤旨贬邓城令稍转商州刺史擢河南尹右散骑常侍再为河南尹邑有大贾王可久转货江湖间值厐勋乱尽亡其赀不得归妻诣卜者杨干夫咨在亡干夫悦其色且利其富既占阳惊曰乃夫殆不还矣即隂以百金谢媒者诱娶之遂为富人徐州平可久丐而归往见妻干夫诟逐之妻诣吏自言干夫厚纳贿反罪可久再诉复坐诬可久恨叹遂失明碣得其情即敕吏掩干夫并前狱史下狱悉发赇奸一日杀之以妻还可久时滛潦狱决而霁都民歌舞之徙陜虢观察使军乱贬懐州司马卒
　　张柬之字孟将襄州襄阳人少渉经史补太学生祭酒令狐徳棻异其才以王佐期之中进士第调清源丞永昌元年以贤良召年七十余矣对防者千余柬之第一授监察御史迁鳯阁舍人时突厥黙啜有女请和亲武后欲令武延秀娶之柬之奏古无天子取夷狄女者忤防出为合蜀二州刺史故事歳以兵五百戍姚州地险瘴到屯辄死柬之论其曰姚州古哀牢国唐防开夜郎滇笮而哀牢不附光武末始请内属置永昌郡统之赋其盐布毡罽以利中土诸葛亮五月渡泸收其产入以益军储使张伯岐选其劲兵以増武备故蜀志称亮南征后国以富饶此前世置郡以其利之也今盐布之税不供珍竒之贡不入戈防之用不实于戎行宾货之资不输于大国而空竭府库驱率平人受役蛮夷肝脑涂地臣窃为陛下惜之昔汉厯博南山渉兰仓水更置博南哀牢二县蜀人愁苦行者作歌曰厯博南越兰津度兰仓为他人盖讥其贪珍竒之利而为蛮夷所驱役也汉获其利人且怨歌今减耗国储费调日引朝廷无丝髪之利而百姓防终身之酷臣窃为国家痛之往诸葛亮破南中即用渠率统之不置汉官不留戍兵言置官留兵有三不易置官必夷汉杂居猜嫌将起留兵转粮为患滋重后忽反叛劳费必甚故粗设纲纪自然久定臣谓亮之策诚尽羁縻蛮夷之要今姚州官属既无固邉厌冠之心又无亮且纵且擒之伎唯诡谋狡算恣情割剥扇动酋渠遣成朋党折支謟笑取媚蛮夷提挈子弟聚防蒱博凡逋逃亡命在彼州者户赢二千专事剽夺且姚州本龙朔中武陵主簿石子仁奏置其后长史李孝让辛文协死于羣蛮诏遣郎将赵武贵讨撃兵无噍又以将军李义总继往而郎将刘惠基战死其州遂废垂拱中蛮郎将王善寳昆州刺史爨干福复请置州言课税自支不旁取于蜀及置州后椽李棱为蛮所杀延载中司马成琛更置泸南七镇戍以蜀兵蜀中骚扰于今不息宜罢姚州嶲府歳时朝觐同蕃国废泸南诸镇而设闗泸北非命使不许交通増巂屯兵择清良吏以统之臣愚以为便疏奏不纳俄为荆州大都督府长史先是武后谓狄仁杰曰安得一竒士用之仁杰曰陛下求文章资厯则李峤苏味道足矣若与成天下务荆州长史张柬之虽老宰相才也【按仁杰荐柬之事新书系之长安中考仁杰以久视元年卒次年始改元长安新书误也呉缜纠谬亦尝讥之今从莭删】即召为洛州司马它日又求人仁杰曰臣尝荐张柬之未用也后曰迁之矣曰臣荐宰相而为司马非用也乃授司刑少卿迁秋官侍郎后姚崇为灵武军使将行后诏举外司可为相者崇曰张柬之沈厚有谋能断大事其人老惟亟用之即日召见拜同鳯阁鸾台平章事进鳯阁侍郎诛二张也柬之首发其谋以功擢天官尚书同鳯阁鸾防三品汉阳郡公实封五百户不半歳以汉阳郡王加特进罢政事柬之旣失权愿还襄州飬疾乃授襄州刺史中宗为赋诗祖道又诏羣臣饯定鼎门外至州持下以法虽亲旧无所纵贷会汉水涨齧城郭柬之因垒为隄以遏湍怒阖境赖之又恳辞王爵不许俄及贬又流泷州忧愤卒年八十二景云元年赠中书令諡曰文贞授一子官柬之刚直邃于学论次书数十篇子愿漪愿仕至襄州刺史漪以作着佐郎侍父襄阳恃其家立功简接乡人乡人怨之
　　袁恕己沧州东光人仕累司刑少卿知相王府司马与诛二张又从相王统南衙兵备非常以功加银青光禄大夫中书侍郎同中书门下三品封南阳郡公实封五百戸将作少匠杨务亷者以工巧进恕己恐其复啓游娯侈丽之渐言于中宗曰务亷位九卿忠言嘉谟不闻而専事营构以媚上不斥之亡以昭徳乃出为陵州刺史未几恕己拜中书令特进南阳郡王罢政事及贬又流环州为周利贞所逼恕己素饵黄金至是饮野葛数升不死愤懑抔土以食爪甲尽不能絶乃击杀之諡曰贞烈孙髙
　　高字公頥少慷慨有节尚擢进士第代宗时累迁给事中建中中拜京畿观察使坐累贬韶州刺史复拜给事中徳宗将起卢为饶州刺史髙当草诏见宰相卢翰刘从一曰杞当国矫诬隂贼使宗祏失守朝廷不寘以法才示贬黜今还授大州天下其谓何翰等不悦命舍人作诏诏出髙执不下奏曰罪万诛陛下赦不诛今复拜刺史诚失天下望愿问外廷并敕中人听于民若亿兆异臣之言臣请前死谏官亦力争帝前乃与上佐翌日遣使慰高曰朕惟乡言切至已如奏太子少保韦伦曰髙言劲挺自是陛下一良臣宜加优礼贞元二年帝以大盗后闗辅百姓贫田多荒茀诏诸道上耕牛委京兆府劝课量地给牛不满五十亩不给髙以为圣心所忧乃在穷乏今田不及五十亩即是穷人请两戸共给一牛从之卒年六十中外怅惜宪宗时李吉甫言其忠謇特赠礼部尚书文宗开成三年又诏暐曽孙郢为监察御史晖曽孙元膺河南丞柬之四世孙憬夀安尉恕己曽孙徳文校书郎始帝访御史中丞狄兼謩以仁杰功且言五王遗烈乃求其后秩以官唯彦范后无闻云










　　钦定续通志巻二百二十六
<史部,别史类,钦定续通志>
　　钦定四库全书
　　钦定续通志卷二百二十七
　　列传
　　唐【二十七】
　　刘幽求　　　钟绍京　　　崔日用【日知】
　　王琚　　　　王毛仲【陈礼】
　　刘幽求冀州武彊人圣厯中举制科中第调阆中尉刺史不礼弃官去乆之授朝邑尉桓彦范等诛二张而不杀武三思幽求谓曰公等无塟地矣不早计后且噬脐不从既五王皆为三思构死临淄王入诛韦庶人预参大防是夜号令诏敕一出其手以功授中书舍人参知机务爵中山县男实封二百户授二子五品官二代俱赠刺史睿宗立进尚书右丞徐国公増封户至五百赐物千段奴婢二十人第一区良田千亩金银杂物称是景云二年以户部尚书罢政事不旬月迁吏部拜侍中加赐实封二百户赐铁劵免十死先天元年为尚书右仆射同中书门下三品监修国史而窦懐贞为左仆射崔湜为中书令附太平公主有逆计幽求与右羽林将军张暐定计使暐説宗曰湜等皆太平党与日夜隂计若不早图且生大害太上不得髙枕矣臣请督羽林兵除之【通鉴考异曰旧传云幽求自为功在朝臣之右志求左仆射崔湜为中书令心甚不平形于言色乃与张暐请诛之按幽求素尽心于宗湜等附太平非幽求因私忿而害之也考异之言甚是新书亦承用旧传今从节删】帝许之未发也而暐漏言于侍御史邓光賔帝惧即列其状睿宗以幽求等属吏劾奏以疎间亲罪应死帝密申右之乃流幽求封州暐峰州光賔绣州明年太平公主诛即日召复旧官知军国事还封户赐锦衣一袭开元初进尚书左丞相兼黄门监俄以太子少保罢姚崇素忌之奏幽求郁怏散职有怨言诏有司鞫治宰相卢懐慎等奏言幽求轻肆不恭失大臣体贬睦州刺史削实封户六百迁杭郴二州恚愤卒于道年六十一赠礼部尚书諡曰文献六年诏与苏瓌配享睿宗庙廷建中中追赠司徒
　　钟绍京防州赣人初为司农录事以善书直鳯阁武后时署诸宫殿明堂及铭九鼎皆其笔也景龙中为苑总监防讨韦氏难绍京帅户奴丁夫从事平夜拜中书侍郎参知机务明日进中书令越国公实封五百户赉赐与刘幽求等既当路以赏罚自肆当时恶之因上疏让官睿宗用薛稷谋进户部尚书出为彭州刺史宗即位复拜户部尚书増实封改太子詹事不为姚崇所喜与幽求并以怨望得罪贬果州刺史赐封邑百户后坐它事贬懐恩尉悉夺阶封再迁温州别驾十五年入朝见帝泣曰陛下忘畴日事邪忍使弃死草莽且同时立功者今骨已朽而独臣在陛下不垂愍乎帝恻然即日授太子右谕徳乆之还少詹事年逾八十以官寿卒绍京嗜书画如王羲之献之禇遂良真迹藏家者至数十百卷建中中追赠太子太傅
　　崔日用滑州灵昌人擢进士第为芮城尉大足元年武后幸长安陕州刺史宗楚客委以顿峙馈献丰甘称过賔使者楚客叹其能亟荐之擢为新丰尉迁监察御史阴附安乐公主得稍迁神龙中郑普思纳女后宫日用劾奏中宗初不省廷争切至普思竟得罪时诸武及楚客等权宠交煽日用多所结纳骤拜兵部侍郎宴内殿酒酣起为回波舞求学士即诏兼修文馆学士帝崩韦后专制畏祸及更因僧普润道士王私谒临淄王以自托且密赞大计王曰谋非计身直纾亲难尔日用曰至孝动天举无不克然利先发迟恐生变及韦氏平夜诏权雍州长史以功授黄门侍郎参知机务封齐国公赐实户二百坐与薛稷忿竸罢为婺州长史歴扬汴兖三州刺史由荆州长史入奏事因言太平公主逆节有萌陛下往以宫府讨有罪须臣子与谋今据大位一下制书定矣帝曰畏惊太上皇奈何日用曰庶人之孝承顺顔色天子之孝惟安国家定社稷若令奸宄窃发以亡大业可谓孝乎请先安北军而后捕逆党于太上皇固无所惊帝纳之及讨逆诏权检校雍州长史以功益封二百户进吏部尚书防帝诞日日用采诗大小雅二十篇及司马相如封禅书献之借以讽谕且劝告成事诏赐衣一副物五十段坐兄累出为常州刺史后以例减封户三百徙汝州开元七年诏以日用曽赞大谋功多不宜减封复食二百户徙并州长史卒年五十并人懐其恵吏民数百皆缟服送丧赠吏部尚书諡曰昭再赠荆州大都督日用才辩絶人见事敏速能乘机反祸为福以取富贵先天后求复相然亦不获也尝谓人曰吾平生所事皆适时制变不专始谋然每一反思若芒刺在背云子宗之袭封亦好学寛博有风检与李白杜甫以文相知者
　　从父兄日知字子骏少孤贫力学以明经进至兵部员外郎与张説同为魏元忠朔方判官称健吏迁洛州司马防谯王重福之变官司逃日知独率吏卒助屯营击贼以功加银青光禄大夫迁殿中少监建言廐马多请分牧陇右省闗畿刍调授荆州长史四迁京兆尹封安平县侯坐赃为御史李如璧所劾贬歙县丞后歴殿中监进中山郡公説执政荐为御史大夫帝不许遂为左羽林大将军俄授太常卿自以处朝廷乆每入谒必与尚书齿时为尚书里行终潞州长史諡曰襄
　　王琚懐州河内人少孤敏悟有才略明天文象纬以从父隐客尝为鳯阁侍郎故数与贵近交时年甫冠见驸马都尉王同皎同皎器之防谋刺武三思琚义其为即与周璟张仲之等共计事泄亡命自佣于扬州富商家识非庸人以女嫁之厚给以赀睿宗立琚自言本末主人厚赍使还长安宗为太子间游猎韦社间休树下琚以儒服见且请过家太子许之至所庐乃萧然窭陋坐乆杀牛进酒殊丰厚太子骇异自是每到韦杜辄止其庐初太子在潞州襄城张暐为铜鞮令性豪殖喜賔客弋猎事厚奉太子数集其家山东倡人赵元礼有女善歌舞得幸太子止暐第其后生子瑛者也太子已平内难召暐拜宫门郎与姜皎崔涤李令问王守一薛伯阳等并侍左右令问累擢殿中少监守一太仆少卿此数人以东宫皆势重天下琚是时方补诸暨县主簿过谢东宫至廷中徐行髙视侍卫呵止曰太子在琚曰在外惟闻太平公主不闻有太子太子本有功于社稷孝于君亲安得此声太子遽召见琚曰韦氏躬行杀逆天下动揺人思李氏故殿下取之易也今太平凶狡无比左右大臣多为其用天子以元妺能忍其过臣窃为殿下寒心太子命坐且泣曰计将安便琚曰诚召张説刘幽求郭元振等计之忧可纾也太子曰先生何以自隐而日与寡人游琚曰臣善丹沙且工谐隐愿比优人太子喜恨相知晩翌日授詹事府司直内供奉兼崇文学士日与诸王及姜皎等入侍独琚常豫秘谋不逾月迁太子舍人兼谏议大夫太子受内禅擢中书侍郎公主谋益甚时刘幽求张暐皆得罪琚见事迫请帝决防先天二年七月乃与岐王薛王姜皎李令问王毛仲王守一以铁骑至承天门太上皇闻外哗噪召郭元振升承天楼闭闗以拒侍御史任知古在朝堂募数百人不得入少选琚从帝至楼下诛萧至忠岑义窦懐贞常元楷李慈北阙下贾膺福李猷于内客省事平琚进户部尚书封赵国公皎工部尚书楚国公毛仲辅国大将军霍国公守一太常卿晋国公各食实户五百令问殿中监宋国公实户三百琚皎令问辞不就以旧官増户二百帝召燕内殿赐金银杂皿皆一状帛二千第一区帝于琚眷委特异豫大政事时号内宰相每见閤中视日薄乃得出遇休日使者至第召之而皇后亦使尚宫劳琚母赐赉接足羣臣不能无望或説帝曰王琚麻嗣宗皆谲诡纵横可与履危不可与共安天下已定宜益求纯朴经术士以自辅帝稍疏之俄拜御史大夫持节廵天兵以北诸军改紫防侍郎未至拜泽州刺史削封户百歴九刺史复封户又改六州二郡琚性豪侈其处方面受馈遗至数百万侍儿数十宝帐备具阖门三百口既失志稍自放不能遵法度在州与官属小史酋豪饮谑樗博藏钩为乐每徙官车马数里不絶从賔客女伎驰弋凡四十年李邕故与琚善皆华省外迁书疏往复以讉谪留落为慊李林甫恨琚恃功使气欲除之使人劾发琚宿赃削封阶贬江华员外司马又使罗希奭深按其罪琚惧仰药未及死希奭缢之时人哀其无罪始琚为中书侍郎母居洛阳来京师让琚曰尔家上世皆州县职今汝无攻城野战劳以谄佞取容海内切齿吾恐汝家坟墓无人复扫除也琚卒不免寳应元年赠太子少保太平之诛张暐召还为大理卿封邓国公实封户三百进京兆尹入侍宴乐出主京邑时人以为宠然自以干治称累迁太子詹事判尚书左右丞再为羽林大将军三至左金吾大将军以年髙加特进子履冰季良弟晤仕皆清近暐尝还乡上冡帝赐诗及锦袍缯防乗驿就道敕州县供儗卒年九十赠开府仪同三司履冰歴金吾将军季良殿中监
　　王毛仲髙丽人父坐事没为官奴生毛仲长事临湽王王出潞州有李守徳者为人奴善骑射王市得之并侍左右而毛仲为明悟景龙中王还长安二人常负房箙以从王数引万骑帅长及豪俊赐饮食金帛得其驩心毛仲晓防亦布诚结纳王嘉之韦后称制令韦播髙嵩为羽林将军押万骑以苛峭树威果毅葛福顺陈礼诉于王王方与刘幽求等谋举大计幽求讽之皆愿效死遂入讨韦氏守徳从帝止苑中而毛仲匿不出事定数日乃还不之责例擢将军王为皇太子以毛仲知东宫马驼鹰狗等坊不旬嵗至大将军阶三品与诛萧至忠等以功进辅国大将军检校内外闲廏知监牧使进封霍国公实户五百与诸王及姜皎等侍禁中至连榻而坐帝暂不见惘惘若有失见则释然开元九年诏持节为朔方道防御讨击大使与左领军大总管王晙天兵军节度使张説幽州节度使裴伷先等数计事毛仲始见饰擢颇持法不避权贵两营万骑及闲廏官吏惮之无敢犯于牧事尤力娩息不訾初监马二十四万后乃至四十三万牛羊皆数倍莳茼麦苜蓿千九百顷以御冬市死畜售绢八万募严道僰僮千口为牧圉检勒刍菽无漏隐嵗赢数万石从帝东封取牧马数万匹每色一队相间如锦绣帝才之还加开府仪同三司自开元后唯王仁皎姚崇宋璟及毛仲得之然资小人志既满不能无骄遂求为兵部尚书帝不悦毛仲鞅鞅又与葛福顺为姻家而守徳及左监门将军卢龙子唐地文左右威衞将军王景耀髙广济数十人与毛仲相倚杖为奸毛仲恃旧最不法中使至其家称诏毛仲不甚恭位卑者或踞见迕意即侮谇以气凌之髙力士杨思朂等衔之尝生子帝命力士就赐仍授子五品官还问曰毛仲喜乎力士奏毛仲熟视臣曰是子亦何辱三品官帝大怒力士等知帝怒它日从容曰北门怒官皆毛仲所与不除之必起大患后毛仲移书太原索甲仗少尹严挺之以闻帝恐毛仲遂乱匿其状十九年有诏贬瀼州福顺壁州守徳严州卢龙子唐地文振州王景耀党州髙广济道州并为别驾员外置毛仲四子悉夺官贬恶地缘坐数十人有诏缢毛仲于零陵守徳位武衞将军尝遇故主于道主走避守徳命左右迎之至第亲上食奉酒主流汗不敢当数日入奏曰臣防国恩过分而故主无寸禄请解官授之帝嘉其志擢为郎将
　　陈礼宿衞宫禁以淳笃自检帝尝欲幸虢国夫人第谏曰未宣敕不可轻去就帝为止后在华清宫正月望夜将出游复谏曰宫外旷野无备豫陛下必出游愿归城阙帝不能夺安禄山反谋诛杨国忠阙下不克至马嵬卒诛之从入蜀还封蔡国公及李辅国迁帝西内礼以老卒




　　钦定续通志卷二百二十七
　　钦定四库全书
　　钦定续通志卷二百二十八
　　列传
　　唐【二十八】
　　魏元忠　　　韦安石【陟　斌　叔夏縚　抗】
　　郭元振
　　魏元忠宋州宋城人为太学生跌荡少检久不调盩厔人江融晓兵术元忠从之游尽所学仪鳯中吐蕃数盗边元忠上封事洛阳宫言命将用兵之要曰天下之柄有二文武而已至制胜御人其道一也今言武者先骑射而不稽之以权略言文者首篇章而不取之以经纶养由基射能穿札不止鄢陵之奔陆机识能辨亡无救河桥之败本末之效断可知矣夫才生于世世实须才何世而不生才何才而不资世故物有不求未有无物之嵗士有不用未有无士之时汉拜韩信举军惊笑蜀用魏延羣臣觖望此富贵者易为善贫贱者难为功也昔汉文帝时魏尚李广并身任边将位为郡守夫以李广才气天下无双尔时胡骑冯陵足申其用而文帝不能大任反叹其生不逢时削魏尚之爵而罚作之乃逺想防颇李牧此身为时主所知而不得尽其才也晋羊祜献计平呉贾充荀朂沮之祜叹曰天下事不如意十常七八縁茍贾不同竟不大举此位据立功之地而不获展其志也况布衣韦带之人懐竒抱防上书阙下望朝奏而夕召岂易得哉臣愿厯访文武五品以上得无有智如羊祜武如李广而不得骋其才略者乎使各言其志毋令久失职又曰语有之人无常俗政有治乱军无常胜将有能否由此观之安边境立功名在于良将也且上智下愚明暗异等多算少谋众寡殊科故魏用柏直以拒汉韩信轻为防子燕任慕容评以抗秦王猛谓之奴才今朝廷用人类取将门子弟亦有死事之家而蒙抽擢者此等本非干略若之何使当阃外之任哉且建功者言其所济不言所起言其所能不言所借若陈汤吕蒙马隆孟观悉出贫贱而勲伐甚髙不闻其家世将帅也故隂阳不和擢士为相蛮貊不龚拔卒为将今以四海之广亿兆之众其中岂无卓越竒絶之士臣恐未之思也夫何逺之有又曰赏者礼之基罚者刑之本礼崇谋夫竭其能赏厚义士轻其死刑正君子朂其心罚重小人惩其过赏罚者军国之纲纪政教之药石吐蕃本非勍敌而薛仁贵郭待封至弃甲丧师脱身以免国家寛政罪止削除网漏吞舟何以过此虽陛下迟念旧恩顾收后效然朝廷所少岂此一二人乎夫赏不劝谓之止善罚不惩谓之纵恶臣诚疏贱干非其事岂欲间陛下君臣生薄厚哉正以刑赏一亏百年不复今罚既不行赏复难信故议者皆谓比日征行虚立赏格而无其实良由中才之人不识大体恐赉勲庸竭府库留意锥刀以为益国所谓惜毫厘失千里者也自蘓定方平辽东李勣破平壤赏既不行勲亦淹滞嵗月纷淆真伪相错臣以吏不奉法慢自京师伪勲所由主司之过其则不逺近在尚书省中然未闻斩一台郎戮一令史使天下闻知陛下何照逺而不照近哉神州化首文昌政本治乱攸在臣故冒死而言夫明鉴所以照形往事所以知今臣请借近以为谕贞观中万年尉司马景舞文邀利弃之都市后征髙丽总管张君乂击贼不进斩之旗下臣以为伪勲之罪多于景仁贵等败重于君乂向使早诛仁贵待封则诸将岂敢失利于后哉慈父多败子严家无格虏此言虽小可以喻大又今之将吏率多贪暴所务惟狗马财物无赵奢呉起散金养士之风以此行军臣恐戎狄之平未可旦夕望也又师行必借马力不数十万不足与虏争臣请天下自王公及齐人挂借之口人税百钱又弛天下马禁使民得乗大马不为数限官籍其凡勿使得隠不三年人间畜马可五十万即诏州县以所税口钱市之若王师大举一朝可用且虏以骑为彊若一切使人乗之则市取其良以益中国使得渐耗亦国家之利也髙宗善之授秘书省正字直中书省仗内供奉迁监察御史帝尝从容曰外以朕为何如主对曰周成康汉文景也然则有遗恨乎曰有之王义方一世豪英而死草莱议者谓陛下不能用贤帝曰我适用之闻其死顾已无及元忠曰刘藏器行副于才陛下所知今七十为尚书郎徒叹彼而又弃此帝黙然慙文明年迁殿中侍御史徐敬业举兵诏元忠监李孝逸军至临淮而偏将雷仁智军败孝逸惧其锋未敢前元忠曰公以宗室将天下安危所系且海内承平日久闻狂狡窃发皆注心倾耳以待其诛今军不进使逺近解情万一朝廷以他将代公将何辞以逃逗挠之罪孝逸然之乃部分进讨时敬业保下阿谿弟敬猷屯淮隂咸请先击下阿下阿败淮隂自破今淮隂急敬业必救是腹背受敌也元忠曰不然贼劲兵尽守下阿利在一决万一失防则大事去矣敬猷博徒不知战且兵寡易揺大军临之其势必克既克敬猷乗胜而进彼引救不及又恐我之直江都必邀我于中路吾乃以逸击劳破之必矣譬之逐兽弱者先禽今舍必禽之弱而趋难敌之强非计也孝逸乃引兵击淮隂敬猷脱身遁遂进击敬业平之还授司刑正迁洛阳令陷周兴狱当死以平楚功得流嵗余为御史中丞复为来俊臣所搆将就刑神色不动前死者宗室子三十余尸相枕藉元忠顾曰大丈夫行居此矣俄敕鳯阁舍人王隠客驰骑免死传声及于市诸囚欢呌元忠独坚坐左右命起元忠曰未知实否既而隠客至宣诏已乃徐谢亦不改容流费州复为中丞嵗余陷侯思止狱仍放岭南酷吏诛人多讼元忠者乃召复旧官因侍宴武后曰卿累负谤铄何耶对曰臣犹鹿也罗织之吏如猎者苟须臣肉为羮耳彼将杀臣以求进臣顾何辜圣厯二年为鳯阁侍郎同鳯阁鸾台平章事俄检校并州长史天兵军大总管以备突厥迁左肃政台御史大夫兼检校洛州长史治号威明张易之家奴暴百姓横甚元忠笞杀之权豪惮服俄为陇右诸军大使以讨吐蕃又为灵武道行军大总管御突厥元忠驭军持重虽无赫然功而亦未尝败中宗在东宫为检校左庶子时二张势倾朝廷元忠尝奏曰臣承先帝之顾且受陛下厚恩不能徇忠使小人在君侧臣之罪也易之等恨怒因武后不豫即共谮元忠与司礼丞髙戬谋挟太子令天下遂下制狱诏皇太子相王及宰相引元忠等廷辩不能决昌宗乃引张説为证説初伪许之至是迫使言状不应后又促之説曰臣不闻也易之等遽曰説与同逆説曩尝谓元忠为伊周夫伊尹放太甲周公摄王位此反状明甚説曰易之昌宗安知伊周臣乃能知之伊尹周公歴古以为忠臣陛下用宰相不遣学伊周将何效焉且臣岂不知附易之立取台衡附元忠立致灭族但惧元忠之寃不敢面欺耳后寤其谗然重违易之故贬元忠髙要尉中宗复位召为卫尉卿同中书门下三品不阅旬迁兵部尚书进侍中武后崩帝居丧军国事委元忠裁可拜中书令封齐国公神龙二年为尚书右仆射知兵部尚书当朝用事羣臣莫敢望谒告上冢诏宰相诸司长官祖道上东门赐锦袍给千骑四人侍赐银千两元忠到家于亲戚无所赈施及还帝为幸白马寺迎劳之安乐公主私请废太子求为皇太女帝以问元忠元忠曰公主而为皇太女驸马都尉当何名主恚曰山东木彊安知礼阿母子尚为天子我何嫌宫中谓武后为阿母子故主称之元忠固称不可乃止武三思用事韦月将髙轸上书言其恶帝搒杀之后莫敢言王同皎谋诛三思不克反被族元忠居其间依违无所建明初元忠相武后有清正名天下倾望冀干正王室武后之崩也三思矫遗制慰谕之赐实封百户元忠捧制感咽涕泗见者曰事去矣至是誉望大减陈郡男子袁楚客者【通鉴作酸枣尉】以书规之曰主上新服厥命维新厥徳当进君子退小人以兴大化岂可安其荣宠循黙而已今不早建太子择师傅而辅之一失也公主开府置僚属二失也崇长缁衣使逰走权门借势纳赂三失也俳优小人盗窃品秩四失也有司选进贤才皆以货取势求五失也宠进宦者殆满千人为长乱之阶六失也王公贵戚赏赐无度竞为侈靡七失也广置员外官伤财害民八失也先朝宫女得自便居外出入无禁交通请谒九失也左道之人荧惑主聴盗窃禄位十失也凡此十失君侯不正谁与正之哉元忠得书益慙【谨按通鉴辑览】
　　【御批元忠素负重望颇能不为利害动心乃自岭表召还顿改前辙捧制感咽时名节扫地葢不待酸枣尉责以十失已知其无能为矣行百里者半九十里晩节可不慎哉】以三思权専思有以诛之防节愍太子起兵与闻其谋太子已诛三思引兵走阙下元忠子太仆少卿升遇于永安门太子胁使从战已而被杀议者未辨逆顺元忠诵言曰既诛贼谢天下虽死鼎镬所甘心惟皇太子没为恨耳帝以其尝有功且为髙宗武后素所礼置不问宗楚客纪处讷大怒固请夷其族不聴元忠不自安上政事及国封诏以特进齐国公致仕朝朔望楚客等引姚廷筠为御史中丞暴奏反状由是贬渠州司马杨再思李峤皆傅致元忠罪唯萧
　　至忠议当申宥之楚客复遣再思与冉祖雍奏元忠縁逆不宜处内地监察御史袁守一固请行诛遂贬务川尉守一又劾天后尝不豫狄仁杰请陛下监国元忠止之此其逆久萌帝谓杨再思曰事君者当一其心岂有主上小疾遽请太子知事者朕未见元忠过也元忠至涪陵卒年七十余景龙四年赠尚书左仆射齐国公本州刺史睿宗诏陪定陵以实封一百五十戸赐其子晃开元六年諡曰贞元忠始名真宰以诸生见髙宗髙宗慰遣不知谢即出仪举自安帝目送之谓薛元超曰是子未习朝廷仪然名不虚意谓是真宰相也避武后母讳改今名
　　韦安石京兆万年人曽祖孝寛为周大司空郧国公祖津大业末为民部侍郎与元文都等留守洛拒李宻战上东门为宻禽宻败复归洛世充平髙祖素与津善授諌议大夫检校黄门侍郎陵州刺史卒父琬仕为成州刺史安石举明经调干封尉永昌元年迁雍州司兵参军苏良嗣当国谓安石曰大才当大用徒劳州县可乎荐于武后擢膳部员外郎迁并州司马有善政后手制劳问陟拜徳郑二州刺史安石性方重不茍言笑其政尚清严吏民尊畏久视中迁文昌右丞以鸾台侍郎同鳯阁鸾台平章事兼太子左庶子仍侍读寻知纳言事时二张及武三思宠横安石数折辱之防侍宴殿中易之引蜀商宋霸子等博塞后前安石跪奏商等贱类不当戏殿上顾左右引出坐皆失色后以安石辞正改容慰勉鳯阁侍郎陆元方自以为不及退告人曰韦公真宰相后尝幸兴泰宫议趋疾道安石曰此道板筑所成非自然之固千金子且诫垂堂况万乗可轻乗危哉后为回辇长安二年同鳯阁鸾台三品俄又知纳言检校州大都督府长史神龙元年罢政事俄复同三品迁中书令兼相王府长史封郧国公赐封三百户加特进为侍中中宗与韦后以正月望夜幸其第赉赐不赀帝尝幸安乐公主池主请御船安石曰御轻舟乗不测非帝王事乃止睿宗立授太子少保改封郇国复为侍中中书令进开府仪同三司太平公主有异谋欲引安石数因其壻唐晙邀之拒不往帝一日召安石曰朝廷倾心东宫卿胡不察对曰太子仁孝天下所称且有大功陛下今安得亡国语此必太平公主计也帝矍然曰卿勿言朕知之主窃闻乃搆飞变欲讯之赖郭元振保防免迁尚书右仆射兼太子宾客同三品俄罢政事留守东都防妻薛怨婿婢笞杀之为御史中丞杨茂谦所劾下迁蒲州刺史徙青州安石在蒲太常卿姜皎有所请拒之晈弟晦为中丞以安石昔相中宗受遗制而宗楚客韦温擅削相王辅政语安石无所建正讽侍御史洪子舆劾举子舆以更赦不从监察御史郭震奏之有诏与韦嗣立赵彦昭等皆贬安石为沔州别驾皎又奏安石防作定陵有所盗没诏籍其赃安石叹曰祗须我死乃已发愤卒年六十四开元十七年赠蒲州刺史天寳初加赠左仆射郇国公諡文贞二子陟斌
　　陟字殷卿与弟斌俱秀敏神龙二年安石为中书令陟甫十嵗授温王府东阁祭酒朝散大夫善文辞书有楷法一时知名士皆与防开元中居丧以父不得志殁乃与斌杜门不出八年亲友更往敦晓乃强调为洛阳令宋璟见陟叹曰盛徳遗范尽在是矣累除吏部郎中中书令张九龄引为舍人与孙逖梁涉并司书命时号得才迁礼部侍郎陟于鉴裁尤长故事主司取人以一日试为髙下陟许自通所工先就其能试之已乃程考由是无遗材迁吏部侍郎选人多伪集与正调相冒陟风采严正擿辨无不首伏毎嵗黜正数百员号为精敏自以才地可坐阶三公居常简贵视僚党謷然其以道谊合虽后进布衣与均礼李林甫忌之出为襄阳太守徙河南采访使以判官员锡善讯覆支使韦元甫工书奏时号员推韦状陟皆倚任之俄袭郇国公坐事贬守钟离义阳后为河东太守兼本道采访使以失职内怏怏颇饷谢权幸欲自结天寳十二载入考华清宫杨国忠恶其才望讽拾遗呉豸之使发陟罪豸之乃劾陟馈遗事国忠又使韦元忠左验陟惶悸赂吉温求捄由是俱得罪陟贬桂岭尉【按通鉴以此为十三载事葢陟以十二载诣行在而贬官则在明年也】再贬平乐防安禄山陷洛阳弟斌没贼国忠欲搆陟与贼通宻谕守吏令胁陟使忧死州豪杰共説曰昔张説被窜匿陈氏以免今若诏书下谁敢庇公愿公乗扁州遁去事寜乃出不亦美乎陟慨然曰命当尔其敢逃刑因坚卧不出嵗余肃宗即位起为呉郡太守防永王兵起委陟招谕乃授御史大夫江东节度使与高适来瑱防安州陟为载书登坛誓众辞防慷慨士皆陨泣永王败帝趣陟赴鳯翔初季广琛从永王乱非其本谋陟表广琛为厯阳太守慰安之至是恐广琛有后变乃驰往慰谕而后赴徴帝雅闻陟名欲倚以相及是迁延疑有顾望意止除御史大夫防杜甫上表论房琯词意迂慢帝令陟与崔光逺顔真卿按之陟奏甫言虽狂不失谏臣体帝繇是疏之将军王去荣杀其本县令帝将宥之陟又以为不可时朝臣着位不肃班殿中有相吊哭者帝以陟不任职用顔真卿代之更拜吏部尚书久之宗人伐墓柏坐不相教贬绛州刺史还授太常卿吕諲入辅荐为礼部尚书东京留守史思明逼伊洛李光弼议守河阳陟率东京官属入闗避之诏授吏部尚书就保永乐不许至京卒年六十五赠荆州大都督陟早有名而为林甫国忠摈废及肃宗择相自谓必得以后至不用郁郁不得志疾且卒叹曰吾道穷于此乎性侈纵喜饰服马侍儿阉童列左右常数十侔于王宫主第穷治馔羞择膏腴地艺谷麦以鸟羽择米毎食视庖中所弃其直犹不减万钱宴公侯家虽极水陆曽不下筋常以五采牋为书记使侍妾主之陟惟署名自谓所书陟字若五朶云时号郇公五云体永泰元年赠尚书左仆射太常博士程皓议諡忠孝顔真卿以为许国养亲不两立不当合二行为諡主客员外郎归崇敬亦驳正之右仆射郭英乂卒用常议云
　　斌父为相时授太常通事舍人少修整好文艺容止严峭有大臣体与陟齐名开元中薛王业以女妻之迁秘书丞天寳中为中书舍人兼集贤院学士改太常少卿李林甫搆韦坚狱斌以宗累贬巴陵太守移临汝久之拜银青光禄大夫列五品时陟守河东而从兄由为右金吾卫将军縚为太子少师四第同时列防衣冠罕比者禄山陷洛阳斌为贼得署以黄门侍郎忧愤卒乾元元年赠秘书监斌天性质厚毎朝防不敢离立笑言尝大雪在廷者皆振裾更立斌不徙足雪甚几至鞾亦不失恭子况少隠王屋山孔述睿称之及述睿以諌议大夫召荐况为右拾遗不拜未几以起居郎召半嵗輙弃官去徙家龙门除司封员外郎称疾固辞元和初授諌议大夫勉谕到职数月乞骸骨以太子左庶子致仕卒况虽世贵而志冲逺不为声利所迁当时重其风操叔夏安石兄通礼家学擢明经第厯太常博士髙宗崩防礼亡缺叔夏与中书舍人贾大隠博士裴守真譔定其制擢春官员外郎武后拜洛享明堂凡所沿改皆叔夏祝钦明郭山恽等所裁讨毎立一议众咨服之累迁成均司业后又诏五礼仪物司礼博士有所修革须叔夏钦明等评处然后以闻进位春官侍郎中宗复位转太常少卿为建立庙社使进银青光禄大夫累封沛郡公国子祭酒卒赠兖州都督修文馆学士諡曰文子縚縚开元时歴集贤修譔光禄卿迁太常唐兴礼文虽具然制度时时缪缺不伦至显庆中许敬宗建立笾豆以多为贵宗庙之数不可逾郊请大祀十二中祀十小祀八大祀中祀簠簋防俎皆一小祀无防诏可【按唐防要敬宗此奏在永徽二年而新书以为显庆未知孰是】开元二十二年【新书于礼器服制二议叠书二十三年知此为二十二年之误也旧书礼仪志作二十二年防要作二十三年通鉴并两事皆系之二十四年今従旧书】敕令以笾豆之荐未能备物宜诏礼官学士共议以闻縚请宗庙笾豆毎室皆加十二又言酌献酒爵制度全小仅无一合执持甚难宜稍大之兵部侍郎张均职方郎中韦述议曰礼天之所生地之所长茍可荐者莫不咸在圣人知孝子之情深而物类无限故为之节使物有品器有数贵贱差降不得逾越左曰享以训恭俭宴以示慈恵恭俭以行礼慈恵以布政享之与宴犹且异文祭尊所陈固不同矣且人之嗜好本无慿凖燕私之馔与时迁移故圣人一约以礼屈到嗜芰屈建不以荐以为不以私欲干国之典今欲取甘旨肥浓皆充祭用茍逾旧制其何极焉虽笾豆有加岂能备也若以今之珍馔平生所习求神无方何必师古是簠簋可去而盘盂桮案当御矣韶濩可息而箜篌笙笛应奏矣且自汉以来诸陵皆有寝宫嵗时朔望荐以常譔固可尽孝子之心至宗庙正礼宜依典故又按旧制一升曰爵五升曰散礼称贵者献以爵贱者献以散此贵小贱大以示节俭请如故太子宾客崔沔曰祭祀之典肇于太古人所饮食必先严献未有火化则有毛血之荐未有麴蘖则有酒之奠施及后王礼物渐备然以神道致敬不敢废也铏俎笾豆簠簋罇罍周人时馔也其用通于燕享宾客周公制礼乃与毛血酒同荐神国家由礼立训因时制范清庙时享礼馔备进用周制也园寝上食时膳具陈遵汉法也职贡助祭致逺物也有新必荐顺时令也苑囿之内躬稼所收搜田之时亲发所中莫不荐而后食尽诚敬也若此至矣复何加焉但当申敕有司无或简怠则浓腴鲜美尽在矣不必加笾豆之数也至于祭器视物所宜故太羮古馔也盛以防防古器也和羮时馔也盛以铏铏时器也亦有古馔而用时器者故毛血于盘酒于尊未有进时馔用古器者古质而今文有所不称也礼部员外郎杨仲昌户部郎中杨伯成左卫兵曺参军刘秩等请如旧便帝乃诏太常择品味可増者稍加焉縚又请毎室加笾豆各六四时以新果珍羞实之制可又诏献爵用药升一升【按食货志调钟律测晷景合汤药及冠冕制用小升小两自余公私用大升大两药升即小升也本或作龠升误】以合古义二十三年诏书服纪所未通者令礼官学士详议縚上言外祖父母正尊请进至大功九月姨舅侪亲服宜齐等请进舅至小功五月堂姨舅亲舅母古未有服并望加至袒免于是韦述议曰自髙祖至孙谓之九族由近及逺差其轻重遂为五服曰外亲之服皆缌郑曰异姓正服不过缌外祖父母小功以尊加从母小功以名加舅甥外孙中外昆弟皆依本服缌麻若以匹敌外祖则祖也舅则伯叔也父母之恩不殊而独杀于外者有以也禽兽知母而不知父野人则父母等都邑之士则知尊祢大夫学士则知尊祖家无二尊丧无二斩人之所奉不可二也持重于大宗者降其小宗为人后者降其父母女子出嫁杀其本宗葢所存者逺所抑者私也今若外祖及舅加服一等堂舅及姨列于本服则中外之制相去几何且五服有上杀之义出于祖者服不得过于祖出于曽祖者服不得过曽祖堂姨舅出于外曽祖若为之服则外曽祖父母外伯叔祖父母亦宜制服矣外祖至大功则外曽祖小功外髙祖缌推而广之是与本族无异矣且服皆有报则堂甥外曽孙侄女之子皆当制服矣圣人岂薄其骨肉恩爱哉本于公者末于私议有所断不得不然茍可加也亦可减也先王之制谓之彛伦一紊其叙庸可止乎请依仪礼丧服为定杨仲昌又言魏徴始议加舅服至小功五月虽徴贤也而周孔圣也以贤改圣后学何从外祖父母进至大功则岂无加报于外孙乎外孙而报以大功则本宗之庶孙用何等耶帝手敕曰议既为姨舅服小功则舅母不得全降宜服缌堂姨舅宜袒免若谓所服不得过本而复为外曽祖父母外伯叔父母制服亦何伤皆亲亲意也侍中裴耀卿中书令张九龄礼部尚书李林甫奏言外服无降甥为舅母服舅母亦报之夫之甥既报则夫之姨舅又当服恐所引益疏诏曰姨舅属近以亲言之亦姑伯之匹可曰所引疏耶妇人从夫者也夫于姨舅既服矣从夫而服是谓睦亲卿等宜熟计耀卿等奏言舅母缌堂姨舅袒免请准制防自我为古罢诸儒议制曰可二十六年诏縚每月奏月令一篇毎孟月朔日于宣政侧设榻东向置案縚坐读之诸司官长悉升殿坐聴嵗余罢髙宗上元三年将祫享议者以礼纬三年祫五年禘公羊家五年再殷祭二家舛互莫能断决太学博士史璨【新书作史防要作史璨】议曰春秋僖公三十三年十二月薨文公二年八月丁夘大享于太庙公羊曰祫也则三年丧毕新君之二年当祫明年当禘羣庙僖公宣公八年皆有禘则后禘距前禘五年以此定之则新君之二年祫三年禘已后五年再殷祭则六年当祫八年当禘昭公十一年齐归薨十三年丧毕当祫为平丘之防冬公如晋至十四年祫十五年禘曰有事于武宫是也至十八年祫二十年禘二十三年祫二十五年禘昭公二十五年有事于襄宫是也则禘后三年而祫又二年而禘合于礼经议遂定睿宗丧毕祫于太庙自后三年一祫五年一禘至开元二十七年经五禘七祫是嵗縚奏四月已禘孟冬又祫祭数而黩请以今年夏禘为大祭之源是后二年而冬祫又三年而夏禘五年再殷周而复始制从之【按史璨之议依郑康成禘祫志为説禘后三年而祫又二年而禘如此则五年之中止有一祫一禘尔至开元时不用璨议三年一祫五年一禘各自计年不相通数故二十七年而有五禘七祫也六年睿宗丧毕始祫七年始禘推至二十七年应有五禘八祫是嵗夏禘已过而冬祫未行故止有七祫也自此以后又用韦縚之议禘后二年而祫又三年而禘五年再祭与史璨议同然璨则前三而后二縚则前二而后三此为异矣新书备记其事而经省其辞于沿革之故全不分明今颇为是正而疏通之】縚终太子少师
　　抗者安石从父兄子弱冠举明经累官吏部郎中景云初为永昌令不事威刑而治前令无及者迁右御史台中丞邑民诣阙留不聴乃立碑着其恵开元三年自太子左庶子为益州长史授黄门侍郎河曲胡康待宾叛诏持节慰抚抗于武畧非所长称疾逗留不及贼而返俄代王晙为御史大夫兼按察京畿事左授安州都督累迁刑部尚书分掌吏部选卒抗清俭不治产及终无以宗闻之特给槥车赠太子少傅諡曰贞
　　郭震字元振魏州贵乡人以字显长七尺美须髯少有大志年十六与薛稷赵彦昭同为太学生家尝送资钱四十万防有缞服者叩门自言五世未愿假以治丧元振举与之不问名氏稷等叹骇十八举进士为通泉尉任侠使气拨去小节尝盗铸及掠卖部中口千余以饷遗宾客百姓厌苦武后知所为召欲诘责既与语竒之索所为文章上寳剑篇后览嘉叹即授右武卫铠曺参军进奉宸监丞防吐蕃乞和其大将论钦陵请罢四镇兵披十姓之地乃以元振充使因觇虏情还上疏曰臣闻利或生害害亦生利国家所患唯吐蕃与黙啜耳今皆和附是将大利于中国也然图之不审害且随之钦陵欲裂十姓地解四镇兵此动静之机不可轻也今若直遏其意恐边患之起必甚于前宜为计以缓之借事以诱之使彼和望勿絶则恶意亦不得顿生且患在外者十姓四镇是也患在内者甘凉肃是也闗陇屯戍向三十年力用困竭脱甘凉有一日警岂堪广调发耶善为国者先料内以敌外不贪外以害内然后夷夏晏安升平可保钦陵以四镇近已畏我侵掠此吐蕃之要然青海吐浑宻迩兰鄯易为我患斯亦国家之要今宜报钦陵曰四镇本扼诸蕃走集以分其力使不得并兵东侵今委之则蕃力益强易以扰动必实无东侵意当以吐浑诸部及青海故地归于我即俟斤部落亦还吐蕃如此则足杜钦陵之口而和议未絶也且西边诸国欵附嵗久论其情义岂可与吐蕃同日语今未知利害未审情实而遽分裂之亦恐伤诸国意非制御之长算也后从之又言吐蕃倦徭戍久矣咸愿解和以钦陵欲裂四镇専制其国故未归欵陛下诚能嵗发和亲使而钦陵常不从则其下必怨斯亦离间之渐也后然其计后数年吐蕃君臣相猜携卒诛钦陵而其弟賛婆等来降因诏元振与河源军大使夫蒙令卿率骑往迎授主客郎中久之突厥吐蕃聨兵冦凉州拜元振凉州都督即遣之初州境轮广才四百里虏来必城下元振始于南硖口置和戎城北碛置白亭军制束要路遂拓境千五百里自是州无虏忧又遣甘州刺史李汉通辟屯田尽水陆之利旧凉州粟斛售数千至是嵗数登至匹缣易数十斛积军粮支数十年牛羊被野治凉五嵗善抚御夷夏畏慕令行禁止道不举遗河西诸郡置生祠揭碑颂徳神龙中迁左骁卫将军安西大都防西突厥酋乌质勒部落盛彊欵塞愿和元振即其牙帐与计事防大雨雪元振立不动乌质勒已老数拜伏不胜寒防罢即死其子娑葛以元振计杀其父谋勒兵袭撃副使解琬知之劝元振夜遁元振不聴坚卧帐中为不疑者明日素服往吊道逢娑葛兵虏不意元振来遂不敢逼言迎卫进至其帐修吊赠礼哭甚哀为留数十日助丧事娑葛感义更遣使献马五千驼二百牛羊十余万制诏元振为金山道行军大总管乌质勒之将阙啜忠节与娑葛交怨屡相侵而阙啜兵弱不支元振奏请追阙啜入宿卫徙部落置沙间诏许之阙啜遂行至播仙城遇经略使周以悌以悌説之曰国家厚秩待君以部落有兵故也今独行入朝一羁旅胡人耳何以自全乃教以重寳赂宰相无入朝请发安西兵导吐蕃以撃娑葛求阿史那献为可汗以招十姓请郭防瓘使拔汗那搜其铠马以助军既得复讐部落更存阙啜然之即勒兵撃于阗坎城下之因所获遣人间道赍黄金分遗宗楚客纪处讷使就其谋元振知之上疏曰往嵗吐蕃犯边正以求十姓四镇之地不获故耳比以国多内难人畜疲疠恐中国乗其敝故屈志请和非实忘十姓四镇也国力殷足势且必争今忠节不论国家大计直欲为吐蕃乡导四镇危机恐从此啓吐蕃得志忠节亦当在贼掌股岂能复得事唐也往吐蕃于国无恩力犹欲争十姓四镇今若効力树恩则请分于阗疏勒不知以何理抑之且其国诸蛮及婆罗门方自嫌阻借令求我助讨亦不知以何辞拒之是以古之贤人不愿夷狄妄恵非不欲其力惧后求无厌益生中国事也臣愚以为用吐蕃之力不见其便又请阿史那献者岂非以可汗子孙能招绥十姓乎但献父元庆叔仆罗兄俀子并斛瑟罗及懐道等俱可汗子孙也往者徧曽立之欲以招抚十姓皆不能致寻自破灭何则此属非有过人之才恩威不足以动众况献又疎逺于其父兄乎若兵力足取十姓不必要须可汗子孙也又请以郭防瓘搜兵税马于防汗那往防瓘已尝与忠节擅入其国臣时在疏勒不闻得一甲一马而拔汗那挟忿侵扰南导吐蕃将俀子以扰四镇且防瓘往至拔汗那国四面无助若履虚邑犹引俀子为蔽况今北有娑葛知防瓘之西必引以相援拔汗那倚坚城而抗于内突厥邀伺于外防瓘防岂能复如往年得安易之幸哉疏奏不省楚客等因建遣摄御史中丞冯嘉宾持节安抚阙啜以御史吕守素处置四镇以牛师奬为安西副都防代元振领甘凉兵召吐蕃并力击娑葛娑葛之使娑腊知楚客谋驰报之娑葛怒即发兵出安西拨换马耆疏勒各五千骑于是阙啜在计舒河与嘉宾防娑葛兵奄至禽阙啜杀嘉宾又杀吕守素于僻城牛师奬于火烧城遂陷安西四镇路絶元振屯疏勒水上未敢动楚客复表周以悌代元振且以阿史那献为十姓可汗置军焉耆以取娑葛娑葛上表请斩楚客且遗元振书自言无仇于唐而楚客等受阙啜金欲加兵击灭我岂得坐而待死元振奏之楚客大怒诬元振有异图召将罪之元振使子鸿间道具奏其状乞留定西土不敢归京师以悌乃得罪流白州复以元振代之而赦娑葛睿宗立召为太仆卿将行安西酋长有面哭送者旌节下玉门闗去凉州犹八百里城中争具壶浆欢迎都督嗟叹以闻景云二年进同中书门下三品迁吏部尚书封馆陶县男先天元年为朔方军大总管筑丰安定逺城兵得保顿明年以兵部尚书复同中书门下三品宗诛太平公主也睿宗御承天门诸宰相走伏外省独元振总兵扈帝事定宿中书者十四昔乃休进封代国公实封四百户赐一子官物千段俄又兼御史大夫复为朔方大总管以备突厥未行防宗讲武骊山帝怒军容不整引坐纛下将斩之刘幽求张説跪马前諌曰元振有大功虽得罪当宥乃赦死流新州开元元年帝思旧功起为饶州司马怏怏不得志道病卒年五十八十年赠太子少保元振虽少雄迈及贵居处俭约手不置书人莫见其喜愠朝还对亲欣欣退就室俨如也距国初仕至宰相而亲具者唯元振云









　　钦定续通志卷二百二十八
　　钦定四库全书
　　钦定续通志卷二百二十九
　　列传
　　唐【二十九】
　　姚崇【奕　合朂】　　宋璟
　　姚崇字元之陕州硖石人父善懿【新书名懿字善懿世系表云字善意】贞观中为巂州都督崇少倜傥尚气节长乃好学仕为孝敬挽郎举下笔成章授濮州司仓参军五迁夏官郎中契丹扰河北兵机填委崇奏决若流武后贤之即拜侍郎后尝语左右往周兴来俊臣等数治诏狱朝臣相逮引一切承反朕意其枉更畀近臣临问皆得其手牒不寃朕无所疑即可其奏自俊臣等诛遂无反者然则向论死得无寃耶崇曰自垂拱后被告者类自诬当是时以告言为功故天下号曰罗织甚于汉之钩党虽陛下使近臣覆讯彼尚不自保敢一揺手以悖酷吏意哉且被问不承则重罹其惨如张防朂李安静等皆是也今頼天之灵发寤陛下凶竪殱夷朝廷乂安今日已后臣以一门百口保内外官无复反者乞陛下得告牒置弗推若后反逆有实臣请坐知而不告之罪后悦曰前宰相务顺可防我为滛刑主闻公之言乃得朕心赐银千两圣厯元年【新书本作三年误】进同凤阁鸾台平章事迁凤阁侍郎长安四年以母老请纳政诏拜相王府长史归侍疾【宰相表四年六月罢为相王府长史旧书亦同新书本兼相王府长史在归养之前未知其审】月余复兼夏官尚书同凤阁鸾台三品崇建言臣事相王而夏官本兵臣非惜死恐不益王乃诏改春官张易之私有请于崇崇不纳易之谮于后降司仆卿犹同凤阁鸾台三品出为灵武道大总管张柬之等谋诛二张崇适自屯所还遂参计议以功封梁县侯实封二百户后迁上阳宫中宗率百官起居王公更相庆崇独流涕柬之等曰今岂涕泣时邪恐公祸由此始崇曰比与讨逆不足以语功然事天后乆违旧主而泣亦人臣终节也由此获罪甘心焉俄为亳州刺史歴宋常越许四州睿宗立拜兵部尚书同中书门下三品进中书令宗在东宫太平公主干政宋王成器等分典闲廏禁兵崇与宋璟建请主就东都出诸王为刺史以壹人心帝以谓主主怒太子惧上疏以崇等惎间王室请加罪贬为申州刺史移徐潞二州迁州刺史政条简肃人为纪徳于碑徙同州刺史先天二年宗讲武新丰故事天子行幸牧守在三百里者得诣行在时帝亦密召崇见之甚欢因咨天下事衮衮不知倦帝曰卿宜遂相朕崇知帝大度锐于求治乃先设事以坚帝意即阳不谢帝怪之崇因跪奏臣愿以十事闻陛下度不可行臣敢辞帝曰试为朕言之崇曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸邉功可乎比来壬佞冒触宪网皆得以宠自解臣愿法行自近可乎后氏临朝喉舌之任出阉人之口臣愿宦竖不与政可乎戚里贡献以自媚于上公卿方镇寖亦为之臣愿租赋外一絶之可乎外戚贵主更相用事班序荒杂臣请戚属不任台省可乎先朝亵狎大臣亏君臣之严臣愿陛下接之以礼可乎燕钦融韦月将以忠被罪自是诤臣沮折臣愿羣臣皆得批逆鳞犯忌讳可乎武后造福先寺上皇造金仙玉眞二观费钜百万臣请絶道佛营造可乎汉以禄莽阎梁乱天下国家为甚臣愿推此鍳戒为万代法可乎帝曰朕能行之崇乃顿首谢【谨按通鉴辑覧御批姚崇以十事坚上意史书皆为艳称今就其事覈之曰】
　　【不幸邉功而薛讷王晙何以屡致败衂曰官竖不与政事而髙力士杨思朂何以宠任不衰且崇于宗之不应惧而趋出頼髙力士为之周旋更私出道上语崇心乃安则崇之所要与宗之所谓能行者果安在而崇岂真能不结内侍者哉】翌日拜兵部尚书同中书门下三品进封梁国公迁紫微令固辞实封乃停旧食赐新封百户先是中宗时公主外戚皆奏度僧尼温户彊丁因避赋役至是崇建言佛不在外悟之于心行事利益使苍生安稳是谓佛理乌用奸人以汨真教帝善之诏天下汰僧伪滥万二千余人崇尝于帝前序次郎吏帝仰视殿屋再三言之卒不答崇惧趋出内侍髙力士曰陛下新即位宜与
</div>
    <div class="pagination">
<a href="钦定续通志_page163.html">上一页</a><span>...</span><a href="钦定续通志_page159.html">159</a><a href="钦定续通志_page160.html">160</a><a href="钦定续通志_page161.html">161</a><a href="钦定续通志_page162.html">162</a><a href="钦定续通志_page163.html">163</a><span class="current-page">164</span><a href="钦定续通志_page165.html">165</a><a href="钦定续通志_page166.html">166</a><a href="钦定续通志_page167.html">167</a><a href="钦定续通志_page168.html">168</a><a href="钦定续通志_page169.html">169</a><span>...</span><a href="钦定续通志_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
