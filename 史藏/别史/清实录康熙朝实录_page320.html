<!DOCTYPE html>
<html>
<head>
    <meta charset="UTF-8">
    <title>清实录康熙朝实录 - 第 320 页/共 681 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录康熙朝实录 - 第 320 页/共 681 页</h1>
    <div class="content">○乙亥。大学士等、以礼部具题山西省烈妇荆氏等、照例旌表一疏、请上□日。上曰、夫死而殉、日者数禁之矣。今见京师及诸省、殉死者尚众。人命至重大、而死丧者、恻然之事也。夫修短寿夭、当听其自然、何为自殒其身耶。不宁惟是、轻生从死、反常之事也。若更从而旌异之、则死亡者益众矣、其何益焉。此后夫死而殉者、当已其旌表。王以下至于细民、妇人从死之事、当永永严禁之。若有必欲从死者、告于部、及该管官、具以闻、以俟裁定。议政王、贝勒、大臣、九卿、詹事、科道官、会同确议奏焉　　

○丙子。旌表山西节妇、绛州陈氏、蔚州魏氏、平定州杨氏、猗氏县荆氏、裴氏、安邑县周氏、祁县程氏、王氏、烈妇、猗氏县荆氏、代州王氏、孝子、蒲州李斗星等、各给银建坊如例　　

○丁丑。以镶黄旗护军统领朱尔素、为散秩大臣。升前锋参领穆图、为镶黄旗护军统领　　

○旌表江南节妇、桐城县孙氏、霍邱县裴氏、宿州张氏、烈妇、泗州赵氏、宿州田氏、蒋氏、烈女、歙县吴氏、石埭县桂氏、寿州夏氏、颍州刘氏、和州陈氏等、各给银建坊如例　　

○戊寅。升光禄寺卿阎兴邦、为顺天府府尹　　

○己卯。吏部尚书陈廷敬、刑部尚书徐乾学、各以疾乞休。命原官解任　　

○辛巳。升太仆寺卿陈汝器、为大理寺卿　　

○以功加署都督佥事张英奇、为广东高雷廉总兵官　　

○刑部议覆、都统纪尔他布等、遵上□日往喜峰口冷口外、带领官兵、至石柱子沟、缉拏藏匿盗贼。贼首马四玉、被追情极自缢、擒获夏三等十四人、应俱拟斩立决。其占夺民人妻女财物、查明给还原主。得上□日、依议。内崔二等、著从宽免死、发遣黑龙江　　

○壬午。谕兵部、嗣后驻防协领佐领缺出、停止该将军坐名拟补。尔部选取外省应补之人、交与该旗、同在京应补人员、引见补授　　

○谕翰林院、选拔庶常、原以作养人才。今科进士、特加简阅、取范光阳、邱昇、吴世焘、沈宗敬、汤右曾、姚士藟、刘灏、张尚瑗、王懿、张复、史申、彭殿元、郝士钧、李本涵、孙致弥、陈綍、梁佩兰、凌绍雯、窦克勤、陈大章、彭始搏、施震铨、李斯义、颜光敩、邹士璁、林文英、叶渟、郑梁、潘宗洛、宋朝楠、王翰、徐日暄、范光宗、高人龙等、三十四员、俱著改为庶吉士。并修撰沈廷文、编修查嗣韩、张豫章、分别满汉书教习　　

○癸未。上御瀛台勤政殿。江苏巡抚洪之杰、陛辞。上曰、地方大吏、以安静为主。江南所取火耗、闻虽不重、尔须洗心涤虑、一除积弊。凡事不可过于刻薄、然亦不宜罢软。至于纠参属员、尤当至公无私。若举劾未当、便大负朕简用之意　　

○调兵部尚书阿兰泰、为吏部尚书。礼部尚书张士甄、为吏部尚书。工部尚书李天馥、为刑部尚书　　

○甲申。遣官祭关圣帝君　　

○乙酉。上诣皇太后宫、问安　　

○以原任降调侍郎金鼐、为光禄寺卿　　

○以功加署都督佥事王洪仁、为云南临元澂江总兵官　　

○丁亥。以正红旗都统纪尔他布、为兵部尚书　　

○戊子。上幸畅春园。酉刻。回瀛台　　

○己丑。兵部议覆、原任浙江福建总督王新命疏言、闽省各营官弁、前调防台湾澎湖所遗员缺、请于本省见任官弁中、酌量调补。应如所请。从之　　

○甲午。夏至。祭地于方泽。上亲诣行礼　　

○上往谒暂安奉殿。命皇长子允禔随驾。是日启行。驻跸三河夏店　　

○乙未。上驻跸蓟州马伸桥　　

○丙申。驾至淋河庄。距陵十里许、上哀不能禁、沿途哭泣。诣暂安奉殿、行三跪九叩礼。奠酒。痛哭。良久、出殿后、乘马行。犹涕泣不止。又谒孝陵。行三跪九叩礼。奠酒。举哀。次至仁孝皇后、孝昭皇后陵。奠酒。举哀。是日、驻跸新城内　　

○丁酉。上复诣暂安奉殿。痛哭良久、始出。是日、回銮。驻跸三河县　　

○戊戌。上驻跸通州城东关　　

○旌表狭西节妇、威宁县刘氏、临潼县李氏等、各给银建坊如例　　

○己亥。上驻跸通州之新格庄　　

○庚子。上回宫。诣皇太后宫、问安　　

○辛丑。调镶白旗蒙古副都统郭布、为满洲副都统　　

六月。壬寅朔。升大理寺少卿王维珍、为太仆寺卿　　

○以左副都御史噶尔图、为四川巡抚　　

○癸卯。命礼部左侍郎管翰林院掌院学士事库勒纳、内阁学士彭孙遹、教习庶吉士　　

○直隶巡抚于成龙疏言、顺天府属之通州、芦沟桥、黄村、沙河、旧设有捕盗同知四员。但地方辽阔、难以周遍。今奉裁真定总兵员缺、其镇标官兵、见议裁并。请分拨千总一员、把总一员、马步兵一百名、归捕盗同知管辖、以供指使。从之　　

○甲辰。上奉皇太后幸畅春园　　

○以翰林院侍讲尹泰、充日讲起居注官　　

○荆州将军噶尔汉、安徽巡抚杨素蕴等、各疏报楚省裁兵、夏包子等、鼓噪抢劫、聚众作乱、巡抚柯永昇、投井身故、贼等窃据武昌城。上命都统瓦岱、为振武将军。率兵往讨之　　

○丁未。升通政使噶世图、为都察院左副都御史　　

○调河南巡抚丁思孔、为湖广巡抚。以顺天府府尹阎兴邦、为河南巡抚　　

○荆州将军噶尔汉疏言、夏包子等倡乱、我归战船未备、粮饷不敷、未能刻期进兵。上命调回噶尔汉、为正红旗蒙古都统。以正黄旗满洲都统侯巴浑德、为荆州将军。升正黄旗副都统喀岱、为满洲都统　　

○襄阳总兵官许盛、以赴任道经武昌、适遇兵变、身陷贼围、中流矢、乘间遁回九江。安徽巡抚杨素蕴以闻。命登州总兵官蔡元、为湖广襄阳总兵官　　

○刑部题、侍卫常关保、不能严束家奴、于放鹰处、纵仆星格礼等、打死民人张守礼、应降级调用。上曰、凡差遣人员、朕必严加诫谕、不许生事扰民。常关保既不能管束家奴、以致滥毙人命。回时又不行奏明。显系纵仆妄行、殊为可恶。著严拏、交兵刑二部、会同一并审拟具奏。寻议侍卫常关保、应革职。从之　　

○庚戌。免江西宜春等三县、康熙二十六年分旱灾额赋有差　　

○辛亥。敕谕都统瓦岱曰、兹以湖广督标裁兵鼓噪、特命尔瓦岱为振武将军、驰驿前往江宁。尔到江宁、带领江宁满兵、京口汉军兵丁、京口镇标水师营兵、江南江西督标火器兵丁、战船酌量带领、水陆并进、星速前往湖广、与荆州将军巴浑德、江宁将军博霁、副都统倭贺、商酌而行。务须平定乱兵、抚定黎庶毋得迟延、致令滋蔓。仍宜剿抚并用、严加侦探、毋得疎虞。大兵一到、抗拒不顺者戮之。有先被贼胁从、即时迎降者、俱免诛戮。有能擒杀贼渠投诚者、分别升赏。须严禁兵将、申明纪律、经过地方、毋得骚扰百姓。归顺良民、加意抚绥、以副朕定乱救民之意。其行间将领、功绩及重罪、俱察实纪明汇奏。各官有犯小过者、当即处分。至于骁骑校以下、无论大小罪过、俱商酌径行处治。务期速平鼓噪兵丁、安定地方。尔受兹重任、宜殚竭心力、早奏捷功。钦哉　　

○谕吏部、刑部所奏之事、皆关系人命、甚为紧要。嗣后刑部满员外缺出、尔部除拟正陪引见外、将伊本旗见任员外、尽令引见、朕自行选用　　

○谕大学士等、近来科道官、无条奏者。建言、乃科道专职、祗在不存私心耳。可传谕科道官、有条陈事、赴畅春园面奏　　

○甲寅。升左佥都御史李逈、为顺天府府尹　　

○升护军参领尚图、为镶白旗蒙古副都统。参领科尔代、为正红旗汉军副都统　　

○予故副都统赛喀纳、祭葬如例　　

○乙卯。升吏部郎中朱善、为通政使司通政使　　

</div>
    <div class="pagination">
<a href="清实录康熙朝实录_page319.html">上一页</a><span>...</span><a href="清实录康熙朝实录_page315.html">315</a><a href="清实录康熙朝实录_page316.html">316</a><a href="清实录康熙朝实录_page317.html">317</a><a href="清实录康熙朝实录_page318.html">318</a><a href="清实录康熙朝实录_page319.html">319</a><span class="current-page">320</span><a href="清实录康熙朝实录_page321.html">321</a><a href="清实录康熙朝实录_page322.html">322</a><a href="清实录康熙朝实录_page323.html">323</a><a href="清实录康熙朝实录_page324.html">324</a><a href="清实录康熙朝实录_page325.html">325</a><span>...</span><a href="清实录康熙朝实录_page321.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
