<!DOCTYPE html>
<html>
 <head>
  <meta charset="utf-8"/>
  <title>
   清实录咸丰朝实录 - 第 460 页/共 502 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录咸丰朝实录 - 第 460 页/共 502 页
  </h1>
  <div class="content">
   ○谕军机大臣等、据桂良等密奏一摺。现在＜口英＞口□佛夷酋。以条约未定。即欲带兵北来。本日已命怡亲王载垣、尚书穆荫、即日前赴通州。现在先给该夷照会。杜其进兵之计。著僧格林沁、即日盖用钦差大臣关防。封妥、派委员前迎该夷投递。毋稍迟误。将此由六百里加紧谕令知之。　　

○又谕、王梦龄奏、江北饷需支绌、请饬催筹拨一摺。据称江北饷项。惟恃晋陕两省月拨饷银。藉以敷衍。近来陕省尚如数拨解。晋省则短解甚多。本年应解银二十一万两。先后仅收银七万八千两。陕省先后拨解银十一万两以后。尚未咨明何时筹解。山东欠解银一万九千余两。河南欠解银九千四百余两。又续拨银各十万两。未经筹解。请饬严催各等语著英桂、谭廷襄、按照月拨之数。如期筹解源源接济。不得仍前短少迟延。山东河南旧欠之项。为数无多。续拨银各十万两。至今未解。并著文煜、庆廉、迅速清解。以应要需。另片奏、大江艇船饷项。前经部拨河东盐课银十万两。河南山东各五万两。未经报解。并请严催等语。并著文煜、英桂、庆廉、无论何款。迅速如数筹拨。毋得再有迟误。将此由六百里各谕令知之。　　

○以贵州都匀协副将田兴恕、为安义镇总兵官。　　

○以河南剿捻出力。赏知府王荣烈、巴图鲁名号。余加衔升叙有差。　　

○以河堤漫口。摘署南河江运同知丁承钧等顶带。　　

○丁巳。仁宗睿皇帝忌辰。遣官祭昌陵。　　

○谕内阁、前因庆昀、奏参监督治昌、徵收税票、与原咨不符。巧为推避。当降旨、将治昌交部议处。并令该都统查明核办。兹据治昌奏称、向来承办税务。均系先将报单内所收货物银数、核足定额造册。然后划出各费。俾敷应用等语。此等不应上达之词。辄敢形诸奏牍。实属冒昧。不知大体。张家口监督兵部郎中治昌。著即照部议降三级调用。　　

○钦差大臣僧格林沁等奏、通州布置情形。得旨。现在议抚之王大臣。料已行过通州。惟不知此时已见仗否。若尚未决裂。僧格林沁等、断不可轻于一试。总期于抚局有丝毫之益。实为万幸也。　　

○钦差大臣桂良等奏、节次遵旨办理夷务情形。得旨。桂良、恒祺、著即赴通州候旨。恒福、著仍驻津郡。　　

○以镶白旗蒙古都统瑞常、署镶红旗满洲都统。　　

○以盛京户部侍郎倭仁、兼署盛京副都统。　　

○以办理夷务未能妥协。撤大学士桂良、直隶总督恒福、钦差大臣。武备院卿恒祺。帮办大臣。命将钦差大臣关防。交怡亲王载垣等祇领。江苏委员蓝蔚雯等、仍听候差委。　　

○赏还科尔沁亲王僧格林沁、三眼花翎。　　

○予江苏殉难在籍训导恽汇昌、祭葬世职。予监生元升等十名口。旌恤如例。　　

○戊午。谕内阁、毛昶熙奏、连年乡团杀贼遇害、未经请恤等语。据称河南归德一府。连年乡团杀贼出力。管带团勇屡战捐躯者、殊不乏人。未经请恤。其带团御贼著有成效者。亦未查明请奖。著庆廉将所有连年乡团出力阵亡殉难、并办团有效人员。迅速查明。奏请分别奖恤。以后遇有乡团应奖应恤之事。即著毛昶熙查明。分别奏请恩施。　　

○谕军机大臣等、本月二十五日。兵部递到俄夷使臣伊格那提业幅咨文一件。据称欲于＜口英＞口□佛二国钦差进京之后、暂迟数日启程。赴京等语。此次俄夷尾随＜口英＞口□佛前来。即使阻止。谅该夷亦未必肯听。兹已由军机处咨覆该夷。令其俟＜口英＞口□佛二国议定后、再行来京。此刻正在商议之际。不必前来。惟该夷若知载垣等出京。伊亦必来见。面议此事。该王大臣等、亦即照军机处咨文答覆可也。将此由六百里加紧密谕知之。　　

○又谕、骆秉章奏、遵旨督办四川军务、现在筹调湖南湖北兵勇、并请令左宗棠入川各摺片。所奏请令左宗棠襄办军务一节。前已有旨、令该员勿庸入川。仍著襄办曾国藩军务矣。昨据瑞昌、王有龄、薛焕等奏。均以苏常糜烂不堪。上海镇江等处。情形危急。苦无援兵。非曾国藩一军入苏不可。而曾国藩又以左宗棠等募勇未到。不能前进。骆秉章既有刘岳昭等随同前往。著即饬令左宗棠迅速带勇、仍赴曾国藩军营。另片奏、皖南协饷无从筹拨等语。所有皖南军务。前经降旨统归曾国藩督办。皖南防兵。为数不少。现在甯国被围日久。亟应筹拨饷糈。以图进剿。曾国藩所带兵勇。又系楚军。自应仍由湖南接济。该抚等素顾大局。自不可意存膜视。著骆秉章、文格、仍于湖南设法筹措。按照部咨。每月如数拨解皖南军营。以济要需。至石逆现虽距蜀尚远。而入蜀之滇匪。扰近省城。贼势狓猖。东纯已在湖北病故。昨命崇实暂署四川总督。该大臣未谙军务。在川楚军。无人统驭。恐不足恃。骆秉章即当催齐募勇。迅速入川。以清蜀境。毋再迁延。将此由六百里谕令知之。　　

○又谕、前派毛昶熙、督办河南团练事宜。谕令按照载垣等会议章程。妥为办理。本日据毛昶熙奏、河南团练。以归陈二府为先。前胜保因调团不齐。勒派百姓出赀雇丁。统计勇粮运费。较正供多至倍蓰。百姓苦累。近日纷纷禀请。以抽丁一项。民力已竭。乡团势难再办。其开封等府百姓。闻归陈雇勇之苦。亦复观望。不肯实办团练之事。仍恐有名无实等语。用民之法。总宜深得民心。胜保等所办章程。既与民心不洽。自应改弦更张。以期得力。著庆廉体察情形。将此项顾勇、酌量裁撤。毛昶熙、即按照载垣等会议章程。赶紧集团练勇。以辅兵力。勿令捻匪乘虚窜入。并著该团练大臣和衷共济。务使绅士与地方官。联络一气。办团方有成效。将此由五百里谕令知之。　　

○以江苏御贼出力。赏巡抚薛焕、头品顶带苏松太道吴煦、二品顶带。千总王子龙蓝翎。余升叙有差。　　

○己未。谕内阁、户部现储通仓米石。除搭放粮台外。并城外各仓所储米石。应如何先行搭放之处。著户部速议密奏。　　

○调安徽军营甘肃甯夏镇总兵官郑魁士、赴江苏镇江办理军务。　　

○以江苏镇江防剿出力。赏都司张汉、王玉林、巴图鲁名号。副都统巴东阿、道员英喜、佐领连喜、游击赖镇遴、向云升等、花翎。笔帖式升喜等、蓝翎。余加衔升叙复官有差。　　

○予江南阵亡佐领荣耀、防御顺兴、骁骑校添瑞、长贵、游击戴佐英、守备戴俊英、外委蒋文举、祭葬世职。武举广秀、马甲经元、赏恤如例。　　

○庚申。谕内阁、朕廑念兵艰。中心恻怛。若令枵腹荷戈。焉能责其用命疆场。兹由内发银二十万两。普赏防堵巡防各兵丁。以示激励人心之至意。　　

○辛酉。谕内阁、杜＜乔羽＞奏、请仿照河南章程调遣官兵等语。著山东巡抚文煜、饬令各营将弁、将额设官兵认真训练。遇有缓急。由团练大臣调遣。与民团相辅而行。以资得力。　　

○谕军机大臣等、僧格林沁、瑞麟奏、夷人逐日前进、其意必至通州、现在严阵以待、以备截击一摺。据称载垣等接＜口英＞夷照会。仍欲赴通商议。经载垣等复又两次给与照会。该夷并不照覆。仍往前进。载垣等现已折回通州。据探该夷前队已至河西务。僧格林沁等、现派格绷额、督带马队驻劄安平。俟该夷探马到时。著即拦阻。毋令再行前进。如不听从。即行拏获。至夷人后队、傥越过马头。即著僧格林沁等迎头截击。尽歼丑类。该夷以数千之众。深入内地。我军数万合力兜击。无难一鼓荡平。该大臣等、惟当激励众兵。同仇敌忾。以副朕望。载垣等若仍留通州。恐兵士犹谓尚欲议抚。意存观望。已谕令该王大臣察看情形。或尚可暂留。或即行回京。斟酌办理。将此由六百里加紧密谕知之。　　

○又谕、本日据载垣等驰奏、夷情坚狡、遵旨办理情形、并吧嗄口□礼等业已抵通各摺片。该夷狡谲性成。口□佛夷照会。尤为狂悖。其带兵抵通。名为议和。实则挟以兵要盟之见。此时和议断不能成。惟有与之决战。惟恐该夷陆续北来。我兵反致落后。措手不及。深为可虑。吧嗄口□礼等业经到通矣。此外如有零星前来者。无论人数多寡。即行拦截。断不可任其径过。若该夷大队前来。务须认真兜剿。其通州附近各要隘。亦须处处设卡。不可稍有疏虞。一切行人。断不准其来往。如经别处拏获。讯出由何路放过。即惟何路是问。由内发去赏兵银两。所有防堵各营、应分十二万两。该大臣等无庸俟兵数查齐。即著派员迅速来京祇领。将此由六百里加紧密谕知之。　　

○又谕、昨据载垣等奏、给与夷人照会、约其在河西务等处商办事宜。方谓有机可乘。本日据僧格林沁等奏、＜口英＞夷并不照覆。仍往前进。载垣等不能遏止。现已折回通州。该夷逐日前进。自系坚执其赴通商议之言。现经僧格林沁等、派令格绷额、督带马队驻劄安平。俟该夷探马到时。先为拦阻。如其后队越过马头。即行鼓励众心。尽力剿击。不可再失机宜近日颁发内帑二十万两。普赏内外防堵院巡防兵丁。想士气奋兴。同仇敌忾。必能克奏肤功。蠢兹丑夷。不能任其猖獗也。朕意已定。别无犹豫。该王大臣等在外。亦不可为浮言所惑。至载垣等办抚之人。不宜仍在通州。此时尚堪暂留。若该夷听受拦阻。自应望有转机。再为入手。若狂悖太甚。不听拦阻。载垣等不必俟其开仗。即行回京。将来战胜议抚。即赶紧驰往。亦断不至迟误。若仍劄后路。犹恐军民观望。打仗不勇。殊属可虑。载垣等接奉此旨。仍将一切情形、先行驰奏。将此由六百里加紧密谕知之。　　

○又谕、载垣等奏、夷情坚狡、欲携大队来通、并吧嗄口□礼抵通求见各摺片。夷情狡谲。必欲带队赴通。名为议和。实则豫伏以兵要盟地步。况口□佛夷所递照会。万分狂悖。和议必不能成。惟有与之决战。吧嗄口□礼、喴哸吗等。系该夷谋主。闻明常亦暗随在内。即著将各该夷及随从人等羁留在通。毋令折回。以杜奸计。他日战后议抚。再行放还。若不能羁禁吧嗄口□礼等、令其全数回河西务。亦无不可。断不准去留任意。有碍战局。至吧嗄口□礼等欲来求见。恐该夷以宾礼自居。长其骄傲。将来见口□额噶等酋。又将何以待之。即著该王大臣勿庸接见。以崇天朝体制。仍遣委员与之辩驳。所请索要现银及带兵进城。万不能允。将此由六百里加紧密谕知之。　　

○又谕、前因夷人肆行狂悖。叠经密谕焦祐瀛等、集团悬赏。跟踪追剿。为步步牵制之计。本日据僧格林沁等奏、该夷接载垣等照会。并不照覆。仍往前进。已至河西务。载垣等已折回通州等语。逆夷逐日前进。坚执赴通商议之说。其心叵测。断不容其深入。现经僧格林沁等、督饬官军拦阻。一俟该夷越过马头。即行迎头截击。尽力剿灭。该夷既不受抚。朕意惟在与之决战。毫无疑虑。惟大兵剿击。尤须民团协力。相辅而行。著焦祐瀛等、速即招集津郡一带民团。悬赏杀贼。许以破格优奖。一闻马头开仗。即行进击。果能斩馘兵头。夺其辎重。格外许以重赏。决不吝惜。况该夷队半已北犯。后路空虚。津勇正可乘机焚其船只。诛其丑类。其武清静海民团。即可跟踪追剿。时时牵制。以疲其力。使该夷跋前疐后。大兵更易得手。傥该夷败挫。亦须防其回踞津城。先发制人。实为要著。该少卿等、毋得意存顾忌。赶紧将拨银三万提取。以备赏需。恒福如已抵通。即著折回天津。会同办理。如尚未回津。即著宽惠、会同焦祐瀛等筹办。闻夷人带来潮勇。留守大沽。不给口粮。使其四出滋扰。此时正可饵之以利。招之使来。如投归者人数不多。即另为安置。傥大股来投。即令剿夷立功。方准收录。总在该督等察其诚伪。控制得宜。令该夷失所凭依。方能制其死命。近日京师人心。业已大定。复颁发内帑二十万两。普赏内外防堵巡防兵丁。以收士饱马腾之效。又本日据探报称、夷人北来时。津郡为之代雇车百数十辆。途中复应付柴草。及至河西务。又向武清县索取草料。该县未曾付给。并武清民团、未奉地方官示谕。不肯与该夷为难等语。夷人既带兵北犯。与我为仇。地方官何以尚为代备车辆草料。殊出情理之外。至民团须多方激励。始能众志成城。著恒福等、饬令地方官晓谕民团。一闻官兵剿击。即须并力兜截。地方官如有接济夷人车辆者。并著查明严参治罪。决不宽贷。恒福亦不得处处掣肘。致误事机。将此由六百里密谕恒福、焦祐瀛、张之万、陈鸿翊、并传谕宽惠知之。　　

○又谕、杜＜乔羽＞奏、通筹团练大局情形、并酌拟章程十二条开单呈览一摺。所筹均尚妥协。第七条内称、有面生可疑之人。盘诘立拏。或冒充官兵。亦即拏送。傥有不受盘查。持械聚众拒捕者。即是匪徒。许各团合力捕杀。例得勿论等语。匪徒聚众持械。确有据捕证据。即著格杀勿论。但不得妄杀无辜。或挟讎报复。以重人命。第十二条内称、国家正供有常。地方官固不得额外徵收。若遇水旱偏灾。报明后随时奏请蠲缓。不得聚众抗粮等语。著文煜严饬各该地方官、认真严办。不得稍存姑息。如有捏报灾歉者。并著查明惩办。另片奏、兖沂曹单等处。防兵驻劄之区。多系被灾处所。百物腾贵。若照定章、日给口粮银三分、米折八厘三毫之数。仅易京钱百文有奇。一餐不饱不足以资守御等语。兵丁苦累。自系实在情形。断不能令其枵腹荷戈。致有溃散逃亡之虑。著文煜会同杜＜乔羽＞、设法妥筹。量为调剂。仍不得动支正项钱粮。以昭画一务令士皆宿饱。饷不虚糜。是为至要。将此由五百里各谕令知之。　　

○又谕、李若珠奏、沪城解围、现又添兵往援、并金坛失守各情形一摺。逆众围扑上海。经在城文武奋力击退。守城兵勇。不过千余人。现在逆踪尚在数十里内。各处援师未到。自应令向奎一军、迅速前往。乘胜进攻。力保饷源重地。金坛固守。已进数月。守备马得胜与贼潜通。川通约期内应。遂至县城失陷。兵勇逃至镇城者。已有二千余人。现正当招集溃散兵勇之时。难保无此项川勇混杂其中。潜至镇城应募。著巴栋阿严密稽查。如有川勇逃至镇城者。责令各营将弁、随时查出。即行正法。毋使奸宄溷迹。致贻后患。将此由六百里谕令知之。　　

○又谕、据曾望颜奏、陕甘官兵多有患病、请撤回归伍一摺。前调陕甘官兵二千余员名。经提督郭相忠统带。于本年二月间全数抵川。力捣贼巢。叠获胜仗。现因不服水土。日有病亡。兼之屡次打仗。伤亡甚众。所存精壮官兵无几。自应撤回归伍。以示体恤。惟郭相忠、现已调任四川提督。不能带回该省。所有现存陕甘官兵。著崇实另委妥员统带回省分别归伍。将此由六百里谕令知之。　　

○直隶布政使文谦奏、遵解部硝十万斤。得旨。现在军火若无需赶造。著该部酌量应何时解京。以昭慎重。　　

○命候补三品京堂胜保、简练精兵。亲自统带。于通州以西。择要驻劄。并命直隶山东山西陕西各督抚、饬催前调官兵。星夜趱赴通州。听候调遣。　　

○以安徽剿匪出力。赏副都统善庆、头品顶带。县丞李守洁、守备黄国瑞、巴图鲁名号。千总程文炳、花翎。余加衔升叙复官有差。　　

○以剿匪出力。四川提督郭相忠、下部议叙。　　

○予安徽阵亡副将于昌鳞、马昇平、游击刘大用、陆广山、陈开玉、都司刘绍轩、丁大起、守备许永胜、千总郭元龄、外委刘兆兰、把总于延年、协领富亮、台兴阿、阿青阿、防御明保、祭葬世职。　　

○予四川阵亡通判缪荣吉、巡检张锡祜、都司唐廷扬、守备杨定发、祭葬世职。


大清文宗协天翊运执中垂谟懋德振武圣孝渊恭端仁宽敏显皇帝实录卷之三百二十七　　

监修总裁官经筵日讲起居注官太子太保上书房总师傅文渊阁领阁事翰林院掌院学士稽察钦奉上谕事件处国史馆总裁官武英殿大学士管理兵部事务加十三级纪录十四次臣贾桢稿本总裁官经筵讲官太子太保文渊阁领阁事武英殿总裁官教习庶吉士体仁阁大学士管理户部三库事务管理刑部事务加二十三级纪录十六次臣周祖培总裁官太子少保管理内繙书房事务对引大臣军机大臣镶蓝旗满洲都统户部尚书管理三库事务加四级随带加五级纪录十二次臣宝鋆总裁官经筵讲官弘德殿教习清文谙达上书房总谙达国史馆总裁官正蓝旗蒙古都统礼部尚书管理太常寺鸿胪寺事务加二级军功加四级随带加八级纪录五次臣倭什珲布等奉敕修　　

咸丰十年。庚申。八月。壬戌朔。遣官祭文昌帝君庙。　　

○谕军机大臣等、德楞额等奏、自请带兵赴通等语。据称探得夷船。驶入海口。现在山东军务。虽当江北吃紧之际。较之津通、轻重悬殊。商令哈勒洪阿、暂劄韩庄。德楞额、分带兵勇一千名。星驰赴通。听候调遣。山东韩庄一带。防务稍松。已谕令德楞额、准其带兵赴通。俟该副都统到时。著僧格林沁等、体察情形。如大营可无需此项马队。即令德楞额、屯劄附近通州一带。或绕截该夷前途。或抄击该夷后路。由该大臣等、自行酌量调派可也。正在寄谕间。据载垣等、奏到夷情就范一摺。据称载垣等在通。已与吧嗄口□礼、喴哸吗接晤。言尚驯顺。呈出在津时、与桂良等议定续增条约八款。惟天津通商一款。极有关系。第桂良等业经允许。难于翻悔。当即给与照会。俟口□额口□尔唫到通。即行盖印画押。再行进京换约。其所带队伍。悉驻张家湾以南五里外。不再前进一寸。该大臣等、现既准口□额酋抵通。其照会内、有随带弁兵约照一千之数。其余劄营。总于张家湾以南五里之外等语。著僧格林沁、仍严兵以待。于口□额口□尔唫来通时。除约定千兵以外。如有任意续来。仍应拦阻。该夷酋等诡谲异常。口□额酋既随带弁兵千数来通。将来噶酋定议时。所带弁兵。亦必照此数目。总须严密侦防。恐其人数众多。一发难制。尤恐吧嗄口□礼等、貌为驯顺。其中仍有叵测。该大臣等、谅必能筹画精详。万无一失也。将此由五百里谕令知之。　　

○又谕、昨据德楞额奏、请分兵赴通助剿。已谕令该副都统。准带兵勇千名。驰赴通州。并谕知僧格林沁、于附近通州一带。酌量调派。本日据傅振邦奏、颍亳大股捻匪。倾巢而出。计有十数万众。由永南沿浍而东。袭破练圩两处。围攻浍南军营。虽经击退。其势甚炽。请饬河南、山东、一体严防等语。复经谕知德楞额、察看情形。能否带兵赴通。自行斟酌办理矣。再本日据托明阿等奏、西安马队、二千三百名。并商雒等处步队、一千五百余员名。配带军火等项。自七月十二、至二十一二等日。业已渡河。趱出陕境。此次马步各队、计已陆续可到。著即将续调之察哈尔马队、后起官兵一千名。分拨胜保军营。令于由通入京各要隘。酌量布置。以为该大臣等、后路援应。现在该大臣等军营兵、共有若干名。及所调各路官兵。已到营者、共有若干名。著将数目查明具奏。昨谕知僧格林沁等、口□额口□尔唫来通时。除约定千名以外。如有任意续来者。仍应拦阻。本日据载垣等奏、该夷业已就抚。口□额酋于本日午刻到通。恐其于准带夷兵千名之外。仍有大队陆续到通。该处密迩京师。辰发午至。猝不及防。深为可虑。传闻该大臣等兵、已退劄八里桥。其由张家湾至通一带。虽有格绷额等马队。在彼屯劄。恐官兵等、知己议和。未必认真拦阻。著该大臣即行激励众兵。刻不忘战。于张家湾一带。照旧严防。除准带夷兵之外。如有陆续前进者。仍遵前旨。严行截剿。毋稍顾虑。将此由六百里密谕知之。　　

○以肃亲王华丰、为崇文门监督。都察院左都御史爱仁、为副监督。　　

○癸亥。谕军机大臣等、傅振邦奏、官军攻破蒙西贼圩十余处、颍亳大股、倾巢出扰、现筹剿办一摺。傅振邦督饬各军。深入蒙西。甫将小涧西阳十余贼圩攻破。贼势已穷。讵颍亳大股捻匪。因涡淝涨溢。贼圩被淹。捻首姜台淩、刘狗、纠集数百圩之众。各带家属辎重。倾巢北窜。图扰完善之区。捻首张闵刑、又胁永亳一带饥民前驱、五旗贼约十数万众。欲就食浍南。遂由永南沿浍而东。袭破练圩。围困浍南官军营盘。虽于七月十九二十等日。经傅振邦、率同田在田、会合兜抄。踏毁贼垒。捦获著名捻首余麻和等、大小以百数计。叠次痛剿。凶锋已挫。惟贼势众多。拌死狂奔。尤虞旁窜纷扰。著庆廉、德楞额、各饬永城、与山东各路防兵。一体严防。并速探贼踪所向。与傅振邦等军、分投接应。毋分畛域。联络堵剿。殄除群丑。保全完善地方。昨有旨。准德楞额所请、带兵勇一千赴通。现当捻势纵横。东防又加吃紧。著德楞额体察情形缓急。斟酌行止。毋致顾此失彼。将此由六百里各谕令知之。　　

○怡亲王载垣、兵部尚书穆荫奏夷酋抵通画押。得旨。带兵进城一节。令其仍照与桂良商定。＜口英＞口□佛两国。每国不得过四百人。现银一节。换约后、在津郡于两月限内缴清。　　

○予安徽青水沟等处阵亡副将刘兰馨、知县年玉田、祭葬加等世职如例。千总李大和、祭葬世职。　　

○甲子。京畿道御史鄂堃奏、祀社稷坛。请入城致斋。得旨。在宫在园。诚敬则一。并非因居处自便。所奏毋庸议。　　

○以侯补三品京堂胜保、为光禄寺卿。
  </div>
  <div class="pagination">
   <a href="清实录咸丰朝实录_page459.html">
    上一页
   </a>
   <span>
    ...
   </span>
   <a href="清实录咸丰朝实录_page455.html">
    455
   </a>
   <a href="清实录咸丰朝实录_page456.html">
    456
   </a>
   <a href="清实录咸丰朝实录_page457.html">
    457
   </a>
   <a href="清实录咸丰朝实录_page458.html">
    458
   </a>
   <a href="清实录咸丰朝实录_page459.html">
    459
   </a>
   <span class="current-page">
    460
   </span>
   <a href="清实录咸丰朝实录_page461.html">
    461
   </a>
   <a href="清实录咸丰朝实录_page462.html">
    462
   </a>
   <a href="清实录咸丰朝实录_page463.html">
    463
   </a>
   <a href="清实录咸丰朝实录_page464.html">
    464
   </a>
   <a href="清实录咸丰朝实录_page465.html">
    465
   </a>
   <span>
    ...
   </span>
   <a href="清实录咸丰朝实录_page461.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
