<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1772 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1772 页/共 1860 页
  </h1>
  <div class="content">
   ○癸卯。谕、据吉庆参奏博山县知县武亿、于缉捕事件。任听衙役妄拏平民。滥行重责。以致拖累无辜。已将武亿革职。蠹役倚官滋事。最为闾阎之害。法禁綦严。但向来书役诈赃毙命。以及假差吓骗等项。律有专条。自可按例定拟。其奉有差票。而妄行拘拏。别无诈索情事者。未经著有定例。此等衙役怂恿本官。滥行差拘。拖累无辜。及至滋生事端。本官被参降革。而该役等转得置身事外。又于后来官员任内。试其伎俩。殊不足以示惩儆。不特衙役为然。即书吏、长随、以及幕友。亦往往有愚弄本官。耸令任意妄行。贻误地方。即本官去任。所谓官去吏不去。伊仍可作弊。此等恶习。不可不加之惩治。使知儆畏。嗣后除书役等诈赃毙命等项。仍按律治罪外。其虽无吓诈等情。而有藉势妄为。累及平民。致本官降革者。所有幕友、书役、长随、应如何酌议治罪之处。著该部详细定议具奏。所有武亿案内、妄拏平民之衙役。即著吉庆查明。照新例办理。寻奏、嗣后地方官有应参降革之案。该督抚先饬该管上司、严究幕友长随书役等。如有怂恿愚弄情事。即拘拏看守。除舞弊诈赃、及捕役借端诬拏平民、并奉差缉贼混拏充数等款。俱照例办理外。其审无前项情弊。但有倚官滋事。耸令妄为。累及本官者。各按本官降革处分上加一等。本官降一级者。将该犯杖七十。降二级者。杖八十。降三级者。杖九十。降四级者。杖一百。革者杖六十徒一年。如本官罪止拟徒。亦各于本官罪上加一等治罪。籍隶本地者。即交本地方官。外籍者。递回原籍。均严加管束。不许复充。倘仍潜身该地。欺瞒后任。改易姓名。复充书役及幕友长随者。应令该督抚详加查察。一经得实。即严参治罪。其本官罪止军流外遣者。仍与本官同罪。从之。　　

○又谕、前据戈源奏请严定县府考送童生额数一摺。已交该部核议具奏。并令长麟将山西省考试童生、是否可定额数之处。酌议覆奏。兹据长麟奏称、县府考试。弊窦最多。往往阅卷衡文。委之幕友。本官并不寓目。甚有瞻徇情面。及任听幕友、书吏、勾串舞弊等事。应请嗣后县府考试。毋庸定额。俟录送后。学臣考试。如所送童生。实在荒谬不通。即由学臣咨送抚臣、查核卷数多寡。将原送官查取职名。咨部分别议处等语。各省县府考试。每以录取入学。总凭学政定夺。遂视为无关轻重。本官概委幕友阅看。或有意沽名。将文理荒谬之卷。滥行录送。其或瞻徇情面。听受贿嘱。并任幕友、书吏、勾通交结。种种弊端。皆所不免。亦不独山西一省为然。今长麟请定处分俾县府各顾考成。不敢仍前弊混。所奏尚属可行。著交大学士九卿、会同该部、一并悉心妥议具奏。　　

○甲辰。谕、厄鲁特等自驻防热河以来。三十余年。与满洲官兵一体当差。而于红白事件。向无恩赏银两。著加恩、嗣后。照满洲官兵例。给与恩赏。以示朕一体抚恤之意。　　

○以故湖南澧州属麻藔所曲溪隘土千总吴尚德、孙世望、袭职。　　

○以侍讲关槐、为河南乡试正考官。刑部员外郎章煦、为副考官。署礼部侍郎刘跃云、为山东乡试正考官。编修吴廷选、为副考官。洗马文宁、为山西乡试正考官。编修邱庭漋、为副考官。　　

○旌表逼嫁捐躯安徽宣城县民万某妻汪氏。守正捐躯河南南阳县民王张陇妻吕氏。　　

○乙巳。谕军机大臣等、据刑部题驳河南省审拟朱三图财谋死孟加爵一案。所驳甚是。已依议行矣。向来图财谋命之案。必视其得财与否。分别斩决监候。诚以图财为谋命根由。须究明赃据下落。庶案无疑义。此案朱三谋死孟加爵之处。该抚并未查起赃据下落。仅凭该犯向不知姓名铺内换钱花用。及连钱包推跌下沟之供。竟将朱三定拟斩决。殊不足以服该犯之心而成信谳。罪关重辟。自应详慎办理。该抚何得于此等紧要情节。不加根究确凿。率行定拟若此。穆和蔺、著传旨申饬。仍著将部驳各情节。逐一覆加研鞫。务得赃据致死确情。另行妥议具奏。勿再含混干咎。　　

○又谕、据勒保覆奏、甘省营员、不愿承领伊犁马匹情形一摺。据称、陕甘两省。每年应补倒缺马匹。向由伊犁拨解。嗣因该处解到之马。骨格俱小。长途解送。多有疲瘦。是以绿营人等不愿承领。多在洮岷、青海、归化城、产马处所购买。其价自七八两、至十一二两不等。合算买马弁兵往回盘费。每匹价银。总在八两以外。各营不无稍有赔贴。并无多余等语。所奏殊不可信。各营如果赔贴。则弁兵必视为畏途。岂有愿买马之理。天下有赔家私做官之人乎。若论蒙古番子地方。如洮岷、青海、归化城、以及大凌河等处、所产马匹。骨格甚小。伊犁、哈萨克马匹。向多高大。即最小者。较之蒙古马匹。亦属差胜。此系朕所深知。该省营员。情愿领银在归化城等处买补。岂能得有好马。自为意图沾润起见。若云例价之外。尚有赔贴。则该营员等、何以转不乐于承领伊犁马匹。可免赔累。而转愿向归化城等处贴价购买。如此急公之人。即勒保尚恐不能。岂有合省弁兵。皆如此赔贴家产。为国家出力之理。此皆由勒保不谙乘马。听信营员一面之词。意存偏袒。而不自知其所言之矛盾地。今勒保既有此奏。即姑照所请办理。著传谕保宁、嗣后伊犁等处应解陕甘拨补马匹。务须择其骨格高大。堪以适用者。尽数拨解。如所解马匹。不敷拨补之数。再由该省给价购买。其沿途解送。并饬该解员妥为喂养。毋致疲乏。如解员喂养不善。致有倒毙。并有私行盗卖抵换者。亦必就近卖与该省之地方官。勒保无难留心访察一二。以警其余。据实参奏。自当从严办理也。将此各谕令知之。　　

○又谕、本日吏部将四川天全州知州徐时敏一员带领引见。朕看其才具平庸。因令军机大臣、查明该员本系涪州知州。经李世杰以该员才具未能明干。奏请调署天全简缺。嗣因委办廓尔喀粮饷出力。复经鄂辉等保奏。准其以同知直隶州知州升用。徐时敏前在涪州任内。经李世杰奏请调简。自因其才具平常。何以鄂辉又称其办理粮饷出力。复行保奏。如该员于粮饷事务。果能办理妥善。现在孙士毅督办粮运。正当用人之际。况曾将丁忧事故人员奏留差委。自应将该员留办粮运。以收驾轻就熟之益。何以转令其赴部引见。是该员似又非办粮得力之人。但鄂辉等曾经保奏。该员是否果有劳绩可录。此间无从考核。著传谕孙士毅、即将徐时敏、从前李世杰奏请调简。后鄂辉等因何复行保奏。及该员才具究竟如何之处。一并秉公查明覆奏。　　

○丙午。直隶总督梁肯堂奏、河间、景州、等处。被旱较重。请将六七八分极次贫民。先急赈一月口粮。鳏寡孤独老幼残疾之人。摘赈两月口粮。得旨、依议速行。　　

○丁未。孝懿仁皇后忌辰。遣官祭景陵。　　

○戊申。谕、刑部具题福建省民人林石、杀伤胞弟林月身死一案。将林石依尊长谋杀卑幼已杀者以故杀例、问拟绞候。已照签下矣。细看林石因胞弟林月嗜酒懒作。并屡次私用伊钱文。林石查知责骂。林月不服较闹。林石辄乘伊弟醉卧。起意杀害。用刀连砍毙命。自应依尊长谋杀卑幼、以故杀例定拟。但尊长杀死卑幼。案情亦有区别。如果为卑幼者。有酗酒赌钱为匪滋事等情。尊长或因其不服教训。一时忿激。殴杀毙命。自可照本例办理。毋庸入于秋审情实。今林石因伊弟私用钱文嗜酒懒作起见。止属寻常小过。且林石系林月胞兄。伊弟乏钱使用。林石乃亲兄。即帮助钱文。亦分所应尔。乃不念手足亲情。輙因此起意杀害。乘醉砍毙。情节较为残忍。自应赶入本年秋审情实办理。又刑部具题河南省赵行远、谋勒杜三瘸身死一案。因赵行远与杜三瘸之妻。调戏成奸。杜三瘸利其资助。知情纵容。嗣知赵行远家业罄尽。嘱令伊妻拒绝。后赵行远因乏用借钱。逾期不还。经杜三瘸屡次逼索。心怀忿恨。即将杜三瘸诳至村外。用绳勒死。刑部将赵行远、依本夫纵容妻妾与人通奸、被奸夫起意谋杀例、拟以斩候。系属按例办理。亦照签下矣。此案虽系杜三瘸无耻。知情纵容。但赵行远因奸害本夫。难以宽纵。亦应赶入本年秋审情实。以昭儆戒。嗣后刑部遇有此等案件。俱应留心分别。斟酌办理。以示弼教之意。　　

○又谕曰梁肯堂奏、赍摺差弁回称、经过密云城外。见有蝗蝻。已飞劄霸昌道同兴、迅速力捕。务期净尽。适丰绅殷德、由京回至热河。询之亦称自清河、蔺沟、石槽蝗多。至密云渐少。近古北口则并无。迤南蚀伤禾稼。约有十之二三。该道率同地方官掩扑等语。蝗蝻滋生。最为苖稼之害。本年怀柔、密云一带。雨水尚属调匀。何以有此虫孽。该地方官等、于其初起时。即应一面禀报上司。据实奏闻。一面率领夫役、实力捕扑。早期净尽。今蚀伤禾稼。已有十之二三。则虫孽之起。必非一日。此事梁肯堂现在河间。相距较远。且一经差弁告知。即行具奏。而蒋赐棨、莫瞻菉、身为府尹。清河、密云、皆其所属。密迩京城。岂竟毫无闻见。乃并未奏及。殊属非是。蒋赐棨、莫瞻菉、俱著交部严加议处。霸昌道同兴、系专派驻劄密云一带、照料台站之员。该处既有蝗蝻。即应及早扑打。不使蔓延。伊虽无奏事之责。亦当呈报军机大臣转奏。乃既不迅速扑捕。以致伤及禾稼。又不呈明转奏。其咎亦无可逭。同兴、并著交部严加议处。其各该管地方官、并著梁肯堂查明。咨部一并严加议处。仍著该府尹、就近督同实力扑捕净尽。并将是否不至延及他境。暨禾稼不至过受损伤之处。速行查奏。勿再讳饰干咎。　　

○谕军机大臣等、据苍保奏早稻收成分数一摺。内称、琼州府属十三州县。收成八分有余。雷州府属三县。亦在八分以上等语。自系祗就该镇所管琼、雷、两属而言。其通省收成。尚未据郭世勋具奏。想该署督因俟各属禀报到齐。始行缮摺汇奏。是以尚未递到。计此时该省早稻谅已收获完竣。各属自必禀报齐全。著传谕该署督、即将通省收成分数若干。迅速据实奏闻。　　

○己酉。谕、据巴延三奏、审明金州锡伯满洲阿音泰、巴楞额、堆清额、伊额布等。行劫张国禄铺内布匹一案。将阿音泰等即行正法。该城守尉等严加议处。俱依议行矣。旗人向称淳朴。颇顾颜面。间有不肖之徒。因家道艰难。致犯偷窃。已属有玷。今阿音泰等、辄敢夥劫铺家财物。藐玩法纪。尤觉可耻。此等子嗣。若仍留旗档。何以示惩。所有阿音泰等四人之子。均著除档为民。仍饬该将军、副都统、城守尉等。嗣后务将所辖兵丁等、严行管束。善为教训。如仍有似此者。将该管官从重治罪。决不姑贷。　　

○谕军机大臣等、昨据梁肯堂奏、密云城外。现有蝗蝻。已降旨将蒋赐棨等、分别严加议处矣。清河、蔺沟、距京不远。现闻安定门外、及京南等处。亦有蝗蝻。留京王大臣等、岂无见闻。应一面奏闻。一面即派人扑捕。何亦讳饬不奏。著即将近京一带。有无蝗蝻。并因何不奏之处。据实具奏。毋稍讳饰干咎。　　

○又谕、蝗孽之起。多在积水潮湿被旱之地。隔年生有蝻子。次年暑雨之后。复经蒸晒。始行萌生。今密云一带地方。向属高阜。上年雨水不多。并无积潦。何至忽生蝻孽。况蝗蝻多为鱼子所变。此乃众所知者。现闻京师安定门外。以及正定、保定、河间、天津等处。俱有蝗蝻。核之丰绅殷德所奏情形。是此次虫孽。竟系自南而北。朕意必系天津、河间等府、沽淀低下之区。先行萌生。以致蔓延他境。梁肯堂或因朕驻跸热河。密云一带。为大臣官员往来必经之路。恐该处蝗蝻。有人奏闻。故以一奏自占地步。京南等处。则匿不具陈。今已传谕遍问矣。著传谕梁肯堂、即将保定、正定、天津、河间、以及广、顺大、各属有无虫孽之处。迅速据实覆奏。勿稍讳饰。昨因梁肯堂现在河间。清河、蔺沟、密迩京城。是以仅将蒋赐棨等、交部严议。若保定、天津、河间等处。亦有蝗蝻。梁肯堂竟匿、不奏闻。一经派员查出。则是罪上加罪。恐该督不能当其咎也。将此谕令知之。仍即迅速回奏。　　

○又谕、京南一带。亦有蝗蝻。此必系天津等处卑湿之乡。一经暑热郁蒸。致萌生蝻子。蔓延及于他境。且蝗蝻多由鱼子化生。天津沽淀多鱼。上年鱼子至次年雨后蒸晒。滋生蝗虫。自所不免。此等蝗生害稼之事。在地方官往往讳饰。不肯据实奏报。穆腾额何亦隐饰不奏。著传谕该员、即行查明。据实迅速具奏。毋得稍有捏饰。致干咎戾。　　

○辛亥。谕、留京王大臣查奏监赈御史富廉一摺。内称、传询富廉、初三日曾经到厂量饭。旋赴衙门坐城。但饭厂事务繁重。该御史并不亲身常川监放。于量饭之后。即行赴署。实属不知轻重。请将富廉交部议处等语。富廉系派出监赈之员。自应亲身在厂。实心经理。至衙门坐城。有何紧要事件。乃该御史借此为名。辄于量饭之后。即行赴署。是其在厂监放。不过以一到塞责。希图早散回寓。富廉系属满洲。尤不应疏玩若此。著即革职。以示惩儆。坐城有何紧要。此后凡在厂监赈、派出科道等官。俱应每日在厂。亲身督放。如遇坐城日期。须俟领赈人散后。始许回至衙门办事。其不坐城各员。更当俟领赈人散毕。方准回寓。不得藉词早散。自干咎戾。至该御史等管理饭厂。似此怠玩。皆由纪昀等不能约束所致。所有都察院堂官。俱著一并交部议处。　　

○又谕、此次福康安、海兰察、自第哩朗古、宗喀进兵。屡次克捷。收复济咙。攻克热索桥。深入贼境。捷音踵至。今又由协布噜进攻东觉山梁。并雅尔赛拉、博尔东拉等处。将贼匪营寨木城碉卡。全行攻克。痛歼贼众。捣穴擒渠。成功在即。该处林深箐密。路径险峻。福康安等带领官兵。冒雨步战。手足胼胝。实属奋勇出力。可嘉之至。除此次出力之将领等。交福康安等查明具奏。另行升赏外。福康安、海兰察、俱著交部议叙。又据福康安奏、此次带领打仗巴图鲁侍卫翁果尔海、哲森保、纳丹保、鄂尼保、富永等。俱受有枪伤等语。翁果尔海、哲森保均于前次打仗得胜。赏给副都统职衔。恩无可加。此次哲森保、受伤较重。著赏银一百两。翁果尔海、受伤较轻。著赏银五十两。其中枪之三等侍卫纳丹保、鄂尼保、俱著升为二等侍卫。蓝翎侍卫富永、著升为三等侍卫。以示鼓励。所有打仗阵亡之索伦佐领多尔济、四川都司伊鲁尔图、俱著交部照例议恤。其官弁兵丁等、打仗伤亡者。仍著福康安等查明咨部。照例赏恤。　　

○又谕曰、孙士毅奏、泸定桥巡检冯廷丕、拏获偷窃军饷贼犯。尚属能事。可否交部议叙等语。冯廷丕系巡检微员。于军饷经过该处。一闻被窃。即亲带兵役前往搜拏。人赃并获。实属遇事认真。现当军行用人之际。著即以知县超擢。以示鼓励。又据奏、直隶监生米乔龄。在川游幕有年。经孙士毅询以粮运事宜。该监生自请前往硕板多。晓谕营官等。随同营官带到乌拉。将该处停积饷银火药等项。起运全完。请赏给九品职衔等语。米乔龄以监生在川游幕。竟能晓谕营官。帮办粮运。实属能事。米乔龄、竟著加恩。赏给七品职衔。俟军务告竣。再行给咨送部引见。　　

○谕军机大臣等、据蒋赐棨等、覆奏近京一带。生有蝗蝻一摺。内称、前已派员查看。即亲率地方官一面掩扑。一面具奏等语。清河、怀柔、密云等处蝗蝻伤稼。俱系该府尹所属地方。蒋赐棨等、并未奏闻。直至降旨饬谕。交部严议。始据伊等覆奏。乃輙称一面掩扑。一面具奏。试问蒋赐棨等、于未奉谕旨之前。何曾先行奏到。乃靦颜为此支饰之语耶。蒋赐棨、莫瞻菉、著再传旨严行申饬。该府尹等、现赴清河、蔺沟、及怀柔、密云一带。沿途扑捕。著即将现在曾否捕净之处。据实覆奏。毋再延缓讳饰。致干咎戾。　　

○又谕曰、福康安等奏、进攻东觉山梁。并雅尔赛拉、博尔东拉等处。将贼匪营寨木城碉卡。全行攻克。痛歼贼众。览奏深为嘉慰。各兵登山陟险。打仗追贼。昼夜辛勤。已至八日。自应暂予休息。再行前进。此次福康安等于万难攻剿之处。竟获全胜。皆赖上天眷佑。感谢之诚。不能言喻。而福康安等董率调度。悉合机宜。以及将弁兵丁劳苦之状。可怜可嘉。竟不忍复视。除降旨先将福康安、海兰察、交部议叙外。著再赏福康安、御用大荷包一对。小荷包四个。海兰察、大荷包一对。小荷包二个。用示优眷。另发去鼻烟壶、小刀。著福康安查明带兵出力之巴图鲁侍卫章京等。分别赏给。仍择其实在奋勉者。开单具奏。候朕赏给巴图鲁名号。并予升擢。其余出力官兵。皆交部议叙。统俟大功告竣。再降谕旨。又据奏、成德等攻克扎木、铁索桥等处。已令严守要隘。量力前进等语。连日因福康安等未经续报情形。恐后路或无策应。贼匪间出侵扰。今福康安等于成德一路。尚指示防守要隘。必无代成德筹防后路。而转自致疏虞之理。况同日惠龄奏、于协布噜、热索桥等处。添安背夫。并由协布噜直至济咙、往来查催。益见后路之毫无阻梗。朕心为之欣慰。又据福康安奏、入贼境后。即闻沙玛尔巴、业伏冥诛。讯之现获贼目巴载巴拉哩、亦供称、沙玛尔巴于五月十五日病毙等语。此次廓尔喀滋事。皆由沙玛尔巴唆使。实为此案罪魁。或系廓尔喀见大兵连捷。危亡在即。托言该犯已伏冥诛。希图谢罪。否则该犯诡计多端。豫为扬言。使官兵搜捕稍宽。乘间远扬。均未可定。著福康安访查的确。并将此次拏获贼目。系何弁兵。查明具奏。量加奖赏。又据和琳奏、哲孟雄禀请派兵。并求赏项。随酌赏头人银牌缎匹茶叶等物。令坚守寨落等语。大兵连获胜仗。贼匪丧胆。不藉哲孟雄兵力。牵制贼势。和琳所见甚当。此必该部落意存观望。如官兵荡平贼境。伊即居功。否则藉口兵少。豫为推诿地步。今经和琳严词饬谕。此等伎俩。各该部落俱所不免。著传谕福康安等、如有似此请兵求赏者。当照和琳严词拒绝。酌赏缎匹等物。和琳办理此事。得中窾要。著赏给大荷包一对。小荷包二个。孙士毅、惠龄、往来查催粮运。均为出力。亦著各赏给大荷包一对。以示嘉奖。　　

○壬子。中元节。上诣永右寺瞻礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○谕、前因清河至密云一带。蝗蝻蚀伤禾稼。顺天府尹并不奏闻。已降旨交部严加议处。昨据蒋赐棨等覆奏。尚饰称前已派员查看。即亲赴其地。一面掩扑。一面具奏等语。复严行申饬矣。蒋赐棨系弃瑕录用之人。因念其平日办事。尚属奋勉。是以加恩特调户部侍郎。并兼管府尹。非莫瞻菉可比。乃伊亦支饰回护。殊负委任。现虽已交部严议。但不值以此将伊即行罢斥。将来部议上时。仍得邀恩留任。不足示儆。蒋赐棨此案处分。未经开复以前。所有户部饭银。不准支给。充公备赏。以为玩误讳饰者戒。　　

○两江总督书麟、江南河道总督兰第锡奏、瓜州一带。均系柴坝。江流溜急。若于坝根接筑石矶。必致外游不能稳固。且矶嘴挺出。粮艘挽拽未便。请于回澜旧霸外。抛砌碎石。护住埽根。自裹头坍卸旧城处所。长七十三丈。靠岸纤道外。亦用碎石抛砌。并于上面镶埽。嗣后每年逐渐挑坝。可期溜势渐远。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八



大清高宗法天隆运至诚先觉体元立极敷文奋武孝慈神圣纯皇帝实录卷之一千四百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。七月。癸丑。谕军机大臣曰、鄂辉奏沿途查催军火粮石情形一摺。据称、现由上蟒卡木一带。迎催定日一路之粮。由定日驰往聂拉木、督办粮运军火。接济成德一路等语。所见极是。成德等现带兵深入。后路兵粮军火。关系紧要。而济咙以外。有惠龄驻彼督办。兼有福康安等委员分段守催。自可接济无误。若鄂辉复由宗喀前往济咙。往返需时。其聂拉木后路军粮。转致鞭长莫及。鄂辉能不拘泥。仍自宗喀转回。迎催定日一路粮运。俾成德后路可资接应。实属可嘉。此一举足盖前愆。著赏给大小荷包。以示奖励。鄂辉到聂拉木后。祇应将成德后路。妥为安顿。不可冒昧深入。此时成德由聂拉木进兵。已经三百余里。鄂辉即使驰往。亦属无及。若在聂拉木逗留。则济咙以外粮运。虽有惠龄督办。而济咙迤东至后藏。转致无人照料。现据孙士毅奏、边坝地方尚有粮石积压。鄂辉将聂拉木后路安顿后。仍速回宗喀一带督催。不使停留。方为妥善。又孙士毅奏办理粮运情形各摺。孙士毅自出口后、亲身督率。相机筹办。所有粮饷火药等项。源源起运。自可早抵军营。惟前此察木多以东军需。究未免停滞。现在边坝所积饷银火药等项。务须督催速运。毋任再有耽延。又据奏、里塘近有夹坝。运送运储交卸后。回空乌拉。往往被劫。已密饬附近土练、凑足二三百名。同汉兵分布防范等语。该处系夹坝出没之区。正当粮运络绎。不可不速拏严治。著传谕观成、即赴里塘一带。率领土练汉兵。实力搜拏。从重严办。孙士毅在边坝催运完竣。自己抵前藏。与和琳会商一切事宜。应速回里塘一带。四川省城。亦不可无大员弹压。观成俟孙士毅回至里塘。即旋成都办事。　　

○旌表守正捐躯直隶盐山县民张某妻刘氏。山西绛州民郝成仪妻张氏。　　

○甲寅。谕、向来各省督抚奏请调补升署人员。有与例不符。经吏部议驳者。朕或因其人地实在相需。时降旨仍如该督抚所请行。今日偶因毕沅奏摺。思及所调府州县各缺。必尚有以次递请调补升署之员。其应准应驳。仍当照例核办。若因该督抚奏请升署人员。业经奉旨允行。其递行调补升署各员。即不复查照合例与否。概予议准。恐开外省侥幸之渐。嗣后该部遇有各省题奏府州县各缺。照例议驳。复经特旨允行者。其奏请以次递请调补升署之员。俱应查照定例办理。如有不合例者。著该部仍行议驳。不得一律准行。以杜混冒而重官方。　　

○又谕、据梁肯堂奏、查勘河间府属受旱轻重情形。内景州、任邱、二州县。成灾约五六七八分不等等语。本年河间等励。雨泽缺少。虽得雨数次。为时已迟。内景州、任邱、二州县地势又多高阜。早晚田禾。未能一律秀实。受旱较重。民食未免拮据。著加恩将该州县应赈户口。即照河间等县急赈一月口粮之例。一体散赈。其献县等县。著于酌借口粮之外。凡缺乏麦种之户。再行添借耔种。俾资接济。该督务须董饬所属。实力稽查。妥为经理。毋任胥役人等、捏冒滋弊。俾小民均沾实惠。以副朕轸恤穷黎。有加无己至意。该部即遵谕行。　　

○又谕、据恒秀等奏、逃犯内拏获二名。业经正法。其未获四名。现在严缉等语。此等遣犯。偶有逃脱。该将军、副都统等、当时若差能干人员。于各隘口汛所。堵截追拏。断不至越出本省。年久不获。今所逃六犯内。已获二犯。其未获之刘巴什儿等、谅亦不能远扬。著该将军等、上紧缉拏。务期必获。倘复因循懈弛。被别省拏获。究由何汛逸出。必将疎防该汛官兵、严加治罪。嗣后有脱逃者。俱照此办理。　　

○谕军机大臣等、据蒋赐棨等、奏查过清河、蔺沟、顺义等处。扑捕飞蝗情形一摺。内称询之乡农。佥称蝗由东南飞来等语。核其方向。京城东南。当在遵化等处。而蓟州至永平一带。亦在京之东。现在庆成前往各该处。著传谕庆成、务须详悉查看。如该处果有蝗蝻。即将虫孽是否起自该处。伤损禾稼若干。一面奏闻。一面督同地方官实力扑打。务期净尽。其清河等处蝗蝻。仍著蒋赐棨等、董率实力搜捕。俾永绝根株。不使复延他境。勿再玩误干咎。　　

○又谕、据穆腾额覆奏、天津地方。并无蝗蝻等语。穆腾额系属盐政。于地方事务。无所庸其回护。且经朕降旨询问。伊更不敢捏饰干咎。所奏自系实情。计此旨到时。丰绅殷德已抵天津。著传谕丰绅殷德、到彼查勘。如该处实有蝗蝻。丰绅殷德自应仍往河间一带查扑。若天津并无蝻孽。则河间、景州一带。自亦必无。丰绅殷德即可回至热河。毋庸前往。又据蒋赐棨等奏、询之农民。佥称蝗由东南飞来等语。京城东南。约在通州至永平一带。通州地方。系丰绅殷德必过之路。自己顺道查勘。该处有无蝗蝻。及如何掩捕。并将此次蝻孽。究从何处长起。留心询访。据实奏闻。　　

○乙卯。豁免云南运京沉溺铜六万六千斤有奇。　　

○丙辰。谕军机大臣曰、丰绅殷德奏前赴通州查勘蝗蝻情形一摺。据称、询之村民云。自初十至十二三等夜明月之下。见有蝗虫飞过。由西北飞至东南者居多。除迤南天津等处。丰绅殷德前往查勘外。其迤东三河、宝坻等县地方。请敕下顺天府尹、饬地方官迅速查扑等语。蝗虫既成群飞动。落迹必非一处。三河、宝坻一带。丰绅殷德未能绕道前往。著传谕蒋赐棨等、查现在昌平州等处。查扑尚未净尽。即飞饬各该地方官、或分一人前往查扑。务使蝻孽飞止之处。及早捕打净尽。不致蔓延他境。损伤禾稼。勿再玩误干咎。　　

○军机大臣等议覆、山东学政翁方纲奏称、考试士子经解及默经时。于坊间所删经题内出题。其有未读全经者。概不录取。查此等删本经书。前经饬令销毁。日久玩生。应行令各督抚学政、转饬所属。将坊间所存删本板片。限三月内押令缴销。逾限不交。查出治罪。未能查禁之地方官、及各督抚学政、分别议处。从之。　　

○丁巳。谕曰、泰承恩奏、西安、同州、两府属之咸宁、华州等十六厅州县。高原地方。雨水未能沾足。所种秋禾。难望一律有收。应酌量借粜。并将未完钱粮暂缓徵收等语。所奏殊属迟缓。上年京城雪泽较稀。朕于今春即斋心祈祷。而直隶顺德、广平、大名、以及豫省河北各府属。二三月间亦属雨泽短少。朕巡幸五台。途次屡经降旨询问。并豫为虑及截漕。为绸缪之计。入夏以后。盼泽尤殷。几于无日不加垂询。陕省距山西甚近。秦承恩宁未之闻。迨回跸后。朕即亲诣黑龙潭、觉生寺、拈香敬祷。并设坛虔祈。分遣皇子等恭诣行礼。每日夙兴。仍于宫中升香天神地祇前默祷。偶见云气往来。必望空叩祝。所有截漕缓徵平粜煮赈等事。无不次第加恩。朕之廑念雨旸。及轸恤穷黎。宵旰焦劳。无时或释。此尤天下臣民之共闻共见者。秦承恩历任有年。岂于朕痌瘝在抱之意。尚未能深喻仰体耶。今咸宁等州县。既因五月中旬。晴霁日久。以致秋禾未能长发。何以不早奏闻。前据该抚奏。盛夏地土易于乾燥。农田颇殷望泽。旋又据奏、前赴太白山焚告。省城等处。已于六月十五日。得有透雨等语。并未将秋禾未能长发之处。据实具奏。看此情形。秦承恩竟有讳饰之意。直至此时因秋收歉薄。民食未免拮据。始奏请借粜缓徵。岂以本年直隶、河南、山东等省。被旱州县稍多。该抚恐早经奏闻。致朕焦烦。强作解事。迟迟不奏。欲以此宽慰朕怀。此则大不知朕心矣。朕临御五十余年。念切民瘼。从不肯任封疆大吏有讳灾等事。秦承恩又何必稍存掩饰。况地方既有旱灾。该抚即应亲履查勘。速行筹办。何得委令道府勘办以致辗转迟延。著传旨严行申饬。所有该抚奏请暂予缓徵之西安府属咸宁、长安、咸阳、兴平、醴泉、泾阳、三原、富平、高陵、临潼、渭南、同州府属华州、华阴、潼关、蒲城、韩城、共十六厅州县未完钱粮。竟著加恩。缓至明年麦熟后。再行徵收。并酌量出借平粜。仍著该抚亲往详勘各州县。究竟是否成灾。如有应行接济之处。即据实奏闻。候朕降旨加恩。勿再隐饰干咎。该部遵谕速行。　　

○谕军机大臣等、本年直隶地方。春夏缺少雨泽。被旱甚广。今据秦承恩奏、陕省西安、同州等属。亦因缺雨歉收。山西与直隶、陕西、境壤毗连。岂有直隶、陕西、两处被旱。而山西介乎其中。竟无缺雨歉收之处。前虽据长麟奏、平阳等六府州属。入夏以后。雨水稀少。粮价渐增。已准令减价平粜。嗣又据奏、平阳等六处。于六月初七八、及二十四五等日。续经得雨。秋成不致歉薄成灾。但恐该抚就不免心存讳饰。所奏尚非实在情形。朕关心民食。廑念雨旸。无时或释。封疆大吏。何得稍存粉饰之见。致令灾黎向隅。著传谕长麟、即将平阳等六府州属。续得雨泽。是否沾足。秋收不致歉薄。减价平粜后。粮价是否渐平。及此外各属、有无被旱歉收之处。查明据实覆奏。　　

○又谕曰、庆桂奏、勘过宛平、良乡、房山、三县地方。田禾间有被蝗蚀伤之处。询之西路同知、及各县等禀称、于十三四等日。一面扑捕。一面具禀。所言未足凭信。已行查顺天府尹、直隶总督、如有隐饰。即行参奏等语。宛平等处蝗蝻。如该县等于六月十三四等日禀报。蒋赐棨、梁肯堂等、匿不奏闻。则其咎自在该府尹及总督。今清河、蔺沟、南石槽一带蝗蝻。前丰绅殷德进京。及回至热河。即经看见。丰绅殷德往还过彼之时。尚在本月初一二、及初六七等日。梁肯堂于十一日奏到。该督之摺。亦系初九日拜发。是虫孽之起已久。该地方官所称十一二等日、始有蝗蝻、十三四日具禀之处。若在七月分。显系闻知梁肯堂具奏。朕经降旨严查。补行禀报。以为卸过地步。著传谕蒋赐棨、梁肯堂等、即查明宛平、良乡、房山三县地方。蝗蝻究竟起于何时。该县等系何月日禀报。如系七月十三四等日始行补禀。即将该县等参奏。仍董饬上紧搜捕净尽。勿再玩延干咎。并谕庆桂知之。仍各查明回奏。　　

○戊午。谕军机大臣曰、庆成奏、查勘遵化州属地方。间有数处田禾。被蝗蚀伤。比蓟州较轻。询之乡农。均称本处近山。不长蝗蝻。向来夏秋。亦见飞蝗往来。多系近河潮湿处所。春间少雨。入地之鱼子化生等语。遵化等处。向来亦见飞蝗。庆成所奏。系询之乡农。其言必非虚捏。可见蝗蝻向所时有。但在偏僻处所。该地方官、即匿不禀报。今清河、蔺沟等处。为大臣官员往来必经之路。梁肯堂恐其奏闻。不过以一奏自占地步。至此次蝗蝻。前蒋赐棨等奏、由东南而来。嗣丰绅殷德奏到。亦称自西北飞往东南。而各该地方官等、又辄称本处并不长蝻。系从他处飞至。蝻孽之生。必有始起之处。断非从空而降。以丰绅殷德、蒋赐棨等、所奏地方。互相核对。当起自蓟州、玉田、丰润、三河一带。蒋赐棨等、在顺义发摺。故称自东南而来。丰绅殷德拜摺时。系在通州。故称自西北飞往。况现据庆成查勘遵化被蝗。轻于蓟州。该州暨玉田、丰润等处。俱为沮洳之区。自系该州县潮湿处所鱼子化生。地方官漫不经心。以致蔓延他境。著传谕梁肯堂、务查明此次蝻孽。究竟起于何处。将不及早扑捕之地方官。据实参奏示儆。至本年河间、景州、受旱较重。天津、保定、次之。幸朕豫为绸缪。截漕五十万石。并令分别借粜。赈济兼行。所有救荒蠲缓之策。无不指示周备。该督务宜往来严查。实心经理。俾灾黎均沾实惠。以副朕痌瘝在抱至意。并谕庆成知之。　　

○己未。上御卷阿胜境。赐扈从王公大臣、及蒙古王、贝勒、贝子、公、额驸、台吉等食。至甲子皆如之。　　

○谕、据富尼善奏、前随伯尔克逃亡之从弟额德格讷、带领伊一户布噜特等、复行投到。讯无别情。请将额德格讷、交瑚什齐部长等、领回原游牧安置。并照迈玛特等所请。准其暂随学习办事。如果奋勉。再行奏请赏给顶戴。永令协办游牧事务等语。额德格讷、前随伊兄伯尔克逃亡。今因伯尔克肆行。不能忍耐。自行投出。尚无别项情事。均著照富尼善所请行。
  </div>
  <div class="pagination">
   <a href="清实录乾隆朝实录_page1771.html">
    上一页
   </a>
   <span>
    ...
   </span>
   <a href="清实录乾隆朝实录_page1767.html">
    1767
   </a>
   <a href="清实录乾隆朝实录_page1768.html">
    1768
   </a>
   <a href="清实录乾隆朝实录_page1769.html">
    1769
   </a>
   <a href="清实录乾隆朝实录_page1770.html">
    1770
   </a>
   <a href="清实录乾隆朝实录_page1771.html">
    1771
   </a>
   <span class="current-page">
    1772
   </span>
   <a href="清实录乾隆朝实录_page1773.html">
    1773
   </a>
   <a href="清实录乾隆朝实录_page1774.html">
    1774
   </a>
   <a href="清实录乾隆朝实录_page1775.html">
    1775
   </a>
   <a href="清实录乾隆朝实录_page1776.html">
    1776
   </a>
   <a href="清实录乾隆朝实录_page1777.html">
    1777
   </a>
   <span>
    ...
   </span>
   <a href="清实录乾隆朝实录_page1773.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
