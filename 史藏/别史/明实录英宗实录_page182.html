<!DOCTYPE html>
<html>
 <head>
  <meta charset="utf-8"/>
  <title>
   明实录英宗实录 - 第 182 页/共 263 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录英宗实录 - 第 182 页/共 263 页
  </h1>
  <div class="content">
   ○辛丑封宁府临川王磐熚第二女为新淦县主配张晋第三女为萍乡县主配张傚命晋傚俱为宗人府仪宾赐  诰命鞍马等物  升广西布政司右参议侯臣为广东布政司左布政使
　　○壬寅赐西河王美埻第九子名钟秩第十子名钟銆调通政使司右参政国盛为南京太仆寺少卿升鸿胪寺右寺丞王溢为通政使司右参议以盛敷奏不称旨推溢语音洪亮故也吏科左给事中李瓒等言溢无他才德难胜其任  帝曰朝廷用人不责其全苟得一长即可用安能人人求备耶  诏各  漕运粮晒晾即收勿误下年儹运从右佥都御史徐有贞奏请也  宣府右副总兵都督佥事杨信奏鹿角之制临阵可以拒敌马安营可以卫士卒每队中宜置鹿角十具继以团牌又继以神铳弓箭遇敌之际团牌拒于前鹿角列于后神铳弓箭相继而发则守无不固战无不克矣兵部言在京已用鹿角掺演宜令各边依信所拟俱置以训练从之  大同参将都督石彪其叔父亨见兵权乞辞所任回京随营掺练以避贤路  诏不允  十二营把总都指挥蒋谦坐奸父婢命赎罪其降其官谦定其西侯贵之子也
　　○癸卯封宁府镇国将军奠椀妻麻氏为夫人赐  诰命冠服  命都察院右都御史李实经延侍班  脩南京锦衣卫等十卫仓从南京工部左侍郎李浩言其朽敝也
　　○甲辰  敕金吾右卫带俸都指挥使欧信往白羊口代患病都指挥叚昇提督守备  给南和伯方瑛岁禄一千石  宣府左副总兵都督佥事杨信奏口外赎罪犯人俱令赴通州领米运纳为便事下户部言宜依所犯原议粮数减十之四上纳从之  锦衣卫千户刘泰伏诛时泰捕盗有僧官道秀者河南人避罪逃居京师与上林苑监菜户李贵及第友聚有隙乃结泰诬兄弟造妖言谋反泰以闻锦衣卫收贵兄弟鞫之俱无验道秀惧自缢身死衣中有帖云此皆泰异升赏所为于是法司坐泰自造妖言斩贵兄弟遂得释  南京都察院右副都御史轩輗奏监察御史戴昂擅挞百户之使已酒骂已者命执问之
　　○乙巳安塞王秩炅奏以妃薨蒙遣官祭祀并赐布绢等物欲躬诣京谢恩复书止之  命致仕云南都指挥同知李福子芳代为指挥使
　　○丙子两浙都转运盐使司同知王彪言三事一近例灶户离三十里之内者令登场煎盐三十里之外者每丁一年出米六石准给煎盐灶丁食用盐课令其代办此法始行虽暂便民然今未及五年远灶该纳粮米亏欠数多近灶代其办课不胜若逼是未不得其平也仍遵洪武旧例不分远近俱令登场煎盐负欠粮米仍追完为便一今后灶丁词讼不干盐法事情者止许户丁于原籍有司告捏正身无得托此离役误办盐课如系法司事情许赴该管盐课司具告重情应提对者即于本犯名下供取代役户丁一名到场办课然后具发上司问结毕日改正其原籍官司不许輙受灶丁词讼一灶丁煎盐四时不得休息户丁有例优免襍差以备给赡而有司视为泛常不容优免致使灶丁贫窘不能办课客商守候情俱可悯乞移文各该有司今后灶丁户下除正粮办纳其余杂役悉为优免是其言命户部行之  免湖广新宁县原派正统十四年至景泰三年药材等料以连年苗贼作耗人民饥窘失所故也  巡按湖广监察御史郑时劾奏南宁伯毛福寿为指挥使林茂奏功升职诏姑宥之  兵部奏被虏人口有能自是回者送回原管官籍军免差役三年民人舍余免差役终身从之  广东署都指挥佥事罗震坐与贼战败走赎徒还职
　　○丁未赏广东泷水等县亟口亚鸡等处杀贼有功官军人等四百二十九人总兵等官各钞一千贯彩叚二表里指挥等官各钞六百贯彩叚一表里千户等官各钞六百贯绢三疋百户并巡检等官各钞五百贯绢二疋旗军人等各钞三百贯绢布各一疋  复除工部营膳司署郎中事主事萧璁于礼部祠祭司以亲丧服阙也擢进士陈杰为刑部主事左高禋为南京刑部主事  提督松潘军务刑部左侍郎罗绮奏松潘各关堡缺粮户部请诏商中纳盐粮每引上流等四井盐米五斗新罗等五井盐四斗五升福兴等六井盐四斗从之  给万全东关等驿及沿边隘口马一百五十匹
　　○戊申  敕监察御史顾＜目隺＞田斌往南北二太仆寺印记马骡驹四万余匹  四川长河西乌思藏番僧朵儿结星吉等贡方物赐钞彩币表里等物  守备靖虏卫都指挥佥事房贵为镇守狭西右副都御史耿九畴奏其受赂纵军之是自输罪宥之  是月山东东昌兖州济宁三府大雨黄河泛涨渰没禾稼
　　大明英宗睿皇帝实录卷二百四十四
太明英宗睿皇帝实录卷二百四十五
　　废帝郕戾王附录第六十三
　　景泰五年九月己酉朔  太上皇帝居南宫  巡抚山西右佥都御史萧启劾守备北楼等山口署都指挥李泰不以防边为重潜住腹里地方及率众蹂践居民田稼  一命巡按御史俟春暖边境宁息逮治之
　　○庚戌  敕谕云南缅甸军民宣慰使司土官宣慰使卜刺浪马哈省以速刺尔能敬天事上固守边陲恪脩职贡兹又差人以金银器皿象牙方物来进及送贼子思机发至京忠诚可嘉特颁锦绣纻丝罗用答尔意复念尔劳加赏彩币表里悉付尔差来头目蛮寨等赍回尔尚益摅忠守悃永守藩邦钦哉  山西都司系囚反狱  诏以署都指挥使朱忠等提督不严令各陈尚忠等输罪宥之仍责限捕获
　　○辛亥升都察院右副都御史马昂为右都御史仍旧总督两广军务广东布政司左参政黎土□连为江西右布政使广东按察司副使项忠肇庆府知府郑暹同知饶秉鉴泷水县知县周刚德庆府判官秦端司狱傅正高要县典使蒋亮俸各一级俱以征剿泷水徭寇功也  先是沁河决武陟马曲湾堤五百九十余丈漫流新乡获嘉入卫河没民田庐甚众至是诏有司脩筑之  守备龙泉关署都指挥吴瓛为巡抚右佥都御史萧启劾其纵卒扰民陈罪输罪宥之  山东阳榖县主簿马彦斌坐罪当斩其震奏愿代死法司为请持  宥彦斌编震充边卫军  藩简王夫人吴氏卒遣官致祭  命有司营葬  诏南京刑部都察院等衙门罪囚笞杖徒流杂犯死罪者纳米赎罪从南京兵部尚书张纯奏请也
　　○癸丑琉球国通使蔡宁等四川马湖府通事何义等贡马赐钞彩币等物有差  升翰林院侍讲兼右春坊左中允杨曰□拆为户部右侍郎  太仆寺言永乐间本寺牧马地方止在直隶保定等八府并附近卫所所顺圣川然永乐二十二年一年马数共八十九万一千二百八十匹彼时犹有空闲人丁以待领养马匹今又增山东济南等三府河南开封等三府而孳牧马匹反不如往年之半然卫州县往往推称无丁领养盖军民畏惧领马官又止凭开报照数配搭以致递年  剩数多马匹亏损拟今本寺分管寺丞亲诸所辖地方从公挨勘逐一点视务俾养牧均平搭配成群则马政蕃息兵部所言  诏从之  夜金星掩犯轩辕左角星
　　○甲寅拨京师济州仓大麦五百石以饲马从户部奏请也  守备白羊口中都留守司署都指挥陆祥坐赃当级  命降三级调边卫立功哨守
　　○乙卯福建按察司佥事吕昌奏先是延平府增设永安县以筑城垣立军营物料分命于附县一县之费輙有千户兵战之后恐民不堪乞敕该部计议今巡按御史及三司各府卫凡问徒罪以下囚犯者有力随其轻重以时及折纳物料赎罪无力者依限执役如此则不费民不困而事济矣从之
　　○丙辰升河南按察司佥事刘清为四川按察司副使以九年任满也  广昌悼平王妃王氏其子广昌王美坚薨岁禄住支丧葬养赡俱无所仰乞以该支禄米如旧给赐从之  大理寺左寺副王恕言奸盗皆凶德凡人有一于身众皆贱恶之耻与为伍况朝廷岂可容此徒承袭世禄乎比者军职犯纵容抑勒妻女与人通奸者革职为民令弟男子侄承袭而犯窃盗掏摸抢夺及盗官畜产者尚听输赎还职实王□石名爵伤风化乞皆革职袭以弟男子侄从之
　　○丁巳重阳节赐文武百官宴  升福建道监察御史邵进为狭西苑马寺卿户部员外郎朱圭为少卿  户部奏本部委主事王育会同福建布按二司盐运司官盘查惠安等七场原收盐课通亏折一百一十二万余引俱系各场总催人等侵盗并包收银钱诸物候盐课追徵完足如例区处从之  四川都司奏七月大雨红水泛滥入东城水关决城垣三百余丈坏驷马万里二桥欲同布按二司起附近府卫军夫备料修理从之  户部奏宛平大兴县县合属官吏月粮于京仓通州仓关支不便宜改支于顺天府仓从之
　　○戊午升南京光禄寺寺丞姜胜为南京鸿胪寺左少卿以九年任满也  赐平山郡主并仪宾周礼诰命冠服鞍马等物  少傅兼太子太师礼部尚书胡濙奏道士仰弥高谙晓阴阳精通兵法臣尝见其讲论机略画列阵图深有妙理若使协助守边运谋剿贼必能宣威慑虏以成扑灭之功命兵部公同内臣试验果有异能委以责任庶臻成效下以纾民军征伐转输之劳上以佐国家雍熙太平之治事下兵部召弥高至会同官命题试之不能如濙所言诏以大臣荐保授以道职为右玄仪俾于宣府等处协助守边盖弥初无他长惟以出入濙家故濙称许太过时颇议之
　　○己未复除刑部广东司郎中郑宁于本部山西司以父丧服阙也  赐土官巡检张孟曙陈亮等纱绢等物以广东泷水等县擒斩蛮贼功也  升云南道监察御史焦宽为陕西布政司右参政礼部员外郎曾序为广西右参议  赐镇守松潘都指挥李文并土番牌头班仲等纱彩币等物以红布等寨杀贼功也
　　○辛酉  命故金吾右卫指挥使王海子瑛济阳卫指挥使鬼里子赤福住羽林右卫指挥佥事翼良子清羽林前卫指挥佥事张玉子荣俱袭职  黔国公沐斌妻夫人徐氏卒遣官致祭命有司营葬
　　○壬戌户部尚书张凤等奏浙江杭嘉湖直隶苏松常杨等府被灾臣会同少傅兼太子太师吏部尚书王直计议当行十事以闻一被灾等处今年兑军粮一百三十四万余石民运粮八十三万二千余石宜停免令军就淮安常盈太军等仓支运五十万石每石加耗二斗五升徐州仓支运四十六万石邳州仓支运四万石每石加耗五升临清仓支运十万石每石加耗六升德州仓支运二十四万石每石加耗五升以补盘剥之费俱赴通州仓交纳其民运粮数并各项起运存留马草折银等项候差官踏勘灾伤至日奏请定夺一被伤等处今年正月以前民间欠夏秋本色折色存留起运粮草花绒屯军未完籽粒俱暂停徵候明年秋成陆续完纳其余枣株牛租课米户口食盐钞贯买办皮张野味鱼油翎鳔除已徵在官者付粮里人等领解未完之数尽行蠲免一被灾等处应该佥选幼军校尉力士将军见清勾逃故等项军丁俱暂停止候明年秋成佥解如已佥解在官者不此例一被灾等处其该追马匹除已追买在官其余未曾追买不分年月久近俱暂停止候明年秋成追补一被灾等处官吏生员承差人等有犯该监守及常人盗仓库钱粮死罪及受财枉法不枉法等项流罪以下罪名例该解京详审发落者不必解京如例纳米为民一被灾处所先有犯人命强盗窃及逃军逃民逃匠人等并饥寒窘迫逃株山聚屡年不行复业者限三个月以里自首还职役复业广其自新之路一被灾等处官员军民人等除先因有揽纳马□匡骗系官钱粮颜料见行追纳者不免外其余一应该徵官之赃俱免追徵一被灾年处但有富豪势要之家举放私债多取利息官司并不许违例追理待丰年本利交还一被灾等处军民人等有犯笞杖罪者如在京军民事例的决发落一被灾府州县等衙门官皂隶除额设外敢有多取与者并听风宪官询察纠举具奏取者与者并黜罢为民疏闻  诏允议行  肃府华停郡主薨遣中官致祭  命有司营葬
　　○甲子四川藩州宣慰使司遣土官令狐昂等贡马及方物赐彩币等物有差  方山王美垸奏于镇国将军钟铤鏕缺从人役使  命所司于见问罪人内发二十人与之  夜有流星大如杯色青白有光出天捊西北行至游气
　　○乙丑岷王微煣奏臣四季所有用衮服俱缺  命给纻丝纱罗衮服各一袭  调守备独石等处内官弓胜于永平而以内官黄整代之胜兴宣府副总兵都督孙安交恶屡敕谕不悛故调之仍降敕切责安
　　○丁卯辽王贵＜火受＞具奏臣长子豪墭为世子时年幼蒙赐衮服今已短少兼且损坏  命赐纻丝纱罗衮服各一袭  户部奏近者已将被灾等府该运淮安徐州临清德州等仓粮停免今宜以淮浙两运司各年存积盐共三千万引定拟则例召商中纳盐以补其数淮安常盈仓每引淮盐粳米一石三斗粟米一石浙盐粳米一石粟米一石七斗徐州广运仓盐引米数如之临清仓每引盐淮粟米三石三斗浙盐粟米一石八斗德州食盐引米数如之诏从其议  夜金星入太微垣石掖门
　　○戊辰巡按直隶监察御史汪淡奏直隶宁国安庆池州府属县今年六月以来旱蝗伤稼令户部覆视以闻
　　○己巳刑部福建司赃罚银为盗所窃太子太保兼尚书俞士悦等劾本司署郎中黄宗巡风主事陈鸿渐等不严铃束巡视且自输罪  诏堂上官不问其余悉令锦衣卫鞫之徵完赃物
　　○庚午给交城王庶长子镇国将军钟鐻岁禄一千石米钞中半兼支  总督漕运都督徐恭左副都御史王竤言运河胶浅南北军民粮船蚁聚临清闸上下者不下万数盖因黄河上源水啬亦以沙湾关口未塞而修治者之弗克事也臣惟治理之安有经有权经者常行不易之道权者一时通变无宜以沙湾阙口不可合留之以洩大水之势经也如塞沙湾阙心引水注运河以通漕舟权也苟惟常是执臣见粮船浅冻不惟有误今岁之粮米年之计亦必误矣请敕右佥都御史徐有贞将阙口趁今水小急督工筑塞庶不败事  诏是之敕有贞务博询众策毋僻守己见有贞言临清河浅自昔已然非为阙口未塞也亦非臣僻守己见而固欲不塞也竑等不察而以塞阙口为急殊不能秋冬虽仅能闭明年春夏亦必复决劳费徒施而无用此臣所以不敢邀近功也如塞而无用此臣虽至愚宁不早为之  诏从有贞言粮运亦无沮焉  山东按察司佥事赵缙坐枉法受赃及因事非法杖人至死会敕赎杖黜为民
　　○壬申户部奏大同府万亿库见有官银三十一万余两阔白布五十二万余疋宜移文左副都御史年富督同布按二司管粮参政等官查缺粮仓分如直籴买以实边储又宣府亿万库官银止有二十万余两比之大同数少宜增运折粮银三万两付与右佥都御史李秉等令籴粮备用从之
　　○癸酉升户科右给事中路璧为左给事中给事中何升为右给事中  贵州按察司奏左参议卢彬受所部争田者贿不公剖理时彬已为巡抚都御史蒋琳以剩员起送吏部  命都察院收治之
　　○甲戌褒城王范堮奏平凉城内有旧仓基乞赐创盖仪宾住宅事下户部覆实具奏无碍从之  户部奏广西布政司言清江王府故奉国将军佐礼禄米住支所遣母女家口无以赡养  诏如例以禄米给之  晓刻金星犯太微垣左执法星
　　○戊寅户部右给事中何升言臣往年使河南见卫南沁河有漏港今年水滥决已成河商船皆由之往来其临清屯聚胶浅之舟若令其从漏港出沁河入黄河顺流而下不二十日可至淮  敕遣官往勘果如臣言即令以卸粮空船从漏港试其险易庶事有变通船无阻滞章入  诏不必遣官其令都御史王竑徐有贞理之
　　大明英宗睿皇帝实录卷二百四十五
大明英宗睿皇帝实录卷二百四十六
　　废帝郕戾王附录第六十四
　　景泰五年冬十月己卯朔  太上皇帝居南宫  帝享  太庙  遣中官祭司井之神  以下元节遣官祭  长陵  献陵  景陵  命锦衣卫善画军匠甯祯为所镇抚
　　○庚辰复黄＜王已＞浙江温州府知府先是浙江福建境中盗贼蜂起言官劾牧民者当治罪吏部奏请商降其正官玘与焉脱不赴部至是以吏部尚书何文渊致仕使诉被文渊因隙谪己且陈已剿寇功下都察院审覆言玘功过相等故有是命  命都察院右副都御史刘广衡巡抚浙江福建先是少保兼兵部尚书于谦等言福建浙江正统年间贼首邓茂七叶宗留等作耗杀害生灵不可胜计其后贼首虽己就擒而余党窜伏山林者尚多今闽浙交界处贼首郑怀冒王孝心等又复啸聚劫掠居民虽尝命三司等官抚捕然无所统率乞  敕大臣一员巡抚相度事情缓急随宜设策区处  帝从之故有命广衡  免直隶真定广平顺德大名府并河南卫辉彰德河南怀庆府江西吉安府所属州县被灾无徵税粮麦七万六千余石米四万四千余石绢一千八百余疋  贵州署都指挥郭贵与普定卫指挥陆忠构词相讦奏按察佥事刘益署都指挥张贵等勘之又皆符同不实事闻  命巡按御史执鞫之
　　○辛巳代府襄垣王逊燂奏自九月以来染患风疾日久未愈  命太医院拨医生齐药饵往疗之  给周府镇国将军子璩岁禄一千石米钞中半兼支  赤斤蒙古卫都督阿速遣百户总儿吉赍瓦剌也先所与阿速蒙古印信文书至甘肃镇守太监蒙秦以闻其书意在逼胁诸番以为己助事下兵部尚书于谦等议以为宜命甘肃总兵等官遣晓夷情者往谕阿速等以朝廷恩威逆顺祸福从之
　　○壬午封沁源王幼埼妹为肥乡县主配赵珍  命珍为宗人府仪宾赐诰命鞍马等物
　　○癸未升狭西凤翔府知府扈暹从二品俸暹在任廉谨有为先满九年以部民保留升正三品俸复任至是又满巡抚右副都御史耿九畴其军民官吏留暹状奏乞升职仍掌府事吏部请升其俸故有是命
　　○甲申遣中官祭司工之神以是日修理观星台上梁也
　　○甲申增置仪真坝闸官一员先是闸官二员以例省去一员至是添造新坝讫功故复增之
　　○乙酉  诏修南京朝阳等十七门城垣楼铺
　　○丙戌复除南京上宝司司丞夏瑄于尚宝司以母丧服阙也  通政使司左通政王复丁继母丧  命奔丧起复复陈情乞终制不允
　　○丁亥工部奏近闻仪真瓜州二坝每遇冬春潮水退缩之时往来舟船胶浅难行宜于二坝下各置闸于潮水涨时闭闸蓄水用通舟船从之
　　○戊子户部奏辽东三万边海铁岭定边广宁等卫掺守军马数多粮储不敷宜以淮浙长庐景泰六年存积盐共一十九万六千一百六十一引召商中纳盐粮今定则例三万边海卫淮盐米豆每引七斗浙盐四斗长庐盐三斗鉄岭卫淮盐每引米豆八斗五升浙盐五斗五升长庐盐四斗定边中卫淮盐每引米豆一石三斗浙盐一石一斗长庐盐五斗广宁卫淮盐每引米豆一石五斗浙盐一石二斗长庐盐六斗从之后以广宁卫则例太重商人不至乃复减之淮盐每引一石一斗五升浙盐九斗五升长庐盐三斗五升从左副都御史寇琛请也  陵川王佶煃奏母吴氏卒家道萧索  命赐白金一百两纻丝十疋绢二十疋以为葬祭之资  大理寺右少卿傅启阳卒遣官赐祭  夜有流星大如杯色赤有光烛地出徽微东藩东北行至北斗杓后二小星随之
　　○己丑  命三千等营马草自今正月十一日为始至明年正月终止每马月给草二十束从户部奏请也
　　○庚寅  命都指挥佥事周贤充右参将守备独石时都督同知孙安克副总兵守备独石提督军务佥都御史李秉言其老疾故  命贤代之  礼科都给事中张轼等言近年以来各处王府选择仪宾赴京授职中间多有人物鄙偎礼貌粗疏者窃惟庶民子女尚因材求配况王国乎臣等风闻其故盖因富豪子弟投托各王府主婚官员与议婚阴阳人通同作弊有钱求嘱者虽人物鄙偎遂称年命相宜堪以成婚无钱求嘱者虽人物聪俊遂称年命相克难以成配以此多不得人甚至有彼此相争赴京告诉者请  敕礼部除已成婚外今后各处王府选择仪宾务要人物礼貌堪为婚配者方许引奏授职如有不堪发回另选仍行各长史知会凡遇选择务循公道不许循私仍踵前弊违者治罪如此则婚配相称而名器不至于轻授矣事下礼部议各王府起送仪宾赴京授职选择已定难以覆选今后各王府先令内外的当人员从公选择仍引赴府请王亲选务在得人然后具奏定夺如所委人员果有狥私滥听主执究问治从之  吏科给事中李秉彝言曩者都给事中林聪等奏凡在朝群臣非职典机务重务与国家所倚毗不可一日不在左右者有父母丧悉听终制不必夺情已蒙  俞允近者左通政王复乞终继母丧又令夺情自前后纶音自相矛盾昔唐张说母丧既期诏起为黄门侍郎固请终制玄宗许之宋王恪父母相继亡没乞通持五十四月服仁宗从之是二臣皆能以孝自勉二君皆能以孝劝臣载诸史籍以为美谈今  皇上收回纶命仍令复终制则上失  祖宗之定制下有以遂人子之至情不独为百官劝将为天下劝不独为天下劝将为后世劝矣疏闻以复既受命不允所言  命河南按察司佥事王俊致仕以监察御史劾其庸懦不职故也  免直隶长垣县今年被灾无徵税粮粟麦五十余石绢五百余疋绵花二千四百余斤榖草六万八千余束枣地课米食盐价米二千余石钞四万九千余石  设广东肇庆县高要县横查巡检司
　　○辛卯鞑靼脱孙满盖里等来归  命为百户于锦衣卫带俸赐钞彩币表里织金纻丝袭衣等物仍  命有司给房屋器皿  先是行人王宴请疏沁河运漕  诏以其事廉问于有司及邻河故老皆言弗利至是晏复备陈地势水性之宜以质廉报之非  帝命工部会文武臣议少傅兼太子太师吏部尚书王直等言地形水势非可遥度宜遣官往彼相度利害狥诸众诸必惬乎公无患于后或如晏言或外有长策奏报区处  诏是之  命工部右侍郎赵荣同晏往已而荣亦言弗利请治晏罪  诏宥之
　　○癸巳赐代府山阴王逊煁衮服一袭先是王奏衮服颁赐年远敝坏不堪服用乞赐新者故有是赐  夜月食
　　○甲午宣府大同等处总兵等官各奏屡获降虏及我军士自虏中脱回者皆言虏酋也先为阿剌知院杀死有定州卫达军可可帖木儿自也先弟寨罕王部下脱归备言也先既杀其主自称可汗阿刺知院求为大师也先不许遂生嫌隙也先遣其子守番俾阿刺二子从行因令人持药酒毒死阿刺次子阿刺诈报兀良哈盗己马遣使请于也先回长子回同追捕之也先命其二弟歹都王寨罕王统众与俱临行觞阿剌长子复毒之行至中途死阿剌怨益深绐也先二弟先渡川俟其既渡阿剌统部落三万人径趋也先所居使人数也先三罪曰汉儿人血在汝身上天道好还今日轮到汝死矣也先曰我今日有灾明日与汝战退与其心腹伯颜帖木儿特知院孛罗平章等坐帐中会议时阿剌旧部曲卜剌秃佥院秃革帖儿掌判阿麻火者学士事也先曰久也先不之疑因其趋也先帐中扳所佩刀刺也先并杀特知院等其众遂散赛罕王闻阿剌功其兄领众七千蹑阿剌后欲俟其战疲然后行之既而也先死赛罕王弃其众乘橐驼十七只南走为其下卜儿塔追及射死之歹都王领其人马西之兵部数具以闻因请各边严为兵备以俟从之  提督宣府军务右佥都御史李秉言初迤北贡使入境非应禁军器听与沿途居民交易其至宣府大同饮食草刍之属往往皆自货于市岁以为常近者乃严禁之军民私与接语及违法交易者全家谪戍海南故虏使再至边市军民輙歛避臣以为昔尝待之以宽今遽太严恐起猜疑之心失柔远之道乞弛其禁从之  巡按四川监察御史徐瑄劾按察司副使欧阳洙受畏守松潘指挥沈逵嘱调之播州及逼逵同卫指挥发达私者易其讼牒为脱藏罪洙被旨自陈都察院奏洙所犯不可宥时洙已闻丧归江西和泰县会江西巡按御史逮治之  广东按察司副使项忠奏广东官旗军吏人等当立功守哨者例发广西沿边今广东地方水贼出没海岛山猺属劫乡村缺人调用其官旗军吏人等发广西者多怀思乡土避难亡归以此广西亦不得实用乞如浙江福建例定发本处雷廉高肇等处沿边为便从之  致仕南京礼部在侍郎陈琏等卒琏字廷器广东东莞县人领乡荐入国学选为广西桂林府学教授秩满升国子助教永乐初近臣以治材荐擢知滁州为政平易而吏民无敢欺时  太宗皇帝巡幸北京所过先遣使察守令有异政者琏以绩最特命扈从至北京滁人恐其升去诣阙乞留擢扬州府知府仍治滁州事赐袭衣楮币  命礼部宴饯给驿遣还九载进四川按察使尝言脩武备慎刑罚明礼制复义仓正风俗五事  帝善其言本几以执法非所长改南京通政使掌国子监事正统初升南京礼部右侍郎越五年以年输七十致仕至是卒遣官谕祭  命有司营葬琏执行诚笃博学通经史书文典重为人所称
　　○乙未国子监生丘恩等二十一人奏年俱五十以上坐监年深若候次用愈加年迈不能办事虚费作养乞依愿出仕例量授一职以图补报从之  镇守怀来等处左参军都指挥使夏忠奏万全都司属卫地方广阔乞从公踏勘丈量除冈硗薄地听官舍军民开耕其附郭高腴地派与屯田军余耕种上纳子粒事下户部覆奏宜移文右佥都御史李秉督同山西布按二司等官公同丈量若有仍前占种听秉等纠察指实奏请执问从之  大同管操署都指挥使常广克减军赏下巡按御史张鹏论当绞例发总兵官处杀贼立功从之  月掩犯天关星
　　○丙申  诚孝昭皇后忌日遣官祭  献陵  顺天府府尹马谅府丞陈宜奏坐奏火毁府治状不实俱赎徒还职  南京管掺都指挥同知修真役部卒葺其屋致伤死者四人下南京刑部论赎徒还职  月犯井宿西第二星
　　○丁酉户部右侍郎张睿任满九年  命复职  户部奏贵州普济等仓见在粮储数少请于淮浙盐内各摘三万引及今成熟定例召商纳粮淮盐每引米四斗五升浙盐每引米三斗各商止许中一千引不以关支从之
　　○戊戌汝阳太长公主嫡孙谢琰乞入国子监读书以图补报从之  浙江按察司按察使张璇等奏杭嘉湖三府民运粮艰辛乞将浙江卫所军余儹运军余不足于操守屯田军内选补事下户部议除屯田军不动其余宜允所拟乞移文镇守浙江兵部尚书孙原贞等要在处置得宜从之  命南京刑部尚书杨宁子堣为直隶新安卫世袭副千户宁上张自叙其前后军功乞荫其子故有是命时王□禺方一岁
　　○己巳封庆王秩煃长女为甘泉郡主适路升命为宗人府仪宾赐诰命鞍马等物  命守备广武营都指挥使种兴充左参将镇守宁夏西地方
　　○庚子擢进士胡荣王铉张宁崔忠胡福钱俊张浩俱为给事中  赐兴平王志□土目木□庶长子名公铄辰时西北地方震有星往东南方息
　　○辛丑夜有流星大如椀色赤尾迹有光烛地出紫微西番内西北行至近浊
　　○壬寅  命胡羽林前卫指挥使尤显弟通府军卫指挥使高玉弟庸府军前卫指挥同知阮敬子英羽林前卫指挥佥事姜通子男南京金吾右卫指挥佥事王敏子英俱袭职府军前卫指挥同知张义子茔代职  宥太子少师兼吏部左侍郎翰林院学士江渊等罪先是渊奉敕往淮安等处抚安军民因知府丘陵言将淮安府所属运京在途粮船追回存留以备赈济致管粮官员人等花费钱粮为左副都御史王竑所奏委御史刘泰等等查追泰等劾渊宜黜为民至是召下廷臣议为渊奉敕便宜行事别无重情  诏并陵宥之
　　○癸卯遣安乡伯张宁为正使中书舍人朱禋为副使持节册封武昌卫后所副千户李震女为楚府寿昌王李玡妃  吏部言各布政司起送考察贪酷罢软知县等官二十余员到部候引奏黜罢而各府輙逃匿请移文原籍原任执治其罪照例黜罢从之  掌鸿胪寺事太子太保兼左都御史杨善等奏今日早监察御史言朝参官员数少本寺奉旨点视得侯伯都督郎中员外郎主事御史给事中等官共二百二十四员不来朝参请送法司究治  命各罚俸一月
　　○甲辰  命万全左右阳和等卫设立无视鬼神坛从镇守怀来等处左参将都指挥使夏忠言也
　　○乙巳赐南和伯方英诘券和勋给封赠其三代并妻子孙世袭从瑛请也  朵颜卫指挥朵罗千遣头目完者秃等云南定远县委官巡检杨霖遣男杨启等来贡马赐钞彩币表里有差
　　○丙午封庆府永和昭定王庶第七女为兴县县主配陈谏第八女为蒲县县主配于澄第九女为兴县县主配庆谏等俱为宗人府仪宾赐诰命鞍马等物  锦衣卫镇抚门达路逢处州遣贼逸于京者达校卒识之语达捕以闻  诏升达正千户仍理总抚司刑狱达慊复乞恩求升  帝曰门达无廉耻自求官职升本卫指挥带俸差掺兵科左给事中王铉等言达谙刑名仍命刑理为当  帝曰达不进退岂能分理词讼不允  增给倒马关旗军月粮有家小者本色八斗无者六斗  诏庆府镇国将军钟鍑今年折色钞贯暂于本色从晋王奏请也
　　○丁未河南汝宁府罗山县教谕邵祥言君代天理物者也臣辅君以亮天工者也天有灾异君固能引咎以自省而臣可不分咎以自省乎迩者积雪为灾阴霾凝翳竹与冬青植物之耐寒者也今皆枯槁鱼与螺蚌水虫之禁令者也今亦或死冰日或昏蚀风非淡荡天之示灾可为惨以愿  陛下脩省恐惧凡百用度悉从减省至于内而文武大臣外而三司并府州县正官各宜辞职或一秩二秩或一年半年兢兢业业勤劳民隐得其上天降康之时  陛下赐复其旧共乐昇平未为晚也如此则所损于臣下者不过邓林之叶而利泽于军民者不可以千万亿计矣易曰损上益下为之益有若曰百姓足君孰与不足益不足民而天意人意有勿顺者臣请伏面欺之诛  帝纳其言命群臣共加修省
　　大明英宗睿皇帝实录卷二百四十六
大明英宗睿皇帝实录卷二百四十七
　　废帝郕戾王附录第六十五
　　景泰五年十一月戊申朔  太上皇帝居南宫  钦天监进景泰六年大统历  帝御奉天殿受之给赐亲王及文武群臣颁行天下  岷王徽煣祭其父庄王墓于武冈州令守卫武冈等处左参将湖广都指挥使李震出郭迎送及拨军护送震以王出入自有本等仪从扈卫且已奉敕守备边方难从王令遂具以闻  帝是震言且戒王自后不得再尔  正一嗣教真人张元请乞上宫道童李德芳等四百二十一人度牒从之
　　○己酉夜有流星大如杯色青白光明烛地出入谷西北行至天船星尾迹炸散
　　○辛亥升狭西按察司佥事杨铎为狭西布政司右参政河南道监察御史左景为狭西按察司佥事  命岁给靖江王府镇国中尉相迪相荩禄米各四百石米钞中半兼支  命金吾右卫带俸都指挥佥事严清子俊郎伯能子贵俱代为本卫带俸指挥使  太子少保兼右都御史罗通自陈杀贼功为其子求世袭武职兵科左给事中王铉等劾其狥忌义失大臣体乞究治其罪以为人臣贪冒者戒  诏以时方委用通置不问  诏修南京新河口堤岸
　　○壬子户部奏湖广布政司调去征进达官今该安置于彼请移文本布政司令月给米二石养赡其家从之
　　○癸丑吏部言比者巡抚贵州右都御史蒋琳陈情乞推恩封赠祖父及祖叔母以报长育之恩今吏科劾琳因人成事升秩未欠輙求恩典推封祖父因已越分而况敢变更旧制欲推封与叔母者乎似此徼冒实玷风宪请行究治以为大臣不知量者戒  帝曰既不允其请姑恕之  赏贵州等处汉达官军舍人三千七百五十九人银有差以草塘等处从总兵官左都督方瑛杀获强贼功也
　　○甲寅  敕总都军务少保兼兵部尚书于谦总兵官武清侯石亨等曰即今隆冬岁歉各营军士未免饥寒暂令停掺每五日一下教场听尔等点视所管头目不得乘机纵放役使有误调用致其咨怨违者重罪不宥  安塞王秩煃奏欲诣京谢赐书籍止之
　　○乙卯守备万全都司右卫都督佥事江福索所部千户赵海庄田珠环不得以事杖死海事觉下巡按御史张鹏鞫福当斩福屡陈冤移提督军务右佥都御史李秉按之亦如鹏所论但言福心虽挟讐若事因公情可矜疑  诏特宥死降为都指挥于万全都司差掺  山东按察司佥事刘锴坐鬻廪米于所部多取直论受赃不枉法赎徒为民  前军都督黄竑死人或言其仰药云
　　○丙辰  命兵部右侍郎宋琰都察院右佥都御史余俨大理寺右少卿龚永佶右春坊右庶子兼翰林院侍讲赵恢各理本衙门事以清黄事竣故也  守备守宁卫奉御黄整奏先奉命领官军赴永宁卫脩筑城池起盖房屋勤劳五年事方就绪其官军乞量加赏赐以慰其心事下户部议官军共一千三百五十八人人赏绵布二疋从之  命刑部右侍郎李棠还家养病时棠巡抚广西以病得代回京故有是命  广西总兵官安远侯林溥奏总督两广军务右副都御史马昂奏敕令臣等听其节制臣以侯爵兼太子太师充总兵官若听昂节制亦恐蛮夷轻视章下兵部议总督总兵委任俱隆昂固难以节制溥而溥亦不轻昂宜令二人自今凡事务协心力以图济理不得自相矛盾有坏边务从之  应天府府尹马谅奏本府三年开科其试院借京卫学为之因彼地窄每将仪门墙垣则废苦盖席舍厨库试毕如旧修还所费浩繁窃见永乐间锦衣卫指挥纪纲没官房基一所宽间乞赐改造试院从之
　　○戊午  太上皇帝万寿圣节礼部请令群臣诣延安门行礼朝贺  诏免礼  巡抚广  工部尚书王永寿等奏苗贼千余出劫官军连击之于隆崩坡鬼罗冲等处斩首九十余级生擒十七人械送京师  山东按察司劾鲁内使王茂以失盗为名擅率军校吓取平民财物本府左右长史职专转导隐默不言俱宜究治从之  巡按直隶监察御史杨贡言苏松常镇四府自去岁及今大雨民皆遗食乞免其织造纻丝及采买等物从之
　　○己未南京户部奉近年以来官吏人员等俱冒增口数以支食盐有官一员支盐二千余斤者吏一名支盐五百余斤者宜量为定夺虚不虚靡凡吏典知印许报五口至十口文武官许报十五口至三十口每大口纳钞十二贯支盐十二斤小口纳钞六贯支盐六斤俱要堪中旧钞从之  晓刻金土二星合于氏宿
　　○庚申调吏部考功司主事吴成于工部虞衡司时吏科都给事中林聪言臣昨奉使过杭州闻诚起复赴京欲求补考功之缺今果得之且诚初以进士托同乡兵部尚书于谦保除武库主事今以起复初至而考功之缺甫及五日遽得除补宁无奔竞似此正身有玷何以考核百官乞调别用庶警士风疏上吏部请如其言故命从之
　　○辛酉  命岁给南淐王音载禄米五百石米钞中半兼支  给湖广苗官军马二百五十匹  镇守福建兵部尚书孙原贞奏自去冬至今春积雪连旬穷阴弥月谨按洪范兹谓咎徵臣以为今屯田未尽耕转漕未足给流民未复业公私耗竭军民咨嗟灾变之时致亦或在斯谨条上以裨  圣虑之万一其一论屯种曰  太宗皇帝置立红牌满开军士屯种定例颁行天下都司卫所种田样以验其收成计子粒以较其多寡行赏罚以励其勤怠此诚良法万世攸赖者也今屯军因缮工馈运等差□妨误屯种者多乞敕户部于各卫所官军内简精锐以掺备拨冗襍以屯种如添万人下屯岁省支仓根十二万石又积余粮六万石若天下卫所照旧屯种则粮储不可胜计兵食岂有不足者哉其二论漕运曰永乐中开疏北河以通转漕岁用米六百万石用军十有余万造船百有千艘又有氏间漕运之数远者三四千里近者千数百里虽无海运风涛之虞然其车坝盘浅上洪过闸得行日少停滋日久及至通州又用雇车所费不资如近年浙江粮与官军兑运每石加耗米七斗民运每石耗米八斗其江西湖广直隶等处亦各计水程远近加耗是则田不加多赋歛实倍欲民不穷困不可得也况今太仓无十数年之积倘遇水旱内而军国之供外而边塞之给何以接济为今之计当量入为出汰冗食之众候仓储积实渐减漕运传曰食之者寡则财恒足可不念哉其三论逃民日臣前任河南参政阅各处逃民文册通计二十余万户其河南之开封汝宁山东之兖州直隶之凤阳大名地境相连近黄河湖泊蒲苇之乡因水洩水消变为膏腴之地逋逃潜住其间者尤众近者河溢此处数水荒逃户复转徙南阳唐邓湖广襄樊汉沔之间逐食恐其相聚为盗宜俟年谷颇登敕令各臣督有司府州县各委官沿村挨勘验口以给田业随土宜以课农桑举乡饮以导其父兄立乡学以训其子弟建乡社使知报本设义食使知备荒时加巡察抚绥德理以化之刑法以齐之徐议其赋役俾为治民之良法庶无后来之患事下户部议沙汰冗食今已见行漕运亦宜如旧余事请移文各参赞巡抚等官如原贞所奏斟酌而行从之
　　○壬戌宣府总兵官都督逆兴奏母年九十不幸在京病故所生只臣一人乞蹔令臣归葬祭少尽人子之心  诏曰宣府地临边徼况冬月正虏寇出没所当堤防兴任总兵重寄难允所请其母葬祭该部悉如例行  驸马都尉薛桓家奴招诱流民占种王田县民田数十顷且纵牧民由伤和稼巡抚右副都御史邹来学劾桓罪  诏宥不问收其家奴杖而释之  夜月有毕宿生晕及背气左右珥复生白虹贯右珥月复掩犯天阙星
　　○癸亥  赐怀仁王逊珛秦王志洁周世子子垕内使各四人以各王奏府中缺人故  楚王季琡奏臣兄崇阳庄僖王季堞病故禄未住支遗庶长子均墩等男女六人并宫眷俱无禄米养赡  命所司岁给米二百石  停免广西思恩府土军今年应纳田粮之半以土军俱在桂林府听调杀贼不得耕种从总督广西军务太监班祐等奏请也
　　○甲子罢南京守备宁远伯任礼以平江侯陈豫往代之从监察御史李叔义论礼衰老无为也
　　○丙寅命定州卫带俸鞑官都指挥使吴阿寅台更名政从所请也  总督总兵等官少保兼兵部尚书王谦等奏在京轮掺外卫官军近年每班止放五月前班正月放六月赴京后班六月放十一月赴京今边报稍缓而山东河南等处旱涝艰食若令依旧更番则前班前者不及忧麦之熟后班还者已过秋田之盛军装费用何所取给即今两班俱放前班十二月初放明年六月初赴京后班六月初放次年正月初赴京庶使夏秋两得其利军装各有所资从之  哈密使臣阿力癿殴死甘州驿卒当抵死  敕其王令自治之
　　○丁卯直隶杨州府泰兴县送纳景泰四年秋粮襍豆四千余石俱水蒸塺白金仓官欲今别纳新豆纳户诉乞每石折九斗与收户部覆奏从之
　　○戊辰  命故狭西署都指挥使费铭子澄袭为指挥使增召商纳草价先是户部以各场急缺草奏准召商纳草给然所定价少全无纳者主事袁衷以为言下户部更议纳安仁坊五场者每草百束给一两八钱青秋和草者百束给一两三钱给＜氵旱＞石桥二场者每谷草百束给一两四钱从之
　　○己巳庆王秩煃奏本府设教授等官辅导比者诸郡王府坐左长史涉郡王府坐其教授等官  命都察院如所言著为令
　　○辛未冬至节遣官祭  长陵  献陵  景陵  帝诣  奉先殿  上圣皇太后宫  皇太后宫行礼毕出御  奉天殿文武群臣及四夷朝使行庆贺礼  上圣皇太后  皇太后俱免命妇朝贺
　　○壬申升锦衣卫指挥同知杭星为指挥使百户唐兴为指挥佥事俱仍带俸不任事  都察院右都御史洪英既致仕请以长子＜王扁＞补国子监监生不允
　　○甲戌镇守湖广右都督陈友奏娄罗绞洞上下婆洞等寨及清水江苗贼约万余流劫黄土坡及平茶等处声言欲攻铜鼓城调官军追击之前后斩首三百余级并得其器械牛畜都指挥戚安指挥王福刘玉等八人战死其铜鼓所近诸苗寨悉诣军门降已抚业及遣官往娄罗等处招贼余党若犹不服议调永顺保靖镇溪等处土兵及各卫所轮掺官军俟来春并力剿除事下兵部言友所奏虽云斩馘贼级而阵亡头目亦多其中疑有欺诈况湖广屡岁征调军民疲困若再调军人力不堪宜令友会同巡抚尚书王永寿及三司官计议参酌相机而行及令巡按御史查究友失机欺诈参奏究问庶使军法严明人不劳扰从之  夜有流星大如杯色青白出自内平东行至太微西坛三小星随之
　　○乙亥巡按直隶监察御史张鹏劾奏镇守独石内官弓胜都孙安侵欺戌卒拾于河及掘地所得白金贪秽无耻宜究其罪俱  宥之  南京通政司右参议丁澄奉  敕提督南京粮储南京十三道监察御史劾澄浙江人例不督粮今乃不奏避乡贯下南京刑部论赎杖还职  巡按山西监察御史马文升按镇守鴈门关内官阮谈杖死从卒  诏宥不问但遣  敕切责之  免蓟州香河县抛荒民地今年粮三百七十六石草七百五十三束仍  命所司督民耕种俟明年收成办纳粮草
　　○丙子  命万全都司都指挥使陈智子玉代为指挥同知  左佥都御史徐有贞言沙湾治河三策一置造水门臣闻水之胜可使之流通不可使之堙塞昔禹凿龙门辟伊阙无非为疏导计故汉武之堙瓠子终弗成功汉明之疏汴渠踰年著积此其明验也世之言治水者虽多然于沙湾独乐浪王景所述制水门之法可取盖沙湾地土尽沙易致坍决故作坝作闸皆非善计臣请依景法为之而加损益于其间置门于水而实其底令高常水五尺水少则可拘之以济运河水大则疏之使趋于海于是则有疏通之利无堙塞之患矣一开分水河凡水势大者宜分小者宜合分以去其害合以取其利今黄河之势大故恒冲决运河之势小故乾浅必分黄河水合运河则去其害而取其利请相黄河地形水势于可分之处开成济河一道下穿濮阳博陵二泊及旧河沙二十余里上连东西影塘及小岭等地又数十里余其内则有古大全堤可倚以为固其外则有八里梁山泊可恃以为池至于新置二闸亦坚牢可以宣节之使黄河水大不至泛滥为害小亦不至乾浅以阻漕运一挑深运河臣为水行地中避高趋卑势莫能遏故运道深则能蓄水浅则弗能令运自永乐间尚书宋礼即会通河浚之其深三丈其水丈余但以流少恒多于塞后乎江伯陈宣为设浅铺又督军丁兼挄故常疏通久乃废弛而沙河亦淤不已渐至浅狭今之河底乃与昔日之岸平其视盐河上下固悬绝上比黄河来处亦差丈余下比卫河接处亦差数尺所以取水则难走水则易诚宜浚之如旧章入  诏工部移文谕有贞使即如其言从之  致仕贵州布政司左布政使董和卒和福建闽县人永乐戊戌进士授户部主事升即中寻升山东左参政改湖广秩满升贵州左布政使和为人端谨有治才所至人称慕之景泰初致仕至是卒
　　大明英宗睿皇帝实录卷二百四十七
大明英宗睿皇帝实录卷二百四十八
　　废帝郕戾王附录第六十六
　　景泰五年十二月丁丑朔  太上皇帝居南宫  帝省郊祀牲  宁夏左参将都指挥使熊震听已卒诈言妄奏声息下都察院狱论赎杖还职  诏宥之
　　○戊寅升户部主事韩敏为湖广长沙府知府大理寺左寺副王恕为直隶杨州知府
　　○己卯旌表节妇王氏等三人王氏武功卫卒季均妻刑氏河南无阳县民高通妻皆年少丧夫守节逾四十年俱表其门曰贞节陈氏贵州卫千户夏玘妻与贼战死陈投缳而死以从之表其门曰贞烈  设狭西开城县固原州仓置大使一员从狭西布政司左布政使许贵等奏请也
　　○庚辰朝鲜国王季弘玮遣陪臣申自守等贡方物  命升广西总兵官署都指挥佥事陈旺左参政钱奂按察司副使蒋诚及官军一百六十人俱一级一千一百余人赏有差以广东龙水等县杀贼功也  兵部劾奏署都督佥事张钦都指挥使白玉署都指挥佥事周泉及各营把总管队官牧马于草场多损失乞治其罪  诏第治钦等而宥把总管队官  调内阁书办太常寺少卿王谦陈学于南京太常寺礼部仪制司郎中蒋宏吏部稽勋司员外郎王琮于南京刑部大理寺左寺副刘良中书舍人何琮金铭俱出理本职事谦等隶内阁书办日久狎玩往往窥伺事机售恩纳贿及冒署支文渊阁知制诰职衔以愚瞽外人大学士王文等觉其弊故奏请调之  吏科言山西道监察御史郑时巡按湖广尝被德安府知府周铎讦奏覆未报今都御史萧维祯等考时称职该道御史何深等狥情挟结朦胧具奏遽令理任俱为罔上欺公乞究治以警将来  诏宥维贞等琛执送刑部鞫罪既而维祯等上章自罪并琛俱宥之
　　○辛巳襄陵王冲秋奏臣父子家眷众多岁禄本色米少不敷乞量改折色为本色  命岁给王本色米七百石折色三百石  都察院奏山西布政司参议祝灏按察司佥事蔡汝忠范瑢纵吏卒索按属贿  命巡按御史执治之
  </div>
  <div class="pagination">
   <a href="明实录英宗实录_page181.html">
    上一页
   </a>
   <span>
    ...
   </span>
   <a href="明实录英宗实录_page177.html">
    177
   </a>
   <a href="明实录英宗实录_page178.html">
    178
   </a>
   <a href="明实录英宗实录_page179.html">
    179
   </a>
   <a href="明实录英宗实录_page180.html">
    180
   </a>
   <a href="明实录英宗实录_page181.html">
    181
   </a>
   <span class="current-page">
    182
   </span>
   <a href="明实录英宗实录_page183.html">
    183
   </a>
   <a href="明实录英宗实录_page184.html">
    184
   </a>
   <a href="明实录英宗实录_page185.html">
    185
   </a>
   <a href="明实录英宗实录_page186.html">
    186
   </a>
   <a href="明实录英宗实录_page187.html">
    187
   </a>
   <span>
    ...
   </span>
   <a href="明实录英宗实录_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
