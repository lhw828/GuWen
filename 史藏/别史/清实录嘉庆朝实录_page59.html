<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 59 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 59 页/共 523 页</h1>
    <div class="content">
监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。夏。四月。己丑朔。享太庙。遣郑亲王乌尔恭阿、恭代行礼。　　

○饬臣工勿陈符瑞。谕内阁、钦天监奏、四月初一日日月合璧五星联珠一摺。前因上年十月二十八九夜间。众星交流如织。实为天象示警。钦天监并未奏闻。曾降旨饬谕、嗣后占星观免。过有灾异。不可讳言。偶见嘉祥。毋庸粉饰。惟当据实直陈。原以上苍垂象。无非警惕朕躬。可以随时修省也。昨钦天监于初闻雷时。循例具奏、今复以合璧联珠侈陈祥洽。则未免误会前旨。转启盈满骄肆之心。大失寅畏钦崇之意。夫日月合璧。五星联珠。皆为前代史册所载。朕亦粗知算法。其躔度运行。无难推算而得。非若景星卿云麟凤来游之可以虚词附会也。然亦会逢其适。曾何瑞之足言。况现在川陕一带。教匪未尽殄平。逾越三年。蔓延数省。凡我赤子。遭荼毒流离者。至今未登衽席。朕方悯恻戒慎之不遑。尚敢侈言符应乎。如能逆匪即日荡平。黎民复业。吏治肃而政通。年谷成而时若。其为休应。孰过于斯。若此等铺陈。侈言祥瑞。近于骄泰。实为朕所不取。其不必宣付史馆。用昭以实不以文之意。　　

○又谕、前因原任内阁学士尹壮图、曾奏各直省仓库多有亏缺。经派令庆成。带同尹壮图前赴近省盘查。彼时各该督抚等冀图朦蔽。多系设法挪移。弥缝掩饰。遂致尹壮图以陈奏不实降调回籍。此皆朕所深知。是以降旨令其驰驿来京。另候擢用。今尹壮图于本日至京具呈谢恩。据军机王大臣面奏、尹壮图现有老母年逾八十等语。尹壮图籍隶云南。距京较远。既难迎养。若留京供职。则伊母子万里睽违。朕心实有所不忍。尹壮图从前尚属敢言。著加恩赏给给事中衔。仍令驰驿回籍侍母。他年再候旨来京供职。　　

○庚寅。谕内阁、向来京城九门以内。从无开设戏园之事。嗣因查禁不力。夤缘开设。以致城内戏馆日渐增多。八旗子弟徵逐歌场。消耗囊槖。习俗日流于浮荡。生计日见其拮据。自正月初间。大臣科道官员等陈递封章。及召对面奏者。多有以城内禁止开设戏园为请。朕因两次面询步军统领定亲王绵恩。惟称系粉饰太平之事。不宜禁止。夫太平景象。岂在区区歌舞为之粉饰。况城内一经开设戏园。则各地段该管员役。即可藉端讹索。为舞毙肥囊之计。朕亦有所闻知。在步军统领衙门司员。或有利于其间。自不愿将此事禁止。而绵恩亦以不宜禁止为词。其意殊不可解。其故亦不必究。存于朕心。再观后效。现当遏密之时。除城外戏园。将来仍准照旧开设外。其城内戏园。著一概永远禁止。不准复行开设。并令步军统领、先行示谕。俾原开馆人等、趁时各营生业。听其自便。亦不必官为抑勒。自禁止之后。并著步军统领、八旗满洲都统、一体查察。如该旗地段。有违禁开设。经该都统查奏、即免置议。傥匿不奏闻。别经发觉者。除将步军统领及司员等严加议罪外。并将该旗都统、一并严加议处。　　

○军机大臣等遵旨议奏、马慧裕条奏军营安抚事宜。今酌拟照办者二。一、难民回籍。就人数多寡分起匀配。闲日行走。每起不得过三十人。一、严禁挟仇讦告。如有指首曾经从贼者。以告赦前事论。事不可行者二。一、请将投首之人交出兵器。每起祇准五十人赴营。酌赏盘费。傥群执器械来者。即用枪炮轰击。查难民乘闲来归。岂能齐以五十人之数。若枪炮轰击。尤属孟浪。至酌赏盘费。则前经勒保奏定。每日给粮五合。银三钱。给路票作为执照。每户给搭盖草棚银五钱。应令照办。一、请将回藉之人。令沿途乡保照料。查乡保逐段照料。碍难办理。且恐勒派生事。应归地方官查察。原议未妥者四。一、难民每日给与庙宇住宿。次日催促起程。其无业者。派充衙门夫役。或与军流人犯一体支给口粮。或分给入官逆产。或酌分现任官员。及在籍绅士之家服役等语。查沿途居住。岂能皆有庙字。督催起程。势同驱逐。应饬地方官酌量空闲处所。分指住宿。每日口粮、止作一次领。自不待催促而行。至回籍后。岂能常给官粮。即逆产亦难遍给。若充役恐多误事。给与官绅服役。又与罪人为奴无异。惟到籍者原业被人抢占。许禀官追给。事尚可行。一、难民中有无家可归无人可倚者。请将年老残疾之人。分拨附近州县、支给口粮。应准。至妇女幼孩。劝令仕宦之家殷实之户养育。不定主仆名分。恐绅户等未尽乐从。况无名分。更难管束。一、由贼营逃出者。兵役人等不得阻滞。应准。至朔望日查点。事涉烦扰。无庸议。一、教匪投诚。予以宽宥。应准。至厚加犒赏。令其寄信邀约。回巢遍传。非事体所宜。无庸议。拟交经略勒保另行筹议者三。一、投出之人。分别人数赏给银钱顶带。一、眷口资财。通传放行。应如何官为办给凭据。并酌予口粮盘费。一、年少单身。无家可归。自不必强令回籍。但口粮可暂不可久。稽察宜分不宜聚。应如何分别安插。暂资盘费。均应妥议。再该护抚称陕西防守一事。自宁羌至平利。与川省交界。绵互二千里。兵止六百余名。将官止有都守三员。势不能不资乡勇协助。昨己奉旨。添派山东兵一千余名。应令永保到任后。于各标营内抽调应用外。再严饬地方官实力团练。违者查参。得旨、所议公正简明。准驳合理。遇报便发交勒保。并令永保、马慧裕知之。　　

○命荆州副都统达春、更名达冲阿。　　

○以詹事府少詹事陈万全、为詹事。　　

○辛卯。上诣观德殿几筵前。行月祭礼。　　

○壬辰。谕内阁、刑部核议河南省郝和尚、殴伤伊缌麻服叔郝太花身死一案。因该犯情切救母。并非无故逞凶干犯。于本内声明请旨。内阁亦即票拟双签。并夹片声叙。此案郝和尚因伊母郝徐氏与郝太花争詈起衅。郝徐氏被郝太花推跌。并用木橛向殴。郝和尚自应上前救护。但郝太花所持木橛。业被郝和尚夺回。则郝太花已系徒手。并非事在危急。郝和尚乃用木橛回殴。以致伤重殒命。自应照律定拟。又何得以救母情切。即照该抚原拟声请减等、转失平允。郝和尚。著按例应斩监候秋后处决。届时入于缓决。嗣后遇有似此案情。皆应照例定拟。无庸于本内声明。内阁亦无庸再用夹片。　　

○癸已。谕内阁、据恒瑞马慧裕奏、现办军需地方。经理需人。与他省情形不同。请将升调委署事宜。俟军务告竣后。再遵新例办理等语。前据御史李蘧条奏、省会首邑及府州县丞倅等官。题调出缺。不准将不合例人员奏请升调。其未经卓异保荐之佐杂。不准委署州县。业经吏部议准通行。固不得轻议更张。但现办军需地方。正在用人之际。自与他省情形不同。亦不得不量为变通。免致贻误。且佐贰中承办军需出力者。自复不少。亦当予以鼓励。以坚其急公向上之心。所有四川陕甘湖北省分。嗣后遇有丞倅州县缺出。准其于本班及佐贰中。择其才堪胜任。及承办军需出力之员。酌量升补。其紧要州县缺出。如本班乏人。亦准于佐贰中出色之员酌量委署。一俟军务告竣。即仍照新例办理。他省不得援以为例。各该督抚等、务须秉公无私。慎选良吏。以期经理得人。如有始勤终怠之员。亦当随时更正。毋得稍徇偏私。致有贻误干咎。　　

○又谕、据达庆等奏、巡漕御史德舒翁阿、因回空镇江帮船携带白铅。辄令押回通州。不容随帮南下。并将旗丁发交通州拘禁。诚恐回空迟误。请将该御史交部议处等语。向例漕船原准携带土宜。今镇江帮船所带白铅。即系倭铅。并非违例之物。且数未及一百二十六石之额。该御史即押令此上。不容随帮南下。又不即时讯明发放。辄因私事往燕郊驻宿。岂不有误回空。达庆等于接到禀报后。即驰回通州查询。并饬将所押船只放行。尚知以公事为重。至该御史德舒翁阿办理此事。殊属不晓事体。著交部议处。并即行彻回。所有巡视通州漕务。著该衙门照例带领引见。另候简放。　　

○又谕、兴奎奏、审拟回民丁成杰杀死马忠德一案。依谋杀律问拟斩候。摺内声明新疆向来办理谋故重案。审明后、俱恭请王命即行正法。因现奉谕旨。问刑衙门俱应专引本律办理。是以遵照拟斩候等语。此案丁成杰因怀恨马忠德逞忿杀毙。系属寻常命案。自应照例定拟。原不必即请王命正法。丁成杰著依议应斩监候秋后处决。此案兴奎等年办尚是。至新疆与内地不同。如遇杀一家二命三命。及谋故重案。审明后仍应按照向例请王命即行正法。若因有专引本律谕旨。过于拘泥。概行问拟斩候。则又何用颁发王命旗牌为耶。　　

○甲午。常雩。祀天于圜丘。遣怡亲王永琅、恭代行礼。　　

○赏会试年老举人周大器等司业、检讨、学正职衔有差。现任教谕张玉柱、刘瑍、训导马徽典、俱以加衔留任。　　

○乙未。上素服诣太和门。恭阅大行太上皇帝尊谥册宝。行礼毕。回宫。更缟素。诣观德殿。恭候册宝至。上诣大行太上皇帝梓宫几筵前、恭献册宝。册文曰。功巍文焕。百王集美善之成。德盛化神。万世崇显融之号。御＜宀禹＞久而弥孚沦浃。入人深而益切慕思。宝启藏函。牒尊彝典。钦惟皇考大行太上皇帝道参帱载。治协登咸。悠远本乎至诚。胥亿兆之心皆共见。会归建于皇极。宁言动之纪所能赅。敬举大端。式彰至德。恪精禋而岁展。法宝录以晨瞻。议礼制度以立之规模。载道因文而垂为作述。观民设教。斗车运虞帝之巡。耆武定功。鼓叶轩皇之曲。子惠民隐。计周于饥食寒衣。整饬官常。情笃于父生师教。翕河恬海。告绩底于平成。蠲漕免镠。广惠施于亿秭。轻重常矜于庶慎。经营不役于子来。由一二日之万几。不忘兢业。故六十年如一息。坐致平康。言必称天。念惟省岁。备五福以为敷锡。跻九旬而未倦勤。溯始建于一元。最为长久。获亲承夫七世。下逮曾元。昄舆极日出入之区。琛赆辑岁朝贡之国。民生而少而壮而老。长嬉游调幕之中。乾象为天为父为君。咸霣涕遗弓之日。莫名骏烈。思荐鸿称。集黎赤以佥谋。酌古今之通义。诗歌融朗。易著粹精。天之高也无穷。德之纯亦不己。冀克纪懿铄彰明之实。庶以抒亲贤乐利之忱。谨奉册宝。恭上尊谥曰法天隆运至诚先觉体元立极敷文奋武孝慈神圣纯皇帝。庙号曰高宗。流徽有赫。扬烈无疆。伏冀照临。永绥禔福。谨言。　　

○李淑皇后殡宫月祭。遣官行礼。　　

○谕内阁、尹壮图奏、清查各省陋规一摺。据称各省陋规。请慎选廉洁重臣。饬往各省。眼同督抚逐一清查。乾隆三十年旧有者若干。以后续加者若干。听各属绅士父老一一证明。悉照三十年所有陋规。勒为成式。其续增科派。悉行裁革等语。陋规一项。原不应公然以此名目达于朕前。但州县于经徵地丁正项。以火耗为词。略加平余。或市集税课。于正额交官之外。别有存剩。又或盐当富商、借地方官势。出示弹压。年节致送规礼。其通都大邑。差务较繁。舟车夫马。颇资民力。皆系积习相沿。由来已久。祇可将来次第整顿。不能概行革除。今若遽行明示科条。则地方州县。或因办公谒蹷。设法病民。滋事巧取。其毙转较向来陋规为甚。至于分别二千两以下者、毋庸核办。二千两以上至数万者、留半办公。其余分帮冲途苦缺。定为成式。是明导以取财之方。未受其益。先受其害。流毙有不可胜言者。且所谓廉洁重臣。一时既难其选。傥所任非人。权势过盛。尤属非宜。况令周历各省。传集绅士父老。询问年规数目。俾之逐一证明。尤觉烦扰纷歧。未协政体。尹壮图所奏、实不可行。前已有旨。今尹壮图回籍侍养。著即于百日大祭行礼后起程。并加恩赏给伊母大缎二匹交尹壮图带回。以示恩眷。至尹壮图现系给事中职衔。准其在籍奏事。所有呈递奏摺。即交云南巡抚转递。但须择紧要事务。据实入告。不得因有奏事之责。遂尔挟制地方。想尹壮图亦不肯出此也。　　

○又谕、本日召见朱圭、询问蔡新之子曾否在京会试。据奏蔡新有子蔡本俊。系内阁中书。现在入场未经中式等语。蔡新在上书房行走有年。老成谨慎。以大学士予告在籍。年已九十有三。伊子蔡本俊、著加恩一体殿试。　　

○又谕、宜绵自办理川省军务以来。并不亲率将弁。认真剿贼。惟事畏缩退葸。致误军机重务。是以降旨令其解任来京。昨到京时。伊并未专摺请罪。及召见面询军营情形。止称兵少贼多。于剿抚机宜。地名远近。概不能详悉陈奏、因询以在大成寨盖屋居住之事。伊居然直认不辞。毫无知罪畏惧之意。随令军机大臣、将朕所批伊摺给予阅看。乃多方辩饰。惟以惭愧为辞。仅请将太子太保衔革去。仍不自伏愆尤。实属全无天良。出于情理之外。宜绵身任陕甘总督。贻误军务。其罪与秦承恩相埒。且系满洲大臣。带兵打仗。是其专责。更非秦承恩书生可比。姑念贼匪窜入陕省时。宜绵尚在川境。与秦承恩之专在陕省防堵者不同。且秦承恩闭城自卫。忍令被难民人大遭荼毒。而宜绵尚无此等情罪。是以未将伊革职拏问查抄。至伊虽曾经具奏老病情形。亦不过虚词搪塞。自为委卸地步。度问伊屡次奏报打仗杀贼。为虚为实耶。其昧良负恩。实难辞咎。究念伊老病。免其治罪。宜绵曾任乌噜木齐都统。于新疆情形尚为熟悉。著加恩赏给三等侍卫衔。弃瑕录用。自备资斧。前往乌里雅苏台、帮同绵佐办事。不必谢恩请训。即行起程。伊子瑚图灵阿、亦著即赴新任。不许在京逗遛。其乌里雅苏台参赞大臣那敏泰、著来京供职。　　

○丙申。以恭上高宗纯皇帝尊谥礼成。诏示天下。诏曰、自古帝王陶钧万汇。统辑群元。骏德懋乎昌图。鸿猷昭乎显祚。莫不册称建谥。稽典崇徽。所以胪舆悃之钦崇。迪前光而敷贲也。钦惟我皇考大行太上皇帝聪明天亶。庄敬日强。裕至诚不息之原。恢悠久无疆之量。顾諟严于明旦。健法乾符。对越肃于郊坛。灵甄昊贶。莅耕耤亩。接盛而太室升馨。展谒珠邱。肃驾而神区荐祜。述卧碑则恪循祖制。诵实录则亹奉宸谟。绍封追复夫星潢。加秩延光于玉牒。礼崇勋旧。表正官常。万几洞烛以批章。百职偕升而对陛。八成经治。利毙周知。六计旌廉。劝惩交励。读召诰而旨通无逸。屏揭天题。绎皋谟而业勖维勤。经诠御论。旰宵廑注。驿笺遥轸夫禾畴。旸雨驰诹。农部详稽其谷数。畬粮五逭。漕糈三蠲。再弛积欠以加恩。屡眷偏灾而给复。春台布恺。展赈新韶。辇路流膏。原逋近邑。导奔湍于鳀壑。水汇清黄。捍归汐于鳞塘。澜消龛赭。勤恤民隐。诹咨遍逮疆臣。荒庶土功。修建频颁国帑。酌刑章而定谳。罪疑惟轻。搜军实以治兵。师出以律。体国经野。创制显庸。宪章奉乎五朝。法度轶乎三代。表元功而荐玉。社稷虔禋。秩祀典之升香。铏笾定制。珍璆纳赆。镌册宝则景焕前光。礼器编图。酌古今以宣昭茂榘。鏄钟特磬。律叶中和。玉路金根。仪陈卤簿。纂三通而作则。不愆不忘。迈六典以成书。之纲之纪。司天揆度。抚辰稽仪象之占。拓昄增编。隶宇广方舆之记。至于观文成化。载道敷言。文富三编。诗盈五万。纂修图籍。嘉惠儒林。训士以雅正清真。贮书于渊源津溯。四诗定谱。叶风雅颂于乐章。三史纠讹。译辽金元之国语。武英校刻。聚珍弥广夫开雕。天禄收储。摛藻特遴其精善。石经正误。迥轶开成。猎碣排章。重摹史籀。亲临阙里。创建辟雍。京闱定额于兴桓。庠校增员于镇迪。词科再举。明经尤特奖耆儒。恩榜七开。召试复频烝髦士。英谟耆定。毅烈布昭。军政总于中枢。戎功习乎大阅。叠十九矢而命中。圣武维扬。逾三万里以恢疆。天威有赫。冉駹益地。两金川咸籍舆图。回准犁庭。四卫拉偕承带砺。扫海氛于赤嵌。逆翦台员。贡骠乐于朱波。诚摅缅甸。勋高不战。南交稽首以朝正。续迈无前。廓喀斋心而羾表。若土尔扈特之归顺。暨痕都斯坦之输琛。安集延书奉右旋。哈萨克马来西极。仰霆威而震叠。七德昭铭。广风化于昇平。十功赢绩。惟迪知上帝命。能保惠于庶民。用敷遗后人庥。俾缉熙于纯嘏。天不已纯亦不已。允庆登咸。大可为化不可为。莫名巍荡。溯自膺图升炷。初基申绳祖之诚。洎夫畀玺传心。周甲惬告天之志。元辰禅授。越三载而训政弥勤。寿＜宀禹＞康宁。跻九旬而敕几罔倦。朕沐恩埏埴。秉诲宫延。深欣侍养之方长。遽悼升遐而何怙。终天衔恤。哀慕滋深。率土胪诚。徽称聿阐。谨命诸王、贝勒、大臣、文武群臣。敬考彝章。恭荐谥号。百辟卿士。佥言允符。肇举上仪。恪遵曩制。祗告天地宗庙社稷。于嘉庆四年四月初七日。奉册宝。恭上皇考大行太上皇帝尊谥曰法天隆运至诚先觉体元立极敷文奋武孝慈神圣纯皇帝。庙号曰高宗。既象功而昭德。宜锡类以推恩。所有事宜。开列于后。一、岳镇海渎庙宇倾秀□贵者。该地方官奏明修葺。以致诚敬。一、内外大小各官。除各以现在品级已得封赠外。著照新衔封赠。一、在京满汉文武大小官员。俱各加一级。一、在京王公文武官员任内。有革职留任。及降级。罚俸者。咸予开复。又在京官员。现在议降议罚者。悉行豁免。一、外藩蒙古王公以下。台吉以上。有罚俸住俸者。咸予开复。其现在议罚者。悉行豁免。一、会试文武举人已经中式者。除过犯黜革外。其有殿试誊写错误不合体式者。礼兵二部察明核实。准其再行殿试。一、乡试已经中式文武举人。除过犯黜革外。其有磨勘原卷字句错误。以致停科者。俱著宽免。准其会试。一、满汉孝子。顺孙义夫节妇。该管官细加咨访。确具事实奏闻。礼部核定。以凭旌表。一、各省道路桥梁间有损坏者。著地方官查明修理。以利行旅。一、各处养济院。所有鳏寡孤独残疾无告之人。有司留心以时养瞻。勿致失所。一、现在内外监候质审。及干连人等、俱著准其保释。一、军流人犯。有本人身故。其妻子情愿回籍者。该管官报明该部。准令各回原籍。于戏。丕显丕承。俾四方从欲以治。是彝是训。实万世无疆之庥。用慰群情。宣昭盛典。布告天下。咸使闻知。　　

○丁酉。上诣观德殿几筵前。行百日大祭礼。礼成。释缟素。　　

○免陕西被贼滋扰之李义、五郎、咸宁、长安蓝田、渭南、鄠、盩厔宝鸡、岐山、扶风、郿、留坝宁羌南郑、城固洋、西乡、略阳、沔、褒城、凤、华、汉阴、安康、平利、紫阳、洵阳、石泉、白河、商、商南、镇安、山阳、雒南、三十五厅州县、新旧额赋。并邻近贼氛之咸阳、兴平、临潼、高陵、泾阳、三原、富平、醴泉、陇、凤翔、汧阳、潼关、大荔、华阴、韩城、蒲城、白水、澄城、邠、长武、淳化、乾、武功、永寿、二十四厅州县、新旧额赋十分之三。　　

○戊戌。谕内阁、本年正月内。遣礼部右侍郎恒杰、副都统张承勋、前赴朝鲜。恭颁大行太上皇帝遗诏。该二员陛辞时。朕曾面谕以伊二人此次奉使朝鲜。系因赍颁遗诏。非如常时之敕封国王及世子可比。如该国王有馈送使臣礼仪。伊等不得收受。原系朕体恤藩封之意。乃昨据恒杰等回京复命。奏称该国王接奉遗诏。极为恭谨。并曾备送礼物。伊二人坚却不受。该国王复再三恳收。并将原奉高宗纯皇帝准收正礼谕旨呈出阅看。伊等仍不收受。转令差人将礼物赍随渡鸭绿江。而于行抵江岸时。嘱令原使带回等语。所办殊属拘泥不晓事体。伊等充使时。朕求知高宗纯皇帝曾经降有谕旨。是以令其勿受礼物。今既据该国王再四恳陈。则伊二人自可酌量收受。以申其恭顺之意。于到京后据实陈明。方为合理。否则一面收受。一面将原奉高宗纯皇帝谕旨恭录赍呈朕览。亦未为不可。抑或竟不收受。亦尚属正办。岂有徒令彼国差人赍随到江。复又却回。转致彼国远道携随。烦劳该国驿站。种种错误。现已令军机王大臣。传到恒杰。张承勋。面同该国差来正副使臣。将伊二人传旨申饬。并著将恒杰。张承勋。交部议处。其拘泥错误缘由。谕知该国王。所有该国赍随礼物之人。与伊并无不合。该国王毋庸加之责罚。嗣后该国遇有喜庆事件。遣使到彼。该国王仍可遵照高宗纯皇帝谕旨办理。以示怀柔而申忱悃。　　

○己亥。上诣大高殿行礼。　　

○谕内阁、内阁侍读学士赵秉冲。在懋勤殿行走有年。学问尚优。人亦谨慎。著加恩照陈孝泳之例。同南书房翰林一体行走。　　

○免四川被贼滋扰之奉节、大宁、巫山、云阳、万、开、达、东乡、太平、新宁、忠、梁山、垫江、酆都、江北、涪、合、长寿、定远、阆中、苍溪、南部、广元、昭化、巴、通江、南江、南充、仪陇、蓬、广安、营山、渠、大竹、邻水、岳池、三十六厅州县、邻近贼氛之石砫、巴、璧山、剑、西充、五厅州县、本年额赋。及未完二年三年额赋十分之三。并缓徵盐茶税课。　　

○庚子。谕内阁、昨据魁伦等参奏吏部郎中和德一案。交成亲王永瑆等审问。讯出和德次子福舒三岁时议定原任刑部郎中达冲阿之女为妻。彼时达冲阿之女。尚未选过秀女等语。八旗及内务府三旗女子。例应选看一次。未经留牌者。方准许字于人。其未及岁未经选看者。如即私许字人。不但有违定例。傥经选看留下名牌。殊不成事。即如朕现在二十七个月素服内。仍于八月间选看内务府三旗女子。明年二月选看八旗秀女。原恐未选女子婚配失时。俟选看后再行字人。亦不为迟。著通行晓谕八旗。及内务府三旗。嗣后未经选过秀女私行字人者。著永行禁止。　　

○追封孝仪纯皇后曾祖父原任护军校嗣兴、祖父原任总管内务府大臣武士宜、为三等公。曾祖母陈氏、祖母年氏、晃氏、为公妻一品夫人。祭一次。建碑修坟如例。晋封孝仪纯皇后侄孙一等侯花沙布、为三等公。世袭罔替。　　

○以詹事府詹事陈万全、顺天府府尹莫瞻菉、为内阁学士。兼礼部侍郎衔。　　

○辛丑。上诣观德殿几筵前供奠。　　

○谕内阁、上年吁请恭办皇考九旬庆典。钦奉敕旨。特开乡会恩科。本年正月内。猝遭皇考大事。朕当哀痛迫切之时。曾降旨因庆典既不能举行。并将恩科停止。兹过百日后。复思开科一事。乃皇考嘉惠士林至意。今朕不获祝嘏承欢。以天下养。惬率土臣民之愿。而惟此作人盛典。为皇孝已沛之恩。自应仰体圣慈。无庸停止。俾天下士子。仍得普沾遗泽。倍深感慕。所有恩科文武乡试。著于庚申年举行。其文武会试。著于辛酉年举行。　　

○晋封孝淑皇后兄一等侯盛住。三等公。　　

○以故奉恩将军英龄子福向阿、袭职。　　

○以内阁学士莫瞻菉、兼管顺天府府尹事。　　

○予湖北陕西阵亡参将保衡、千总谢凤诏、理问李烔、从九品张瑛、协领川德、佐领富苏、防御五十七、骁骑校额勒金、护军校舒灵、尼玛那、蓝翎长双灵保、花沙布、祭葬世职。浙江出洋捕盗伤亡参将陈国栋、把总邵大贵、祭葬恤荫、兵丁陈东海等三百四十三名、赏恤如例。　　

○壬寅。以通政使司通政使舒聘、为都察院左副都御史。　　

○命喀喇沁镇国公凡巴多尔济、科尔沁辅国公鄂勒哲依图、左紫禁城内骑马。　　

○旌表守正捐躯河南上蔡县民余振海媳陈氏。　　

○癸卯。上诣观德殿几筵前供奠。　　

○以故喀尔喀土谢图汗扎萨克贝子逊都布多尔济子凝保多尔济、袭爵。　　

○以詹事府詹事纳清保、为内阁学士。兼礼部侍郎衔。　　

○旌表守正捐躯四川蒲江县民罗经文女长姐。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之四十三　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆四年。己未。四月。甲辰。上诣观德殿几筵前供奠。　　

○命喀尔喀四等台吉赛尚阿、在乾清门行走。　　

○己巳。孝端文皇后忌辰。遣官祭昭陵。　　

○丙午。谕内阁、前曾奉皇考敕旨。孝淑皇后二十七月后。命立皇贵妃为皇后。今已届期。应钦遵敕旨正位中宫。皇后之父恭阿拉、著照例封为一等候。所有应行册后典礼。俱俟嘉庆六年二十七月释服后。著各该衙门详查定例。奏明择吉举行。　　

</div>
    <div class="pagination">
<a href="清实录嘉庆朝实录_page58.html">上一页</a><span>...</span><a href="清实录嘉庆朝实录_page54.html">54</a><a href="清实录嘉庆朝实录_page55.html">55</a><a href="清实录嘉庆朝实录_page56.html">56</a><a href="清实录嘉庆朝实录_page57.html">57</a><a href="清实录嘉庆朝实录_page58.html">58</a><span class="current-page">59</span><a href="清实录嘉庆朝实录_page60.html">60</a><a href="清实录嘉庆朝实录_page61.html">61</a><a href="清实录嘉庆朝实录_page62.html">62</a><a href="清实录嘉庆朝实录_page63.html">63</a><a href="清实录嘉庆朝实录_page64.html">64</a><span>...</span><a href="清实录嘉庆朝实录_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
