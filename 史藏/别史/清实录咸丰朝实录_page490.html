<!DOCTYPE html>
<html>
<head>
    <meta charset="UTF-8">
    <title>清实录咸丰朝实录 - 第 490 页/共 502 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录咸丰朝实录 - 第 490 页/共 502 页</h1>
    <div class="content">○蠲缓山东滋阳、泗水、峄阳谷菏泽定陶嘉祥济甯曲阜、寿张、钜野、金乡、鱼台、泰安、甯阳、郓城、蒙阴、沂水、新泰、东平、濮曹、兰山、莒、莱芜城武范乐安二十八州县东昌、临清、济甯、东平四卫所、被扰被旱被风被水被虫新旧额赋并杂项银。　　

○丙午。署山西巡抚常绩奏、贼扰豫东派兵分防潞辽。得旨。晋省兵丁。强壮者甚少。此次派防之师。不过藉壮声势。著派员实力办团练不准。视为具文。　　

○丁未。谕军机大臣等、克兴阿等奏剿匪获胜并生捦匪首正法各摺片匪首李＜氵凤＞氵□奎、被获正法。并据供匪首刘猪、业于桃花图接仗时受伤身死其余党与当不难即时扑减惟既据供称有与义州官军接仗伤过官兵数十名之语。深恐其意图窜逸。复致蔓延著克兴阿成明、督率将士迅攻凤凰山老巢。务将要路堵截。尽歼丑类。并知照盛京官兵、于山东面一带。合力夹击。勿令乘间逃窜。其蒙古地方。并著克兴阿等知照该盟长、一体严密堵剿。□□穴□又□捕余匪。毋令一名漏网。另片奏、兵饷不敷。请饬拨解等语。已谕知春佑、于热河道库内拨银二万两。派员解往应用矣。官军连获胜仗。生捦首匪。贼势已蹙。该副都统等、亟宜乘胜进攻。迅速蒇事。以节经费。将此由六百里谕令知之。　　

○镶黄旗满洲副都统克兴阿等、奏报捦获朝阳滋事匪首李＜氵凤＞氵□奎伏法。得旨。在事出力员弁。准归克复朝阳案内。核实保奏。　　

○戊申。谕军机大臣等、克兴阿等奏、进攻贼巢并追剿情形一摺。官兵进攻凤凰山贼巢。该匪已由南天门山口逃窜。贼众尚有五六百人。若不赶紧兜捕。恐其四路逃散致留余孽。况贼首李＜氵凤＞氵□奎虽已拏获。尚有才宝善刘名得未经就捦尤恐乘间逃往锦州一带复图啸聚著克兴阿成明督兵迅速追捕。并知会奉天官兵、协同截剿。务将匪徒悉数歼捦。毋令逃逸。将此由六百里谕令知之。　　

○又谕、前因逆匪窜扰楚北。分犯抚建。谕令骆秉章、由荆州下援江鄂或分兵数千先赴重庆。俟江西贼势稍平。再行入蜀。本日据骆秉章奏接据官文函称、江西抚建被围援兵屡挫湖北贼势扰及黄陂孝感云梦德安等府县令分兵数千。驻劄重庆。以一军援江一军援鄂。惟所部不满万人。断不能分拨三处现已拨刘岳昭一军四千六百余人。前往湖北或鄂或江听候胡林翼等调遣该抚仍率黄淳熙等营。即日赴川等语。四川军务吃紧。且为楚省饷源。骆秉章现分两军。一援江西。一赴四川。所筹甚属妥协。著即督率黄淳熙等兵。迅速前进。会合萧启江旧旅将川省逆匪认真剿办勿令再肆蔓延。其刘岳昭一军。著官文、胡林翼酌度江鄂情形相机调遣。傥贼势稍松仍饬令前往四川。以厚兵力。至匪众窜扰德安、黄州等处。现在曾否击退并著官文等随时奏报。以慰廑念。将此由六百里各谕令知之。　　

○又谕、本日降旨、令候补总兵李定太、帮办徐宿剿匪事宜。徐州地方、为南北要冲。现在偪近贼氛。田在田势难兼顾浙江带兵之员。尚有饶廷选张玉良等足资统率著瑞昌、王有龄、饬令李定太迅速绕道前赴徐州毋许稍涉迟延。致有贻误。将此由六百里谕令知之。　　

○又谕、前据联捷奏匪徒扰及清丰。当派兵勇往援。匪众解围西窜仍饬游击吉忠阿等穷追。并据常绩奏、捻匪偪近晋省。派兵分防潞辽等处。当以派防之师。不过藉壮声势谕令该署抚派员实力劝办团练本日据严树森奏、冠莘等县、土匪已由濮州过河开州清丰南乐均有匪踪并有图窜大名山西之说请速筹剿办等语防河为联捷专责。乃东省匪徒。辄由濮州杨家集等处渡河迨由清丰西窜复未将窜往何处、续行奏报傥任令西窜豫境扰及山西。或竟至北窜大名。则完善之区势将悉被蹂躏。联捷前派游击吉忠阿等、带兵追击。著即饬令确探贼踪。实力剿击。傥兵力不敷。并著添派兵勇。前往会剿。毋任蔓延开州、清丰、南乐、既有匪踪。尤应赶紧殄除。著文煜严饬该地方文武迅速剿捕。并著遵照前旨。饬令正定镇、及大名镇道、酌带官兵与东省官兵合力防剿。至晋省夙称殷富。久为匪众窥伺。该署抚前派防兵深虞单薄。第恐该省兵丁。强壮者少。自应办理团练以资捍卫。著常绩派委贤员。实力劝导。以收众志成城之效。其大同镇备调官兵。应否即令前往各要隘防守之处。并著妥为酌办。务期先事绸缪。勿致临时贻误。将此由六百里各谕令知之。　　

○又谕田在田奏徐城布置已定、仍回宿州妥筹剿办一摺逆匪王玉科等、句结西捻东扰。宿州情形吃重。田在田自应仍回宿城藉资。镇抚惟邳州幅匪复起。睢甯土匪。亦欲句结浍南捻匪。合窜东路。萧县则新起股匪。冀断饷道。窥伺郡城。沛县与滕峄毗连。亦恐教匪窜扰。各州县防剿。均关紧要。著田在田、即将各处匪徒。痛加剿洗并督饬游击欧玉标等、将盘踞虞姬墓之贼一律埽荡。并著吴棠、将徐境团练。赶紧整饬务令与各路官兵联络以壮声势另片奏请饬催总兵詹启纶、速到徐州本任等语。詹启纶前经都兴阿奏留扬州军营。该处防剿正当吃紧。未便令其赴任。本日已降旨、令李定太帮办徐宿剿匪事宜。并谕令瑞昌等、即饬该员星速绕道赴徐矣。将此由六百里谕令知之。　　

○河南巡抚严树森、奏谢督办剿匪事宜恩。并现筹东南各路情形。得旨。著照所拟布置。宋郡兵勇。固宜裁汰老弱亦宜赶紧训练。至各营诸将应参则参。断不可先存俱不可用之心免致合营解体。　　

○以广东按察使伊霖、为布政使。惠潮嘉道彭玉麟、为按察使。　　

○命总兵官李定太、帮办徐宿剿匪事宜。　　

○以山东长清历城边界剿匪出力。赏游击绪纶、花翎。知州李铭丹等、蓝翎。余加衔升叙有差。　　


大清文宗协天翊运执中垂谟懋德振武圣孝渊恭端仁宽敏显皇帝实录卷之三百四十七　　

咸丰十一年辛酉三月己酉谕内阁恭亲王奕等二子著命名载滢。　　

○谕军机大臣等、前据袁甲三奏苗练。与孙家泰徐立壮势难两立当经谕令速饬贾臻、前往寿州接署抚篆。将此事与该大臣悉心筹商。不可冒昧致激他变。兹据袁甲三奏称苗沛霖经翁同书开导。本可渐就范围因徐立壮等截其归路以致和解无成现在苗练无路可归徐立壮等所招捻众亦难久居城中业、令李世忠前往寿州正阳一带查办等语已于摺内详细批示矣。苗练人数众多傥致激成事端深恐难于收拾。且徐立壮等、所招捻众。并未薙发遽入城中情形亦极跋扈。傥能以毒制毒歼除一二较之徒事羁縻。似有把握该大臣现令李世忠、统带马步兵勇及水师炮船前往查办仍当持平办理使之互释嫌怨傥该练等结仇。已深不遵查办亦惟有照此次批谕办理。但不可取一时快意致贻后来钜患。该大臣于操纵机宜。谅必悉心斟酌朕亦不为遥制也。将此由六百里谕令知之。　　

○钦差大臣袁甲三奏、寿州城围稍松函致翁同书、并饬张学醇等分别筹办得旨该练等结仇已深。恐非查办所能了结苗练既无归路。若令进退维谷不激而生变其谁信之莫若以毒制毒令苗练即攻孙徐。以赎前愆。兼洩私忿。此三人中互相格斗。能歼除一二官军坐收其利较之敷衍羁縻。似有把握。　　

○以缉捕勤能。赏盛京候补知县鲍师钊、花翎。佐领常贵等、蓝翎。承德县知县奎寿、奖叙。　　

○予安徽泗州阵亡知州郑沅、骁骑校常有、祭葬世职。　　

○庚戌。谕军机大臣等、奕等奏、口□佛国哥士耆声称、现既和好。拟不俟缴款扣清。先行撤兵。将粤城让出。惟藩司衙门、曾经伊国修盖。欲赁与领事官、永远居住。＜口英＞国如赁居省署房屋。即口□佛国可代为阻止现与哥士耆议定。将来扣款交清后。所租藩司衙门旧地。一并交还。彼时如中国仍欲将此地租与口□佛国。任听中国自便。并于契内载明。旋由口□普噜嘶、布尔布隆、将退出粤东省城照会递到等语＜口英＞口□佛两国不俟扣款缴清。撤兵退出粤东省城。系为和好起见著劳崇光耆龄即照奕等所议办理。设＜口英＞国别有要求。即著劳崇光等、设法开导一面知照总理各国衙门照会哥士耆令其阻止并将＜口英＞口□佛二国撤兵情形。随时具奏。将此由五百里谕令知之。　　

○又谕、寄谕钦差大臣袁甲三、本日据翁同书奏、苗练围攻寿州、情形危急、经兵勇力攻两河口、严扼正阳、断其归路、始退回下蔡等语。与袁甲三所奏、徐立壮等招引捻匪先赴沬河口抢劫官民船只。为张学醇督练截回旋将两河口苗营攻破三座。情形不甚相符苗沛霖与徐立壮等结仇已深是以围攻寿州虽经翁同书兵练击退。而九里沟尚有苗练四营盘踞津要若不辨是非专攻苗练势必激而生变况徐立壮招集捻匪久居城中。其患尤钜。翁同书为群小所惑。但知苗沛霖之攻城狂悖。而不思徐立壮等之假公济私。招集捻众为患。将来著该大臣仍遵昨日朱批、及寄谕。悉心酌度。妥速办理。不可因翁同书此奏、稍涉游移。翁同书原摺。著钞给阅看将此由六百里谕令知之。　　

○又谕毛昶熙奏军饷久缺立虞溃散恐误大局沥陈危急情形一摺据称宋营兵勇多不得力早应严加裁汰祇以无饷之故。迟延至今拟俟严树森到营。会商妥办。乃抚臣杳无出省定期。而欠解饷项。已至十余万两。现在南阳汝甯等处。剿办正当吃紧。需饷甚亟。郡城□□穴□又□括殆尽。溃散堪虞各等语。归德兵勇系庆廉移交毛昶熙统带其中犷悍及疲软者、原应裁汰抽换劲旅但欠饷。既多未能骤办亦系实在情形该抚前奏宋营兵勇多凑杂之流。拟俟毛昶熙将各队花名清册送到即派干员前去点验。分别裁撤。惟委员裁汰兵勇。尚恐难期核实。严树森现在督办剿匪事宜。著亲赴归德军营会同毛昶熙认真裁汰务令悉成劲旅并将归德一带、防剿机宜和衷商搉布置稍定再回省城其应需军饷并著筹款拨解毋得迟延傥各存意见动辄龃龉设兵勇因饷缺哗溃句结捻匪肆窜该抚身任封疆岂能诿罪于毛昶熙耶毛昶熙经朕简派督办河南团练复令帮办剿匪事宜应如何振刷精神维持大局乃因饷需欠缺。巡抚不即到营。辄负气奏请撤回。另赏差使。亦属非是著俟严树森到营后一切军务。公同商酌。断不可各怀私见。致误事机。本日据翁同书奏、苗练进攻柏家圩。经官军击败。生捦粤逆魏德林、供称苗沛霖调粤贼七百余人。系余姓管带。同赴下蔡并闻欲同庐逆。先赴汴梁。再围寿州之说事之有无虽未可定但不可不先事豫防。并著严树森、毛昶熙严密侦探。妥为防范毋稍大意。将此由六百里各谕令知之　　

○辛亥。谕军机大臣等、严树森奏、河防不固、捻匪窜扑内黄县城阑入楚旺、经兵勇往剿、退回直境一摺。据称山东冠莘两县及郓钜等县匪徒。由濮州渡黄西窜。该抚调彰德营参将穆特布、会同彰德府知府延龄、带领兵勇驰往楚旺堵、御嗣该匪攻扑内黄县城不克遂分股直扑楚旺官军迎击失利。匪众乘势阑入。粮道张畇、参将穆特布、退回彰德、郡城等语。穆特布经严树森派赴楚旺。自应严密堵截。何以贼匪来扑。辄退回郡城。有无迁延不进。捏报受伤情弊。张畇是否畏葸逃遁。著严树森确切查明。据实参奏。楚旺漕次、正当开兑之际。如有损失。即著该抚与该粮道、按数赔补无误兑期。现在该匪向清丰开濮一带逃窜。难保不再萌窥伺仍著严树森严饬总兵牛浩然等、督率兵勇。奋力剿洗毋留遗孽将此由六百里谕令知之。　　

○命前任大学士彰蕴章、署兵部尚书　　

○予河南撒波寺地方阵亡都司杨彪、祭葬世职。　　

○癸丑。谕军机大臣等、成明奏、追剿贼匪获胜。并拟令热河等兵暂驻朝阳、请饬福厚接济军饷各等语。贼匪窜至广甯县、大牛圈地方。经成明督队追剿获胜。盛京协领书明额等、带马步队九百名赶到。业经会合前进。惟贼匪东窜。恐扰及盛京各属。本日已谕知玉明、严饬所派官兵合剿克兴阿现在行抵何处著即与成明督饬各军。实力剿捕。毋任再有窜逸。热河步兵三百名。西安步兵五百名。既据成明请令暂劄朝阳候调著即照议办理。前因克兴阿等请拨饷需。谕令春佑于热河道库。拨银二万两解往据成明奏称、现在官兵口分有欠至十数日者。著传谕福厚赶紧放给并飞速拨送前途追贼官兵以资接济。将此由六百里谕知克兴阿成明并传谕福厚知之。　　

○又谕、成明奏、追剿贼匪获胜情形一摺据称、朝阳贼匪。由凤凰山向东北逃逸。经成明督兵追至奉天广甯县属之大牛圈地方。连夜进攻。毙贼二百余名余匪乘夜逃窜。成明现追至赵家屯地方。盛京协领书明额等、管带马步队业经赶到。该总兵已派常升及书明额等督兵先行跟追并咨玉明豫行筹防等语。玉明前经续派步队五百名驰赴锦甯广义一带堵剿现在贼匪东窜。著玉明严饬前派官兵。扼要堵截。如兵力不敷。即速行添调官兵。会同克兴阿、成明、所派官兵前后夹击。其东南一带。并著迅饬牛庄防守尉、海城县知县等、协力堵御。务期聚而歼旃。毋令一名漏网。将此由六百里谕令知之。　　

○署湖南巡抚翟诰、奏报交卸抚篆日期。得旨。汝之病体。既系旧疾。自无难医治。著赶紧启程北上。　　

○以前任正黄旗蒙古副都统明庆、署正蓝旗蒙古副都统。　　

○予盛京广甯阵亡副总管哈清阿、祭葬世职。　　

○甲寅。谕军机大臣等、据御史许其光奏、口□佛国租赁藩司衙门、与新约不符、请饬另筹核办等语。＜口英＞口□佛两国、不俟扣款清楚。先缴回广东省城意在见好中国口□佛中赁居衙署。虽与和约不符。此时扣款未清未便与之辩论该御史既有此奏著奕等悉心商酌若事属碍难。即可毋庸置议。原摺著钞给奕等阅看。将此谕令知之。　　

○又谕、据玉明等奏、盗匪沿边滋扰添调官兵截剿、并请饬蒙古各旗、一体协剿各等语该将军等、现将原调步队五百名。发给马匹。派协领恩合、会同管带。并添调开原城马队二百余名。交佐领杨得富、前往剿办。统计所调马步官军。不下二千名。兵力不为不厚。惟匪众窜至广甯所属地方。业已深入奉境。虽经成明等剿办获胜深恐完善地方被匪蹂躏。著玉明倭仁景霖饬令恩合等统带各马步队会合克兴阿等官军。务将此股盗匪。四面兜围歼除净尽毋任再有窜逸仍遵前旨饬令牛庄防守尉、海城县知县等、一体堵截至清河边、朝阳寺等处之匪。是否悉窜广甯傥尚有余匪屯踞即饬带兵各员、探明□□穴□又□剿。悉数歼除。副都统侍顺、应否亲行督剿。并著该将军等、酌度缓急办理。其蒙古各王旗。已谕知理藩院、传谕各该蒙古一体协剿矣。将此由五百里谕令知之。　　

○又谕、本日据玉明等奏、请饬蒙古各王旗、派兵协剿朝阳贼匪等语。官军攻破凤凰山贼巢、该匪窜至奉天广甯县属之大牛圈地方。被官兵打败逃窜。现在西南两面均有兵堵截惟东北一带。与蒙古各王旗部落相连。恐该匪窜入。著理藩院传谕蒙古各王旗。一体派兵协同堵剿毋令逃窜。并将属下人等、严加约束。毋得窝藏容留。及句结为匪。以期尽歼丑类一律肃清。将此谕令知之。　　

○又谕、薛焕奏、浙省海盐、平湖、乍浦失守、现派兵勇防剿一摺据称海盐县城于二月二十七日失守。经苏省援师。会同浙师克复续有金陵逆匪数万。从苏常窜聚嘉兴、嘉善、复于三月初八日。窜入海盐、乍浦、平湖、均于初九日失陷。副都统锡龄阿、前总兵米兴朝、均不知下落等语。平湖、乍浦、偪近金山且与奉贤等厅县、壤地相接。一经失陷。则松江震动杭州省城北路亦形吃紧更恐窥伺浙东。扰及完善地方。薛焕现已与提督曾秉忠筹拨兵勇并收集浙省溃兵。严扼金山要隘。著即督饬将士。约会浙师夹攻平湖、乍浦、以图克复。并著瑞昌、王有龄、迅拨劲旅。会合攻剿。毋任久踞。更须派兵进攻海盐之贼。以固浙东门户。锡龄阿、米兴朝、并海盐、平湖、乍浦、文武各员下落。均著瑞昌、等查明具奏。将此由六百里各谕令知之。　　

○乙卯。谕军机大臣等、有人奏、直隶卢龙县知县陈赞清、上年秋间。有永平土匪才宝善等、因案拏获。收禁该县监中匪夥商姓贿嘱管狱家丁潜往狱中句通外贼数十人将才宝善劫去。该县贿嘱同城官弁。捏报公出。并改劫狱为越狱。又卢龙县王格庄土匪王学典、聚众数百人。抢掠迁安县当铺破案。王学典贿通衙役。将李德观指为盗首。该府委员审出真情。王学典令户书童树型、贿通门丁黄升、潘福等、陈赞清暗受贿银八百两。遂将李德观正法以灭口等语。才宝善上年业经拏获陈赞清何以纵令夥匪劫狱远扬王学典聚众抢掠为害地方。该县竟敢受贿。冤及无辜。似此婪赃枉法。纵盗殃民实属大干法纪。著文煜确切查明。严参惩办。不准稍有徇隐。原摺著钞给阅看。将此由四百里谕令知之。　　

○丙辰。谕内阁刘长佑奏、土匪阑入太平府、并养利州城。请将遇害及失事之地方文武、分别议恤革留一摺。上年八月间。南甯州土匪袭陷太平府城。复由安平等处扑犯养利州代理知州吴章湘等督带壮练在大岭墟迎击。毙贼数百逆首吴淩云、另遣股匪。于十月二十九日乘夜绕路。扑入州城吴章湘等回援力战。身受多伤匪党淩光澈等分窥上思州。经该处团练黄文清等围剿炮毙淩光澈著刘长佑即饬带兵各员。索图克复毋令久踞知府衔署太平府知府龙州同知刘作肃、著交部照知府阵亡例议恤。并著该抚将刘作肃妻女姓氏、及次子刘家凤查明奏请旌表。署新太协副将拣发参将多禄、上思营千总黄耀麟李为梁被戕情形并左州学政蒋应奎、西隆州州同冯应镛及其余员弁下落均著刘长佑查明具奏。代理养利州知州吴章湘、把总梁万雄、均著革职暂留本任责令戴罪自效。傥再不知奋勉。即著从严参办。　　

○又谕、胜保奏、请将获犯过半各员免议、并索赃通贼之同知、请革职拏问等语。前因委参领格本泰等未能将盗犯回四等拏获降旨令胜保查明参奏。兹据奏称该员等会同地方官拏获盗犯曹三、即回四等四名获犯过半兼获首盗尚知愧奋委参领格本泰、领催祥云、候补知县王国栋、均著免其议处。宣化府知府李培祜、怀来县知县郭会昌、于被参后协同格本泰等、拏获盗犯著免其参办。未获各犯。仍著胜保严饬该员等、迅速查拏。毋令漏网。直隶独石厅理事同知双贵、赴乡相验勒索多赃。致乡约被偪自戕。复纵令盗匪李二侉等、拒捕伤差任听夫役劫去回四。以致要犯逃脱。似此纵盗虐民。实属藐法已极双贵著即革职拏问。　　

○谕军机大臣等、前因徐之铭奏滇省军务紧要。请留张亮基在任调理。当经谕令张亮基、暂留本任督办云南军务。并谕令妥议抚回事宜。兹据张亮基奏、病难速痊、恳俟调理就愈、即行赴滇等语。滇省回务。因徐之铭办理乖方。致难蒇事。前已谕令新任云贵总督刘源灏、迅速赴滇查明办理。张亮基现在患病。著准其在湖北宜昌一带就医俟调理稍愈即行驰回滇省。帮同刘源灏、办理安抚回众事宜。将此由五百里谕令知之。　　

○又谕、乐斌奏、撒匪滋事、请饬山西陕西迅拨久饷等语。近年甘肃协饷。各省欠解过多。该省设法筹凑。已属支绌。现在西甯府属撒回滋事。兵饷更难延缓。著常绩、瑛棨、速饬各该藩司、将欠解甘饷。先行各筹拨银十万两。解赴甘肃。以资接济。其余欠解银两。仍著陆续筹拨。毋稍迟误。将此由六百里各谕令知之。　　

○又谕僧格林沁奏、通筹南北大局、密陈袁甲三奏参苗沛霖各摺片。据称、苗沛霖屡著战功。近与孙家泰、寻衅仇杀。实因寿州民团。擅杀苗练。袁甲三奏参苗。沛霖妄怀反侧。并不统筹全局。请将袁甲三撤回。将兵权移于苗沛霖等语。苗沛霖与徐立壮孙家泰仇杀。围扑寿州。叠谕袁甲三、派员秉公查办。近据袁甲三奏、寿州城围稍松。现派提督李世忠、前赴寿州一带相机查办苗沛霖恃强跋扈。袁甲三尚欲设法羁縻。谅不致激而生变临淮为南北要冲。防剿正当吃紧。袁甲三未便撤回致有贻误。苗沛霖不候查办。辄围攻寿州、若再与以兵权恐愈形横恣。以后难于驾驭。俟袁甲三查办苗沛霖、与孙家泰等、仇杀一案完竣。再行酌夺办理。前股逆匪。已回老巢。后股尚在滕县盘踞。并有土匪幅匪教匪滋事。急宜迅速歼除。以靖地方前有旨令胜保、驰往景州德州一带、办理防剿事宜以壮北路声势。该大臣惟当严饬各营将士。痛加剿洗毋任蔓延。将此由六百里谕令知之。　　

○又谕、胜保奏、统筹畿辅大局、请撤回古北口兵勇、并请饬孙治防河、及田在田办山东团练各等语。朝阳业经克复。所有前调赴古北口驻劄兵勇一千名。即著胜保撤回。归该大臣调遣。山东省范县、至齐河一带。河防极关紧要。惟孙治系直隶道员、兼办东省防务。深恐呼应不灵。本日已谕知谭廷襄派员办理矣至东省筑寨办团诸事。前经谕令谭廷襄筹办。该抚现已到省自可次第举行。袁甲三因临淮紧要。一时未能赴徐。田在田督办徐宿剿匪事宜。前据该总兵奏、宿州情形吃紧。邳州、睢甯、萧县等处匪徒。同时并起。已谕令该总兵痛加剿洗。若令其回籍带团助剿。则徐宿一带。势必空虚胜保请以田在田、帮办须俟袁甲三到徐后酌量情形。再降谕旨将此由六百里谕令知之。　　

○又谕、胜保奏、请将天津道孙治兼办山东防河事宜等语、山东黄河自范县至齐河。均与直境毗连自应严扼防守俾免疏虞。惟孙治以直隶道员、越境办理。恐呼应不灵著谭廷襄迅派明干大员、办理山东境内一带防河事务。并饬派出之员、亲历巡查激励乡团。互相保卫。傥所派之员、疏于防范。致有匪徒窜越。即著谭廷襄据实参奏。将此由六百里谕令知之。　　

○补铸浙江昌化县知县印信从巡抚王有龄请也。　　

○以克复安徽东流江西彭泽各县城赏副将何瑞祥、巴图鲁名号。游击唐连胜、陈定国、李惟善、都司全佩玉、守备刘连升等、花翎知县黄履亨等、蓝翎。予副将李朝斌、以总兵官用。余加衔升叙有差。　　

○丁巳。谕军机大臣等、前因俄国商人。欲由独石口行走。谕令文煜等阻止。仍准其于张家口、销售零星货物。本日据庆昀等奏、独石厅连界处所集场廛市均应豫为筹议并据文煜奏称、俄商行抵独石口业经遵允改道各等语。俄国商人呢尔丕依汪、带领跟役十八名。喇嘛二十四名。并驼马车辆等。于本月十九日抵独石口。经地方文武等、据理阻止。该商已遵允改道。所携货物。前据固理声称、有令于途间零星销售之语。该商于独石口折回。其是否赴张家口。抑往他处尚难揣测。如多伦诺尔及热河所属州县均有集场廛市。难免该商在彼贸易自应密为防范著文煜、春佑、严饬各该地方官。如俄商行抵该处准其将零星货物销售不得设立行栈并晓谕居民。与该商公平交易以期华夷相安。惟不必张贴告示。致令有所藉口。将此由五百里各谕令知之。　　

○以武英殿恭办宣宗成皇帝圣训全书告成。予提调官罗嘉福等、奖叙有差。　　

○予河南历次阵亡殉难官绅丁勇男妇等、三百七十二名口旌恤如例。　　

○豁免四川调赴湖北等省阵亡兵丁张居梁等、长支米折银两。　　

○戊午。内阁钦奉朱谕军报稽延未有近来之甚者。前于二十八日。一时之内连到十二处昨日戌正后。数刻内又到十一处。虽朕披览。不觉过劳。然事非一省。头绪纷繁。岂能纤细无遗。不知在何处逗遛。可恶已极。著兵部严饬迅速查明究在何处积压何处迟滞。即将该督抚臬司等、分别轻重。请旨严惩。以儆将来不准以一行文了事。办如不办。该督抚臬司等、平日玩泄从事积习已深经朕此次严谕后若仍漫不经心则是自贻伊戚无足顾惜。　　

○谕内阁、袁甲三奏、弁兵图害主将、句匪袭营、派兵击退一摺。山西蒲州协副将格洪额带兵驻劄安徽盱眙地方。兵丁方保帼因被责怀恨。图害主将。复敢句结蒋家集贼匪、潜袭营盘。以致格洪额遇害现经袁甲三派兵截击斩获殆尽其窜赴蒋坝之贼亦经官军击退地方一律肃清格洪额激变兵丁、是否另有别情。首犯方保帼、尸身未获。所称歼毙有无捏饰。其同谋投贼之把总李松山等四名。并尚未回营之文武员弁下落。均著袁甲三详细查明。毋稍含混。　　
</div>
    <div class="pagination">
<a href="清实录咸丰朝实录_page489.html">上一页</a><span>...</span><a href="清实录咸丰朝实录_page485.html">485</a><a href="清实录咸丰朝实录_page486.html">486</a><a href="清实录咸丰朝实录_page487.html">487</a><a href="清实录咸丰朝实录_page488.html">488</a><a href="清实录咸丰朝实录_page489.html">489</a><span class="current-page">490</span><a href="清实录咸丰朝实录_page491.html">491</a><a href="清实录咸丰朝实录_page492.html">492</a><a href="清实录咸丰朝实录_page493.html">493</a><a href="清实录咸丰朝实录_page494.html">494</a><a href="清实录咸丰朝实录_page495.html">495</a><span>...</span><a href="清实录咸丰朝实录_page491.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
