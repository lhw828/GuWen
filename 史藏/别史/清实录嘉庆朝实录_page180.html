<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 180 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 180 页/共 523 页</h1>
    <div class="content">
○赏顺天乡试年老诸生张桐等六十八名举人副榜有差。　　

○缓徵湖南澧州被水各垸额赋。　　

○戊戌。命嗣后宗室乡会试、于各士子乡会试三场完毕后、十七日点进。当日完场。繙译乡会试、于十八日进场考试。　　

○己亥。上御勤政殿听政。　　

○以翰林院侍读学士成格、为詹事府詹事。太仆寺卿莫晋、为太常寺卿。。　　

○庚子。以捕获广东鹤山县会匪迅速。赏总督倭什布、花翎。　　

○辛丑。上诣恩慕寺恩佑寺行礼。　　

○诣大高殿行礼。　　

○还宫。　　

○命五城于冬春二季设厂煮赈。　　

○壬寅。谕内阁、特清额奏、随时甄核年老技庸之副将满琪、舒隆阿、游击诸佛保、黄长兴、守备朱凯等、应即勒休一摺。所办甚是。近来各省督抚提镇、校阅营伍。甄别将弁等。祇将千把微员、举劾一二人塞责。于副参大员、往往瞻徇优容。即遇有年力衰迈、技艺平常者、亦不行参劾。以致训练不能得力。营伍多就废弛。即举行军政年分。亦不过将微末员弁、劾办数人。充数搪塞。从未有认真考核及副参以上大员者。即如提督珠隆阿、总兵孝顺阿等、皆经朕访知年力就衰。谕令开缺。及至来京召见。衰颓已极。武职大员。有营伍专责。安得容衰病人员日久恋栈。致滋贻误。况该副将游击等、或有曾经出兵能著劳绩者。即因老病举劾。尚可邀恩给予俸养。若将老病各员概事姑容。直待贻误营伍时始行参办。则必全予罢斥。转非所以成全出力营员之道。爱之正所谓害之矣。今特清额因甘省补行军政。尚须来年办理。为时太远。即将验明应劾之年老技庸副将游击等、据实劾奏查办。洵属认真。嗣后各督抚将军都统提镇等、务于所属营伍、实心察核。遇有年老多病之武职大员。亦即据实弹劾。毋得仍前徇隐。以期营伍日就整饬。所有副将满琪等五员、均著交部照例核办。　　

○又谕、给事中秦维岳奏、请将户部宝泉局短少铜斤案内革职之运员、由部开缺一摺。所奏是。前此刑部审办此案。以运员朱士龙等十七员、均经给过童焕曾使费。请查明一体革职。并按照所卖余铜、勒限赔缴。自应查明册档。将朱士龙等照例开缺。一面行知该员现任省分办理。方为允协。若一概咨交云南。则其中有升任他省者。又必辗转咨查。徒稽时日。即如爱绅一员、系原任云南同知。现已升任广东韶州府知府。吏部现有册档可稽。即可查明开缺。径咨广东令其革任。此外升任他省者。亦可照此办理。何必概行知照滇省。以致开缺稽时。所有本案革职运员朱士龙等十七员。著吏部查明现任省分。即行知该督抚一面开缺。一面勒限赔缴。　　

○又谕、秦承恩奏、盘获吴锦荣一犯。系江西丰城县人。从前在湖北竹山县贸易。被贼匪裹胁。面剌白连教三字。旋即逃出该犯不念家有母妻。在外游荡。数年之久。今始回籍。恐另有别情。秦承恩已飞咨吴熊光、俟查无别样情节。即将该犯递解原籍。起除刺字。照不应重律、折责三十板。交给亲属保甲严加管束等语。所办甚是。从前贼匪裹胁良民。面刺莲花及白莲教三字。原系贼匪诡计。使之别于良民。绝其归志。迫以不得不从。经朕俯察其情。屡次降旨、以贼匪中如刘之协、王廷诏等、皆真系白莲教匪。从未闻显有别识。其面刺莲花及白莲教者。必非入教之人。临阵时不得滥行诛戮。俾良民自新有路。今自大功告竣以后。从前自贼中逃出者、纷纷回籍。每有身列齐民。而面剌字样。仍未销除。若不明示以革面洗心之道。诚恐同居里党、见其面有刺文。目为匪夥。不齿同类。有意欺陵。兼恐该犯因有面刺字样。转藉以惑众惊愚。别滋事故。俱不可不防其渐。现在江西既有拏获之犯。则他省似此者自复不少。著各该督抚转饬地方官、出示广为晓谕。如有从前被贼刺面未经销毁之人。即令自行起除。勉为良善。傥经此次晓谕之后。有甘受贼玷不行毁除者。一经查出。即照吴锦荣之例、治其不销毁之罪。严责示惩。此乃朕爱护良民、欲湔除眚慝之至意。著将此通谕知之。　　

○癸卯。祭历代帝王庙。上亲诣行礼。　　

○幸圆明园。　　

○甲辰。谕军机大臣等、前因江西万载县副贡生辛梅臣、赴京呈请仍复棚籍分考一案。谕令陈大文会同李钧＜闲＞察核情形、悉心筹议具奏。嗣据陈大文以李钧＜闲＞坚执归并考试。意见不同。该督单衔具奏、请将万载县棚童、仍照雍正年闲旧例。按五十名以上、另额取进一名。一二百名以上。以次递加。仍不得过四名。卷面注明土棚字样。各进各额。庶可两无争竞等语。当经批交礼部议奏。业据该部议准、照该督所奏办理。本日复据李钧＜闲＞奏称、江西通省各州县、俱不分棚籍考试。万载一县、未便两歧。且自乾隆二十八年议准合考以来。并无滋事。岂得因寻常讼案、更张定例。调停私衅。请仍旧合考裁去土棚名色。并请将文童加额四名。武童加额一名等语。所奏亦不为无见。该县土棚合考四十余年。相安已久。此时若令分籍考试。恐土童等心存歧视。不免陵辱棚民。转启讼衅。亦不可不防其渐。李钧＜闲＞系该省学政。办理岁科两考。于情形自较熟悉。著秦承恩会同新任学政曹振镛、再行悉心筹酌。体察舆情。如李钧＜闲＞所奏较为平允。即著据实会议具奏。总期准情酌理。土著棚民。均各称便。不可因陈大文所奏、业经部议准行、稍存迁就也。　　

○以江南河口一带淤浅。空运不能进口。命刑部侍郎姜晟驰往查勘。会同陈大文吴璥、相机办理。　　

○乙巳。遣官祭都城隍之神。　　

○谕内阁、户部奏、查明节次军需案内核减追赔款项一摺。已降旨谕令按限饬催完缴矣。此等军需核减银两。经户部奏准、于承办各员名下咨追。该督抚等接奉部文。即应迅速分别催缴。今阅户部所奏清单内。尚有金川军需案内未完银两之原任四川同知邓瑛等五员、均系直隶本籍。曾经该部节次行追。未据完报。试思金川军需报销。距今将及三十年。而直隶省承追者、又祇邓瑛等五员无难按籍行催。且各该员应赔银款、自七百余两至三十两零不等。为数无多完缴尚易。即使人亡产绝。亦当早行查明。报部核豁。乃悬宕迄今。屡催不应。殊出情理之外。甚至台湾军需案内、有现任彰化县县丞翟灏、应追银五两有零。亦未完缴。成何事体。外省积习疲玩。往往接到部咨。遇有承追款项。但以行文了事。一任稽延。甚或假手胥吏、从中勒索。以致应行申详之件、压搁不办。此种情敝□大。皆所不免。而该督抚等、并不随时稽察严催。久悬帑项。视部咨为具文。其意以为部中通行之案。非奉特旨严催者可比。遂尔意存玩忽。殊不知部行事件。一经奏明依议。即系奉旨施行非部臣所捏造。岂朕一日万几。事事必待降旨特谕乎。各省督抚相率效尤。因循疲玩。殊堪痛恨。在京部院衙门、每遇承办事件、稍延时日。经朕查出。尚即加之训饬。今外省于承追赔项。迟至数十年之久。在国家帑藏所需。原非以区区追缴赔项为亟。但似此虚悬不结。日复一日。殊非政体。不可不亟行整顿。本日已特降谕旨饬催。该督抚等接奉后。著即迅速勒限追缴。如实无可追者。亦即速行确查题报。傥再有迟延。即当治承追各员以违制之罪。嗣后各该督抚等、于部行事件。总当严饬属吏上紧办理。毋得玩愒从事。自干咎戾。将此通谕知之。　　

○谕军机大臣等、本年七月内。据汪志伊奏到、江苏省新阳桃源等四十二厅州县、及各屯卫被水情形一摺。曾经降旨令汪志伊再行悉心查勘。除低洼地亩、民力实难输将者、应行蠲免漕粮外。其余不妨于地丁项下酌加分数、分别带缓。以纾民力。一俟奏到、即降恩旨。此事距今已及两月。何以尚未见该抚覆奏。殊属迟缓。漕粮关系。天庾正供。原不可滥行蠲豁。但民闲被灾果重。无力输将。即强事追呼。亦属无益。况据汪志伊前摺所叙。统计各州县被水地亩、在该省不过十分之二。即将漕粮蠲免。数尚有限。该抚不可心存拘泥。必欲将应免漕粮之处、概行徵收。迟迟不奏。则错会前旨矣。朕廑念民依。岂有于被灾地方靳惜恩泽之理。著该抚速即查明各该州县等民田屯卫被灾轻重、应如何分别蠲缓带徵之处。据实由驿具奏。候朕立降恩旨。不可讳饰。　　

○缓徵安徽巢、凤阳、怀远、定远、寿、凤台、宿、灵璧、泗、盱眙、天长、五河、十二州县、水灾新旧额赋漕粮。给贵池、青阳、铜陵、东流、当涂、芜湖、繁昌、无为、庐江、九州县、贫民一月口粮。　　

○丙午。谕军机大臣等、昨据颜检奏、审拟永年县民人郭四妒奸杀死郭张氏一家三命一案。业交刑部速议具奏。降旨将郭四凌迟处死矣。此等淫凶重犯。不容一日稽诛。该督既经审讯明确。情真罪当。即一面奏闻。一面恭请王命。按律办理。何必照寻常案件、奏请敕部。听候核议。岂此等凶徒、尚有可量加宽宥之理。各省督抚、俱颁有王命。原为办理决不待时之犯而设。此而不行请用。又待何事始请耶。畿辅距京甚近。文牒往来。尚不致延时日。设较远省分、遇有此等案件。俟该省奏到后、敕部议奏施行。动须数旬之久。或该犯有病毙等事。岂不幸逃显戮。颜检实属拘泥。著传旨申饬。嗣后傥遇情罪重大、如杀死一家非死罪三人之案。该督于审明后。即恭请王命办理不可稍存拘执也。将此谕令知之。　　

○以工部右侍郎瑚图礼、为湖北巡抚。调理藩院左侍郎明兴、为工部右侍郎。转理藩院右侍郎和宁、为左侍郎。仍留喀什噶尔办事。调正红旗汉军副都统多永武、为正黄旗满洲副都统。以内阁学士广兴、兼正红旗汉军副都统。　　

○丁未。谕内阁、本日副都御史陈嗣龙参奏、北城横街地方、编修朱方增家、有贼夥突入、捆缚事主孙宗起一案。该吏目冷暟、同都司佟国良、赴伊宅内、恳请暂缓行文、希图讳盗不报等语。已明降谕旨、将该吏目等革职交刑部审讯矣。朕召见陈嗣龙、并据奏汪承霈、舒聘、均不胜台长之任。及询伊二人有何款迹。陈嗣龙奏对全不明晰。因令军机大臣传谕、令其据实登答。旋据陈嗣龙缮摺具奏、内称汪承霈好逸恶劳。惟恐起早奏事。又虑碍外省大吏情面。每见有诉冤之人。辄云一面之词。何足凭信。现在北城捆缚事主一案。恭阿拉本云应奏。汪承霈则称此事全是虚词。以致京畿道转向事主究讯。该吏目系应参之人。公然自己审讯。甚至谓捆缚事主、乃其自己所为。人人不服。舒聘入场监临。欲开通更路。经陈嗣龙告以系传递捷径。舒聘坚持己见。必欲彻墙。及示以条例。始无可置喙各等语。汪承霈性耽安逸。此言不为无因。即如每岁举行秋狝。为我朝家法相承。世世子孙。必应遵守。汪承霈上年奏请停止行围。全不顾国家习劳肄武大典。其偷安好逸之情。已可概见。朕是以将伊罢退尚书。授为左都御史。台垣职司言事。遇有控案。尤应据实奏明。申冤理枉。以冀下情上达。若总持风宪者。遇事辄思颟顸消弭。何以称朝廷耳目之官。诸台臣复何所效法乎。汪承霈年就衰迈。眼目昏花。若自揣精力不胜。即应早为引退。乃经朕屡次询问。尚云勉力供职。并无请告之意。及办理公事。毫无振作。现在北城捆缚事主一案。陈嗣龙欲咨札严缉。汪承霈初亦不以为非。何以继又称此事全是虚词。试思事主若无被缚刀吓等情。何必虚为装点。岂有不缉正盗、转向事主苦为究诘之理。至谓捆缚系事主所自为。实属奇谈。若云有意诬良。岂有将不知谁何之人、加之诬罔乎尤出情理之外。著传到汪承霈、及审办此案之京畿道满汉御史、交军机大臣、将陈嗣龙所奏情节、令其一一登答。恭阿拉于此案初报时。见情节可骇。本云应奏。何以耽延数日。并不奏闻。著伊自行明白回奏。至舒聘派令入闱监临。本应严除敝□大窦。闱中更道。既系向来传递捷径。久经筑墙隔断。何以必欲彻墙开通。以便作敝□大。是何主见。亦著将舒聘传至军机处、令其据实登覆。统俟奏上时再降谕旨。　　

○谕军机大臣等、德楞泰奏、此次各路兵勇。先后擒斩零匪四十九名。所办甚好。至摺内称现将容留逸匪之寨民汪士义等、均即重责。并谕以再犯必一律正法等语。寨民等隐匿奸匪。自应严行查究。但此等无识之徒。若禁约过严。恐遇有难民来投。亦概行拒绝。希图免罪。则难民等穷无所归。仍必流而为匪。转非所以安辑善良之道。况零星打散贼匪、往投寨硐。正应令寨民擒献。或可藉此弋获贼目。若明谕以不准容留。则零匪闻风远扬。又必潜匿深山老林。更费搜缉。著德楞泰密行传知各硐寨居民、遇来投者。俱详细盘诘。实系难民。即予收留。其形迹可疑之人。必当留心查察。一经讯系贼匪。立时首献。定加奖赏。果能盘获贼目者。仍照赏格优奖。如此剀切宣导。难民等藉可容身。而零匪亦不致兔脱。将此谕令知之。　　

○德楞泰奏、军营出力人员。赏还都司龙必达、花翎。守备王英、蓝翎。余升擢有差。　　

○以翰林院侍读学士邱庭漋、王宗诚、侍讲学士汪滋畹、侍讲裴谦、编修李锡恭、署日讲起居注官。　　

○戊申。上幸静明园。诣龙神庙拈香。　　

○旌表守正捐躯直隶鸡泽县民李＜王已＞元妻慕氏。河南上蔡县民史朝聘妻赵氏。　　

○己酉。谕内阁、富俊穆克登额等奏、遵旨覆讯吉林民人周殿魁、与冯祥之妻田氏通奸、田氏毒毙亲夫一案、究出周殿魁实系同谋知情按律定拟一摺。周殿魁与田氏通奸。被本夫窥破。田氏起意谋害。商令代寻毒药。旋经周殿魁向王大寻讨毒鼠药面。潜交田氏乘闲和入酒内。以致冯祥受毒敝□大命。是周殿魁同谋情节。节经前降谕旨指驳。始行研鞫得实。果不出朕所料。惟称已革同知舒成委无受贿一节。尚未足凭。此案周殿魁央人嘱托行贿在前。该革员赴场检验在后。若无通同受贿袒护被告情敝□大。何以于相验时、仅以尸身指甲青黯一语。向仵作询问。迨仵作谎以发变混饰。即不严加根究。虽行贿赃银二百余两。经该家人梁宝张幅、供出各得银一百一十六两。恐系舒成明知梁宝等受贿祇应徒罪。嘱令伊等代为承认应许将来照应。而梁宝等竟认得赃。为伊主卸罪。俱不可知。且梁宝等供、向刑书刘廷顺口称、孝敬本官二百两。下剩银五十两。伊等均分。焉有本官全未得赃、竟系梁宝二人分受之理。即云分受。亦应究明赃银现在何处。著富俊等再将受贿情事隔别严讯。或舒成实已得赃。或先侵后吐。俱当治以应得之罪。另拟具奏。勿令幸免。傥舒成坚不承认。亦必实有未经受贿确据。舒成罪名。方可照富俊等所拟定案。余著先交刑部核拟具奏。寻奏、据舒成称并无得赃及嘱梁宝代为认赃之事。得旨、下部核议完结。　　

○庚戌。谕内阁、外省遇有盗劫重案州县官辄思规避疎防处分。讳匿不报。该管上司往往回护属员。颟顸了事。即如前此邪匪滋事。亦由地方官虑干失察邪教处分。并不认真查办。而督抚等亦不及早奏闻。以致辗转蔓延养痈贻害。是其始不过欲为属员幸免参处。而其后遂酿成地方巨案。朕节经训谕力加整饬。方冀积习日渐湔除。乃不意辇毂之下。竟有捏供朦详、如北城吏目冷暟讳盗一案。实深愧恨。此事既经事主呈报、有捆缚刀吓情节。该衙门即应一面具奏。一面饬缉。方为正办。而都察院堂官、及步军统领衙门、均不免有回护属员之见。意在压搁不办该吏目冷暟、听闻陈嗣龙画稿行文北城及步军统领衙门缉盗。竟敢邀同都司佟国良、至陈嗣龙私宅恳求。若非陈嗣龙参奏。特派军机大臣会同刑部秉公审讯。必不能水落石出。现据讯取供词。此案呈报都察院。经京畿道讯问事主家人更夫等、以供词不甚明确。复交该吏目带回。冷暟以微末之员。辄敢邀同都司佟国良到坊。强逼事主供认自行捆缚。并诱嘱家人陈升、令其诬赖伊主朱方增、教供装点情节。甚至代写供词。硬行涂押事主等手指摹印。昼夜熬讯。必欲将此案化为子虚。殊出情理之外。竟同劫盗无异。此而不严行惩办。何以肃吏治而戢盗风。冷暟挟私故勘。实为案内罪魁。佟国良身系营员祇有缉捕之责。辄听从冷暟先赴陈嗣龙私宅恳求。并违例至坊官署内会讯。意存消弭冷暟、佟国良、均著分别从重定拟、即速具奏汪承霈性耽安逸。已于前旨内明白宣示。至伊总持风宪。于此案报到时。恭阿拉见情节可骇。以为应奏。而汪承霈忽倡为全是虚词之说。意欲化有为无。以致属员迎合其意。改供朦详。且伊年力衰迈。眼目昏花。实不胜台长之任。本应褫职。姑念伊系原任尚书汪由敦之子。旧臣后裔。著加恩以二品顶带休致舒聘于此案迟延未奏。其咎尚轻。惟伊平日居官。据陈嗣龙奏、询之英和成书自悉。经朕先后询问。俱言其前任詹事时、有怀私褫革供事一事。同官罗国俊、成书、欲行参奏。经和珅阻止。彼时舒聘自必有向和珅昏夜乞怜情敝□大。事经既往。姑弗深究。至本年入闱监临。将瞭望亭台阶下墙垣、擅行开门。又欲开通更道。此系传递捷径。虽事经中止。然其初心、难保无豫留敝□大窦情事。特尚无确据。朕亦不为已甚耳。舒聘卑鄙糊涂。断不胜副都御史之任。著降为公中佐领。如伊本系兼摄。即专办旗务。傥未有实缺。著遇缺补用。恭阿拉于盗案初报时。见情节较重。本云应奏。乃耽延数日。若非陈嗣龙参劾。亦未必即行具奏。著与万宁、均交部议处。禄康、范建丰、于所辖汛地。平日未能督率营员认真缉捕。迨佟国良听从冷暟私向陈嗣龙恳求。并违例至坊署会审。已属失于觉察。乃伊二人经朕召对。犹俱以盗案在疑似之闲。为袒护营员地步。仅自请察议。尚属过轻。禄康、范建丰、先著交部议处。仍严缉正盗。傥日久不获。决不再恕。陈嗣龙持正直陈。本应予以甄叙。但汪承霈性耽安逸。已非一日。舒聘与陈嗣龙同事有年行为乖谬。既经稔知。均应早为参奏。何至经朕召见、始行面陈。且陈奏亦不甚明晰。不必交部议叙。余著原审之大臣等、详晰定拟具奏。　　

○调刑部尚书熊枚、为都察院左都御史以刑部左侍郎姜晟、为尚书。转刑部右侍郎祖之望、为左侍郎。以前任浙江布政使刘烒、为刑部右侍郎。　　

○命吏部尚书费淳、兵部尚书明亮、刑部尚书姜晟、户部侍郎英和、内务府大臣明德、在紫禁城内骑马。　　

○缓徵山西临汾、襄陵、曲沃、太平、吉、洪洞、绛州、稷山、河津、闻喜、绛县、垣曲、十二州县、旱灾本年额赋。　　

○辛亥。谕内阁、兵部议奏、特清额甄核年老技庸之副将等员、请照例勒休一摺。内有副将舒隆阿、曾出师三次。受伤七处。此等打仗受伤人员、其自请告休者。向例给予半俸。今舒隆阿系勒休之员。是以兵部声明无庸议给俸养。但念其屡次随征。受有多伤。著加恩仍给予半俸。以养余年。嗣后勒休武职人员、其有出征受伤三次以上、又无贪私劣迹者。无论年岁。俱给予半俸。著纂入则例。用示朕眷念戎行、恩施格外至意。　　

○缓徵直隶邢台、内邱、磁、三州县、旱灾新旧额赋、及旧欠仓谷。　　

○缓徵云南晋宁州水灾秋粮及条公等银。　　

○壬子。上诣大高殿行礼。　　

○还宫。　　

○钦差户部侍郎那彦宝等奏报、豫省衡工巩固。秋汛安澜。赏还巡抚马慧裕、护理河道总督徐端、花翎。知州赵岳华等、下部议叙。　　

○癸丑。孝慈高皇后忌辰。遣官祭福陵。　　

○谕军机大臣等、陈大文等奏、顺黄坝埽工以下土堤、内有空塘积水、东接束清堤处、酌挑口门三四丈、于九月十三日挑通放船、当日即过漕船百余只、至十四日又复淤沙等语。看此情形。河口清水不能畅出。皆由陈大文等。于夏闲将仁智等四坝全行开放。宣洩过多。以致清水日形减弱。不能畅注。河口顿形淤浅。目下已逾霜降。黄水长少消多。而湖水亦日益消落。该督等务将新开引河熟筹妥办。蓄高清水。畅注河口。俾回空帮船足资浮送此为最要。因思向来黄水盛涨。原虑其倒灌清口。致碍运道。今黄水尚未消落。何以河口一带即至淤浅。自系河流别有旁洩之处。该督等摺内隐跃其词。并未详悉声叙。且陈大文等二十五日奏到之摺、即称八月二十八日以后、上游黄水、已报落一尺五六寸至二尺不等、而外河以下、河底究未刷深。日来仅消九寸等语。可见下游竟系高仰。自由海口不能通畅。此实全河紧要关键。现在黄河大溜如何行走。是否灌及洪泽湖。于全河有无妨碍之处。著姜晟于途次接奉此旨。迅速行走。到彼会同陈大文、吴璥、详细查明。将如何筹办情形。先行据实由驿具奏。不可稍有含混。至目前急务。总须蓄清济运毋误粮船归次。一俟新挑引渠启放。回空顺行无阻。即著由驿奏闻。以慰廑念。再所请将道员曹恒、赏给按察使衔、副将汪德、赏带花翎、同知张鼎等、赏给升衔顶带一节。未免过优。曹恒等奔走河干。乃系河员专责。即在事出力。何至递请加衔赏翎。已加恩优加甄叙。亦足以奖其劳绩矣。将此谕令知之。　　

○两江总督陈大文、江南河道总督吴璥、奏报秋汛安澜。命陈大文、吴璥、分诣河神庙祀谢。出力员弁。下部议叙。　　

○以吏部左侍郎文宁、李钧＜闲＞、右侍郎恩普、充经筵讲官。户部右侍郎戴均元、署经筵讲官。　　

○蠲缓江苏昭文、新阳、常熟、海、昆山、震泽、山阳、清河、宿迁、安东、宝应、阜宁、太仓、高淳、桃源、高邮、江浦、甘泉、邳、沭阳、吴、元和、青浦、镇洋、砀山、长洲、太湖江宁、吴江、娄、溧水、漂阳、嘉定、南汇、阳湖、奉贤、江都、句容、六合、铜山、上元、华亭、金坛、无锡、荆溪、宜兴、金山、金匮、四十八厅州县、及苏州太仓、镇海、金山、淮安、大河、徐州、七卫、水灾新旧地漕银米、并赈恤有差。　　

○赏广宁门外普济堂煮赈小米三百石。　　

○上以孟冬时。享太庙。自是日始。斋戒三日。　　

○甲寅。谕军机大臣等据镶红旗汉军都统緼布等奏、该旗叶润华佐领下、有原任福建诏安县知县鞠清美、自嘉庆四年参革问遣后、其家属尚未回旗、该旗行催已至七次、特奏明查办等语。鞠清美被参问遣。其家属早应回旗。何以迟至数年、竟尚杳然。且该革员名下、尚有应赔官项银三千四百余两。尤未便任令悬宕。究竟该革员家属、因何故尚不起程回旗。抑或业已起程、在于沿途逗遛。该督接奉本旗咨催后。即当一面行催。一面将所以逗遛之故详悉声覆。乃经该旗催至七次。实属迟逾。外省疲玩积习。即此可见。著玉德即行查该革员家眷现在何处。数年来、因何故尚不回旗。催令迅速进京。勿再任延缓。将此谕令知之。　　

○免直隶文安县、大洼地亩上年额赋。东安县、减赋地亩上年额赋。十分之四。　　

○乙卯。孝敬宪皇后忌辰。遣官祭泰陵。　　
</div>
    <div class="pagination">
<a href="清实录嘉庆朝实录_page179.html">上一页</a><span>...</span><a href="清实录嘉庆朝实录_page175.html">175</a><a href="清实录嘉庆朝实录_page176.html">176</a><a href="清实录嘉庆朝实录_page177.html">177</a><a href="清实录嘉庆朝实录_page178.html">178</a><a href="清实录嘉庆朝实录_page179.html">179</a><span class="current-page">180</span><a href="清实录嘉庆朝实录_page181.html">181</a><a href="清实录嘉庆朝实录_page182.html">182</a><a href="清实录嘉庆朝实录_page183.html">183</a><a href="清实录嘉庆朝实录_page184.html">184</a><a href="清实录嘉庆朝实录_page185.html">185</a><span>...</span><a href="清实录嘉庆朝实录_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
