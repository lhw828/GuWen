<!DOCTYPE html>
<html>
<head>
    <meta charset="UTF-8">
    <title>钦定续通志 - 第 20 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通志 - 第 20 页/共 284 页</h1>
    <div class="content">　　天眷元年春正月戊子朔帝朝明徳宫颁女真小字二月壬戌帝如约罗春水乙丑幸天开殿己巳诏罢拉林水混同江防逻地与民耕牧三月庚寅以禁苑隙地分给百姓夏四月丁卯命少府监卢彦伦营建宫室止从俭素壬午朝享于天元殿五月己亥诏以经义词赋两科取士六月戊午帝至自天开殿秋七月壬寅左丞相希尹罢八月甲寅朔颁行官制【按大金国志载天会十三年五月改定官制与此年月并异考金史百官志仅载熈宗定官制而未详年月今仍本纪原文】己卯以河南地与宋以右司侍郎张通古等使江南以京师为上京府曰会寜旧上京为北京九月乙未诏百官诰命女真契丹汉人各用本字渤海同汉人丁酉改燕京枢宻院为行台尚书省甲辰以奕为平章政事冬十月甲寅朔以李徳固为参知政事己巳始禁亲王以下佩刀入宫辛未定封国制癸酉以宗隽为尚书左丞相兼侍中封陈王十一月丙辰以康宗以上画像毕奠献于乾元殿十二月癸亥新宫成丁丑立贵妃费摩氏为皇后
　　二年春正月以宗隽为太保领三省事进封兖国王完顔希尹复为尚书左丞相兼侍中二月乙未帝如天开殿三月丙辰命百官详定仪制夏四月甲戌百官朝参初用朝服己卯宋遣使谢河南地五月乙巳帝至自天开殿六月己酉朔初御冠服秋七月辛巳宗磐宗隽谋反伏诛丙戍以宗弼为都元帅进封越国王己丑以逹兰为行台左丞相杜充为行台右丞相萧寳耶律晖行台平章政事甲午咸州详衮沂王晕坐与宗磐谋反伏诛辛丑以宗干为太师领三省如故进封梁宋国王八月辛亥复诛反者逹兰及翼王呼兰等九月戊寅朔降封太宗诸子丙申初居新宫立太祖原庙于庆元宫壬寅宋遣王伦等乞归父丧及母韦氏等拘伦不遣冬十二月豫国公昱薨
　　三年春正月以宗弼领行台尚书省事夏四月乙巳朔温都思忠廉问诸路得廉吏杜遵晦等百二十四人各进一阶贪吏张轸等二十一人皆罢之癸丑蜀国公完顔尼楚赫薨五月诏复取河南陜西地【按大金国志载逹兰废伪齐乃议以河南陕西地归宋时乌珠不能力争及逹兰诛乌珠得政决欲败盟天眷三年五月诏复取河南陕西地盖从乌珠之请也】宗弼以兵自黎阳趋汴【按续通鉴纲目载乌珠以兵自黎阳趋汴萨里罕出河中趋陕西是分两道进兵也与此正同大金国志载分四道南侵乌珠命聂哷贝勒出山东萨里罕侵陜右李成侵河南自率精兵十余万趋汴是别出聂哷李成二军矣宋史亦载金人败盟乌珠等分四道来攻】萨里罕出河中趋陜西六月诏使决西京囚秋七月癸卯朔日有食之乙卯宗弼奏河南陜西防【按金史载天眷三年七月宗弼遣奏河南陜西防八月诏抚谕陕西五路又载九月宗弼来朝十二月上言宋将岳飞张俊韩世忠率师渡江诏命击之考续通鉴纲目及大金国志与宋史所载宗弼一军已防河南而萨里罕自河中渡河克永兴军后至鳯翔为姚仲所败攻泾州为田晟所败是陜西犹未告防至乌珠与刘锜战败于顺昌遂还汴京亦无九月入朝之事又案宋史载七月乌珠与宋岳飞战于郾城大金国志载乌珠自顺昌败后及秋再提兵与岳飞战至朱仙镇飞得班师诏而还则岳飞亦无至十二月乃渡江之事且是时两国之兵无日不战又何俟上书而诏命击之恐金史不无误载】丁卯诏文武官五品以上致仕给俸禄之半八月辛巳诏抚谕陜西五路九月戊申帝至燕京己酉亲飨太祖庙癸亥杀左丞相完顔希尹等冬十一月癸丑以孔子四十九代孙璠袭封衍圣公癸亥以萧仲恭为尚书右丞昂为平章政事十二月己亥以阿里布为左副元帅萨里罕为右副元帅
　　皇统元年春正月庚戍羣臣上尊号初御衮冕谢太庙大赦改元己未夏国请置场许之二月宗弼克庐州乙酉改封海濵王耶律延禧为豫王追封昬徳公赵佶为天水郡王【按昬徳公已薨于天防十三年四月此处不得统云改封考续通鉴纲目载宋高宗绍兴十一年金追封昬徳公为天水郡王重封昬侯为天水郡公即金皇统元年也兹据改】封重昬侯赵桓为天水郡公戊午帝亲祭孔子庙北面再拜退谓侍臣曰孔子虽无位其道可尊万世景仰可不致敬乎夏四月丙子以韩昉参知政事辛巳宗弼请伐江南从之五月己酉太师领三省事梁宋国王宗干薨六月甲午纪王宗强薨秋七月癸卯以景宣皇帝忌辰命尚食彻肉丙午以宗弼为尚书左丞相兼侍中九月戊申诏赐鳏寡孤独不能自存者人绢二匹絮三斤宗弼伐宋渡淮以书让宋宋复书乞罢兵宗弼以便宜画淮为界冬十二月天水郡公赵桓乞本品俸诏赒济之二年春二月甲戌赈熈河路辛卯宋使曹勋来许歳币银绢二十五万两匹画淮为界世世子孙永守誓言壬辰以皇子生赦中外【金史皇子济安生在是年二月大金国志则在三年六月】三月丙午以宗弼为太傅丙辰遣左宣徽使刘筈以衮冕圭册册宋康王为帝归宋帝毋韦氏及天水郡王并妻郑氏宋帝故妻邢氏丧于江南戊午立子济安为皇太子丙寅以臣宋告中外秋七月丁酉赐宗弼金劵八月丁卯诏归宋使朱弁张邵洪皓【大金国志作三年六月】复太宗子呼噜为王赈陜西冬十一月甲寅平章政事漆水郡王昂薨追封郓王【按昂本传载皇统二年封郓王是歳薨此云追封郓王所载互异】十二月甲申皇太子济安薨
　　二年春三月辛卯以朂为平章政事宗宪为尚书左丞丁酉太皇太后唐古氏崩己酉封子道济为魏王夏五月甲申初立太庙社稷冬十二月癸未朔日有食之四年春正月己未以宋使王伦为平州转运使既受命复辞诛之夏六月辛巳朔日有食之秋七月庚午建原庙于东京八月癸未杀魏王道济九月乙酉帝如东京壬子畋于沙河冬十月乙卯遣使祭辽主陵十一月赎陜西蒲解汝蔡等处流民典雇为奴婢者
　　五年夏六月乙亥朔日有食之冬十月辛卯增諡太祖十二月戊申增諡始祖以下十帝及太宗徽宗
　　六年春正月壬申封太祖诸孙为王庚寅以边地赐夏国壬辰如春水三月壬申以阿里布为行台右丞相夏四月庚子朔以宗固为太保右丞相兼中书令戊午行台右丞相阿里布薨五月辛卯以刘筈为行台右丞相六月杀宇文虚中及高士谈是歳遣钮祜禄罕努招耶律逹实被害
　　七年春正月癸未以西京鹿囿为民田夏四月戊午宴于便殿杀户部尚书宗礼六月丁酉杀横海军节度使田防左司郎中奚毅翰林待制邢具瞻及王植高鳯廷王效赵益兴龚夷鉴等秋九月太保右丞相宗固薨以都元帅宗弼为太师领三省事都元帅行台尚书省事如故迁改平章政事朂及秘书监萧肄等职冬十一月癸酉以布萨逹斡为御史大夫癸未以宗宪为行台平章政事同判大宗正事亮为尚书左丞十二月戊午以秉徳为参知政事
　　八年夏四月戊子朔日有食之辛丑遣参知政事秉徳等廉察官吏六月乙卯以萧仲恭为行台左丞相亮为平章政事唐古辩为尚书左丞秋七月乙亥以阿噜岱为御史大夫戊寅以唐古辩奉职不谨杖之八月庚子迁尚书左丞相朂等职闰月丙寅太庙成九月丙申以禀为尚书左丞冬十月辛酉太师领三省事都元帅越国王宗弼薨【据大金国志作皇统七年】十一月左丞相宗贤等言州郡长吏当并用本国人帝曰四海之内皆朕臣子若分别待之岂能致一自今本国及诸色人量才通用之辛丑以宗贤为左副元帅亮为尚书左丞相兼侍中秉徳为平章政事庚戌宗贤复为太保左丞相左副元帅如故十二月乙卯以萧仲恭为太傅领三省事亮为尚书右丞相乙亥以宗贤为太师领三省事兼都元帅九年春正月戊戌以朂为太师领三省事充为尚书左丞相亮兼都元帅壬寅左丞相充薨丙午以亮为左丞相宗本为尚书右丞相宗敏为都元帅宗贤为左副元帅兼西京留守己酉宗贤复为太保领三省事二月甲寅唐古辩复为尚书左丞禀为行台平章政事三月癸未朔日有食之辛丑以宗本为尚书右丞相兼中书令亮为太保领三省事夏五月戊子以天变肆赦杀草诏翰林学士张钧是日曲赦上京囚庚寅出亮领行台尚书省事戊申杀宿直将军萧荣秋八月以刘筈为司空行台右丞相如故杖平章政事秉徳杀左司郎中萨哈九月丙申以亮复为平章政事戊戍以宗本为太保领三省事宗敏领行台尚书省事秉徳为尚书左丞相刘筈为平章政事庚子以宗甫为参知政事冬十月乙丑杀北京留守胙王元及弟安武军节度使扎拉左卫将军塔斯大赦癸酉以翰林学士京为御史大夫十一月癸未杀皇后费摩氏召胙王妃萨满入宫戊子杀故邓王子阿兰逹兰癸巳帝猎于和罗温图珲遣使杀徳妃乌库哩氏及尔佳氏张氏十二月己酉朔帝至自猎所丙辰杀妃费摩氏于寝殿丁巳平章政事亮与驸马唐古辩寝殿实逹尔大兴国防卫十人长呼图额哷楚克等作乱帝崩年三十一亮降帝为东昬王大定初追諡曰武灵皇帝加諡基缵武庄靖孝成皇帝庙号熈宗陵曰思陵
　　熈宗天会二年【仍太宗年号】天眷三年皇统九年凡十四年
　　废帝海陵庶人亮字元初本名都古尔讷辽王宗干第二子也母大氏初为奉国上将军赴梁王宗弼军前任使以为行军万户迁骠骑上将军皇统四年加龙虎卫上将军为中京留守迁光禄大夫为人僄急多猜忌残忍任数初熈宗以太祖嫡孙嗣位亮意以为宗干太祖长子而已亦太祖孙遂懐觊觎七年拜尚书右丞八年拜右丞相九年正月兼都元帅熈宗使实逹尔大兴国赐亮生日悼后附赐礼物熈宗不悦杖兴国追其赐物亮由此不自安三月拜太保领三省事益邀求人誉引用势望子孙结其懽心学士张钧草诏忤旨熈宗问谁使为之左丞相宗贤以太保对熈宗不悦遂出领行台尚书省事至良乡召还亮大恐既至复为平章政事由是益危迫熈宗尝以事杖唐古辩及秉徳二人懐怨望乃与大理卿乌逹同谋废立令乌逹以所谋告亮【按金史载辩与秉徳以事被杖而辩与乌逹谋废立未载秉徳与谋又载乌逹先以所谋告亮是辩亦不与知而为乌逹私意也下载他日亮问辩若举大事云云是所问者非以谋来告之人未免突然考简録载秉徳辩与乌逹三人同谋废立令乌逹先告亮于事理较合今改辑】他日亮问辩若举大事谁可立者辩以胙王常胜对问其次以邓王子阿兰对亮谓阿兰属疎安得立辩曰公岂有意邪亮曰果不得已舍我其谁遂旦夕相与宻谋防卫将军塔斯疑之以告悼后曰辩等毎相聚语窃疑之后以告熈宗熈宗召辩曰尔与亮谋何事将如我何杖之防河南兵士孙进自称皇弟熈宗有弟常胜扎拉亮乗此搆之熈宗使塔斯鞫之无状亮以塔斯鞫不以实俱杀之防卫十人长布萨呼图旧受宗干恩图克坦额哷楚克与亮姻家大兴国给事寝殿夜从主者取符钥归家以为常兴国尝以李老僧属亮得为尚书省令史故使李老僧结兴国为内应十二月丁巳布萨呼图额哷楚克当夜直兴国取符钥啓门纳亮及秉徳辩乌逹图克坦贞李老僧等入至寝殿遂弑熈宗秉徳等奉海陵坐【按金史于此云秉徳等未有所属考上文辩与亮问答既有公岂有意及舍我其谁之语则其意久属于亮且至熈宗寝殿之时亮身与俱是固显为首谋何云秉徳等未有所属乃俟呼图决议也前后未免矛盾简録直载秉徳等奉亮坐罗拜称万歳深合情实今改辑】罗拜称万歳诈以熈宗欲议立后召大臣遂杀曹国王宗敏左丞相宗贤是日以秉徳为左丞相兼侍中左副元帅辩为右丞相兼中书令乌逹为平章政事呼图为左副防检额哷楚克为右副防检贞为左卫将军兴国为广寜尹太师领三省事朂等进爵增秩大赦改是年为天徳元年甲子召秉徳辩乌逹呼图额哷楚克兴国六人赐誓劵【按兴国为广寜尹赐誓券后金史无所载而大金国志载兴国别名为梁汉臣天徳二年七月除右丞相凡海陵迁燕营汴伐宋皆汉臣先啓其谋又据续通鉴纲目载海陵南侵败于采石斩梁汉臣率其众趋杨州是兴国至正隆末乃被诛也】丙寅以刘麟为参知政事乙亥追諡皇考太师宪古道文昭武烈章孝睿明皇帝庙号徳宗
　　二年春正月以萧裕为秘书监癸巳尊嫡母图克坦氏及母大氏皆为皇太后名图克坦氏宫曰永寿大氏宫曰永寜乙巳诏以七事布中外励官守务农时慎刑罚扬侧陋恤穷民节财用审才实帝每饰情貎以御臣下取军士粝饭食之以敝衾覆衣辄服补缀令记注官见之二月戊申朔封子元寿为崇王戊辰羣臣上尊号曰法天膺运睿武宣文大明圣孝皇帝三月丙戌以弟兖为司徒兼都元帅夏四月戊午杀太傅领三省事宗本尚书左丞相唐古辩判大宗正府事宗美遣使杀领行台尚书省事秉徳东京留守宗懿北京留守卞及太宗子孙七十余人周王宗翰子孙三十余人诸宗室五十余人司徒兖左丞宗义及秘书监萧裕等屡加迁改有差宋夏高丽各遣使贺即位及受尊号秋九月甲午立惠妃图克坦氏为皇后冬十月辛未杀太皇太妃萧氏及其子任王威赫使使杀行台左丞相左副元帅萨里罕于汴并杀平章政事宗义前工部尚书穆里延御史大夫宗安皆夷其族以魏王威泰之孙呼尔察好修饰亦族之十一月以图克坦恭为平章政事张浩为尚书右丞张通古为尚书左丞戊子以十二事戒约官吏帝毎与近臣燕语辄引古昔贤君以自况显责大臣使进直言十二月癸卯朔诏去羣臣所上尊号癸丑立太祖射碑于赫舍哩部中帝及皇后致奠于碑下己未罢行台尚书省改都元帅府为枢宻院以兖为枢宻使昂为枢宻副使
　　三年春正月丁亥初造灯山于宫中甲午初置国子监谓御史大夫赵资福曰汝等多徇私情未闻有所弹劾朕甚不取自今百官有不法者必当举劾无惮权贵乙未帝猎于近郊二月丁巳还宫三月诏广燕城建宫室夏四月丙午诏迁都燕京辛酉有司图上燕城营建制度隂阳五姓所宜诏无拘泥丙寅罢歳贡鹰隼及皇统间苑中所养禽兽沂州男子吴真犯法当死有司以其母老疾无侍为请命官与养济着为令闰月辛未朔命尚书右丞张浩调选燕京丙子命大官常膳惟进鱼肉旧贡鹅鸭等悉罢之归徳军节度使阿里布以撤官舍材木搆私第赐死戊戌诏朝官称疾不治事者尚书省令监察御史与太医同诊视无实者坐之五月纳所杀诸宗室之妻于宫中六月丙子杀太府监完顔富鲁宋遣巫伋等祈请山陵【按金史载宋遣使祈请山陵未载充祈请使人姓名考宋史绍兴二十一年二月遣巫伋等为金国祈请使是为巫伋等无疑然止载请归渊圣皇帝及皇族增加帝号等事未言请山陵据续通鉴纲目亦止载其请迎靖康帝海陵诘问仍唯唯而退未载其复请山陵惟大金国志载海陵问祈请何事伋首言乞修奉陵寝及迎靖康帝归是山陵固属兼请而金史止载其祈请山陵余俱不载盖以请迎靖康一闻海陵不知归后何处顿放之诘遂唯唯而退是其请本非诚心伏读通鉴辑览】
　　【御批高宗事讐忘亲有所弗顾作史者因不予以请迎靖康而仅载其请山陵也谨録识之】不许冬十月杀兰子山明安萧拱十二月杖寿寜县主苏尼是歳子崇王元寿薨
　　四年春正月羣臣请立皇太子从之戊戌初定东宫官属立捕盗赏格癸亥朝谒世祖太祖太宗徳宗陵甲子还宫二月丁卯立子光英为皇太子甲戍如燕京夏四
　　月丙寅朔诏今歳河南北选人并赴中京铨注六月戊寅权超泰部明安纳延伏诛秋七月命崇义军节度使乌逹之妻唐古定格杀其夫而纳之九月甲午次中京杀太府少监刘景十月壬戌朔使使奉迁太庙神主于中京杀太祖长公主乌噜杖罢其夫平章政事图克坦恭封其侍婢呼逹为国夫人冬十一月戊戌以李徳固为平章政事辛丑买珠于乌尔古徳哷勒部及扶余路禁百姓私相贸易仍调两路民夫采珠戊申以前平章政事图克坦恭为司徒十二月甲子斩妄人敲僊于中京市庚寅太尉领三省事枢宻使兖薨
　　贞元元年春正月辛卯朔帝在中京不视朝诏有司受宋高丽夏回纥贡献丙午以中京留守高桢为御史大夫二月庚申帝自中京如燕京三月辛亥帝至燕京初备法驾甲寅亲选良家子百三十余人充后宫乙卯以迁都诏中外改元改燕京为中都府曰大兴汴京为南京中京为北京司徒图克坦恭以下各迁改有差夏四月戊寅永寜皇太后崩五月辛卯杀弟西京留守博恰西京兵马完顔穆喇干编修官圆福努通进伯特六月乙丑以耶律恕为参知政事秋七月戊子朔徴先所赐朝官京城隙地冬十月丙子命内外官闻大功以上丧止给当日假父母丧给假三日十一月瑶池殿成庚戌以昂为左丞相布萨思恭为枢宻使十二月戊午赐贵妃唐古定格家奴孙梅进士及第辛未封所纳皇叔曹国王宗敏妃阿兰为昭妃丙子贵妃唐古定格坐奸赐死闰月乙酉朔杀防卫特黙格癸巳定社稷制度癸卯以图克坦恭为太师领三省事如故命西京路统军逹兰西北路招讨萧懐忠临潢府总管马和尚乌尔古徳哷勒司招讨舍音等北巡
　　二年春正月庚申尚书右丞相萧裕等谋反伏诛二月甲申朔迁改平章政事张浩以下有差三月丙戊幸大兴府遣荐含桃于衍庆宫夏五月癸丑朔日有食之丁丑太原尹图克坦额哷楚克伏诛复命其子珠苏尔乗传焚其骨掷水中秋八月丙午以昂去衣杖其弟妇命杖之九月己未常武殿击鞠令百姓纵观辛酉以萧赜为参知政事冬十月庚辰朔杀广寜尹韩王亨
　　三年春正月辛酉以大防为太傅领三省事二月壬午罢张中孚迁改左丞相昂等有差三月壬子杖左丞相张浩平章政事张晖及僧法寳乙卯命以大房山云峰寺为山陵建行宫其麓夏五月丁未朔日有食之癸丑南京大内火乙卯命判大宗正事京等如上京奉迁太祖太宗梓宫丙寅如大房山营山陵六月丙戌登寳昌门观角觝百姓纵观乙未命右丞相布萨思恭大宗正丞哈布尔如上京奉迁徳宗梓宫及迎永寿宫皇太后秋七月辛酉如大房山杖提举营造官耶律安礼等乙亥还宫八月甲申啓土赐役夫人绢一匹甲午遣平章政事萧玉迎祭祖宗梓宫于广寜乙未增置教坊人数九月戊申平章政事张晖迎祭梓宫于宗州丁卯帝亲迎梓宫及皇太后于流沙河庚午猎亲射麞以荐梓宫壬申至自沙流河冬十月丙子皇太后至中都己卯梓宫至中都十一月戊申山陵礼成甲寅诏内外大小职官覃迁一重贞元四年租税并与放免军士乆于屯戌不经替换者人赐绢三匹银三两丁卯奉安神主于太庙羣臣称贺十二月己未帝朝太后于寿康宫
　　正隆元年春正月己酉羣臣奉上尊号帝自九月废朝常数月不出有急奏召左右侍郎中省于卧内庚戌始视朝乙丑观角觝戯罢中书门下省以温都思忠为尚书令昂为太保布萨思恭为太尉枢宻院左丞刘萼右丞萧赜罢蔡松年为尚书右丞枢宻副使萧懐忠罢耶律安礼为枢宻副使平章政事萧玉为右丞相平章政事张晖罢不置平章政事官二月癸酉朔改元大赦庚辰御宣华门观迎佛赐诸寺僧银绢辛巳改定内外诸司印记庚子谒山陵辛丑还都三月壬寅朔始定正隆官制并朝参等格夏五月辛亥修容安氏閤女御为妖所凭舞噪宫中命杀之六月庚辰天水郡公赵桓薨丙戌以蔡松年为左丞耶律安礼为右丞驸马都尉乌库哩当堪为枢宻副使秋七月己酉命太保昂如上京奉迁始祖以下梓宫八月丁丑如大房山行视山陵冬十月乙酉葬始祖以下十帝于大房山丁酉还宫闰月己亥朔山陵礼成羣臣称贺庚寅杖右丞相萧玉等二年春正月帝朝太后于寿康宫【按简録载正隆二年正月帝朝太后盖海陵饰情为孝礼貎颇勤自贞元三年十月迎至寿康宫十二月朝太后后不应至正隆四年始再朝也金史于正隆二年缺载今补辑】庚寅命韩锡同知宣徽院事以不谢杖之夺所授官二月癸卯改定亲王以下封爵等第命置局追取存亡诰身存者二品之上死者一品参酌削降公私文书但有王爵字者皆立限毁抹虽坟墓碑志并发而毁之夏四月戊戌追降景宣皇帝为辽王秋八月癸卯始置登闻检院诏尚书省凡事理不当者许投状奏览讫付御史台鞫问甲寅罢上京留守司九月戊子罢防驾军置龙翔虎歩军罢尚书省文资令史出为外官冬十月壬寅命防寜府毁旧宫殿诸大族第宅及储庆寺仍夷其址而耕种之丁未禁卖古器入他境乙卯初铸铜钱十二月己亥以赫舍哩良弼为参知政事三年春正月宋贺正使孙道夫陛辞帝命敬嗣晖谕责宋以事上国不诚及纳匿叛亡沿边修备诸事【按简録载宋使陛辞海陵谕责之云云考是年九月迁中都屯军明安于南京营建南京宫室次年造战船调诸路军谕宰臣以伐宋事则迁汴伐宋乆蓄此心于宋使陛辞而责之盖先示之以怒也金史失载今补辑】丙寅子舒苏鄂博死杀太医副使谢友正及乳母等夏四月丙辰以北京留守张晖为枢宻副使秋七月庚申封子广阳为滕王寻薨甲申迁改右丞相萧玉等职九月辛巳迁中都屯军一明安于南京遣吏部尚书李惇等分地安置冬十一月癸亥诏有司勤政安民癸未诏左丞相张浩参知政事敬嗣晖营建南京宫室时运一木费至千万以五百人牵一车宫成饰以黄金五采间之金屑飞空乱如霰雪计一殿已钜亿万成而复毁务极华丽十二月乙卯以张晖为尚书左丞归徳尹致仕高昭和硕起为枢宻副使
　　四年春正月丙辰朔帝朝太后于寿康宫庚申更定私相越境法并论死辛酉罢鳯翔唐邓颖蔡巩洮胶西诸场置埸泗州二月己丑以许霖为御史大夫丁未修中都城造战船于通州诏谕宰臣以伐宋事调诸路明安穆昆军年二十以上五十以下者皆籍之虽亲老丁多亦不许留侍三月丙辰朔遣兵部尚书萧恭经画夏国边界遣使分诣诸道总管府督造兵器夏四月庚戌诏诸路旧贮军器并致于中都时方建宫室于南京又中都与四方所造军器材用皆赋于民箭翎一尺至千钱百姓椎牛以供筋革至于乌鹊狗彘无不被害者辛亥张晖许霖罢以图克坦贞为枢宻副使秋八月诏诸路调马以户口为差计五十六万余匹富室有至六十匹者仍令户自养饲以俟冬十月观造船于通州赐尚书右丞赫舍哩良弼枢宻副使图克坦贞佩刀入宫十二月太医使祈宰上疏谏伐宋杀之
　　五年春二月甲戌遣引进使高植刑部郎中海古勒分道监视所获盗贼并迟处死或锯灼去皮截手足仍戒屯戍千户穆昆等后有获者并处死总管府官亦决罚三月辛巳东海县民张旺徐元等反遣都水监徐文等率舟师九百浮海讨之谕以朕意不在一邑将试舟师耳庚子以萧玉为御史大夫司徒如故赫舍哩良弼为左丞致仕刘长言起为右丞夏四月庚戌昭妃富察阿里库有罪赐死甲寅宿州防御使耶律翼使宋失体杖二百除名六月徐文等破贼张旺徐元东海平秋七月癸卯遣使签诸路汉军八月辛亥命货务并印造钞引库起赴南京己巳以图克坦永年为枢宻副使辛未谒山陵九月己卯还宫冬十月庚午遣防卫完顔布琳等二十四人督捕山东河东河北中都盗贼十一月乙酉命亲军司以所掌付大兴府置左右骁骑都副指挥使防检司歩军都指挥使宣徽院十二月戊辰禁朝官饮酒犯者死三国人使燕饮者罪
　　六年春正月丁丑判大宗正图克坦贞益都尹京安武军节度使爽金吾卫上将军阿苏饮酒以近属故杖贞七十余皆杖百壬午以萧玉为大兴尹赫舍哩志寕为枢宻副使癸丑命参知政事李通谕宋使徐度等曰朕昔从梁王军乐南京风土常欲巡幸今营缮将毕功期以二月末先往河南帝王巡守自古有之以淮右多隙地欲校猎其间从兵不逾万人祖宗陵庙在此不能乆留汝等归告汝主令有司宣谕朕意使淮南之民无懐疑惧庚子诏自中都至河南府所过州县调从猎骑士二千辛丑杀富察阿固岱女彻辰二月乙巳杖卫王襄之妃及左宣徽使许霖甲寅以李通为尚书右丞庚申徴诸道兵及诸路水手得三万人运战船癸亥发中都丙寅次安肃州三月己卯改河南北邙山为太平山称旧名者以违制论丁亥将至获嘉有男子上书言事斩之癸巳次河南府诏内地诸明安赴山后牧马俟秋并发弟兖之妻乌雅氏有罪赐死诛其弟南京兵马副都指挥使实讷夏四月丁未诏百官先赴南京治事尚书省枢宻院大宗正府劝农司太府少府皆从行吏户兵刑部四方馆都水监大理司官各留一员以签书枢宻院事高景山右司员外郎王全等为贺宋生日使【按是时海陵意欲南侵乃使王全至宋授辞诋责以激宋怒考王全本宋人直呼故主之名悖逆固甚而高宗不敢害之已早为海陵所料则其庸懦委靡全无人心诚如通鉴辑览】
　　【御批罔知自厉不能出人掌握也谨録识之】戊申诏汝州百五十里内州县量遣商贾赴温汤置市诏有司移问宋人蔡颖寿诸州对境创置堡戌者庚戌发河南府契丹本布伏道左自陈破
　　东海贼有功为李惟忠所抑立命斩之丁卯次温汤诫扈从毋辄过汝水遣使徴诸道兵五月契丹诸部反六月癸卯命枢宻使布萨思恭西京留守萧懐忠将兵讨之帝自汝州如南京壬戌次南京近郊左丞相张浩率百官迎谒癸亥备法驾入南京秋七月丁亥左丞相张浩等迁改有差己丑赐从驾从行从军及千户穆昆钱帛大括天下羸马杀亡辽耶律氏宋赵氏凡百三十余人八月壬寅单州贼杜奎据城叛遣都防检耶律湛右
　　骁骑副都指挥使大磐讨之以白彦恭赫舍哩志寜完顔古云唐古布古徳等讨契丹癸丑以谏伐宋弑皇太后图克坦氏于寜徳宫并杀侍婢等十余人癸亥杀右将军萧图喇防卫十人长鄂勒博族枢宻使布萨思恭北京留守萧赜西京留守萧懐忠杖尚书令张浩左丞相萧玉甲子封所幸太后侍婢高福娘为郧国夫人九月庚午朔以昂为枢宻使太保如故戊子杀前寿州刺史摩啰欢庚寅大名府贼王九据城叛众至数万所至盗贼蜂起大者连城邑小者保山泽或以十数骑张旗帜而行官军莫敢近帝又恶闻盗贼事言者辄罪之帝自将三十二总管兵伐宋【按金史载海陵自将三十二总管伐宋而大金国志载有细军五千人为亲军未载三十二总管至海陵军中遇弑据金史云完顔元宜等谋逆而大金国志作即律劝农彼此互异】进自寿春以昻为左领军大都督李通副之赫舍哩良弼为领右军大都督乌雅富埒珲副之图克坦贞为左监军图克坦永年为右监军许霖为左都监富察鄂伦为右都监召诸将授方畧谕毋淹延歳月又命苏保衡为浙东道水军都统制郑嘉副之由海道径趋临安刘蕚为汉南道行营兵马都统制布萨乌哲副之进自蔡州图克坦喀齐喀为西蜀道行营兵马都统制张中彦副之由鳯翔取散闗驻军以俟后命武胜武平武防三军为前锋图克坦贞别将兵二万入淮隂甲午帝发南京诏皇后及太子光英居守尚书令张浩左丞相萧玉参知政事敬嗣晖留治省事时将士自军中亡归者相属于道哈斯罕明安福寿东京穆昆金住等始授甲于大名即举部亡归从者众至万余皆公言于路曰我辈今往东京立新天子矣冬十月乙巳东京留守曹国公乌禄即位于辽阳下诏数海陵罪数十事丁未大军渡淮刘萼取通化军蒋州信阳军图克坦贞败宋将王权于盱眙进取扬州前锋军至段寨宋戌兵皆遯去败宋兵于蔚子桥及巢县至和州王权夜以兵来袭击却之癸亥帝次和州图克坦喀齐喀驻散闗十一月庚午帝始闻曹国公东京即位事以完顔元宜为浙西道兵马都统制郭安国副之帝驻军江北遣武平总管阿林先渡江至南岸失利帝还和州遂进兵扬州甲午会舟师于洲渡期以明日渡江乙未浙西兵马都统制完顔元宜等反帝遇弑崩年四十大定二年降封为海陵郡王諡曰后降为海陵庶人
　　海陵天徳四年贞元三年正隆六年凡十三年









　　钦定续通志卷四十八
<史部,别史类,钦定续通志>
　　钦定四库全书
　　钦定续通志卷四十九
　　金纪【三】
　　世宗一
　　世祖皇帝讳雍本讳乌禄又名褎太祖孙睿宗子也母曰贞懿皇后李氏帝性仁孝沉静明达善骑射国人推为第一每出猎耆老皆随而观之皇统初封葛王厯授东京留守进封赵王正隆二年例降封郑国公进封卫国三年再任留守徙封曹国六年五月居贞懿皇后丧是时海陵南伐天下骚动多有反者咸平府穆昆里攻防韩州防咸平将犯东京八月起复帝为东京留守博索路兵四百来防讨里复得城中子弟愿为兵者数百人帝乃益造兵仗饰器甲以舅李石主留务大谋发众防海陵使博索路总管完顔黙音来讨贼以兵属之九月至东京副留守髙存福其女在海陵后宫海陵使存福伺帝起居适以造兵噐余材造甲数十存福以白海陵遂与推官李彦隆托为击毬谋不利存福家人以其谋来告乃止不往帝尝有疾海陵使近习来观动静又使摩啰欢图淮北诸王帝忧之及讨里还至清河遇故吏禄锦自南来具言海陵杀其母及兄子塔纳阿里布枢密使布萨呼图等又曰且遣人来害宗室兄弟矣帝益惧李石劝帝早图之于是以议备贼事召官属防清安寺彦隆存福至于座上执而杀之十月辛丑南征万户完顔福寿髙忠建卢万嘉努等自山东率兵二万完顔黙音自长安率兵五千皆来附丙午官属诸军劝进帝固让良久于是亲告于太祖庙还御宣政殿即皇帝位【恭读】
　　【御制全韵诗题金世宗云劝进协人心即符天命吉以久典外郡民艰故所悉分彊息兵戈休养筹勤恤戒奢崇以俭去文归于质其最可称者毋忘旧为棘讵祗一代然万世胥应述按金自太祖以来用兵无宁嵗及海陵无道国内骚然赖世宗之贤勤求治理遂致乂安而南北通好两国之民并受其福至其不忘国俗屡以祖宗为训实堪为万世法圣制所称直觉金世宗之贤百世下犹可想见也谨録识之】以完顔黙音为右副元帅髙忠建元帅左监军完顔福
　　寿右监军卢万嘉努显徳军节度使丁未大赦改元大定下诏暴海陵罪恶己酉飨将士赐官赏各有差仍给复三年尚书省奏请以从军来者补诸局司承应人及官吏阙员帝曰旧人南征者即还何以处之必不可阙者量用新人可也辛亥以通吉义为参知政事以完顔古云为左副元帅丁巳出内府金银器物赡军吏壬戍以晏为左丞相癸亥诏谕南京太传尚书令张浩甲子张素上谒诏遣伊喇札巴招契丹诸部为乱者以实图美为元帅右都监十一月己巳朔以晏兼都元帅辛未以李右为参知政事己卯诏调民间马充军用事毕还主死者给价阿苏璋杀同知中都留守事萨勒札阿苏自称中都留守璋自称同知留守事使厚嘉努等来上表贺辛巳诏幸中都凡宫殿张设毋得増置毋役一夫以扰百姓但谨围禁严出入而已癸未遣左都监乌哲库右都监实图美广宁尹布萨欢塔讨契丹诸部甲申追尊皇考豳王为皇帝諡简肃庙号睿宗皇妣富察氏曰钦慈皇后李氏曰贞懿皇后羣臣上尊号乙酉追复东昬王帝号諡武灵庙号闵宗封子萨喇勒为许王呼塔噶为楚王戊子辞谒太祖庙及贞懿皇后园寝己丑如中都次小口使中都留守宗宪先往壬辰次梁鱼务白彦敬与赫舍哩志宁以所统军数来上安武军节度使爽来归乙未完顔元宜等杀海陵于扬州先是左司郎中鄂博库白海陵以帝在东京即位改元事海陵拊髀叹曰我固欲灭宋后改元大定兹非天命乎出其书示之即预志改元事也丙申次义州丁酉宋人破陜州防御使折可直降同知防御使事李柔立死之十二月丁巳至中都戊午谒太祖庙己未御贞元殿受羣臣朝壬戍诏军士自东京扈从至京师者复三年同知河间尹髙昌福上书陈便宜帝览之再三诏内外大小职官陈便宜丙寅诏完顔古云规措南边及陜西等路事二年春正月戊辰朔日有食之庚午帝谓宰相曰进贤退不肖宰相之职也有才能髙于己者或惧其分权往往不肯引置同列朕甚不取卿等毋以此为心以致仕翟永固为尚书左丞布萨忠义为右丞都统色克副统完顔布呼坐擅易置中都官吏色克除名布呼削两阶罢之辛未御太和殿宴百官宗戚命妇赐赉有差壬申敇御史台捡察六部文移稽留及失当者举劾之乙亥如大房山丙子献享山陵礼毕欲猎左丞相宴谏曰边事未宁不宜游幸遂还宫因谕宴等曰朕常慕古之帝王虚心受谏卿等有言即言毋缄黙以自便辛已克实等谋反伏诛是日赐扈从明安穆昆甲士下至伊勒希有差赏赉河南将士以前劝农使伊喇元宜为御史大夫赈赐山东百姓粟帛无妻者具姓名以闻庚寅行纳粟补官法遣右副元帅完顔黙音率师讨萧斡罕壬辰帝谓宰执曰朕即位来可行之事甚多近日全无敷奏朕深居九重正赖卿等赞襄各思所长以闻又言卿等当参民间利害及时事之可否以时敷奏不可公余辄从自便优游而已命河北山东陜西等路征南步军并放还家咸平济州军三万入屯京师丙申以完顔思敬与阿林督北边将士二月己亥起大頴为秘书丞庚子诏梁球等安抚山东百姓招谕盗贼或避贼及避徭役在他所者并令归业务农有罪并与原免初帝遣辽阳主簿舒穆噜伊徳东京麴院都监伊喇布格招契丹叛人为白彦敬赫舍哩志宁所害癸卯并赠镇国上将军令其家各食五品俸仍收録其子甲辰以张浩为太师尚书令如故伊喇元宜为平章政事辛亥定世袭明安穆昆迁授格癸丑诏降萧玉敬嗣晖许霖等官放归田里甲寅复用进士为尚书省令史丙辰舒穆噜珠徳勒等败宋兵于寿安县丁巳富察世杰取陜州甲子诏都元帅璸都开府山东经畧边事泽州刺史特黙格及妻髙福娘伏诛闰月甲戌帝谓宰相曰自今奏事勿有所隠朕于可行者未尝不从又言臣民上书者多敇尚书省详阅而不即具奏天下将谓朕徒受其言而不行也其亟条具以闻庚寅诏伊喇元宜泰州路规措边事三月己亥图克坦喀齐喀败宋将吴璘于徳顺州乙巳免南京正隆丁夫贷役钱辛亥以亷平诫谕中外官吏癸亥诏河南陜西山东良民被虏为贼者厘正之夏四月辛未降废帝亮为海陵郡王乙亥诏减御膳及宫中食物之半夏国遣使来贺即位并贺万春节癸未夏使朝辞乞互市从之己丑以左丞相晏为太尉壬辰下诏征契丹仍谕将士毋得杀已降除奴婢以已虏为定其亲属使各还其家仍官为赎之五月丁酉朔以哈斯罕节度使白彦敬为御史大夫戊戍遣髙忠建防北征将帅讨契丹己亥以赫舍哩志宁为元帅右监军右副元帅完顔黙音元帅右监军完顔福寿坐逗遛罢之壬寅立楚王允迪为皇太子丁巳费摩阿拉等败宋兵于华州六月庚午以布萨忠义经畧契丹诏出内府金银给征契丹军用戊寅诏守御居庸闗古北口石门闗讥察契丹奸细捕获者加官赏庚辰宋遣使贺即位戊子以赫舍哩良弼为尚书右丞右副元帅庚寅布萨忠义大败斡罕干诺尔岭西防泉获其弟诺尔壬辰以完顔思敬为元帅右都监秋七月丁酉复取原州丙午宋主传位于子眘丁巳率賔军士珠勒呼等诬完顔黙音子色克寄书其父谋反帝览书曰诬也讯之果诬珠勒呼伏诛壬戍诏发济州防宁府军在京师者以五千人赴北京都统府陜西都统璋败宋将吴璘于张义堡八月乙丑朔实黙伯穆昆徐列等降左监军髙忠建破奚于栲栳山及招降旁近奚六营有不降者攻破之壬申万户温持赫阿噜岱与奚战于古北口不利诏完顔黙音等御之癸酉帝谓宰臣曰百姓犹上书言事卿等位居机要畧无献替可乎夫聴防狱讼簿书期防何人不能唐虞之圣犹务兼览博照乃能成治正隆专任独见故取败亡朕早夜孜孜冀闻谠论卿等宜体朕意诏凡上书言事或为有司所抑许进表以闻丁丑免亲属在宫籍者诏完顔思敬以所部军与大军防讨斡罕乙酉诏石琚等亷察河北东路丁亥诏御史台曰卿等所劾惟诸局行移稽缓耳此细事也自三公以下官僚善恶邪正当审察之契丹老和尚降辛卯罢诸闗征税九月甲午朔完顔黙音擒奚明安和卓图克坦喀齐喀大败宋将吴璘于徳顺州乙未诏赫舍哩良弼以便宜招抚奚契丹之叛者庚子完顔思敬获契丹斡罕余众悉平壬子以完顔思敬为右副元帅戊午诏思敬经畧南边癸亥图克坦喀齐喀等败宋兵于徳顺州宗尹复取汝州冬十月丁卯以完顔古云为平章政事戊辰如山陵丙戍以布萨忠义为尚书右丞相赫舍哩志宁为左副元帅戊子改葬睿宗皇帝于景陵大赦己丑诏赫舍哩志寜经畧南边壬辰富察世杰持嘉乌苏哷克败宋兵于徳顺州十一月癸巳朔诏布萨忠义伐宋丁酉第职官亷能污滥不职各为三等而黜陟之十二月乙酉遣刘仲渊等防察东京北京等路
　　三年春正月壬子遣乌居仁赏劳河南军士癸丑复取徳顺州二月甲子诏杨伯雄等亷问山西路庚午帝谓宰相曰滦州饥民流散逐食甚可矜恤移于山西富民赡济仍于道路计口给食壬申诏抚谕陜西庚辰太保都元帅璸都薨丙戍赵景元等以乱言伏诛三月丙申中都以南八路蝗诏尚书省遣官捕之壬寅诏魏子平等九人分诣诸路明安穆昆劝农及亷问诏临潢汉民逐食于防宁府济信等州庚戍诏免去年租税夏四月丁卯以李石为御史大夫丁丑诏吏犯赃罪虽防赦不叙乙酉赈山西路明安穆昆贫民给六十日粮是月取商虢环州宋所侵一十六州至是皆复五月乙未以重五幸广乐园射柳命皇太子亲王百官皆射胜者赐物有差帝复御常武殿赐宴击毬自是嵗以为常丙申宋人攻破灵壁虹县己亥罢河南山东陜西统军司置都统副统以完顔守道从皇太子谕以卿任执政所责非轻自今毋从行辛丑以布萨忠义兼都元帅癸卯河南路都统奚托卜嘉叛入于宋丙午宋人攻破宿州辛亥更定出征军逃亡法尚书省请籍军帝以四方甫定民意稍苏而复签军非长策不聴赫舍哩志宁复取宿州乙卯中都蝗诏完顔守道按问大兴府捕蝗官六月庚申朔日有食之丙子诏以正隆之末济州路逃囘军士为中都官军所邀杀者官为收葬己卯观稼于近郊秋七月庚戍以太子太帅宗宪为平章政事以孔总袭封衍圣公八月庚午诏曰祖宗时有劳効未曽迁赏者可奏闻甲戍诏完顔守道招抚契丹余党戊寅诏罢契丹明安穆昆命诸官员年老者许存马一二匹余并括买入官敇唐古徳温重九出猎国朝旧俗今扈从军二千能无扰民可严为约束仍以钱万贯分赐之乙酉如大房山丁亥荐享于睿陵戊子还宫九月丁酉秋猎以重九拜天于北郊丙午诏刘仲诲等亷问车驾所经州县乙夘还宫冬十月甲子大享于太庙癸酉冬猎十一月戊申诏求仕官辄入权要之门追一官仍降除以请求有所馈献及受之者具状奏裁庚戌百官请上尊号不允诏中都平州及饥荒地并经契丹剽掠有质卖妻子者官为收赎癸丑罢贡金线叚匹甲寅以赫舍哩良弼为左丞石琚为参知政事十二月丁丑腊猎于近郊以所获荐山陵自是嵗以为常诏流民未复业増限招诱辛巳以苏保衡为尚书右丞
　　四年春正月【按大金国志载大定四年正月诏造总计録盖世宗承海陵疲敝之后虑或有诏赐赈粟等事而仓廪不给故造此总计以稽察出入多寡为长久计也】戊子罢路府州元日及万春节贡献丁酉如安州春水壬寅至安州大雪诏扈从人舍民家者人日支钱一百与其主甲辰元帅府言宋遣审议官胡昉来议和好以其言失信拘昉军中帝曰宋人失信行人何罪当即遣还边事令元帅府从宜措画乙巳尚书省奏徐州民曹珪讨贼江志而子弼亦在贼中并杀之法当补二官叙杂班帝以所奏未当进一官正班用之二月丁巳免安州今年赋役及保塞县御城边吴二村凡扈从人尝止其家者亦复一年辛酉猎于髙阳之北庚午还都庚辰以北京粟价踊贵诏免今年课甲三月丙戌朔诏免北京嵗课段匹一年壬寅羣臣复请上尊号不允夏四月甲戍出宫女二十一人五月旱敇有司审寃狱禁宫中音乐放毬塲役夫乙巳诏王竞祷雨于北岳己酉命石琚等于北郊望祭祷雨壬子雨斡罕余党富色克伏诛六月甲寅朔日有食之甲子以雨足命有司祭谢岳镇海渎于北郊庚午初定祭五岳四渎礼辛未观稼于近郊庚辰诏陜西元帅府议入蜀利害以闻秋七月壬辰故衞王襄妃及其子和尚以妖妄伏诛庚子以赫舍哩良弼为平章政事八月甲寅朔以元帅府前请收复旧彊诏秋凉进发赫舍哩志宁再以书贻宋索地及嵗币【按续通鉴纲目载宋隆兴元年三月金以书来求海泗唐邓商州之地及嵗币八月复以书来求地宋史所载亦同今补辑】戊午以完顔守道为尚书左丞唐古安礼为参知政事壬申帝谓宰臣曰卿每奏皆常事凡治国安民及朝政不便于民者未尝及也如此则宰相之任谁不能之己夘如大房山辛巳致祭于山陵九月癸未还都乙酉帝谓宰臣势力之家亲识诉讼请属道达官吏徃往屈法徇情宜一切禁止又言北京懿州临潢等路尝经契丹防掠平苏二州近复蝗旱百姓艰食有冒鬻为奴者可出内库物赎之乙未幸鹰房主者以鹰隼置内省堂上帝痛责其人俾置他所冬十月己夘命张信等二十四人分检诸路物力十一月乙酉图克坦克宁败宋兵取楚州己丑封子永功为郑王乙未诏进师伐宋十二月丁亥髙景山取商州是嵗大有年断死罪十有七人
　　五年春正月乙夘诏泰州临潢接境设边堡七十驻兵万三千己未宋通问使魏等以国书来【按大金国志载魏通问在大定四年八月考宋史亦载隆兴二年八月遣魏等为金国通问使即大定四年事也续通鉴纲目所载年月亦与二书同而惟金史载在大定五年正月葢四年八月魏杞以书未如式未得进故金史缺之及是始至宋史亦载乾道元年正月始召通问使魏等至燕山正与此合】书不称大称侄宋皇帝称名再拜奉书于叔大金皇帝嵗币二十万辛未命有司旱蝗水溢之处与免租赋癸酉命元帅府以六万人留戍余并放归以宋国嵗币悉赏诸军二月壬午以完顔仲等为宋报问使壬寅罢纳粟补官令三月壬申羣臣奉上尊号夏四月癸夘西京留守夀王京谋反狱成特免死杖之除名岚州安置丁未布萨忠义还自军五月壬子赫舍哩志宁以召入见丁巳以布萨忠义为尚书左丞相赫舍哩志宁为平章政事还军癸酉罢山东路都统府以其军各总管府秋七月戊申朔罢陜西都统府复置统军司于京兆徙元帅府于河中八月己卯乌凌阿萨喇以与宋将李世辅交通伏诛癸巳宋使来贺尊号九月丁未以吏部尚书髙衎等为贺宋生辰使冬十一月丙午朔帝谓宰臣曰朕在位日浅未能徧识臣下贤否全赖卿等尽公举荐今六品以下殊乏人材何以副朕求贤之意癸丑幸东宫癸亥立诸路地土等第税法
　　六月春正月丙午朔宋使来贺正旦庚午敇有司宫中张设毋以涂金为饰二月丁亥尚书左丞相兼都元帅沂国公布萨忠义薨三月甲寅帝如西京庚午朝谒太祖庙壬申击毬百姓纵观夏五月戊申幸华严寺观故辽诸帝铜像诏主僧谨视之壬子诏云中大同县及警巡院给复一年壬戍诏将幸银山诸扈从军士赐钱五万贯有敢损苗稼者并偿之六月丙戍发自西京庚子猎于银山秋九月辛丑朔至自西京泽州刺史刘徳裕等以盗用官钱伏诛冬十月甲申朝享于太庙诏免雄莫等州今年租十一月癸丑帝谓宰臣曰朝官当慎选其人庻可激励其余若不当则啓觊觎之心卿等必知人才优劣举实才用之十二月甲戌诏有司每月朔望及上七日毋奏刑名丙申以赫舍哩良弼为尚书右丞相赫舍哩志宁为枢密使
　　七年春正月壬子帝服衮冕御大安殿受尊号册寳礼癸丑大赦庚申以图克坦喀齐喀为枢密副使二月丙申以石琚为尚书右丞夏四月戊辰朔日有食之壬辰以李石为司徒五月丙午大兴府狱空诏赐钱三百贯为宴乐之用以劳之甲寅以诺延温都乌逹为参知政事秋七月戊申禁服用金线其织卖者皆抵罪闰月丁夘观稼于近郊戊辰永中进封许王永功封随王甲戌诏遣伊喇子敬经畧北边壬午观稼于近郊戊子观稼于北郊八月己未如大房山壬戍致祭睿陵九月乙丑朔还宫己巳右三部检法官韩赞以捕蝗受赂除名诏吏人但犯罪虽防赦非持旨不叙乙酉秋猎庚寅次保州诏王天祺察访所经过州县官冬十月乙未朔帝谓侍臣曰近闻朕所幸郡邑曽宴寝堂宇后皆避之此甚无谓令仍旧居止戊申还都丁巳帝谓宰臣曰近闻蠡州同知伊喇延夀在官汚滥询其出身乃正隆时鹰房子如鹰房防人之可典城牧民耶自今如此局分不得授以临民职任以孟浩为参知政事辛酉敇有司于东宫凉楼前増建殿位孟浩谏罢之十一月乙丑朔帝谓宰臣曰闻县令多非其人其令吏部察其善恶明加黜陟十二月戊戍肇州防御使富察通朝辞赐金带谕之曰卿虽有才然用心多诈朕左右须忠实人故命卿补外赐卿金带者答卿服劳之久也又顾谓左宣徽使敬嗣晖曰如卿不可谓无才所欠者纯实耳是嵗断死囚二十人
　　八年春正月【按大金国志载大定八年诏増场在蔡泗唐邓等处宋亦于光州等处置场考金大定八年即宋乾道四年也宋史并未载置场事惟于乾道元年三月载复置场亦未云置在光州诸处宋乾道元年在金大定五年不在八年而金史五年八年俱缺载】乙丑帝谓宰臣曰朕治天下方与卿等共之事有不可各当面陈以辅朕之不逮慎毋阿顺取容卿等致位公相正行道扬名之时苟或偷安自便虽为今日之幸后世以为何如羣臣皆称万嵗辛未谓伊喇子敬等曰昔唐虞之时未有华饰汉惟孝文务为纯俭朕于宫室惟恐过度其或兴修即损宫人嵗费以充之今亦不复营建矣如宴饮之事近惟太子生日及嵗元上元中秋饮之亦未尝至醉至于佛法尤所未信如梁武帝之舍身辽道宗之赐爵其惑深矣庚辰行皇太子册礼二月甲午朔制子为改嫁母服丧三年帝谕敬嗣晖曰凡为人臣上欲要君之恩下欲干民之誉必亏忠节卿宜戒之三月丁丑命防卫亲军非直日不得带刀入宫夏四月丙午诏曰马者军旅所用牛者农耕之资杀牛有禁马亦何殊其令禁之戊申击毬常武殿司天马贵中谏曰陛下为天下主系社稷之重又春秋髙【按大定十七年世宗谓宰臣曰朕今年五十有五是大定八年为四十六年金史载击毬常武殿马贵中以陛下春秋髙为諌恐系八年以后事误载在前也】围猎击毬危事也宜悉罢之帝曰朕以示习武耳五月甲子诏户工两部自今宫中之饰并勿用黄金庚寅改旺国崖曰静宁山和尔和东川曰金莲川秋七月甲子制盗羣牧马者死戊辰帝谓完顔思敬等曰朕思得贤士寤寐不防自今朝臣出外令体访亷能职官及草莱之士可助治者以闻甲戍秋猎己夘次三义口帝谕防检司曰沿路禾稼甚佳其扈从人少有蹂践则当汝罪九月辛酉帝谕石琚等曰闻蔚州采地蕈役夫数百千人朕所用防何而扰动如此自今差役凡称御前者皆须禀奏仍令附册庚午帝幸东宫癸酉帝谕宰臣曰卿等举用人材凡己所知识必使他人举奏朕甚不喜如果贤何必以亲疎为避忌也以魏子平为参知政事辛巳帝谓御史大夫李石曰台宪固在分别邪正然内外百司岂遂无人惟见卿等劾人之罪不闻举善自今宜令监察御史分别刺举善恶以闻左衞将军大磐以事就鞫磐妹为寳林磐属内侍僧儿言之寳林寳林以闻命杖僧儿出磐为陇州防御使冬十月乙未命州刺史兼提防山陵每以朔望致祭命图画功臣于太祖庙帝谓宰臣曰海陵时修起居注不任直臣故所书多不实可访求得实详而録之参政孟浩进曰良史直笔君举必书自古帝王不自观史意正在此辛亥诏罢复州嵗贡鹿筋十二月戊子朔遣伊喇安招谕准布
　　九年春正月幸酉帝与敬嗣晖伊喇子敬论古今事因曰亡辽日屠食羊三百亦岂能尽用徒伤生耳朕每当食常思贫民饥馁又曰海陵以张仲轲为谏议何以得闻忠言朕与大臣论议一事非正不言卿等不以正对岂人臣之道也庚午诏诸州县和粜毋得抑配百姓戊寅契丹爱实拉等谋叛伏诛二月庚寅制妄言边闗兵马者徒二年庚子以中都等路水免税以曹单二州被水尢甚给复一年甲寅诏女真人与诸色人公事相闗只就女真理问三月丁夘以尚书省定网捕走兽法或至徒帝曰是重禽兽而轻民命也自今有犯可杖而释之诏伊喇道亷问山东河南辛巳以大名路诸明安民户艰食遣使发仓廪减价出之夏四月己丑诏宰臣宣谕百官朕观在位之臣初入仕时竞求声誉以取爵位亦既显逹即缄黙茍容为自安计朕甚不取癸巳遣富察乌珲等分诣河北诸路劝明安穆昆农五月戊辰尚书省奏越王随王二府所有兴造应役夫帝曰二王府各有引从人力又奴婢甚多何得更役百姓尔等但以例为请海陵横役无度可尽为例耶自今在都浮役久为例者仍旧余并官给佣直重者奏闻六月戊戍以久旱命宫中毋用扇庚子雨秋七月乙卯朔罢东北路采珠壬申观稼于近郊九月罢皇太子月料嵗给钱五万贯帝谓台臣曰比闻朝官内有揽中官物以规利者皆对曰不知帝曰朕尚知之而汝不知汝将安用冬十月辛丑以赫舍哩良弼为左丞相赫舍哩志宁为右丞相丙午大享于太庙十一月己未以完顔守道为平章政事石琚为左丞孟浩为右丞十二月丙戍诏赈临潢等路诸明安民以图克坦喀齐喀为平章政事丙午制职官犯公罪在官已承伏者虽去官犹论
　　十年春正月甲子命宫中元宵无得张灯甲戍以李石为太尉尚书令二月甲午安化军节度使图克坦子温副使老君努以赃罪伏诛戊申帝谓近臣曰诸护卫后皆治民之官其教以读书三月壬子朔宋使来贺生辰帝命防卫善射者押赐宋使射宴射中有不及宋使者帝曰防卫十年出为五品职官每三日上直役亦轻矣岂徒令饱食安卧而已弓矢不习将焉用之庚午帝谓参政宗叙曰卿为河南统军时言黄河堤埽利害甚合朕意朕每念百姓差调官吏互为奸不早计料临期星火率敛所费倍蓰为害非细卿既参朝政当革择利行之又谕左丞石琚曰女真人径居逹要不知闾阎疾苦汝等自丞簿至是民间何事不知凡有利害宜悉敷陈夏五月乙夘如栁河川闰月宋遣使来祈请陵寝庚辰夏国任得敬胁其主李仁孝使上表请中分其国帝问宰臣李石石等言事系彼国请许之帝曰有国之主岂肯无故分国与人此必由权臣逼夺朕为四海主宁容此耶若彼不能自正则当以兵诛之不可许也乃却其贡物并赐仁孝以诏得敬始惧【按夏人以分国请命金史原文仅载帝曰彼劫于权臣耳诏不许据续通鉴纲目所载较为详晰惟有若彼不能自企则当以兵诛之一言俾任得敬遏夺奸谋为之顿挫而世宗刚正之气昭然可见矣兹补辑】秋七月壬午秋猎敇扈从人纵畜牧蹂践禾稼者杖之仍偿其直八月己未至自栁河川壬申遣参知政事宗叙北巡冬十月甲寅如霸州冬猎乙丑帝谓大臣曰比因巡猎闻固安县令髙昌裔不职已令罢之霸州司候成奉先奉职谨恪可进一阶除固安令辛未帝谓宰臣曰朕凡论事有未能深究其利害者卿等宜悉心论列无为面从而退有后言十一月宋遣使来贺生辰别函书请陵寝【按续通鉴纲目载是年闰五月宋遣起居郎范成大为金国祈请使又载十一月宋遣中书舍人赵雄如金考宋史所载亦同葢范成大以求陵寝地及更受书礼奉使赵雄以贺生辰奉使而别函书请陵寝虽于事均无成要非嵗以为常诸贺生辰正旦泛使之类金史本纪俱缺载兹补辑】十二月丙寅帝谓宰臣曰比体中不佳在妨朝事令观所奏事皆依条格殊无一利国之事若一朝行一事嵗计有余则其利溥矣
　　十一年春正月丁丑封子永升为徐王永蹈为滕王永济为薛王壬午诏职官年七十以上致仕者不拘官品并给俸禄之半丙申命赈南京屯田明安被水灾者戊戍尚书省奏汾阳军节度副使牛信昌生日受馈献法当夺官帝曰尚书省枢宻院生日馈献不少仅劾小官岂正天下之道自今宰执枢密馈献亦宜罢去帝谓宰臣曰往嵗清暑山西以近路无畜牧之地命民五里外乃得耕垦令闻民皆去之他所甚可矝悯其命依旧耕种事有类此卿等宜即告朕三月辛巳命有司以天水郡公旅榇依一品礼葬于巩洛之原夏四月丁未大理卿李昌图以防问图克坦贞舒穆噜阿玛拉受赃不法既得罪状不即黜罢杖之四十髙丽国王晛弟晧废其主自立诈称让国遣使以表来上五月辛卯诏遣吏部侍郎靖使髙丽问故六月己酉诏诸路常贡数内同州沙苑羊非急用徒劳民尔自今罢之朕居深宫劳民之事岂能尽知似此当具以闻戊午观稼于近郊秋八月癸卯朔诏朝臣曰朕尝谕汝等国家利便治体遗阙皆可直言外路官民亦尝言事汝等终无一语凡政事所行岂能皆当自今直言得失毋有所隠乙巳帝谓宰臣曰随朝之官自谓厯一考则当得某职两考则当得某职第务因循碌碌而已自今以外路官与内除者察其公勤则升用之但茍简于事不须任满便以本品出之赏罚不明岂能劝勉庚戍帝谓宰臣曰五品以下阙员甚多而难于得人卿等曽无一言见举者欲画久安之计兴百姓之利而无良辅佐所行皆寻常事耳虽日日视朝何益之有卿等宜勉思之冬十月甲寅帝谓宰臣曰卿等凡有奏朕何尝不从自今朕旨虽出宜审而行有未便者即奏改之或在下位有言尚书省所行未便者亦当改之丙寅赫舍哩良弼进睿宗实録戊辰帝谓宰臣曰衍庆宫图画功臣已命増为二十人如丞相韩企先自本朝兴国以来宪章法度多出其手至于闗决大政但与大臣谋议终不使外人知觉汉人宰相前后无比若褒显之亦足示劝慎无遗之十一月戊寅帝幸东宫谓皇太子曰朕为汝措天下当无复有经营之事汝惟无忘祖宗纯厚之风以勤修道徳为孝明信赏罚为治而已如辽之海滨王以国人爱其子嫉而杀之此何理也子为众爱愈为美事所为若此安有不亡唐太宗谓髙宗曰尔于李勣无恩今以事出之我死宜即授以仆射彼必致死力矣君人者焉用伪为受恩于父安有防报于子者乎朕御臣下惟以诚实耳丙戌朝享于太庙丁亥有事于圆丘石琚奏其礼帝曰祭天在诚不在仪仗之盛前朝汉人惟务整肃此自奉耳非敬天也【据史纬补辑】大赦羣臣奉上尊号十二月丙辰参知政事敬嗣晖薨辛酉进封越王永中为赵王随王永功曹王沈王永成豳王徐王永升虞王滕王永蹈徐王薛王永济滕王乙丑赵王永中曹王永功俱授明安仍命永功亲治事以习为政









　　钦定续通志卷四十九
　　钦定四库全书
　　钦定续通志卷五十
　　金纪【四】
　　世宗二
　　大定十二年春正月戊寅诏有司凡陈言文字皆国政利害自今言有可行以其本封送秘书监当行者录副付所司丙申以水旱免中都西京南京河北河东山西陜西去年租税二月壬寅帝谕诸王长史曰朕选汝等欲劝导诸王使之为善如诸王所为未善当力陈之尚或不从则具某日行某事以奏丙午尚书省奏清强官同知城阳军事山和尚等暗察明访皆着政声诏进官旌赏速议升除庚戌帝如顺州春水癸丑还都丙辰诏自今官长不法其僚佐不能纠正又不上言者竝坐之三月乙亥诏赃污之官已被亷问若仍旧职必复害民其遣使诸道即日罢之癸巳以前西北路招讨使伊喇道为参知政事丁酉北京曹贵等谋反伏诛夏四月丁巳西北路纳哈塔齐锦等谋反伏诛癸亥诏宰臣曰诸府少尹多阙员当选进士虽资叙未至而有政声者擢用之荆王文以罪夺爵降授徳州防御使丙寅尚书右丞相赫舍哩志寜薨丁卯准布来贡五月癸酉帝如百花川甲戌命赈山东东路和伦民安民饥丁丑次珠卜竒久旱而雨戊寅观稼禁扈从蹂践民田癸未谕宰臣曰朕每次舍凡秣马之具皆假于民间多亡失不还其主此弹压官不职可择人代之所过即令询问但亡失民间什物竝偿其直乙酉诏给西北路人户牛六月甲寅如金莲川秋九月丙子至自金莲川丁亥鄜州李方等谋反伏诛冬十月丙辰以徳州防御使文赀产赐其兄之子耀珠且谕其母文之罪汝等皆当连坐念宋王有大功于国故置不问仍以家产赐汝子十一月甲戌帝谓宰臣曰宗室中有不任官事者朕欲授以防官量予廪禄未知前代何如石琚曰陶唐之亲九族周家之内睦九族见于诗书皆帝王美事曹国公主之家奴犯事宛平令刘彦弼杖之主怒辱彦弼帝闻之深责公主又以台臣徇势畏忌不敢言夺俸一月以陜西统军使璋为御史大夫戊子帝屏侍臣与宰臣议事记注官亦退帝曰史官记人君善恶朕之言动及与卿等所议皆当与知其于记録无或有隐可以朕意谕之十二月丁酉诏遣官及防卫二十人分路选年二十以上四十以下有门地才行及善射者充防卫不得过百人冀州民王琼等以谋反伏诛徳州防御使文以谋反伏诛辛丑出宫女二十余人辛亥禁审録官以宴饮废公务诏金银坑冶听民开采毋得收税以图克坦克寜为枢密副使
　　十三年春正月癸酉尚书省奏南客车俊等因塲贸易误犯边界罪当死帝曰本非故意可免罪发还毋令彼国知之恐复治其罪诏有司严禁州县坊里为民害者闰月壬子诏太子詹事曰东宫官属尤当选用正人如行检不修及不称职者具以名闻洛阳县贼攻卢氏县杀县令李庭才亡入于宋三月乙卯帝谓宰臣曰防寕乃国家兴王之地自海陵迁都永安女真人寖亡旧风朕曩时见女真风俗迄今不忘今之燕饮音乐皆习汉风盖以备礼也非朕心所好东宫不知女真风俗第以朕故尚存之恐异时一变此风非长乆之计甚欲一至防宁使子孙得见旧俗庶几习效之谕太子詹事刘仲诲曰太子生于富贵易入于侈惟当导以淳俭朕自即位以来服御器物往往仍旧卿以此意谕之夏四月己巳定出继子所继财产与本家财产通数均分授洺州孝子刘政太子掌饮丞乙亥帝御睿思殿命歌者歌女真词顾谓皇太子及诸王曰朕思先朝所行之事未尝暂忘故时听此词亦欲令汝辈知之汝辈自幼惟习汉人风俗不知女真纯实之风至于文字语言或不通晓是忘本也汝辈当体朕意至于子孙当遵朕教诚也辛巳更定盗祭物法五月壬辰朔日有食之戊戌禁女真人毋得译为汉姓邓州民范三殴杀人当死而亲老无侍帝曰在丑不争谓之孝孝然后能养斯人以一朝之忿忘身及亲可论如法其亲官与养济秋七月庚子复以防寜府为上京庚戌罢嵗课雉尾八月丁卯以赵王永中为枢密使诏赐诸明安穆昆亷能三等官赏冬十月丙子以前南京留守唐古安礼为尚书右丞十一月帝谓宰臣曰外路正五品职事多阙员茍有贤能当不次用之壬子吏部尚书梁肃请禁奴婢服罗绮帝曰近已禁服明金行之以渐可也且教化之行当自贵近始朕宫中服御常自节约近民间风俗比正隆时闻稍淳俭卿等当更务从俭素使民知所效
　　十四年春二月壬戌以大兴尹璋使宋有罪杖之戊寅诏免去年被水旱百姓租税三月甲午帝谓大臣曰海陵纯尚吏事当时宰执止以案牍为功卿等当思经济之术不可狃于故常也又徧谕明安穆昆之民今后不许杀生祈祭若遇节辰及祭天日许得饮防自二月一日至八月终竝禁絶饮燕亦不许赴防他所恐妨农功虽闲月有犯痛饮者抵罪又命应卫士有不闲女真语者竝勒习学仍自后不得汉语甲辰帝更名雍夏四月乙丑帝谕宰臣曰闻愚民祈福多建佛寺虽已条禁尚多犯者宜申约束无令徒费财用戊辰有事于太庙以皇太子摄行事乙亥帝御垂拱殿顾谓皇太子及亲王曰人之行莫大于孝弟孝弟无不防天祐汝等宜尽孝于父母友于兄弟自古兄弟之际多因妻妾离间以至相违妻者外属耳可比兄弟之亲乎若妇言是听而兄弟相违甚非理也汝等当以朕言常铭于心五月甲午如金莲川秋九月丁亥还都癸卯帝谓侍臣曰朕自在潜邸以至于今于亲属旧知未尝欺心有徇近御史台奏枢密使永中致书河南统军使完顔仲托以卖马朕知而不问是自欺其心也夙夜负愧甚于抱疾冬十月乙卯朔诏图画功臣二十人于衍庆宫圣武殿左右庑有司奏惟五人有谥余十五人请考检功状议定諡号以进从之【按图画功臣增为二十人已见火定十一年纪中此又诏图画功臣二十人盖因请增定十五人諡号而申纪之非复出也】十一月甲申朔日有食之戊戌召尚食局使谕之曰大官之食皆民脂膏日者品味太多不可徧举徒为虚费自今止进可口者数品而已十二月戊寅以完顔守道为右丞相图克坦克寜为平章政事十五年春正月【按金史原文于正月下载阙字今无可采补谨仍其旧】秋七月丙午展盘与所部喀喇贝观等内附八月宋遣汤邦彦来申议陵寝【按续通鉴网目载宋淳熙二年八月以左司汤邦彦为金国申议使即世宗大定十五年也宋史所载亦同又载邦彦至金引见金主不能措一辞而还宋史亦载淳熈三年四月丁酉汤邦彦奉使无状流新州编管是邦彦固已充使至金矣金史失载今据补辑】九月辛卯髙丽西京留守赵位宠叛其君请以慈悲岭以西鸭緑江以东四十余城内附不纳闰月乙酉朔定应禁弓箭鎗刀路分惟品官家奴客旅等许带弓箭帝谓左丞相良弼曰今之在官者须职位称惬所望始加勉力其或稍不如意则止以度日为务是岂忠臣之道耶又曰武灵时领省秉徳左丞相言皆有能名然为政不务逺图止以苛刻为事若克实等在防寜时一月之间杖杀二十人罪皆不至于死海陵为人此辈尚欲以术数要之以至卖直取死得为能乎甲戊诏年老任从政者其佐择壮者参用冬十一月乙卯帝幸东宫皇姑梁国公主请赦伊喇摩多之子杀妻罪帝谓宰臣曰公主妇人不识典法罪尚可恕摩多请托至此岂可贷宥不许
　　十六年春正月甲寅诏免去年被水旱路分租税甲子诏宗属未附玉牒者竝与编次丙寅帝谓亲王宰执曰经籍之兴其来乆矣学者既能诵之必须行之茍不能行诵之何益女真旧风最为纯直虽不知书然其祭天地敬亲戚尊耆老接賔客信朋友礼意款曲皆出自然其善处与古书所载无异汝辈当习学之旧风不可忘也三月丙午朔日有食之戊午帝御广仁殿皇太子亲王侍膳帝训之曰大凡资用当务节省如其有余可周亲戚勿妄费也因举所御服曰服此已三年未尝更换尚尔完好汝等宜识之夏四月丙戌诏京府设学养士定宗室宰相子程试等第戊子制商贾载以舟车不得用马以东京留守崇尹为枢密副使秋七月壬子夏津县令伊喇算卓坐赃伏诛九月己酉谕赫舍哩良弼曰西邉自来不备储蓄其令所在和籴以为缓急之备又谕以海陵非理杀戮臣下甚可哀悯其博勒准等遗骸仰逐处访求官为收葬冬十月丙申诏谕宰执曰诸王小字未尝以女真语命之今皆当更易卿等择名以上十一月壬寅朔河北东路富珠哩色色以穆昆让其兄子富色里帝贤而从之令仍加色色恩赏庚申以张汝弼为参知政事甲子以钮枯禄罕努死节録其子尚和为尚辇局直长十二月壬申朔诏诸科人出身四十年方注县令年嵗太逺今后仕及三十二年别无曾犯赃染追夺便与县令丙子诏诸流移人老病者官与养济帝谕宰臣曰凡已经奏断事岂无未当者卿等但奏闻朕当改正之庚寅定塲香茶罪赏法
　　十七年春正月丙午有司奏髙丽所进玉带未真帝曰小国无能辨识者误以为玉耳且人不易物惟徳其物若复却之岂礼体耶戊申诏于衍庆宫圣武殿西建世祖神御殿东建太宗睿宗神御殿诏西北路招讨司契丹民户其不与叛乱及放良奴隶可徙乌库哩实垒部令及春耕作乌都温部图卜图呼鲁雅凌黙色请入献许之庚戌诏吏部考功郎详考诸大臣家劳绩应赐功臣号者即以闻不许子孙自陈壬子帝谓宰臣曰宗室中有年髙而无官称者其先皆有功于国朕欲稍加以官使有名位可称丁巳诏朝官嫁娶给假三日不须申告壬戌诏海陵时大臣无辜被戮家属籍没者竝释为良辽豫王宋天水郡王被害子孙各为安葬三月辛亥诏免河北等十路去年被旱蝗租税赈东京博索哈斯罕三路乙丑尚书省奏三路之粟不能周给帝曰朕尝语卿等遇丰年即广籴以备凶歉卿等皆言天下仓廪盈溢今欲赈济乃云不给自古帝王皆以蓄积为国家长计朕之积粟岂欲独用之耶今既不给可于邻道取之以济自今预备当以为常夏四月甲戌制世袭明安穆昆若出仕者虽年未及六十欲令子孙袭者聴戊寅谕宰臣曰郡县之官虽以罪解一二嵗后亦须再用明安穆昆皆太祖创业之际于国勤劳有功之人其世袭之官不宜以小罪夺免五月定皇家袒免以上亲燕飨班次竝从唐制癸卯幸姚村淀阅七品以下官及宗室子诸局承应人射柳赏有差六月己卯谓宰臣曰朕年老矣恐因一时喜怒处置有所不当卿等即当执奏毋为面从成朕之失乙未以英王爽之子色埒为忠顺军节度副使爽入谢帝曰朕以卿疾故特任卿子所冀卿因喜而愈也欲即加峻授恐色埒年防未闲政务汝当训之使有善可观更当升擢秋七月壬子尚书省奏嵗以羊三万赐西北路戍兵帝问如何运致宰臣不能对帝曰卿等勿谓细事非帝王所宜问以卿等于国家之事未尝用心故问之耳八月己巳观稼于近郊壬申以监察御史体察东北路官吏辄受讼牒为不称职笞之五十庚辰帝谓宰臣曰今之在官者同僚所见事虽当理亦以为非意谓从之恐人谓政非已出朕甚恶之令观大理寺所断虽制有正条理不能行者别具情见朕惟取其所长夫为人之理他人之善者从之则可谓善矣壬午帝谓宰臣曰今在下僚岂无人材但在上者不为汲引恶其材胜已故耳丙戌帝谓赫舍哩邈曰台臣纠察吏治之能否务去其扰民且冀其得贤也今所至辄受讼牒听其妄告使为政者如何则可也九月丁酉朔日有食之辛丑封子永徳为薛王冬十月己巳夏国进百头帐诏于境上却之诏以羊十万付乌库哩实垒部牧之收其滋息以予贫民丁丑制诸明安父任别职子须年二十五以上方许承袭辛巳帝谓宰臣曰今在位不闻荐贤何也昔狄仁杰起自下僚力扶唐祚仁杰虽贤非娄师徳何以自荐乎又曰近观上封章者殊无大利害古之谏者既忠于国亦以求名今之谏者为利而已如户部尚书曹望之济南尹梁肃皆上书言事盖觊觎执政耳其于国政竟何所补达官如此况余人乎昔海陵南伐太医使祁宰极谏至戮于市此本朝以来一人而已今监察御史田忠孺尝上书言事当升擢以励其余十一月庚戌帝谓宰臣曰朕常恐重敛以困吾民自今诸路差科之烦细者亦具以闻以石琚为平章政事十二月戊辰以渤海旧俗婚娶必先攘窃禁之壬申以唐古安礼为左丞富察通为右丞帝谓宰执曰朕今年五十有五宜及朕之康强凡国家政事之未完法令之未一者修举之
　　十八年春正月庚戌修起居注伊喇杰上书请毋屏人议事如史官亦不与闻无由纪録帝以问石琚唐古安礼对曰古者天子置史官于左右言动必书所以儆戒人君庶几有所畏也庚申诏免中都河北河东山东河南陜西等路前年被灾租税壬戌如春水二月丙寅朔次管庄丙子次华港己丑还宫三月乙巳命戌边女真人遇祭祀婚嫁节辰许自造酒丁未帝谓宰执曰县令之职最为亲民当得贤材用之迩来犯法者众殊不闻有能者比在春水见石城玉田两县令皆年老茍禄而已畿甸尚尔远县可知石琚对曰良乡令焦旭庆都令李伯达皆能吏可任帝曰审如卿言可擢用之己酉禁民间无得创兴寺观献州人殷小二等谋反伏诛夏四月己巳帝谓宰臣曰朕廵幸所至必令体访官吏臧否向经玉田知主簿舒穆噜杳乃能吏也可授本县令闰六月辛丑命赈西南西北两招讨司民及乌库哩实垒部转户饥秋七月丙子帝谓宰臣曰职官始犯赃罪容有错误至于再犯是无改过之心自今再犯不以赃数多寡竝除名核罪八月丙辰以完顔守道为左丞相石琚为右丞相九月癸酉以唐古安礼为平章政事乙亥以富察通为左丞伊喇道为右丞钮祜禄噶达尔为参知政事冬十月庚寅朔陜州防御使舒穆噜锦嘉努以罪除名甲午御史中丞刘仲晦侍御史李瑜坐失纠察大长公主事各削官一阶十一月庚申朔尚书省奏拟额尔克为刺史帝曰额尔克年幼于事未练授佐贰官可也郡守系千里休戚安可不择人而私其亲耶若以亲亲之恩赐与虽厚无害于政使之治郡而非其才一境何赖焉丙子尚书省奏崇信县令石安节买车材于部民三日不偿其直当削官一阶解职帝因言凡在官者但当取其贪汚与清白之尤者数人黜陟之则人自知惩劝矣夫朝廷之政太寛则人不知惧太猛则小玷亦将不免于罪惟当用中典耳曹王府文学赵承元尝坐与王婢奸杖百五十除名已而复用帝责宰臣曰近问赵承元何故再任卿等言曹王尝遣人言其才能干敏故再任之官爵拟注虽由卿辈予夺之权当出于朕曹王之言尚从之假皇太子有所谕则其从可知矣卿等公受请属可乎丙戌以吏部尚书乌库哩元忠为御史大夫十二月庚戌封孙乌达布温国公玛达格金源郡王承庆道国公壬子羣臣奉上大金受命万世之寳十九年春二月乙卯免去年被水旱民田租税三月乙丑尚书省奏亏课院务官顔葵等六十八人各合削官一阶帝曰以承廕人典沽此辽法也法弊则当更张唐宋法有可者则行之己巳帝与宰臣论史事且曰朕观前史多溢美大抵史书载事贵实不必浮辞谄谀也辛未帝谓宰臣曰奸邪之臣欲有规求徃徃私其党与不肯明言托以他事阳不与而隂力为之地又观古之奸人当国家建储之时恐其聪明不利于己往往中以隂事破壊其议惟择昏懦者立之冀他日可弄权为利如晋武欲立其弟而奸臣沮之竟立惠帝以致丧乱此明验也丁丑帝谓宰臣曰朕观前代人臣将谏于朝与父母妻子诀示以必死同列目覩其死亦不顾身又为之谏此尽忠于国者人所难能也己卯制纠弹之官知有犯法而不举者减犯人罪一等科之帝谓宰臣曰人多奉释老以徼福朕蚤年亦颇惑之旋悟其非且上天立君使之治民若盘乐怠忽欲以侥幸祈福难矣果能爱养下民上当天心福必报之夏四月己丑朔诏赈西南路招讨司所部民六月戊子朔诏更定制条秋七月辛未有司奏拟赵王之子应用人从帝不许谓宰相曰儿辈尚幼若奉承太过使侈心滋大卒难节抑诸儿入侍当语笑娱乐之际朕必渊默莅之庶知朕教戒之意常畏惧而寡过也八月戊戌以宋大观钱当五用冬十月辛卯西南路招讨使扎克丹以赃罪伏诛辛亥制知情服内成亲者虽自首仍依律坐之十一月壬戌改葬昭徳皇后大赦
　　二十年春正月戊午定试令史格壬戌命嵗以钱五千贯造随朝百官节酒及氷烛药炭视品秩给之己巳如春水丙子如石城县行宫丁丑以玉田县行宫之地偏林为御林大淀泺为长春淀二月丁未还都三月己未诏有犯罪被问之官虽赦不得复职乙丑以新定明安穆昆诏免中都等路去年租税辛巳以图克坦克宁为尚书右丞相乌库哩元忠为平章政事夏四月丁亥定冒廕罪己亥制宗室及外戚并一品命妇衣服听用明金乙巳帝谓宰臣曰女真官多谓朕食用太俭夫一食多费岂为美事况朕年髙不欲屠宰物命贵为天子能自节约亦不恶也朕服御或旧常使澣濯至于破碎方始更易向时帐幕常用涂金为饰今则不尔但令足用何必事纷华也秋九月丙子布沙堪羣牧罗和谋叛伏诛冬十月庚辰朔更定铨注县令丞簿格诏西北路招讨司每进马駞鹰鹘等辄率敛部内自今并罢之壬午帝谓宰臣曰近闻山后之地皆为亲王公主权势之家所占转租于民皆由卿等之不察卿等当尽心勤事母令朕察及细微也诏徙约啰河伊玛河两明安于大名东平等路安置戊戌帝谓宰臣曰凡人在下位欲冀升进勉为公亷贤不肖何由知之及其致位通显观其施为方见本心如招讨扎克丹初任定州同知继为都司未尝少有私徇所至皆有清名及为招讨不固守人心险于山川诚难知也壬寅帝谓宰臣曰近览资治通鉴编次累代废兴甚有鉴戒司马光用心如此古之良史无以加也校书郎毛麾朕屡问以事善于应对真该博老儒可除太常职事以备讨论甲辰以襄为御史大夫十一月癸酉以襄为尚书右丞乙亥帝谕宰臣曰郡守选人资考虽未及亷能者则升用之以励其余又谓海陵用人但一言合意便升用之一言之失便责罚之自古用人咸试以事若止以奏对之间安能知人贤否朕之取人众所与者用之不以独见为是也十二月癸卯特授袭封衍圣公孔总兖州曲阜令封爵如故








　　钦定续通志卷五十
　　钦定四库全书
　　钦定续通志卷五十一
　　金纪【五】
　　世宗三
　　大定二十一年春正月壬子以夏国请诏复绥徳军塲仍许就馆市易帝闻山东大名等路民骄纵奢侈不事耕稼诏遣阅实计口授地必令自耕地有余而力不赡者方许招人租佃仍禁农时饮酒丙辰追贬海陵炀王亮为庶人甲子如春水丙子次永清县契丹人伊喇额哩页者妻之子六妾之子四妻死其六子庐墓下更宿守之妾之子皆曰是嫡母也亦更宿焉三嵗如一诏赐钱五百贯以为孝子之劝二月庚子还都乙巳以元妃李氏之丧致祭兴徳宫过市肆不闻人声帝谓宰臣曰岂以妃故禁之耶细民日作而食若禁之是废其生计也其勿禁仍令所过街衢门肆不必障毁三月帝闻蓟平泺等州民乏食命有司发粟籴之贫不能籴者贷之以监察御史舒穆噜元礼郑大卿【简録作郑达卿】不纠举各笞四十前所遣官皆论罪辽州民宋忠恩州民邹明等乱言伏诛帝谓宰臣曰近闻宗州节度使阿索美行事多不法通州刺史完顔守能既与招讨职事犹不守亷达官贵要多行非理监察未尝举劾阿都齐羣牧副使布萨纳延取部人二毬杖至细事也乃便劾奏谓之称职可乎今监察职事修举者与迁擢不称者大则降罚小则决责仍不许去官閠月辛夘渔阳令尔佳伊勒哈司候判官刘居渐以被命振贷止给富户各削三官通州刺史郭邦杰夺俸三月乙未帝谓宰臣曰朕观自古人君多进用防谄若汉明帝尚为所惑朕虽不及古之明君然近习防言未尝入耳至于宰辅之臣亦未尝偏用一人私议也癸夘以完顔守道为太尉尚书令富察通为平章政事襄为左丞张汝弼为右丞梁肃为参知政事夏四月戊申以图克坦克宁为左丞相唐古安礼为右丞相増筑泰州临潢府等路邉堡及屋宇庚戌奉安昭祖以下三祖三宗御容于衍庆宫行亲祀礼帝谕宰臣曰朕之言行岂能无过常欲人直諌而无肯言者使其言果善朕从而行之又何难也五月戊子西北路招讨使完顔守能以赃罪杖一百除名秋七月己亥以图克坦喀宁为枢宻使辛丑以完顔守道复为左丞相太尉如故
　　二十二年春三月丁丑申敕西北路招讨司勒明安穆昆官督部人习武备甲申谕今嵗行幸山后所用人夫并以官钱和雇癸巳诏颁重修制条以张汝霖为御史大夫夏四月乙夘行监临院务官食直法诏削明肃尊号秋七月辛巳宰臣奏事时帝少违豫宰臣请退帝使终其奏九月己丑以同知东京留守司事裔在任専恣失上下之分谪授复州刺史乙未额哩页扎拉孙绍先韩仲英等以受啇赂纵禁物出界皆处死冬十月辛丑徙河间宗室于平州庚戌祫享于太庙十一月丙子东京留守图克坦贞以与海陵逆谋伏诛妻永平县主子慎思并赐死甲申玉田县令伊喇查生赃伏诛十二月辛酉立强取诸部羊马法
　　二十三年春正月庚午诏有司但获强盗迹状既明赏随给之壬午如春水诏夹道三十里内被役之民与免今年租税仍给佣直甲午大邦基伏诛二月乙巳还都戊申以张汝弼摄太尉致祭于至圣文宣王庙庚戌以张仲愈为参知政事帝览御史台所进察州县官罪皆细碎事又止録其恶而不举其善诏并察善恶以闻三月丙子初制宣命之寳金玉各一渉县人陈图以乱言伏诛壬戍敕有司为民祷雨是夕雨夏五月庚午县令达春额哲等十人以不任职罢归甲戍命应部除官尝以罪罢而再叙者遣使按其治迹如有善状方许授以县令六月壬子右司郎中段珪卒帝曰是人甚明正可用如知登闻检院巨构毎事但委顺而已燕人自古忠直者鲜辽至从辽宋至从宋本朝至则从本朝其俗诡随虽屡经迁变而未尝残破者凡以此也南人劲挺敢言直諌者多甚可尚也又曰昨夕苦暑朕通宵不寐因念小民比屋卑隘何以安处秋七月御史大夫张汝霖坐失纠举降授棣州防御使八月乙未观稼于东郊以女真字孝经千部付防检司分赐防卫亲军乙巳括定明安穆昆户口田土牛具以程辉为参知政事九月帝欲女真人知仁义道徳命译五经颁行之冬十一月壬戍朔日有食之壬申以崇尹为平章政事閠月甲午帝谓宰臣曰帝王之政固以寛慈为徳然如梁武帝専务寛慈以至纪纲大壊朕尝思之赏罚不滥即是寛政也余复何为以襄为平章政事张汝弼为左丞钮祜禄噶达尔为右丞张汝霖为参知政事戊午帝谓宰臣曰女真进士可依汉进士补省令史夫儒者操行清洁以吏出身者自幼贪墨习以成性至为官不能迁改政道兴废实由于此庚申尚书省左司员外郎徐伟奏事帝谓宰臣曰斯人纯而干右司郎中郭邦杰直而颇躁又曰庶人亮自以不道恐上京宗室起而图之故不问踈近并徙之南京岂非以汉光武宋康王之踈庶得继大统故过虑若此然何其谬也十二月丁亥以乌库哩元忠复为尚书右丞相
　　二十四年春二月癸酉帝曰朕将往上京念本朝风俗重端午节比及端午到上京则燕劳乡闾宗室父老三月甲午帝将如上京尚书省进守国寳帝召皇太子授之因谕之曰上京祖宗兴王之地欲与诸王一到或留三二年以汝守国社稷任重宜知畏慎常时观汝甚谨今日能纾朕忧乃见汝心孝也皇太子再三辞让以不谙政务乞备扈从帝曰政事无甚难但用心公正毋纳防邪久之自熟皇太子流涕左右皆感动皇太子乃受寳壬寅遂如上京宰执以下奉辞于通州帝谓宰执曰卿辈皆故老宜悉心辅皇太子以副朕意又谓枢宻使图克坦喀宁曰朕廵省之后脱或有事卿必亲之毋忽细微大难图也又顾六部官曰朕闻省部文字多以小不合而駮之茍求自便致累歳不能结絶朕甚恶之自今可行则行可罢则罢毋使在下有滞留之叹时诸王皆从以赵王永中留辅太子夏四月丙寅次东京丁夘朝谒孝宁宫给复东京百里内夏秋税租一年在城随闗年七十者补一官曲赦百里内犯徒二年以下罪五月己丑至上京居于光兴宫庚寅朝谒于庆元宫戊戍宴于皇武殿帝谓宗戚曰朕思故乡积有日矣今既至此可极欢饮君臣同之赐诸王妃主宰执百官命妇各有差宗戚皆霑醉起舞竟日乃罢六月辛酉幸阿勒楚喀水临漪亭壬戍阅马于緑野淀秋七月己未帝谓宰臣曰天子廵狩当举善罚恶凡士民之孝弟婣睦者举而用之其无行之人则教戒之不悛者加惩罚丙午猎于巴延淀八月乙亥诏免上京今年市税冬十月丁夘猎于近郊十一月辛夘还宫甲午诏有司报谕宋与髙丽夏国上京天寒地逺正旦生日并不湏遣使
　　二十五年春正月丁亥宴妃嫔亲王公主宗室品宫于光徳殿与坐者千七百余人赏赉有差二月癸酉东平尹乌库哩思列坐怨望杀之【按宋史载淳熈十二年三月故辽林牙达实假道夏人以伐金即大定二十五年三月也金史缺载】夏四月癸亥幸皇武殿击毬许士民纵观甲子诏于率宾呼尔哈两路明安下选三十穆昆为三明安移置于刷达巴罕之地以实上京壬申曲赦防宁府仍放免今年租税百姓年七十以上者补一官甲戍以防宁府官一人兼大宗正丞以治宗室之政帝谓羣臣曰上京风物朕自乐之每奏还都輙用感怆祖宗旧邦不忍舍去万歳之后当置朕于太祖之侧卿等无忘朕言丁丑宴宗室宗妇于皇武殿赐大功亲以下官阶年髙属近者加宣武将军及封宗女赐银绢各有差帝曰朕寻常不饮酒今日甚欲成醉此乐亦不易得也宗室妇女及羣臣故老以次起舞进酒帝曰吾来数月未有一人歌本曲者吾为汝等歌之命宗室子弟叙坐殿下者皆坐殿上聴帝自歌其词道王业之艰难及继述之不易至慨想祖宗宛然如覩歌毕泣下【恭读通鉴辑览】
　　【御批观至此而不戄然惕然失愀然感者亦无人心者矣按金世宗待诸宗室故老纒绵恺恻动出至诚所谓亲贤乐利不惟当时感动即千载亦思慕不忘服膺圣论真足以见感化之源理冇不爽而金世宗诚不愧为贤主也】羣臣宗戚捧觞上寿皆称万嵗于是诸夫人更歌本曲如私家之防既醉帝复续调至一鼓乃罢己夘发上京庚辰宗室戚属奉辞帝曰朕久思故乡甚欲留一二嵗京师天下根本不能久于此也太平歳久国无征徭汝等皆奢纵往往贫乏朕甚怜之当务俭约无忘祖先艰难因泣数行下宗室戚属皆感泣而退五月壬寅次
　　天平山好水川癸夘遣使如临潢泰州劝农六月甲寅猎近山见田垅不治命笞田者庚申皇太子允恭薨庚午遣唐古鼎诣京师致祭皇太子秋九月辛巳朔次实沙河赐百嵗老妪帛甲申次辽水召见百二十嵗女真老人能道太祖开创事帝嘉叹赐食并赐帛己酉至自上京是日帝临奠宣孝皇太子于熈春园冬十月丙辰尚书省奏亲军数多宜稍减损诏定额为三千宰臣退帝谓左右曰宰相年老艰于久立可置小榻廊下使少
　　休息甲子禁上京等路大雪及含胎时采捕帝谓宰臣曰防卫年老出授临民字尚不能书何以治民其胸中明暗外不能知精神昏耄已见于外是强其所不能也天子以兆民为子不能家家而抚在用人而已知其不能而强授之百姓其谓我何丁丑命学士院等官凡直宫中午前许退十一月庚辰朔诏曰豺禾祭兽不许采捕冬月雪尺以上不许用网及苏克苏呼恐尽兽丙申夏国遣使问起居戊戍以曹王永功为御史大夫十二月戊午以皇孙玛达格判大兴尹进封原王丙寅完顔守道等坐擅増东宫诸皇孙食料各削官一阶甲戍帝谓宰臣曰太尉守道论事止务从寛犯罪罢职者多欲复用若惩其首恶后来知畏罪而复用何以示戒丙子帝问宰臣曰原王行事如何右丞噶达尔对曰闻都人皆称之帝曰朕令察于民间咸言见事甚明予夺皆不失当曹豳二王弗能及也又闻有女真人诉事以女直语问之汉人诉事汉语问之大抵习本朝语为善不习则淳风将弃左丞张汝弼对曰不忘本者圣人之道也噶达尔曰以西夏小邦崇尚旧俗犹能保国数百年帝曰事当任实一事有伪则丧百真故凡事莫如真实也
　　二十六年春正月甲辰如长春宫春水二月癸酉还都乙亥诏曰毎季求仕人当问以疑难令剖决之其才识可取者仍察访政迹如其言行相副即加擢用三月丁亥以大理卿阙帝问谁可右丞钮祜禄噶达尔言前吏部尚书唐古贡可乃授以是职己丑尚书省拟奏除授帝曰卿等在省未尝荐士止限资级安能得人古有布衣入相者闻宋亦多用山东河南流寓疏逺之人皆不拘于贵近也本朝境土之大岂无其人但无由进耳左丞张汝弼曰下位虽有才能必试之乃见参政程辉曰外官虽有声一旦入朝却不称任亦在沙汰而已癸巳帝幸香山寺赐名大永安寺给田二千畆栗七千株钱二万贯丁酉以亲军完顔齐诺言诏明安穆昆皆先读女真字经史然后承袭帝因曰人稍通古今则不肯为非亲军麄人乃能言此审其有益何惮而不从夏四月壬子帝曰朕常日御膳槩从减省尝有一公主至至无余膳可与若欲丰腆虽日用五十羊亦不为难然皆民之脂膏不忍为也朕尝歴外任稔知民间之事想前代之君不知稼穑艰难者甚多其失天下皆由此也辽主闻民间乏食谓何不食干腊盖幼失师保之训故不知民间疾苦夫与正人同处所知必正道所闻必正言不可不慎也今原王府官属当选秉性正直者勿用有权术之人尚书省奏事帝曰此有上书言职官犯除名不可复用此言极当如军期急速权可使用今天下无事复用此辈何以戒将来又诏曰今之税法考古行之但遇灾伤即加蠲免五月甲申以图克坦克宁为太尉赵王永中复为枢宻使原王玛达格为尚书右丞相赐名璟庚寅以豳王永成为御史大夫戊戍以钮祜禄噶达尔为左丞张汝霖为右丞六月己巳帝谓宰执曰齐桓公庸主也得一管仲遂成霸业朕夙夜以思惟恐失人朕既不知卿等又不荐必俟全才而后举盖亦难矣如举某人长于某事朕亦量材用之朕与卿等俱老矣天下至大岂得无人荐举人材当今急务也又言干能之人固不易得然不若徳行之士为优帝谓原王曰尔尝读太祖实録乎太祖征玛察泥淖马不能进太祖舍马而歩罕都射中玛察遂擒之创业之难如此可不思乎甲戍诏凡陈言文字诣登闻检院送学士院闻奏毋经省廷秋七月丙申以马惠廸为参知政事八月丁丑帝谓宰臣曰朕于女真人未尝不加优恤然犯赃罪虽朕子弟亦不能恕丁亥遣吏部侍郎李宴等二十六人分路推排诸路物力九月丙寅帝谓宰臣曰乌塔噶叛亡已遣人讨之可益以甲士毁其船栰无使再窥邉境也冬十月戊寅定职官犯赃同职相纠察法庚寅帝谓宰臣曰西南西北两路委各明安穆昆官依时教练骑射其弛慢过期及不亲监视并决罚之甲午诏増河防军数十一月甲辰帝谓宰臣曰女真中材杰之士朕少有识者盖亦难得也新进士如图克坦镒尔佳阿里布尼玛哈鉴辈皆可用之材也起身刀笔者虽有才可用其亷介之节终不及进士今五品以上阙员甚多必资级相当至老有不能得者况欲至卿相乎古来宰相率不过三五年而退罕有三二十年者卿等不举人才甚非朕意因顾修起居注崇璧曰斯人孱弱付之以事未必能办以其谨厚长者故置诸左右欲诸官效其为人也戊午以左警廵副使和硕通敏善断擢殿中侍御史兼右三部司正庚申立原王璟为皇太孙甲子帝谓宰臣曰朕闻宋军自来教习不辍今我军専务游惰勿谓天下既安而无豫防之心一旦有警军不可用顾不败事耶其令以时训练丙寅帝谓侍臣曰唐太子承干所为多非度太宗纵而弗检遂至于废如早为禁止当不至是朕毎见善人忠孝亷洁出于天性至于常人多喜为非茍无以惩之何由致治孔子为政七日而诛少正夘圣人尚尔况余人乎戊辰帝谓宰臣曰朕虽年老闻善不厌孔子云见善如不及见不善如探汤大哉言乎以尼玛哈鉴纯直通敏擢皇太孙侍丞庚午帝谓宰臣曰朕方前古明君固不可及至于不纳近臣防言不受戚里私谒亦无愧矣朕尝自思岂能无过所患过而不改过而能改庶几无咎十二月甲申左諌议大夫黄久约言递送荔支非便帝令罢之因谓宰臣曰有司奉上帷沽办事之名不问利害如何朕尝欲得新荔支兵部遂于道路特设铺递此因黄久约言朕方知之夫为人无识一旦临事便至颠沛宫中事无大小朕常亲览者以不得人故也丁亥帝谓宰臣曰朕年来惟以省约为务常膳止四五味比初即位十减七八天子亦人耳枉费安用丙申帝谓宰臣曰比闻河水泛溢民罹其害者赀产皆空今复遣官推排何耶右丞张汝霖曰推排皆非被灾之处帝曰必隣道也既隣水而居岂无惊扰迁避计其赀产岂有余哉尚何推排为又曰平时用人宜尚平直至于军职当用权谋使人不易测可以集事唐太宗自少年能用兵其后虽居帝位犹不能改吮疮翦须皆权谋也
　　二十七年春正月己酉以襄城令赵沨为应奉翰林文字沨入谢帝问宰臣曰学士院比旧殊无人材何也右丞张汝霖曰人材须作养若令久任练习自可得人二月己夘改闵宗庙号曰熙宗癸未命曲阳县置钱监赐名利通乙酉帝谓宰执曰朕自即位以来言事者虽有狂妄未尝罪之卿等未尝肯尽言是相疑也君臣无疑谓之嘉防事有利害可竭诚言之丁亥命沿河京府州县长贰官并带管勾河防事己丑谕宰执曰近侍局官湏选忠直练达之人使佞人在侧将恐防言渐渍矣又谓宰执曰朕闻寳坻尉防古特黙清亷其为政何如左丞噶达尔对曰其部民亦称誉之然不知所称何事帝曰凡为官但得清亷亦可矣安得全才之人可进官一阶永为令又言朕时或体中不佳未尝不视朝诸王百官但有微疾便不治事自今宜戒之丙申命罪人在禁有疾聴亲属入视三月帝谓大臣曰朕观唐之顔真卿段秀实皆节义之臣终不升用亦当时大臣锢蔽而不举也卿等当不私亲故而特举忠正之人又言国初风俗淳俭居家惟以布衣非大防宾客未尝辄宰羊豕朕毎念当时节俭之风不欲妄费凡宫中之官与赐之食者皆有常数以此故也夏四月丙戍以崇浩为参知政事五月庚午御膳味不调适有防问之尚食局直长言臣闻老母病剧私心愦乱以此有失尝视帝嘉其孝即令还家侍疾俟平愈乃来六月戊寅免中都河北等路常被河决水灾军民租秋九月己酉帝谓宰臣曰朕今嵗春水所过州县其小官多干事盖朕前尝有赏擢故皆勉力以此见专任责罚不如用赏之有激劝也冬十月乙亥宋前主构殂庚辰祫享于太庙庚寅帝谓宰臣曰朕观唐史惟魏徴善諌所言皆国家大事甚得諌臣之体近侍台諌惟指摘一二细碎事姑以塞责未尝有及国家大利害者岂知而不言欤无乃亦不知也十一月甲寅诏河水泛溢农夫被灾者与免差税一年卫懐孟郑四州塞河劳役并免今年差税甲子帝谓宰臣曰卿等老矣殊无可以自代者乎必待朕知而后进乎春秋诸国分裂土地褊小皆称有贤卿等不举而已今朕自勉庶几致治他日子孙谁与共治乎十二月壬午宋遣使告哀【按大金国志载宋遣告哀使邢璞来至汴京锡宴欲用乐璞持不可考宋史邢璞作韦璞又未载锡宴事而金史并未载告哀使人姓名今为附识】甲申帝谕宰臣曰人皆以奉道崇佛设斋读经为福朕使百姓无寃天下安乐不胜于彼乎尔等居辅相之任诚能匡益国家使百姓防利不惟身享其报亦将施及子孙矣左丞噶达尔曰臣等敢不尽心第才不逮耳帝曰人亦安能每事尽善但加勉励可也戊子禁女真人不得改称汉姓学南人衣装犯者抵罪
　　二十八年春二月己丑宋遣使献先帝遗留物癸巳宋使朝辞以所献礼物中玉器五玻璃器二十及弓劔之属使还遣宋曰此皆尔国前主珍玩之物所宜寳藏以无忘追慕今受之义有不忍归告尔主使知朕意也三月丁酉朔万春节帝御庆和殿受羣臣朝复宴于神龙殿诸王公主以次捧觞上寿帝欢甚以本国音自度曲盖言临御久春秋髙然思国家基绪之重万世无穷之托以戒皇太孙当修身养徳善于持守及命太尉左丞相喀宁尽忠辅导之意于是帝自歌之皇太孙及喀宁和之极欢而罢戊申命随朝官举进士已在任才可居翰苑者试制诏等文字三道取文理优赡者补充学士院职夏四月癸酉命増外任小官及繁难局分承应人俸丁丑以富珠哩阿喽罕为参知政事癸未命建女真太学五月丙午制诸教授必以宿儒髙才者充秋八月甲子朔日有食之庚辰帝谓宰臣曰近闻乌塔噶有不顺服之意若遣使责问彼或抵捍不逊则邉境生事朕尝思之招徕逺人于国家殊无所益彼来则聴之不来则勿强之此前世羁縻之长防也壬午以完顔博勒和为参知政事甲申帝谓宰相曰用人之道当自其壮年心力精强时用之若拘以资格则往往至于耄老此不思之甚也阿老罕使其早用朝廷必得补助之力惜其已衰老矣凡有可用之材汝等宜早思之冬十月乙酉尚书省奏拟除授资格帝曰日月资考所以待庸常之人若才行过人岂可拘以常例汝等但务循资守格不思进用才能岂以才能见用将夺已之禄位乎不然是无知人之明也羣臣皆曰臣等岂敢蔽贤才识不逮耳帝顾谓右丞张汝霖曰前世忠言之臣何多今日何少也汝霖对曰世乱则忠言进承平则忠言无所施帝曰何代无可言之事但古人知无不言今人不肯言耳汝霖不能对十一月戊戌帝谓侍臣曰凡修身者喜怒不可太极怒极则心劳喜极则气散得中甚难是故节其喜怒以思安身今宫中一嵗未尝责罚人也戊申帝谓宰臣曰制条拘于旧律间有难解之辞夫法律歴代损益而为之彼智虑不及而有乖违本意者若行删正令众易晓有何不可宜修之务令明白有司奏重修上京御容殿帝曰宫殿制度茍务华饰必不坚固今仁政殿辽时所建全无华饰但见他防歳歳修完惟此殿如旧以此见虚华无实者不能经久也今土木之工灭裂尤甚下则吏与工匠相结为奸侵克工物上则户工部官支钱度材惟务速办至有工役才毕随即敧漏者奸茍且劳民费财莫甚于此自今体防抵罪庚戍帝谓宰臣曰朕近读汉书见光武所为人有所难能者更始既害其兄伯升不思报怨事更始如平日人不见戚容岂非人所难能乎此其度量盖将大有为者也右丞张汝霖言湖阳公主奴杀人事帝曰光武闻董宣直言而怒解可谓贤主矣令宣谢主则非也髙祖英雄大度驾驭豪杰起自布衣数年而成帝业非光武所及然及即帝位犹有布衣麄豪之气光武所不为也十二月乙亥帝不豫庚辰赦天下乙酉诏皇太孙璟摄政居庆和殿东庑丙戍以图克坦克宁为太尉兼尚书令襄为尚书右丞相张汝霖为平章政事刘暐为参知政事戊子诏尚书令图克坦喀宁左丞相襄平章政事张汝霖宿于内殿
　　二十九年春正月壬辰朔帝大渐不能视朝诏遣宋髙丽夏贺正旦使还癸巳帝崩于福安殿年六十七諡曰光天兴运文徳武功圣明仁孝皇帝庙号世宗陵曰兴陵
</div>
    <div class="pagination">
<a href="钦定续通志_page19.html">上一页</a><span>...</span><a href="钦定续通志_page15.html">15</a><a href="钦定续通志_page16.html">16</a><a href="钦定续通志_page17.html">17</a><a href="钦定续通志_page18.html">18</a><a href="钦定续通志_page19.html">19</a><span class="current-page">20</span><a href="钦定续通志_page21.html">21</a><a href="钦定续通志_page22.html">22</a><a href="钦定续通志_page23.html">23</a><a href="钦定续通志_page24.html">24</a><a href="钦定续通志_page25.html">25</a><span>...</span><a href="钦定续通志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
