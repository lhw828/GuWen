<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 1814 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 1814 页/共 1860 页
  </h1>
  <div class="content">
   乾隆五十九年。甲寅。六月。辛未。谕军机大臣等、据奇丰额奏、动用耗羡银两一摺内称。本年正月。奉文成造尺寸大小不等金甎六千块。副甎二千四百块等语。现在宫殿各座。并无新造工程需用金甎之处。朕之所知。又何须行文成造。并为数如行之多。徒置无用。此必系工部以备用为名。令其成造解送。图得铺垫使费。并可藉端开销。又未奏闻。工部各堂官、何以漫无查察。至金简久任工部。于此等事。尤应留心查核。乃率行咨令成造。徒滋糜费。著传谕金简、及该堂官等、将此项金甎有何需用。何以率行咨送如许之多。据实明白速行回奏。　　

○又谕曰、梁肯堂奏、大名、广平、顺德各府属。于本月初十十一两日。各得雨四五寸至七八寸不等。极为深透。已种田禾。长发畅茂。未种者悉已布种齐全。可以转歉为丰。所有请截漕粮。除已经截留之十四万余石。仍运至天津改贮北仓外。前奏请截留北仓之四十五万余石。已可无需。应仍运至通仓收兑等语。览奏欣慰。益励敬勤。前因大名、顺德、广平一带。雨泽愆期。是以降旨截漕六十万石。以备赈恤之用。今该三府业已普被优膏。一律深透。农功大起。可望秋成。现已据梁肯堂奏将截留南粮十四万余石。运贮北仓。即使将来间有一二处有需接济。已尽为充裕。其余漕米。若仍行截贮。存而不用。自应仍归通仓。著传谕管干珍等、即将原拟截留北仓之四十五万余石漕粮。仍令粮艘运至通仓。照例收兑。以归简便而省繁费。　　

○又谕曰、梁肯堂自春间至今。往来各属。与朕同忧。盼望雨泽。已阅半年。今通省得雨。已一律普渥。实堪庆幸。应解忧勤政。而不可放心。著赏给大荷包一对。小荷包四个。奶饼一匣。以志喜慰。　　

○又谕曰、勒保奏、拏获劫掠过客羊只、及叠劫蒙古牲畜之畨贼、审明正法一摺。此案畨贼等于五十六七八等年。结夥行劫。伤毙事主。并抢掠蒙古牲畜。数至盈千累百。首从多人。前据特克慎奏到后。业将循化贵德等厅。令特克慎一体管理。并将案犯严缉务获矣。至今为日已久。乃仅拏获棍楚克、查汗他二犯。而案内逸犯。尚有多人。未经就获。可见该省地方官等、于此等缉捕之事。全不留心。竟视为海捕具文。以致凶徒漏网。著传谕勒保、特克慎、务须各饬所属。实力搜缉。将此案逸犯、按名拏获。严办示惩。毋得仍前疏懈。致干咎戾。　　

○又谕、据陈用敷奏、黎维祁服叔黎维治、带同随人张廷眷内投。询无别情。遵旨派员将黎维治等押赴江南。并咨明书麟、酌量安插等语。黎维治系黎氏近族。因被跟寻内投。虽询无别情。究恐未可深信。江南省前有安插黎氏旧人。安静已久。不可又令有勾通煽惑情事。著传谕书麟、于黎维治等解到后。妥为安插。并饬所属留心严查。毋令滋生事端。方为妥善。　　

○壬申。户部议准、山西巡抚蒋兆奎＜锍-釒＞称、神池县僻处山中。不通车辆。该县供支桦林等九营兵粮。均由兵丁赴仓支领。惟宁武一营。独归民运。查该营距神池仓仅三十里。应一体改令兵丁赴领。从之。　　

○癸酉。谕曰、阿桂等奏、请申明例禁、严禁小钱一摺。已交步军统领衙门、五城、顺天府、一体查禁矣。据称小钱之弊。节经饬禁。乃现在派人持银至市易钱。亲加检阅。每串内搀用砂板鹅眼等钱数十文。京城如此。外省不问可知。显系该督抚奉行不力等语。各省地方小钱充斥。节经降旨通饬查禁。而其弊仍复如故。此其致弊之由。朕细思得之。即如富商大贾。赀本殷实。即使逼令私铸小钱。伊等顾惜身家。亦断不肯作此违禁之事。不过游惰小民。衣食不给者。于僻静处所。私行设炉镕化。能有几何。其余止系肩挑步贩。为数更少。何至小钱日积月多甚至流行他省。其故盖由于各省钱局鼓铸钱文之时。不肖局员。将官钱私行铸小。额外私铸小钱。希图赢余肥槖。该管上司从不顾问。或且不免从中分润。是以利于多铸。从不议及停减。小钱充斥。其弊实由于此。而各省中则以云南、贵州、四川、湖广为尤甚。盖各省鼓铸所需铜铅。俱系由滇黔二省采买运往。而所买铜铅。皆由部中查照各该省应行额铸钱文。核定数目。比较盈绌。不能额外多买多铸。即使各该省局员希图微利。将局钱减小。余出铜觔额外多铸。亦尚限于额铜。不能过滥。至云、贵、四川、本系出产铜铅之地。取携甚便。而湖广汉口地方。为云、贵、四川总汇。奸民杂处。私贩私铸。诸弊丛生。是以小钱公然行用。比之各省。倍为充斥。且户工二局鼓铸钱文。例有侍郎二人专行管理。又有该部各堂官随时督察。钱局监督。更系二年更换。所铸钱文。尚不能弊绝风清。然即使有弊。亦不过稍减分两。较之官铸形模略小。断无砂板鹅眼等项破烂小钱。若非出于此四省私铸流行搀和。则此等小钱。又从何而来。况各该省祇系司道府等官承办。又系常川管理。安能不弊端百出耶。现惟湖北省经毕沅等奏请停止鼓铸。尚为留心整饬。然仅请停止一二年。尚觉年分较少。看来竟应多停数年。方为有裨。至云南局存钱文一百余万串。省局及东川二处。仍复按卯鼓铸。其每年兵饷。又不搭放钱文。何必陈陈相因。徒滋积压。乾隆四十五年。和珅前往该省审案时。因小钱风行。曾经具摺参奏。惜彼时未经即时严办。停止鼓铸。以致积弊相仍。蔓延他省。兹又阅十数年。该省钱法之弊。自更不可问。所有云贵二省钱局鼓铸。竟当永远停止。四川省经孙士毅在彼督率查禁。小钱渐就减少。然近边宁远一带。尚仍沿用小钱。根株未能净绝。是该省鼓铸。亦应永远停止。福康安前在云贵四川总督任内。未能实力整顿。杜绝弊端。已难辞咎。姑念伊到任未久。旋即调任。是以不复深究。今复任四川总督。务须趁此甫经整顿之后。实力督率。不避嫌怨。留心查办。以期小钱净尽。方为不负任使。若仍前办理因循。以致钱法日坏。小钱仍旧充斥。则惟福康安是问。其余各省督抚。经朕屡加训饬。务宜共矢天良。据实查办。若仍漫不经心。致流弊竟无底止。必将该督抚从重治罪。决不稍为宽贷。但查禁小钱。全在该督抚等实心董率。严密稽查。不得委之官吏胥役。转致藉端扰累。近闻外省繁剧州县。所用衙役。有多至千余名者。内中并非正身。俱系无藉之徒。挂名冒充。希图恐吓乡愚。藉资勒索。于吏治民生。殊有关系。并著该督抚等实力稽查。一体严禁。除额设各役外。其余滥行冒充白役者。概行革逐。倘并不认真办理。以致滋生事端。一经发觉。除该州县从重治罪外。必将该上司一体治罪。恐不能当其咎也。将此通谕知之。　　

○以工部侍郎吴省钦、为浙江乡试正考官。御史戴均元、为副考官。礼部侍郎刘跃云、为江西乡试正考官。编修钱栻、为副考官。内阁学士周兴岱、为湖北乡试正考官。中书齐嘉绍、为副考官。　　

○甲戌。谕曰、金简等覆奏、行文江苏省烧造金甎一摺。据称旧存金甎。止存二千余块。是以于上年十二月内奏明。行令江苏成造等语。近年以来。并无宫殿工程。此项金甎。四十九年。该厂尚存二千余块。是年又经工部行令成造正甎六千块。副甎六百块。是新旧合算。共计甎八千六百余块。十年以来。有何处工程需用。又止剩二千余块。所称见方二尺者。俱已用完。又系何处用去。即使坛庙宫殿等处。间有粘补修理。究系何处用甎若干块。系何年月。亦应确实指出。方为有著。且粘补修理时。换用新甎后。自必将旧甎缴回。所缴旧甎。究系若干。又系存贮何处。何以并未明白声叙。况行文成造。自当查照工程需用数目。酌量烧造。岂有不问有无工程。每次拘泥成例。辄以六千余块为率。行令成造之理。又于年底事繁时。朦混具奏。明系该部为浮冒开销起见。冀得铺垫使费。是以率行咨造。今经传询。又复藉词支饰。希图含混。殊属非是。著军机大臣会同该部严查议奏。所有金简等原摺。著发交福长安、将指出各情节。面询金简等、令其据实登答。并令将四十九年存剩金甎。及是年行文成造正副各甎。均系何处取用。及何处用甎若干。并换回旧甎共计若干。现存何处。详悉开缮清单。一并据实具奏。勿令再有支饰。致干咎戾。　　

○谕军机大臣曰、宜兴奏、审拟叠次强劫、并轮奸妇女各盗犯、分别办理一摺。已交军机大臣会同行在法司核拟速奏矣。此案罗添明身系旗人。乃敢起意为盗。纠夥强劫。甚属可恶。自应严惩示儆。至案内之王功等三犯。虽系强劫轮奸。应行正法枭示。究非江洋大盗、及台湾等处匪犯可比。该侍郎自应奏明办理。乃将该三犯先行正法。未免过急。又摺内所称情有可原之犯。复入于斩决数内。又复牵混别案轮奸声叙。虽于罪名无所出入。而叙次殊属前后错杂。宜兴著传旨申饬。　　

○乙亥。谕、据彭承尧奏、巡阅通省营伍关隘情形一摺。所办俱属认真。至摺内称、千总把总外委等弁骑射生疎。咨部斥革。又参将胡松阿、游击阿尔绷阿、都司齐冠东、俱老病不能骑射。咨会督臣题参。请旨勒令休致等语。粤西为边疆要地。所有该处营伍。自宜勤加训练。随时整饬。千总把总等官。虽系微末。已不当以骑射生疎之人。任听滥竽。至参将游击都司。为营中表率。而旗员更不应听其恋栈。尤应留心考核。如有精力衰惫。弓马平常者。自当即时参劾。毋令贻误营伍。今提督彭承尧、甫经调任。所奏参革各员。除千把外委外。竟有参将游击都司等员。均因衰老患病。不能骑射。而胡松阿及阿尔绷阿。俱身系旗人。更不应任其衰病贻误。可见该省营伍废弛。已非一日。各省营伍事务。总督提督。俱有统辖之责。似此大小营弁。技艺生疎。皆由总督提督平时因循积玩所致。前任署督郭世勋、业已病故。姑免置议。提督梁朝桂、现已调任湖广。而从前粤西任内。不能整顿营伍。咎实难辞。梁朝桂、著交部严加议处。以为废弛者戒。　　

○谕军机大臣等、本日惠龄前来热河陛见。询以湖北停止鼓铸一事。据称湖北省每年额铸钱八万六千余串。除搭放兵饷。及工料钱三万九千余串外。每年多有积存卯钱。近日钱价较贱兵丁饷项。亦乐于支放银两。不愿关领钱文。若改放银两。实于兵丁为便。其钱局鼓铸。竟可多停数年。至川省近日省城、及各府属。节经查禁。小钱较少。而近边宁远一带。现尚沿用小钱。皆由与云南境壤相接。该处小钱流入川省。是以尚多沿用等语。前因各省小钱在在充斥尤以云贵四川为甚。业经降旨饬谕。小钱之弊。出于民间私铸者。不过十之二三。出于钱局减小多铸者。竟有十之七八。若不揣其本而齐其末。于事仍属无益。所有云贵二省。不但鼓铸竟应永远停止。其查禁小钱一事。尤不可不实力整顿。现在湖广因卯钱存积过多。经毕沅等奏请暂停鼓铸。尚为留心。但该省每年额铸八万串。除搭放兵饷外。尚存四万余串。似此陈陈相因。徒置无用。而兵丁等又乐于支银。而不愿支钱。是竟应将兵饷满支银两。其钱局鼓铸。仅停止一二年。年分尚少。竟应多停数年。俟至必须开炉时。再行奏请办理。其汉口地方。为云贵四川等省总汇处所。奸民杂处。私铸私贩。易滋弊端。更令随时查禁。不可日久生懈。至云贵二省小钱充斥。由来已久。富纲等既并未认真查禁。又不奏请停铸。实属非是。此时若再不实心督率。严行查办。致小钱仍复蔓延他省。则惟该督抚是问。四川省现经查禁之后。小钱虽已减少。而近边一带。根株仍未能净尽。该省鼓铸。业经降旨永远停止。其查禁小钱一事。福康安尤当实力董率。不避嫌怨。留心查办。务使近边等处小钱净绝。一律行用大钱。永杜弊端。毋使日久通省又复相沿行使。方为不负委任。　　

○又谕曰、福宁奏报通省得雨情形。据称衮沂等属。田禾愈加芃茂。济、东、武、临等属。晚禾滋长。可期转歉为丰等语。览奏欣慰。但阅所开得雨清单。各该州县得雨四五寸及深透者固多。惟曹州府属朝城、观城、范县、仅得雨一寸。青州府属昌乐县得雨一二寸。若前此已屡获沾膏。而此次又得雨一二寸。则接润含滋。田禾自可期其长发。若如曹州、青州、所属。得雨止此一次。而又不过一二寸。究恐未能沾足。著传谕福宁、即速查明得雨一二寸各地方。倘有大田未能布种。或致成灾。有需酌量接济之处。迅即据实具奏。毋稍讳饰。不可使一夫失所。　　

○以内阁学士台布、为镶红旗汉军副都统。　　

○豁除四川松潘厅属里河沟、垦不成熟地二百三亩有奇额赋。　　

○豁免云南运京沉溺铜六万六千九百斤有奇。　　

○旌表守正捐躯安徽宿州民高某妻王氏。四川富顺县民郭万珠妻傅氏。　　

○丙子。谕、户部议驳庐凤道刁玉成、请将五十九年分。应赔凤阳关赢余短少银两。分限四年完缴一摺。此次凤阳关短少赢余银五万余两。经朕格外加恩。仅令著赔二万两。自应照部议即行完缴。第念该监督养廉不甚优厚。刁玉成任内。现在尚有五十七八两年应赔银两未完。所有五十九年分应赔短少赢余银二万两。著加恩自丙辰年为始。分限二年完缴。以示格外体恤。　　

○谕军机大臣等、昨据阿桂等奏查禁小钱一摺。已交步军统领衙门、五城、顺天府、一体查办。但查禁小钱。最易滋弊。若奉行不善。则畨役胥隶捕快等、即藉端扰累。于铺户实在私用小钱者。转得受贿。置之不问。而于无干商民。辄借查禁为名。任意勒索。此等弊端。均所不免。现在户工二局。已据阿桂等议令各减二十卯。其各省鼓铸。亦经通饬各督抚酌量停止。以期正本清源。其民间行用小钱。自必日就减少。各该衙门。惟当督饬畨役胥隶捕快等、留心稽察。妥协查办。不可稍任藉端勒索。欲去一弊而转滋十弊。方为有益。绵恩现署步军统领。自与都察院顺天府悉心商酌。定有章程。其如何立法稽查。肃清钱法。不使畨役胥隶捕快等、得以藉端扰累。商民两便之处。即行据实具奏。　　

○又谕曰、李奉翰等奏到、虞城十四堡。挑挖引渠。河水畅注。固可分减溜势。十四堡迤下地方。不至顶冲著重。但阅绘进图样。大河河面甚宽。而所开引渠。止宽十五丈。河溜自从宽阔处所。并溜南趋。所挑引渠。未免窄狭。究恐不能多掣大溜。朕意或于斜对十五堡顶冲地方。添挖引河一道。归入引渠。则河溜南趋十四五堡坐湾时。有此引河。足资分减。自必顺势下注此渠。十四堡以下顶冲处所。不致著重。已于图内用朱笔标识。著发交李奉翰等阅看。并察看情形。似此添挖引河分减溜势。是否得力之处。详悉查明。据实具奏。若可行则一面具奏。一面兴工。不可则止。　　

○又谕、据穆和蔺覆奏、河北各属雨泽分寸一摺内称。河北各县。普得渥泽。其尚未种齐之汲县、滑县、涉县、封邱四县。入土深透。新乡、延津、考城、修武、原武五县。入土四五六寸等语。所奏仍未明晰。汲县等处得雨深透。固可播种齐全。其得雨四五六寸之处。亦已为透足。如直隶省得雨三四寸地方。即可及时耩耕播种。今河北之新乡等县。既经入土四五六寸不等。岂不能一律耕种齐全。至各属得雨。仅止二三寸。究未为优渥。现在该抚已饬藩司吴璥、前往查勘。俟勘明后。如有未经续得透雨。赶种不及。即行如何绸缪之处。据实具奏。毋稍讳饰。　　

○丁丑。谕、向来驰递本报。迟误时刻。例应将沿途台站员弁等交部议处。此次本报。因连日遇雨。山水陡发。浪大溜急。人力难施。尚非无故迟延。所有各员弁等应得处分。著加恩宽免。嗣后该员弁等惟当益加奋勉。迅速驰递。毋致再有迟误。　　

○戊寅。遣官祭火神庙。　　

○谕军机大臣曰、莫瞻菉奏、十九日行次怀柔、密云、又值雨势绵密。入土深透。差探附近之平谷、顺义、昌平等处。雨亦相同。且云气甚浓。布濩必广。又现据福长安亦报称、二十二日。在蔺沟地方。因河水长发至二丈之高。不能过渡各等语。看来此次雨泽。极为普渥。怀柔、昌平、顺义一带。尤为十分沾足。京城附近地方。自必一律同得＜雨澍＞雨。大田益资长发。但前月以来。各该处稍觉望泽。今节次渥被优霖。现又得此大雨。所种田禾。是否不致又觉雨水稍多。于庄稼有无妨碍之处。著留京办事王大臣、询之顺天府尹、将现在情形。即行据实覆奏。再福长安在蔺沟地方。水势一经消落。自即迅速抵京。所有查办事件。已得有大概情形。著即先行具奏。　　

○己卯。谕曰、福长安奏、询问金简因何率行咨造金甎缘由。工部堂官自请交部严加议处一摺。金简等俱著交部严加议处。至金简所称、各该处所换金甎。向例俱仍存各该处。不交工部查核等语。殊属非是。向来各项料物。皆系交旧换新。岂有金甎一项。专领新甎。而所换旧甎。并不缴回漫无稽查之理。恐难保无支饰含混情事。宜趁此查办之时。将此事检查确实。福长安于应办事竣。即当前来热河。不能在京久待。著派绵恩、胡季堂、金简、伊龄阿、将各该处节次领取甎若干。何处需用。及所换旧甎。现在何处。为数共有若干。与所领之数是否相符有无浮冒侵用之处。会同详悉查核。据实覆奏。　　

○谕军机大臣曰、兰第锡奏、铜铅过境。贵州委员领运铅觔。在三草坝地方陡遇暴风。将第一号铅船沉溺。当即打捞全获等语。铜铅船只遇风沉溺。节经降旨令各督抚严禁水摸人等偷捞私匿情弊。并饬赶紧打捞务获。今该委员铅船因风沉溺。当即赶拨水摸上紧打捞。将沉船全数捞获。自应量为奖赏著传谕兰第锡、查明此次捞获铅觔之水摸人等、酌量赏给银两以示鼓励。　　

○豁免贵州运京沉溺铅九万四千二百斤有奇。　　

○旌表守正捐躯江苏邳州民解夺妻曹氏。　　

○庚辰。谕、据和珅等奏、请将圈养马匹。分与文武大臣官员拴养。所空圈地。建盖官房。给与贫民居住等语。此项马匹。分与大臣官员拴养。虽似可行。但下五旗官员、及蒙古旗分。官员较少。恐难分养。若令兵丁拴养。而骁骑马甲。又非健锐营火器营圆明园八旗精兵可比。著交留京办事王大臣等会同八旗都统、将此项马匹。令官员拴养。究属有无裨益。抑八旗可否均照办理。并所奏一切务须详悉核议具奏。以期行之久远。　　

○又谕曰、伍拉纳等奏、前此审拟贩私拒捕。及夺犯殴差等四案。将罪应绞监候各犯。遽请旨即行正法。皆由督抚谬执已见。率意从严。审转各官原拟罪名并无出入等语。此案该司道府等审转时。既照定例审拟招解。并未遽请立决。皆由该督抚办理错误。其审转各官原拟罪名。本无出入。是该司道府等尚无不合。俱著加恩免其开参　　

○辛已。谕曰、巴宁阿现已革职拏问。所有户部右侍郎员缺。著加恩以景安调补。景安此次在仓场侍郎任内。于催趱漕运、督办挑挖淤浅事宜。甚属认真。且前在廓尔喀军营催办粮运。亦为出力。是以加恩调补。但现在正当帮船络绎抵通之时。更资经理。在京户部堂官。亦不乏人。景安此时且不必急于到任。俟全漕抵通。办理完竣。彼时仓场侍郎简放有人。景安再行交代。进京供职。董椿于巴宁阿前在盐政任内、交结商人各款。经降旨询问。董椿即系接巴宁阿之人。并未据实参奏。实属有心徇庇。董椿著革职。并著奇丰额、前往扬州摘取印信。派人带董椿即行来京。听候治罪。所有两淮盐政。著全德速赴扬州署理。将浙江盐政、及织造印务。俱交吉庆暂行兼管。其未到两淮以前。即著奇丰额兼署。至书麟、奇丰额、于巴宁阿与商人交结一事。前经降旨询问时。亦未据实参劾。实属徇庇。本应与董椿一体革职。姑念伊二人究系地方官。又不同城。与董椿情罪有间。书麟、奇丰额、俱著交部严加议处。　　

○谕军机大臣等、据留京王大臣等奏、将全德所参巴宁阿各款。面询巴宁阿、其收受商人洪广顺为门生、及置买婢女、并于离任时收受盘费银两三款。均已供认。其与总商汪肇泰联宗一节。巴宁阿坚不承认。现已派惠龄进京。会同留京王大臣、再行严讯。巴宁阿与总商联宗一节。朕即以其过于卑鄙。有玷名器。想伊亦自知此节较重。是以坚不承认。但此事系全德之所举劾。自有确据。且有总商汪肇泰可以质询。谅巴宁阿无能遁饰。全德到扬州后。即传该商汪肇泰、严切讯问。明白开导。令将巴宁阿与该商如何交结联宗之处。据实说出。不治其罪。及此外巴宁阿在任时。尚有何别项劣迹。一并查明。迅速据实具奏。　　

○以编修蒋攸铦、为陕西乡试正考官。检讨钱开仕、为副考官。内阁学士瑚图礼、为江南乡试正考官。编修顾德庆、为副考官。　　

○以兵部右侍郎成策、为正黄旗汉军副都统。　　

○豁除江苏丹徒县、乾隆五十七年坍没沙潮田地二顷六十八亩。有奇额赋。　　

○癸未。谕军机大臣等本日福长安奏、近日雨水情形据称、京城自十七八至二十五六等日。连日俱有大雨。势甚倾注。道路俱经水漫。京城附近地方。所种庄稼。其已经长发。出土甚高者。俱无妨碍。而山坡道旁补种田禾。甫经出土者。间被水淹沙压等语。京城自月初以来。连得透雨。大田均已布种齐全。今因十七八至二十五六等日。连日大雨倾注。以致山坡道旁补种田禾。间被积水淹浸。沙土冲压。此等处所农民已费赀本。乘时赶种。甫经出土长发。即被水淹沙压。难望有收。岂不可惜可怜。此时水势自已消涸。但农谚有初伏萝卜二伏菜、三伏种荞麦之语。是蔬菜荞麦等项。目下犹可赶种。著留京王大臣、传询顺天府、此等水淹沙压地亩。如有无力贫民。不能再行补种者。即行查明。酌给耔种。俾得赶种有收。藉资口食。不致失所。方为妥善。将此谕令知之。仍即速奏。　　

○又谕、京城至古北口等处。因连日大雨。致田禾间被积水淹浸。沙土冲压。想近畿一带。近日雨势广远。其低洼处所。赶种田禾者。似此情形。当亦不少。著传谕梁肯堂、即行飞速查明。如有水淹沙压地亩无力贫民。不能再行补种者。即行酌给耔种。俾得赶种有收。藉资口食。不致失所。方为妥善。　　

○甲申。谕、据保宁奏、厄鲁特额奢莫特、现年一百三十岁。伊妻亦已八十九岁等语。额奢莫特。僻在边隅。年逾百岁。洵为昇平人瑞。著加恩赏给缎匹银两。以示惠养期颐至意。　　

○乙酉。仓场侍郎刘秉恬奏、北运河官设拨船一千五百只。向于重运抵杨村时。照起六存四例拨给济运。现在河水充足。所有到杨待拨各帮。应改为起四存六。或起三存七。无庸拘例办理。得旨、如议行。　　

○以甘肃金塔协副将木腾额、为广东高州镇总兵。　　

○是月、盛京将军宗室琳宁等奏、盛京年谷丰收。现奉有豆麦减税之旨。商贩自更踊跃。第恐小民囤积以待价昂。亟应访查严办。得旨、此不可。应去其甚者示警。　　

○两江总督书麟等奏、先后据甘肃宁夏府报。该处黄河。于五月长水三尺。河南陕州万锦滩。亦于本月长水三尺。黄河各工。每月长水一二寸至八九寸尺余不等。各厅埽坝。间有平蛰之处。随时镶护。均巳化险为平。得旨。欣慰览之。应益加敬慎。　　

○福建巡抚浦霖奏、琉球回国贡船。驶至五虎门外洋。陡遭飓风。船身被浪漂没。当经委员将夷官人等护送至省。安置馆驿。给予口粮。仍于存公银内酌赏一千两。令料理回国。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十五



大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。秋。七月。丙戌朔。享太庙。遣豫亲王裕丰、恭代行礼。　　

○丁亥。谕、据毕沅姜晟等奏、湖南永州府属之零陵、祁阳二县。猝被山水。城中低处水长丈余。官民房屋。多有淹浸。经姜晟驰往查勘。水势已经全消。可以补种。其两县城乡坍塌房屋。当经查明。按照瓦房一间给银五钱。草房一间给银三钱等语。零陵、祁阳二县。猝被水淹。以致坍塌房屋。贫民无所栖止。殊为可悯。虽据姜晟奏称水势全消。可以赶种有收。但房屋坍损。为数不少。现已据该抚查明。照恤赏成例。给予五钱三钱之数。究恐民力未免拮据。著加恩分别加两倍赏给。俾得各安栖止。毋致一夫失所。以示朕轸念灾黎、优加体恤至意。　　

○谕军机大臣曰、梁肯堂奏、保定正定等府属地方。因滹沱等河水势骤长。田禾房屋。间有淹浸。现已分饬司道前往查勘。分别酌办等语。保定等府属各州县。因雨水稍多。河流涨发。田禾房屋。间有被淹。虽系一隅中之一隅。但该处居民田禾房屋。既有间被淹浸。自应酌加赈恤。现在天气晴霁。水势自已消落。著传谕梁肯堂、即饬令司道等查勘明确。如有应行抚恤赈济之处。务当实力妥办。毋以偏灾即存大意。致令稍有失所。方为妥善。
  </div>
  <div class="pagination">
   <a href="清实录乾隆朝实录_page1813.html">
    上一页
   </a>
   <span>
    ...
   </span>
   <a href="清实录乾隆朝实录_page1809.html">
    1809
   </a>
   <a href="清实录乾隆朝实录_page1810.html">
    1810
   </a>
   <a href="清实录乾隆朝实录_page1811.html">
    1811
   </a>
   <a href="清实录乾隆朝实录_page1812.html">
    1812
   </a>
   <a href="清实录乾隆朝实录_page1813.html">
    1813
   </a>
   <span class="current-page">
    1814
   </span>
   <a href="清实录乾隆朝实录_page1815.html">
    1815
   </a>
   <a href="清实录乾隆朝实录_page1816.html">
    1816
   </a>
   <a href="清实录乾隆朝实录_page1817.html">
    1817
   </a>
   <a href="清实录乾隆朝实录_page1818.html">
    1818
   </a>
   <a href="清实录乾隆朝实录_page1819.html">
    1819
   </a>
   <span>
    ...
   </span>
   <a href="清实录乾隆朝实录_page1815.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
