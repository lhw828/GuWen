<!DOCTYPE html>
<html>
 <head>
  <meta charset="utf-8"/>
  <title>
   明实录宪宗实录 - 第 134 页/共 152 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录宪宗实录 - 第 134 页/共 152 页
  </h1>
  <div class="content">
   大明宪宗纯皇帝实录卷之二百五十八
大明宪宗纯皇帝实录卷之二百五十九
　　成化二十年十二月甲寅朔  上视郊祀牲
　　○乙卯预度天下僧道六万人时山西狭西饥许浙江等处愿为僧道者输粟赈济给以度牒已万人矣户部言狭西饥尤甚乞再度六万人各输银十二两下礼部覆奏僧道十年一度宜以前后所度七万准后二十二年该度之数仍令天下有司照数类送从之
　　○升凤阳府亳县知县贺思聪为光禄寺寺丞
　　○丁巳命湖广都指挥使刘斌为中都留守司正留守
　　○命山西都指挥佥事张福子端代父原职大同右卫指挥使
　　○升云南右卫指挥佥事沐详为锦衣卫带俸署都指挥佥事充右参将协同太监王举镇守金齿腾冲地方详故参将沐诚弟也诚卒时云南镇守太监覃平等言两卫军马王举足以守之参将宜勿设有旨谓诚父子总守此地今何为遽欲罢之仍命移文举可任者以闻平等乃举详遂有是命
　　○戊午吏部尚书兼华盖殿大学士万安等言我朝建都于北而上下供用多取给于江南然必藉船运而后可达于京师是运道水利所系甚重如河南怀庆府地方筑堤障沁水以济徐吕二洪及邳州宿迁桃源运道山东兖州等处导引汶泗洸河诸泉以济济宁上下运道今沁水冲决堤岸流入黄河汶泗洸诸泉岁久不浚亦多壅塞以致河身浅涩粮运稽迟及四方进贡方物等船不便往来虽工部已尝奏行两地巡抚巡按管河官员督工修理但恐仍前视常来岁运道不得水利接济所误非轻请敕工部重臣一员选领谙练属官一员诣彼会巡抚巡按督有司一一踏勘冲决壅塞之处修筑＜锍-釒＞浚  上是之命工部侍郎杜谦率其属郎中萧冕员外郎李浚往董其事因敕谦曰朕惟国家公私物用取给江南而运道水利关系甚重近年以来河水淤浅加以天旱沁水决入黄河汶泗洸诸泉又多壅塞以致水利不通有妨漕运特命尔谦自通州临清直抵淮扬一带会同山东河南巡抚巡按督责三司府卫官并管河管泉官员逐一踏勘凡系蓄水接济运河堤岸何处冲决所当修筑泉源何处壅塞所当＜锍-釒＞浚及会计合用工作米料预为措办待明年冻开相度事势缓急工程小大起集军民趁时修理务俾水利道行舟楫无阻斯为有益此诚国家大计凡事有相关及敕内该载不尽者听尔计议便宜而行文武官敢有怠慢误事者轻则量情责罚重则文职五品以下径自执送问刑衙门问理四品以上并方面军职参奏执问各巡抚巡按有不用心者亦具实来闻
　　○升大理寺右寺丞张锦为左寺丞监察御史李介为右寺丞翟瑄为南京大理寺左寺丞刑部郎中屠勋右寺丞
　　○总督大同宣府军务户部尚书余子俊等以班师之后恐虏寇乘间窃发令大同副总兵刘宁领兵三千守备朔州都指挥滕瑾领兵一千于偏头关游击将军董昇领兵三千于威远城游击将军马俊领兵一千五百于大同右卫城参将杨玉领兵一千五百于朔州城分地屯守总兵王玺参将张玺及各城堡守将俱于本镇操侯具＜锍-釒＞以闻事下兵部言所处良是但董昇顷调榆林而威远城乃西路要害之处不可乏人守御今偏头关已有游击将军柳春守之宜更遣滕瑾以所领兵驻威远庶几各路军马声势连络有警可以互相策应从之
　　○己未守备仪真指挥佥事宋纲奏今西北二边兵务方殷内帑告乏而四方邵县尚有赃罚金银路引钱钞诸物宜括取以充调度事下户部具言诸库储积前此已经核取比来水旱相仍民不堪命赈贷之费率皆仰给于官若尽取之则是损下益上顾此失彼宋纲但知为国之计而不知为民之计今除狭西山西河南凶歉之地及广东近又核取外其余司府州县俱令巡按御史勘实各取三分之二差官送京转运兵荒之处庶财用不偏而上下相安矣从之
　　○辛酉运临清广积仓粮一万五千石于大名顺德广平三府赈济饥民从巡抚右副都御史佀钟奏请也
　　○壬戌免大宁都司所属并直隶神武等卫子粒二万四千七百二十余石以旱灾故也
　　○狭西会宁县地震有声如雷
　　○癸亥命户部左侍郎李衍理陕西边储时大学士万安等奏即今黄河已冻虏贼入套将有分道南寇之举上廑  圣虑已预发大同宣府游兵相兼战守矣明春冻开渡河北遁斯可无患设若盘据不出内地骚扰其患非轻加以狭西山西人民饥馑流离尤难料理宜敕大臣一员选带部属亟往总理会同镇守总兵巡抚巡按都布按三司分巡分守等官计议虏贼冲突去处本土并调来军马住劄城堡扣筭见在粮草银两若干节次奏送及上纳等项粮银若干通计可足几时支用若再加客兵作何措置或总扣一藩储蓄多方接济或附近积有粮草处所可以借运或别有长策可以供给边饷悉令酌量便宜处置径自施行事干重大者奏请定夺务使军储不乏防守有备斯保无虞＜锍-釒＞入故有是命
　　○甲子太监覃昌传奉  圣旨升锦衣卫所镇抚王福为副千户舍人王永为所镇抚尚宝司少卿杨杞为卿通政使司经历干浩为鸿胪寺右寺丞中书科儒士干源为兵部司务杨时王钺姚恕李泰与冠带中书科食粮出身御用监供事匠人夏英乔春俱文思院副使
　　○乙丑东城兵马及宣府守臣执送已诛罪人韦瑛李琳等家属二十有九人其丁男五人谪戍云南烟瘴卫分幼男并妇女二十五人俱随住
　　○丁卯实授南京试监察御史许璘纪杰为监察御史璘贵州道杰广东道
　　○太监覃昌传奉  圣旨升左正一来弘善陈宗然为真人左玄义刘玄哲严大容傅思茂俱右至灵右玄义汪致滨左玄义道士徐玄昇等四人俱右玄义人匠顾小保等十三人文思院副使
　　○羽林前卫带俸都指挥佥事李琮老不任事命其子海代其原职本卫指挥同知
　　○戊辰诏以漕运粮储及两淮盐课给三边时总督大同军务户部尚书余子俊复奏辽东狭西山西荒旱之余人民流徙边储缺乏迩者虽蒙朝廷多方赈贷然财用有限调度无穷今须大为拯济庶可无虞事下户部核奏请于浙江等处明年漕运粮内量免七十五万石兑运令每石并耗米粜银五钱苏松常三府仓粮粜卖二十五万石每石银四钱俱角□羊京转运以助军饷仍摘两淮盐课二十万引令大同管粮官招□中纳以补不足从之
　　○己巳赐晋府云丘王钟鋋第七子曰奇浪代府宣宁王仕□□□肚凡□第三子曰成锧武邑王聪禾庶长子曰俊枤
　　○朝鲜国王李娎遣陪臣李克墩等奉表贡马及方物来朝贺明年正旦节
　　○建州右等卫女直都督剌哈毛怜等卫野人女直都指挥劄剌答等各来朝贡马及貂皮赐宴并衣服彩叚等物有差
　　○诏开中两浙盐课给三边山西并大同各开中四十万引宣府五十万引狭西一百三十三万一千六百余引从浙江巡盐御史林诚奏也
　　○狭西守臣言平凉岁数不登盗贼窃发领班都指挥佥事哈震暂督操守抚御有方人心信服今将复领班赴边军民合辞留之宜付以守备之任事下兵部覆请从之○停南京刑部尚书张瑄俸半年南京翰林院侍读学士徐琼俸三月初龙江左卫军余厉曰□永与弟景争财产久不平事下刑部瑄之子与曰□永亲代嘱本部郎中王雄听之南京御史李珉亦为景嘱雄不听遂诬断成狱大理寺驳之景欲奏愬适琼考迹附舟赴京后相讦奏因诬各官纳贿命官往按之至是刑部各论罪请俱逮治有旨宥瑄琼罪但停俸雄珉命执问曰□永景各杖之百发狭西边驿给役三年余准拟
　　○辛未太监怀恩传奉  圣旨升掌太医院事左通政蒋宗武为通政使左参议李孜省院使施钦俱左通政院判刘文泰院使御医王玉院判俱仍旧办事
　　○太监覃昌传奉  圣旨升锦衣卫带俸指挥使傅庆为都指挥佥事命同朱远等于镇抚司管事小旗傅贵百户舍人傅＜王已＞傅顺勇士李回儿所镇抚百户韦钟正千户带俸指挥佥事孙贤管南京锦衣卫事远旧以指挥使掌镇抚司印既升庆乃请掌印者复升远都指挥佥事仍掌司印○以旱灾免山西太原等府夏税四十八万八千二百余石
　　○有通番巨舟三十七艘泊广东潮州府界备倭都指挥佥事姚英巡视海道按察副使赵弘分巡佥事翁晏领官军捕之生擒三十余人斩首级八十五级巡按御史徐瑁以功籍来上兵部议行升赏诏可官军人等升一级者五人赏者一百三十有六人英等各赏银十两彩叚二表里
　　○南京兵部尚书王恕等覆勘巡抚都御史徐英所奏南京太仆寺成化十一年至十三年民间种马死者七千余匹宜免追偿兼免应偿半价及逐年应追马驹其所免空闲人户则给以牝驹使牧养补种至于凤阳太平等府俱被灾伤应追马匹亦宜免之诏可
　　○壬申升刑部郎中张廉为江西按察司副使
　　○命毛怜等卫指挥同知等官鬼里子劄鲁哈等九人袭职指挥使等官监卜等四十人各进一级
　　○癸酉诏发江南折粮银十五万两并开中两淮山东四川盐课二百万引于狭西榆林等处以给边储时户部侍郎李衍奉命将行请预备军饷故有是命
　　○陕西巡抚右副都御史郑时等奏境内灾伤盗贼蠭起宜令都督同知白＜王已＞专守固原靖虏等处令太监欧贤专于狭西城内操练军马兼历州县赈饥捕盗延绥等处边务宜各责之守臣庶不误事事下兵部言虏贼已入河套大同游兵尚调于榆林偏头等处况狭西密迩之地难以遽分彼此请敕时等声援相接互为策应又环庆乃要害之地仅有协守副使宜增设守备军职一员诏皆从之
　　○甲戌升狭西右布政使吴槚为左布政使
　　○升狭西耀州判官张善吉为兵科都给事中善吉初为兵科左给事中坐累调外任满待选吏部久之不调因以养生之术托太监高英转闻于  上得召见赐对至是自陈乞进且历＜锍-釒＞给事中谪官叙迁之例命下士论嚣然
　　○免顺天河间等府秋粮二万七千三百余石以旱灾故也
　　○乙亥命南京兵部右侍郎马显复任以丁忧服阕也
　　○升通政司左参议毛伦为右通政右参议元守直为左参议
　　○升狭西布政司左参政梁璟山西右参政谷琰俱为本司右布政使
　　○巡抚保定等府右副都御史佀钟奏罢老疾不谨官柏乡县知县汪钜等七员
　　○以旱灾免河南夏税一百七十七万五千一百余石
　　○丁丑命山西都指挥佥事王昇守备宁武关太原左卫指挥使袁杲代领大同戍卒
　　○巡抚宣府左佥都御史秦纮言诸边镇守分守内外官往往请以官舍自随营私作弊而无益于事宜一切革之事下兵部言边方守臣须人任使已往者且不必革惟自今损其人数为便  上曰军法莫先于戢下今各处随行官舍既多容有奸弊宜为之制镇守内外官止与五人分守等官与三人其余仍取还京著为令○戊寅敕湔除在京文武官过名仍命法司移文在外诸司
　　○升河南汝宁府知府钱钺为狭西布政司左参政顺德府知府范英山西右参政
　　○命有司岁祭巡抚广东故佥都御史谥忠惠杨信民先是信民为广东参议以诖误去既而黄萧养作乱起升都御史往巡抚招犭□来安集多所全活及卒广人思其德者相率请于朝为立祠然岁时未有祭也至是听选官卢从愿等为之请  上以信民功有可录特命广东布政司岁于其忌日祭之
　　○虏寇入大同西路分守右参将张玺右少监陆訚领兵御之于玉林山墩斩首二级生擒一人继入代州境分守右参将都指挥使支玉领兵御之于寺坞等处会太监刘政以兵策应斩首十有四级至是论功訚玺赏彩叚一表里白金十两政岁加食米十二石玉升署都督佥事监督军务太监张善户部尚书余子俊总兵官定西侯蒋琬各赏彩叚二表里兵部纪功郎中朱绅山西督运右参政谷琰各彩叚一表里余获功阵亡当先官军五百八十三人升赏有差
　　○己卯镇守浙江太监张庆言提督操练指挥黄华督造军器指挥同知戴恩与属卫名位相埒体统不便乞稍迁署职事下兵部看详言武职无功不得滥升而恩顷奉内批升指挥使矣得旨升华为署都指挥佥事本司管事后不为例恩升职未久已之
　　○巡抚辽东左副都御史马文升等言辽东海西建州毛怜等卫岁贡马约千有余匹例留本境给军而其中齿多未壮宜暂送苑马寺牧以备用从之
　　○广东阳江县有大星坠西方光焰烛天有声如雷
　　○庚辰  上谕兵部曰团营之设本居重驭轻之计屡遣官阅视恐有遗缺而镇守守备等官徇于请托往往奏请随行脱有缓急误事非小自今不得覆奏违者罪之
　　○太监覃昌传奉  圣旨锦衣卫正千户徐达与世袭于本所管事指挥使刘昇于驯象所管事升百户刘惠为副千户舍人王政徐成为所镇抚儒士俞贵为序班俞祥为文思院副使于东上南门内司礼监作房供事
　　○升兀者前卫都指挥同知都里吉为都督佥事故事夷官授职二十五年始进一级顷都里吉以都指挥佥事求升都督兵部已议升都指挥同知至是复申前请且邻壤皆为奏保而辽东守臣亦言其部落甚多众心信服遂升之
　　○兵部言朵颜三卫虏数入境剽掠人畜今来使在邸宜译数其罪仍令还谕酋长毋得再肆从之
　　○辛巳太监覃昌传奉  圣旨升锦衣卫都指挥佥事朱骥为都指挥同知卫镇抚杨纲章瑾俱为指挥佥事命同骥管事理刑如旧
　　○分守代州等处右参将支玉奏虏三千余骑由二边及青糜子沟毛旗庄窝入境臣等分兵御之令都指挥郭瑄领兵由搭连庄窝进都指挥陈钟领兵由青糜子沟进臣及太监刘政统兵由寺坞等处进遇虏于长柳坞等处与战数合我兵势益振会游击将军柳春统兵至老营堡闻战驰援虏遂败走夺旗二面斩首五级并获马匹器械等物
　　○虏寇入宣府境杀百户一人军余五人龙门卫守备都指挥等官王玉等三员灵州堡守备指挥等官周伯熊等六员坐守御不严逮问分守独石等处左参将朱谦左少监李穆守备右监丞张成亦坐号令不严诏贷之
　　○壬午延绥总兵官署都督佥事岳嵩等领兵出境烧荒怠不设备且私以余舍负盐时虏已入套遂杀诸营堡军士一百九人伤七十九人驱散二十六人杀官马二百七十余匹巡抚右佥都御史吕雯覆实以闻因劾嵩纪律不严分守西路左参将陈云及宁塞等营堡把总都指挥佥事等官郭鍧等俱防御不严宜逮问如律章上命付兵部知之
　　○兵部以武学幼官武生岁试中者名上乞降赏格有旨策可观又马步中三箭者赏钞百贯策可观并马步中二箭者半之教射舍人如例给赏
　　○建州等卫达官请袭职升职者一百五十四人惟指挥佥事卜郎哈等子撒必干等十有三人赍授职敕书以来听袭旧职都指挥佥事和尼赤等二十有五人以授职二十五年例进一级○癸未岁暮享  太庙
　　○遣太常寺官祭五祀之神
　　○遣旗手卫官祭旗纛之神
　　○以明日正旦节遣驸马都尉蔡震樊凯分祭  长陵  献陵  景陵  裕陵周景祭  景皇帝陵寝
　　○遣内官祭  恭让章皇后陵寝
　　○是岁天下户九百二十万五千七百一十一户口六千二百八十八万五千八百二十九口田地四百八十六万一千四百九十八顷一十亩有奇田赋米二千二百一十五万七千二百六十三石麦四百六十二万一千九百九十八石丝九万六千四百四十斤有奇绵一十万五千两绢二十八万八千四百四十六匹布五十七万一千六百六十三匹绵花二十五万八千二百四十八斤折色钞五十一万四千三百六十八锭杂课钞二千八百三十六万二千二百二十六锭米三万一千九百八十石有奇麦二千三百八十六石布七百三十八匹盐课盐三百七十七万九千二百六十八引米五千七百八十七石布三万三千五十六匹茶课茶五十三万九千一百八十九斤屯田子粒三百六十九万九千九百四十石有奇采纳银八万九千九百六十九两水银二百四十七斤漕运京师儧运粮三百七十石各处运纳粮四百一十八万三千六百九十九石减免天下官田等项税粮五十六万九千二十八石有奇
　　明宪宗纯皇帝实录卷之二百五十九终
　明宪宗纯皇帝实录卷之二百六十
　　成化二十一年春正月甲申朔  上诣  奉先殿  皇太后宫行礼毕出御奉天殿文武群臣及四夷朝使行庆贺礼群臣复诣文华殿庆贺  皇太子
　　○  皇太后  皇后俱免命妇朝贺
　　○申刻有火光自中天少西下坠化白气复曲折上腾声如雷踰时西方复有流星大如椀赤色自中天西行近浊尾迹化白气曲曲如蛇形良久正西轰轰如雷震地须由□乂止
　　○丙戌宣宗章皇帝忌辰  奉先殿行祭礼遣驸马都尉杨伟祭
　　景陵
　　○敕谕文武百官兹者  上天垂戒灾异迭见岁暮及今正旦星变有声如雷朕甚惊惧惟天道与人事相为流通必人事乖违斯天道不顺尔文武百官皆与朕共天职者而五府六部都察院大理寺通政司堂上官及六科十三道官付托尤重凡一应弊政及有利于国家生民之事其各指实陈奏无或顾忌朕当采而行之用回天意
　　○广东惠州酉刻月下发光前锐而青后大而红约长丈余两傍有黄白气自西飞度东北飕飕有声没入云响如雷渐杀
　　○丁亥海西成讨温等卫野人女直都督康尼等兀鲁罕河等卫野人女直都指挥火秃等考郎兀等卫野人女直都指挥恼纳等双城等卫野人女直都指挥撒若答等兀者等卫野人女直都指挥返速亦里答等建州左卫女直都督脱罗等女直都指挥牙笼哈等各来朝贡马及貂皮赐宴并衣服彩叚等物有差
　　○复云南姚安军民府判官林俊为员外郎师宗州知州张黻为都督府经历俱改南京俊黻既以言被谪至是星变梁方继晓谓二人祸由己作恐言者及之遽乞内降复其官吏部承旨拟改俊南京刑部黻南京左军都督府从之
　　○戊子命太监传恭仍总制三营军马兼提督十二营操练
　　○夜火星犯天阴
　　○己丑孟春享  太庙○遣内官祭司户之神
　　○大臣及科道等官应诏条奏时事吏部尚书尹旻等言二事一在京大职额外增多及传奉升授写经书儒士匠官等通计二千余人其俸禄皂隶皆出于民不可胜算宜如正统四年放还冗官例悉记名放回待缺取用匠官则选留其精于艺者余并革之一成化二十年进士共二百九十七员支俸数多宜如成化二年进士放回例于二甲三甲量留其半余皆放回依亲待次取用  上批答曰传奉文官除勋戚功升荫授录用不革外其余如所奏内有为事妄冒并乞恩升授者查究定夺匠官艺精者留之支半俸进士如例放回户部尚书余子俊等言八事一天下税粮先年岁徵过于岁用几倍所以存留本处起运两京及各仓库常有赢余不闻告急近年宗支益盛官爵益多灾伤益重供奉  上用不足京军布花不足外夷赏赐表里不足馆待厨料不足此皆仰给于内库京官月俸折色不足京民赈济仓储不足边方转给军饷不足此皆取办于京仓他如淮安徐州德州临清水次仓储岁例支运七十万石以足京储四百万石之数近来三年无有支运乃至加重兑纳即今内库金银钱钞绢布之类所积不足京仓料豆止余一年之用在外官军俸粮并布花之类多至一年无可给者况山西河南宗支奏言缺食流民居无定所即此推之国计虚实可知伏望  皇上留心崇俭凡仓库钱粮除  上用及额设官俸并功赏之外非  祖宗朝所用者一切爱惜以足国用一盐法之坏利归权要召商济急莫有应者宜留为备边救荒之用若有恃恩妄求者户部执奏科道纠举治以重罪一山东河南北直隶空闲田地先时听民开垦永不起科正统末方有起科之例近有倚势作奸夺民已税之田并为空闲地者宜依天顺初例谪发戍边势家听之者亦治以重罪一近时权贵之家多于在京通州张家湾等处修造市肆邀留商货与民争利宜尽革去违者没入其肆一京官非额设者止宜支仓米一石一漕运京储及民粮除济边外宜再除一百万石以济山西河南山东直隶饥民而徐议设法补足其数一北方豪疆多据河津要处以舟摆渡规利宜执治之没入其舟一在京诸仓场内官数多非正统间旧有者宜悉取回  上批答曰节财用朝廷自有处置漕运粮已粜一百万石姑已之官员月俸仍旧仓场内官已令司礼监查取摆渡规利者已禁之余皆如议礼部尚书周洪谟等言九事一承平日久俗尚靡丽宜禁止服用违越者治之如律一成化十七年以前京城内外敕赐寺观至六百三十九所后复增建以至西山等处相望不绝自古佛寺之多未有过于此时者宜申严著令敢有增修请额及妄称复兴古刹者罪之一光禄寺正统间每岁牲数止四万成化元年定数不过十万近又加十万犹不足用且以猪易鸡鹅民力益困今除上供外乞查成化初例凡增派浪费悉宜停止一大慈恩大能仁大隆善护国三寺番僧千余法王七人国师禅师多至数十廪饩膳夫供应不足况法王佛子大国师例给金印用度拟于王者而其间又多中国人冒滥为之宜令给事中御史核其本出山番簇者听其去留冒滥者悉令还俗一顷岁术士李文昌以养砂点银之法诬罔不道已寘之法如复有此辈悉宜斥逐一今僧官善世以下九十八人道官真人以下一百三十余人虽无廪禄亦滥名器况其死例有祭祀真人又例得银印尤费国用宜核其额设推举者方许佥书死则与祭否则止令带衔死亦不祭又教坊司官至五十余人亦宜止令五人佥书其余皆带衔办事一自宫求进称为净身人者动一二千人虽累加罪谪旋得收用若不痛惩无有纪极今各王府累求内使宜量以赐之否则仍发原籍原卫今后宜依先年枷项放遣事例勿复收用一工部岁办鹿多光禄寺至以杂用而太常寺每岁供祭鹿俱大兴宛平二县买给每只用银多至十七八两宜止于工部岁办内择用之一各处岁办药材约有一十二万余斤积久陈腐今宜计足二年之用暂免一年采办后视为例狭西山西河南旱灾尤甚历年逋欠药材悉宜宥免  上批答曰禁奢侈已行矣供应牲畜所司查奏节省法王佛子国师禅师番僧供给俱省其半今后汉人冒为之者必罪不宥方士已令都察院禁之净身人递发原籍原卫以后仍以十五年例处之余皆如议兵部尚书张鹏等言五事一成化元年以来传奉升授军职八百有余月支俸给岁支银绢锦衣卫指挥都指挥又有皂隶雇直所费不赀除勋戚荫叙并额设外宜悉令冠带闲住待缺奏补其有匠艺不可缺者月支米一石今后非有军功陈乞军职者宜加裁抑一大同阵亡官军宜量与其子孙署职一级以为死事之劝一各处镇守监枪守备内外官除边防外其余内地凡非正统间原有者悉宜取还一在外镇守内官于所在佥设皂隶等役悉令巡抚巡按官查发宁家以后不得佥报在京在外文武四品以上官成化二十一年皂隶暂免一年以纾民困一京营提督内臣军伴一百名掌营内臣与总兵官各六十名各处镇守内外官三十六名以下降杀有差俱近所奏允非  祖宗旧制今官多军少况百人所给每岁米一千二百石布二百疋而总为一官供役之需诚为太过宜以次裁省提督内臣与掌营内臣及总兵官军伴各二十名坐营官六名把总官二名各处镇守内外官各十二名分守内外官各八名守备内外官各四名为当  上批答曰传奉军职除勋戚功升荫授录用不革外其余令冠带闲住有缺取用内有为事妾冒并乞恩升授者查究定夺匠官艺精者留之令支半俸阵亡官军先已处置矣内地镇守监枪守备等官具名以闻京营及各处镇守等官军伴查先年及今人数来奏余皆如议刑部尚书张蓥等言六事一货宝石者例谪戍边没入其货近嗜利者又取宝石作奇玩以进给直十倍多至万两府库之财多归此辈伏望念周书无益之戒悯生民供亿之难复有鬻宝石作淫巧者俱依例戍边痛绝其弊一京畿连年灾伤而赋役多端甚于外郡如惜薪司柴夫役钱实繁且重光禄寺买办诸铺户价直久稽不给民困已甚宜减免夫役撙节买办他如贵戚内官家人或因管庄私自抽分或因开肆奏请店额侵夺民利悉宜禁革一盐法之坏多由豪家或包揽卖窝或冒昧陈乞奸利肆行商贾不应一遇兵荒辄有飞刍挽粟之计民多鬻产卖子不胜其困宜令户部差官与巡按御史查核奏乞之盐悉行停止今后敢有奏乞包揽者治以重罪一边方小警守将辄张大其事以请京兵先期出师则虚费日久待报而行又缓不及事宜责成边将优恤边兵非有大举不许辄请京兵一法司问刑狃于成案故冤者莫雪今于疑狱务在明允毋拘成案毋究原问之官一近来官职日增镇守总兵亦多滥设且五品以上官律应奏请今有请敕四品五品等官径行逮问者实欲挟势求赂为弊尤甚宜依天顺八年正月诏例浙江江西福建狭西临清镇守内外官及各处镇守等官量地缓急从宜去留其留者所请敕书不当得者即令奏缴  上批答曰惜薪司柴夫光禄寺买办已行矣镇守内官已令兵部查奏定夺有奉敕干预词讼者今不许止依前敕行事后敕缴回余皆如议工部尚书刘昭等言三事一太平荆州杭州抽分材木专造光禄寺供应器皿清河卫河二提举司专造粮船以省民间科卒近年每遣内官印烙起运杂用沿途劳扰宜悉取还一易州厂管工诸人每侵克柴炭价银致误角□羊纳宜行本厂趣之今后司府州县价银宜差官角□羊厂验收毕遣还不许私留管工违者罪之一光禄寺柴炭旧例每年一千三百一十三万四千斤近被役人侵克以致乏用移借预支民受其弊又惜薪司每岁柴炭共二千四百万斤所领价银赴官交纳称收加倍民多陪补宜惜民脂膏撙节用度公平称收以免加增预借之困  上批答曰如议都察院右都御史朱英等言八事一江南运白粮民赴内外诸司交纳所司留难邀利又多取之有一石止准纳三斗者民皆饮泣贷补又倍息以偿多至破产其在内府无御史监收者宜令户部委官同收依例一夫一平毋容多取一投献田土者宜依例谪戍其受献者若贵戚奏请处治军民职官即逮治之以所受田土计赃抵罪革职一各处总兵等官每遇节旦贡马多藉为克剥或窃官马以应用或又以私马随行售利沿途供亿内帑给赏无益于上有损于下宜止令进表毋容贡马以免此弊一各处镇守总兵等官不许置主庄田及占屯田草场以病军民一近来有称烧丹扶鸾符咒一切左道惑正之术依托势要希求进用者并所引荐之人俱宜治以重罪且令巡城等官逐捕之其潜留者谪发戍边一各处进贡土产果品药材等物宜止令镇守一人采办其分守监枪并管珠池等内官不许假公营私重为民扰其赍香帛赏赉等事及岳镇山川等祭祀宜从礼部差官不必再差内臣以烦道路一近年两京文职官有因公言事有被告诖误以致降调罢闲谪戍除名者其间或以忠直取祸或以刚介致尤屈抑已久宜自成化十年以后核其才识老成尚堪任用者或复其职或量为别用一在京仓场马房蕃育署等处内臣近或增至一二十人役占科率不可胜计宜依旧量留余悉取回以省军民劳费  上批答曰内府白粮不必委官监收止依例一夫一年收纳投献地土及仓场等处量留内官管事已有处分各处总兵官遇节进马副参等官不许进土产止许镇守官一人进之余不许今后赍香帛内官不必差文官降黜者置之邪术之人尔等备榜禁约余皆如议通政司掌司事尚书张文质等言四事一近时言路及执法官惧有司摭拾报复往往顾虑缄默今后百司官吏废弛政令沮坏宪章者必随事纠劾不许被劾者摭拾报复一势豪家人有占立地方勒要地铺财物者有邀截客商强夺民利者宜令都察院禁制及巡城等官执治之一各处内外镇守官家人或挟制官府或侵渔地利宜令巡抚巡按等官纠治之一各处军民或因有司听断不明赴诉于京每每被人教唆牵连同乡京官富家诬以重罪遂以差官勘问其有偏私观望者辄又妄加参语不为伸雪多致丧身破产甚至发冢检尸以快仇家渐不可长宜究教唆者重罪之
　　上批答曰废弛政令者无所指名其置之余皆如议大理寺卿田景旸等言四事一内外刑狱展转委覆有至三五年不成狱者淹系无辜多至瘐死宜令情轻者皆亲鞫不得转委一南北直隶山东河南民间养马岁至太仆寺交俵送顺天府州县寄养其弊多端宜令所司督令如法牧养不许私乘及骑还原卫以致损失一狭西凤翔山西平阳河南怀庆等府灾重地方见徵边粮宜悉停止  上批答曰灾重地方已免徵粮矣余皆如议吏科都给事中李俊等言六事谓今之弊政最大且急者曰近幸干纪也大臣不职也爵赏太滥也工役过烦也进献无厌也流亡未复也天变之来率由于此且近侍之设国初皆有定今或一监设太监一二十员或一事参内官五六七辈或分布藩郡享王者之奉或总领边疆专大将之权或依凭左右以援引憸邪或交通中外以投献奇巧司一钱谷则法外取财兵民坐困贡一方物则分外求赂官吏被殃杀人者得见原而不死偾事者得请托而逃刑如梁方韦兴陈喜辈不可枚举往往缮写经书布满寺观进奉金玉遍索闾阎内耗府库之财外夺军民之利所以亏  圣德而招天变者未有不由此辈惟  皇上刚断痛抑无令干纪司钱谷者量为减去任镇守者量为取回则近幸戢而天意可回矣今之大臣其未进也非夤缘内臣则不可其既进也非依凭内臣则不安此以财贸官彼以官易财是无怪其赂受四方而转输权贵计营三窟而官及弟男也如户部尚书殷谦兵部尚书张鹏礼部侍郎艾福刑部侍郎杜铭南京礼部尚书李本工部侍郎刘俊俱老懦无为刑部尚书张蓥大理寺卿田景旸南京刑部尚书张瑄礼部侍郎尹直太仆寺少卿李温俱清论不惬所以亏  圣治而招天变者未有不由此辈惟  皇上独奋乾刚大彰黜罚则大臣知警而天意可回矣且爵以待有德赏以待有功人主驭天下之具也今或无故而爵一庸流秩迁崇品或无功而赏一贵幸货直万金祈祷雨雪者得以规美官进奉金宝者得以射厚利方士以炼服之术伶人以曼延之戏以至吏胥之徒皆叨官禄俳优僧道或玷班资彼所进奉不过价直百金或五百金至千金者少矣此之俸给或支末品或支优品至极品者亦间有焉计其一年所偿已数倍矣况其年数未可量乎且一岁中传奉或至千人数岁中则数千矣数千人之禄其大者岁或千石其小者不下数十百石是能国之积贮民之租税可以养贤者可以活饥民今乃弃之以资冗食之徒是诚可惜也其间方士道流如左通政等官李孜省邓常恩辈尤为可恶每祈雨雪未效则亵渎无所不至偶会雨雪自降则矫诬以为己功此又招天变之甚者乞敕所司各究近来传奉大小官员文官不由铨选武职不由军功者通行革去民发归田军勒归伍匠还原役官还原职则爵赏不滥而天意可回矣今都城佛刹迄无宁工京营军士不遗余力如国师继晓假术济私所费特甚尤中外所切齿也愿
　　皇上内惜资财外恤人力于此不急之役可已者已之不可已者宜停之以待丰年仍乞借此财费发被灾郡邑赈贷流亡则工役不烦而天意可回矣近来规利之徒率假进奉以耗国财或录一方书或觅一玩器或购一画图或制一簮珥所费不多获利十倍愿  皇上洞烛此弊留府库之财为军国之需则进献息而天意可回矣狭西河南山西之境赤地千里井邑空虚尸骸枕藉流亡日多假使一旦盗起不虞岂不深可虑乎愿  皇上体天心之仁爱悯生民之荼毒以近年所赏贵幸盐课禁其关支仍召商入粟以资被灾之处以今所给造寺银物暂假以活饥民则流亡复而天意可回矣夫天下譬之人身也人主元首也大臣股肱也谏官耳目也京师腹心也藩郡躯干也使大臣不职则股肱痿痹矣谏官缄默则耳目涂塞矣京师不戢则腹心受病矣藩郡灾荒则躯干削弱矣人而至于腹心受病躯干削弱耳目涂塞手足痿痹元首岂得偃然而安哉伏望  皇上听言必行事天以实竦斥群小亲近贤臣咨治道之得失究前代之兴亡以圣贤之经代方书以文学之士代方士则必有正谊足以广  圣学有谠论足以究天变而手足便利耳目聪明腹心安泰躯干强健元首于是乎大明矣  上批答曰梁方韦兴陈喜姑已之殷谦张鹏艾福杜铭李本刘俊张蓥田景旸张瑄尹直李温尔等言此辈不职但人才难得俱留治事令各修省以尽厥职李孜省降上林苑监左监丞邓常恩本寺寺丞继晓革去国师为民令巡按御史追取护敕诰命其余已处分矣浙江道监察御史汪奎等言十事一先时有言事谪调者宜令吏部究察果以直言直谏不为身家谋者悉令复职一近时内官建寺徼福掊克于民而糜费于此妖僧继晓结太监梁方建寺又给与度牒二百江南富僧一牒可售数十百两当此凶荒之年留赈饥民不犹愈于继晓一人用乎乞罢建寺而治梁方之罪取回继晓追夺度牒斩首都市以谢天下一近年亡命负贩之徒工艺方术之辈传奉通政司太常寺鸿胪寺锦衣卫中书科文思院官者不可胜数且如顾贤顾祥顾兰顾果顾俊太监顾恒之侄也有何勋劳而俱升锦衣指挥千百户镇抚之职李孜省缘事之吏也有何才能而滥授通政之官似此之类难以悉数俸禄之费岁以万计执役之人动以数百日甚一日无有纪极宜令所司悉究传奉之官尽发原籍闲住以去冗滥一户部尚书殷谦刑部左侍郎杜铭南京礼部尚书李本左侍郎尹直皆素乏清誉兵部尚书张鹏刑部尚书张蓥工部左侍郎杜谦光禄寺卿艾福南京刑部尚书张瑄兵部右侍郎马显工部右侍郎刘俊大理寺卿宋钦巡抚湖广右副都御史马驯巡抚甘肃右副都御史鲁能皆老懦无为工部右侍郎谈伦奔竞无耻巡抚河南右副都御史赵文博粗鄙妄为大理寺卿田景旸素行不谨无耻尤甚殷谦杜谦为子营求官职两京文武大臣及巡抚官宜许令自陈有如此者勒还致仕科道部属并在外三司知府等官俱行考选黜其不才者以厉庶职一近来各处增镇守守备内官比天顺年间不啻数倍如河南并兰州天顺间皆无内官今又增蓝忠等数人镇守又如淮安临清等处仓场亦至数人凡内官所在每卫所则勒拨军伴以取月钱每州县则逼佥皂隶以取银两驿传供给兼索折银又擅作威福凌虐所在如镇守浙江太监张庆四川太监蔡用俱受词讼得逮治四品以下官所谓虎而翼者也宜查正统年间所无者俱取回以革弊政一近来坐营监枪等内官增置太多将无专任军多私役每员已有正数军伴又有办纳月钱者多至二三百名少亦七八十名其总兵把总等官亦皆仿效占役以致精壮多归私门在营惟存老弱武备废弛莫甚于此宜查正统前例于提督坐营内官量留一二余悉革之役占军匠俱令赴操工作在外镇守内外官役占军士亦行巡抚巡按及清军御史查究俱发原伍操守以修武备一近年勋戚内官权势之家奏讨开中盐利驾马快官船多至二三百艘于长芦等处满载南行张揭钦赐黄旗虽有巡盐巡河等官莫敢谁何在两淮关支者每引勒多五六百斤以致盐课亏折商旅不行宜敕委风宪大臣假以重权更新整治务臻实效以备边储一狭西山西河南等处连年水旱死徙太半今狭西山西虽止徵税三分然其所存之民亦仅三分其与全徵无异宜令被灾之处该徵刍粟及河南宿逋折粮之银俱暂停徵以苏民困一兵科都给事中张善吉先以给事中坐罪补外及考绩至京潜住岁余昏夜乞怜无所不至乃乞复职及得骤升恬不知愧岂可使之列清班而居谏官之首哉宜罢其职以为士大夫无耻者之戒一狭西山西河南等处饥民流亡多入汉中郧阳荆襄山林之间树皮草根食之已尽骨肉自相啖食可为痛伤诚恐聚众为非贻患不小今虽有侍郎李衍赈济地广岂能遍历宜遣大臣或科道部属公勤廉能者赍内帑银一二十万两分诣各境先查饥民若干即发邻近布政司所属仓储二三十万移运赈济令有司籴豌豆小麦督民播种再敕户部定议以成化二十年漕运之米分拨三五十万至狭州境上转令狭西山西河南诸司运至被灾之处倘有屯聚抢掠者宜令有司防御抚慰角□羊散事宁之日仍以各处巡抚巡按守土等官怠事殃民者列奏处分  上批答曰谪调考察官推大臣理盐法俱已之镇守等官已令兵部查奏定夺蓝忠张庆蔡用还移文使知之马显宋钦马驯鲁能谈伦赵文博杜谦俱留治事张善吉已丁忧勿问提督坐营内官仍旧内外官占役军匠令科道官查究遣官赍内帑银拨官粮赈济饥民户部看详以闻各处误事官且不究继晓赍去度牒令巡按御史追取缴来其余已处分矣
　　○庚寅以星变赦天下诏曰朕绍  祖宗大位抚御万方思惟荷负之艰罔敢自遑自豫然而治效未著灾沴迭兴地道弗宁天时亢旱土无所演朕切忧惶常斋心恳祷遣廷臣祭告山川奈岁竟不登而河南山东畿内率多饥馑狭西山西尤剧至有弃恒产家室不相顾者元元何辜罹此危厄朕为民主可恝然莫之愍邪累博采群议发内帑仓储敕所司小大多方赈济期此矜人咸归乐土不意冬暮春初两次星变有声朕愈兢愓载敕廷臣备陈时政得失采纳而行用以下慰民望上答  天心况方春时和万物发育祗承乾元资始之仁诞敷宽恤之典所有合行事宜条具于后一自成化二十一年正月初柒日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀主谋故杀人蛊毒魇魅毒药杀人强盗妖言党恶人命失机不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一文武官吏监生生员知印承差将军力士旗校军民匠作舍余人等有为事见发立功瞭哨运砖运灰纳米纳料拘役摆站做工充仪从军伴膳夫煎盐炒铁等项悉皆放免各还职役肄业军还原伍匠仍当匠民发宁家文武官吏监生生员有犯贪淫酷暴武职有犯败伦伤化及为事脱逃例该革职为民及带俸差操者悉取原拟发落其有犯强盗处决者不问在京在外子孙不许承袭俱调边卫充军庶人知警戒一各处司府州县卫所地方连年各有灾伤轻重不等成化十七年以前拖欠税粮马草农桑屯种种草采打秋青草束户口钞贯盐课茶课鱼课商税课程折粮颜料买办厨料等项一切取办于军民未完者皆蠲免果有已徵在官者照旧送纳其狭西山西河南所属凤翔延安庆阳平凉临洮巩昌平阳怀庆开封南阳等府及泽州并直隶大名府系灾重去处各衙门该徵成化二十年以前前项钱粮未徵并灾伤勘实量徵尽行蠲免已徵者见数就留本处赈济一浙江福建云南四川煎办银课成化二十年以前未完者每年俱减免三分一各处一应额办坐派物料除军需外其拖欠皮翎觔鳔朱漆油麻铜丝铁绵栀子槐花乌梅蓝靛翠毛野味箬叶圆藤芒硝苕□□帚黄穰棕毛荆条薥秸麦禾□急稻皮松香砂叶檾麻茜草杉松榆槐檀椵等木猫筀长节水苦等竹软篾枋板白硝杂皮驴皮前截羊毛羊角水牛底皮黄真牛皮水和炭煤炸柴炭瀛沙土硝磁末毛缨白猪鬃云母石缸瓶坛高头等纸土油桩磨板黑铅铜铁金箔青绿颜料等项自成化十九年十二月以前未徵者悉皆蠲免已徵者仍令起角□羊该部另项收贮准作下年之数不许内外衙门朦胧再奏追徵敢有将已徵捏作未徵者治以重罪一在京各营在外各边骑操马匹并顺天南北直隶河南山东被灾去处军民孳牧寄养马骡并驹自成化二十年十二月以前一应倒失亏欠等项并有例停候买补者所司查勘明白灾伤重处悉与蠲免轻处自成化十六年十二月以前之数悉免追陪其余停候二十一年夏秋成熟陆续徵角□羊如或该管上司及各府州县管马官吏交通作弊事发俱作赃罪一狭西山西河南三处该派成化二十二年分大祀牛羊以十分为率俱免七分派纳三分狭西山西供应大尾羊绵羯羊鸡鹅俱以十分为率停免七分追徵三分该免七分之数礼部俱移附近产有地方派纳其三分该派该徵者仍各于本布政司灾轻去处派纳一狭西山西河南灾伤军民有全家逃往邻境南山汉中徽州商洛并湖广荆襄四川利顺等处趁食求活者情实可悯各该巡抚巡按三司府州县卫所官不许赶逐要善加抚恤设法赈济安插得所候麦熟官为应付口粮复业免其粮差三年本处官司不许科扰及追逼私债一山西狭西河南极灾地方俱有盗贼生发或至拒捕伤人诏书到日除首恶外其余限三个月以里许自首免罪军还原伍民归农种所在官司仍量为赈恤如限外执迷不服招抚者听各镇守巡抚等官擒捕一山西成化二十一年分该徵柴炭价银全免一年山东北直隶量免半年内外衙门年例供应柴炭以十分为率暂减二分其成化十九年十二月以前被人诓拐价银负累死亡逃窜及监追未完者该部改派另项收贮以备别用今后柴炭止依正价派办分外不许多科违者许巡抚巡按官员问罪黜职其山西都司并直隶卫所成化二十一年分该派柴炭亦暂停免一惜薪司各处擡柴人夫易州厂采运军夫人等自成化二十年十二月以前拖欠在逃病故缺工及违限罚纳柴炭者悉与宽宥其各色失班人匠俱免罚工止当正班以苏民困一在京在外上操仿工为事等项久近在逃官军自诏书到日为始限三个月以里在京赴兵部在外赴所在官司首告与免本罪复还职役其该班来迟官军亦免究问今后一切不急工程悉皆停止以苏民困一天下卫所岁造军器弓箭弦条自成化十九年十二月以前拖欠未完者悉免补造其收过有司物料准作以后年分该办之数敢有因而侵欺者治以重罪一杭嘉湖苏松等府自成化二十年十二月终以前除岁造纻丝纱罗绫等项外其内外衙门奏准差人前去坐守织造者诏书到日暂免三年已织完者照数起角□羊已徵料者交与所在官司准作岁造之数差去内官人等即便回京违者罪之一神木厂苫盖木植人夫逐年分派顺天府所属州县出办工价深为民患并庆丰等闸夫今后以十分为率俱存留五分看守其余放免一南京工部成造马槽马桩等项俱系粗重之物沿途军民运送不胜劳扰诏书到日悉皆停止以后缺用在京衙门照数成造不许违误一茶盐之利国用所资近年以来召商不肯上中皆因势要之人搀支搀卖及夹带私贩侵夺其利今后开中盐茶不许势要及内官见任官员之家上中及夹带贩卖侵夺民利违者治以重罪茶盐入官一各边军储各处赈济山西河南王府一切禄米有因今次宽恤目前支用不敷将来无所取给者户部会计处置来闻事有难处者即会多官计议务要各陈所见将可责近效期于必行事由开奏定夺毋或推避虚应故事一军卫有司预备仓粮有例见行官吏人等奉行不至多无成效今后军卫每一百户所有司每一里务要措置或劝借等项各以二千石为额验时丰凶歛散年终常要将额数收除实在数目开奏有能多积至一半或两倍者量加旌擢巡按分守分巡官员时常往来督理一在京在外官吏军民人等自成化十九年十二月以前有为事追陪还官入官给主一应赃物监候年久不得完足者悉皆停免释放其各处官攒人等有因查盘粮草腐朽浥烂亏折数多问罪监追者果无侵盗情弊亦皆免追一妖言人犯例该全家发烟瘴地面充军但中间有族属疏远各籍另居事无相干者一概发遣情有可矜所司再行查审果系各居另籍者悉皆放免今后有犯重罪全家充军者除谋逆不限籍之同异外余异籍另居者并与分豁一在京各卫带俸军职数多有情愿告选外卫者指挥佥事以下许赴兵部具告铨除缺官卫所听巡抚巡按等官量才委用一各处清理起角□羊军角□羊违限一年之上军发远卫角□羊人发附近卫分充军者军人仍还原卫角□羊人宁家狭西山西河南地方饥荒该角□羊查补军伍暂且停止待年丰查角□羊补伍一在京官员军民之家衣服饮食奢侈僣用不无滥费财物礼部便查例出榜禁约一各处镇守内外等官贡献方物悉炤天顺三年以前例行不许因而科害军民及沿途往来骚扰致人嗟怨一勋戚势要之家不许霸占关厢渡口桥梁水陂及开设铺店贩卖钞贯抽要柴草勒掯摆渡牙保水利等钱侵害小民违者许巡城巡按并该管地方官员捉拏参奏一内外法司问拟囚犯有经五年之上者累次执诉冤枉屡勘不服情有可疑者所司审实合辩问者从公辩理如或干连人逃躲事难决断与人命无尸可验强盗赃仗不明及年久无赃人死无证者原问衙门备开矜疑缘由具奏定夺其都司卫所问拟囚犯宜从巡按御史并按察司分巡司审实具奏不许坐视不理违者罪之一法司问究囚犯枷号者悉免枷号俱炤例释放中间有依旨发遣充军者□具奏定夺一山西狭西河南山东北直隶被灾处所凡民间词讼婚姻田土债负等项不分远年近年之事应提人对理者今当饥馑又农种时月官司与明立文案将原告知在候秋成之日提对发落不许一概勾扰监禁妨民生理一在内在外见任文武官员总小旗有因事停住禄米俸粮悉令仍旧关支一朝廷政事缺失军民利病许诸人直言无隐于戏君以爱民为德怀保惠鲜之政当施臣以辅治为忠还定安辑之务宜勉必上下极交修之诚庶穹苍有昭假之效诏告中外俾咸知悉
　　○辛卯狭西柏林柒古等簇簇头番人剌节牙等的卜哈等簇簇头番人肉剌肖等巴沙峪驴等簇生番簇头焦禄般剌等各来朝贡马及盔甲等物赐宴并彩叚绢钞有差　○壬辰以大祀  天地  上御奉天殿誓戒文武群臣致斋三日
　　○癸巳广西太平府地震有声
　　○甲午立春顺天府官进春  上御奉天殿受之文武群臣行庆贺礼复诣文华殿庆贺  皇太子以星变免宴
　　○赐文武群臣上元节假十日
　　○乙未大祀  天地于南郊毕  上还宫谒  皇太后出御奉天殿文武群臣行庆成礼以星变免宴
　　○巡按山西监察御史周洪奏翼城绛阳城垣曲等县饥民啸聚为盗招抚不服宜发兵捕之  上曰百姓迫于饥寒起为盗贼朕甚悯之其令镇守巡抚等官宣布朝廷宽宥之意明示有司抚御之方悉遵诏旨期限果有执迷不服然后相机擒捕之
　　明宪宗纯皇帝实录卷之二百六十终
明宪宗纯皇帝实录卷之二百六十一
　　成化二十一年春正月戊戌上元节免群臣宴
　　○己亥辽东海西肥河等卫野人都指挥哈剌等建州卫女直都指挥完者秃等建州左卫女直都指挥咬纳等朵颜等卫都指挥肯帖该等各来朝贡马及貂皮赐宴并衣服彩叚等物有差
　　○四川长河西灌顶国师劄思叭坚粲遣番僧剌麻奴日领真等金川寺演化禅师班丹藏卜遣番僧增客藏卜等各来朝贡氆氇等物赐宴并衣服彩叚等物有差
　　○五军都督府掌府事太子太傅英国公张懋等应诏言事一各营官军大小工作岁无休期非惟武艺疲废锐气销沮又且逃窜日多今后各衙门工程若非朝廷切要营作请勿擅拟差拨一骑操等马倒失数多追陪不足官军贫乏无所措办望特赐优免一朝廷定制既有大明律条又有斟酌事例迩来军职为事者法司妄加参语轻重任情今后参问官员请依律例科断务使法令归一一武职大臣有因老疾等项停俸闲住宜听自陈休致各令子孙承袭间有功迹颇著年力未衰者仍许举用有非缘事减俸者仍给原俸优养一各处沿边沿海军士战守防御劳苦不胜月粮一石往因撙节粮储减支八斗或六斗因循不复以致窘迫逃亡戎伍日缺宜炤旧例全支一各处边城沿海等衙门内外文武官员迩来添设数多军民被扰请查例减革一京卫拨军种菜养牛先因不便议立嘉蔬蕃牧二所今嘉蔬所立未半年旋复停革各卫差拨烦扰艰难宜仍立之一京城九门内官添差数多妨占军士宜查炤旧数量为存革一京城各门课钞旧有定例迩来无藉之徒驾称权势强卖钞贯多取人财宜申明约束严加禁止上批答曰倒失马自成化十九年十二月以前免追沿边沿海军粮俱许月支八斗武职休致减俸及军士种菜如旧边城沿海内外文武官添设者兵部查奏取旨定夺京城九门及京通仓场各马房蕃育等署增添内官数多司礼监查炤正统年间旧数量留莅事余皆如议
　　○  英宗睿皇帝忌辰  奉先殿行祭礼遣驸马都尉王增祭  裕陵
　　○令京城都税司及河西务以今年分税课钱钞中半兼收以内帑钞不足支给故也
　　○赐朝鲜国贺正旦陪臣李克墩等宴并金织衣彩叚等物有差
　　○移置山西灵石县灵石口巡检司于垣曲县横岭背
  </div>
  <div class="pagination">
   <a href="明实录宪宗实录_page133.html">
    上一页
   </a>
   <span>
    ...
   </span>
   <a href="明实录宪宗实录_page129.html">
    129
   </a>
   <a href="明实录宪宗实录_page130.html">
    130
   </a>
   <a href="明实录宪宗实录_page131.html">
    131
   </a>
   <a href="明实录宪宗实录_page132.html">
    132
   </a>
   <a href="明实录宪宗实录_page133.html">
    133
   </a>
   <span class="current-page">
    134
   </span>
   <a href="明实录宪宗实录_page135.html">
    135
   </a>
   <a href="明实录宪宗实录_page136.html">
    136
   </a>
   <a href="明实录宪宗实录_page137.html">
    137
   </a>
   <a href="明实录宪宗实录_page138.html">
    138
   </a>
   <a href="明实录宪宗实录_page139.html">
    139
   </a>
   <span>
    ...
   </span>
   <a href="明实录宪宗实录_page135.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
