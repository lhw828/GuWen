<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 236 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 236 页/共 505 页
  </h1>
  <div class="content">
   ○谕内阁、御史张观钧奏、统兵大员。纵兵殃民。情节较重。请旨革职拏问一摺。前因杨岳斌查明联捷、在甘肃境内逗遛骚扰各节。声明该员本月应得之咎。如何置议。俾不脱身事外等语。是以将联捷降为蓝翎侍卫。交成禄调遣。仍令克期出关。并严谕该员再敢逗遛滋扰。即按照军法治罪。朝廷于联捷加以降黜。而仍令其出关者。所以杜其趋避。此中自有权衡。并非曲法以行也。兹览张观钧所奏。深以联捷罪重罚轻。无以肃戎行而儆贪劣。请即革职拏问。以为带兵不法者戒。联捷之罪。即予革职。亦所应得。惟将该员拏问来京。转得令其置身事外。联捷著即行革职。暂缓拏问。仍交成禄差遣。饬令迅即出关。傥再有不法情事。不难将联捷按照军法从事。以昭炯戒。　　

○又谕、前据刑部奏、审明已革刑部郎中萨隆阿偷窃伪印一案。将该革员按盗内府财物、照盗仓库钱粮本例。定拟绞监候秋后处决。入于明年朝审情实。业经降旨依议。兹据御史张观钧奏、请饬部将该犯按职官犯法。酌核照依常犯加等。再拟立决等语。此案萨隆阿、以职官而犯窃盗。固属衣冠败类。然法者天下之公。既经刑部照例定拟。岂得意为轻重。即谓职官犯法。照依常犯加等。亦无再拟立决之条。该御史辄称萨隆阿久为覆载所不容。臣民同深愤恨。傥幸逃显戮。无以快国人皆曰可杀之心。是直以叛逆目之。比拟非伦。语殊失当。所奏著毋庸议。　　

○又谕、李鸿章奏、道员办理营务。正资得力。请照吏部续定新章。就近在营起复等语。前任江苏徐海道张树声、著准其就近在营起复。无庸回籍补行穿孝。该员已＜??闲＞放直隶按察使。著即饬令迅赴新任。以重职守。　　

○以捐助军饷赏还降调布政使李桓二品顶带。　　

○予安徽甯国殉难游击双寿祭葬世职加等。　　

○予安徽合肥阵亡练总周盛华祭葬世职如游击例。提督周盛波妻李氏殉节旌恤如例。　　

○追予江苏溧阳金坛殉难知县尚那布、李淮、事迹交国史馆立传。并建专祠。副将陈凯等十一员分别附祀。　　

○癸卯。孝德显皇后忌辰。遣官祭定陵。　　

○谕内阁、现在盛京热河等处马贼滋扰。防剿紧要。著派科尔沁博多勒噶台亲王伯彦讷谟祜、及年班来京之卓哩克图亲王济克登旺库尔巴林扎萨克郡王那木济勒旺楚克、敖汉郡王布彦德勒格哷固噜克齐、喀喇沁扎萨克头等塔布囊德勒格尔、均即行回旗。会合各旗盟长。调集蒙古官兵。在盛京热河等处。协同各路官军剿贼所有蒙古官兵。一切防剿事宜。均著伯彦讷谟祜相机调度。　　

○又谕、吏部等部奏核议吉林官员失察赌博处分章程一摺。吉林地方。赌风甚炽。业经刑部将聚赌人犯罪名加等定拟。其官员失察徇纵处分。现经吏部等部详核具奏。著即照该部所议。嗣后东三省文职管辖地方。遇有放头设局。开场聚赌。并无抢夺酿命情事。地方官自行拏究者。免其置议。别经发觉者。即比照失察制造赌具例革职留任。如有徇纵或避重就轻等情。即照讳匿纵容革职私罪例革职。受贿者革职治罪。驻防旗员武职各官。如有失察旗民放头设局开场聚赌情事。即将旗界该管各官。比照八旗内外官员兵役人等。制造赌具例议处。其有查拏赌博之责。明知赌博不行查拏。或有隐讳徇纵避重就轻等情。如系官员。降四级调用私罪。失察该管上司。降二级留任公罪。如系兵丁。鞭一百私罪。失察之专管官。降二级留任公罪。著该部即将此次所定章程。纂入例册。永远遵行。并著盛京吉林黑龙江将军副都统兼尹府尹遵照办理。　　

○又谕、御史汪朝棨奏、灾区蠲免。宜实惠及民一摺。前因各省蠲免钱粮誊黄谕旨。地方奸猾胥吏。往往从中舞弊。迟延张贴。特颁谕旨。饬令各直省督抚。遇有蠲缓恩旨。赶紧刊刻誊黄。并饬各州县随到随贴。不准稍有延阁。兹据汪朝棨奏称、各州县于誊黄颁到之日。任意迁延。至开徵冒收之后。始行实贴。朝廷宽大之恩。归于中饱各等语。是此项弊端。虽经特旨严禁。仍未能一律革除。嗣后遇有蠲缓谕旨。著各该省督抚督率司道及该管知府。严饬所属州县。立即刊刻誊黄。随时张贴。务令实惠及民。如查有延阁及浮滥冒收等弊。即著从严参办。　　

○以翰林院编修李文田署日讲起居注官。　　

○赏降调甘肃镇迪道文麟蓝翎侍卫。为哈密办事大臣。　　

○予贵州各属殉难四品封职张宪元等绅民妇女一百三十六员名口分别旌恤如例。并予立祠建坊。　　

○予湖北天门等处阵亡殉难绅民贡生王兰、生员张泽兰等、暨妇女黄何氏等三百十一名口分别旌恤如例。并予建祠。　　

○喀尔喀镇国公车林端多布等三人于养心门内瞻觐。　　

○甲辰。谕军机大臣等、杨岳斌奏、官军接仗大获全胜。并会甯肃清各摺片。巩昌府城于十月闲解围后。该逆仍麕聚于城西四十里外熟阳城地方。复经曹克忠督饬所部张在山等、跟踪追剿。生捦逆匪马魁等多名。并将董家堡等处贼巢。一律平毁。剿办尚属得手。现在该逆被剿穷蹙。讯据贼供有率众东窜之语。著杨岳斌饬令曹克忠迅率各军分投追剿。务期埽尽逆氛。毋留余孽。会甯虽已肃清。各路余匪。恐仍乘闲窜扰。并著杨岳斌檄令李助发等。认真□□穴□又□捕。务绝根株。将此由五百里谕令知之。　　

○以大理寺卿达庆、为都察院左副都御史。　　

○以江苏泰州捐输军饷。永广学额四名。　　

○以甘肃平毁董家堡贼巢。予提督张在山等优叙。　　

○予甘肃盐官阵亡游击吴德富等祭葬世职。　　

○敖汉郡王达维多克丹、乌珠穆沁贝勒达克丹、浩齐特尔尔德尼郡王喇特那巴咱尔、科尔沁贝勒达玛林旺济勒、苏尼特贝勒布彦图、阿巴哈纳尔贝勒达木定扎布、巴林贝子索里雅、喀尔喀公贡桑、喀喇沁公德里克尼玛于养心门内瞻觐。　　

○乙巳。上诣大高殿祈雪坛行礼。　　

○遣惇亲王奕誴诣时应宫。恭亲王奕?诣昭显庙钟郡王奕詥诣宣仁庙。孚郡王奕譓诣凝和庙。拈香。　　

○谕内阁、乔松年奏甄劾知县佐杂教职各员一摺。安徽准补望江县知县署和州知州林廷杰、前经该抚撤省察看。该员始勤终怠。不能严约书差。惟系进士出身。著以教职改补。石埭县知县蒋世奇、办事颟顸。嗜好甚深。泾县典史周恩、性情贪鄙。撤任署太平府经历。沈先福任性妄为。撤任署晓天司巡检郑文秀、人品卑下。署全椒县典史邓端品、声名甚劣。均著即行革职。旌德县教谕吴然新、昬耄糊涂。著勒令休致。　　

○又谕、崇实、骆秉章奏、剿平瞻对官军凯撤一摺。瞻对逆酋工布朗结、自道光二十八年以来。强梁自逞。侵占各土司地界。复敢围攻里塘。窥伺藏界。经崇实、骆秉章、派令道员史致康、激励麻书土司四朗汪结等。协力接引藏兵。节节进剿。明正土司甲木参龄庆亦派兵会剿。史致康由里塘驰赴瞻对。调派弁兵分路环攻。将瞻对新旧两寨。全行攻克。逆酋工布朗结及其二子均被焚诛。并将捦获头人六谷玛、罗布扎喜正法。其生捦之东登工布、及其亲属、押解回藏。官兵陆续凯撤。办理甚属得手。瞻对逆酋。以边隅小丑。胆敢逞其不轨。蚕食各土司。久为藏边之害。此次捣穴捦渠。洵足以快人心而申天讨。所有瞻对上中下三处地方。即著赏给达赖喇嘛。派堪布管理。建庙焚修。并著驻藏大臣查明奏请办理。收复各土司地方。均著饬令各安住牧妥为安插。其卓巴塞尔塔土司。既无正支可袭。即著将该处地方。责成麻书土司四朗汪结兼管。道员史致康、督率员弁汉土藏兵攻剿两年。收功尚速。著崇实、骆秉章、酌请奖励。出力员弁。一并择尤保奏、藏中番官喇嘛等并著驻藏大臣查明请奖。　　

○谕军机大臣等、崇实、骆秉章奏、剿平胆对。善后事竣。汉兵藏兵凯撤。西疆一律肃清一摺。道员史致康、督同番官暨各土司会合藏兵。攻克瞻对。将逆酋工布朗结及其二子焚诛。各土司暨难夷等。均已各复故地。得安住牧。卓巴塞尔塔土守备汪庆已故。无正支可以承袭。责成四朗汪结兼管。所筹均极妥协。瞻对三处地方。已赏给达赖喇嘛。即著景纹、恩庆、宣示该喇嘛等派堪布妥为管理。毋任再有构衅。在逃之拉旺任曾闻拏投首。著景纹等照例办理。此次瞻对剿平之后。三千余里地方。一百余年边患。立见廓清。惟善后事宜。必须认真经理。以期久安长治。著崇实、骆秉章督饬史致康等悉心妥办。务使民夷相安。争端永息方为妥善。将此由六百里各谕令知之。　　

○盛京户部侍郎兼管奉天府府尹额勒和布等奏、到任未及三月。例不出考。请将本年大计展缓举行。从之。　　

○浙江巡抚马新贻奏、通省各官。现无合例堪保亦无不职应劾之员。请将元年本年两次大计展缓举行。从之。　　

○补铸贵州清镇县知县印信。从云贵总督劳崇光请也。　　

○蠲缓浙江仁和、钱塘、海甯、富阳、余杭、嘉兴、秀水、嘉善、海盐、平湖、石门、桐乡、乌程、归安、德清、诸暨、金华、兰溪、东阳、义乌、永康、武义、浦江、汤溪、西安、龙游、开化、遂安、桐庐、山阴、会稽、萧山、临海、甯海、天台、常山、丽水、缙云、青田、松阳、宣平、余姚、上虞、新昌嵊、四十五州县暨杭严、嘉湖、衢、三卫被水被旱地方新旧额赋有差。　　

○缓徵山西萨拉齐厅被水村庄新旧米石。暨民借仓谷。　　

○丙午。谕内阁、前据理藩院奏、请将西藏商上原有承办藏务掌管黄教额尔德蒙额诺们罕印信一颗。颁给诺们罕罗布藏青饶汪曲。当经谕令将印信先行解交四川总督衙门封存。由景纹察看罗布藏青饶汪曲如能胜任。再行承领转交。兹据景纹、恩庆奏称、确查罗布藏青饶汪曲。协理商上事务。为僧俗等所深服。其才堪以胜任等语所有商上承办藏务掌管黄教额尔德蒙额诺们罕印信一颗。即著景纹等派员前赴四川总督衙门承领到藏。赏给罗布藏青饶汪曲祗领掌管。以符旧制。　　

○谕军机大臣等、刘长佑奏、驰抵三屯营会筹防剿一摺。刘长佑于驰抵三屯营后。将各口挑濠立栅等工。办理渐次竣事。并拟俟续调各起兵勇到日。度地分驻。相机策应。筹办尚属周密。此时热河已无贼踪。古北口防务较松。刘长佑现赴永东一带查看防务。徐廷楷即著暂行留驻□□散河桥。以资督率。俟刘长佑回至三屯营后。再行商酌去留。热河之平建朝赤、及奉天各地方。道路旷远。村户较稀。探报中途无人接递。刘长佑现拟派令书役夫马出口分段安拨。以便速通文报。著恩合、额勒和布、恩锡、麒庆、各饬所属地方文武。妥为照料。认真经理。以期无误戎机。正在寄谕闲。据清安、桂清奏、贼匪抢劫监犯。并掳掠财物情形各摺。金州盗匪伪行投诚。恩合并不详细审察。辄准协领穆锦、将该匪五百余人带至省城。深加抚恤。又率将军器给付盗匪。令其剿贼。致令该匪复行窜至铁岭县城。伪行乞降。劫狱放犯。焚抢铺户。省城重地。该将军复漫无防范。以致贼踪潜伏。劫放监犯一百六十余人之多。纵火焚掠。震惊居民。恩合身任将军。不思奋勇剿贼。专以招抚误事任贼愚弄。殊堪痛恨。著先行传旨申饬。若再不严加防范。力筹剿捕。一味聋聩颟顸。自问当得何罪。文祥、福兴计此时已可带兵抵省。著即督饬将士。将省城防守事宜。严密布置。并将劫狱详细情形。查明具奏。盛京司狱多三、著交部议处。桂清未能先事豫防。亦属疏忽。著一并交部议处。在逃逸犯。著恩合、额勒和布、恩锡、严缉务获。毋任漏网。将此由五百里各谕令知之。　　

○又谕、恩合自＜??闲＞任将军以来。一筹莫展其剿办马贼。率以招抚为事。叠经谕令小心防范。不可堕贼狡计。乃清安摺内。称金州投诚盗匪五百余人。就抚后旋即散去。至铁岭县劫狱抢掠。省城府县刑部等狱。劫去监犯数百名。亦系贼匪所为等语。是恩合既不奋勇剿贼。而于诈降之盗。复不能严密防维。致令肆行无忌。当此四郊多叠。该将军尚如此一味颟顸毫无措置。深恐于整顿地方一切事宜。不能胜任。文祥、福兴、现计已抵盛京。即著将恩合有无误事情形。详细查明据实参奏。毋稍徇隐。将此各谕令知之。　　

○又谕、长善奏、请饬调本籍绅士会同地方官办理团练等语。团练一事。果能办理得宜。原可辅兵力之不足。临榆县在籍刑部主事郭长清候选通判王绍元既据长善称其人品端方。乡里推重。即著该副都统劄调该二员。会同临榆县地方文武各官。将团练保甲一切事宜。实力举行。山海关地当冲要。五方杂处。奸宄易于溷迹。并著责成该员等认真稽查。以消隐患。仍须严饬各官绅联络一气。遇事公同筹商。务臻妥善。不得各存意见。致滋流弊。将此谕令知之。　　

○又谕、官文等奏、官兵攻拔构林关寨大获胜仗一摺。与吴昌寿前奏大略相同。此次姜玉顺等军。会攻构林关寨。奋勇攻拔。并乘势夺毁元冈等处贼巢。捦斩张总愚之弟张凤先、及其子张卯儿等。剿办尚属得手。即著懔遵前旨。督饬鄂省诸军。视贼所向。与豫省各军。会同夹击。以其聚而歼旃。前据吴昌寿奏赖牛等逆折向东趋。在信罗光固一带肆扰。曾经谕令官文、郑敦谨、严防边境。现在贼踪窜在何处。该督抚等务当严檄成大吉等军。将蕲罗麻孝边隘。慎密防守。毋令窜入鄂疆。是为至要。将此由六百里各谕令知之。　　

○以故一等男官明子松秀、鹤龄子锡惠袭爵。　　

○以故喀尔喀扎萨克头等台吉扎木萨林扎布子车林棍布袭职。　　

○蠲缓山西甯远厅被旱被雹地方新旧额赋有差。　　

○丁未。谕军机大臣等、有人奏、河南知县蔡三晋、由捐纳典史。夤缘军功保升知县。同治二年署夏邑县事。该县钱粮所收不下一二万金。仅报解二千余两。余款尽归私橐。复纵容胞弟蔡恩甫、门丁左二、句串训导胡光廷、典史周廷福、表里为奸。以致民闲并有谣词。胡光廷前在任内。于明伦堂设立赌局。并擅伐圣庙树木。卖钱入己。屯贩洋药等货。克扣丁祭银两。并于圣庙餧养鸁马句串该县门丁等诈骗勒索。该员现选广西知县均请一并查办等语。著吴昌寿按照所参各款。确切查明。据实具奏。毋稍徇隐。原片著钞给阅看。将此谕令知之。寻奏、遵查蔡三晋、胡光廷被参各款。均无确据。惟蔡三晋于夏邑任内。纵容其弟及门丁与绅士往来。以致物议沸腾。应请交部议处。胡光廷另有被控赌博之案。实属不知检束。应请革职永不叙用。周廷福查无招摇擅受情事。请免置议从之。　　

○又谕、昨据清安、桂清奏、贼匪劫狱情形。当经谕令恩合等将在逃逸犯严缉。并令将省城防务。严密布置。兹据恩合、额勒和布恩锡奏、监犯纠众反狱。并投诚匪犯复叛。焚劫铁岭县署狱。请将追剿奋勇武员奖励。宽免穆锦处分各摺片。省城重地。宜如何严加防范。乃该将军平日漫不经心。致令贼匪潜伏。句结刑部及府县监犯。同时反狱。图劫库银。临时又不能立行捕获。悉数歼除。实属不成事体。恩合著交部议处。额勒和布、恩锡身任地方。未能豫筹防范。亦难辞咎。均著交部议处。署奉天府司狱候补州吏目鲁铭、承德县典史劳守纯、署承德县知县肇麟、均著一并革职。其守法未动、及自行投回各犯。均著照例分别减等办理。至投诚匪犯。该将军轻信不疑。且遽授以军械火器。致令该匪复至铁岭县城焚署劫狱。实属形同木偶。此事本系协领穆锦办理含糊所致。若再宽其处分。何以明赏罚而服人心。该将军辄藉词请令穆锦剿贼。以赎前愆。尤属是非倒置。殊不可解。穆锦著先行交部议处。如不能将此股贼匪殄尽。即著严参从重治罪。铁岭县防御德胜、署铁岭县知县奎瑞、典史王官彦、均著从宽免其重处。暂行革职留任。以观后效。候补骁骑校春铎、于省城监犯逃出城外时。立行督兵追杀多名。平日剿捕贼匪。亦称勇往。著免补防御。以佐领记名遇缺尽先补用。先换顶带。随同出力之外委卢殿元、著赏给六品顶翎。以示奖励。恩合等所奏追杀逃犯名数。与清安等所奏不符。仍著查明具奏。将此由五百里各谕令知之。寻恩合等奏、十二月初七日夜闲。省城监犯。同时反狱。当时因未知刑部逃犯细数。未及声叙。现查明除守法未逃及自行投回者二百八名。业经击毙者二百余名。实在逃出者二百数十名。公同查核无异。下部知之。　　

○又谕、阎敬铭奏、办理东省筹防。编设马队。并拟添火器。暨筹办东路防务情形各摺片。所陈购练战马。分营统带。及用勇不如用兵各节。均合机宜。即著照所请行。惟兵丁口分不及勇粮之优。今既欲求兵之有用。自应变通办理。著准如该抚所请。按照天津练习京营马队之例。酌减支给每兵月支行粮四两。马乾二两。八钱。以示体恤。其购办洋枪火器等费。即著阎敬铭设法筹款购买。俾壮军威。至登莱青三府向称完善。该抚所称力扼西路。即所以保东路。傥贼势变趋徐宿。再行调兵备御东南等语。均尚切当。即著相机调度。先事图维。毋得托之空言。其坚壁清野。为御贼良策。亦当督饬各该地方官实力举行。不得有名无实。本日有人奏、山东漕折浮收极重。抚臣阎敬铭别定新章。凡各州县徵收每石以十二千为准。所以为州县计者已不为苛。乃该省州县置抚臣告示章程于不问。依旧横徵。请饬查办等语。浮收勒折。为病闾阎例在必禁。若如所奏是东省州县积习相沿。牢不可破。兵燹余生。岂堪任令剥削。至此。著阎敬铭切实访查。从严参办。毋得稍有徇隐。原摺著钞给阅看。将此谕令知之。　　

○以故三等侯文厚子廷钧、恩崇侄奎璧、一等子博龄子德本、二等子英兰弟英惠、三等子兼三等男诺们达赉子托克托布、一等男庆禄子玉麟、袭爵。　　

○以正白旗蒙古副都统西拉绷阿署正黄旗护军统领。　　

○准前任广州将军穆克德讷以原品休致。　　

○予河南襄城等处阵亡殉难生员彭嘉禾等绅民妇女二千四百三十七名口。分别旌恤如例。并予建祠。　　

○戊申。谕内阁、德勒克多尔济等奏、请将擅调防兵之协理台吉。及玩视命案之署通判。请旨分别革审撤任一摺。署乌喇特西公扎萨克印务。协理台吉巴彦鄂勒哲依等、于民人与蒙古互争地亩。枪毙多命之案。既经失察又复捏饰请兵剿捕。擅调防堵官兵。实属谬妄更难保无徇隐主使等情署萨拉齐通判松昌、于殴杀重案。经该将军等饬催查办。时阅数月。并不查实详报。亦属任意玩延。巴彦鄂勒哲依、著即行革去协理台吉。归案审办。松昌著先行撤任。交王榕吉据实查参。寻奏、查明巴彦鄂勒哲依、闻本旗地方有匪徒聚众滋事。派兵往探。实未亲往。松昌闻蒙民互斗立时亲往弹压。分别相验。通禀在案。向非玩视命案。嗣因该旗抗不交出正凶。无凭质讯。以致详报稍迟。业已撤任。应无庸议。报闻。　　

○谕军机大臣等、工部奏、请严催各省欠解硝斤一摺。直隶山东河南欠解部库历年硝斤。并本年八月新经行取各该省净硝各二批。叠经该部奏催咨催。勒限解部。乃竟迁延不顾屡催罔应。实属疲玩。所有承办迟误之委员著刘长佑、阎敬铭、吴昌寿、查开职名。分别咨部议处。现在部库硝斤。埽粒无存。停工业已逾月。且值剿捕马贼。正形吃紧库储将次拨尽。傥有贻误。咎将谁执著各该省督抚即日另派妥员。将欠解硝斤。昼夜兼程。埽数解部。并将本年八月新取硝斤各二批。源源运解。不准再延。傥该督抚等仍复督催不力。即由该部分别严参。原摺著钞给阅看。本日据伯彦讷谟祜奏、酌调随营人员差遣一摺。伯彦讷谟祜现赴奉天剿贼。所有奏调之山东候补道明新、知县张赞勋、范允中、著阎敬铭即饬迅赴该亲王军营。以资差委。将此由五百里各谕令知之。　　

○己酉。谕军机大臣等文祥等奏、沿途布置。驰抵奉省日期。派花里雅春带兵剿匪。请将翼领广荣等先行摘去顶带。并请饬部拨银二十万两各摺片。昨据桂清等先后奏到。贼匪抢劫监犯。并掳掠财物。各情当谕令文祥等严密布置。并将劫狱情形查奏。著该大臣等懔遵前旨相机筹办详细奏闻。以慰廑系。副都统花里雅春、既据文祥等奏称、官绅爱戴。即著饬令该副都统进剿逆氛。力图报称。所有吉林官兵并图明额所带黑龙江官兵二百余名。暨该县兵勇统归花里雅春节制。并准刊给木质关防以专责成大淩河马匹疲□□穴□又□经文祥等饬令再三挑换。该翼领一味枝梧。实属狡猾。牧群翼领广荣、乌林泰、均著先行摘去顶带。勒限三个月。罚出料马五百匹。解赴文祥等军营应用。傥再迟延不解。或解不足数。即著严参治罪。副都统庆春于所管牧群任听属员滋弊。毫无觉察。亦属不合。著一并交部察议。所请饬部拨银二十万两。已谕令户部照文祥等所拟。如数筹解。此项饷银。为数至二十万两之多现在道路不靖。由京解奉。沿途恐有疏虞。若能由在京殷实银号。照各省近来汇解京饷之法办理。较为妥善。现已谕令顺天府妥筹办理。俟汇到后。即由该大臣等分提应用。伯彦讷谟祜即日由京起程。所有蒙古官兵如何调派防剿。及饷需一切如何支发。均著文祥、福兴于其行抵盛京时。会商妥筹。以期周密。将此由五百里各谕令知之。
  </div>
  <div class="pagination">
   <a href="清实录同治朝实录_page235.html">
    上一页
   </a>
   <span>
    ...
   </span>
   <a href="清实录同治朝实录_page231.html">
    231
   </a>
   <a href="清实录同治朝实录_page232.html">
    232
   </a>
   <a href="清实录同治朝实录_page233.html">
    233
   </a>
   <a href="清实录同治朝实录_page234.html">
    234
   </a>
   <a href="清实录同治朝实录_page235.html">
    235
   </a>
   <span class="current-page">
    236
   </span>
   <a href="清实录同治朝实录_page237.html">
    237
   </a>
   <a href="清实录同治朝实录_page238.html">
    238
   </a>
   <a href="清实录同治朝实录_page239.html">
    239
   </a>
   <a href="清实录同治朝实录_page240.html">
    240
   </a>
   <a href="清实录同治朝实录_page241.html">
    241
   </a>
   <span>
    ...
   </span>
   <a href="清实录同治朝实录_page237.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
