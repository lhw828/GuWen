<!DOCTYPE html>
<html>
<head>
    <meta charset="UTF-8">
    <title>明实录英宗实录 - 第 148 页/共 263 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录英宗实录 - 第 148 页/共 263 页</h1>
    <div class="content">　　○户部主事汪回显奏大同所属卫所州县田畴草莽村舍丘墟老幼饥馁惟取草子树皮自给虽尝蒙赈济兼给以牛具谷种然日食尚不继何能尽力南亩乞再赈恤一月事下户部议请移文总兵官定襄伯郭登及巡按监察御史郑韶勘实贫乏军民验口给五月分粮以济其困从之
　　○巡抚凤阳刑部右侍郎耿九畴奏凤阳所属既设税课司及广济长淮二关又设淮河北岸新城长淮广济四分司事少官冗请省长淮广济淮河北岸三分司以苏民困事下户部议宜如所请从之
　　○设河南开封府顼城县南顿巡佥司革祥符县河清巡检司从同知郝祥言也
　　○梁庄王妃魏氏薨妃兵马指挥享之女宣德八年册封至是薨讣闻辍视朝一日遣官赐祭命有司营葬
　　○癸未少保兼兵部尚书于谦等言缘边关隘环拱京师请令各镇守等官及附近军卫遇警策应易州策应紫荆关真定保定策应倒马关居庸关白羊口  天寿山黄花镇有警则京师策应广昌又各关总会宜选官军三千委都指挥一人率往预备鴈门关则令游击将军石彪策应其杨能原操官军三千宜别委将官统领遇警令充游击将军相机策应辽东甘肃延绥等处亦宜行各镇守等官戒严守备诏从其议命署都督佥事雷通代管杨能所操官军
　　○司礼监内使高显恃强夺人房屋比觉饰词妄奏法司坐赎杖命禁锢之
　　○夜月犯心宿
　　○甲申以工部虞衡司主事姚堂署本司郎中事
　　○山西按察司佥事何自学守制还原籍诏夺情复任自学久而后起法司议赎杖还职从之
　　○命五军等营拨军四万名支京仓米四万石运赴怀来卫仓接济军饷每军赏银二钱从户部奏请也
　　○户部奏先因大同粮储缺少将河南今年夏税小麦八万石拨赴接济而河南布政司屡奏艰难欲求宽免今宜减轻止运五万石从之
　　○乙酉命故彭城卫署都指挥佥事焦毅弟政袭为指挥使
　　○总督贵州湖广军务右都御史王来奏贵州贼首韦同烈伪称苖王紏众数万屯聚兴隆之截洞复攻平越清平各卫总兵官保定伯梁珤自沅州发兵由东路进督西路都督方瑛会兵兴隆贼众来迎我军击败之同烈等退据香炉山山在平越清平之中险要不可攻于是分调瑛兵由龙场进都督陈友等兵由万潮山进都督毛福寿等兵由重安江进臣来及珤迤＜辶里＞而进诸将攻破黎树翁满等三百余寨斩首三千四百八十级擒五百余徒招抚衮水等二百余寨复所虏一千七百余人遂会兵香炉山下列营四面环绕攻击贼众惧缚同烈诣军门乞哀请降臣罢兵械同烈等赴京师
　　○丙戌书复蜀王悦＜劭火＞承喻要保府中使令熟闲内使吴善等二十四人充承奉正等官今悉准所保授善承奉正阮通陈焘承奉副其余授典宝典服门正等官
　　○敕署都督佥事崔福代雷通督牧放马官军
　　○丁亥改都察院右佥都御史任宁为广西按察司副使宁巡抚大同宣府政誉不著因总兵官定襄伯郭登言召回改授之
　　○赏隆庆卫指挥严敬等一万二千一百一十八人银叚绢布有差以居庸关等处斩获达贼功也
　　○兵部奏守备长安岭都指挥安瑛报边警因言军马寡少且无兵甲恐不能捍御请给马二百匹盔甲五百副铳一百炮五十并行宣府总兵等官调官军七百益瑛俾严督备守从之
　　○先是以山西民艰减免各郡柴炭夫管柴炭尚书陈恭言有误国用请更添设诏会廷臣议太子太保吏部尚书王直等言今边事未宁民困未苏宽恤不暇乌可再劳恭既以为有误国用乞敕工部大臣往代之使定立课程不至缺欠  帝曰恭止理柴炭而位尚书何不体朝廷恤民省费之心而妄欲添劳人力邪其毋庸代第以卿等所言降敕切责之
　　○戊子给永宁怀来及狭西延绥等处守备官军马一千匹
　　○夜月犯木星
　　○己丑敕广东左副总兵右都督董兴等曰得广西副总兵武毅奏即今蛮贼攻围宾州等处欲调广东官军策应朕以两广相为唇齿敕至尔即将官军先发一班回广西听毅调度务在共济以图成功
　　○广昌悼平王妃杨氏奏男广昌王羙坚年三十妃田氏病故无子乞于山西所属州县选良家女续婚从之
　　○设顺天府霸州保定县僧会司置僧会一员○庚寅免灵州土达官军民景泰元年应纳税粮之半
　　○蠲湖广武昌等府黔阳等县岁办杉木皮张药品军需物料以右布政马谨言其地苖贼窃发人民艰食也
　　○免山西太原府轮班工匠
　　○辛卯升山西布政司右参议叶清为山西按察司副使清守备偏头关都指挥佥事陈瑄言本关军民杂处词讼纷纭乞改清宪职以便理刑镇守副都御史罗通以闻故有是命
　　○云南大理府赵州土官巡检董祯兄弟纳米贵州觊升本府土官府民畏其豪横合七百五十人诉于总兵官都督同知沐璘璘以闻事下户部议宜升祯职仍管巡检司事其弟授职不许亲民管事从之
　　○南京金吾前卫军余宗广等奏舟载南京光禄寺官酒二千瓶行至高邮州清水潭遇风雨舟坏酒覆乞免追陪从之
　　○壬辰赐襄王瞻墡书曰承喻欲得国朝  列圣御注洪范及大全书古今儒书琴书并古琴以备适情裕后之用具见叔父崇尚高雅虽古贤王不能过也即命如喻检寻得儒书见有者四十七部谨用装盛奉去外缺九部及古琴与琴书俱无专此奉复
　　○南京国子监祭酒吴节奏洪武永乐间天下共为一监监生数多粮食广积光禄寺每岁寄养官猪八十余口后分为南北二监监生数少近年以来又有放回依亲等例每日用米不过六石有奇而寄养官猪依旧不减往往死瘠负累膳夫人等变卖产业陪偿况今光禄寺比旧供用数少乞减省为便从之
　　○癸巳命狭西布政司于安塞王禄米折色五百石内改拨本色米二百石给用以安塞王秩炅屡言府中衣食艰难也
　　○升辽东官军指挥使等官一百八十八人俱一级赏右参将都督刘端掌都司事都督王祥都指挥高飞等有差以佛僧洞杀贼功也
　　○赏总督军务右都御史王来总兵官保定伯梁珤左监丞梁达人银五十两纻丝五表里内官阮黎内使张贵龚荣左副总兵都督毛福寿右副总兵都督方瑛人银四十两纻丝四表里左参将都督陈友右参将都指挥安顺李震参赞军务兵科给事中刘清人银三十两纻丝三表里都指挥张任任忠副使邢端李睿人银二十两纻丝二表里以生擒伪苖王韦同烈等功也
　　○甲午虏寇百余骑犯马营烧城东门宣府副总兵右都督纪广及提督独石马营都督佥事董斌以闻敕游击将军石彪雷通各率官军三千星驰出边巡哨并敕杨能董斌杨信会兵剿捕仍命兵部推选文臣一员总督军务户部措办粮刍锦衣卫指挥毕旺率旗校余丁一万运赴居庸关支给赐出哨官军人银一两糇粮五升运粮旗军人布一疋
　　○命故四川天全六番招讨使高凤子崧副招讨杨显昭子恺袭职
　　○给守备永宁怀来都指挥杨信盔二千顶甲刀各二千副炮二百个弓五千张弦一万条箭六万枝撒袋二千副
　　○复除主事张瑄钱博于刑部中书舍人金汝进仍旧任俱以亲丧服阕也擢监生宾继学为吏部主事苏致中袁衷谢连张遂俱为户部主事何永宣张寰蒋文俱为工部主事孙纪为南京吏部主事毛鼎为刑部主事
　　○西方黑气如烟雾摩地而生徐徐南行而散
　　○乙未致书宁化王秩炵曰近得巡按山西御史等官奏叔祖第四子羙坊奸占乐妇在宫令人代写出卖文书逼抑其夫休弃似此淫纵无耻未知叔祖知其事否若曰不知是不明也知而不能禁之是不严也夫先齐家而后治国况亲藩又国人之所视效岂容有此有司请治羙坊以法朕念宗室至亲重以叔祖之故不忍暴扬姑从宽宥叔祖自今宜严训戒令其修饬遵守成宪痛改前过庶可以保富贵不然  祖宗之法具在予不敢私
　　○命武清侯石亨充总兵官都督孙镗充左副总兵范广右副总兵过兴左参将张义右参将选各营精兵六万团营操练以俟出战敕工部尚书石璞提督军务先往宣府计议边备升指挥佥事宫聚王喜张斌俱署都指挥佥事听亨调遣
　　○总督边储参赞军务左侍郎刘琏以老疾乞致仕不允
　　○直隶高邮州宝应县运景泰元年秋粮赴京仓纳足余米一百三十石告欲寄收仓内准景泰二年秋粮从之
　　○镇南王徽煣奏臣父岷王薨府中艰难凡送丧之具无从措办命以粮二百石钞二万贯布二百匹给之
　　○修筑山西灵丘县城以其地临边境也
　　○度天下府州县僧一万八千九百二人
　　○丙申封庆府安化王子邃墁为镇国将军妻杨氏为夫人靖江王佐敬第二子法源为辅国将军妻李氏为夫人赐诰命冠服等件
　　○镇守真定等处右佥都御史祝暹奏守备都指挥陈友令部军办纳月钱敺辱军职等事法司请下巡按御史覆实以闻从之
　　○丁酉封岷府镇南王子音戴代府灵丘王第二子仕谷第三子仕非□土晋府西河王第二子钟锭第三子钟鏇第四子钟金□力俱为镇国将军赐以诰命
　　○敕都督佥事孙安曰龙门地方内捍宣府怀来外控云州赤城及独石马营一路诚必守之地已命都督董斌率官军三千守备尚虑军马寡少而斌独任颇劳今增调官军二千命尔安统领往龙门驻劄与斌分番巡哨务在协和行事抚恤士卒以副付托之重
　　○南京刑部右侍郎姚夔言臣职典邦刑不能仰体钦恤之心刑狱失当感伤和气致令雷震大报恩寺塔乞罢归田里又言郎中牟果等三人年老不堪任事诏黜果等别选才能代之夔仍留任事
　　○命建州右卫故都督同知凡察孙纳郎哈袭职
　　○迤北瓦剌脱脱不花王遣使臣完者帖木儿等九十一人来朝贡马及方物赐宴并彩币表里绢布等物有差仍命完者帖木儿赍敕并彩段表里归赐其王
　　○直隶大名县递运所官奏监察御史李周恃威用米酒令大名县官吏易白金入己法司请下巡抚大理寺右少卿陈询等核实以闻从之
　　大明英宗睿皇帝实录卷之二百三
　大明英宗睿皇帝实录卷之二百四
　　废帝郕戾王附录第二十二
　　景泰二年五月戊戌朔  太上皇帝居南宫
　　○广西镇安等府恩城等州土官知府等官岑永寿等来朝贡马及方物赐宴及彩币表里钞有差
　　○升建州右卫都指挥佥事佟火你为都指挥使指挥同知李吾哈为都指挥佥事赐彩币有差先是提督辽东军务左都御史王翱等奉命遣人往建州谕李满住等俾送还原虏人口至则满住等先已避脱脱不花王兵远遁独佟火你等在引使人深入获见满住送还人口三百二十人佟火你又备方物入贡翱等言其效劳可嘉乞增秩奖励故有是命
　　○工部尚书兼大理寺卿石璞言臣近奉命往宣府怀来提督军务窃谓赏罚不专则军威不振请令有功当赏者就给冠带有罪当刑者量加惩治乞免奏闻  帝曰赏功罚罪朝廷大法应奏者仍须奏闻
　　○广东潮州卫指挥佥事高璚坐欲刻军粮不得杖之致死下狱论斩遇赦都察院奏璚情重难释命充广西边卫军
　　○己亥给万全右卫官军骑操马五百疋
　　○夜东方有星大如鸡弹色青白有光起天津东行至浊
　　○庚子封鲁府安丘王嫡长男阳鐆乐陵王嫡长男阳鎏钜野王嫡长男阳蓥俱为长子赐一品冠服封阳鐆妻卫氏阳鎏妻贾氏阳蓥妻孔氏俱为夫人赐冠服封安丘王庶长男阳鎜嫡次男阳制□金乐陵王嫡次男阳錧俱为镇国将军赐诰命冠服
　　○升福建建安县知县胡钦为延平府知府从巡抚侍郎薛希琏等奏保其才识通敏也
　　○户部言口外雷家站新筑城池见缺粮料乞令在京报纳粮草请给冠带之人运京粮二百五十石赴彼收贮完日一体冠带从之
　　○太白昼见午位
　　○辛丑贵州布政司奏户部坐派湖广四川云南粮运来备用到者无几大军乏食奏下户部请差官驰驿赍文与侍郎罗绮及都御史李实令其设法儧运从之
　　○山西解州旱发官廪赈贷饥民
　　○道录司左玄义梅道真御用监内官忠之兄也数以银帛与妓者及都指挥使把罕妻奸且干都督佥事张义拨军为仆事觉都察院坐赎罪还俗并案忠纵兄犯法义擅拨操军诏道真谪充开平军义忠姑宥之
　　○壬寅端午节赐文武群臣宴并扇　○赐鲁世子子名阳铸安丘王子名阳钟乐陵王子名阳鑗钜野王子名阳鉥阳锱阳铢东阿王子名阳镡阳镖邹平王子名阳锧阳鎕
　　○左春坊左谕德管国子监司业事赵琬奏进士题名立石大成门下俾诸生出入皆得瞻仰诚激劝后学之意正统间移于太学门外风雨飘淋易于损坏况上有  列圣皇上字乞敕工部造屋数间覆盖以图经久从之
　　○初浙江处州等府丽水等县民因贼叶宗留胁从为盗至是招抚复业其被害家往往杀之以复讐有司以闻命都察院出榜禁约且诏遗贼之遁于山谷家属之已获于官者皆宥焉
　　○癸卯敕都指挥同知赵玟往密云代王通镇守仍分管右北口迤东地方
　　○山西泽州举人侯爵奏臣父琎始由进士历官尚书西讨南征累著功绩冲冒瘴厉殁于军中乞追录微劳授臣军职世袭命爵为世袭正千户锦衣卫带俸
　　○升迤北脱脱不花王使臣碗折铁木儿为都指挥佥事给纱帽钑花金带
　　○甘肃总兵等官王敬等言近者也先遣使持书至赤斤蒙古卫欲与都督阿速结亲时阿速他往都指挥可儿即将书驰报臣等且言本卫艰难乞赐粮饷谨具以闻事下兵部少保兼尚书于谦等言赤斤等卫为我藩篱已久也先无故招降结亲意在撤我屏蔽宜驰文敬等令□束斤正□整搠军马严固防范如阿速等艰难是实当乘其急量与赈济以怀其心仍语以也先果侵尔卫尔宜悉力捍御仍飞报甘肃调兵应援必不令尔受害从之
　　○甲辰复除检讨钱溥于翰林院以母丧服阕也
　　○命孝陵卫指挥同知傅旺子俑羽林前卫指挥同知马兴子林俱代职
　　○命故府军后卫指挥使谷全弟胜金吾右卫指挥同知王能子勇金吾左卫指挥佥事季通从兄荣府军卫指挥佥事柯原子镛俱袭职
　　○赐宣府夜不收布人一疋时都督纪广奏夜不收二百八十名俱四远侦探声息长年艰苦不得休息宜量酬其劳故有是命
　　○敕贵州按察司副使张海专一抚镇蛮夷防范奸宄
　　○乙巳命修狭西平凉府固原州废城调西安等卫官军戍之先是平凉知府张镛言开城县地土广阔素无城池乞修葫芦硖口古城拨军守御事下兵部移文狭西三司核之言葫芦硖口不系要害其开城迤北四十里固原州废城修筑置戍足以卫护生民折冲虏寇故有是命
　　○丙午封辽府松滋王第二弟豪塽为镇国将军赐诰命冠服
　　○昏刻有流星大如杯色青白光明烛地出轩辕西北行至游气五小星随之
　　○丁未太子太保兼吏部尚书王直偕在廷大臣言北虏之性本凶暴不仁近年以来宽待之意乖计较之心胜省费不多启衅甚大遂致侵凌肆其祸毒尚赖  天地  祖宗保佑今已乞和率众北归臣等逆料虏情必有谲诈务须深防往者虏使来言要遣使臣往来和好朝廷止是优待令归不曾遣使今虏使又至专以遣使往来为言而我边务未尽修举皆非旬月可得措置况天雨及时边民皆已播种若乘此机便遣人往报稍为延缓俾边境宁谧安于耕耘及至秋成粮草充足器械精好城堡坚完士马精壮勇气自倍以守则固以战则胜丑虏不足患矣书曰必有忍其乃有济孔子曰小不忍则乱大谋伏愿  陛下俯加含容少遣二三使臣往答其意臣等又闻世之常情有求于人者一不得则惭再不得则愤而争斗之衅作今虏之请使至再而又不得若逞其惭愤之气肆其凶暴之心兵祸又起生灵受祸不言可知  帝曰朝廷自  祖宗开创以来丑虏远遁不敢窥伺中国者以绝其往来故也正统间奸臣用事欲图小利始遣使通好遂致引寇入犯京师  宗社几危今朕嗣承大统拳拳欲富国强兵以报讐雪耻思与虏绝而卿等累言复欲如前遣使与虏往来非朕本心不允所请咨尔大小文武群臣其共议长策果当如何可副朕志明具以闻勿事空言图保身家而已
　　○太子太傅兼礼部尚书胡濙等奏瓦剌脱脱不花王遣使朝贡及将虏去招抚海西使臣高能等七人送回其忠顺可嘉乞厚加赏赐以慰远夷归向之心从之一等正副使赏彩币六表里绢五疋二等使臣四表里绢三疋三等带牌使臣二表里绢二疋四等从人一表里绢一疋仍偿其所贡马直○赏宣府摆堡运粮军银人一钱
　　○给五军等营官军马二千五百三十五疋
　　○守备永宁长随樊胜都指挥黄宁先是同饮酒语相触因斗殴有伤既而胜复使酒杖死军厨宁遂并举奏之巡按御史覆问得实论胜斩宁徒诏俱执赴京下狱
　　○戊申赐迤北瓦剌脱脱不花王等所遣正副使完者帖木儿等九十人宴
　　○户部言直隶顺德府内丘等县正统十四年起运京场草已纳其半诉称连岁荒旱乞将未纳者改于附近处所宜准其请并行北直隶府县有告负欠欲改拨者悉准此例从之
　　○镇守真定等处右佥都御史祝暹奏周家堡落路岭等关口皆逼边要地臣请存留真保定所属州县工匠用砖石砌塞以严边备从之
　　○镇南王徽煣奏父岷王薨逝蒙遣官营葬然所择山地实苖贼出没之处乞赐葬于腹里郡邑或旧封云南故地诏就本地安葬
　　○己酉  仁宗昭皇帝忌辰遣官祭  献陵
　　○辽东三万卫所镇抚总旗舍人高能等七人先是赍敕往海西等卫招抚遇脱脱不花王部下虏以去至是遣使送回  帝以能等跋涉艰险况又传报虏事情赏钞及彩币
　　○文武群臣太保宁阳侯陈懋等言昨者钦承  圣谕欲富国强兵以报讐雪耻思与虏绝臣等罔不痛心切齿与之不共戴天但边境之粮储未充军民之疮痍未复所以前日干冒  圣听今虏使又乞遣使伏望  圣明留心至于预备粮草操练军马以振兵威以雪前耻臣等所宜鞠躬尽瘁以仰副  皇上富国强兵之盛心岂敢忘君父之讐为身家之计哉  帝曰遣使往来虽一时之利国家久安长治之计恐不在此虏情谲诈狗窃之意常存前年入寇京师岂因不遣使臣而致卿等共知但当广议备边御寇复讐雪耻之长策军马如何可以战无不胜粮草如何可以用无不给其余皆勿论草茅之士尚思献议国家政事况国之大臣乎卿等勉之使臣不必遣
　　○庚戌命彭城卫带俸都指挥同知周全守备永宁
　　○通政使李锡受朝觐官高唐州知州康泰银布为校尉所缉六科劾之诏特宥焉
　　○建上林苑监于文德坊玉河桥之西
</div>
    <div class="pagination">
<a href="明实录英宗实录_page147.html">上一页</a><span>...</span><a href="明实录英宗实录_page143.html">143</a><a href="明实录英宗实录_page144.html">144</a><a href="明实录英宗实录_page145.html">145</a><a href="明实录英宗实录_page146.html">146</a><a href="明实录英宗实录_page147.html">147</a><span class="current-page">148</span><a href="明实录英宗实录_page149.html">149</a><a href="明实录英宗实录_page150.html">150</a><a href="明实录英宗实录_page151.html">151</a><a href="明实录英宗实录_page152.html">152</a><a href="明实录英宗实录_page153.html">153</a><span>...</span><a href="明实录英宗实录_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
