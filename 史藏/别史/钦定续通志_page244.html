<!DOCTYPE html>
<html>
 <head>
  <meta charset="utf-8"/>
  <title>
   钦定续通志 - 第 244 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通志 - 第 244 页/共 284 页
  </h1>
  <div class="content">
   实嘉努富察部人祖和尔坦世祖外孙和诺克萨克达之乱昭肃皇后父母兄弟皆在敌境和尔坦以计迎还之实嘉努自幼抚养于太祖家及长以女妻之年十五从攻宁江州败辽主亲军攻临潢皆有功袭穆昆后自山西护齐国王摩啰欢之丧归上京道由兴中时方攻兴中未下乃置柩于驿率所领明安兵助王师破其城从宗望讨张觉再从宗翰伐宋宗翰闻宗望军已围汴遣往计事抵平定军遇敌数万败之遂见宗望还报宗翰甚嘉之罗索讨陜西未下领所部援之既而屯戍西京防契丹达实出奔为伊都副元帅袭诸部族以还未几有疾退居郷里天眷间授侍中驸马都尉再以都统定边部封兰陵郡王除东京留守以病致事卒加赠郧王正隆例夺封鲁国公
　　费摩达本名呼达博勒和部人熈宗悼平皇后父淳直孝友天辅六年从普嘉努追叛寇于铁吕川力战有功天春二年授世袭明安以后贵拜太尉封徐国公皇统九年悼后死寻海陵弑熈宗欲邀众誉以悼后死非罪于是封呼达为王天徳三年卒子呼敦为燕京留守以罪免居中都命驰驿赴之及葬使秘书监纳哈塔椿年致祭【按此下原有呼敦传只记其贪汚事今已删附图克坦恭传中】
　　图克坦恭本名舍音海陵后父天眷二年为奉国上将军以告乌舍反事超授龙虎卫上将军为户部侍即厯济南尹防宁牧封谭国公复出为太原尹与熈宗后兄费摩呼敦皆贪污不法呼敦为行军明安厯横海崇义军节度使拜富人为父死为行服以分其资选诸明安饶裕子弟为章京规取财物时号间郎君恭亦自称尝见佛使工绘一佛像赋属县金铸佛卒不铸尽入其家百姓号为金总管朝廷命秉徳亷访官吏二人皆被黜自此定禁外官任所间杂人条约海陵立复用为防宁牧封王未几拜平章政事海陵谓宰相曰恭为相朕非私之今闻军国大事凡有恭所言卿等何一无取岂千虑无一得乎温敦思忠举数事对曰某事本当如此恭辄以为如彼皆妄生异议不达事宜累朝宰相未有如此专恣者海陵黙然恭兄定格尚太祖长女乌噜死无子以季弟子扎拉为后恭谋取其家财强纳乌噜为室而不相能恭妾呼达得幸于圗克坦后与噜不协乃潜谮于海陵言乌噜怨帝杀其兄宗敏有怨望语防韩王亨改广宁尹诸公主宗妇往贺其母乌噜以言慰亨母呼达亦以为指斥海陵使萧裕鞫之左验皆不敢言遂杀乌噜恭因夺扎拉家财以乌噜有怨望语恭不奏免官俄复为司徒拜太保再进太师封梁晋国王贞元二年九月从猎顺州卒赐諡曰忠正隆间改封齐国公大定间降特进巩国公所夺家财皆追正之【按此下原有乌库哩富勒呼传无事实足録今删】
　　唐古徳温本名阿里上京率河人曽祖实库从太祖平拉必玛察领穆昆祖特伯烈从伐辽攻宁江泰州有功父达兰尚康宗女从宗望收平州遇敌兵甚众战败之授行军明安厯兴平临海等军节度使卒徳温善射尚睿宗女楚国长公主天眷三年授宣武将军皇统元年从宗弼南征善突战迁广威将军累迁定远大将军兵部尚书出为横海军节度使延安尹兼鄜延路兵马都总管世宗即位封道国公为殿前都防检驸马都尉大定二年以父祖功授安春明安所管世袭穆昆三年世宗出防拜天于北郊语以扈从军士二千饮食刍秣恐扰百姓使严为约束分给钱一万贯四年进太子太傅卒十八年追録前后功授其长子驸马都尉鼎世袭西北路摩哩山明安【按此下原有乌库哩尼玛哈传其祖和勒端常追辽主却夏兵尼玛哈尚睿宗女冀国长公主仕终广宁尹嗜酒废政无事迹足録乂有富察阿古岱传累尚海陵姊辽国邓国长公主亦无事迹今并删】
　　李石字子坚辽阳人先世仕辽为宰相髙祖仙寿尝脱辽主之舅于难赐辽阳及汤池地千顷父绰尔齐为辽桂州观察使其女以士族选入睿宗邸生世宗是为贞懿皇后石敦厚寡言器识过人天防二年授世袭穆昆为行军明安睿宗为右副元帅引置军中属之宗弼八年除礼賔副使转洛苑副使十五年【按熙宗本纪及续通鉴纲目皆作天防十五年废刘豫置行台尚书省于汴史传误作天眷元年今据改】置行台省于汴石为汴京都廵检使累官景州刺史海陵营建燕京宫室石防役皇城端门及迁都入见海陵指石曰此非葛王之舅乎葛王谓世宗也未几除兴中少尹石知海陵忌宗室秩满托疾还乡里世宗留守东京海陵使副留守髙存福伺察之知军李富色克知存福谋以告世宗石时留东京因劝世宗先除存福然后举事世宗从之大定元年以定防功为户部尚书拜参知政事阿苏杀同知中都留守富察萨勒扎遣使奉表东京而羣臣多劝世宗幸上京者石奏曰正隆逺在江淮寇盗蠭起万姓引领东向宜因此时直趋中都据腹心以号令天下惟陛下无牵于众惑帝意遂决即日啓行初世宗纳石女后宫至是封贤妃后进封元妃三年户部尚书梁球【按梁球字国寳见元好问中州集史传误作銶今改正】上言大定以前官吏士卒俸粟支帖真伪相杂请一切停罢石买革去旧帖下仓支粟仓司不敢违与以新粟事闻帝以问梁球梁球对不以实命尚书左丞翟永固鞫之梁球削官四阶石罢为御史大夫久之封道国公六年帝幸西京石与少詹事乌库哩萨哈守卫中都宫阙诏曰京师巡御不可不严近都明安内选士二千人巡警仍给口豢刍粟七年拜司徒兼太子太师安化军节度使图克坦子温赃滥不法石劾奏之一日帝谓石曰御史分别庶官邪正卿等惟刻有罪而未尝举善也宜令监察分路刺举善恶以闻石司宪既乆年寖髙御史台奏事有在制前断定乞依新条改断者帝谓曰卿年老矣不能乆居此若能举一二善士亦不负此职也十年【按世宗本纪十年正月甲戌以司徒御史大夫李石为太尉尚书令此处误作九年今据改】进拜太尉尚书令进封平原郡王以太保致仕徙王广平十六年卒諡襄简石以勲戚乆处腹心之寄内廷献替外罕得闻山东河南军民交恶争田不絶有司谓兵为国根本姑宜假借石持不可曰兵民一也孰轻孰重国家所恃以立者纪纲耳纪纲不明故下敢轻冒惟当明其疆理示以法禁使之无争是为长乆之术趣有司拯问自是军民息争北鄙嵗警朝廷欲发民穿堑以御之石与丞相良弼皆曰北俗无定居出没不常惟当以徳柔之若徙深堑必当置戍塞北多风沙曾未期年堑已平矣不可疲中国有用之力为此无益议遂寝世宗在位几三十年尚书令凡四人张浩以旧官完顔守道以功图克坦克宁以顾命石以定防他无及者明昌五年配享世宗庙庭子献可逵可【按李石为贞懿后弟金史旧系列传今移入外戚其子献可附传以无事迹从删】
　　赫舍哩志宁本名萨哈连上京和坦人自五世祖太尉罕齐以来与国世为甥舅父萨巴海陵时赐名怀忠为泰州路顔河世袭穆昆转明安累官开逺军节度使志宁沈毅有大略娶梁王宗弼女永安县主皇统间为防卫海陵以为右宣徽使累迁枢宻副使开封尹契丹萨巴反以志宁为西北面副统与都统白彦敬以北京临潢泰州三路军讨之志宁至北京闻世宗有异志隂结防宁尹完顔富色里利渉军节度使通吉义等将图世宗而世宗已即位使完顔黙音来伐众不肯战乃与彦敬俱降世宗使黙音征斡罕志宁以临海节度使都统右翼军斡罕兵败西走志宁追及于雾河贼已先渡毁桥梁依岸为阵志宁夹河为疑兵与万户尔佳清臣图克坦和罗从下流暗渡士卒毕济方食贼奄至志宁力战流矢中左臂战自若贼据上风纵火乘烟势驰击防雨作火乃熄遂奋击大破之于是元帅黙音右监军福寿不急击贼久无功右丞布萨忠义请自讨贼而志宁击贼有功帝以忠义代黙音志宁代福寿封定国公使富察通至军中宣谕之贼略懿州界陷灵山同昌惠和【按金史地理志北京路有惠和县本传讹为庆和今改】三县睥睨北京防土河水涨贼不得渡乃西趋三韩县志宁方追蹑之元帅忠义与贼遇于花道军颇失利贼见志宁踵其后遂西走是时诸将欲止军勿追志宁获贼候人知贼自选精鋭与老小辎重分道期山后防集可击其辎重忠义以为然遂过伊玛岭进及袅岭西陷泉贼见左翼据南冈为阵不敢犯右翼万户乌雅扎拉击贼少却志宁与尔佳清臣等击之贼大败渉水走斡罕母苏尼举营由罗和冈西去追及之尽获其辎重俘五万余人【布萨忠义传作俘生口三十万】杂畜不可胜计部族皆降斡罕走奚中至七渡河复败之贼过浑岭入奚中志宁获贼将硕和卓许以官赏纵之归约以捕斡罕自効硕和卓既去见斡罕秘不言见获事乃反间奚人于斡罕曰陷泉失利奚人有贰志不可不察时斡罕屡败其下异心硕和卓乃与贼帅锡勒塔执斡罕诣右都监完顔思敬降志宁等追捕余党贼悉平入朝为左副元帅经略宋事大定二年志宁驻军睢阳使完顔旺祥复取蔡州完顔襄拔颍州移牒宋枢密使张浚使依皇统以来旧式时宋得斡罕党人里扎巴用其谋攻灵壁虹县都统奚托卜嘉叛入宋三年里等谋曰北人恃骑射今夏月乆雨胶解弓不可用故李世辅与之来攻宿州归徳尹珠嘉苏色宿州防御使乌凌阿萨喇万户温特赫苏赫费摩罗索不俟大军辄出战由是军败城陷世辅得志日与里扎巴置酒髙会志宁以精兵万人自睢阳趋宿州世辅闻志宁军少易之五月志宁将至宿州令从军尽执旗帜驰州西为疑兵三明安兵驻州南志宁自以大军驻州东南扼其归路世辅先击东南军以歩骑数万皆执盾背城为阵外捍以行马使别将将兵三千出东门欲自阵后攻志宁军万户芬彻击败之右翼万户尔佳清臣为前行撤毁行马短兵接战世辅军乱诸将乘势追杀至城下是夕世辅尽按败将将斩之其统制常吉惧而来奔尽得城中虚实明日世辅悉兵出战骑兵居前志宁麾诸军力战世辅复大败走者自相蹈借争城门而入门填塞缘城而上金军自濠外射之皆堕死隍间杀骑士万五千歩卒三万余人世辅乘夜脱走明日尔佳清臣张师忠追及世辅斩首四千余赴水死者不可胜计获甲三万他兵仗甚众帝以御服金线袍玉吐鹘賔铁佩刀使伊喇道就军中赐之凡有功将士明安穆昆并迁赏诏志宁曰卿虽年少前征契丹战功居最今复破大敌朕甚嘉之宋人复议和志宁还军睢阳帝以御服玉佩刀通犀御带赐之五年志宁驻军南京五月召至京师拜平章政事左副元帅如故复还军六年二月还京师拜枢密使七年以第十四女下嫁志宁子诸神努九年拜右丞相十一年代宗叙北征既还入见封广平郡王封金源郡王十二年卒諡武定十五年图像衍庆宫帝尝语宰臣曰志宁临敌身先士卒勇敢之气自太师梁王未有如此人者也明昌五年配享世宗庙庭【按赫舍哩志宁及布萨忠义皆世为国戚金史旧系列传今并移入外戚】
　　布萨忠义本名乌哲上京博勒和河人宣献皇后侄元妃之兄也髙祖斡喇布曽祖璸都祖呼兰父博啰国初世袭穆昆博索路统军使忠义魁伟长髯喜谈兵有大略年十六领本穆昆兵从睿宗定陜西射中宋大将宋兵遂溃由是知名帅府承制署为穆昆宗弼再取河南荐为明安攻冀州先登攻大名府以本部兵力战破其军十余万从宗弼渡淮攻寿庐等州领亲军万户超宁逺大将军承其父世袭穆昆皇统四年除博州防御使公余学女真字及古算法阅月尽能通之在郡不事田猎燕游郡中翕然称治及考郡民诣阙愿留诏从之累迁西北路招讨使入为兵部尚书布萨呼图尝与海陵簒立恃势陵傲同列忠义因防饮众辱之海陵不悦出为震武军节度使火山贼李铁枪乘暑来攻忠义从一骑迎击之射杀数人贼乃退改临洮尹兼熈秦路兵马都总管阅再考徙平阳尹再徙济南尹以本官为汉南路行营副统制伐宋克通化军世宗立入朝拜尚书右丞伊喇斡罕僭号兵久不决忠义请曰契丹小寇不时殄灭致烦圣虑臣愿効死力除之世宗大悦拜平章政事兼右副元帅封荣国公诏曰军中将士有犯连职之外并以军法从事有功者依格迁赏并诏诸将士同心戮力无或弛慢忠义至军贼陷灵山同昌惠和等县结阵西行忠义追之及于花道宗亨为左翼宗叙为右翼与贼夹河阵贼渡河先攻左翼偏败右翼救之贼引去斡罕乃以精鋭自随以羸兵护其母妻辎重由别道西走期于山后防集忠义追及于诺尔岭西防泉时昏雾四塞跬步莫覩物色忠义祷奠已昏雾廓然及战忠义左据南冈为偃月阵右迤而北大败之获其弟诺尔俘生口三十万获杂畜十余万车帐金珍以钜万计悉分诸军贼走趋奚地遣将追蹑至七渡河又败之既逾浑岭复进军袭之降者相属于路斡罕就执契丹平朝京师拜尚书右丞相改封沂国公时宋孝宗立虽尝遣使来而欲用敌国礼又用扎巴计攻取泗寿等州大定二年诏忠义以丞相总戎事居南京节制诸将忠义至南京简阅士卒分屯要害戒诸将严守备使左副元帅志宁移牒宋枢密使张浚其略曰可还侵地各守画定疆界凡事一依皇统以来旧约帅府亦当解严宋宣抚使张浚复书志宁曰疆场之一彼一此兵家之或胜或负何常之有当置勿道谨遣官寮敬造麾下议之是时已复泗寿邓州忠义使将士择善水草休息且牧马俟来岁取淮南初世宗诏诸将由泗寿唐邓三道进发宋人闻之即自方城叶县以来烧夷田野使无所刍牧忠义命唐邓道军刍牧许汝间三年忠义入奏事遂以丞相兼都元帅无何还军中忠义与宋相持日久虑夏久雨弓力易减豫选劲弓万于别库及赴阙议事宋将李世辅果掩取灵壁虹县及宿州忠义使人还汴发所贮劲弓给志宁军遂大防竟复宿州忠义还以书责宋宋同知枢密院事洪遵计议官卢仲贤与志宁书约为叔侄国归侵地忠义驰奏请定书式诏谕之曰若宋人归疆岁币如昔可免奉表称臣许世为侄国忠义凡七贻书宋人宋人他托未从忠义移大军压淮境遣志宁率偏师渡淮取盱眙濠庐和滁等州宋人惧而世宗意天下厌苦兵革思与百姓休息诏忠义度宜以行四年正月忠义奏请俟秋凉进发诏从之宋使胡昉以右仆射汤思退书来宋称侄国不肯加世字忠义执昉留军中答其书使使以闻诏曰行人何罪遣胡昉还国边事从宜措画及图克坦克宁取楚州世宗下诏进师于是宋知枢密院周葵同知枢密院事王之望与忠义书【按周葵王之望书据金史交聘表云系与忠义书而本传晚载今据増辑】一一如约和议始定宋遣试礼部尚书魏杞崇信军承宣使康湑充通问国信使取到宋主国书式并国书副本宋世为侄国约岁币二十万两匹国书仍书名再拜不称大字五年正月魏杞康湑入见其书曰侄宋皇帝眘谨再拜致书于叔大金圣明仁孝皇帝阙下魏杞还复书叔大金皇帝不名不书谨再拜但曰致书于侄宋皇帝不用尊号不书阙下和好已定罢兵诏天下以左副都防检完顔仲为报问国信使太子詹事杨伯雄副之忠义奏官军一十七万三千三百余人留马歩军一十一万六千二百屯戍帝以屯戍太多命选马一万二千选军一万五千及签军一万与旧军通留六万以宋国进到岁币悉赏诸军三月诏丞相忠义先还左副元帅志宁右监军宗叙留叙南京余官非急用者并勒还任忠义朝京师帝劳之曰宋国请和偃兵息民皆卿力也拜左丞相兼都元帅六年卒諡曰武庄忠义动由礼义谦以接下尤敬儒者善御将士能得其死力及为宰辅知无不言十一年诏曰故左丞相忠义族人及昭徳皇后亲族人材可用者左副防检乌库哩元忠体察以闻二十一年帝思忠义功勒铭墓碑泰和元年图像衍庆宫配享世宗庙庭子揆揆本名临喜少以世胄选为近侍奉御大定十五年尚韩国大长公主擢器物局副使特授临潢府路哈沙阿河世袭明安厯殿前左卫将军罢职寻起为滦州刺史改蠡州入为兵部侍郎大理卿刑部尚书章宗即位出为泰定军节度使改知临洮府事以政迹闻升河南路统军使陜西提刑司举揆刚直明断狱无寃滞禁戢家人百姓莫识其面积石洮二州旧寇皆遁商旅得通于是进官一阶仍诏褒谕明昌四年坐尝私誉永蹈免死除名未几起为同知崇义军节度使事以战功迁西北路副招讨复以战功升西南路招讨使兼天徳军节度使复出御边尝转战出塞七百里至齐呼勒图而还诏褒谕迁一官仍许其子安贞尚邢国长公主揆沿徼筑垒穿堑连亘九百里营栅相望烽候相应人得恣田牧北邉遂宁召拜参知政事改授中都路额特赫格们世袭明安进拜尚书右丞寻出经略邉事还拜平章政事封济国公泰和五年宋人渝盟以揆为河南宣抚使揆至汴搜练将士军声大振时谍者言宋増戌本虞他盗而宋三省枢密移牒又皆以鑴防邉臣为辞【按金史本纪载金罢宣抚初系为宋所欺本传乃云宋人服罪而罢司未得其实今据增辑】于是罢宣抚司召揆还六年宋人复数路来侵取泗州及灵壁围寿春命揆为右副元帅以讨之揆至军前分遣将士御敌复取临淮蕲县而符离寿春之围亦解去帝再遣使持诏褒谕赐赉甚厚宋人既退帝欲进讨乃召揆赴阙宴于庆和殿特收其次子宁寿为奉御密授以成算俾还军十月【按章宗本纪泰和六年十月庚戌平章政事布萨揆总诸道军南伐考宋元通鉴及完顔纲穆延萨克达传皆同此误作十一月今据改】揆总大军南伐分兵为九路进揆以行省兵三万出颍寿至淮宋人拒水南揆密遣人测淮水惟八叠滩可渉即遣卾屯骧兵下蔡声言欲渡宋帅何汝砺姚公佐悉锐师屯花靥以备揆乃遣右翼都统完顔萨布先锋都统纳喇邦烈潜渡八叠驻南岸揆麾大军直压其阵敌皆溃走遂进夺颍口下安丰军攻合肥取滁州尽获其军实帝遣使谕之曰前得卿奏我军屡防度彼之计乞和为上如使奉表称臣岁增贡币缚送贼魁还所俘掠一如所谕亦可罢兵既而宋帅丘崈果奉奏书乞和揆谕而遣之复进军围和州敌以骑万五千驻六合揆侦知之即以右翼掩击斩首八千级进屯瓦梁河以控真诸路乃整列军骑沿江上下毕张旗帜于是江表震恐宋真州兵数万保河桥复遣统军赫舍哩子仁往攻之分军渉浅潜出敌后敌见之大惊不战而溃斩首二万余级生擒其骁将刘侹常思敬萧从徳莫子容遂下真州宋复遣陈璧告和揆以乞辞未诚徒欲缓师却之宋人乃决巨胜成公雷塘渚积水以为阻尽焚其庐舍储积过江遁去揆以方春地湿不可久留遂振旅而还次下蔡遇疾七年二月卒諡武肃揆体刚内和与物无忤临民有惠政其为将也军门镇静赏罚必行与士卒同甘苦人乐为用所至皆因粮于敌无餽运之劳故为一代名将
　　乌凌阿晖本名摩啰欢明徳皇后兄天眷初充防卫以捕宗磐宗隽功授忠勇校尉累除布沙堪羣牧使谨畜牧不事游宴孳产蕃息进秩改特们羣牧使世宗即位除中都兵马都指挥使将遣使于宋以晖尝私用官钱五百贯乃数其罪而罢之遣髙忠建往迁都防检兼侍卫亲军副都指挥使卒以第三子天锡世袭纳琳河明安亲管穆昆
　　富察鼎寿本名和尚上京和硕河人钦懐皇后父沉厚有明鍳通契丹汉字长于吏事尚熈宗女郑国公主累官器物局使大定二年加驸马都尉出为蠡州刺史濬州防御使有惠政厯泰宁横海军节度使入为左右宣徽使授中都路温图珲山明安和硕穆丹世袭穆昆改河间尹号令必行豪右屏迹有宗室居河间侵削居民奏徙其族于平州郡内大治卒官明昌三年赠太尉越国公鼎寿既世连姻戚女为皇后长子希卜苏凡三尚定国景国道国公主宠遇如此未尝以富贵骄人当时以为外戚之冠
　　图克坦思忠字良弼本名宁庆曽祖萨布尚景祖女从太祖伐辽战殁于临潢之浑河父赛音尚熈宗妺为吉尔丹羣牧使斡罕扰北邉与战死之赠金吾卫上将军思忠赋性寛厚通敏有才颇通经史世宗在潜邸抚养之年十二从在济南与姻戚公子出游有醉人腰弓矢防马突过诸公子怒欲鞭之思忠曰醉人昏昧何足责其人行数十歩怱执弓矢思忠恐欲伤人驰夺其弓弛而还之事闻嘉有识量由是常使侍侧尚皇弟二女唐国公主世宗即位从至中都军国庶事补益良多大定元年拜殿前左卫将军二年加驸马都尉卒赠骠骑上将军仍授其子铎武功将军世袭中都路温图珲穆昆【按此下原有图克坦绎乌凌阿复二传绎尚熈宗女沈国公主仕终临海军莭度使复尚世宗女宛国公主仕终绛阳郡节度使并无事迹足录今删】
　　乌库哩元忠本名额哩页其先上京特卜库人父额琳尚太祖女毕国公主元忠幼秀异世宗在潜邸以长女妻之后封鲁国大长公主从海陵南伐世宗即位太保昂遣元忠朝于行在授定远大将军擢符寳郎谕之曰朕初即位亲密无如汝者侍从宿卫宜戒不虞迁殿前左卫将军从世宗猎帝欲射虎元忠谏止之转左右副都防检坐家奴结揽民税免官大定十一年复旧职明年升都防检迁知大兴府事有僧犯法吏捕寘狱皇姑梁国大长公主属使释之元忠不听世宗嘉之秩满授吏部尚书以其子谊尚显宗长女薛国公主十八年【按谊传尚主在二十一年此载在十八年以前又谊传作广平郡主加封邺国长公主今谊传已删附本传之末而识其互异于此】擢御史大夫授萨巴山世袭穆昆以左丞相赫舍哩良弼荐拜平章政事封任国公进右丞相策论进士之科设元忠赞成之世宗将幸曾元忠谏不听出知真定府寻复相位世宗欲甓上京城元忠曰此邦遭正隆军兴百姓凋弊陛下休飬二十余年尚未完复况土性疎恶甓之恐难经乆风雨摧坏岁岁缮完民将益困矣驾东幸久未还元忠奏曰銮舆驻此已阅岁仓储日少市价渐贵禁卫暨诸局署多逃者有司捕寘诸法恐伤陛下仁爱世宗嘉纳之寻出为北京留守移知河间改知彰徳府卒元忠素贵性粗豪而内深忌又所至不能戢奴仆世以此为訾云子谊累官御史大夫至宁初以谋逆伏诛
　　唐古贡本名逹格太傅阿里子尚世宗第四女呉国公主授驸马都尉累迁兵吏礼三部尚书防大理卿阙左丞张汝弼举西京副留守杨子益法律详明帝曰子益虽明法而用心不正岂可任之以分别天下是非大理须用公正人右丞钮祐禄噶达尔举贡可任遂以命之大定二十八年拜枢密副使章宗立为御史大夫防生日宴客犯夜禁解职寻复枢密副使进枢密使封莘国公改封萧再上表乞退优诏许之泰和二年卒【按此下原有乌凌阿琳传无事实足録今删】
　　图克坦公弼本名锡林河北东路算卓和明安人父富均努尚熙宗女终武定军节度公弼尚世宗女息国公主为器物局直长转副使章宗秋山射虎虎怒突而前侍卫皆避去公弼不动虎亦随毙诏责侍卫而慰谕公弼除滨州刺史累迁知大名府事时伐宋军兴有司督逋租及牛头税甚急公弼奏军士从戎民亦疲弊可缓徴以纾民从之大安初知大兴府事谳武清盗疑其有寃已而果获真盗岁余拜参知政事至宁初拜平章政事封定国公贞祐初进拜右丞相罢知河中府厯定国军节度使同判大睦亲府事兴定五年卒諡恪愿图克坦铭字国本赐名重泰祖贞别有传父特进泾国公【按图克坦贞三子多博和慎思实都尔固章宗时俱赠镇国上将军铭为贞之孙而传但载其父为特进泾国公亦系封爵未详何人之子】铭性重黙寡言粗通经史事毋尽孝大定末充奉御明昌中累官兵部郎中改右卫将军出为永定军节度使移河东北路按察使转运使大安三年改知大名府就升河北东西大名路安抚使大名荐饥重困铭乞大出交钞以赈之崇庆初移知真定府复充河北东西大名路宣抚使至宁元年九月奉迎宣宗于彰徳府拜尚书右丞出为北京留守以路阻不能赴贞祐二年卒
　　图克坦肆喜哀宗皇后弟天兴二年正月辛酉夜【按天兴二年史文误作正大九年辛酉误作丁酉下文丙寅丁卯误作壬寅癸卯按正大九年哀宗尚未幸归徳何縁有迎两宫之事是年正月丙午朔以干支推之月中并无丁酉日本纪载崔立之变在戊辰日此处作癸卯之明日俱误今并据本纪改】与内侍马福惠至自归徳时河朔失利京城犹未知二人被防迎两宫入奏二相及乌克逊纳绅谏不可行肆喜作色曰我奉制防迎两宫有敢言不行者当以别敕从事矣二相不复敢言行议遂决丙寅夜两宫骑而出至陈留见城外火起疑有兵驰还丁卯入京顿肆喜家少顷还宫明日崔立变肆喜珠嘉塔克实布塔克实布之父耀珠肆喜妻完顔氏以忠孝卒九十七骑夺门而出至归徳帝惊问两宫何如二人奏京城军变不及入宫帝曰汝父汝妻独得出耶下狱斩于市
　　钦定续通志巻五百六
　　钦定四库全书
　　钦定续通志巻五百七
　　外戚传
　　元
　　【臣】等谨按元史无外戚传后妃表仅载其氏多不详所自出无可征信今考列传中如托音色辰从太祖有功约以世世生男尚公主生女为皇后故一代元后鸿吉哩氏为多他如台哈布哈布图缫勒噶和琳等皆椒房懿戚传有明文至布页赫虽非后族然子孙世尚公主抑亦帝室姻娅当以类附今彚集为一巻移附类传以符郑志体例云托音色辰　　布图【缫勒噶和琳】　布页赫【竒尔济苏】台哈布哈
　　托音色辰姓布斯格尔鸿吉哩氏世居朔漠本名托音从太祖起兵有功赐名托音色辰女布尔特格勒津太祖光献翼圣皇后【按元秘史太祖九嵗时烈祖挈之同往其舅氏处求婚途遇托音色辰托音色辰以梦得吉兆遂请妻以女烈祖以从马为聘比归而烈祖卒于途越九年太祖寻至其家成礼焉】子阿禅从太祖征伐凡三十二战皆有功赐号国舅阿禅诺延封河西王【按孟珙防古备録元初功臣以穆呼哩为首次则阿禅封尚书令传失载】有防鸿吉哩氏生女世以为后生男世尚公主又赐所俘获军民仍授万户以领之阿禅卒追封济宁王諡忠武【公主表称阿禅为鲁忠武王】子旺沁授万户尚睿宗女伊苏布哈公主旺沁卒弟纳沁尚太祖孙女色彻肯公主【史传失载今据公主表増】袭万户奉防伐宋攻钓鱼山从世祖南涉淮甸又率兵平山东济兖单等州中统二年与诸王北伐以其子噶海托欢额埒春等十人自从与额哷布格之党伯尔克巴尔斯等战追北至伯尔克图复战自旦及夕斩首万级及卒子额埒春袭万户尚鄂勒哲公主公主薨继尚囊嘉特章公主至元十四年卒无子弟特穆尔袭万户二十四年纳顔叛从帝亲征以功封济宁郡王二十五年诸王哈坦多罗干叛与诸王率兵讨之殱其众帝赐名阿齐图诺延以旌其功寻卒子二人长曰多阿克巴拉次曰僧格巴拉皆幼以其弟曼济台袭万户亦尚囊嘉特章公主成宗即位封为济宁王【诸王表曼济台由济寜王进封鲁王】奉防率本部兵讨叛王海都都勒干行伍未定单骑突入阵中敌兵惊扰遂大防有防令总防古军民官辅武宗以镇北方囊嘉特章公主薨继尚裕宗女纳木喀巴勒公主曼济台卒大徳十一年阿齐图诺延长子多阿克巴拉袭万户尚僧格喇实公主六月封大长公主多阿克巴拉加封鲁王【按诸王表作袭封鲁王此称加封鲁王互异】至大三年卒嫡子阿哩雅实哩甫八嵗袭万户四年袭封鲁王尚多尔济巴勒公主元统元年卒僧格巴勒者阿哩雅实哩之叔也自幼奉世祖防养于鄂克沁公主所是为布扎尔驸马后袭统其本部民四百户成宗时尚博诺公主至顺间封郓安王元统二年加封鲁王【诸王表作元统元年袭封鲁王】卒此皆以驸马袭封王爵者也苏尔呼图克者亦阿禅之子以从征功在太祖朝遥授左丞相为千户其子曰阿哈驸马当宪宗朝尝率兵破徐州以功袭父官有托里者亦阿禅裔孙也世祖授本藩千户令守朔土之吉鲁尔二十四年从族父阿齐图诺延征叛王纳顔有功赐号巴图尔托里孙满济勒噶尚博迪苏公主卒弟博啰特穆尔嗣封懿徳王有绰哈者阿禅次子伯克之裔孙尚托欢巴图公主仁宗朝封安逺王以兵守莽赉有达尔罕者亦托音色辰裔孙也以从军功世祖亦赐以巴图尔之号其子曰布扎尔从征纳顔禽其党金嘉努后有博硕者即其孙也又阿禅之孙纳罕尚太宗苏哷肯公主和和之孙布扎尔尚鄂克沁公主又托音色辰诸孙有名托罗该者尚布尔罕公主继尚库库楞公主比皆尚公主为驸马者也凡其女之为后者自光献翼圣皇后以降宪宗贞节皇后讳呼图克台及后妺约索尔皆阿禅从孙孟克沁之女世祖昭睿顺圣皇后讳彻伯尔阿禅之女其讳特古抡者阿禅孙托里之女讳诺尔布册继守正宫者纳沁孙僊童之女成宗贞慈静懿皇后讳实哩达喇额埒春之女顺宗昭献元圣皇后讳塔济武宗仁宗尊为皇太后延祐七年又加尊号太皇太后则阿禅孙呼图克特穆尔之女武宗宣慈惠圣皇后讳珍格托里子班巴尔之女其讳苏喀实哩者阿禅从孙哈尔吉之女泰定皇后讳巴拜哈斯阿禅孙卾兰彻尔之女【按后妃表称巴拜哈斯后为兖王满济勒噶之女考后妃传与此相符当是表误】其讳巴罕讳苏喀达喇者皆托里孙满济勒噶之女文宗皇后讳布达实哩鲁王多阿克巴拉之女此则鸿吉哩氏之为后者也初鸿吉哩氏族居于库哷勒温都尔肯徳哷穆尔额尔古纳河之地太祖分赐阿禅及其弟和和防等农土【原注农土犹言经界也】使各居之至至元七年额埒春万户及其妃囊嘉特章公主请就所受达哩海子本藩驻夏之地建城邑以居帝从之遂名其城为应昌府二十二年改为应昌路元贞元年曼济台复与公主请于帝以应昌路东七百里驻冬之地剏建城邑复从之大徳元年名其城为全宁路鸿吉哩之分邑得任其陪臣为达噜噶齐者有济宁路及济兖单三州钜野郓城金乡虞城砀山丰县肥城任城鱼台沛县单父嘉祥磁阳宁阳曲阜泗水十六县此丙申嵗之所赐也又汀州路长汀宁化清流武平上杭连城六县此至元十三年所赐也又永平路滦州卢龙迁安抚宁昌黎石城乐亭六县此至大元年所赐也又平江稻田一千五百顷则至大二年所赐也其应昌全宁等路则自达噜噶齐总管以下诸官属皆得専任其陪臣而王人不与焉此外复有王傅府自王傅六人而下其羣属有钱粮人匠鹰房军民军站营田稻田烟粉千户总管提举等官以署计者四十余以员计者七百余其五户丝金钞之数则丙申嵗所赐济宁路之三万户至元十八年所赐汀州路之四万户丝以斤计者嵗二千二百有竒钞以锭计者嵗一千六百有竒此则所谓嵗赐者也
　　布图伊竒喇斯氏善骑射太祖尝潜遣珠鲁卜齐岱出使至额尔古纳河布图知其为帝所遣值日暮因留止宿杀羊以享之复假以良马及还有加礼珠鲁卜齐岱具以白帝帝大喜妻以皇妹特穆尔既而察察尔岱展楚珲托音等以兵三万入冦布图遣博啰岱摩哩托克托来告乃与哈喇扎拉温都尔哈纳等讨托音等掠其辎重降其民奈曼叛帝召布图以兵至大败之皇妹薨复妻以皇女噶沁必济【按古备録太祖有女七人今考公主表止有三人噶沁必济其一也】而命哈喇巴图之子伊克呼喇图为之侍哈喇巴图曰吾儿岂能为人臣仆宁死不为也帝令布图与之敌战于安图河刺杀伊克呼喇图哈喇巴图走渡卓沁河擒之尽杀其众从太师国王穆呼哩略地辽东西以功封冠懿二州【按元秘史太祖戊寅嵗布图以二千骑从征金传未叙及】从征西夏病卒进封昌王【按诸王表和琳驸马始封昌王今传称布图始受封而其子缫勒噶孙扎古喇沁曾孙和琳以次□袭彼此互异】諡忠武子缫勒噶袭爵
　　缫勒噶娶皇子库春女安图公主生女是为宪宗皇后【按本纪及后妃表宪宗四后不载有伊竒喇斯氏或当是未经册立者】初事太宗与穆呼哩取嘉州遣巴图尔罕卓沁恰来献防帝曰若父宣力国家今缫勒噶克光前烈召至中都以疾卒子扎古喇沁从定宗出讨万努有功太宗命亲王阿齐台以女伊逊展公主妻之袭封昌王卒諡忠靖【公主表作諡武靖】扎古喇沁有子二人长伊埒台娶皇子赛音珠卜女哈达罕公主生图卜台与纳顔战有功次和琳
　　和琳尚宪宗女巴雅尔公主后托和特穆尔叛世祖命和琳与锡里济等讨之帝复令尚宪宗孙女布哷齐公主宋平封以广州纳顔沙喇哈喇叛世祖亲征色彻肯等与哈喇罕屡战帝召和琳至值色彻肯等战于沁和实衮之地哈喇罕众甚盛【按原传上文作哈喇罕此以下俱作哈达罕盖因前传哈达罕公主而误也令悉改正】和琳以兵二百迎敌败之哈喇罕等走度猱河还其巢穴逾年帝命和琳复征之其众皆遁去余百人逃匿山谷和琳即率兵二百徒歩追之色彻肯止之不听往杀其众又逾年复往征之与哈喇罕遇于乌拉河和琳夜率千人潜入其军尽杀之卒追封昌王諡忠宣子阿实克事成宗都勒斡叛于海都帝遣晋王噶玛拉并武宗帅师讨之阿实克射中其膝擒杀甚多都勒斡号哭而遁封为昌王【按阿实克封昌王表称在延祐四年此作成宗时封考成宗本纪亦无明文续通鉴纲目则仅载其射膝事而不言封爵识以阙疑】仁宗朝赐以宁昌县税入阿实克尚成宗女伊埒哈雅公主复尚宪宗曽孙女满达勒公主及卒子巴喇实哩袭封昌王【按公主表巴喇实哩子萨兰多尔袭封昌王尚伊噜勒公主本传失载】和琳从弟布哈尚世祖女乌尔戬公主其弟索隆噶娶皇子莽噶拉木女钮抡公公主生女是为武宗仁献章圣皇后实生明宗
　　布页赫【按元史旧作阿勒古斯托克塔古哩传今因其子布页赫实始尚公主附列外戚故改作布页赫传而仍以其父冠于传首】翁观部人系出沙陀鴈门之后世为部长至其父阿勒古斯托克塔古哩时有西北奈曼国主廸延汗遣使来约欲相亲附以同据朔方部众有愿从者阿勒古斯托克塔古哩弗从执其使来告太祖遂约同攻迪延汗阿勒古斯托克塔古哩先期至既平奈曼从下中原复为向道南出界垣【按元秘史太祖元年封功臣授阿勒古斯托克塔古哩为千户本传未载】太祖使归镇本部为其部众昔之异议者所杀长子巴延实保并死之其妻阿里哈携布页赫与侄镇国夜遁因避地云中太祖购得之赐与甚厚乃追封阿勒古斯托克塔古哩为髙唐王阿里哈为妃以布页赫尚幼先封镇国为北平王镇国卒子尼古尔岱袭爵尚睿宗女塔玛噶公主略地江淮卒于军【按尼古尔岱诸王表称其由北平王进封鄃王与此小异】布页赫幼从攻西域还封北平王尚阿拉克必济公主公主明睿有智略车驾征伐四出尝使留守军国大政谘禀而后行公主之力居多布页赫未有子公主为进姬妾以广嗣续生三子曰凖布哈曰阿尔布哈曰珠尔布哈视之如已子布页赫卒追封髙唐王諡武毅后加封赵王子凖布哈尚定宗长女伊埒黙色公主【按公主表凖布哈子赵忠烈王囊嘉特召尚琳沁公主囊嘉特召子赵王玛展尚僧格巴拉公主传俱失载】阿尔布哈尚世祖季女伊埒公主中统初总兵讨额哷布格败扣布哈于阿勒坦和啰海之地三年围李璮于济南独当一面事平又从征西北败叛王之党色埒黙子崆果啰卒子竒尔济苏
　　竒尔济苏性勇毅习武事尤笃于儒术经史性理隂阳术数靡不该贯尚裕宗女呼图克台黙色公主继尚成宗女阿裕尔实哩公主宗王额布根叛率精骑千余追及之大杀其众额布根以数骑遁去竒尔济苏身中三矢断其髪凯还成宗即位封髙唐王西北不安请往平之及行誓曰若不平定西北吾马首不南大徳元年夏遇敌于巴雅斯之地大败之擒其将卒百数以献二年秋诸王将帅共议防邉咸曰敌往岁不冬出且可休兵于境竒尔济苏独以为不然严兵以待是冬敌果大至三战三克竒尔济苏乘胜遂北深入险地后骑不继马踬遂为所执敌诱使降正言不屈又欲以女妻之乃毅然曰我帝壻也非帝后面命而再娶可乎敌不敢逼后竟以不屈死九年追封髙唐忠宪王加封赵王子専防诏以弟摩和纳袭髙唐王摩和纳才识英伟谨守成业境内乂安教养専过于己子至大二年摩和纳加封赵王【按公主表称赵国大长公主阿实克图噜适阿尔布哈子鄃忠襄王摩和纳诸王表称至大元年袭封鄃王此云袭髙唐王加封赵王而不言高公主互异】即以让専三年専袭赵王尚晋王女喇特纳巴拉公主一日召王傅托欢司马阿济苏谓曰先王旅殡卜罗荒逺之地吾痛心欲无生若请得归葬先茔瞑目无憾矣二人言之枢宻院以闻帝嗟悼乆之曰専孝子也即命阿济蘓等一十九人乗驿以往至殡所奠告启视尸体如生遂得归葬
　　台哈布哈鸿吉哩氏世为外戚台哈布哈初以世胄入官累迁云南行省右丞厯通政使上都留守辽阳行省平章政事至正八年太平为丞相力荐可大用召入为中书平章政事明年太平罢托克托复相台哈布哈因党于托克托谋欲害太平众由是不平之十二年盗起河南诏拜台哈布哈河南行省平章政事加太尉将兵讨之未期月平南阳汝宁唐随又下安陆徳安等路招降服叛动合事宜军声大振十四年【按本纪至正十四年诏台哈布哈率师讨安丰贼本传失载】托克托以太师右丞相总大兵征髙邮寻诏夺其兵柄升台哈布哈本省左丞相与太尉伊彻察喇枢密知院舒苏代总其兵山东河北诸军悉令节制而台哈布哈颇骄仿不遵朝廷命令军士又往往剽掠为民患十五年监察御史伊埒呼图克等劾其慢功虐民之罪于是诏夺其职顷之复拜湖广行省左丞相节制湖广荆襄诸军招捕沔阳湖广等处水陆贼徒防朝廷复拜太平为中书左丞相台哈布哈意不能平叹曰我不负朝廷朝廷负我矣及撃贼贼且退诸将欲乘胜渡江而台哈布哈反勒兵退后贼犯汴梁守臣请援十往反始率兵往犹按甲不进时睢毫太康俱陷邉警日急或谏其进兵台哈布哈大言曰若等母多言我自有神算也既而纵军出掠百里之内荡然无遗继又渡师河北声取曹濮遂驻于彰徳卫辉【按本纪至正十七年台哈布哈兵复大名路并所属州县本传失载】俄而曹濮之贼奔窜晋冀大同亦相继不守朝廷两遣重臣授以成算而台哈布哈恬不为意是时其子寿通以同知枢密院事将兵分讨山东久无功尝以事入奏语言骄慢帝恶之十八年山东贼愈充斥逼近京畿诏拜台哈布哈中书右丞相总其兵讨山东既渡河即疏请太平至军中供给粮饷欲因事害之时参知政事巴延特穆尔张晋等分省山东二人者尝劾寿通不进兵台哈布哈至则以其餽运不前断遣之又以知枢密院事鄂勒哲特穆尔为右丞日尝劾其非亦加以失悮専制之罪擅改其官征至军欲害之事闻廷议喧然而太平以其欲害己也遂讽监察御史茂济噜海等【顺帝纪作御史七十等】劾其缓师拒命之罪自于帝前力谮之于是诏夺其官爵兵柄安置盖州以知枢宻院事乌兰哈达总其兵台哈布哈闻有诏夜驰诣刘哈喇布哈求救刘哈喇布哈者台哈布哈故部将也以破贼有功拜淮南行省平章政事时驻兵保定见台哈布哈来因张乐大宴举酒慷慨言曰丞相有大勲劳天子终不害丞相我当自往见帝言之哈喇布哈即至京首见太平太平问其来故具以实告太平曰台哈布哈大逆不道尔敢妄言祸将及尔若能致之来吾以尔见帝功不细矣哈喇布哈许之还防台哈布哈父子送京师未至皆杀之于路【按台哈布哈元史旧系列传今以其世为外戚移入类传】














　　钦定续通志巻五百七
&lt;史部,别史类,钦定续通志&gt;
　　钦定四库全书
　　钦定续通志卷五百八
　　忠义传
　　【臣】等谨按唐以后忠义大率死事者居多其有义烈彪炳万死一生虽未陨身志轻授命者并依史例登之间有子孙事迹无可析传旧史所附亦仍其例辽史无忠义门兹从列传采辑金元忠义间有防在列传中者今皆表而出之以从其类若其居官立朝名节暴着与夫出身存亡系一代终始死事一节不足以尽之如唐之顔真卿段秀实宋之文天祥之类则仍依旧史系之列传焉
　　唐【一】
　　夏侯端　　　刘感　　　　常达
　　吕子臧【马元规】王行敏【卢士叡李通】罗士信
　　张道源　　　李育徳【李公逸张善相】敬君【吕世衡】
　　李安静　　　髙叡　　　　安金藏
　　王同皎【周憬】　李憕　　　　卢奕
　　张介然【崔无诐】
　　夏侯端夀州夀春人仕隋为大理司直大业中髙祖讨贼河东表端为副端邃数术宻语髙祖曰玊牀揺帝坐不安晋得嵗真人将兴安天下者其在公乎但上性沈忌宜早为计帝感其言义师兴端在河东吏捕送长安帝入京师释之引入卧内与语极欢擢秘书监李宻之降端请假节招谕闗东乃拜大将军为河南道招慰使即传檄二十余州遣使顺附次谯州防亳汴降于王世充道塞无所归麾下二千人粮尽不忍委端去端乃杀马宴众曰我奉王命义无屈公等有妻子徒死无益吾丐若首持与贼以取富贵众号泣不忍视端亦泣欲自刎争持之乃止行五日饿死十四三遇贼众溃从者才三十余人【通鉴作五十余人】遂东走撷防豆以食端持节卧起叹曰平生不知死地乃在此时河南地悉入世充唯杞州刺史李公逸固守勒兵迎端世充遣人以淮南郡公尚书少吏部印绶召端解所服衣以赠端曰吾天子使寕污贼官耶非持首去不可见即焚书及衣因解节旄懐之置刃于竿间道走宜阳比到其下仅有在者皆体髪癯焦无复人状端入谒自谢无功不及危困状帝悯之复拜秘书监出为梓州刺史贞观元年卒
　　刘感岐州鳯泉人武徳初以骠骑将军戌泾州为薛仁杲所围粮尽杀所乘马啖士而煮骨和木屑自食城垂陥长平王叔良救之贼乃解与叔良出战为贼执【按新旧书叔良传皆云仁杲掦言食尽遣高墌人伪降叔良遣感帅师赴之大战百里细川感为贼执是叔良未曽出战也】还围泾州令感约城中降感绐诺至城下大呼曰贼大饥亡在朝暮秦王数十万众且至勉之无苦仁杲怒执感埋其半土中驰射之至死詈益甚贼平高祖购得其尸祭以少牢赠瀛川刺史爵平原郡公封户二千谥忠庄诏其子嗣封爵赐田宅焉
　　常达陜州陜人仕隋为鹰击郎将尝从髙祖征伐命为统军拜陇州刺史时薛举方强达败其子仁杲于宜禄川举遣将仵士政绐降达不疑士政伺隙劫之并其众归贼举指其妻谓达曰识皇后乎答曰彼瘿老妪何所道举奴张贵又曰亦识我否达瞠目曰若乃奴耳贵忿防刀逐之赵安为蔽捍乃免仁杲平帝见达劳曰君忠节正可求之古人为执士政杀之赐达布帛三百段终陇西刺史
　　吕子臧蒲州河东人隋大业末为南阳郡丞髙祖入京师遣马元规慰辑山南独子臧坚守元规遣士讽晓子臧杀之及帝已弑帝更使其壻薛君倩赍诏谕子臧子臧发丧讫然后送欵拜邓州刺史封南阳郡公武徳初朱粲新衂子臧率兵与元规并力将击之谓元规曰贼新败上下惶沮一战可禽若迁延其众稍集致死于我不可当也不纳子臧请以所部兵独进又不许俄而粲得众复张元规婴城子臧扼腕曰谋不见用坐公死矣贼围固防霖雨城坏或劝其降子臧曰我天子方伯且降贼乎乃率麾下赴敌死俄城陷元规亦死元规安陆人
　　王行敏并州乐平人隋末归髙祖拜潞州刺史迁屯卫将军刘武周入并州防上党取长子壶闗刺史郭子武懦不支帝遣行敏驰徃既至与子武不叶贼围急储偫空乏防有告子武谋反遂斩之州民陈正谦出粟千石济军由是人自奋贼乃去行敏又败窦建徳兵于武陟武徳四年督兵狥燕赵与刘黒闼战厯亭破之既而释甲不设备为黒闼所掩致麾下终不屈贼遂斩之时死事者又有卢士叡李通
　　士叡客韩城隋乱结纳英豪高祖与之旧兵兴率数百人上谒汾隂又使兄子谕降剧贼孙华与刘基败隋将桑显和于饮马泉擢累右光禄大夫为瀛州刺史黒闼遣轻骑破其郛士叡拒战众见亲属系缧乃溃士叡为贼禽欲使説下城堡不从见杀
　　通蓝田人为隋鹰扬郎将髙祖入闗率所部自归拜定州搃督为黒闼所破爱其才欲以为将不聼囚之故吏有饷饮馈者遂纵饮谓守者曰吾能劒舞可借刀守士与之曲终仰天太息曰大丈夫抚方面不能保所守尚何视息耶乃溃腹死帝为流涕擢其子伏防大将军罗士信齐州厯城人隋大业时长白山贼玉薄左才相孟让防齐郡通守张须陀率兵击贼士信年十四请自効须陁疑其不胜甲士信怒被重甲左右鞬上马頋盻须陁许之击贼潍水上阵才列执长矛驰入贼营刺杀数人取一级掷之承一矛戴而行贼皆眙惧无敢抗须陁乗之大破贼士信逐北每杀一贼輙劓鼻纳诸怀暨还騐以代级须陁叹服遗以所乘马凡战须陁先登士信副以为常帝遣使图其阵法后须陁为李宻所杀士信与裴仁基归李宻署縂管俾讨王世充身被重伤见获世充爱其才厚遇之后得密将邴元真等士信耻与伍率所部千余人来降【通鉴士信有骏马世充兄子欲之世充夺以赐士信怒防世充遣士信防谷州士信遂降】髙祖拜陜州道行军縂管因谋世充师次洛阳攻千金堡堡有恶言訽军士信怒夜遣百人载婴儿啼噪堡下诈言自东都来奔罗縂管既而阳悟曰非也此千金堡耳因防去堡兵开门追掠士信伏入屠之无遗类贼平授绛州縂管封郯国公从秦王击刘黒闼洺水上得一城遣士信据守贼悉众攻方雨雪救军不得进城陷黒闼欲用之不屈而死年二十八【旧书作年二十通鉴考异云士信始从张须陁撃王薄等时年十四若死年二十八则在大业四年于时王薄未为盗年二十则在大业十二年是嵗须陁死按通鉴载击王薄事在大业九年城陷被执在武徳五年则死时二十三嵗也年皆不合今姑从新书而附识之】王隠悼购其尸以谥曰勇初士信为仁基所礼东都平之北邙以报徳曰我死当墓其侧至是如所志
　　张道源并州祁人名河以字行年十四居父丧以孝称尝与客夜宿客暴死恐主人怱怖卧尸侧至曙乃告徒歩防送还其家髙祖兴署大将军府户曹参军使守并州京师平遣抚慰山东下燕赵累封范阳郡公守赵州为窦建徳所执防建徳防河南间遣人诣朝请乘虚贼心胁即诏诸将率兵引接贼平还拜大理卿时何稠得罪籍其家属赐羣臣道源曰祸福何常安可利人之亡取其子女自奉仁者不为也更资以衣食遣之拜绵州刺史【旧书寻转太仆卿厯相州都督】卒赠工部尚书谥曰节道源虽官九卿无赀产比亡余粟二斛族孙楚金有至行与兄越石皆举进士州欲独荐楚金固辞请俱罢都督李勣叹曰士求才行者也既能让何嫌皆取乎乃并荐之累进刑部侍郎仪鳯初彗见东井上防陈得失武后时厯秋官尚书爵南阳侯有清槩然尚文刻当时亦少之为酷吏所搆流死岭表
　　李育徳赵州人祖谔仕隋通州刺史世富于财家僮百人天下乱私完械甲婴武陟城自保人多从之遂为长剧贼来掠不能克隋亡与柳燮等归李密密为王世充所破以郡来降即拜陟州刺史兄厚徳被贼执使招育徳阳许之得不死贼帅段大师囚厚徳守以兵隂得其驩乃与州人贾慈行谋逐贼慈行夜登城呼曰唐兵登矣厚徳自狱拥羣囚噪而出斩长史众不敢动大师缒城走即拜殷州刺史厚徳省亲留育徳以守引兵防贼河内堡三十一所世充怒悉鋭士攻之城陷犹力战与三弟皆殁时死节者又有李公逸张善相公逸与族弟善行居雍邱以才雄为众所归始附王世充防其必败乃献欵髙祖因其地置杞州即拜縂管封阳夏郡公以善行为刺史世充遣其弟将徐亳兵攻之公逸请援未报因使善行守身入朝言状至襄城为贼逻送洛阳世充曰君越郑臣唐何哉答曰我于天下惟闻有唐贼怒斩之善行亦死帝悼惜封其子襄邑县公善相襄城人大业末为里长督兵迹盗为众附頼乃据许州奉李密宻败挈州以来诏授伊州縂管王世充攻之屡困贼遣使三辈请救未报防粮尽众饿死善相谓僚属曰吾为唐臣当効命君等无庸死斩吾首以下贼可也众泣不肯曰与公同死愈于独生城破被执骂贼见杀髙祖叹曰吾负善相善相不负吾乃封其子襄城郡公
　　敬君绛州绛人累功厯骠骑将军封黔昌侯以屯营兵守武门隠太子之死左右解防其车骑将军冯立与巢王亲将谢叔方率兵攻武门殊死闘君挺身出或曰事未可判当按兵待变不从与中郎将吕世衡呼而进皆战殁诏赠君左屯卫大将军世衡居骁卫将军【新书于本传下附载冯立谢叔方二人事实按君世衡以战殁入忠义立叔方既归太宗无缘并传今但载其缘起余并刚】
　　李安静尚书詹事纲之孙天授中为右卫将军武氏革命羣臣皆劝进安静独无所请及收系狱来俊臣问状安静曰以我为唐旧臣杀之可也若诘其状吾谁欺俊臣遂诬杀之防昌中录忠臣后乃赠安静太子少师【按安静传新书原附于其祖李纲传后今改列忠义】
　　髙叡京兆万年人隋尚书左仆射颎孙也举明经稍迁通义令有治迹人刻石载徳厯赵州刺史平昌县子圣厯初突厥黙啜入冦叡婴城固守攻益急长史唐波若谋应贼叡觉之力不能制自经不死为所执使降谕诸县不肯遂见杀赠冬官尚书谥曰节诏诛波若籍其家子仲舒通故训学擢明经为相王府文学王器重之开元中累官中书舍人【据旧书増辑】与同僚崔琳为宋璟苏颋所礼常语人曰古事问髙仲舒时事问崔琳何复疑终太子右庶子
　　安金藏京兆常安人在太常工籍睿宗为皇嗣禁人私谒惟工优给使得进俄有诬皇嗣异谋者武后诏来俊臣问状左右畏惨楚欲引服金藏大呼曰公不信我言请剖心以明皇嗣不反也引佩刀自刺腹中肠出被地而仆武后闻大惊舆致禁中命髙医纳肠禠桑皮紩之阅夕而苏后临视叹曰吾有子不能自明不如尔之忠也即诏停狱睿宗乃安神龙初母丧南阙口营石坟地本卬燥泉忽涌流庐侧李冬有华犬鹿相扰本道使卢懐慎上其事诏表阙于闾景云时迁右武卫中郎将宗追思忠节下制褒美擢右骁卫将军爵代国公诏镵其名于泰华二山卒配飨睿宗庙庭大厯中赠兵部尚书谥曰忠中和中擢其逺孙敬则为太子右谕徳王同皎相州安阳人长安中尚中宗女安定郡主拜典膳郎桓彦范等诛二张遣即东宫迎太子请曰逆竖反道显肆不轨诸将与南衙执事刻期诛之须殿下到以系众望太子曰上方不豫得无不可同皎曰将相毁家族以安社稷奈何欲内之鼎镬乎太子尚犹豫同皎即扶上马从至武门斩闗入兵因奏太后诛易之等状帝复位擢右千牛将军封琅邪公主进封公主同皎驸马都尉迁光禄卿神龙二年复与张仲之祖延庆周璟李悛冉祖雍谋须武后灵驾发伏弩射杀武三思防延庆妻乃宋之愻外妹之愻子昙得其实宻语三思冉祖雍亦以其谋告三思三思遣悛上急变言同皎欲拥兵阙下废皇后帝殊不晓大怒斩同皎于都亭驿籍其家同皎且死神色自如仲之延庆皆死憬遁入比干庙自刭谓人曰比干古忠臣神而聪明其知我乎可悬吾头国门见三思之败也后太子重俊诛三思睿宗立诏复同皎官爵谥曰忠壮诛祖雍悛等先是许州司户叅军燕钦融再上书斥韦后擅政且逆节已萌中宗召至廷扑杀之又慱陵人郎岌亦表后及宗楚客乱被诛至是俱赠諌议大夫备礼改赐钦融一子官同皎子繇尚永穆公主生子潜字志防庄重不喜儿弄以帝外孙补千牛元和中擢累将作监吏有籍名北军輙骄隋不事者悉奏罢之监无公食而息钱旧皆私有至潜取以具食遂为故事迁左防骑常侍拜泾原节度使至镇缮壁垒构髙屋偫粟兵利而严遂引师自原州逾硖石取蕃将一人斥烽候筑归化潘原二垒请复城原州度支沮议故原州复陷穆宗即位封琅琊郡公更节度荆南防吏恶榜之里闾杀尤纵者分射三等课士习之不能者罢故无冗军太和初检校尚书左仆射卒于官赠司空【新书此下有吴保安传按忠义传所载皆死节之士保安笃友谊与忠君死事者不同今改入独行传】李憕并州文水人父希倩神龙初右台监察御史憕少秀敏举明经髙第授成安尉【旧书作咸阳尉】屡调长安尉宇文融括天下田表假监察御史厯迁给事中力于治有任事称明簿最下无敢绐失李林甫意出为河南少尹天寳初除清河太守举美政迁广陵长史民为立祠赛祝以捕贼负徙彭城太守封酒泉县侯连徙襄阳河东并兼采访处置使入为京兆尹杨国忠恶之改光禄卿东京留守安禄山反宗遣封常清募兵东京憕与留台御史中丞卢奕河南尹达奚珣缮城垒绥励士卒将遏贼西锋擢礼部尚书禄山薄城下常清兵皆白徒战不胜輙北憕收残士数百裒断折矢坚守人不堪门达奚珣降贼【新书不载达奚珣降贼今据通鉴増】憕约奕吾曹荷国重寄虽力不敌当死官部校皆夜缒去憕坐留守府奕守台城陷禄山执憕奕及官属蒋清害之诏赠司徒谥忠懿河洛平再赠太尉憕十余子江涵沨瀛等同遇害唯源彭脱源八嵗家覆俘为奴转侧民间及史朝义败故吏赎出之代宗闻授河南府叅军迁司农主簿以父死贼手常悲愤不仕不娶絶酒晕惠林佛寺者憕旧墅也源依寺居阖户日一食祠殿其先寝也每过必趋未始践阶长庆初年八十矣御史中丞李徳裕表荐之穆宗下诏褒其父忠子孝以源守諌议大夫赐绯鱼袋河南尹遣使者持诏书袍笏即赐又赐绢二百匹源顿首受诏即附表谢辞吐哀慤一无受寻卒敬宗时擢憕孙为河南兵曹叅军彭擢明经第天寳中选名臣子可用者自咸寕丞迁右补阙从天子入蜀后憕五年卒有孙景让景庄景温别传
　　卢奕黄门监怀慎少子也与兄奂齐名天寳初为鄠令积功擢给事中拜御史中丞自懐慎奂及奕三居其官清节似之时传其美俄留台东都兼知武部选安禄山陷东都吏亡防奕前遣妻子懐印间道走京师自朝服坐台被执将杀之即数禄山罪徐頋贼徒曰为人臣者当识顺逆我不蹈失节死何恨临刑西向再拜骂贼不絶口肃宗诏赠礼部尚书【按旧书作宗闻而悯之赠兵部尚书】谥曰贞烈子杞别有传子元辅字子望少以清行闻擢进士补崇文校书郎拜左拾遗厯杭常绛三州刺史课尝最召授吏部郎中进累兵部侍郎为华州刺史卒元辅端静介正能绍其祖故厯显剧而人不以之恶为累云张介然猗氏人本名六朗性慎愿长计画始为河陇支郡太守王忠嗣皇甫惟明哥舒翰踵领节度并署营田支度等使入奏称防请得列防故里许之翰荐为少府监厯卫尉禄山反授河南节度采访使【按旧纪以介然为陈留太守河南节度采访使新纪贼防陈留执太守郭纳张介然死之则是纳为太守介然以节度统其事耳】守陈留陈留据水陆居民孶伙久不知战介然到不三日贼已渡河旬有六日城陷初有诏购贼首而暴诛庆宗状禄山入陈留见诏书抚膺大哭杀陈留降者万人以逞血流成川斩介然于军门【按旧书载宗赠介然工部尚书】以伪将李延望为节度使守陈留禄山已防陈留则鼓而前无敢抗中宿攻荥阳太守崔无诐率众乘城与官属皆死贼首以伪将武令珣戌焉无诐京兆长安人本韦后外家始娶萧至忠女至忠败被贬久乃为益州司马善杨国忠引为少府监守荥阳诏赠礼部尚书谥曰毅勇















　　钦定续通志卷五百八
　　钦定四库全书
　　钦定续通志卷五百九
　　忠义传
　　唐【二】
　　顔杲卿【袁履谦】贾循　　　　张巡
　　许逺【南霁云　雷万春姚□】　　　程千里【袁光廷】
　　厐坚【薛愿】　　张兴　　　　崔伦
　　蔡廷玉　　　符令竒　　　刘乃
　　孟华　　　　张伾　　　　周曽
　　张名振【石演芬】呉溆　　　　高沐
　　贾直言　　　辛谠　　　　黄碣
　　孙揆
　　顔杲卿字昕琅邪临沂人与真卿同五世祖以文儒世家父元孙有召垂拱间为濠州刺史杲卿以防调遂州司法参军性刚正莅事明济与兄春卿弟曜卿并以书判超等吏部侍郎席豫咨嗟推伏再以最迁范阳戸曹参军安禄山闻其名表为营田判官假常山太守禄山反至藁城杲卿力不能支兴长史袁覆谦往迎之禄山辄赐金紫使与其将李钦凑【旧书杲卿传钦凑姓蒋实録仍姓李与新书通鉴同】高邈【按新书无髙邈名今据旧书增入为下文遣高邈召兵范阳张本】以兵七千屯土门杲卿指所赐衣谓履谦曰与公何为着此履谦悟乃与真定令贾深内邱令张通幽定谋图贼隂结太原尹王承业为应使平卢节度副使贾循取幽州谋泄禄山杀循时真卿在平原遣甥卢逖至常山约起兵防贼归路以缓其西入之谋杲卿大喜乃以贼命召钦凑计事钦凑夜还舎之外邮使履谦及叅军冯防郡豪翟万德等数人饮劳既醉斩之并杀其将潘惟慎贼党歼投尸滹沱水先是禄山遣将高邈召兵范阳未还【旧书钦凑遣髙邈往幽州未还按二将既同握重兵镇土门岂得擅遣邈往幽州今从新书】杲卿使藁城尉崔石图之邈至满城防万德皆防传舎安石绐以置酒邈舍焉防叱吏防之贼将何千年自赵来防亦执之送二贼杲卿乃遣子泉明及万德深通幽等传钦凑首械两贼送京师张通幽以其兄防贼泣请同行杲卿许之至太原通幽欲自托于王承业乃教之更其表多自为功别遣使上之【按承业昌功由张通幽新旧书俱不载今据通鉴补】厚遣泉明还隂令壮士翟乔贼于路乔不平告之故乃免宗擢承业大将军已而事显乃拜杲卿卫尉卿兼御史中丞履谦常山太守深司马即传檄河北言王师二十万人土门遣郭仲邕领百骑为先锋驰而南曳柴尘望者谓大军至日中传数百里贼张献诚方围饶阳弃甲走于是赵钜鹿广平河间并斩伪刺史传首常山而乐安慱陵上谷文安信都魏邺诸郡皆自固【旧传十五郡皆为国家守通鉴凡十七郡皆归朝廷其附禄山者范阳卢龙宻云渔阳汲邺六郡而已均与此异】杲卿兄弟兵大振禄山至陕闻兵兴大惧使史思明等率平卢兵渡河攻常山蔡希德自懐防师不涉旬贼急攻城兵少未及为守计求救于河东承业兵不出杲卿昼夜战粮竭矢尽六日而陷【通鉴杲卿起兵八日新旧书史思明传正月六日围常山九日拔之则三日也与此异】与履谦同执贼胁使防加刃少子季明颈上曰降当活而子也终不答遂并卢逖杀之送杲卿洛阳禄山怒曰吾擢尔太守何所负而反杲卿瞠目骂曰汝乃营州牧羊奴耳天子擢汝为三道节度使恩幸无比何所负于汝而反我世唐臣守忠义恨不斩汝以谢上岂从尔反耶禄山不胜怒防之天津桥柱节解以肉噉之詈不絶贼钩防其舌乃含胡而絶年六十五履谦既防手足脔之见者埀泣杲卿宗子近属皆被害杲卿已掳诸郡复为贼守通幽谮杲卿于杨国忠故不加赠肃宗在鳯翔真卿表其枉上皇杖杀通幽李光弼郭子仪收常山出杲卿履谦二家亲属数百人于狱厚给遣令行丧乾元初赠杲卿太子太保諡曰忠节封其妻崔清河郡夫人逖季明及宗子等皆赠五品官建中中又赠杲卿司徒初杲卿被杀徇首于衢有张凑者得其髪持谒上皇是夕见梦帝寤为祭后凑归髪于其妻妻疑之髪若动云泉明有孝节喜振人急既为承业所遣未至而常山防故客夀阳史思明围李光弼获泉明裹以革送幽州间闗得免思明归国真卿方为蒲州刺史令泉明到河北求宗属得已女及姑女悉钱三万赎姑女再还取赀已女复失履谦及父故将妻子奴尚三百余人转徙不自存泉明悉力赡给扶挟渡河托真卿真卿随所归资送之殡父与履谦分柩护送长安履谦妻发视敛具与杲卿等乃号踊待泉明如父肃宗拜泉明郫令政化清明诛宿盗人情翕然成都尹举其课第一迁彭州司马家贫居官廉而孤藐相从百口飦鬻不给无愠叹居母丧毁骨立其行谊当时以为难春卿倜傥羙姿仪通当世务十六嵗举明经拔萃高第调犀浦主簿尝送徒千人于州亡其籍口计物色无所差长史陆象先尝异之转蜀尉被谮系狱为椶榈赋自托长史苏颋遽出之魏徴逺孙赡罪抵死春卿为请玉真公主得不死时人高上其节终偃师丞沈盈者亦杲卿甥有行义明黄老学解褐博野尉与杲卿同死难赠大理正官其二子遥达贾循京兆华原人先家常山父防有高节不答辟署里中号一龙亲亡负土成墓庐其左右莳松栢时号闗中曾子卒县人私谥广孝徴君循有大略苏颋在益州谓循今颇牧表署列将败吐蕃于西山三迁静塞军营田使张守珪北伐次泺河循揣广狭为桥以济还以功擢游击将军榆闗守捉使地南负海北属长城林埌岑翳防所蔽伏循调士斩木开道贼遁去迁安东副大都护安禄山兼平卢节度表为副迁博陵太守禄山欲击奚契丹复奏循光禄卿兼副使知留后九姓叛禄山兼节度河东循亦兼鴈门副之禄山反使循守幽州故杲卿招之以倾贼巢穴循许可为向润客等发其谋贼缢之建中二年赠太尉谥曰忠从子隠林为永平兵马使朱泚之难率众扈行在德宗见隠林伟其貌问知家世引至卧内以手板画地陈攻守计即奏曰臣尝梦日坠以首承之帝曰非朕耶因令纠察行在迁检校右防骑常侍封武威郡王贼围急隠林与侯仲庄冒矢石死战已而解从臣称庆隠林流涕前曰阶下资性急不能容掩若不悛贼虽亡忧未艾也帝不以为忤拜神策统军卒帝思其质直赠尚书左仆射以实戸三百封其家张巡邓州南阳人【旧书作蒲州河东人】博通羣书晓战阵法气志高迈畧细节所交必大人长者不与庸俗合时人叵知也开元末擢进士第与兄晓皆以名称重一时由太子通事舎人出为清河令治迹最秩满还都不肯见杨国忠更调真源令土多豪猾诛大吏华南金赦余党莫不改行政简约民甚宜之安禄山反贼酋张通晤防宋曹等州谯郡太守杨万石降贼逼巡为长史使西迎贼军巡率吏民哭元皇帝祠遂起兵讨贼从者千余初灵昌太守嗣呉王祗受诏合河南兵拒禄山有单父尉贾贲者阆州刺史璿之子率吏称呉王兵击宋州通晤走襄邑为顿邱令卢韺所杀贲引军至雍邱巡与之合有众二千是时雍邱令令狐潮举县附贼遂自将东败淮阳兵取其众反接在廷将杀之防往见李庭望【旧书防贼来潮遽出关按湖既以城降岂更出关新书作暂出行部通鉴云往见李庭望庭望贼将也于当日事情为近今据】改淮阳囚更解防起杀守者近贲等入潮不得归巡乃屠其妻子磔城上祗闻承制拜贲监察御史潮还攻雍邱贲趋门为众躏死巡驰骑决战身被创不顾士乃奉巡主军间道表诸朝腾牋祗府祗乃举兖以东委巡经略潮以贼众四万薄城人大恐巡出不意分十人乗城以数队出身前驱直薄潮军军却明日贼攻城设百楼巡栅城上束刍灌膏以焚之贼不敢向巡伺隙出击积六旬大小数百战潮遂败走以素善巡至城下情语巡曰天下事去矣足下以羸兵守危堞欲谁为乎巡日足下平生以忠义自许今日之举忠义何在潮赧然去时王命不通有大将六人皆官开府特进白巡以势不敌不如降巡阳许诺明日堂上设天子画像率军士朝人人尽泣巡引六将至责以大谊斩之士心益劝防粮乏潮饷贼盐米数百艘且至巡夜壁城南潮悉军来拒巡遣勇士衔枚滨河取盐米千斛焚其余而还城中矢尽缚藁为人千余被黑衣夜缒城下潮兵争射之还得箭数十万其后复夜缒人贼笑不设备乃以死士五百斫潮营军大乱焚垒幕追奔十余里贼慙益兵围之薪水竭巡绐潮欲引众走请退军二舍潮许之遂空城四出三十里撤屋发木而还潮围复合巡又绐曰归马三十匹我得马且出奔请君取城以借口潮归马巡悉以给骁将约曰贼至人取一将明日潮来责答曰吾欲去将士不从奈何潮怒欲战阵未成三十骑突出禽将十四斩百余级收器械牛马潮遁还陈留不复出七月潮率贼将瞿伯玉攻城遣伪使者四人传贼命招巡巡斩以绚余絷送祗所围凡四月贼常数万而巡众才千余每战辄克于是河东节度使嗣虢王巨屯彭城假巡先锋俄而鲁东平防贼济隂太守高承义举郡叛巨引兵东走临淮贼将杨朝宗谋趋宁陵絶巡饷路巡外失巨依拔众保宁陵马裁三百兵三千至睢阳与太守许逺城父令姚訚等合乃遣将雷万春南霁云等领兵战宁陵北【按通鉴至德元载冬十二月扬朝宗将袭寕陵巡遂拔雍邱束守寕陵以待之始与睢阳太守许逺相见是日巡逺与贼战宁陵城北大破之至德二载春正月丙寅许逺告急于张巡巡自寕陵引兵入睢阳与逺兵合据此则入睢阳在宁陵战后新书于寕陵战前即言至睢阳与通鉴不合】斩贼将二十杀万余人投尸于汴水为不流朝宗夜去诏拜巡主客郎中副河南节度使巡籍将士有功者请于巨巨才授折冲果毅巡諌曰宗社尚危园陵孤外讵可吝赏与赀巨不聼至德二载禄山死绪遣其下尹子将同罗突厥奚劲兵与朝宗合凡十余万攻睢阳巡励士固守日中二十战气不衰逺自以才不及巡请禀军事而居其下巡受不辞逺专治军粮战具前此逺将李防救东平遂叛入贼大将田秀荣潜与通或以告逺曰晨出战以碧帽为识视之如言尽覆其众还辄曰我诱之也请以精骑往易锦防逺以告巡巡召登城让之斩首示贼因出薄战子琦败获车马牛羊悉分士诏拜巡御史中丞逺侍御史防吏部郎巡欲乘胜击陈留子闻复围城巡语其下曰吾防上恩贼若复来正有死耳诸君虽捐躯而赏不直勲以此痛恨闻者感慨乃椎牛大飨悉军战贼望兵少大笑巡逺亲鼓之贼溃追北数十里五月贼方刈麦巡夜济师鸣鼓严队若将出贼申警俄息鼓贼觇城上兵休乃弛备巡使南霁云等开门径抵于所斩将拔旂有大酋被甲引拓羯千骑麾帜乘城招巡巡隂缒勇士数十人隍中持钩陌刀强弩约曰闻鼓声而奋酋恃众不为备城上噪伏发禽之弩注矢外向救兵不能前巡欲射子莫能辨因剡蒿为矢中者喜谓巡矢尽走白子乃得其状使霁云射一发中左目贼还七月复围城初睢阳谷六万斛可支一嵗而巨发其半饷濮阳济隂至是食尽士日赋米一勺龁木皮鬻纸而食才千余人皆癯劣不能彀救兵不至贼知之以云冲傅堞巡出钩竿拄之使不得进篝火焚梯贼以钩车木马进巡辄破碎之贼又以土囊积柴为磴道欲登城巡潜以松明干蒿投之积十余日使人顺风持火焚之贼服其机不复攻穿壕立栅以守贼将李懐忠过城下巡问君事贼几何曰二朞巡曰君祖父官乎曰然奈何从贼闗弓与我角一日事平父母妻子并诛何忍为此怀忠淹涕去俄率其党数十人降巡前后説降贼将甚多皆得其死力御史大夫贺兰进明代巨节度屯临淮许叔兾尚冲次彭城皆观望莫肯救巡使南霁云如叔兾请师不应遗布数千端霁云嫚骂马上请决死鬪叔兾不敢应巡复遣如临淮告急引精骑三十冒围出贼万众遮之霁云左右射皆披靡既见进明进明曰睢阳存亡已决兵出何益霁云曰城或未下如已亡请以死谢大夫进明初无出师意又爱霁云壮士欲留之为大飨乐作霁云泣曰霁云来睢阳之人不食月余矣霁云虽欲独食且不下咽大夫坐拥强兵观睢阳陷没曾无分灾救患之意岂忠臣义士之所为乎今主将之命不达霁云置一指以示信归报中丞也因拔佩刀防指【旧书请囓一指留于大夫栁宗元南府君碑自噬其指曰噉此足矣新书葢本韩愈张中丞传后序】一坐大惊为出涕卒不食去抽矢囘射佛寺浮图矢着甎誓曰吾破贼还必灭贺兰至真源李贲遗马百匹次宁陵得城使亷坦兵三千夜冐围入贼觉拒之且战且行兵多死所至才千人方大雾巡闻战声曰此霁云等声也乃唘门驱贼牛数百入将士相持泣贼知外援絶围益急众议东奔巡逺议以睢阳江淮保障也若弃之贼乗胜鼓而南江淮必亡且帅饥众行必不达不如坚守　纸既尽遂食马马尽罗雀掘防又尽巡出爱妾杀以食士逺亦杀其奴然后括城中妇人食之继以男子老弱凡食三万口人知必死莫有叛者所余才四百人十月癸丑贼攻城士病不能战巡西拜曰臣生不报陛下死必为以疠贼城遂陷与逺俱执子谓巡曰闻公督战大呼辄皆裂血靣嚼齿皆碎何至是荅曰吾欲气吞逆贼頋力屈耳子琦怒以刀抉其口齿存者三四巡骂曰我为君父死耳附贼乃犬彘也安得乆子以刃胁降巡不屈又降齐云未应巡曰南八男儿死尔不可为不义屈霁云笑曰欲将有为也公知我者敢不死亦不肯降乃与姚訚雷万春等三十六人俱遇害初子议生致一人庆绪所或曰用兵拒守者巡也乃送逺洛阳至偃师亦以不屈死【新书此下载巨之走临淮巡有姊嫁陆氏遮巨劝勿行不纳赐百缣弗受为巡补缝行间军中号陆家姑先巡被害按通鉴考异云巨在彭城若走临淮巡姊在睢阳何以得遮之今据删】巡长七尺须髯毎怒尽张读书不过三复终身不忘为文章不立藁守睢阳士卒居人一见问姓其后无不识更潮及子琦大小四百战斩将三百卒十余万其用兵未尝依古法勒大将教战各出其意或问之荅曰贼人务驰突云合乌防变态百出故吾止使兵识将意将识士情上下相习人自为战尔其械甲取之于敌未尝自修每战必亲临行陈有退者巡已立其所谓曰我不去此为我决战士感其诚皆一当百待人无所疑赏罚信与众共甘苦寒暑虽厮养必整衣见之下争致死力始肃宗诏中书侍郎张镐代进明节度河西率浙东李希言浙西司空袭礼淮南高适青州邓景山四节度掎角救睢阳巡亡三日而镐至命萧昕诔之十日而广平王收东京于是张澹李纾董南史张建封樊晃朱巨川李翰咸谓巡蔽遮江淮沮贼势天下不亡其功也诏赠巡霁云扬州大都督逺荆州大都督并宠其子孙睢阳雍邱赐徭税三年巡子亚夫拜金吾大将军逺子玫婺州司马皆立庙睢阳嵗时致祭徳宗差次至徳以来将相功效尤著者以顔杲卿袁履谦卢奕及巡逺霁云为上又赠姚訚潞州大都督官一子【旧书至徳二年春加检校尚书侍郎】贞元中复官巡它子去疾逺子岘赠巡妻中国夫人赐帛百自是讫僖宗求忠臣后无不及三人者大中时图巡逺霁云像于凌烟阁睢阳至今祠享号双庙云
　　许逺杭州塩官人右相敬宗曾孙寛厚长者明吏治初客河西章仇兼琼辟署劒南府欲妻以女固辞兼琼怒以事劾贬高要尉更赦还禄山反以荐拜睢阳太守贼将尹子攻围逺与张巡婴城拒守经年外救不至兵粮俱尽而城陷尹子执送洛阳囚之客省及安庆绪败渡河北走使严庄害之逺与巡同年生而长故巡呼为兄大歴中巡子去疾上书言父巡与睢阳太守逺各守一靣城陷贼所入自逺分巡死而逺独生请追夺官爵以刷寃耻诏下尚书省使去疾与许岘及百官议皆云屠城以生致主将为功逺本守睢阳缓巡死不足惑当此时去疾尚幼事未详知且艰难以来忠烈未有先二人者事载简书若日星不可妄轻重议乃罢然议者纷纭不齐元和时韩愈读李翰所为巡传阙逺事非是为文书其后以为二人者守死成名先后异耳于是逺之事始明
　　南霁云者魏州顿邱人少微贱为人操舟禄山反钜野尉张沼起兵讨贼拔以为将尚衡击汴州贼李庭望以为先锋遣至睢阳与张巡计事退谓人曰张公开心待人真吾所事也遂留巡所巡固劝归不去衡赍金帛迎霁云谢不受乃事巡巡厚加礼始被围筑台募万死一生者数日无敢应俄有喑呜而来者乃霁云也巡对泣下霁云善骑射见贼百步内乃发无不应毙子承嗣歴浯州刺史刘辟叛以无备谪永州
　　雷万春者事巡为偏将令狐潮围雍邱万春立城上与潮语伏弩发六矢着靣万春不动潮疑刻木人谋得其实乃大惊遥谓巡曰向见雷将军知君之令严矣潮壁雍邱北谋袭襄邑寜陵巡使万春引骑四百压潮先为贼所危巡突其围大破贼潮遁去万春将兵方畧不及霁云而强毅用命每战巡任之与霁云钧
  </div>
  <div class="pagination">
   <a href="钦定续通志_page243.html">
    上一页
   </a>
   <span>
    ...
   </span>
   <a href="钦定续通志_page239.html">
    239
   </a>
   <a href="钦定续通志_page240.html">
    240
   </a>
   <a href="钦定续通志_page241.html">
    241
   </a>
   <a href="钦定续通志_page242.html">
    242
   </a>
   <a href="钦定续通志_page243.html">
    243
   </a>
   <span class="current-page">
    244
   </span>
   <a href="钦定续通志_page245.html">
    245
   </a>
   <a href="钦定续通志_page246.html">
    246
   </a>
   <a href="钦定续通志_page247.html">
    247
   </a>
   <a href="钦定续通志_page248.html">
    248
   </a>
   <a href="钦定续通志_page249.html">
    249
   </a>
   <span>
    ...
   </span>
   <a href="钦定续通志_page245.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
