<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 165 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 165 页/共 505 页</h1>
    <div class="content">

大清穆宗继天开运受中居正保大定功圣智诚孝信敏恭宽毅皇帝实录卷之一百八　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬槁本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治三年。甲子。秋七月。己亥朔。享太庙。遣钟郡王奕詥恭代行礼。　　

○上诣奉先殿行礼。　　

○诣大高殿寿皇殿行礼。　　

○诣景山关帝庙拈香。　　

○诣绥履殿问慈安皇太后安。平安室问慈禧皇太后安。至戊辰皆如之。　　

○谕内阁、恭亲王之第三子。著命名载浚。　　

○谕议政王军机大臣等、杨岳斌、沈葆桢奏、官军力攻崇仁叠胜。并进剿东乡金溪踞贼情形。暨南丰铁子岭一带。剿贼获胜各摺片。侍逆盘踞崇仁。经江忠朝、席宝田两军。分路进攻。杀毙贼目不少。侍逆右臂受伤。江忠朝等复分令各营。进攻贼垒。直偪城根。周宽世等亦败贼于上顿渡。王开琳、王德榜、移驻七星桥。与周宽世合图东乡。进规金溪。伪老王宗李沅茂、纠合南丰股匪。窜踞铁子岭一带。为崇逆声援。刘典督令刘胜祥等、分左右两路纵击。捦斩甚众。铁子岭一带贼馆。一律肃清。是崇仁等城。虽未遽能克复。而各路进兵。均尚得手。前因杨岳斌奏、贼图力攻抚建。横踞崇仁等处。渐成长围之势。拟先由崇宜下手。破其狡谋。当以所筹深合机宜。谕令该督等会商办理。现在江忠朝等进兵崇仁。侍逆右臂受伤。该逆与李秀城均系一时悍党。李秀城既经就捦。该逆谅不能久稽显戮。著杨岳斌、沈葆桢、督饬江忠朝等鼓勇前进。迅克崇仁。破贼包抄之计。东乡上顿渡许湾等处逆势渐已不支。即著饬令王开琳、周宽世等会攻东乡。乘胜规复金溪。毋稍松劲。南丰贼踞已久。若不及早诛锄。大为腹地之患。铁子岭已克。我军得其要隘。即著督饬刘典会合精毅等营。节节进剿。将伪老王宗股逆。奋力剿击。攻克南丰县城。以期廓清江境。将此由六百里各谕令知之。　　

○又谕、现在蔡启等逆。在陕西盩厔一带滋扰。虽经刘蓉等督兵剿办。而贼势未衰。四川边界。多与陕西毗连。设该逆被击穷蹙。乘闲窥川。不可不豫为防范。昨据曾国藩驰奏金陵克复。全股悍贼歼除。而湖北麻黄一带。贼尚充斥。该逆等声称欲救金陵。故锐意东窜。此时金陵巢穴既覆。此股贼匪。闻风丧胆。未必仍敢东趋。僧格林沁已移扎光州。官文亦进至黄州。合力进剿。贼见我军势大。必将折而西奔。恐其偪近川疆。冀图窜逸。均不可以不防。著骆秉章严饬沿江防军。勤加侦探。严密守御。毋令一贼得以阑入。以期尽扫妖氛。将此由六百里谕令知之。　　

○又谕、熙麟奏、特参玩误军火饷项之知州。暨废弛营务之都司。请旨革职一摺。本日已降旨将沈际清等革职示惩矣。甘肃军务。正当吃紧。各省协济军火饷项。沿途地方官。自应妥为照料。发给牲口驮脚。以利遄行。乃陕西署鄜州知州沈际清、于山西陕西委员运解军火饷银等项。行抵鄜州驿站。该署州竟敢置若罔闻。迟延贻误。并于过往商贾牲口每头徵收制钱八十文。仍令百姓照旧供支驮脚。以致百姓抗不遵办。贻误军需。已属任意妄为。并据该督奏称、沈际清原系题补定远同知撤省另补之员。今春夤缘得此署缺。更属巧于趋避。该员现已革职。即著文煜檄委现在庆阳定边营中办理文案之员。驰往暂行代理。并著刘蓉迅速派员。前赴该州接署。并将该革员。于徵收商贾牲口驮脚钱文之外。仍令百姓照旧供支。并如何夤缘署缺之处。查明具奏。昨据曾国藩奏、江甯省城克复。发逆陈得才等由陕窜鄂。声称图救金陵。此时老巢已破。该逆闻风丧胆。自不敢悉力东窜。惟该逆窜突靡定。难保不由湖北边界回窜兴汉一带。不可不豫为防范。蔡逆一股。尚未歼灭。著穆图善、刘蓉、妥筹防剿。以期肃清。陕境。毋稍疏懈。将此由六百里各谕令知之。　　

○以湖南捐输军饷。永广湘乡县学额六名。邵阳县四名。攸、安化、清泉、衡山、耒阳、新甯、六县各三名。茶陵、衡阳、甯远、桃源、四州县各二名。安仁、常甯、酃、零陵、祁阳、道、武陵、龙阳、永顺、芷江、郴、永兴、桂东、澧、十四州县各一名。　　

○以运送军火迟误。革陕西署知州沈际清、署都司景福职。　　

○予江西崇仁阵亡把总何东山、吕光荣、外委蒋桂元、祭葬世职加等。　　

○庚子。谕内阁、朕以冲龄践阼。荷蒙两宫皇太后垂慈。特命祁寯藻、倭仁、李鸿藻、在弘德殿授读。并派倭什珲布、伊精阿、授读清文。祁寯藻等均能朝夕纳诲。讲贯发明。朕于典学之余。深资启沃。兹当巨寇荡平。江南厎定。祁寯藻等辅弼朕躬。同深庆幸。允宜共沐恩施。祁寯藻、倭仁、倭什珲布、伊精阿、李鸿藻、均著赏给纪录二次。　　

○又谕、恭亲王自＜??闲＞授议政王以来。于今三载。适值东南等省。兵事方殷。用人行政。徵兵筹饷。一切深资赞画。弼亮宣猷。忠勤丕著。军机大臣文祥等翼赞枢廷。同心辅治。前于苏杭省城克复各案内。屡欲降旨加恩。均经该王大臣等、再三恳辞不忍重违其意。兹当江甯省城克复红旗驰报。歼捦首逆。本欲援照从前优奖成案。降旨施恩。乃该王大臣等仍复恳切力辞。鉴其诚悃。不得已酌中给予恩施。以奖劳勚。议政恭亲王著加恩赏加军功三级。仍加赏一贝勒。令伊子奉恩辅国公载澂受封。并封伊子载浚入八分辅国公。载滢不入八分镇国公。军机大臣工部尚书文祥著赏加太子太保衔。伊侄凯肇并赏给员外郎。分部学习行走。户部尚书宝鋆著赏加太子少保衔。并赏戴花翎。工部尚书李棠阶著赏加太子少保衔。伊子李洊并赏给举人。准其一体会试。兵部左侍郎曹毓瑛著赏加头品顶带赏戴花翎。以示朕庆赏酬庸之意。此次办理军务。十有余年。军报络绎。事务殷繁。军机章京等昕夕从公。承书谕旨。均无贻误。尚属著有微劳。著议政王军机大臣分别等第。酌量从优保奖。候旨施恩。　　

○又谕、昨因江甯红旗报捷。省城克复。全股悍逆。悉数歼除。业将在事出力诸臣。酬庸锡爵。分别加恩。因思诸王贝勒等。分属宗亲。谊关休戚。允宜同被恩纶。用昭笃眷。除恭亲王业经加恩外。惠亲王之子奉恩辅国公奕详、著晋封奉恩镇国公。不入八分镇国公奕询、奕谟、均著赏戴三眼花翎。惇亲王之子镇国将军载濂、著晋封不入八分镇国公。载津著赏给头品顶带。醇郡王著赏给亲王衔。钟郡王著赏给纪录四次。管理武英殿事务孚郡王著赏给纪录四次。管理乐部事务。郡王衔贝勒载治、贝勒载漪、均著赏给纪录三次。定郡王溥煦、郡王衔贝勒溥庄、贝勒奕劻、礼亲王世铎、睿亲王仁寿、豫亲王义道、肃亲王华丰、庄亲王奕仁、克勤郡王晋祺、顺承郡王庆恩、均著赏给纪录二次。御前大臣。内廷翊卫。克勤厥职。亦应一体恩赉。除醇郡王及僧格林沁已分别加恩外。景寿著赏还紫缰。奕山著晋封一等镇国将军。德木楚克扎布前经告假。现在虽未在京。亦应一体加恩。著赏给纪录四次。以示嘉赏成功。覃敷闿泽至意。　　

○又谕、总管内务府大臣等。平日在内廷行走。经理一切事务。夙夜在公。勤慎妥协。兹当江南厎定。喜报遄来。同深庆幸。恭亲王、宝鋆、文祥、业经加恩外。绵森、存诚、明善、均著赏给纪录一次。　　

○又谕、前因江甯克复。巨憝就歼。叠经降旨。将中外宣力王大臣等。酬庸懋赏。因思自军兴以来。凡属臣工。无不志深敌忾。同企捷音。允宜普沛恩施。以昭优赉。所有中外大小臣工。均著加恩赏加一级。用示闿惠覃敷至意。　　

○又谕、昨因克复江甯。红旗报捷。效力行闲诸臣。业已特加恩赏。并颁去奖武银牌四百面。分赏将士。以赉有功。惟念江南用兵已十余年。所有各营兵勇。冲锋陷阵。奋勇前驱。昼夜荷戈。俾极劳瘁。近日江甯之役。复能于炎暑烈日之中。誓死杀贼。踊跃用命。以竟全功。而一切在防兵勇。或分路驰援。或严防要隘。齐心戮力。敌忾同仇。念其从征之苦。恻然兴怀。允宜普被恩施。用昭体恤。著江南各路统兵大臣。暨各该督抚等。查明各营弁兵勇丁实在出力者。除择尤保奖外。余著分别犒赏。以示朝廷沛泽戎行。有加无已至意。　　

○又谕、蒙古三盟马队官兵。自随僧格林沁剿贼以来。频年征战。所向有功。上年肃清直隶山东全境。削平张落刑、苗沛霖等巨逆。该蒙古马队甚为出力。本年复埽清豫省。进扎皖鄂之交。遏贼东窜。该官兵等从征多年。立功数省严寒酷暑。备极辛劳。而该大臣向来于蒙古官兵内。保举出力将士。人数尤属无多。从不肯稍有冒滥。现当江甯克复。行闲士卒。均荷恩施。该蒙古官兵。际此溽暑炎蒸。荷戈力战。允宜优加奖赉。普沛恩纶。所有僧格林沁军营统带蒙古马队各员。著该大臣择其出力者。查明酌量保奏。候旨加恩。其该营蒙古兵丁。加恩并赏银一万两。由该大臣粮台给发。以示体恤。至吉林黑龙江官兵。历年征战。亦属著有微劳。并著由该大臣随时酌量奖励。以昭激劝。俟全功告成。定当同加优赉也。　　

○又谕、昨据官文、曾国藩等奏到。克复江甯省城。元凶授首。全股殄除。薄海臣民。同深欢庆。因念八旗兵丁。生计未裕。早欲恩加赏赉。缘年来军务未竣。支用较繁。是以未经降旨。今当江南厎定。捷报驰闻。允宜特沛恩施。俾沾惠闿。所有八旗兵丁著户部照现放章程。加恩赏给一月钱粮。用示体恤旗营至意。　　

○又谕、惠亲王奏、假期将满。病仍未痊。请开缺停俸一摺。本年自三月初闲。叠据惠亲王因病请假屡经温谕给假。安心调理。兹届假期将满。据称骽疾尚未就痊。殊深廑系。惠亲王系朕叔祖。辈分最尊。现以身体违和。请开各项差使。自应勉如所请。以节劳勚而示优崇。惠亲王所管各项差使。均照所请开缺。并加恩无庸停俸。仍在内廷并弘德殿行走。俟珍摄如恒。自行酌量进内照料。无庸拘定日期。惠亲王之子奕详、奕询、均无庸在弘德殿伴读。以便左右侍奉。朝夕承欢。王其安心颐养。调理顺时。庶微疾速痊。长承优眷也。　　

○谕议政王军机大臣等、蒙古三盟马队官兵。自随僧格林沁剿贼以来。频年征战。所向有功。现在进扎皖鄂之交。严扼发逆东窜。时当夏令。冒暑遄征。轸念行闲。倍深廑系。本日以江甯克复。已将该处兵弁。谕令曾国藩等酌加奖赉外。兹复明降谕旨。将僧格林沁军营统带蒙古马队各员。著该大臣酌量保奏。其该营蒙古兵丁。并加恩赏银一万两。著发去明发谕旨一道。该大臣于接奉后。即行繙译蒙古文。宣示该营将士。以示朝廷垂念辛勤。优加奖赉之意。将此谕令知之。　　

○又谕、都兴阿奏、力筹进剿。先援甯夏。已革总兵定安捏造钦奉事件。庆昀奏、郡城近日情形各摺片。逆匪攻扑平罗县城。决渠淹灌。势甚猖獗。该县为产谷之区。傥为贼踞。不惟满城孤立。且采办兵粮。备形棘手。亟应筹拨劲旅。速解城围。著都兴阿督饬杜嘎尔、带领派出各军。由石觜山渡河。绕赴甯夏北山。星速前进。痛加剿洗。援救危城。如所调各营。陆续到防。一面仍著都兴阿分兵进剿灵州。以期节节埽荡。都兴阿现在花马池购买黄米五十余石。并饬延安各属。查明仓谷酌量动碾。借用驼只。运解米粮锅帐。即著照所拟妥筹办理。并知照准噶尔贝子扎那济哩第、饬令边外沿途豫挑井泉。备办柴薪。以济军行。定安以马化漋在金积堡招集死党。意图水陆分窜。中卫势单。请兵援剿并请调营差委。是否该革员畏葸无能。取巧规避。即著都兴阿确查参办。该革员所称于中卫差次。经熙麟奏留。已邀允准一节。著都兴阿将定安交出摺稿谕旨。钞录进呈。一面详细查明。据实具奏。庆昀奏汉城回匪。逐户抢掠。商民失业。人心离散。贼匪中之强者所抢较多。弱者所抢较少。是以贫回既无所得。转致废时失业。贼首马万选、赫汶典、亦因分赃不匀。貌合心离。该匪互相猜忌。众志涣散。当此机有可乘。如能合兵进捣。定当事半功倍。著都兴阿、雷正绾、将如何派拨劲兵。进剿甯夏汉城。以赴事机之处。悉心筹商。妥为办理。庆昀、常升就现有兵力。严密堵剿。毋徒株守待援。致失戎机。现在金陵全城克复。歼捦首逆。我军声势日壮。都兴阿等乘此声威。务当大张挞伐。如其畏威悔罪。捆献逆首。亦可酌度机宜。量从宽政。总期肃清甘省。早纾廑系。以副委任。勉之慎之。将此由六百里各谕令知之。　　

○又谕、庆昀、常升奏、请饬催部拨山东应解军需。及请饬陕西速拨军火各摺片。据称甯夏满城官兵。穷困过久。且通城之内。力能养马者甚少。庆昀等现查照察哈尔蒙古捐输马匹。属德勒克多尔济于所属部落。劝捐马一千八百匹。不但兵饷必须筹拨。即马乾亦须豫筹。上年奉部指拨军需二十万两。惟山东至今文移未通。其奉拨银五万两。尚无起解确耗。请予限饬令该省迅速拨解等语。著阎敬铭速将部拨甯夏饷银五万两。如数派员迅速解赴定边。察看情形。或由内地解往。或仍由草地行走。一面由庆昀委员迎提。俾收士饱马腾之效。至行军利用。火器为先。现当战守分兵之际。自应先事豫筹。著刘蓉就无事地方。迅速挑拨擡炮五十尊。擡枪五十杆。鸟枪三百杆。配齐应用各件。务须一律精良。即委员解赴定边。由庆昀等派员迎提。毋稍延误。将此由五百里各谕令知之。　　

○护陕甘总督恩麟奏、查明甘省前后招募川贵勇丁。分拨防剿。并筹定各勇口粮。得旨、均著准其照办。并著该部查照立案。饬令事竣后核实报销。至川黔勇丁。素多不安分之徒。此次招募之举。系属权宜之计。将来各路援兵到齐。如何妥为遣散。俾无后患。该署督亦不可不豫为筹及。又奏、请将甘省定为军务省分。凡拣发人员。概不准捐离省改省。下部知之。　　

○以御前大臣醇郡王为阅兵大臣。　　

○调正黄旗满洲都统惇亲王为镶黄旗满洲都统。正红旗满洲都统恭亲王为正黄旗满洲都统。正黄旗汉军都统醇郡王为正红旗满洲都统。以阿勒楚喀副都统舒通额为正黄旗汉军都统。未到任前以正白旗蒙古都统文祥署理。　　

○辛丑。谕内阁、我国家重熙累洽。二百余年。世际承平。丕基永奠。从前康熙二十三年。圣祖仁皇帝以□山戊不□逢甲子。渥沛恩纶。停止秋审。逮乾隆九年。甲子再周。嘉庆九年。甲子三周。皇高祖高宗纯皇帝。皇曾祖仁宗睿皇帝。式循前典。闿泽覃敷。均奉特旨。将是年情实人犯。停止句决。兹又届甲子纪年。朕绍承洪绪。寰＜?宀禹＞同欢。允宜恪遵成宪。省□山戊不□恤刑。所有本年朝审各省情实人犯。著加恩停其句决。一切条款。著该部查议具奏。　　

○又谕、昨因江甯省城克复。首逆就歼。业经先后降旨。将在事出力各员。及内廷诸王大臣等。优加奖励。惟念此股逆匪起自广西。其始不过游民相聚。句结煽惑。地方官办理不善。贻患养痈。致十数省亿万生民。惨罹锋镝。兴言及此。疾首痛心。现在逆首已就殄除。东南渐期厎定。仰赖昊苍默佑。宗祖垂慈。寅感之余。倍深祗惧。允宜朝夕乾惕。以答天庥。自古君臣。安不忘危。治不忘乱。即令今日已治已安。犹当戒慎恐惧。不自满假。何况浙江安徽。尚有贼踪。湖北江西。逆焰方炽。滇黔陕甘等处。回匪教匪。句结仍多。虽金陵之根株既拔。余贼不难迎刃而解。而稍涉大意。即恐难迅速廓清。各该处统兵大臣督抚等。务须激励将士。奋勉图功。以期普奏凯歌。使吾民出水火而登衽席。现在江南等省新复地方。闾阎雕敝。创钜痛深。老弱转徙流离。尚未复业。应如何招徕抚恤。遂民生而苏民困之处。著该督抚详加筹画。慎选守令。实心实力办理。其现无军务省分。亦应讲求吏治。破除积习。以期久远乂安。著各直省督抚。再行认真整顿。于州县中实心爱民讲求治理者。随时奏请奖励。不职者立即参劾。并将安插降众安抚难民各事宜。妥为明定章程。期于办理尽善。其内外大小臣工。各宜兢惕为怀。勤思职业。不得以捷书遄至。谓海内业已承平。因而晏安为怀。遂至废弛公事。总期上下交儆。共济时艰。慎始图终。无荒无怠。以巩丕基而跻上治。有厚望焉。将此通谕知之。　　

○又谕、现在江甯克复。巨逆伏诛。中外出力臣工。叠经降旨分别奖叙。因思户部兵部堂官。或筹备军需饷项。或督办驿传事宜。均臻妥协。允宜同沛恩施。除户部尚书宝鋆、兵部左侍郎曹毓瑛、右侍郎彭玉麟、业经加恩。兵部左侍郎崇厚未经到任。毋庸甄叙外。所有户兵二部堂官。均著交部议叙。并著该堂官等将该部出力司员。择尤保奖。毋得冒滥。　　

○谕议政王军机大臣等、军兴以来各路军营。由兵勇出身打仗得力者。历保参副等官。续有劳绩。无可再加。往往奏请以提督总兵记名＜??闲＞放。朝廷破格用人。每逢各路统率疆臣奏保。无不立沛恩施。惟提镇系专阃大员。为通省各营之表率。关系极为紧要。常有战胜攻取。极为得力。而于平日一切操防各事宜。阅历太浅。训练未免失宜。迨至骄纵废弛。贻误戎机。被人参劾。朝廷加以严谴。致有用之材。不获养成大器。以备干城之选。殊为可惜。嗣后各省督抚。各路统兵大臣。凡保举记名提督总兵者。须另片密注堪以胜任字样。或其人材堪造就。而于提镇大员。尚难称职。不妨给予别项优奖。俟其历练较深。再畀以专阃重任。如有实在不能胜任者。亦即随时奏参。不得稍有迁就。以仰副整军经武。培植将才至意。将此各谕令知之。　　

○又谕、官文奏、发捻麕聚麻城白杲。官军小挫后胜。黄麻投诚贼目。立功赎罪一摺。逆匪尽驱白杲麻城闵家集各路之贼。猛扑官军营垒。分股包抄六合集。周凤山前军小挫各情。与僧格林沁前奏。大略相同。周凤山此次进剿失利。虽因众寡不敌。究属布置失宜。著即拔去花翎。以示薄惩。麻城之贼。由新洲辛家冲扰及歧亭宋埠。该处为各军后路。最关紧要。官文现调赵克彰三营。并毅桓等三营。扼扎歧亭宋埠。饬蓝斯明由水路前进。催姜玉顺、萧河清、由水陆分道径赴麻城。分军由江面赴蕲州迎剿。著官文即饬派出各军。协力进剿。殄除群丑。以收聚歼之效。苏克金一军。已抵麻城之黄土冈。因山路崎岖。马队难于施展。现由北面伍家河阎家河进偪。英山折回之贼。大股屯踞麻城。势将回窜。黄孝等处。均形吃重。著僧格林沁严檄苏克金等会合楚军。实力埽荡。毋令该逆再由旧路西窜复肆蔓延。金陵攻拔。该逆既不敢东趋皖境。若再不得逞志于楚。势必并窜豫疆。光罗一带。尤形危紧。著张之万督饬将弁。严密堵御。不得因僧格林沁大军在境防剿。专恃客兵。转得置身事外。若令该匪阑入豫境。又成燎原之势。必惟张之万是问。贼目黄桂元等。赴富森保等营投诚。降目高郭宝等。率长发老贼三百余人。赴麻城东门乞降。官文饬令立功赎罪。著照所拟办理。惟逆匪类多叵测。其悔罪输诚。自拔来归者。固不乏人。而意存反覆。往往首鼠两端。亦不可不豫为之防。官文当饬属妥为办理。毋得稍涉大意。致堕诡谋。将此由六百里各谕令知之。　　

○又谕、前据步军统领衙门奏、湖南已革巡检李际晟。呈控知府李逢春等挟嫌参革等款。当经谕令官文密查覆奏。嗣据官文奏、请将李逢春革职。押赴湖北。归案质讯。亦经谕令刘长佑遵办。兹据官文奏李际晟已提到鄂省。饬司先讯大概供词。讵该革员任意刁狡。形同讼棍。牵涉多端。万难理谕。所控李逢春挟嫌受贿捏饰驿站等款。仍当详细查明。折服其心。至毛鸿宾纳妾一节。请令该督自行回奏。再所控私提库银。行贿载垣等一款。并无可凭。请予免究等语。参员挟嫌京控上官。照例原系立案不行。以戢刁健。惟李际晟所控毛鸿宾受妾行贿等款。牵涉疆臣。案情较重。如不切实查办。彻底研诘。遽行概予免究。致妄控者有所藉口。转无以折服其心。著官文仍遵前旨。迅即咨提李逢春到鄂。按照李际晟所控各情逐一秉公研讯。务期水落石出。以成信谳。毋庸稍涉回护。其所控湖南省劣员倚势作威夤缘要结等情。并著官文咨明恽世临、会同甄核。悉心考察。毋稍徇隐。另片奏、记名总兵王万年等不胜专阃之任等语。览奏已悉。并谕知刘蓉察看佘福象能否胜任。核奏办理矣。原片著留中。将此谕令知之。　　

○又谕、麟兴等奏、遵旨约束所部人众。并请饬库伦速绘旧图。咨送伊犁核对一摺。前据明谊等奏、接准科布多乌里雅苏台咨文。卡内蒙古游牧。现均设法安置。兹据麟兴等奏称、据唐努乌梁海总管等呈到遵绘各旗游牧图志。东自固尔弼达巴哈起。西至沙弼奈达巴哈界牌止。即系唐努乌梁海游牧。麟兴等因乌里雅苏台并无存有确切旧案。当即咨查库伦随准照钞雍正五年两国所换原约画分界牌地名。核与委员所查。大略相同。似例载沙弼奈岭。即是唐努乌梁海游牧内之沙宾达巴哈。已无疑义。而俄国送来议单内载唐努鄂拉达巴哈叠次核对。均无此前项地名。难保非俄国故换此名。有意欺混。如果即指唐努山。不特与雍正年闲定界旧案不符。且与十年新定条约所载地址。亦属相背。请饬库伦将交界原图咨送明谊等。以凭核对等语。俄人诡谲异常。所称唐努鄂拉达巴哈。既查无此地名非调取从前定界图志。以备俄使前来。持与会议。断不足以折服其心。库伦自必存有旧图。著文盛等速将已定交界图志。照绘一分。或将原图径行咨送明谊等。以备与俄使会议时。反覆辩论。详明质证。庶俄国不能逞其狡词是为至要。将此各谕令知之。　　

○又谕、麟兴等奏、接据科布多咨文。俄人抢去委员及扎萨克等情形。广凤、奎昌奏、俄人越界伐木各一摺。科布多所属之霍呢迈拉扈卡伦。忽有俄人六十余人。前来驻扎。声言照料游牧。又由该国雅什达喇城衙门送来俄文。内称阿勒坦淖尔等处。均系该国游牧等语。其绰罗什拜地方。复有俄人数名伐木。声称该处系该国富人前来贸易。并有该国大喇嘛人前来盖庙居住各等语。西北分界事宜。尚未定议。前恐该国坚以常住卡伦为词。致伊犁索伦四爱曼人等生计有碍。谕令常清、明谊等、力与辩驳。如该国不允。则援条约内有西界商办不限日期之语。将分界事宜。暂缓商办。以折其任意要求。此次该夷率行越卡伐木。并称该卡伦等均系该国游牧。恐其以分界从缓。豫先侵占。故为虚词恫喝之谋。并私行越卡。以图藉端寻衅。该大臣仍当不动声色。饬令派出委员。妥为开导。令将越界俄人。赶紧退回。并告以界址未分。岂容伐木强占。致生事端。有伤和好。务须严词拒绝。使之废然思返。方为妥善。至该夷拘去查阅哈屯河委员。及扎萨克蒙古兵等十余名。是否在卡伦以内。其因何启衅之处。何以并未据广凤等详细驰奏。著广凤等一面将详细原委。速行奏闻。一面设法开导。令将拘去弁兵。即行放回。以免枝节丛生。该大臣等身膺边寄。叠次谕令将各卡伦认真防范。何以仍任令俄人来去自如。并将查卡弁兵。任意拘去。毫无准备至此。嗣后该大臣等、务各先为自强之计。于各处守卡兵役。严加整饬。有备无患。免致办理诸形棘手。将此由五百里各谕令知之。寻明谊奏、已据广凤来咨。业经移知俄人。令将滋扰俄兵。严行收管查办。不得仍前寻衅。下所司知之。　　

○调镶黄旗护军统领载容为右翼前锋统领。正黄旗护军统领察杭阿为镶黄旗护军统领。以镶黄旗汉军副都统恒龄为正黄旗护军统领。未到任前以正红旗汉军副都统裕瑞署理。　　

○以拉林协领德英为阿勒楚喀副都统。　　

○壬寅。谕内阁、御史景霖等奏、宗室觉罗潜住外城。请饬查禁一摺。据称近来南城地面。颇有宗室觉罗隐匿姓名居住者。行踪诡秘。不安本分。及与民人口角争讼。始将真姓名说出。以图挟制。司坊官传讯。永不到案。请饬查禁等语。外城地面。向不准旗人居住。至宗室觉罗。更不应在外城溷迹。若如该御史所奏。诡托姓名。与匪人为伍。滋生事端。情尤可恶。著宗人府、八旗、严行饬禁宗室觉罗人等。概不准移居外城。如有先经移居者。即著查明。勒限迁回内城居住。毋任延玩。经此次饬禁之后。傥再有潜居外城。怙恶不悛者。即著该城御史等访查确实。奏明究办。　　

○又谕、刘长佑奏、甄劾庸劣不职之知府牧令典史各官。请旨分别降革勒休一摺。直隶候补知府沈燮同、才欠历练。难胜表率。著以同知降补。前署任邱县候补知县王锡、办事粗率。舆论未孚。候补知县丁慕陶、识浅心粗。难膺民社。以上二员。均著以县丞降补。清丰县知县王学乾、声名平常。不谙吏事。无极县知县蔡荣锡、偷安废事。不洽舆情。长垣县知县易焕书、公事废弛。不知检束。长垣县典史潘岱、举动轻浮。居官不谨。以上四员均著即行革职。延庆州知州汪桂、年力就衰。难期振作。著勒令休致。以肃吏治。　　

○谕议政王军机大臣等、穆图善、刘蓉奏、偪剿蔡逆获胜。现筹添兵会剿。并曹克忠一军。西路截剿获胜各摺片。蔡逆被官军击败后。过田峪河移踞焦家巷等处。经穆图善等与曹克忠所部各军。分路截剿。连日叠有斩捦。该逆势渐穷蹙。与启郑诸逆。合并抗拒。穆图善等现扎田峪河东岸。并函商曹克忠偪扎田峪河西。拟为两路夹击。一鼓聚歼之计。惟贼势尚众。官军兵力较单。穆图善等所调萧庆高一军。由洋县取道佛坪会剿。即著催令。迅速前进。合力兜击。并著李云麟迅率所部。分驻华阳江口四亩地各隘。以杜纷窜。蔡逆率贼党五六百人。在黑峪河东岸。经曹克忠督队迎击。将蔡逆闪落马下。为贼众拥救逃逸。据生捦贼供。该逆因官军紧偪。意图偷渡渭河窜往歧凤一路。佘福象所部。兵力较薄。即著刘蓉等咨商雷正绾陶茂林、将曹克忠所部陇防四营。星速调扎凤翔。如贼匪乘闲偷渡渭河。即行拦头截击。并严饬佘福象就现有防兵。探踪堵截。毋稍疏懈。蔡逆势穷思窜。正当合力协剿。将全股就地歼除。著刘蓉、李云麟等、严饬诸军。与曹克忠一军并力环攻悉数殄除以靖疆圉。傥任令扰及他处。致裹胁日众。逆焰复张。必惟刘蓉、李云麟等是问。降将叶毓广、随同曹克忠剿贼立功。自应量予奖叙。刘蓉等请赏给该降目四品翎顶。或以都司补用。未免过优。著改为赏给六品翎顶。嗣后叶毓广续有劳绩。仍可从优保奖也。汉中地方雕敝。既据刘蓉奏称、前署守杨光澍于抚绥地方。及筹办善后各事宜颇著成效。著照所请。改为革职留任。仍令署理汉中府知府刘蓉即饬令该员。将地方应办事宜。认真经理。使地方日有起色。本日据官文奏、陕西汉中镇总兵佘福象。现年二十二□山戊不□。于营务毫无历练。而奢华浮动。性情未定。似未便遽膺专阃。请饬查看等语。并著刘蓉随时认真查看能否胜任。据实具奏。将此由六百里各谕令知之。　　

○以记名副都统安住为正蓝旗蒙古副都统。交神机营王大臣差委。　　

○以直隶武邑、平乡、等县上年被匪窜陷。即行收复。免署总督崇厚、布政使石赞清、按察使王榕吉、道员锡祉、祝垲、知府李朝仪、署知府高维翰处分。　　

○以克复江南省城。赏军机章京光禄寺卿胡家玉等花翎。内阁侍读瑞廉等蓝翎。余加衔升叙有差。　　

○缓徵直隶东安、元城、大名、三县被水村庄新旧额赋旗租。　　

○癸卯。谕内阁、前因都兴阿奏、东台县团练。与焦湖船械斗。烧杀多人。并将采办军米船只烧毁。总兵詹启纶之叔詹以安。亦被杀害等情。当经谕令吴棠提案研讯。嗣据吴棠遵查大概情形。并将武举夏澄、夏芳、奏请饬革究办。兹据吴棠奏称、叠经委员查讯。情节参差。署运司忠廉讯据要证杨道生等供词。以夏澄等并无在场纠抢之事。而詹启纶复因客民吴鸾讦控。遂以上下交蒙等词。禀请另委妥员审办。江北现无可委之员。请改发江苏审讯等语。此案已阅两年之久。亟应赶紧审结。著吴棠将案内人证卷宗。移交李鸿章督同臬司。秉公研讯确情。按律定拟具奏。寻奏、审明焦湖船诈称兵勇。在东台县境骚扰。带有发逆伪票多件。被乡民□□穴□又□获。互相击斗。致毙多命。总兵詹启纶之叔詹以安、采办军米。适与焦湖船同泊。误被焚杀。武生吴鸾、控已革武举夏澄、夏芳、乘势纠抢。讯系挟嫌诬告。夏澄、吴鸾、均已病故。夏芳应请开复。下部议。从之。　　

○谕议政王军机大臣等、德勒克多尔济等奏、挑选土默特壮丁在城驻守。请饬山西巡抚筹给银两等语。归化城向无重兵驻守。该将军因拏获逆回奸细。讯有东窜之信。当即传集土默特屯居壮丁。挑选三百名。常川驻城。派委参佐领等官。自六月十五日起。按日操演。并与乡团联络弹压。所筹尚属周妥。惟该壮丁等素无钱粮。断难枵腹从事。著沈桂芬督饬归绥道酌筹款项。每名壮丁。每月发给实银一两五钱。以资津贴而重防务。原片著钞给阅看。将此谕令知之。　　

</div>
    <div class="pagination">
<a href="清实录同治朝实录_page164.html">上一页</a><span>...</span><a href="清实录同治朝实录_page160.html">160</a><a href="清实录同治朝实录_page161.html">161</a><a href="清实录同治朝实录_page162.html">162</a><a href="清实录同治朝实录_page163.html">163</a><a href="清实录同治朝实录_page164.html">164</a><span class="current-page">165</span><a href="清实录同治朝实录_page166.html">166</a><a href="清实录同治朝实录_page167.html">167</a><a href="清实录同治朝实录_page168.html">168</a><a href="清实录同治朝实录_page169.html">169</a><a href="清实录同治朝实录_page170.html">170</a><span>...</span><a href="清实录同治朝实录_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
