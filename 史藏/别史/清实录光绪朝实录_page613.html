<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 613 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 613 页/共 1316 页</h1>
    <div class="content">○命喀拉喀多罗郡王鄂忒萨尔布咱尔、青海多罗郡王鞥克吉尔噶勒、苏喇特镇国公色楞那木济勒、在乾清门上行走。明发　　

○加赏梁家园百善堂暖厂粟米二百石。现月　　

○戊寅。谕内阁、福润奏特参庸劣不职各员一摺。山东候补知县涂绍光、王智渊、贻误要工。声名甚劣。试用巡检张赓扬、行同无赖。不堪造就。均著即行革职。郓城县知县纪堪瑜缉捕废弛。人地不宜。著开缺另补。候补知县吴谨度、办案草率。难膺民社。著以县丞降补。济甯州州同蒋鸿勋。不守本分。擅受民词。惟系举人出身。文理尚优。著以教职归部铨选。以肃官方。现

月

　　

○刑部奏、停勾官犯云南已革游击王钊已监禁一年。遵例年终具奏。得旨、王钊仍著牢固监禁。　　

○又奏、逆犯已革提督刘效忠妻子监禁逾二十年。请准取保释放。依议行。　　

○以才具优长。予山东兖州镇总兵田恩来。沂州府知府锡恩。曹州府知府毓贤。临清直隶州知州陶锡祺。军机处存记。　　

○以亏款延缴。革前山西怀仁县知县郭肇金职。籍产备抵。现

月

　　

○蠲缓山西阳曲、太原、榆次、祁、徐沟、文水、兴、临汾、襄陵、洪洞、曲沃、汾西、汾阳、平遥、介休、石楼、甯乡、大同、大通、山阴、怀仁、甯武、代、左云、右玉、甯武、神池、偏关、五寨、盂、忻、定襄、静乐、五台、繁峙、保德、稷山、霍、赵城、丰镇、甯远、归化、和林格尔、清水河、托克托城、萨拉齐、四十六厅州县被旱被水被雹被霜被鹼地方新旧钱粮杂课。现月　　

○己卯。孝庄文皇后忌辰。遣官祭昭西陵。照录　　

○谕内阁、谭钧培奏、特参庸劣不职各员等语。云南云龙州知州张德霈、办理颟顸。难膺民社。惟系进士出身。文理尚优。著以教职归部选用。借署富民县典史林蕙棠、纵丁讹索。行为卑鄙。署昆明县典史试用从九品王寿绪、居心刁狡。疏于狱务。均著即行革职。以肃官方。现月　　

○又谕、仓场侍郎祥麟等奏、库储银两被窃。请将厅库各官分别议处一摺。据称坐粮厅通济库。于本月十九日失去银一千两。现将库役人等讯究等语。厅库重地。理应严密稽查。岂容稍有疏失。乃竟被窃库银至一千两之多。殊属疏于防范。通济库大使庄濠。著先行交部议处。坐粮厅汉监督沈锡晋。并著交部议处。至满监督如松。虽据称因公出署。应否免议。仍著吏部照例办理。所失银两。著祥麟等督饬各该地方官将看库兵役人等严讯究办。现月　　

○又谕、巡视东城御史恩溥等奏、东城副指挥一缺。请照西北两城调繁之例。先尽五城差委之熟悉地方情形人员留补一摺。著吏部议奏。　　

○黑龙江将军依克唐阿奏、绥化厅地亩清文完竣。现饬丈巴彦苏苏地亩。下户部知之。　　

○庚辰。以亏短交代。革已故前署山东泰安县知县汪瀛。代理高苑县知县姚万杰。已故前招远县知县董家瑞职。同已革前署钜野县知县毕炳炎分别逮问提属勒追籍产备抵。　　

○以遵命捐赈。予江苏元和县附贡生顾麟颐。浙江乌程县道员许堃等、各为其父母祖父母建坊。摺包　　

○以遵命捐助棉衣。予前驻藏办事大臣尚贤、同知贺松龄为其母、知府王荩臣等为其父。各建坊。摺包　　

○上以岁暮祫祭太庙。自是日始、斋戒三日。记注　　

○辛巳。谕内阁、长顺奏、考察属员贤否。分别举劾一摺。吉林署宾州厅同知委用知州吴瞻菁、勤求民隐。舆情爱戴。据长顺奏称堪备循良之选。即著传旨嘉奖。仍饬令该员益加奋勉。毋得始勤终怠。双城厅通判孙逢源。年老昏庸。昧于听断。惟平日居官尚廉。著以原品休致。长春府经历张绍庚、居心巧滑。不知检束。署山河屯经历试用巡检盛文瀚、操守难信。纵役扰民。均著即行革职。以肃官方。现月　　

○谕军机大臣等、翰林院侍讲学士恩景奏、寿东宫太监在外招摇。请旨究办一摺。现在当差太监。有无马玉麟其人。如有其人。该太监是否安分。著总管内务府大臣查明具奏。现月　　

○以战功卓著。遗爱在民。追予故记名提督李得胜优恤。附祀前安徽巡抚英翰专祠。并宣付史馆立传。从安徽巡抚沈秉成请也。摺包　　

○壬午。赏喀尔喀郡王衔多罗贝勒贡桑珠尔默特、阿巴噶固山贝子贡多桑保、察哈尔辅国公格楚克札木苏紫缰。科尔沁和硕卓哩克图亲王丹色哩特旺珠尔三眼花翎。青海固山贝子吹木丕拉诺尔布双眼花翎。明发　　

○予积劳病故。前浙江处州镇总兵曹正兴照军营立功后病故例优恤。摺包　　

○缓徵江西南昌、新建、进贤、清江、新淦、峡江、莲花、庐陵、永丰、安福、永新、建昌、安义、德化、德安、万安、余干、瑞昌、湖口、彭泽、二十厅县歉收地方新旧钱漕杂课。现月　　

○蠲缓两浙盐场灶荡被灾地方应徵灶课。其杭嘉松各场荒芜未垦灶地荡涂本年灶课钱粮。并豁免。现月　　

○蠲缓吉林三姓五常厅等处灾歉地方应徵银谷租赋。现月　　

○蠲缓河南汲、新乡、辉获嘉、淇、浚、修武、温、林、内黄、武陟、孟、祥符、杞、尉氏、郑、荥泽、汜水、商邱、甯陵、永城、鹿邑、虞城、夏邑、睢、柘城、考城、安阳、汤阴、临漳、延津、滑、封邱、河内、济源、原武、阳武、洛阳、偃师、孟津、宜阳、永甯、南阳、内乡、裕、叶、淮甯、项城、沈邱、太康、扶沟、光山、固始、中牟、陈留、淅川五十六厅州县歉收地方新旧钱漕。现月　　

○癸未。祫祭太庙。上亲诣行礼。内记　　

○遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。昌陵。昌西陵。慕陵。慕东陵。定陵。定东陵。惠陵。照录　　

○遣官祭端慧皇太子园寝。照录　　

○醇贤亲王园寝。　　

○遣官祭太岁之神。照录　　

○闽浙总督谭钟麟奏、建筑厦门炮台。购置铜炮。需款甚钜。请展缓海防捐一年。从之。摺包　　

○赏朝鲜国使臣李乾夏等绒缎荷囊有差。　　

○甲申。上御保和殿。赐蒙古王贝勒贝子公额驸台吉。暨文武大臣及朝鲜国王副使燕。　　

○谕军机大臣等、长顺等奏、要犯脱逃请饬拏办一摺。据称长春府商人罢市挟制一案。首犯李洛荣先行逃避。有赴京呈控之说。请饬查拏等语。著直隶总督、步军统领衙门、顺天府、五城御史、迅将该犯李洛荣即李荣廷、严拏务获。解赴吉林。归案审办。毋任漏网。原摺著钞给阅看。将此各谕令知之。现月　　

○酉刻诣储秀宫慈禧端佑康颐昭豫庄诚寿恭钦献皇太后前行礼。纂修官王会厘恭纂　　

总纂官熊方燧恭辑监修总裁世恭阅一签十一月十三日正总裁那月日专司藳本陆恭覆阅癸丑八月初六日　　

徐月日　　

荣月日副总裁唐月日　　

宗室宝恭阅二签四月十八日

　　

陈恭阅三签二月十四日　　

熙月日　　

郭恭阅一签五月廿九日　　

宗室麒月日


大清德宗同天崇运大中至正经文纬武仁孝睿智端俭宽勤景皇帝实录卷之三百二十　　
</div>
    <div class="pagination">
<a href="清实录光绪朝实录_page612.html">上一页</a><span>...</span><a href="清实录光绪朝实录_page608.html">608</a><a href="清实录光绪朝实录_page609.html">609</a><a href="清实录光绪朝实录_page610.html">610</a><a href="清实录光绪朝实录_page611.html">611</a><a href="清实录光绪朝实录_page612.html">612</a><span class="current-page">613</span><a href="清实录光绪朝实录_page614.html">614</a><a href="清实录光绪朝实录_page615.html">615</a><a href="清实录光绪朝实录_page616.html">616</a><a href="清实录光绪朝实录_page617.html">617</a><a href="清实录光绪朝实录_page618.html">618</a><span>...</span><a href="清实录光绪朝实录_page614.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
