<!DOCTYPE html>
<html>
 <head>
  <meta charset="utf-8"/>
  <title>
   清实录乾隆朝实录 - 第 635 页/共 1860 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录乾隆朝实录 - 第 635 页/共 1860 页
  </h1>
  <div class="content">
   乾隆十九年。甲戌。五月。己卯朔。上诣北郊斋宫斋宿。　　

○谕军机大臣等、瑚宝前奏淮安、山阳、地方。四月十二日得雨情形。殊不明晰。业经批示询问。今览覆奏摺内称、十六、二十一、等日。又得雨五分、及一寸二分、高阜麦苗。现在含苞吐秀。低田二麦。倍觉茂盛。又另摺内称、闰四月十一、二、三、及二十二等日。连得甘霖。入土二三四寸不等。二麦现在刈获等语。所奏终属糊涂。麦苗既在望雨之际。则此寸许之寸。何能沾足。乃称二麦含苞吐秀。渐次登场。前后更为矛盾。可传谕鄂容安、令其将淮北之山阳、清河、桃源、宿迁、邳州、等处。麦收雨泽。并有无旱象情形。查明据实覆奏。寻奏、入夏以来。各属连得畅雨。麦禾加倍滋长。粮价平减。淮北一带相同。得旨、欣慰览之。　　

○又谕、此数次策楞等奏摺内、并无王成衮扎布之名。此际伊或已至军营。或尚未至之处。著寄信策楞。遇便奏闻。再德宁起程之日。朕问伊何时可赶及大学士傅恒。伊奏称本日夜间。即可赶及。今傅恒等已至。问及德宁。是日非特并未赶及。即至见车凌、车凌乌巴什等时。伊俱未及赶上。德宁起程。不过比傅恒等、略迟二三时。何至落后数日。平日行走。谓伊年老。不能兼程。尚可容恕。及至领兵。亦复如此。朕必不轻纵。德宁、著传旨申饬。再前往军营之满大臣。俱系特派。当念身系满洲。尤宜奋勉。与喀尔喀等、争先行走。始不负钦派满洲大臣之意。若但图安逸。不能忍耐劳苦。不惟见讥于喀尔喀等。又何以服兵丁之心。嗣后倘有似此者。经朕闻知。必当从重治罪。断不宽恕。著策楞转谕军前众大臣等知之。　　

○庚辰。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○谕、据协办河务富勒赫奏称、高宝运河、两岸砖石各工。于闰四月二十二日。均已照估一律如式完竣等语。高宝运河两岸工程。前经降旨。交与协办河务富勒赫、专司督办。今自兴工以来。甫逾两月。悉能如式告竣。淮、扬、二郡运道民生。均资利益。甚属迅速可嘉。富勒赫著交部议叙。其在工文武员弁。并著查明等次。奏请交部、分别议叙。　　

○谕军机大臣等、爱必达以贵州提标中军李现祥等、侵那生息利银一案。将失察之前任提督丁士杰、具摺参奏。已降旨交部察议矣。但丁士杰之在贵州提督任内。其居官行事。究竟若何。其于此事。有无通同捏饰之处。抑或仅止失于查察之咎。爱必达此番参奏。是否实因李现祥之事起见。抑或因上年定长、曾奏其致书嘱托。遂不免有附和定长之意。可传谕硕色、令其不可瞻徇。亦不可苛求。秉公详悉查明。据实覆奏。寻奏、查丁士杰、在贵州提督任内。尚能熟悉营务。勤于操练。其居官行事。未得深知。近抵黔省。访知一二年来。提标马匹、遇有倒毙。不即买补。竟系丁士杰、将马价银、统交中军参将衙门收存。匿倒不报。侵克草乾等项银。上下任意取用。约有八九千两之数。至李现祥、侵隐生息利银三百余两。丁士杰。并不确查月报、及当铺实数开造。乃听李现祥另呈样册照造。显系通同捏饰。爱必达此番因新任提督宋爱、查出李现祥侵那事。咨揭会参。不得不照例办理。似无附和定长之意。报闻。　　

○辛巳。孝诚仁皇后忌辰。遣官祭景陵。　　

○谕曰、甘肃布政使吴士端、著来京。其员缺、著史奕昂、前往署理。　　

○兵部议准、原署两广总督班第奏称、广东廉州营。分防合浦、灵山、二县。内合浦县之永平司属地方。毗连西省。为猺獞出没之所。周三百余里。并无台汛。仅设东界一塘。安兵三名。且离廉州郡城数百里。查东界塘之东十五里。地名九叉河。为诸山扼要之所。请添设一汛。派拨外委一员。带兵十六名。驻劄防守。其东界塘、亦属单弱。再添兵五名。共足八名。改塘为汛。又灵山县属陆屋地方。水陆交冲。上通广西南宁。下达交阯江坪。前设陆屋一塘。仅兵二名。今应添设六名。共足八名。改塘为汛。再自廉州郡城直至灵山。原设石康、多蕉、车板、广榔、向水、官桥、刀背水、山心、高桥等塘。暨丰塘、共十塘。每塘止安兵二名。各应添兵一名。以上计共添兵三十七名。俱于该营内、酌量抽拨。查该营原设府城头塘兵三名。灵山县头塘兵二名。系递送公文。可以归并看守城门之兵代递。两塘兵五名全裁。又该营分防福禄、窰萝、火烧桥、平鸭、武利、潭土□朗、佛子、山下、公馆、清湖、吴屋、等十一汛。每汛原安兵七八名。至二十余名不等。应于福禄汛、抽兵一名。窰萝、火烧桥、平鸭、武利、潭土□朗、五汛。各抽兵二名。佛子、山下、公馆、三汛。各抽兵三名。清湖、吴屋、二汛。各抽兵六名。以上裁抽兵、已足三十七名之数。其九叉汛外委、亦毋庸另设。统于该营城汛外委内、酌拨前往。至营房应分别添建。除石康等十塘。每塘仅添兵一名。应于旧塘房内通融居住。其新设九叉汛、派外委一员。兵十六名。应建营房十三间。东界汛添兵五名。陆屋汛添兵六名。应建营房六间。从之。　　

○蠲缓福建台湾、凤山、二县。乾隆十八年、旱灾额赋有差。被灾较重者、赈恤一月。　　

○以故五经博士卜科侄玉柱、袭职。　　

○壬午。谕、贵州布政使员缺。著吴士端调补。俟来京陛见后。再赴新任。　　

○谕军机大臣等、向来督抚养廉。任事后、另有别员署理者。正署均支其半。若未经到任。则正员不行支领。今策楞虽未到任。现在军前办事。与奉差他处者不同。且伊曾任广督。其总督养廉。著照已到任之例办理。将此传谕杨应琚知之。　　

○又谕、齐齐哈尔副督统达色奏、遵旨于索伦兵内、备派一千名。请带领骁骑校、领催、披甲、十六人。以备统领官兵进发时、往来递送文移等事。照例给与盐菜银两等语。著照所请行。至西北两路。本年冬季。彼处之兵。又添派数千名。现在前锋统领清保、已授为黑龙江将军。俟伊到时、添兵一切事宜。会同清保公同商议办理。此时宜加意慎密。毋致洩漏。　　

○又谕、御史陈作梅奏。海船应速竣工一摺。著交该督抚鄂容安。庄有恭。详悉查明。定议具奏。寻奏、勘得自太仓土塘连界之铛脚港。至耿泾。系昭文县所辖。约长一万一百余丈。自东至西。地势渐高。内地高于水面二三尺、至八九尺不等。向无塘工。亦无民修堤埝。乾隆十二年风潮案内。常、昭、一带。冲损田庐人口甚多。赈恤费至钜万。亟应建筑。照上年太仓土塘、高八九尺。底宽三尺六寸。面宽一丈二尺。勘估需银五万余两。自界泾、至巫山港。共长五千九百五十余丈。地势渐高。向有民筑堤岸。自巫山港、西至江阴县之黄田港。冈阜连属。间有断续。亦有民筑堤圩。此二处、止须就现在民筑堤埝。令地方官督率。培厚加高。无庸另行筑塘。至白茆河、长九十余里。自昭文县、至支塘。计五十余里。现在水势尚深。无庸议浚。惟自支塘至海口。计四十余里。悉皆淤浅。现在照该县绅士议估、面宽六尺。底宽三尺。深八尺。两岸筑坝。俾内水常情。海潮不入。不致淤垫。或遇内水异涨。又可开坝洩水。逐段勘估。需银三万有奇。通计筑塘、浚河。请兵借给银八万两。得旨、如所议行。　　

○又谕、据永常奏、准噶尔夷使、已抵桥湾。现在即可入关。且据该夷使言、于起程时、业已派出贸易头目。亦于六月间可到等语。从前准夷部落。准其通贡贸易。原系加恩噶尔丹策零。其后策妄多尔济那木扎勒、喇嘛达尔扎继立。因系噶尔丹策零之子孙。是以仍前办理。至达瓦齐篡立。则系伊之仆属矣。今伊贡使前来。若仍前相待。我朝当全盛之时。国体攸关。不应委曲从事。以示弱于外夷。若少示贬损。准夷素性猜疑。阴怀叵测。将来必至构衅滋事。不得不先为防范。况伊部落、数年以来。内乱相寻。又与哈萨克为难。此正可乘之机。若失此不图。再阅数年。伊事势稍定。必将故智复萌。然后仓猝备御。其劳费必且更倍于今。况伊之宗族车凌、车凌乌巴什等、率众接诚。至万有余人。亦当思所以安插之。朕意机不可失。明岁拟欲两路进兵。直抵伊犁。即将车凌等分驻游牧。众建以分其势。此从前数十年未了之局。朕再四思维。有不得不办之势。所有明岁军兴、一应粮饷兵丁马驼。均应豫为筹画。其西路所调兵丁。约需二需。此内欲拨甘凉绿旗兵八千。及西宁、凉庄、西安、归化城、土默特、察哈尔、以及新降之厄鲁特兵。共合二万之数。如此办理。似已足敷调遣。或有另行办理之道。著永常详细筹议。速行具摺驰奏。候朕酌定。将来十月内、朕另降谕旨。令永常策楞等来京。将一应机宜。面加训谕。至陕甘现办军需。鄂乐舜、恐不能办理裕如。已特派鄂昌前往。并令史奕昂署理甘藩。以资协助。可一并传谕知之。寻奏、查归化城、土默特、察哈尔、及新降之厄鲁特、习知口外道路情形。自应派拨。再索伦兵骑射素强。尤谙草地路径。亦应派入。请于臣标、暨固原、甘州、安西、三提。西宁、宁夏、凉、肃、四镇绿旗兵。派拨一万。其西安、宁夏、凉庄、归化城、土默特、察哈尔、厄鲁特、派兵九千。再将索伦兵派入一千。共合二万之数。又查瓜州扎萨克公额敏和卓、人极勇往。深悉夷情。应将哈密瓜州缠头。派拨二百名。使额敏和卓、带领随营进征。如遇夷境左近之缠头。令其晓谕招顺。至一切军装器械。现有备战备贮之项。可以动用。粮饷马驼。查照出征西路筹画。奏闻办理。下军机大臣议行。　　

○吏部议准、两广总督班第咨称、查新宁县属之那骨堡。新设县丞。应将新宁县属之土冈、石井、那骨、北邑、允泊、陡门、陡门下峝、北微、圆山、大湖、深井、富坑、牛栏、牛栏岭背、龙图、土□氵□(空□口)□、那扶、永隆、小凹、转水、等各村庄、二百五十七处。统归县丞管辖。又大澳地方。添设炮台一座。应将省局现存一千斤铁炮一。四百斤铁炮三。运至大澳炮台安置。从之。　　

○以编修刘墉、充日讲起居注官。　　

○旌表守正捐躯之安徽亳州民颜入妻李氏。　　

○癸未。上奉皇太后幸万方安和。仍还畅春园。　　

○调革职总兵施廷专、游击王安国、陈旺、刘绪、守备黄钺、来京引见。　　

○甲申。上奉皇太后巡幸盛京。自圆明园启銮。　　

○诣皇太后行宫问安。　　

○是日、驻跸南石槽行宫。　　

○乙酉。上诣皇太后行宫问安。　　

○谕、此次由热河前往盛京。恭谒祖陵。所有经过直隶奉天州县地方。加恩蠲免本年应徵地丁钱粮十分之三。著方观承、鄂宝、照例查办。该部即遵谕行。　　

○谕军机大臣等、据喀尔吉善奏、革职总兵施廷专、在温镇数年。尚属实心。游击王安国等、皆出色之员等语。已降旨交该部调取引见矣。施廷专等收受礼物。喀尔吉善当时查出实情。只应详悉晓谕该番。以果系总兵等勒索馈送。不但追还物件。并当严参治罪。今乃尔等感其照料情好赠遗。无可查办。叙述缘由。密行奏请戒饬足矣。既经参劾。自不得不严以处分。该督上年办理此案。未免过当。今将伊等居官之处。据实奏闻。尚无回护。然已觉多此一办。并传谕该督知之。　　

○又谕、前令由张家口多伦诺尔、归化城、伊克昭、及喀尔喀之土谢图汗等部落、采买马二万。驼二千。今尚无需。不若暂解军营。加意牧放。以备应用。著派莫尔浑总理其事。归化城所买驼马。即交彼处官兵解往。其张家口、伊克昭、喀尔喀、所买驼马。就近送至何地、及作何分起解往之处。令莫尔浑酌妥。一面移知约会。令各该处大员、统领本地官兵解送。其驼马解至军营。交将军策楞、另派官兵。妥为牧养豫备。原解之官兵。俱令彻回。著寄知莫尔浑。沿途不必急行。务觅丰美水草牧放。缓缓护解前行。勿令疲瘦。再军营现在需人。莫尔浑到彼时。著在参赞大臣上行走。并寄信策楞、达松阿、惠色、等知之。　　

○又谕、军机大臣议、归化城拨米六万石。分两年解往军营。所办甚好。著寄信恒文、富昌等。于次年运米三万石之时。再增添一万。运解四万。　　

○是日、驻跸密云县行宫。　　

○丙戌。驻跸要亭行宫。　　

○丁亥。上诣皇太后宫问安。　　

○是日、驻跸两间房行宫。　　

○戊子。上诣皇太后行宫问安。　　

○是日、驻跸常山峪行宫。　　

○己丑。谕军机大臣等、归附之厄鲁特台吉车凌等所属。因生计困苦。朕降旨施恩。将喀尔喀汗巴勒达尔等、所进羊只牲畜。给价收存。赏给伊等。又将军营所贮大麦。接续赏去。此际伊等生计如何。麒麟保尚未具奏。著寄信麒麟保、询问伊等现在所食。接济与否。再所赏耔种已到。现仍耕种与否。及可以耕种、与不可耕种之处、即行奏闻。　　

○蠲缓安徽属太平、寿州、宿州、凤阳、临淮、怀远、虹县、灵璧、凤台、阜阳、颍上、霍邱、亳州、太和、泗州、盱眙、天长、五河、滁州、全椒、并新安、凤阳、原凤、中右、长淮、等二十五州县卫。乾隆十八年分、水灾额赋。　　

○是日、驻跸喀喇河屯行宫。　　

○庚寅。上诣皇太后行宫问安。　　

○加杜尔伯特台吉车凌等封号。谕曰、杜尔伯特台吉车凌、车凌乌巴什等。皆准噶尔渠帅。向慕德化。率领万众。倾心来归。甚属可嘉。应施恩赏给封号。以示怀柔至意。其台吉车凌、封为亲王。车凌乌巴什、封为郡王。车凌孟克、色布腾、封为贝勒。孟克特穆尔、班珠尔、根敦、封为贝子。刚、巴图孟克、玛什巴图、封为公。达什敦多布、恭沙喇、巴尔、封为一等台吉。均授为扎萨克。其所部人户。如何编次旗分、佐领、补放官职之处。俱已降旨。令玉保、麒麟保等办理。著该部照例遵行。车凌等受朕厚恩。务将所属人等、约束教养。安分谋生。果能仰副朕心。遵循训旨。则永沐朕恩于无既矣。惟之无怠。　　

○是日、驻跸避暑山庄。至七月辛巳、皆如之。　　

○辛卯。遣官祭关帝庙。　　

○上御澹泊敬诚殿。召见新封亲王车凌、郡王车凌乌巴什等赐宴。赏亲王车凌银五千两。郡王车凌乌巴什银四千两。贝勒车凌孟克、色布腾、各三千两。贝子孟克特穆尔、班珠尔、根敦、各二千两。公刚。巴图孟克、玛什巴图、各一千五百两。一等台吉达什敦多布、恭沙喇、巴尔、各一千两。闲散台吉巴雅勒当、托布沁、丹巴和通、曼都伯勒克、曼堆、额布根、各二百两。管旗章京敦多布车凌、丹巴、根敦、阿纳达、各一百两。副管旗章京尼拉、八十两。宰桑巴桑、巴朗、达克巴、巴图孟克、拜音珠尔、巴尔拜音珠尔、车凌达什、各六十两。宰桑乌鲁布珠尔、布布达、达什扎布、苏珠克、喀木图、各四十两。随从人等一百一十七名、每人十两。　　

○壬辰。上诣皇太后行宫问安。　　

○谕军机大臣等、仓场侍郎双庆等奏、自闰四月二十五日。绍兴帮过天津后。湖北头等帮。俱皆脱空。查据旗丁口称、一路让运石船。因此脱空。其宁波卫等帮。亦未跟艄。飞咨漕臣严查等语。江南、山东、一带采运石料。久已办竣。何至阻碍粮艘遄行。况同日现据瑚宝奏、各闸水足。催趱漕船。飞挽前进等语。其尚未抵通各帮。何以行走参差。或系沿途催趱不力。旗丁藉口耽延。著传谕瑚宝、令其严行核查。据实覆奏。寻奏、查湖北头帮。在白洋河脱空四日。二帮、在古城溜脱空二日。因东省采石船。其时尚未运竣。以至阻碍稽迟。三帮、在沙沟营汛守风。脱空一日。俱在闸河阻隔。事属有因。请毋庸置议外。惟查湖北头帮。经由临清、德州、一带。脱空五日。二帮、经由南河。脱空一日。三帮、经由南河。脱空二日。领押各官。并不严督趱行。均请交部议处。得旨、该部察议具奏。　　

○又谕、策楞等具奏、扎萨克台吉达什丕勒、进羊一千只。协理台吉巴勒达尔之子衮布多尔济、进羊一千只。马一百匹。伊等努力办公。甚属可嘉。所献马羊。俱著收存。并寄信策楞等。仍前折价赏给。　　

○以厄鲁特公巴图孟克、为北路军营参赞大臣。玛什巴图、为西路军营参赞大臣。
  </div>
  <div class="pagination">
   <a href="清实录乾隆朝实录_page634.html">
    上一页
   </a>
   <span>
    ...
   </span>
   <a href="清实录乾隆朝实录_page630.html">
    630
   </a>
   <a href="清实录乾隆朝实录_page631.html">
    631
   </a>
   <a href="清实录乾隆朝实录_page632.html">
    632
   </a>
   <a href="清实录乾隆朝实录_page633.html">
    633
   </a>
   <a href="清实录乾隆朝实录_page634.html">
    634
   </a>
   <span class="current-page">
    635
   </span>
   <a href="清实录乾隆朝实录_page636.html">
    636
   </a>
   <a href="清实录乾隆朝实录_page637.html">
    637
   </a>
   <a href="清实录乾隆朝实录_page638.html">
    638
   </a>
   <a href="清实录乾隆朝实录_page639.html">
    639
   </a>
   <a href="清实录乾隆朝实录_page640.html">
    640
   </a>
   <span>
    ...
   </span>
   <a href="清实录乾隆朝实录_page636.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
