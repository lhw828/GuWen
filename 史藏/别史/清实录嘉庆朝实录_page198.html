<!DOCTYPE html>
<html>
<head>
    <meta charset="UTF-8">
    <title>清实录嘉庆朝实录 - 第 198 页/共 523 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录嘉庆朝实录 - 第 198 页/共 523 页</h1>
    <div class="content">
○丙戌。上诣北镇庙行礼。　　

○旌表守正捐躯陕西长安县民刘秉纯媳刘氏。　　

○丁亥。祭先师孔子。命皇次子旻宁行礼。　　

○谕内阁、那彦成奏、审明洋盗通盗济匪各犯、分别办理、汇摺奏闻一摺、据称目下获犯较多、若循旧逐案具奏、囹圄既多拥挤、而逐件具奏、亦未免事涉烦冗、拟将审结之案、或十案或十余案、汇摺奏闻一次等语。所奏殊不成话。该省拏获洋盗、及各项匪徒。均系问拟重辟居多。该督于审明后。自应逐案奏闻。候旨交部核办。此系旧章。岂有汇摺具奏之理。朕日理万几。从不稍惮烦劳。至于刑名案件。人命至重。凡外省奏到审案。及部臣核议奏疏。无不将情节供勘、详细披阅。始行定案。那彦成到粤以后。朕何尝以该省案件较繁。谕令稍从＜闲＞便。乃辄称逐件具奏、事涉繁冗耶。此次一摺之中。叙述至十数案。仅列人名。不叙情节。即交部从何核议。迹似揽权。所办大谬。且此内尚有该督审明后业经恭请王命正法之犯。轇轕不清。若云目下获犯较多。则从前该省获犯、亦复不少。该督但能迅速审办。由驿驰奏候结。又何患囹圄壅积乎。督抚为封疆大吏。无此办事之法。看来那彦成竟不免心存惮烦。任意更改旧章。著传旨申饬。仍交部议处。所有本日汇奏各案一摺。著由四百里发还。交那彦成核明。各归各案。分晰定拟。由四百里驰奏。毋得再有草率。　　

○调锦州副都统来仪、为镶黄旗蒙古副都统。熊岳副都统毓秀、为锦州副都统。镶黄旗蒙古副都统富僧德、为熊岳副都统。　　

○是日。驻跸常家屯御营。　　

○戊子。祭大社大稷。遣成亲王永瑆、恭代行礼。　　

○是日。驻跸蒋家店御营。　　

○己丑。太宗文皇帝忌辰。遣官祭昭陵。　　

○谕内阁、本日兵部议叙总兵罗江太等拏获盗船一案。已降旨照军功给与加级纪录矣。外省海疆地方官员、出洋巡哨。擒捕盗匪。与带兵打仗无异。其被戕者、既照阵亡例赐恤。遇有奋勉出力之员。自应一体优加甄叙。嗣后闽粤等省官员、有在外海捕盗、著有劳绩、特旨交部议叙者。该部核议时。均著给与军功加级纪录。以示奖励。　　

○谕军机大臣等、御史赵慎畛奏、酌筹采买事宜一摺。前据阿林保奏、请于湖南秋收后、采买米五万石、拨交粮船搭运一事。业经交部核议。尚未覆奏。今该御史称、该抚所请采买之数。核计俸甲米档。仅足敷五六日支放之用。即每岁照该抚所奏办理。于仓储仍属无济。而旗丁等搭运洒带。转未能携带货物。藉沾余润。且年岁丰稔不齐。粮价贵贱无定。若不通盘核计。遽行采买搭运。恐致有妨民食。著将该御史所奏之摺。发交户部堂官悉心妥议。看来阿林保奏请采买之处。格碍难行。即行议驳可也。　　

○以翰林院侍讲学士桂芳、为詹事府詹事。　　

○是日。驻跸黄旗堡御营。　　

○庚寅。朝鲜国王李玜、遣陪臣于道旁跪迎、表贡方物。　　

○是日。驻跸老边御营。　　

○辛卯。太祖高皇帝忌辰。遣官祭福陵。　　

○是日。驻跸大台御营。　　

○壬辰。遣官祭黑龙潭昭灵沛泽龙王之神。玉泉山惠济慈佑灵濩龙王之神。　　

○谕内阁、据秀林面奏、近年来闽广等省案犯、发往吉林安插者、有三百余名、闻黑龙江较此更多、此等人犯、均系犷悍无赖之徒、到配后无人管束、又无口食、三五成群、易于滋事为匪等语。发遣安插各犯。自因其原犯罪案。比之为奴各犯较轻。是以量为末减。但为奴之犯。各有本主约束。给予口食。转可相安。至安插各处之犯。若因其无人管束。概令为奴。则竟与缘坐家属等项免死减等重犯、一律办理。未免太无区别。若任其散处。则此等匪徒。既无随时禁辖之人。又复穷苦乏食。必致聚而为匪。滋生事端。且每年发遣人犯。愈积愈多。亦属不成事体。著刑部堂官、详查旧时例案。悉心筹酌。将此项人犯、如何位置。如何管束。俾糊口有资。共知畏法。可期行之永久。妥议章程具奏。寻议、查外遣人犯。惟新疆各处幅员广阔。在在需人。是以于嘉庆四年、将积匪猾贼等六条。改发伊犁酌拨当差。今吉林、黑龙江等处。既以前项会匪难以安插。莫若将积匪猾贼等六条。仍照旧例改发内地。将会匪一项。全行发往新疆。交伊犁将军等、酌拨当差种地。口食有资。自不致聚而为匪。至吉林、黑龙江、上年截数、及以后续添各犯。酌计四百余名。若辗转解送。未免纷扰。自应仍留各该处。令吉林将军、会同黑龙江将军、通融筹画。或有旷土可耕。借给耔种。俾令自食其力。或拨各衙门充当水火夫役。酌给口食。从之。　　

○以故奉恩将军福祥阿子咸宜、袭职。　　

○以乾清门头等侍卫孟住、为镶白旗蒙古副都统。　　

○是日。驻跸噶布该御营。　　

○癸巳。予四川伤亡参将李朝显、陕西阵亡千总马大刚、祭葬世职如例。　　

○免跸路经过承德、广宁、锦、宁远、四州县本年额赋。　　

○除陕西长安县、水冲马厂地一顷七十八亩有奇额赋。　　

○是日。驻跸莲花套御营。　　

○甲午。上御行幄。阅盛京官员等射。　　

○遣官祭昭忠祠。　　

○予甘肃灵州被水灾民、及古浪县开河民夫、口粮有差。缓徵宁朔、宁夏、平罗、灵、四州县、被水庄堡新旧银粮草束。　　

○是日。驻跸尚家河西御营。　　

○乙未。上恭谒永陵。未至碑亭。即降舆恸哭。步入启运门。诣宝城前行礼。躬奠哀恸。王以下文武大臣官员、均随行礼。　　

○谕内阁、本月十六日、朕恭诣永陵。行大飨礼。今日据行在礼部具奏、大飨礼成后。复有辞陵仪注。朕忆从前随侍皇考展谒祖陵时。未经举行是礼。因命御前大臣、军机大臣等、详查乾隆年闲档册。检阅礼部则例。均未载有辞陵典礼。并令将此次礼部所进仪注、查照何年办理之处。传询礼部堂官。据称上年恭谒裕陵、于大祀礼成后、祗行辞陵典礼、是以此次敬谨查照、曾于本年二月闲具奏谒陵事宜摺内叙入等语。谒陵大典。一切礼仪。均应恪遵旧章。详明考核。朕亦不敢有所增减。上年恭谒裕陵时。系因重修隆恩殿工告成。涓吉升香。曾于大祀礼成后。祗行辞陵典礼。本非常例。至此次恭谒盛京祖陵。则自有典例可循。何得率行援引。任意增添。且本年二月闲、该部所奏事宜条款内。但称大飨礼毕。皇上更素服、诣宝顶前奠酒行礼。所奏原不明晰。今率将辞陵仪注。缮录进呈。均属错误。本应交部严议。姑念其先经具奏。著将原奏之礼部堂官、查明交部议处。文宁调任未久。此次随扈行在。未经详细查明。亦属不合。著交部察议。　　

○是日。驻跸夏园御营。　　

○翼日如之。　　


大清仁宗受天兴运敷化绥猷崇文经武孝恭勤俭端敏英哲睿皇帝实录卷之一百四十九　　

监修总裁官经筵日讲起居注官太子太傅武英殿大学士文渊阁领阁事稽察钦奉上谕事件处管理工部事务翰林院掌院学士随带加二级寻常加四级臣曹振镛总裁官太子太保文渊阁大学士管理刑部事务加五级臣戴均元经筵日讲起居注官太子少保内大臣文渊阁提举阁事稽察钦奉上谕事件处协办大学士户部尚书翰林院掌院学士教习庶吉士总管内务府大臣镶黄旗满洲都统步军统领管理户部三库奉宸苑清漪园等处总理工程处御茶膳房御药房太医院西洋堂事务军功加三级随带加二级寻常加十三级纪录二十一次臣英和经筵讲官太子太保礼部尚书上书房行走武英殿总裁管理国子监事务加六级随带加二级纪录四次臣汪廷珍等奉敕修　　

嘉庆十年。乙丑。八月。丙申。上恭诣永陵。行大飨礼。王以下文武大臣官员、均随行礼。　　

○诣显佑宫关帝庙拈香。　　

○阅兴京城。　　

○御行幄。阅吉林官员等射。　　

○遣官祭奠祔葬之武功郡王、恪恭贝勒墓。及附近之觉罗等祖茔。　　

○调盛京兵部侍郎荣麟、为户部侍郎。兼管奉天府府尹事。以内阁学士广敏、为盛京兵部侍郎。大理寺少卿五诚额、为奉天府府尹。　　

○丁酉。驻跸尚家河西御营。　　

○戊戌。驻跸莲花套御营。　　

○己亥。谕内阁、朕诣盛京。亲至克勤郡王、及扬古利、费英东、额亦都等坟院赐奠。礼部拟进仪注。并有前引大臣恭导。所奏殊属非是。朕追念勋臣。亲临酹酒。礼以义起。一切服色仪节。自可随时准酌而行。亦何须前引大臣恭导。即如在京屡有赐奠王大臣之事。礼部从未呈递仪注。今于赐奠功臣、详叙礼仪。先期呈进。几与祭祀大典同例。岂协以尊临卑之义乎。著传谕礼部、嗣后凡遇赐奠之事。俱毋庸奏进仪注。　　

○又谕、奉天省所属州县。从前祇用旗员。原以各该地方旗人生计、及一切交涉事件。惟旗员乃能熟悉。嗣因齐民编户渐多。遂参用汉员。今承平日久。闾阎生齿日增。地方事务。较形繁剧。州县为亲民之官。旗员等多有从部院笔帖式等官铨补者。初膺外任。于吏治未经练习。转不足以资治理。著该部即将奉天省所属州县各缺、详细查核。此内附近蒙古边界、必须补用旗员者。计若干缺。其可以专用汉员者。计若干缺。并此后著将各缺、专用曾膺民社之员。应如何酌量铨补之处。悉心妥议章程具奏。寻议、奉天所属州县内、义州、广宁、开原、铁岭、四州县、系附近蒙古边界地方。自应专用满洲人员。其辽阳、宁远、复州、海城、盖平、宁海、六州县、应请专用汉员。至义州一缺、原系调缺。既经改为专用满洲人员。应请改为在外题补之缺。遇有缺出。由满洲知县内题升。如不得人。仍奏请由部拣补。其承德县知县、系六品京县。锦县知县、系附府首邑。嗣后二县缺出。满洲汉员、应请俱准升调。再奉天所属州县等缺、傥乏人拣调。奏请拣选者。应请先尽曾任州县之员与挑。如满洲人员、一时无曾任州县之人。即将曾经外任丁忧回旗之同知通判人员、借挑补授。从之。　　

○是日。驻跸噶布该西御营。　　

○庚子。上恭谒福陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、均随行礼。　　

○临宏毅公额亦都墓、赐奠。　　

</div>
    <div class="pagination">
<a href="清实录嘉庆朝实录_page197.html">上一页</a><span>...</span><a href="清实录嘉庆朝实录_page193.html">193</a><a href="清实录嘉庆朝实录_page194.html">194</a><a href="清实录嘉庆朝实录_page195.html">195</a><a href="清实录嘉庆朝实录_page196.html">196</a><a href="清实录嘉庆朝实录_page197.html">197</a><span class="current-page">198</span><a href="清实录嘉庆朝实录_page199.html">199</a><a href="清实录嘉庆朝实录_page200.html">200</a><a href="清实录嘉庆朝实录_page201.html">201</a><a href="清实录嘉庆朝实录_page202.html">202</a><a href="清实录嘉庆朝实录_page203.html">203</a><span>...</span><a href="清实录嘉庆朝实录_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
