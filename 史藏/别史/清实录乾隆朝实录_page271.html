<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 271 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 271 页/共 1860 页</h1>
    <div class="content">
○陕西道御史西成奏。伏见前谕九卿之未尝数召见者。则留保、木和林、满色、张廷璐、张廷瑑、王承尧、许希孔、数人也。且此数人。即令日日召见。能有裨于政治耶。仰见聪明睿智。凡诸臣能否。无不洞鉴。而不忍遽加罢斥。请敕部晓谕诸臣。令各自陈居官实迹。或调用。或休致。得旨。御史西成所奏。似是而非。未免言之太过。不知朕意。前日进爱奏摺内。有请时常召见九卿。可以知其才品。有裨政治之语。夫朕于九卿。召见者甚多。不但确知其行事。并且深悉其隐微。进爱竟以朕为不常见九卿。若不知九卿之底里者。是以明白晓谕。并及九卿中数人不数召见之故。其实此数人者。资以启沃。加以咨询。固不足以有裨政治。亦尚各恭谨奉职。黾勉不遑。并无过愆。即应罢斥之处。何至不可居位。而责以避贤路乎。假使应升卿贰之员。果有杰出之才。高出诸臣之上。朕早进彼黜此。推贤让能矣。而无如现在各员。亦皆中等才具。若用为卿贰。未必不与诸臣等。或且不及。亦未可知。又何必轻弃旧人。而擢用新进乎。朕闻人主临下之度。在于包荒。用人之道。贵乎造就。内外大臣众多。岂尽能才全德备。一无可议。亦惟量材器使。用其所长。教其所短。以合乎古帝王与人不求备之义耳。前因进爱条陈召见九卿。朕愤于彼之谓朕不知人。是以评论及此数人。而无知之小臣。遂以诸臣不应晏然居位为言。大非朕兼容曲成之意。朕转悔前言之有失含宏也。今特将朕用人之本意。求才之苦衷。晓谕诸臣共知之。西成摺并发。　　

○又谕、御史胡定、参劾许容诬参谢济世一案。今据侍郎阿里衮逐一审明。胡定所参俱实。此案朕特命孙嘉淦前往湖南。会同许容虚公查审。仓德又复揭报张灿等、致札换详等弊。亦交孙嘉淦审理。乃孙嘉淦一概朦混具题。经侍郎阿里衮研审。始得实情。朕思胡定身为言官。若言事不实。自有应得之处分。今既实矣。若止为谢济世辨白冤抑。其事尚小。因此察出督抚等之挟私诬陷。徇隐扶同。使人人知所警戒。此则有裨于政治。为益良多。胡定著交部议叙。至于各省督抚。身任封疆。必举劾悉秉公心。方不负朕之委任。若以爱憎为举劾。如许容、孙嘉淦、之居心行事。岂不抱愧大廷。负惭夙夜。各督抚等、当深自警省。以许容、孙嘉淦。为炯戒。　　

○步军统领舒赫德等奏。八旗五城平粜米豆。向将钱交户部。今钱价日昂。恳将此项钱赴市易银。减价解部。得旨。著照所请行。该部知道。　　

○礼部侍郎满色、以年老休致。调理藩院侍郎勒尔森、为礼部侍郎。以镶白旗满洲都统旺扎尔、为理藩院侍郎。　　

○予宗人府府丞刘藻终养假。　　

○戊辰。饬戒武员袒护兵丁。谕、朕惠养兵民。视同一体。即如地方米少价昂之际。或平粜以济民食。或借谷以济兵粮。均当斟酌其时而后行之。方于兵民有益。而无如无识武员。欲博兵丁欢心。好行其惠。不计候之早迟。与仓储之多寡。辄冒昧请发。迨后来米粮不继。而兵民俱受其困矣。今年春夏间。广西提督谭行义、欲借柳州仓谷五千石与提标兵丁。既已咨商抚臣。自应听其酌覆。乃该抚尚未回覆。而谭行义竟将三千石借与兵丁。且欲全省照此通行。是其意但知有兵。而不知有民矣。独不思兵丁每月既有饷银。又有额米。非贫民无计营生者可比。谭行义识见卑鄙。不知大体。著交部察议具奏。从来武官陋习。一味袒护兵丁。以博称誉。兵丁又恃强负气。难于约束。西北边境以及苗猺地方。并滨江沿海之区。营汛居多一城一镇之中。兵民几于相半。一人食粮。而弟兄亲戚。遂有倚势生事之意。及至发觉。该管弁员。又复为之请托。承审有司。未免顾恤同官处分。不加穷究。而兵丁益无忌惮矣。著各省督抚提镇。时刻留心查察。严切训饬。倘有仍蹈故辙者。将该弁即行纠参。兵丁加重惩治。不得姑容。　　

○镶黄旗汉军都统和硕裕亲王广禄奏。查从前吉林等处。凡有补放官员。只写绿头牌进呈。实难验其可否。请嗣后由京补放吉林等处官员。年满时由该将军保送到旗。与京城应升人员。一体引见。如未奉旨补放。回任后该旗又遇缺出。其已引见者。无庸调取来京。若一年后缺出者。仍调京引见。得旨。好。依议。　　

○兵部议准、漕运总督顾琮疏称。德州一卫。管辖一百八屯军地。散处直东、两省十七州县内。稽查不易。兼之正左两帮佥造。南北两汛河道修防。应改繁缺。泗州一卫。近年以来。并无疲惫挂欠。应纳屯粮。亦多急公。且地非孔道。又无催趱之责。应改简缺。从之。　　

○赏给苏禄国陪臣马光明等缎匹如例。　　

○己巳。上诣畅春园、问皇太后安。　　

○饬戒驿递扰累。谕、驿递关系邮传。最为紧要。滥骑滥应。例禁甚严。而外省扰害之弊。究不能免。朕闻云贵督抚赍摺入京。路经湖南地方。所用驿马。在勘合火牌额数以内者。固当应付。乃陋习相沿。有在额数以外者地方官亦不得不应。更有并无勘合火牌。而私索强骑者。亦不能不应。及被该省上司查出。又以州县滥应驿马。照例参处。甚为苦累。著云贵督抚。严饬差弁家人。凛遵功令。不得于勘牌之外。多索一骑。如仍前不改。经朕访闻。惟该督抚是问。各省有类此者。亦当一体凛遵。　　

○又谕军机大臣等。朕闻得今夏江西地方。因米价昂贵。奸民屡有聚众抢夺之事。闰四月十二三等日。则有南安府属大庾、崇义、两县乡民朱佩月等之案。闰四月初旬。有南康、上犹、两县乡村居民被抢之案。又有赣州府城外虎喇桥、七里镇、攸镇、抢米之案。闰四月十九二十等日。有赣县、万安、两邑居民米谷被抢之案。随经总兵会同府县官。派兵查拏弹压。以上各案。陈宏谋并未奏闻。其所奏者。止有二月内。袁州府宜春县之案。闰四月内。吉安府永丰县之案。看来江西刁民生事之处颇多。陈宏谋全无料理于事先。及至有事。又不据实陈奏。是诚何心。可速传旨询问。令其明白回奏。目下光景如何。伊作何料理之处。著一并速奏来。　　

○大学士等奏。此次由京交马时。仍照乾隆六年哨围例。各该旗派副都统一员。前往严查。再据总理行营处遵旨议奏。自七月初二日至初四日。编为三拨。共二千余人。俱先起程前去。其办给前拨遣往员弁马匹。六月二十六日起。陆续放给。得旨。依议。再朕前年哨围。将赔交官马之处。悉行宽免。此次程途虽远。己换给马匹三次。断不似前岁宽免。将此旨传谕乘骑官马人等。务须加意牧养。毋致倒毙。　　

○户部议准、广东布政使托庸疏称。粤东铜铅矿厂。请招商开采。核计商费工本。酌量抽收。余铜照时价每觔一钱七分五厘。交官收买。其铜铅矿内。间杂金银各砂。应照滇黔例。分别抽课充饷。从之。　　

○兵部议准、宁古塔将军鄂弥达疏称。驾幸盛京。沿途安设台站。赫尔素至英莪。酌设八九站。每站拨马三十匹。并随营人等乘骑。共需马七百匹。将各站马匹存留驰送事件外。余马四百七十五匹抽拨豫备。尚不敷马二百二十五匹。于本处兵丁马匹内挑用。从之。　　

○给事中陈大玠奏。闽省去岁薄收。督臣奏请截留浙漕十万石。海运至闽平粜。经御史沈廷芳奏。奸商泛海。购米逐利。凡产米之地。不许洋船夹带越漏。窃思沈廷芳系浙人。臣系闽人。浙闽之民。皆我皇上赤子。今闽人全赖海运拨赈。且商船出入。原有行户保认。官员稽查。请申明旧例。无庸禁止。以滋商民之累。得旨。此事著该部议奏。陈大玠只宜就事论事。疏中闽人浙人之说。先分畛域。立言失体。著饬行。　　

○辛未。谕、河间天津地方。今年雨泽愆期。米价昂贵。不得不速筹接济之道。查上年通仓存贮。有口外采买备用之粟米。著先拨十万石。运送天津。其何以分贮平粜赈恤。听总督高斌酌量办理。可即传谕仓场侍郎雇船运送。并著坐粮厅恩特督运。速赴天津。至一应搬运之费。照例开销。该部遵谕速行。　　

○谕军机大臣等。前尹继善奏。淮水为洪湖上游。现在淮水陡长丈余。倘续长不消。有必须宣洩之势。自当权其轻重。相机妥办。断不敢将就因循。以贻百姓之累。朕己经批示矣。今白钟山亦奏称、淮水倘续长不消。洪湖难以容受。有必需宣洩之势。自当酌量情形。相机妥办。是伊二人异口同声。如出一辙也。开放天然坝。原系异涨无可如何。不得已之下计。岂有别无筹画。惟恃此为长策乎。且滚坝原以过水。今水尚未过坝。即蓄意掘坝放水。是竟以下河州县为壑。可以自免干系。如此则河道总督。人人优为之。又何难办之有。况下河州县。每年被淹。湖水日弱。纵可遮掩目前。恐将来为害甚远甚大。亦不可不虑及也。从前完颜伟任南河时。因与德沛不合。以致偾事。今尹继善与白钟山、又未免有意扶同。亦恐于事无济。尔等可传旨训谕之。　　

○广西巡抚杨锡绂疏报。富川、贵县、永康、天河、郁林、五州县。首垦新旧荒田共三顷二十二亩有奇。　　

○壬申。训督抚率属重农。谕曰、朕惟养民之本。莫要于务农。州县考成。固应用是为殿最。而向来功令。不专以此课吏者。因其事甚朴。无可炫长。其迹似迂。骤难见效。又或上官之查勘难周。有司之条教易饰。不似催科听断捕盗等事之显而有据也。督抚察吏。每于此等本计。转视为老生常谈。漠然不甚加意。以致州县之吏。趋承风旨。专以簿书期会为先。而农事反居其后。职司民牧之谓何。不知为治之道。本举而末自随之。如果南亩西畴。人无余力。于耜举趾。日无暇时。则心志自多淳朴。风俗自鲜嚣陵。人知急公。而闾阎无待追呼矣。人知畏法。而盗贼因以浸息矣。本计既端。末事亦次第就理。如此则州县之考成。似疎而实密。即督抚之察核。可简而不繁。日计不足。月计有余。民生大有裨益。即治道亦渐致郅隆。若夫朝令夕申。意非不美。束缚弛骤。适以扰民。为督抚者。当善体朕意。毋视为具文。毋事于涂饰。诚以实心化导其属。俾属吏亦以实力劝课其民。庶几野无游惰之风。家有盖藏之乐。朕以此训示督抚。业已至再至三。不啻耳提面命。今复降此谕。实愿与天下共敦本计。故不厌其言之重而词之复也。各省督抚。其共勉之。　　

○又谕、据贵州总督张广泗奏。黔省自交夏以来。米价昂贵。已通饬各属。察查地方情形。将仓谷减价平粜。至于无钱赴籴之人。正自不乏。其中年力未衰者。尚可佣工度日。惟有鳏寡孤独。以及夫男远出。祗存妻子在家者。除前经收入普济堂。足资存养外。尚有不愿收入普济堂者。嗷嗷待哺。急宜抚恤。臣与司道酌议。通饬各属。逐一确查。按照普济堂之例。大口日给米八合。小口减半。以两月为期。可以接至秋成。现在一面查报。一面散给州县。若州县力不能捐。臣等公同捐给。务期茕独不致失所等语。此等穷困之民。国家自应加恩惠养。其养赡之资。动用存公银两为是。若散给州县。令地方官捐资。岂朕保赤之意。张广泗不识大体。可申饬之。　　

○户部议准、直隶总督高斌奏称。热河、及一百家、二处看仓千总二员。兵六十名。所支俸饷。向系赴京关支。请改归直省司库。豫行解交热河兵备道库。从之。　　

○广东道御史李清芳奏。选用御史。应令吏部将合例人员。奏请考试。得旨。朕以保举可得贤才。李清芳所虑亦是。著照所请行。该部知道。　　

○癸酉。训内外大臣宽严得中。谕曰、江苏巡抚陈大受奏称。金坛、无锡、等县坍没芦田。请豁免钱粮。部议以于例不符。未经准行等语。从来民间田亩。坍没者免课。涨垦者升科。此定例也。即如陈大受摺奏中称。请自今每岁丈量。坍者即予以豁免等语。言坍而不言涨。则狃于一偏矣。朕观近日各省督抚。见朕加恩百姓。于地方一切事务。不详察事理。不深筹国计。凡有可邀民誉者。一概丐恩请宽请免。以见其为民请命之意。且以为纵干部驳。而此事已上请。可以使民知感。部臣议事。又以为职司出纳。慎重钱粮。于督抚题奏之事。可驳者固议驳。即情节可准者。亦无不议驳。专以综核为尽职。而待恩出自上。夫事事必恩出自上。岂成政体。总之内外臣工情形。督抚多失之宽。部臣多失之严。宽与严皆非中道。督抚与部臣。职任虽有内外之分。而为体国之大臣则一。朕以建中之理治天下。而二三大臣。尚不能化此夙习。是朕之诚有未孚也。用是特颁谕旨宣示。俾共知朕意。　　

○命翰林院侍读介福、提督安徽学政大理寺卿嵩寿、提督陕西学政。　　

○甲戌。遣官祭火神庙。　　

○谕、据侍郎玉保所奏。噶尔丹策零、此次遣使进藏熬茶。其词貌俱极恭顺且请将所携货物先在东科尔贸易朕之恩准夷使入藏者。因噶尔丹策零恳请为伊父修善事。故特允之。前次来使因贸易羁留。遂至过时不能前进。半道空回。此次所携货物。并无从前羚羊角绿葡萄等项。止系皮张。尚易于变易著行文甘肃巡抚黄廷桂、令其即往西宁。将夷使交易之事。速行料理。俾得即日起程。若复迁延过时。不能入藏。将来又须另为办理。此次一切俱令宽裕施恩。筹办妥协。速竟其事。著玉保将朕加恩接济。并令即行进藏之故。晓谕夷使等知之。　　

○乙亥。大学士等议覆、川陕总督庆复条奏。滇省武职大员。宜避本籍升补。查例载、各省题补缺出。本籍人俱行回避如要缺需人。籍隶他省者。无可题补不得不用本省人。至月选推升各官本省人俱回避又定例、守备以上。五百里外始准补用。是武职官员。原有回避本省之例。向以云南远处天末。多属苗疆。必须熟谙风土夷情之员。是以自副将至游守。共一百一十四缺。由部推补者。仅止四缺。其余俱准该督等酌量题补。今该省本籍武职大员。虽现任者仅十一员。但副参游守等题缺。每由本籍兵丁、千、把、渐次升补。将来愈积愈多。诚恐不无交结瞻徇之弊。应如该督所奏。遵例回避。再查该省守备一项。多由年满千总题补。多系本籍之人。若不豫为变通。将来守备以上大员。仍系本籍者居多。嗣后遇有云南年满千总。酌量间发邻省。以守备题补。其邻近之贵州、四川、广西、年满千总。亦间发滇省。以守备题补。从之。　　

○予故熊岳副都统额尔钦半葬。　　

○丙子。上诣畅春园、问皇太后安。　　

○谕、今年直隶、山东、河南、等省。有缺雨之州县。将来或至成灾。亦未可定。其经理之处。不容刻缓。若该督抚有请免请赈本章。应照例办理者。朕祗谒祖陵。事关钜典。而民瘼之念。时时在怀。若俟行在降旨。未免稽迟时日。著留京总理事务之王大学士等四人。一面交部查办。一面奏闻。部议之后。亦即一面行文该省。一面奏闻。如此则事得速办。不至有濡滞之虑矣。　　

○饬督抚开导愚民。谕、据山东巡抚喀尔吉善奏。东省雨泽愆期之州县。秋成渐致失望。民人多外出谋生。而邻省贫民。亦有转入东省觅食者。夫地方雨旸不时。例有借给耔本。督令补种。设或得雨已迟。补种无及。亦应酌量抚恤。何至一时纷纷转徙。即逃荒亦所时有。然必俟果至秋收无望。或流他处觅食可耳。岂有尚在六月可望续种之时。即流移至此。喀尔吉善又奏称、在愚氓之意。不过希冀邻省收养。多沾恩泽。细察此辈。非习惯求乞。即游惰愚民。如竟行留养。不惟时日尚早。难乎为继。且愈滋觊觎轻出之风。若任其过往。漫无稽查。又恐流离四散。不无为匪滋事。请即饬地方官劝令各回故土。以待本处自有之恩。并令遮留抚驭。毋致再有外出等语。所见甚为得体。各省督抚。须当留心。于平居无事之时。委曲开导。使知敦本务实。力田逢年。若轻弃其乡。则本业抛荒。失所依倚。即国家收养资送。亦不得已之计。非可恃为常策也。平日既谆切劝谕俾各知安土重迁。及至歉象己形。百姓有渐不能支之势。即设法安顿。使之各守乡里。不致越境四出。如此则先事绸缪。临期补救。于扶危济困之道。斯为两得。而闾阎实被其泽矣。若平时漫不经心。以致贫民遇歉转徙。留之不能。驱之不可。岂经国子民之善计乎。可将朕意传谕各督抚共知之。　　

○又谕、据山东巡抚喀尔吉善奏称、东省虽屡经得雨。未能一概沾足。恐将来查勘灾赈。事务繁多。需员办理。请将候补州县之员。拣发数人来东。以备委用等语。著照喀尔吉善所请。交与该部。速于候补州县人员内。拣选七八员。命往山东。听喀尔吉善差委试用。如才可办事。即酌量题补。若才具平庸。即咨部请旨。　　

○谕军机大臣等。孙嘉淦、许容、大负朕恩。现在交部核议。所有顺义县应修城工。著伊二人效力赎罪。但令出赀。无庸亲办。可传谕高斌委员办理。　　

○谕军机大臣等。据高斌奏称、天津、河间、二府。所属地方。雨泽愆期。秋成失望。百姓流移外出者甚多。臣现在出示晓谕。俟秋成时。所有歉收之处。自蒙圣恩赈恤。不使一夫失所等语。朕批示曰。若俟秋成再行赈恤。恐民去者愈多。可将朕已发粟十万石。仍有续发之处。晓谕贫民。更将赈恤之处。速为办理。朕所谓晓谕办理者。乃晓谕黎民。不可轻去其乡。如果成灾。自有赈恤之恩泽。至于开赈。原有定期。若于此时即行开赈。则将来事更难办矣。但民人既有流移觅食者。又不可听其失所。可寄信密谕高斌。或先将极贫户口。先为赈恤。或借与秋麦。一得雨泽。即劝民耕种。以安民心。诸事须善为抚绥。目前秋汛在迩。高斌现在固安。查看河渠。可因巡河之便。至天津一带。镇静妥办。即回保定。不必送驾。俟回銮时接驾可也。　　

○谕军机大臣等。广西之镇安府。云南之广南府。各有通安南之隘口。自前岁匪徒滋扰保乐夷州以来。滇、粤、两省。文武大员。自应严饬守隘员弁。加谨防范。不许匪类往来出入。以清边境。朕闻粤省稽查颇严。而滇省则近于疎懈。广南土人、出交者纷纷。甚属混杂。张允随亦未将隘口情形常时陈奏。未免视为泛常。尔等可传旨密谕张允随、令其加意防范。　　

○定边左副将军额驸策凌奏。贝子旺扎尔旗分。协理台吉旺扎尔扎布。向因屡次资助军营牲畜。部议授为头等台吉。兹以豫备游牧兵。护视哲布尊丹巴呼图克图。伊念本旗贫乏。于本分应办外请每年更为代办一百名口粮牲畜。甚属急公。得旨。旺扎尔扎布。著加恩奖赏。该部议奏。　　

○丁丑。上御勤政殿听政。奉皇太后诣同乐园、侍晚膳。　　

○谕、本年天津、河间、等处较旱。闻得两府所属失业流民。闻知口外雨水调匀。均各前往就食。出喜峰口、古北口、山海关者颇多。各关口官弁等。若仍照向例拦阻。不准出口。伊等既在原籍失业离家。边口又不准放出。恐贫苦小民。愈致狼狈。著行文密谕边口官弁等。如有贫民出口者。门上不必拦阻。即时放出。但不可将遵奏谕旨。不禁伊等出口情节。令众知之。最宜慎密。倘有声言令众得知。恐贫民成群结夥。投往口外者。愈致众多矣。著详悉晓谕各边口官弁等知之。　　

○议政大臣和硕裕亲王广禄议准、御史台柱疏请。齐齐哈尔、墨尔根、黑龙江、三城官学教习。令该管官。于现任笔帖式内。择繙译明通。品行端方者。充补。仍令值年御史查考所教生徒。内有清文通顺。字画端楷者。准按名记档。如遇堂库各司办事乏人。挨次顶补。不堪造就者。除名。从之。　　

○戊寅。上奉皇太后诣同乐园、侍早晚膳。　　

○谕、二十二三及二十五六等日。京师连得透雨。不知天津、河间、一带。亦得透雨否。如已得雨。尚可补种晚荍否。凡可以补种者。著高斌上紧办理。即速奏闻。　　

○又谕、朕闻修书各馆誊录人员内。竟有不能缮写之人。夤缘而进。及上馆之后。转行倩募。以致承修各书。不能刻期告竣。夫国家开馆纂修。典制綦重。书成之日。誊录人员。亦有议叙录用之例。何得将不能书写之人。滥行充补。从前满洲繙译誊录。亦由各馆自行挑补。后御史观音保条奏。请简派大臣。考试选取送馆。经部议行。嗣后各馆汉誊录需人。亦应另派大臣秉公考取。其如何考核送馆录用。并现在各馆汉誊录。应如何查核之处。著该部定议具奏。　　

○疏通武举选法。谕、武举内有随帮效力年满人员。应以卫千总用者。其选用之法。按其从前拣选等第。分班铨选。一等人数无多。选期尚速。其二等者有数十人。三等者多至二百余人。每年选用。不过三四人。甚为壅滞。朕思卫千总与营千总。虽属有间。但武职人员。俱尚技勇。亦当及其强壮之时而用之。且此项武举。既系随帮年满。非闲散武举可比。若迟至二三十年之久。方得录用。未免精力就衰。难为国家宣力。所当酌量疏通。著该部详悉妥议。具奏请旨。寻议、卫千总班内。设有二捐班。系选用从前捐纳之人。应将此二班。借于三等随帮选用。如本班捐纳。有赴部投供者。仍尽本班先用。其豫筹粮运例捐卫千总。已经用完。应将所有别设一班。移于二班之上。选用二等随帮。又议、代领重运人员。照缴委代领日期。先后选用。如日期相同。照拣选年分、科分、名次选用。从之。　　

○又谕、德山前为给事中。原属中等之员。及任鸿胪寺卿。行走平常。又复多病。著以原品休致大学士等议准、署贵州布政使陈德荣奏称苗民滋事。审断定案之后。一面取具。两造遵依。一面取具两县文武收管。此后如再有反覆先将伊等严参议处。从之。　　

○己卯上诣长春仙馆、问皇太后安。奉皇太后还畅春园。　　

○禁衿监充认牙行。谕、民间贸易。官为设立牙行。以评市价。所以通商便民。彼此均有利益也。是以定例、投认牙行。必系殷实良民。取有结状。始准给帖充应。盖殷实则有产业可抵。良民则无护符可恃。庶几顾惜身家。凛遵法纪。不敢任意侵吞。为商人之害。乃闻各省牙行。多有以衿监认充者。每至侵蚀客本。拖欠货银。或恃情面而曲为迟延或藉声势而逞其掯勒。以致羁旅远商。含忍莫诉。甚属可悯。从前外省衙门胥役。有更名换姓兼充牙行者。已经降旨敕部定议。严行禁革积弊始除而衿监充行。其弊与胥役等。应将现在牙行。逐一详查。如有衿监充认者。即行追帖。令其歇业。永著为例。嗣后如有仍蹈故辙。而州县官失于查察者。著该上司查参议处。其如何定例之处。该部妥议具奏。寻议、现在牙行。如有衿监充认。即行追帖。令其歇业。并永行严禁。如不肖衿监。藐视法纪。州县官奉行不力者。照胥役兼充牙行例。分别治罪。从之。　　

○吏部带领湖北降调知县朱继序引见。得旨。朱继序看来才力不及。著以教职用。巡抚范璨将该员出具考语。谓其居官谨饬尚可。若云办事勤勉。有志向上。实与该员不符。朱继序浙江人。范璨未免有瞻顾同乡之意。著饬行。近来各省督抚凡遇降革送部引见之员。其所出考语。大率过优。止知博一人之感悦。而不计该员之可用与否。此风亦不可长。可将此并谕各省督抚知之。　　

○工部议准、直隶总督高斌奏称。南运河青县李家镇地方。逼处运河东岸。近年汛水经临。将河岸冲刷坍卸。居民房舍。危险可虞。且漕运至此转湾。并无纤道。请于东岸中摆渡百步内。添建挑水坝一座。并于南北接修鴈翅。又庆云县老黄河。逼近城垣。汛水浩瀚。护城堤身单薄。请照例加培。得旨。依议速行。　　

○福建道御史陈仁奏。近见皇上御极以来。臣工条奏。莫不嘉纳。即抵触忌讳。亦不肯轻罪一人。言路可谓开矣。然恐臣下有厌人言者。或谓其党同伐异。或谓其卖直沽名或谓其存心刻薄。好讦阴私。或谓此辈务要迁官。所以多言。如此惑乱上听者。须防其渐。伏愿容纳直言。执此之心。坚如金石。行此之政。信如四时。成此之功。无间于天地。此亦豫弭灾害之一大端也。得旨。所奏是。知道了。　　
</div>
    <div class="pagination">
<a href="清实录乾隆朝实录_page270.html">上一页</a><span>...</span><a href="清实录乾隆朝实录_page266.html">266</a><a href="清实录乾隆朝实录_page267.html">267</a><a href="清实录乾隆朝实录_page268.html">268</a><a href="清实录乾隆朝实录_page269.html">269</a><a href="清实录乾隆朝实录_page270.html">270</a><span class="current-page">271</span><a href="清实录乾隆朝实录_page272.html">272</a><a href="清实录乾隆朝实录_page273.html">273</a><a href="清实录乾隆朝实录_page274.html">274</a><a href="清实录乾隆朝实录_page275.html">275</a><a href="清实录乾隆朝实录_page276.html">276</a><span>...</span><a href="清实录乾隆朝实录_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
