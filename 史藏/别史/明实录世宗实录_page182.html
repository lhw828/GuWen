<!DOCTYPE html>
<html>
<head>
    <meta charset="UTF-8">
    <title>明实录世宗实录 - 第 182 页/共 518 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明实录世宗实录 - 第 182 页/共 518 页</h1>
    <div class="content">　　○丁丑时享  太庙命驸马都尉邬景和代
　　○壬午发太仆寺马价银四万两于大同市马给军
　　○丁亥遣兵部左侍郎范鏓经理边关诸隘
　　○戊子  英宗睿皇帝忌辰  奉先殿行祭礼遣定国公徐延德祭  裕陵
　　○己丑致仕南京户部侍郎顾珀卒赠右都御史赐祭葬如例
　○辛卯先是直隶巡按御史陈其学奏漕运河道二臣皆国计所系非久任无以底绩前年秋冬间胡松推河道韩士英推漕运去年春初士英始莅任不踰月升南京户部尚书仍以松代松至淮亦不踰月升户部右侍郎彼此更代视如传舍宜行久任以专责成待其年资渐深劳勚茂著然后不次擢用庶于国计有禆吏部覆议报可
　　○甲午南京给事中雷贺等御史张诏等论劾礼部尚书孙承恩兵部尚书赵廷瑞各贪鄙不职并宜罢黜承恩廷瑞各＜锍-釒＞乞休  上谕廷瑞勉脩职业承恩准致仕
　　○以去年十月虏入宣府灰岭口焚掠小苇伤及大松沟下分守参将张元勋等巡按御史逮治
　　○乙未太子少保礼部尚书盛端明以年老乞致仕许之
　　○发太仓银一万一千二百两备延绥镇新设游兵月粮从巡抚都御史杨守敬请也
　　○命扬威营坐营南和伯方东佥书右军都督府事仍不妨营务
　　○甘肃抚镇等官杨博等以新垦龙首靖安二堡田成请以指挥刘继政任堂分任防守从之
　　○丙申  孝静毅皇后忌辰奉先殿行祭礼遣都督佥事王朝用  祭  康陵
　　○先是代世子廷琦奏本府宗室岁禄积欠数多乞发银救赡户部覆宜行山西抚臣查本省堪动钱粮随宜补给其逋负之数督令有司严徵并议将运司引盐除角□羊边外存补岁禄诏以山西布政司银八万两补之余俱如议
　　○丁酉昨岁甘肃地方旱歉庄浪为甚巡抚都御史杨博＜锍-釒＞请赈贷谓秋成米贵民已嗷嗷若至来春势必不支救荒之政所当先事讲求多方处备因条上四事一庄浪贫丁及土丁自本年正月起至四月止每名月给米三斗银五钱于甘肃仓粮价银借用一沙井儿等处驿递夫马粮料宜收买本色乘春给与以寓赈恤之意一各仓仿常平之法收籴冬米至春时止照原估官为粜卖一凉州等卫屯田宜行管屯官课民耕植春初给种秋成如数徵还仍择其户之殷实者领之至是户部始议复报可
　　○刑科都给事中张汝栋等＜锍-釒＞陈时弊一谓近年官员被劾者輙行奏辨名曰白已实则攻人如工部主事陆应豹先经给事中减珊论劾豹乃指摘珊罪恣情奏扰是不畏朝廷之法也乞敕部院重加惩究以警将来一国家置御史巡察天下其职甚重近日阜城知县梅伯昂贪声素著御史王应钟已行戒饬伯昂輙纳贿求免非应钟不避群言挺然论白则辇毂之下口语藉藉孰肯谅之乞敕都察院将伯昂发遣仍行各处巡按毋避嫌疑指实奏闻一  祖宗之制凡内外官民事有问理不明冤抑未伸者皆得赴阙下诈不以实者有明罚迩年守阙讼者率多虚诞乞敕都察院行十三道御史于内外官民章奏果有诬枉即为伸理其逞虚罔上者行法司递角□羊原问衙门如律重治章下所司议覆俱从之
　　○下榆林卫都指挥佥事游击将军李珍狱珍初以为事官与延安卫署都指挥佥事田世威宁夏卫指挥同知郭震俱为总督曾铣所任用珍遂以战功起徒中为今官铣败将校多得罪于是逮珍等诏狱罗织其事谓珍常减军饷万余送铣子至京馈遗珍被拷掠备极惨毒几死卒不肯诬服以累铣子至是法司请论珍死其侵盗官银系亲属监追田世威郭震谪戍诏依拟
　　○庚子启蛰行祈谷礼于  玄极宝殿先期视牲命英国公张溶代至日行礼命成国公朱希忠代
　　世宗肃皇帝实录卷之三百四十四


明世宗肃皇帝实录卷之三百四十五
　　嘉靖二十八年二月辛丑朔
　　○壬寅改辽东锦州备御为守备辖左中屯二卫并大兴等堡增设海州参将一员辖海盖二卫并东昌等堡命抚臣于二城附近卫所摘选舍余丁壮及原额军共足六千名每城分拨三千发太仆寺马价银二万四千六百六十余两分给本镇新军僦居买马从辽东巡抚李珏请也
　　○癸卯诏抚治郧阳都御史于湛巡按湖广御史贾大亨俱回藉听勘先是二十七年九月十六日月食当画刻例不救护陕西布政司以钦天监题月食邸报呈湛湛督所属行救护礼大亨＜锍-釒＞陈其谬且诋湛为昏庸当罢湛遂＜锍-釒＞讦大亨淫婪不职诸事大亨亦上＜锍-釒＞自理章下吏部都察院看议谓大亨事干名检但湛不先期紏举被论乃始讦奏亦难遽信宜俱令回籍行湖广抚按官会勘以闻从之
　　○鲁王观＜火定＞薨遣官祭葬如例
　　○乙巳发太仓银四万两于陕西赈饥并停征临洮巩昌等府州县卫所税粮有差
　　○丙午给事中王德沈束杨允绳＜锍-釒＞陈简辅臣录遗佚二事谓自古帝王无有不慎选良弼以臻至治者顷该大学士严嵩题称内阁办事缺人诏令推堪任者五六员以闻臣仰见  皇上忧勤惕励思得命世之佐以副侧席之想甚盛心也窃惟辅弼之臣关系甚大必行履忠贞器量弘慱者始足以当其任若文言饬貌而迂疏不适于用强学慱辨而执拗不通于时外饬廉隅而中藏贪诈阴怀虿毒而阳为脂韦此天下之大怼也有一于此皆足以病国殃民使不早辨而误用之以致偾事虽加谴斥亦奚益矣昔唐肃宗用杨绾为相一时大臣声乐骑从率皆减撤宋哲宗相司马光外夷戒饬边吏慎勿生事此固得人之证也且国家盛治必英才汇进而后可成昔虞周之际百揆庶牧悉赖忠良＜锍-釒＞附御侮罔非吉士顷者每遇廷臣员缺輙患得人之难岂古今若是异哉良以进拔之途未广遗佚之贤尚多固有志节足以表世而嘉遁自藏才猷可与济时而抡拣未逮或以二卵遂弃干城之用或失东隅莫收桑榆之功故不充任使耳非无人也伏望  皇上俯念机务重任简自  宸衷敷求正人置诸左右仍敕该部慱稽公论荐举遗贤或特赐超擢或遇缺填补务求举惟其人才称其用无使庸流下品乘机幸达则股肱惟良庶事可康矣章下所司
　　○发太仓银一十六万于大同二万六百两于山西
　　○丁未祭至圣先师孔子遣吏部尚书闻渊行礼
　　○建春祈大醮于朝天宫三日夜遣英国公张溶行礼
　　○总督宣大侍郎翁万达言大虏俺答等十余酋紏聚部落将犯宣府缘该镇将庸兵弱为虏所轻请令大同总兵周尚文量带家丁通事星驰赴宣府暂代总兵赵卿统辖诸军分布要害以待虏兵部复万达议良是得旨报可仍令将尚文调发起程日期奏闻
　　○戊申祭  太社  太稷命英国公张溶代
　　○大同朔州地震
　　○户科给事中张秉壶会同巡按御史王楠勘上二十七年宣府东路失事状言虏自九月初十日自镇安堡两河口入境经云州赤城深入永宁隆庆怀来等处屠堡数百杀掠人民以数万计怀永之间流血成川积尸满野游骑南掠至岔道八达岭关辅震动主客兵将无虑四五万竟无以一矢向虏者独保定达官都指挥刘淮等永镇堡一挫虏前锋耳诸将自总兵赵卿而下负国殃民之罪真擢发不可胜数其督抚兵巡等官翁万达孙锦冯时雨等均有地方之责罪亦难辞诏兵部会同都察院分别情罪具覆悉如秉壶议总兵赵卿副总兵钱济民宜逮京正法巡抚孙锦宜降用佥事冯时雨及诸将佐游击王钥而下宜下按臣逮治刘淮等宜优赏总督翁万达任兼四镇矧方有脩筑役宜量罚以责后效得旨翁万达降俸二级卿降二级革任闲住锦降一级调外任余俱如拟
　　○己酉祭  帝社  帝稷命成国公朱希忠代公张溶徐延德驸马崔元邬景和伯卫錞陈鏸辅臣严嵩尚书闻渊夏邦谟侍郎徐阶殴阳德王崇庆陪祀
　　○庚戌  孝贞纯皇后忌辰  奉先殿行祭礼遣长宁伯周大经祭  茂陵
　　○辛亥诏改南京吏部尚书张治为礼部尚书兼文渊阁大学士升国子监祭酒李本为少詹事兼翰林院学士俱内阁办事自夏言得罪后大学士严嵩尝一上＜锍-釒＞请简廷臣协辅诏姑少待嵩独相且年余至是再＜锍-釒＞以请  上乃从之命吏部即推五六人堪用者以名闻于是吏部以吏部尚书闻渊南京吏部尚书张治吏部左侍郎兼翰林院学士掌院事徐阶南京兵部尚书韩邦奇礼部左侍郎殴阳德国子监祭酒李本应诏  上下嵩酌用嵩言古者论相之命自天子出今制每以付之廷推而简用悉由  宸断群臣材品英逃  圣鉴＜锍-釒＞内所推六人年资履历一览具在伏望  圣明裁决于中点用二三人非臣所敢议拟
　　上乃特命本治同参机务云
　　○追封秦府临潼靖安王诚润为秦恭王妃卢氏为秦恭王妃镇国将军秉柎为秦顺王夫人马氏刘氏为秦顺王妃奉国将军惟火□廉为秦端王淑人田氏为秦端王妃各赐谥册如制秦王怀火□卷以中尉继封故遣封其三代云
　　○壬子北虏入寇犯宣府滴水崖把总指挥江瀚董旸御之战死全军皆没虏遂东犯永宁关南大震
　　○先是巡抚山西都御史杨守谦议于偏头老营一带兴举营田谋之副使张镐诸所错画方有次第守谦俄调延绥乃上＜锍-釒＞请留镐久任山西以终其事时镐已及考满期诏加参政衘仍旧任至是且二年余而营田之利大兴计秋获几当帑银十万边关榖价顿减十五于是巡抚苏佑＜锍-釒＞陈其绩请超擢镐并录其文武小吏分理勤事者守谦亦＜锍-釒＞荐镐忠勤可大用且言延绥安定等边土亦可耕俟墙台脩筑竣工亦欲举营田如山西例＜锍-釒＞俱下户部部复迩年边费浩大财用不纾多方计处动称阙乏今山西二年营田之利公私委积有余内帑巨费亦既少节今自辽东至固原边内固多旷土沿边戍卒亦可耕可守请通行各该抚臣一如山西例讲求区尽务尽地利以佐军储果有成绩特加叙赏其守谦佑宜俯赐褒嘉以风有位镐及诸文武将吏宜行吏兵二部纪录擢用得旨守谦祐令所司注录功勤从优擢用余俱如议
　　○癸丑命故诚意伯刘瑜孙世延袭祖职
　　○命辽东总兵官李凤鸣神机营左哨坐营东官厅听征总兵官赵国忠镇守宣府
　　○甲寅国子监祭酒李本＜锍-釒＞辞内阁  上曰内阁职在代言备问  祖宗时选用文学侍从之臣不专以品职崇者尔膺兹简擢宜＜棥心＞脩职业以副朕命不允辞
　　○巡按直隶御史陈其学言江洋盗贼猖獗总兵李俊脂韦不能制请更选才将以任之又进奉内臣科索驿传请饬南京守备等官慎选贡使如踵前辙许所司参奏兵部议复从之
　　○乙卯祭大明于朝日坛遣成国公朱希忠行礼
　　○大同总兵周尚文率精骑万余赴援与虏遇于曹家庄大战败之虏遂东走
　　○升吏部左侍郎兼翰林院学士掌院事徐阶为礼部尚书兼官如旧
　　○升巡抚保定右佥都御史李仁为右副都御史巡抚宣府
　　○丁巳虏至永宁大兵马营尚文遣兵追及之斩其殿后骑虏悉众由黄家黑峪北遁
　　○改南京礼部尚书王学夔为南京吏部尚书
　　○升顺天府府丞任瀛为都察院右佥都御史抚治郧阳
　　○升右春坊右中允孙升为国子监祭酒
　　○戊午驸马都尉京山侯崔元奏建造永康大长公主祠堂请给三年秋班军夫粮价诏以其半给之不为例
　　○改礼部左侍郎殴阳德为左部左侍郎兼翰林院学士掌詹事府事教习庶吉士
　　○己未  恭仁康定景皇帝忌辰遣王田伯蒋荣祭  陵寝
　　○庚申赵府汝源王厚＜火冒＞薨赐祭葬如例
　　○升山东按察使商大节为都察院右佥都御史巡抚保定
　　○升西官厅听征参将都指挥佥事刘曰□拆漕运参将署都指挥佥事贾席俱署都督佥事充总兵官曰□拆提督东官厅听征官军席提督巡捕江淮
　　○命褫锦衣卫指挥同知郑玺职闲住革抚宁侯朱岳英国公张溶坐营管事夺定西侯蒋传惠安伯张镧署都督佥事孙堪俸各二月先是给事中杨允绳偕岳等阅视应袭官舍于安定门外阅武场玺忽报讹言云虏入寇至沙河岳等皆惧而走允绳以闻诏责玺讹言惊众岳溶怯懦损威传等亦不能规正故有是命
　　○壬戌礼科给事中赵釴言故礼部尚书费采总兵郤永生平行履无闻数经论列不宜锡之以谥因言谥法乃劝惩重典请自今以后凡文武大臣乞谥行吏兵二部核其生平履历详悉开报不得止载略节仍会多官同公议拟应否定谥请自  上裁如有不公及开报不尽者许臣等劾奏得旨谥法原有羙恶以示劝惩今后所司定拟务合公论
　　○发太仆寺银二十万两遣本寺官分诣北直隶河南山东市马备用
　　○初兵部题御虏事宜定以遏虏不入为上功虽无斩获亦宜升赏至是总督侍郎翁万达上去年各镇秋防功状言虏自八月中首犯大同攻墙不克退攻五堡围困护田卒我师出塞与战于弥陀山却之相持逾月竟不得入遂疾驰山西冀掩不备该镇守御素备虏一犯水口再犯红门三犯猴儿山俱遭败衄二镇抚镇诸臣詹荣苏祐周尚文沉俊林椿等及诸文武将吏俱有保障功宜行叙赉＜锍-釒＞下兵部复言大同出塞功甚奇荣尚文等俱俟御史勘至优叙祐等请先加锡赉以为边臣共事之劝  上嘉诸臣功诏赐祐白金三十两纻丝二表里俊椿各二十两二表里参政张镐而下各给赏有差尚文等候勘至叙录
　　○癸亥升左春坊左谕德闵如霖为翰林院侍读学士掌院事
　　○升云南左布政使吕颛为应天府府尹改应天府府丞李镛为顺天府府丞
　　○吏科给事中唐禹论劾南京光禄寺卿刘塾先任文选时纳贿招权宜罢诏令致仕
　　○兵科都给事中胡叔廉等奏近日吏部推郭宗皋为大同巡抚李仁为宣府巡抚臣等窃思宣大俱为重镇而宣府事势尤急请以宗皋调宣府仁居大同上从之诏宗皋仁更调
　　○巡抚南赣汀漳都御史龚辉奏剿剧贼莆鉄古等诸窠悉平因叙列诸臣功次以福建佥事顷乔为首次则参政汪大受王积汀州府知府汪俅漳州府知府卢璧广东佥事徐缉参议朱宪章江西副使高世彦等诏升辉俸一级赏银四十两纻丝三表里乔二十两一表里大受等各有差
　　○甲子诏罢耕耤礼遣户部尚书夏邦谟祭先农之神
　　○总督宣大翁万达以缮治大同镇羌等六堡西北外垣请给银四万一千八百两更移北路弘赐堡参将于得胜堡为分守北东路分辖镇羗拒墙弘赐等八堡移南路应州城参将于助马堡为分守北西路分辖保安拒门等七堡诸堡缺军即于各卫所及弘赐应浑等城量分戍守不必召募＜锍-釒＞下兵部议覆从之
　　○乙丑祭历代帝王遣宣城伯卫錞行礼尚书闻渊徐阶侍郎殴阳德分献
　　○先是  上与辅臣计欲于今春
　　东宫行冠读礼至是因问辅臣严嵩可行与否嵩言典礼嘉重遽行恐未闲熟请命内侍官同臣等先期习演  上从之令今月二十五日演习初次向后五日一演至期嵩因奏臣等钦遵诣临保室敬侍殿下演习诸仪节俱安顺惟拜跪起伏间有未熟初次如此再演必胜矣  上悦
　　○改南京刑部尚书万镗为南京礼部尚书升礼部右侍郎王崇庆为本部左侍郎改工部右侍郎朱廷立为礼部右侍郎
　　○丙寅升翰林院编脩康太和为侍讲以九年秩满也
　　○己巳升提督四夷馆太常寺少卿郭鋆为南京光禄寺卿福建布政司右参议何鳌为应天府丞
　　○庚午清明节遣定国公徐延德长宁伯周大经分祭  八陵都督佥事沉至祭  景皇帝周大经祭  孝洁皇后沉至祭
　　哀冲太子中官祭  恭让章皇后各陵坟


明世宗肃皇帝实录卷之三百四十六
　　嘉靖二十八年三月辛未朔日有食之
　　○  孝肃皇后忌辰遣定国公徐延德祭  裕陵
　　○壬申改南京工部尚书刘仞为南京刑部尚书升巡抚陕西都察院右副都御史谢兰为工部右侍郎
　　○命辽东都司署都指挥佥事任俊五军营左掖坐营
　　○巡视浙福右副都御史朱纨奏二十七年三月日本使臣周良等至宁波宾馆有为匿名书投馆中称天子命都御史起兵诛使臣可先发夜杀都御史署府事推官张德熹知之不以告臣臣尝斩贼张珠珠德熹叔凡报福贼死者德熹皆与殓之御史周亮奏革臣巡抚浙福之命者又德熹乡人疑德熹构其事且臣整顿海防稍有次第而周亮乃欲侵削臣权谓一御史按之有余以致属吏遂不用命愿  陛下察臣先后奏词非有私挟追究德熹等窝贼倡乱背公党私废坏纪纲诈传诏旨扇惑夷情谋杀抚臣事情明正其罪奏入诏下巡按御史会同三司验实奏闻
　　○癸酉命定西侯蒋傅充提督神机营总兵署都督佥事李凤鸣充提督西官厅听征总兵署都指挥佥事梁臣充西官厅听征参将
　　○甲戌改南京太仆寺少卿高澄为太常寺少卿提督四夷馆
　　○命成山伯王维熊佥书中军都督府事
　　○乙亥礼部上  皇太子冠礼仪注一习礼用三月十二日行礼用三月十五日一先期一日具特牲遣大臣告  太庙内命妇告  孝烈皇后几筵各止行一献礼一锦衣卫陈设幕次于文华殿之东序鸿胪寺设节案于殿内之北正中设香案于节案之南设冠席于殿内之东南西向设醴席于西上南向内侍张帷幄于东序内设坐椅几案裀褥于幄中又张幄于序外陈袍服皮弁服衮服圭带舄等物各以箱盛置于帷中案上具翼善冠皮弁九旒冕各用盘盛以红袱覆之置于东阶之南案上光禄寺设盥洗所于东阶冠案之南稍东设司尊所于醴席之西南司尊者实醴于侧尊加勺幂设坫于尊东置二爵于坫进馔者实馔设于尊北诸执事者皆立于其所教坊司设乐一前一日鸿胪寺设节案于奉天殿至日早锦衣卫设仪仗文武百官朝服侍班如常仪持节及赞冠宣敕戒官各具朝服就拜位候鸿胪寺序班举案至丹墀中道置定鸣赞赞行五拜三叩头礼毕持节官捧节出赞官宣敕戒官及各执事侍班官俱随诣文华殿行礼一至期内侍导  皇太子先于东序帷幄中坐候持节将至启请官启  皇太子迎节乐作导引官导  皇太子出迎于殿门外持节官捧节入置于案退立节案之东乐止导引官导  皇太子诣香案前乐作鸣赞赞行四拜礼毕乐止持节官出同赞官宣敕戒等官序立于东阶南盥洗所之次锦衣卫侍卫官立于西阶之南与赞冠等官相向启请官启  皇太子就冠席乐作导引官导  皇太子诣冠席内侍二人夹侍  皇太子即席西南向坐乐止一行初加礼鸿胪寺鸣赞赞行初加冠礼乐作引礼序班引宾赞皆诣盥洗所宾赞皆搢笏以次盥手讫出笏乐止宾赞官升自东阶西向立内侍揭盖袱乐作以盘捧翼善冠升宾降阶一等受之乐止宾右手执冠后左手执冠前进  皇太子席前北面立祝曰吉日令辰乃加元服懋敬是承永介景福乐作宾跪进冠兴复位赞者跪正冠兴立于宾后启请官启易服  皇太子入帷幄易新袍服出启请官启复坐一行再加礼鸣赞赞行再加冠礼乐作内侍揭盖袱以盘捧皮弁升宾降阶二等受之乐止宾右手执皮弁后左手执皮弁前进如前仪祝曰冠礼申举以成令德敬慎威仪惟民之式乐作内侍释翼善冠宾跪进皮弁兴复位赞者跪正皮弁兴立于宾后乐止启请官启易服  皇太子入帷幄易皮弁服舄出启请官启复坐一行三加礼鸣赞赞行三加冠礼乐作内侍揭盖袱以盘捧冕旒升宾降阶三等受之乐止进如常仪祝曰章服咸加饬敬有虔永固皇图于千万年乐作内侍释皮弁冠宾跪进冕旒兴复位赞者跪簮结纮兴立于宾后乐止启请官启易服  皇太子入帷幄易衮服出启请官启复坐一行釂礼鸣赞赞行釂礼启请官启  皇太子诣醴席乐作导引官导  皇太子降自东阶由西阶升即醴席南向坐乐止鸿胪侍官举醴案乐作引礼序班引宾赞诣盥洗所宾赞搢笏盥手讫出笏升西阶赞者取爵诣司尊所酌醴受宾宾执爵诣席前立乐止祝曰旨酒孔馨嘉荐载芳受天之福万世其昌祝毕宾跪进爵鸣赞赞  皇太子搢圭受爵  皇太子受爵置于案教坊司启乐奏喜千春之曲次启进酒  皇太子举爵饮讫奠爵于案乐止光禄寺官进馔乐作馔讫乐止赞出圭撤案宾赞复位一受敕戒鸣赞赞受敕戒启请官启诣受敕戒位导引官导  皇太子降自西阶由东阶升诣拜位乐作引礼序班引宣敕戒官诣  皇太子拜位稍东西向立乐止鸣赞称有制赞跪  皇太子跪宣敕戒官宣敕戒曰孝事君亲友于兄弟亲贤爱民居仁由义毋怠毋骄茂隆万世乐作鸣赞赞俯伏兴四拜兴平身乐止启请官启礼毕持节官捧节出乐作导引官导  皇太子送节至殿门外引还东序内侍引还宫乐止一当日  皇太子具冕服谒祭  奉先殿用乐行礼如常仪毕  皇太子仍具冕服诣  上位前谢行五拜三叩头礼用乐次诣  孝烈皇后几筵前谒祭如常仪次诣  皇妃行四拜礼俱不用乐一持节及赞冠宣敕戒等官复命一次日早文武百官具朝服于奉天门前称贺行五拜三叩头礼毕就诣文华殿贺  皇太子行四拜礼锦衣卫陈设仪仗如常仪诏如所拟
　　○户部左侍郎及宦三年秩满诏荫其子万祺为国子生
　　○发太仓银四万两于昌平五万四千两于密云
　　○总督三边尚书王以旂议上修边事宜言延绥一镇自定边营瓦楂梁至龙州城为西叚自龙州至□□只山为中叚自□□只山至黄甫川为东叚东西延袤千五百里力难并修西中二叚旧为虏冲而西事尤急今宜先事于西第地歉民贫工役无措欲量调三镇军夫并派西凤延庆等府州县民壮及多方召募可足三万人俟春和无警工始定边营以至龙州期以二三年竣事则平固延庆可保无虞其中叚仍督本城堡官军随宜修筑因条具计夫役慎防护筑边墙筑墩台设城堡备钱粮分委任计物料专责成议封□巾修设防守议屯田核班军等事兵部议覆从之
　　○丁丑升巡抚江西都察院右佥都御史傅凤翱为右副都御史巡抚陕西
　　○南京给事中李万实论提督操江都御史周襗昏懦无为诏调南京别衙门用
　　○戊寅初宸濠之变都御史孙燧副使许逵同时死节诏赠燧礼部尚书逵副都御史建旌忠祠并祀其位燧左逵右越数年逵亦赠礼部尚书乃居燧左御史鄢＜棥心＞卿以为言礼部议奏二臣死节本无彼此然生而在位则有相临之分死而赠官又有先后之别左逵右燧于礼未当请复先年所定位次如故又本朝赐唐张巡许远祠祭题赠官于主而首著其原官所以寓激劝励忠义也今燧逵祝位既定神主宜如张许故事列赠官于上下仍著其原官报可
　　○己卯升南京尚宝司卿郑晓为南京太仆寺少卿
　　○户部奏今岁应发各边银数如年例防秋客兵并募军及补岁用不敷之数共该银八十五万二千五百两有奇今太仓积贮缺乏难以支给乞取南京户部库银二十万两临清仓库银十五万两德州仓库银二万两角□羊京补发各边诏从之
　　○辛巳罢亲蚕礼遣女官祭先蚕之神
</div>
    <div class="pagination">
<a href="明实录世宗实录_page181.html">上一页</a><span>...</span><a href="明实录世宗实录_page177.html">177</a><a href="明实录世宗实录_page178.html">178</a><a href="明实录世宗实录_page179.html">179</a><a href="明实录世宗实录_page180.html">180</a><a href="明实录世宗实录_page181.html">181</a><span class="current-page">182</span><a href="明实录世宗实录_page183.html">183</a><a href="明实录世宗实录_page184.html">184</a><a href="明实录世宗实录_page185.html">185</a><a href="明实录世宗实录_page186.html">186</a><a href="明实录世宗实录_page187.html">187</a><span>...</span><a href="明实录世宗实录_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
