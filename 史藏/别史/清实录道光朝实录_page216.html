<!DOCTYPE html>
<html>
 <head>
  <meta charset="utf-8"/>
  <title>
   清实录道光朝实录 - 第 216 页/共 848 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录道光朝实录 - 第 216 页/共 848 页
  </h1>
  <div class="content">
   ○又谕、废员黄步堂、前由军台期满释回。应缴台费银两。自行呈明赴部投缴。迨经兵部催追。复以无力完缴。在原籍呈请邀免。实属取巧。著山西巡抚、将该废员应缴台费银一千六百两零。勒限监追。如限满不缴。即行按律治罪。嗣后军台都统、务须遵照定例。不得以该废员自行措办赴部投缴。率行具奏。　　

○谕军机大臣等、本日据长龄等奏、官兵进剿。途次大获胜仗。现督兵抄击。檄谕黑帽回子、及布噜特情形。已明降谕旨奖励矣。此次大兵甫经接仗。即得痛加歼戮。实足以振军威而作士气。该将军等当乘势抄击。迅速围攻。以期捦渠埽穴。想此时已经得手。捷奏在途。据奏贼供入卡布噜特俱已走散。安集延亦祇賸千余人。凡从逆抗拒者。自无难悉数歼捦。第恐逆酋无所依恃。不敢为负嵎之计。遽思窜逸卡外。苟延残喘。是功隳垂成。徒劳师旅。该将军等当无不豫筹及此。现在黑帽回子。自愿效顺。已令纠约族类。作为内应。如能缚献首逆。自当照格封赏。助逆之布噜特等。既已震慑兵威散去。亦当乘机招致。宣示恩威。庶可资其并力捦献渠魁。成功迅速也。将此由六百里加紧谕令知之。　　

○贷甘肃平番、宁夏、二县并东乐县丞所属、上年歉收贫民两月口粮。　　

○丁酉。命再于黑龙潭。觉生寺。设坛祈雨。上诣黑龙潭神祠拈香。命皇长子奕纬、诣觉生寺拈香。惇亲王绵恺。瑞亲王绵忻。庆郡王绵慜、分诣凝和庙。宣仁庙。昭显庙。拈香。　　

○谕军机大臣等、据常格奏称、喀喇沙尔转运军粮。驼不敷用。一交夏令。又须歇厂。仅賸所雇牛一千二百只。不敷供运。现买双套马车一百辆。雇牛车一百辆。又牛八百只。并裂造小车五百辆。须银二千数百两。以二人推挽。可抵四夫之用。省出夫价。抵补车价。尽有盈余。总于驼只歇厂以前备就。与添雇之马牛车二百辆。牛二千只。分段接替。尚有不敷。咨会英惠等协济等语。大兵进剿。正在吃紧之时。后路粮饷。必须源源接济。无误要需。转瞬驼只歇夏。脚力更不敷轮转。现据常格筹备小车。用夫推挽。并雇觅车辆牛只供运。应即照所请办理。如再不敷。著英惠、鄂山、卢坤等设法筹备。以便接替。其由乌噜木齐至托克逊、及由库车至阿克苏两段。于驼只歇夏时。应如何添雇牛驴人夫。及另有筹策运送之处。鄂山等自已豫为妥筹。总当通盘核计。无得临事周章。稍有延误。将此由五百里谕知英惠、鄂山、卢坤、并谕常格、方载豫知之。　　

○戊戌。谕内阁、琦善等奏、御坝骤难启放。现将漕船倒塘灌运。并自请从重治罪各一摺。前因黄流淤垫。粮运阻滞。经该督等筹议启放减坝。挑浚正河。朕不惜数百万帑金。俯允照估兴办。原期河湖渐复旧规。漕运永臻畅顺。为一劳永逸之计。节经敕谕该督等通盘筹画。加慎加勉。毋致稍贻后患。该督等自称再三熟商。并非全无把握。嗣经逐段估挑完竣。启除河头拦堰。黄水奋迅涌注。阅七时之间。驶行二百余里。溜势极为通畅。本月初一初二两日。催渡帮船四百三十四只。初三日堵合减坝。黄水倒漾。复将御黄坝封闭。兹据奏酌办倒塘灌放之法。复提进帮船五百五十六只。现已渡黄二百六十只。是此次兴办大工。仍不能掣水通漕。该督等实难辞咎。其所奏桃汛涨旺。黄水日见擡高。何以开放减坝以来。皆系清高于黄。甫经放河。适遇黄水陡长。至关孟两滩。挑切胶淤。骤难刷塌。该督等又并未豫为筹计。纵使本年重运均可北来。而河底未能深通。将来又费周章。数百万帑金。竟成虚掷。若将该督等立予罢斥。重治其罪。转得置身事外。其何以专责成。琦善著拔去花翎。张井降为三品顶带。潘锡恩降为四品顶带。姑示薄惩。令其戴罪自赎。所有倒塘灌放各费。即著落该督等按成赔补。不准开销。该督等亟当相机设法。悉心妥办。务于大汛以前。将重运埽数渡黄。其河湖大局。必须筹度万全。断不得稍有疏失。傥漕运仍复迟滞。河工或致壅溃。必将该督等从重治罪。决不宽贷。　　

○又谕、晋昌等奏、颁赏吉林三姓所属外夷布匹。部库无存。请动项采买一摺。三姓所属之赫哲库叶费雅喀等、每年贡纳貂皮。例赏毛青三梭布一万九千三百八十九匹。向由户部给领颁发。兹据该将军奏称、前经派员赴部支领。户部以库贮无存咨覆。现值颁赏届期。未便令外夷久待。援案请照时价采买苏布三万五千五百四十三丈九尺余寸。折抵毛青梭布应给之数。共需银九千七百七十四两零。著准其于盛京户部库贮银内。动支核销。该将军等务饬委员。照依抵给宽长丈尺。认真采办。勿任稍有偷减浮冒。以致有名无实。至此项布匹。系每年颁赏所必需。向由何处购办解部。自有定限。何以户部于该将军请领时。率以库贮无存咨覆。著户部及管理三库大臣、查照定例。严催赶办。务令伊限解部。该部按年例应给数目。先期发给盛京户部存贮。届期颁赏。以节帑项布资实用。　　

○谕军机大臣等、寄谕两江总督琦善等。前因御黄坝日久堵闭。运道不通。盘坝剥运。既非经久之策。海运亦祇可偶一试行。经该督等会同熟商。始定议开放减坝。挑穵正河。以期掣溜通漕。河湖复旧。为一劳永逸之计。前经饬谕该督等、挑竣后不能先引清水刷涤。将来挽归故道。恐为时无几。又将梗阻如故。务须筹画万全。经理妥善。断不准复有贻误。昨据奏挑工全竣。启除拦堰。黄水奋迅涌注。登时掣溜七分。落低二尺六寸。七时之间。行二百余里。溜势极为畅达。即可克期堵合减坝。朕以该督等相机办理。自必确有把握。乃续奏减坝堵合。适值桃汛经临。黄水陡长。本日又据奏称、实由关孟二滩取直处所。胶土壁立。不能随溜塌宽。水势阻遏。致大溜旁穿土山。仍循南北两岸旧埽而行。土山亦漫塌入河。间段浅阻等语。桃汛届期。该督等原应豫计。切滩处既知胶土壁立。亦应将猝难刷塌之处。豫为筹及。傥挑切稍有未妥。何难将拦堰暂缓启除。减坝暂缓堵合。乃正河挽复之后。黄水陡长四尺六寸。转不若减坝未堵。尚能掣溜通漕。又踵前弊。引黄济运。数百万帑金。已成虚掷。将来贻患。岂可复言。且据奏洪湖存水一丈四尺余寸。一经淮水涨发。尚须开昭关等坝洩清。若使减坝不堵。黄水分洩。当不至此。汝三人俱无可辞咎。其赶堵减坝。究系何人主见。著据实具奏。汝等开减坝。原为洩黄。今并无成效。依然倒灌。转思洩放清水。不顾淮扬之复被淹浸。试问有此办法耶。现在下游壅遏。究祇关孟切滩新河一处。抑此外尚有阻滞处所。总须勘明致病之由。速筹补救之策。其下段停沙。又复淤垫若干。应如何疏治。务即妥为筹办。傥大汛经临。再有阻遏。致上游两岸堤工。稍有疏失。将汝三人从重治罪。固所当然。但如国事何。至重运漕船。现已连樯抵坝。既议倒塘灌运。姑听权宜办理。务令及早全数北上。按五日奏报一次。如有迟误。惟该督等是问。将此由五百里谕令知之。　　

○江西巡抚韩文绮奏、遵查候选刑部司狱麻燮寅、呈递条陈内、江西万安县盐快藉端讹诈。及泰和县马家洲地方枭匪聚众不法二款。现虽查无其事。亦应加意严防。已饬该地方官。严密侦缉防范。得旨、不可徒托空言。一饬了事。务要随时认真查办。不准稍有含混也。　　

○追予国初遇贼不屈通判刘廷标、恩骑尉世职。以其五世孙润、承袭。　　

○旌表守正捐躯河南宁陵县民倪进德女珩姐。　　

○己亥。谕内阁、长龄等奏、官兵续获胜仗一摺。览奏欣悦之至。逆裔张格尔、自洋阿尔巴特被大兵痛剿。复纠约十余万贼匪。于沙布都尔庄外。临渠排列。并决水穵坎。用马冲突。仍据险施放枪炮。我兵用连环枪炮轰毙甚多。仍敢扑渠下压。我兵奋勇抢上。飞渡渠水。短兵相接。长龄等复派马队。由左右浅渠抄击。贼匪难支。安集延大头目色提巴尔第、犹击鼓驰骋。死力抵拒。该将军等督令马队横截入阵。冲作数段。枪箭如雨。马甲贝洪阿、箭毙色提巴尔第、马甲图明阿、夺获贼马鸟枪铁甲。贼始溃散。长龄等复派员督催各路满汉马步官兵。分投掩杀。逼至浑水河边。赶剿三四十里。残匪都尽。突有援贼数千。自西北林来。复经杨遇春等、赶往迎剿。毙贼千数百名。余众纷窜。河西有马步贼匪二千。拥桥策应。官兵用大炮轰击。贼始溃窜。统计捦戮贼匪不下四五万人。夺获枪炮器械马匹无算。并于首级中认出回子大头目素丕卡克、安集延头目占巴克等、俱已戮毙。该将军等懋著勋勤。实堪嘉奖。长龄著赏给白玉吉祥如意牌一面。珠镶宝石带版一副。白玉鼻烟壶一个。镶宝石小刀一把。杨遇春、武隆阿、俱著赏给白玉带钩各一副。白玉鼻烟壶各一个。嵌银丝小刀各一把。该将军参赞前经降旨优叙。此次著再加恩交部从优议叙。马甲贝洪阿、图明阿、俱著以骁骑校升用。贝洪阿并著赏戴蓝翎。此次打仗奋勇。以及伤亡官兵。即查明同上次出力员弁兵丁等、一并具奏。候朕施恩。　　

○谕军机大臣等、本日长龄等奏、官兵续获胜仗一摺。已明降谕旨分别加恩矣。长龄等督率满汉官兵。两次接仗。捦戮贼匪。事机甚为顺利。自可迅奏肤功。该逆裔现于回庄内纠约二三万人。十五岁以上均已派去。不愿者即行杀戮。暴虐已极。众心自必怨恨。计该将军等必乘此机会。就近招致。谕以尔等被贼胁从。无辜受戮。不如相约效顺。缚献首逆。即可懋膺封赏。据奏黑帽回子。现俱闻风归顺。令其纠约回众。捦渠截剿。所办俱合机宜。至张逆现在喀什噶尔凑集男妇大小四五十万人防堵。此等乌合之众。正可聚而歼旃。且该逆负嵎固守。攻围尤易得手。祇须堵截该逆窜路。此时计已就捦。伫望捷音迅至。将此由六百里加紧谕令知之。　　

○又谕、蕴端多尔济等奏、哲布尊丹巴呼图克图之呼毕勒罕、接到前遣来使喇嘛回牧。赍回赏赐物件。复请遣大喇嘛进京谢恩一摺。著蕴端多尔济等转谕该呼毕勒罕、所请遣大喇嘛来京谢恩之处。朕深为嘉尚。惟该呼毕勒罕之游牧。距京甚远。若遣使前来。往返行走。不无多费。该呼毕勒罕现已谢恩。停止遣大喇嘛前来。以示朕曲加矜恤之意。　　

○署陕甘总督鄂山等奏、内地协济乌噜木齐运粮驼只。已分起拨解出口。统计一万三千八十六只。足资畅运。至大营军饷。前已拨解银二百三十八万余两。并臣等先后于司库筹垫银共七十万两。及所借陕西银五十万两。共银一百二十万两。转解大营。计商捐银两未到之先。尚可不致短绌。其军火器械。未经解到者。现已飞饬前途。星夜趱行。以期充裕。报闻。　　

○命大学士蒋攸铦、工部尚书穆彰阿、驰往江南查办事件。　　

○以都察院左都御史那清安、署工部尚书。京营左翼总兵耆英、署步军统领。定亲王奕绍、署管理上驷院事。贝勒绵志、署镶红旗蒙古都统。正黄旗护军统领奕经、署京营左翼总兵。　　

○庚子。谕内阁、那彦成奏、遴委废员。接办营田一摺。直隶霸州丰润二处营田。应行委员接办。据该督查明已革吴桥县知县包敬堂、降调固安县知县沈潮、均熟谙农田水利。愿赴营田效力。著照所请、包敬堂准其接管霸州营田事务。俟三年期满。能否著有成效。再行分别办理。沈潮准其接管丰润营田事务。如三年期满。果能认真经理。著照所降之官。奏请留于直隶补用。　　

○直隶总督那彦成奏报各属得雨。得旨、所奏俱悉。京师迄今未雨。朕日夕盼望。实深忧虑也。　　

○贷直隶开、元城、大名、南乐、清丰、广平、六州县上年歉收贫民口粮有差。　　

○壬寅。上诣绮春园问皇太后安。　　

○御勤政殿听政。　　

○谕内阁、已革云南试用知县高岽云、因前署景东厅同知任内。亏短盐课等款银。至八千九百余两之多。闻知上司揭参。即以盐道侵隐溢课重情。砌词诬控。实属刁健。该革员侵盗仓库钱粮全完。照例减等。罪止杖徒。即照诬告人死罪未决律。亦罪止满流加徒。殊不足以示惩儆。高岽云著从重发往新疆效力赎罪。已革同知杨元济、那移课银三千六百六十余两。又侵亏课银八百二十两。应从重照监守盗例问拟。杨元济著杖一百流二千五百里。并同那移银两照例监追。限满有无完缴。再行分别办理。仍将该革员寓所及原籍财产。一并查封备抵。其应赔贩欠银两。照例另行限追完缴。解任同知许澄清、因贼犯在押图脱。辄令用针剌伤两目。实属非法殴打。著照律杖九十徒二年半。即在本省充徒。　　

○以内阁学士张麟、署礼部右侍郎。太仆寺卿惠显、为都察院左副都御史。　　

○癸卯。以都察院左副都御史惠显、为驻藏办事大臣。光禄寺卿保昌、署都察院左副都御史。　　

○乙巳。上幸万寿山。诣广润祠拈香。　　

○幸静明园。诣龙神庙拈香。　　

○命皇长子奕纬、诣黑龙潭。庆郡王绵慜、诣觉生寺。惇亲王绵恺、诣觉生寺。惇亲王绵恺、诣凝和庙。瑞亲王绵忻、诣宣仁庙。庆郡王绵慜、诣昭显庙。谢雨。　　

○谕军机大臣等、琦善等奏、首昭显庙。谢雨。　　

○谕军机大臣等、琦善等奏、首进军船二十四帮。全数渡黄。并二进等帮船只。跟艄打放一摺。倒塘灌放军船。原因御黄坝复行堵闭。姑听该督等权宜办理。现虽将首进军船。全数挽渡。而在后各帮。陆续抵坝。务须跟接催提。连樯挽运。不许稍有延滞。据奏黄水较前又落七寸。此后如能再为消落。总以启坝放行为妥。该督等当随时察看水势。妥筹办理。固不可使漕艘脱帮。亦不得使河湖淤垫受敝也。将此谕令知之。　　


大清宣宗效天符运立中体正至文圣武智勇仁慈俭勤孝敏成皇帝实录卷之一百十六　　

监修总裁官经筵日讲起居注官太子太保体仁阁大学士文渊阁领阁事管理户部事务上书房总师傅翰林院掌院学士兼管顺天府府尹事务随带加五级纪录十八次臣贾桢总裁官经筵讲官吏部尚书镶蓝旗汉军都统管理新营房城内官房大臣稽察内七仓大臣稽察会同四译馆事务加一级随带加六级军功加三级纪录五次臣花沙纳经筵讲官文渊阁提举阁事兵部尚书总管内务府大臣镶白旗满洲都统稽察内七仓大臣管理宗人府银库左翼幼官学宁寿宫圆明园等处精捷营御茶膳房御药房太医院造办处事务随带加十八级臣阿灵阿副总裁官经筵讲官兵部尚书随带加六级纪录二十次臣周祖培等奉敕修

　　

道光七年丁亥。夏四月。丙午朔。日食。　　

○享太庙。遣瑞亲王绵忻、恭代行礼。　　

○谕内阁、长龄等奏、部驳筹办军需各款。会同体察情形。熟商妥议。请仍照原议章程。撙节办理。以昭核实一摺。此次回疆用兵。远在口外。一切军行驮载供支等事。原与腹地不同。前经户部以鄂山等所议军需各款。多与定例不符。逐款议驳。当降旨令该署督等、会商长龄等体察情形。妥酌办理。兹据逐款确核。分晰陈奏。朕详加披阅。如乌噜木齐办运大营军粮脚费等项。及关内关外供支哈密调拨驻防官兵口粮一款。此项应需拨银若干。动碾麦面若干。遽难截数。著俟粮运事竣。再将乌噜木齐前后拨解银两用款。及安西肃州等州县动碾仓米。并伊犁协运兵粮各费。一并分别报销。又兵丁加增口粮一款。甘肃食物昂贵。口外经行戈壁。买食愈难。东三省兵丁。既于例领口粮外按日加增。所有各路调集征兵。著照东三省一律给发。口内日给银一钱。口外日给银一钱。白面一斤。以示体恤。又官兵骑驮马匹出口筹给草料一款。此项出口行走马匹。官为采办草料。及抵营后分别留防日给乾银。进剿日给马料之处。前已准令照办。著于事竣后、将采买草料实价、及留防日给乾银细数。核实报销。又买补缺额营马备调一款。各营调赴军前马匹一万二千有余。自应豫行买补。以备凯旋时续调。现据查明甘肃各属牧厂孳生之马。逐年拨补各营例倒马匹外。仅有应行出群马一千七百余匹。尽数拨补。尚不敷额。著先发例价。交各营酌买十分之六七。俾免缺额。俟军务告竣。撤回原马归营。即以此项酌买马匹、为常年拨补之用。勿任虚糜。又雇用车驼请给守候回空等价一款。该署督等既系援照旧例办理。著仍照例给发。其守候回空、例准临时奏请。亦著准其酌给半价。至军需项下买备各物。现值军兴。诸物腾贵。自系实在情形。著准其照案办理。核实报销。又雇募护台民夫一款。系为沿途慎重防守起见。现在大兵进剿。营垒日移。后路粮饷。尤关紧要。著准其援照川楚成案。大台募夫七十名。小台募夫四十名。以资防护。又颁给征兵皮及皮帽。并豫备赏需牛羊茶叶等项一款。除皮衣皮帽。前已准其颁赏。所需银牌。亦经由内库发交备赏。其牛羊茶叶等项。本系例所不准。姑念回子暨布噜特。随营效用者。在在均资其力。该将军等体察回情。较赏给银两。尤为鼓舞。著准其以此项备赏。不得另立赏号名目。又酌定程站里数一款。口内口外。山路崎岖陡险。且有戈壁闲阻。若悉以百里为一站。恐多窒碍。著照所请。自肃州出关后。凡运送军火兵饷等项。由驿站行走者。仍以百里为一站。如无驿站处所。由军台滚运者。按程核算。不计里数。若有一百四五十里之戈壁。以一站改为两站。给予脚费。其口内遇有崇山峻岭。溪河间隔处所。断难日行百里者。准照例核减。以七十里为一站。其余仍照常办理。以归核实。又据另片奏。前后计办靿鞵三万一千一百有余。除已分赏进征兵丁外。其余留备分赏吉林、索伦、山东、四川等兵之用。此项制办价银。亦著准其与前赏皮衣皮帽银两。一并核销。此皆例不准行之事。朕因此次军兴。道途遥远。一切供支。非内地可比。格外加恩俞允。概不得援以为例。该将军等、当力加撙节。勿任稍滋浮冒。该部知道。　　

○又谕、嵩孚奏、各营裁兵之后。公费银两。未经核减。请按照现在兵额减扣一摺。湖北省自裁定兵数后。饷银既已核除。公费银两。自应一律裁减。兹据该督查明。仍照原额支领。各营办理错误。计自嘉庆二十三年裁兵起。至道光五年止。除减存未领银两外。共长领银六千一百五两零。著照所请。准其分作三年。于各营提还赔缴。同原减存银八百三十两零。一并咨部报拨。嗣后即将核除确数。于估拨册内。按数缩扣。以符定额。所有未经查明之历任藩司。除暂署不及一月各员、免其置议。余俱著查取职名。咨部分别议处。至竹山协副将郑国鸿、前在提标参将任内。寄信郧阳城守营游击郭义。有兵丁公费未减。与司承言明。仍准找领等语。虽询系代笔之人。缮写错误。究属不合。著交部议处。　　

○又谕、嵩孚奏、查明各州县盘折霉变谷石。勒限赔缴。并请免参处一摺。湖北省额存仓谷。经该督盘查。共亏缺二万二千九百七十四石零。内除盘折谷石、已据该州县缴存价银、尚未买补外。其气头廒底、霉变谷石。显系该州县经理不慎所致。乃以滨临江湖。地处卑湿。仓谷易致浥烂为词。请免处分。各省沿江沿湖州县甚多。若皆以此藉口。岂能概从宽贷。著该督即查明各该州县霉缺之多寡。开送职名。交吏部分别议处。并勒限追赔价银。此内除大冶、京山二县。已将价银解缴司库。考感、黄冈、东湖、归州、巴东各州县。并沔阳卫、六处价银。已分别解贮府州县库外。其孝感、黄冈二县。及沔阳卫、三处。系每石以银六钱五分作价。恐不敷买补。著责令一律按每谷一石。价银一两。分别补足。同解存价银、一并提解司库。至咸宁通山、汉阳、黄陂、沔阳、五州县未缴谷价。亦著按每谷一石、解银一两。一千石以上者、勒限三个月。二千石以上者、勒限半年。解交司库。傥延不批解。或缴不足数。即著撤参。所有提存司库银两。著该督察看秋收丰稔饬发买补还仓。仍责成该管道府、分往盘验结报。此后各州县存贮仓谷。如再不妥慎经理。致有折耗。又不立时补足。或交代时虚款作抵。及以例价折交。致有亏缺。著即严参治罪。毋得稍事姑容。该部知道。　　

○丁未。谕内阁、本日据大学士九卿会同宗人府、议奏宗室添设额缺一摺。宗室人员。自嘉庆初年以来。节经增添额缺。登进之途。尚无壅滞。各衙门文职。俱有定额。八旗人员。为数更多。各班已形拥挤。未便更张。致碍铨法。至各旗营参领等官缺出。宗室与八旗人员。一体升转。向无宗室专缺。更难议添。所有宗室文武各官。俱仍著照旧章办理。其议添侍卫一条。虽有增益改拨。于额缺仍符旧制。既可广宗室登进之路。仍无碍满洲升途。著照所请、三等侍卫六十三员内。有世职章京不兼侍卫章京什长。及不在乾清门、上驷院行走者。无论系应封、军政时引见赏授之员。皆作为额外侍卫。所遗三等侍卫员缺。暂行存记。俟挑选之年。拣选补放。以足六十三员之数。其额外侍卫。原食世职章京之俸。业经改为额外。无庸另给马银豆石。以节糜费。遇有应升之缺。仍准其一体升用。其黏杆处三等侍卫。原设十五缺。嗣后每旗添设二缺。共为二十一缺。该处每旗拨出二缺。作为宗室专缺。俟出有二缺后。至第三缺时。补放宗室人员。俟补足六缺后。即为宗室额缺。随时挑取。遇有该处升缺。仍与十五缺人员一体拣选升用。如遇侍卫升等之年。著与大门行走者、一体＜?扌东＞选。军政年分。统计各项侍卫。如已逾一百二十员之数。即保举二员。傥人数不敷。仍保举一员。以昭核实。松筠另摺奏、请于六部、理藩院、添设宗室郎中、员外郎、主事、额外主事、共二十八员。从前嘉庆年间。业于宗人府额设司官十六员之外。又于六部、理藩院、增添司官十六员。已不为少。今再议增二十八员。事多格碍难行。著无庸议。其宗人府奏、考封袭封之奉恩将军、承袭次数。及乌尔恭阿另行具奏各一摺。除奉恩将军内、有承祭盛京三陵。以及本支内别无世职者。仍照旧准其世袭罔替外。凡恩封、初封、降袭至奉恩将军。均袭至三次而止。军功世爵世职嫡派子孙。既世袭罔替。其旁支子孙。袭封、考封、至奉恩将军。著加恩袭至五次而止。以示区别而归画一。　　

○又谕、宝兴奏、石门工部关防。不得擅自出境。匠役应造户口备查。该处官员子弟。请一体挑缺。及茶膳副等官。照例奏补一摺。所奏是。著照所请。嗣后石门工部关防。即照该处各衙门之例。关防不得擅自出境。遇有外行事件。由该管大臣画稿。用承办衙门关防。以符体制。至挑补石门工部匠役。并著照各衙门差役之例。造册报明承办衙门备查。俾杜弊混。其该处茶膳拜唐阿缺出。向来官员子弟。俱不与挑。未免偏枯。嗣后著按照该处十八缺为一轮。差役人挑补十二缺。效力班挑补四缺。官员子弟挑补二缺。周而复始。俾官员子弟。均有进身之阶。至该处茶膳副委副管领等缺。祇系金顶虚衔。若概令咨送引见。资斧未免拮据。嗣后著照该处茶膳拜唐阿之例。专摺奏补。无庸咨送引见。　　

○严定京城兵役窝贼及包庇科条。刑部奏、凡捕役兵丁地保等、自行犯窃。罪应军流徒杖。无论首从。各枷号两个月。兵丁仍插箭游营。若勾通豢养窃贼、及抢劫各匪。坐地分赃。或受贿包庇窝家。俱发极边烟瘴充军。窝藏窃盗一二名者。杖一百。徒三年。窝藏窃盗三名以上、及强盗一名者。俱发近边充军。窝藏窃盗五名以上、及强盗二名以上者。发极边烟瘴充军。窝留积匪。无论有无造意。但经容留分赃代卖者。亦发极边烟瘴充军。其应拟死罪者。仍各从其重者论。从之。　　

○修广东大鹏等营遭风击碎师船。从总督李鸿宾请也。　　

○戊申。上诣绮春园问皇太后安。　　

○谕内阁、长龄等奏、官兵三获胜仗一摺。览奏欣悦之至。贼匪自沙布都尔庄痛剿后。胆敢纠合余烬。在阿瓦巴特回庄。派贼众十余万。负嵎抗拒。经长龄等、先派哈哴阿、阿勒罕保等、左右兜剿。贼匪在冈上排列。形如雁翅。长龄等即督提镇领队等、率领马步。分为两翼。一鼓齐进。贼据险迎拒。我兵奋勇抢扑。枪炮兼施。贼众佯退。即令步兵用连环枪炮。乘风施放喷筒。该贼匪马队冒火突烟。死力冲压。长龄等复令虎衣虎帽民遣跃舞藤牌。贼众马惊阵乱。突有红衣贼目。率领埋伏援应。哈哴阿等所带官兵。从庄后掩杀。贼势不支。纷纷奔窜。大兵抢过沙冈。分投赶杀。毙贼二三万众。生捦二千余名。于贼尸中、认出安集延大头目阿瓦子迈玛底那尔巴特阿浑。夺获马匹枪炮器械无算。追至洋达玛河。四散逃窜。随将沿河一带回庄匿匪。摉剿净尽。该将军等、懋著勋勤。深堪嘉奖。长龄、著加恩先赏紫缰。杨遇春、著加恩晋加太子太保衔。武隆阿、著加恩赏加太子少保衔。指日埽穴捦渠。朕再渥沛殊恩。用酬勋绩。并发去四喜玉搬指十个。玉柄小刀二十把。火镰十把。著分赏出力将弁。　　

○谕军机大臣等、据长龄等奏、官兵三次续获胜仗情形。览奏欣悦之至。此次大兵进抵阿瓦巴特回庄。贼众十余万人。排列迎敌。经长龄等派令哈哴阿、阿勒罕保等、分左右抄击。杀贼二三万众。生捦二千余石。歼毙安集延大头目二名。所办甚合机宜。已明降谕旨。分别加恩奖励矣。据称贼匪节次据险迎拒。诡谲百出。官兵现距喀什噶尔仅七八十里。中隔七里河一道。沿途均有匪党防备。自应谋而后进。所见极是。行军制胜之道。总须谋出万全。该将军等忠勇素著。此时谅已埽穴捦渠。朕惟计日以俟捷音。如张逆刻已成捦。即著遴派翰练文武大员。妥速解京。傥竟临阵歼毙。亦即割取首级。函送献馘。伊妻子前在霍罕。如已来至喀什噶尔。著同伊亲属一并捦献。分起押解来京。毋致一名漏网。该将军等必能一鼓荡平。迅奏肤功也。将此由六百里加紧谕令知之。　　

○以洋阿尔巴特剿贼出力。赏副都统阿勒罕保等、巴图鲁名号。参领塔斯哈等、副都统衔。总管舒淩阿等、花翎。笔帖式春寿等、蓝翎。余升擢开复有差。　　

○修广东罗定协左右二营军械。从总督李鸿宾请也。　　

○己酉。直隶总督那彦成、续报得雨情形。得旨、京师于二月二十八九日。得雨两昼夜。远近一律深透。实深庆幸。想通省均可沾沭天恩也。　　

○以上驷院卿达三、为总管内务府大臣。
  </div>
  <div class="pagination">
   <a href="清实录道光朝实录_page215.html">
    上一页
   </a>
   <span>
    ...
   </span>
   <a href="清实录道光朝实录_page211.html">
    211
   </a>
   <a href="清实录道光朝实录_page212.html">
    212
   </a>
   <a href="清实录道光朝实录_page213.html">
    213
   </a>
   <a href="清实录道光朝实录_page214.html">
    214
   </a>
   <a href="清实录道光朝实录_page215.html">
    215
   </a>
   <span class="current-page">
    216
   </span>
   <a href="清实录道光朝实录_page217.html">
    217
   </a>
   <a href="清实录道光朝实录_page218.html">
    218
   </a>
   <a href="清实录道光朝实录_page219.html">
    219
   </a>
   <a href="清实录道光朝实录_page220.html">
    220
   </a>
   <a href="清实录道光朝实录_page221.html">
    221
   </a>
   <span>
    ...
   </span>
   <a href="清实录道光朝实录_page217.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
