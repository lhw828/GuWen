<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 333 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 333 页/共 505 页</h1>
    <div class="content">
○以宗人府府丞石赞清为都察院左副都御史。　　

○甲寅。谕军机大臣等、文麟、景廉奏、前起二营已抵沁城。并酌给营勇粮石一摺。魏忠义所带二营。已抵哈密沁城。据报营官孔才所部。因哈密乏食。众议东行。经乌城委员途遇劝阻。拨给口粮。众勇现投回沁城。魏忠义以孔才营勇。饥不可待。拨给粮二千余石。不过暂济目前。文麟景廉现已派弁前往敦煌守催粮石。著于此项粮石到日。迅速分拨哈密驻防各营。免致饥军哗溃。一面饬令魏忠义将孔才营勇口粮。设法通融匀拨。毋任缺乏。该营虽照旧安扎。仍须有大员亲往弹压抚辑。方免滋生事端。文麟当克期迅赴本任。以资镇摄。并将哈密防剿事务妥为经理。不得藉故耽延。景廉著仍遵前旨。暂驻后路。严防安敦玉一带。并催运军粮。随时接济。其屯田事宜。关系紧要。仍著文麟等迅速商办。毋托空言。将此由六百里各谕令知之。　　

○又谕、麟兴等奏查看布伦托海大概情形。并筹办乌城难民各摺片。奎昌等奏、确探西路情形。兼筹防守等语。布伦托海屯田守备李俊、倡率奇古难民。抢劫官营财物军械。并将霍博克赛里土尔扈特等旗牲畜等项劫夺。杀害蒙古人众甚多。该逆初起时仅百余人。现在裹胁渐众。其势日炽。若不赶紧扑灭。将来益难收拾。土尔扈特汗布彦乌勒哲依图、现已由京起程。前赴该旗游牧。计期当已行抵乌城。著麟兴、荣全、催令布彦乌勒哲依图兼程驰赴布伦托海。统带所部游牧进剿。并著李云麟、明瑶、饬令霍博克赛里土尔扈特三旗备集兵丁二千名。听候该汗调遣。新城所属郡王一旗备兵五百名。即由李云麟、明瑶饬派。科布多贝子旗下兵五百名。即由奎昌、福济、车林多尔济饬派。均由布彦乌勒哲依图统带进剿。李云麟即应亲率满兵及乌梁海兵前进援应。至三路进兵会剿之议。或恐兵分力单。难于得力。李云麟当酌度机宜。妥慎筹办。不可拘滞成见。总以迅殄逆匪毋任蔓延为要。锡纶现在行抵何处。著即迅赴布伦托海。会同李云麟明瑶筹办。赶紧进剿。乌科两城地方。并著麟兴、奎昌等严密防守。乌城迤南所居奇古难民。麟兴等拟办团练。立营收聚。著即拣派妥员。剀切晓谕办理。毋任为逆匪句结。并著饬令扎萨克图汗部落各旗。严密设法防堵。其科布多所属蒙古部落。亦著奎昌等饬令一体防堵。以备贼匪绕路劫夺。逆首李俊究竟因何起事。著福济、锡纶、懔遵前旨。前往查办。如果李云麟有办理不善激变情事。著即据实参奏。毋稍隐饰。麟兴等另片奏、请将前赴布伦托海查探委员奖励等语。六品顶带笔帖式依彻布、著准其作为防御。先换顶带。以示鼓励。奎昌等另片奏、请令乌梁海贡皮照例呈进等语。乌梁海本年应进贡皮。著仍照旧例交科布多呈进。不准违误。将此由六百里各谕令知之。　　

○以广东潮州府捐输军饷。永广学额二名。　　

○予甘肃玉门殉难知县于铨祭葬世职加等。　　

○乙卯。上诣奉先殿寿皇殿行礼。　　

○山东巡抚丁宝桢奏、连日剿贼获胜。暨修筑马颊河墙渐可竣工。得旨、高唐一带河墙。该抚当严饬地方官督率绅团。赶紧兴筑完固。水师炮船现赴临清。著丁宝桢即饬带兵员弁。驶赴运河归李鸿章调遣。　　

○补铸福建邵武府知府印信。从巡抚李福泰请也。　　

○予山东海丰阵亡副将王福田祭葬世职加等。　　

○丙辰。以神灵助顺。加直隶省城城隍神封号曰孚惠。刘猛将军封号曰显应。博野县城隍神封号曰惠济。　　

○谕军机大臣等、库克吉泰、刘典奏、北路官兵剿贼获胜。移营进偪城根。现督军力筹剿洗。并三水邠州等处剿贼叠胜情形各摺片。白水澄城一带。叠经官兵摉剿。已无贼踪。其盘踞云岩镇之贼。经知县余观瑞随同刘厚基等所部。分路进攻。连破贼卡木城。直偪城根。逆首袁大魁率党拌拒。城难猝下。现已添兵围攻。云岩镇为该逆老巢。若能乘势攻拔。则宜川睛路。冀可肃清。著库克吉泰、刘典、即饬刘端冕、魏光焘等、激励士卒。并力规取。以期就地歼除。毋稍松劲。该处偪近黄河。应如何添兵分扼之处。并著随时知照郑敦谨妥为办理。回匪纷窜三水邠州等处。经提督高连升等、暨黄鼎各军追击。颇有斩捦。陇州火烧寨地方。复有回逆土匪。乘机掳掠。总兵罗洪德先后督勇追杀。贼众败走。现在贼股盘跨正甯泾州甯州一带。泾州情形尤为吃紧。雷正绾虽由长武窑店前进。兵力尚单。著即檄饬刘效忠迅率所部。先顾泾城。会合雷正绾一军。痛加剿洗。并著饬令黄鼎相机夹击。迅殄逆氛。将此由五百里各谕令知之。　　

○追予湖北云梦等处阵亡殉难监生戴修仁等绅民妇女六百一十七名口。分别旌恤如例。并予建祠。　　

○丁巳。署直隶总督官文奏、添拨勇队。前赴运西助守。以固河防。得旨、著即檄饬刘策先带队前往运西。会商张树声等水陆各将弁。妥筹分布。实力严防。毋稍疏懈。　　

○山东巡抚丁宝桢奏、上年应办军政。请俟军务告竣举行。从之。　　

○予四川永甯殉难知县瑛桂祭葬世职。眷属家丁。分别旌恤如例。　　

○戊午。谕军机大臣等、御史郭从矩奏、请饬晋省抚藩严禁种植罂粟花一摺。前据郑敦谨奏请开种罂粟花禁。经部议驳。现据郭从矩奏称、该抚与藩司胡大任、派员向各州县徵收罂粟花税。使风俗民生两受其害等语。晋省土瘠民稠。多种一亩罂粟即少生一亩之谷。若竟开禁听民种植。殊于民食大有妨碍。著郑敦谨懔遵历次禁烟谕旨办理。免滋将来流弊。该御史籍隶本省。见闻较确。摺内所陈委员劝办收税各节。著郑敦谨查明据实具奏。原摺著钞给阅看。将此谕令知之。　　

○又谕、何琯奏、请饬拨银两马匹一摺。据称巴里坤营库军械。久经残缺。近年叠次出征。所有捐造炮械等件。因兵勇失利。遗缺尤多。兵丁骑操马匹。历年倒伤。未经拨补。请饬户部指拨银二万两。补制军器。并由乌里雅苏台筹拨战马五百匹。以资骑用等语。军械马匹。均为军营所必需。现在巴里坤防剿紧要。自应亟筹添补。著户部即行指拨银二万两。解至乌里雅苏台收存。并著麟兴、荣全、拨给战马五百匹。一并由何琯派员领取。俟领到后。即将军火器械赶紧制造。核实动用。并将马匹认真餧养膘壮。以备征剿之用。将此由五百里谕知麟兴、荣全、并传谕何琯知之。　　

○己未。谕军机大臣等、英翰奏、饬军兜剿贼匪。并派水师扼扎防运一摺。捻逆因陵县临邑一带。添筑长墙。折向东北。英翰现复添派马队。令与张得胜、程文炳等、会合淮东各军。随地兜剿。著即檄饬该将士等尽力追截。并著都兴阿亲赴前敌。督率各军。实力兜剿。左宗棠李鸿章、严饬各将领。与英翰、丁宝桢、所部诸营。联络声势。合力截击。以期就地歼除。贼匪被剿情急。势必拌死抢扑运河。减河上游一带。形势散漫。兵力空虚。民团亦甚稀少。最为可虑。左宗棠、李鸿章、尤党国檄饬诸军。随地遮护。毋任窜近河岸。其减河下游近海一带河防。都兴阿、崇厚等、亦当加意严防。毋稍疏懈。贼踪剽疾异常。趋向靡定。西南马颊河长墙。并临清东昌等处运防。仍著李鸿章、英翰、丁宝桢、实力防守。不可因距贼尚远。稍涉大意。黄运两河。现值水势盛涨。余先元等水师炮船。均已驶抵临清。英翰现饬令余先元等分驻临清以北之油坊镇等处。著即饬令认真梭巡。并与北路水师。互相联络。黄翼升、姚广武、及直隶西路水军。均已由临清北上。著李鸿章妥筹分布。本日复据李鸿章驰奏、官军叠获大胜。并张总愚受伤情形各摺片。郭松林等军。由陵县等处追贼商河惠民滨州阳信。叠获大捷。捦斩甚多。张总愚在商河被官军枪伤甚重。剿办甚属认真。贼匪屡经败挫。势颇穷蹙。现在首逆被伤。贼情涣散。官军正可乘此机会。尽力剿洗。著都兴阿等、激励将士。赶紧将此股殄灭净尽。毋留余孽。前据都兴阿奏称、贼众多有薙发希图装扮官军溷过运河者。现闻逆首张总愚亦有薙发希图溷迹渡运之事。虽不可信为确实。而贼情诡谲。亦属事所应有。该逆虽被官军枪子洞穿背腹。生死尚未可定。现在下落如何。并著李鸿章确实查明具奏。仍著都兴阿、左宗棠、李鸿章、崇厚等、督饬沿河兵团。严加盘察。毋令该逆改装溷迹。潜渡运西。致令漏网。英翰、丁宝桢、亦当督饬官军并各处乡团。一律严加盘察。毋稍大意。黄翼升等水师。已抵东光。即著李鸿章饬。令该提督酌带师船。驶赴南皮东光以下。梭织巡防。俾河防益臻周密。将此由六百里各谕令知之。　　

○又谕、丰绅、三寿奏、甯夏满营。生计维艰。请饬拨粮饷。暨请保出力人员各摺片。甯夏满营。粮饷匮乏。军士待哺嗷嗷。晋省应解之饷。批解寥寥。丰绅等屡次派员守催。而该省抚藩等拒不见面。尤属不成事体。著郑敦谨严饬藩司。无论何款。先行酌提银三四万两。迅交赴晋催饷之员管解到营。以苏兵困。至官兵应支月粮。亦系刻不容缓。著穆图善转饬藩司。檄令甯夏府知府按满营现存兵数。估拨月粮。每月仍由夏朔两县支领。抑或由灵州中卫平罗等处就近协拨。务期赶紧筹画。毋误兵食。甯夏官弁兵勇缉匪出力。著丰绅等查明择尤请奖。毋许冒滥。将此由六百里谕知穆图善、郑敦谨、丰绅、并传谕三寿知之。　　

○以山东商河等处剿贼获胜。予提督胡良作等奖叙有差。　　

○予山东莱州等处殉难在籍主事马廷元等绅民妇女三十七员名口分别旌恤如例。　　

○庚申。谕军机大臣等、御史舒明奏、请饬查无粮黑地一摺。据称天津县东北塔河甸一带。有河闪地。约四五百顷之多。被匪徒温姓隐匿私种。乡民畏其威焰。莫敢举发。请饬查办等语。该御史所奏如果属实。亟应严行惩办。著官文密派妥员。前赴该县。将匪徒温姓严拏究办。至此项地亩。应如何勘丈报部升科之处。并著官文妥筹办理。原摺著钞给阅看。将此谕令知之。　　

○又谕、前据曾国藩等奏、署泰州知州长康、被控门丁指官诈赃。延不交案。当经降旨将长康革职。勒令将门丁高顺交出审办。兹据御史张沄奏称、该署知州复有授意诈赃。以致民人曹毓芝自刎。及非刑责打李日广。令出钱了事。并有革书李凤岐等叠经控告各等语。长康平日居官。如果尚知自爱。何至屡被参劾。著曾国藩、丁日昌、按照该御史摺内所参各情。严行审讯。以肃吏治而挽颓风。原摺著钞给阅看。将此各谕令知之。　　

○辛酉。上奉慈安皇太后慈禧皇太后幸漱芳斋。侍午膳。　　

○谕军机大臣等、工部奏。请饬催各省欠解硝斤一摺。直隶等省欠解硝斤。为数甚钜。经工部屡次催解。该督抚置若罔闻。殊属延玩。所有直隶河南山东承办硝斤各员。著吏部查取职名。先行交部议处。现在军务未平。硝斤需用甚多。而工部火药局不敷支放。所有直隶欠解净硝五十七万九千五百余斤。河南欠解净硝五十六万九千九百余斤。山东欠解净硝五十六万斤。著官文、李鹤年、丁宝桢、迅即埽数起解。毋得再有迟误。傥如前玩忽。延不报解。必将该督抚等从重惩处。将此各谕令知之。　　

○又谕、奕榕奏、官兵缉获匪犯。并遵饬各属稽查难民一摺。奉天法库边门等处。向为匪徒出没之区。此次经该署将军豫饬各处实力查拏。并派兵驰赴各处择要驻守。旋据协领丛登甲等缉获匪犯多名。均已讯明正法。近日各处匪徒。稍知歛迹。办理尚属认真。著奕榕仍严饬该将弁、于各要隘明查密访。务期有犯必获。尽绝根株。不可稍形疏懈。并懔遵前谕。通饬各属。并沿海一带旗民地方官。于所到难民。一体实力稽查。分别办理。俟边界肃清。即与边内一律编查保甲。俾该匪等无从托足。以靖地方。另片奏、请饬吉林将军、将从征员弁。照黑龙江奏定章程补用等语。吉林官兵。从征甘肃等省。及调赴奉省防剿。著有劳绩。有十余年未得补授实缺者。自应持平办理。著富明阿查明黑龙江将军奏准之例。嗣后各旗翼缺出。遵部定章程。以一缺拣用存营人员。以一缺咨送军营拣补。用昭平允。将此由五百里各谕令知之。　　

○又谕、苏凤文奏、官军剿贼叠胜。收复归顺州城。并派员赴楚采办军火。苏凤文、冯子材奏、太郡官军。追剿叛匪获胜各摺片。归顺一州。地处粤西极边。逆匪吴亚终逃逸后。其党黄崇渶等负险抗拒。经道员覃远琎调派张友田、马正龙各军。连番剿击。逆党就歼。马正龙等分攻州城。蹋平城外各贼营垒。当将州城收复。逃匪悉为官军所杀。惟新墟一带余匪。俱向三台山旧巢窜去。仍著苏凤文檄饬覃远琎、督率将士。乘此声威。迅图埽荡。以清边圉。军火为攻剿要需。该省既乏硝磺。自不得不向邻省商办。苏凤文现派员前赴衡州永州宝庆三府属。采买军火。即著刘昆迅饬各该地方官。帮同粤省委员。妥为照料。湖南为产硝之区。虽各省采办过多。究非若粤西之缺乏。刘昆务当设法通融。毋得稍存畛域。苏凤文亦当劄知派往各员。遵照所给印票采办。不准私运数浮。致滋弊混。逆匪吴亚终句结越南弄匡匪徒。同攻洛阳九葑等处。经副将谢继贵等督带兵练。会同夷兵。分路夹击。斩获甚多。立解九葑洛阳之围。剿办尚为迅速。并据获贼供。吴亚终欲分袭龙州下冻逐卜等处。牵掣官兵。即著苏凤文、冯子材、严饬罗文福、实力防堵。并令太平府各属文武。将逐卜一路隘口严加扼守。以遏贼踪。一面劄饬太平府知会越南国夷官。及各路文武员弁。会合剿击。歼厥渠魁。毋任日久蔓延。频烦兵力。昨据御史部从矩奏、请饬臬司赴任等语。新任山西按察使蒋益澧、续假计又期满。该省防剿需人。著刘昆传知该臬司赶紧起程赴任。毋再迁延。将此由五百里各谕令知之。　　

大清穆宗继天开运受中居正保大定功圣智诚孝信敏恭宽毅皇帝实录卷之二百三十六　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。六月。壬戌。谕军机大臣等、刘岳昭、岑毓英奏、省外官军历次剿匪获胜各情形一摺。岑毓英由曲靖赴援省城。于宜良七甸一带进攻。连破大小石坝等贼营二十余处。并攻克小板营贼垒三座。收复官渡水寺等民堡。其分攻呈贡晋甯等州县之军。亦将贼兵击败。攻拔金马寺等处贼营十余座。进扎大树营。疏通省城粮石。逆党复由邵甸纠合嵩寻之匪围攻杨林。官军乘风纵火。焚其木垒连破贼营碉楼。并将官渡来扑之贼击败。甸尾古城厂口等处贼垒。亦经官军分路攻克。追败焚掠九甲河贼众。拔海梗贼营三座。其石虎冈等处踞垒。并经官军先后攻拔。生捦伪大将军李洪勋等正法。呈贡城外贼营。亦经官军攻破。现经合围县城。滇省各路官兵。自二月至闰四月。叠获胜仗。剿办甚属得手。现在贼势渐蹙。著刘岳昭、岑毓英、激励将士。将屯踞省外贼匪速行剿洗。以固省垣重地。一面督饬各路官兵。将寻甸等处股匪次第歼除。所有历次出力之文武兵勇。均著刘岳昭等于省城解围后。汇案请奖。刘岳昭另摺奏、沥陈滇黔军情吏治。营务废弛。并团练流弊一摺。滇西逆党众多。分路攻扑省垣。扰及各府州县。纷至沓来。势甚蔓延。该督抚等当督率诸军。先清附省贼匪。将新陷各城。以次收复。为进规迤西之计。并将迤东完善各地方铜盐税课。妥为筹办。以裕饷源。简委贤能牧令。埽除积习。以敦吏治。并将僭冒文武各委员一体裁撤。以清积弊。其跋扈不驯之滇黔各团首。均著刘岳昭、岑毓英、曾璧光、次第惩办。檄令各归地方官督理。严惩大团首私行仇杀干预公事旧弊。以杜乱源。黔省各路援剿之川湘各军。著崇实、刘昆、即檄令统带各员。归曾璧光节制。以一事权。各该营饷需。仍著崇实、刘昆、源源接济。不得视同膜外。滇黔需饷孔亟。所有历经部拨各省并各关协济饷银。著户部行文各该省督抚并各该关监督。严行催解。毋任视为具文。另片奏、岑毓英进攻杨林受伤情形等语。岑毓英临阵打仗。身受枪伤。奋勇可嘉。现在调理当已痊愈。著刘岳昭随时驰奏。以慰廑系。将此由六百里各谕令知之。　　

○云南昭通镇总兵官沉宏富开缺另简。以记名提督李家福为云南昭通镇总兵官。　　

○予云南宜良等处阵亡游击杨文炘等十三员祭葬世职加等。　　

○癸亥。谕军机大臣等、富明阿等奏、截剿窜匪获胜。并与俄国会议情形一摺。俄界穵金匪人滋事。窜入甯古塔界。经富明阿派兵迎剿。将匪党歼戮殆尽。并生捦匪首石才等三名。在逃余匪。虽仅止三四名。匿入深林。难保不余烬复然。著富明阿等即饬令派出官兵实力摉捕。不准一名漏网。以清边境。乌勒兴阿现赴摩阔崴地方。与俄官辩论边境交涉事务。并会议现办事宜五条。尚属妥协。著俟俄人声覆后。奏明办理。所有此次剿匪出力之官弁兵丁。准其俟边界会议事竣。余匪剿办肃清后。汇案保奖。所陈分界图说一件。留中备览。将此由五百里谕令知之。　　

○赏驻藏帮办大臣恩麟副都统衔。为驻藏办事大臣。以副都统衔正红旗汉军参领德泰为驻藏帮办大臣。　　

○予故湖南布政使升任云贵总督潘铎入祀名宦祠。从巡抚刘昆请也。　　

○甲子。以佛力显佑。颁山东济甯州释迦加来佛禅院扁额。曰龙象神通。　　

○谕军机大臣等、李鸿章奏、贼势日蹙。刘铭传回营。饬赴前敌一摺。捻逆经官军击败后。遁入济阳。潘鼎新等会军进剿。刘铭传现已回营。经该大臣饬赴前敌。即著李鸿章严饬刘铭传。会合诸军。乘此贼势穷蹙之时。加劲追剿。悉数歼除。毋留余孽。并著左宗棠、英翰、丁宝桢、严防运河。毋任该逆得以偷渡。傥有贼匪窜近。即行派兵截击。盐山庆云。现在有无捻踪。该捻现分几股。并著都兴阿、左宗棠、李鸿章、崇厚、确切查明。如盐山等处尚有分股。即著都兴阿就近痛剿。毋任漏网。将此由六百里各谕令知之。　　

○又谕、库克吉泰、刘典奏、官军攻克云岩镇贼巢。生捦贼目。余党歼除净尽一摺。逆匪袁大魁等窜踞宜川之云岩镇。一城两堡。均极坚固。知县余观瑞叠次环攻。该逆恃险抗拒。复经道员魏光焘会同刘端冕等分投进击。拔桩填濠。将云岩镇城克复。其踞寨之匪。亦即开门乞降。逆目张大有等、均经讯明正法。惟据奏贼目袁大魁投井溺毙。又称乘人众拥挤时。独自潜逃。该逆尸身既未捞获。难保非乘隙远扬。冀逃显戮。仍著库克吉泰、刘典、责令附近各地方文武。明查暗访。总期得有实据。毋任余孽复萌。该处新经克复。百姓困苦异常。并著饬令余观瑞加意拊循。将饥民等妥为安插。以苏民气。泾州长武等处。贼势鸱张。库克吉泰、刘典、务当乘此得手之时。分拨劲军。会同该处在事将士迅图埽荡。用竟全功。将此由五百里各谕令知之。　　

○以陕西攻克云岩镇贼巢。赏提督刘端冕白玉翎管一支。大火镰一件。大荷包一对。小荷包二个。副将杨德明、参将祝鉴嵩、巴图鲁名号。守备刘德明等花翎。余加衔升叙开复有差。予阵亡都司谢荣贵、王得华、祭葬世职加等。　　

○丙寅。谕军机大臣等、富明阿等奏、防兵需饷孔亟。请开垦围荒。绘图呈览一摺。吉林防兵常川操演。饷项支绌。所称垦荒各节。业据派员确切查勘。绘图贴说。尚属详明。约计可垦之地。共得二万晌有奇。既系光山无树藏牲。且可于荒沟河南原有围场附近处所。另觅围场。不碍虞猎。自无妨通融办理。著富明阿等详慎妥商。毋滋流弊。并不准再行开辟。以示限制。至直隶山东等省逃往吉林难民。尤须随时稽查。妥筹安插。免贻后患。图一件留览。将此谕令知之。　　

○又谕、英翰奏、贼窜济阳。抽拨防兵会剿。丁宝桢奏、东军连获大胜。并团勇击退窜。贼情形各一摺。昨据李鸿章奏称、贼由商河遁入济阳之鄢家渡龙王庙一带。连日大雨。平地水深二三尺。徒骇河与黄河水势增涨。贼营以外。一片水洼。官军分路进剿。已获大胜。现在贼势甚蹙。正可乘此机会。为迅图殄灭之计。英翰现复添派总兵奎光带领所部马队。并于运河防军内抽拨三千人。令奎光带赴济阳一带。著即饬令会合张得胜等军。实力进剿。并著丁宝桢檄饬东军。并力合击。一面鼓励团勇并黄河炮船严密防守。李鸿章督饬前敌各营。会合东皖豫各军四面兜剿。务期就地歼除。都兴阿道奉前旨。如盐山等处探有分股。即著就近痛剿。左宗棠、崇厚、仍须严扼运河及减河一带。以防窜扑。毋稍疏虞。英翰所奏本月初二三日后。陈国瑞队伍溃逃。该侍卫不知下落。同日据丁宝桢奏初四至初七等日战事。陈国瑞军在武定商河等处剿贼。叠有斩捦。是溃勇等所供。未可凭信。著都兴阿、李鸿章、英翰、檄饬该侍卫于所部勇丁。妥为驾驭。会合各军。迅速灭贼。英翰另片奏、请将程文炳开副将底缺。并将副将黄鸣铎以原品休致等语。均著照所请行。程文炳仍著记名以提督遇缺尽先提奏。本日复据李鸿章奏、连日获胜。并击退抢渡运河逆匪。都兴阿奏、察看阿防。并拟挑兵渡河会剿各一摺。官军在济阳东北。会合攻剿。破毁玉林镇鸿福寺等处贼巢。追至黄河沿老海洼一带。循河剿杀。叠获大胜。贼复由德平甯津越过吴桥。于德州桑园高家店等处抢渡。先后经炮船团勇及李鸿章由德州派往之队。会合截剿。将贼股击退。叠次捦斩及收降贼匪甚多。并歼毙著名逆目多名。该逆败残已极。著李鸿章等激励将士。乘势痛剿。或另图内闲。将此股殄灭净尽。毋留余孽。西北一带运河。防堵最关紧要。左宗棠现驻吴桥。兵力较单。务当振刷精神。力筹堵御。李鸿章尤当于德州一带加意防河。毋任一骑窜渡。致成不了之局。并著都兴阿将所部各营迅速挑选。抽拨得力之军。渡河会剿。不可仍前延玩。自干咎戾。减河防务。仍著会商崇厚妥筹兼顾。杨鼎勋在营病故。殊堪悯惜。著李鸿章奏请优恤。都兴阿现派王万钊暂统所部防河。能否胜任。仍著李鸿章查奏。春寿呈报胜仗情形。与春山等所禀各异。而所部将士伤亡颇多。有无捏饰。仍著都兴阿确查参奏。将此由六百里各谕令知之。　　

○钦差大臣都兴阿奏、请将因病请假辄即回籍之提督陈天佑革职留营。戴罪效力。允之。　　

○以山东济阳等处剿贼大胜。予总兵官程之伟以提督＜??闲＞放。赏副将蒋东才、李承先、游击姜柱题、巴图鲁名号。都司邓林椿等花翎。把总刘知检蓝翎。余加衔升叙有差。释已革游击桂锡桢家属监禁。予阵亡游击王林、把总刘青和、祭葬世职加等。　　

○抚恤朝鲜国遭风难夷如例。　　

○戊辰。谕军机大臣等、左宗棠奏、官军剿贼大胜。并英翰奏、皖军战胜收降。现在追剿情形各一摺。捻逆由商河北窜。经刘松山等截击。大获胜仗。逆目张大幅等先后乞降。现在酌量办理。该逆等穷蹙来归。自应分别遣留。妥为安置。以孤贼势。英翰此次收降逆首杨荣桂等。并著妥为钤束。挑选精壮。用作前锋。使之效力行闲。不至再生反侧。惟左宗棠摺内前称贼目洪顺林。后又称洪沅林。是否即系一人。著查明覆奏。逆贼周六、焦仲、有众三千。赴郭运昌营乞抚。十六日夜。又有贼目率众二千赴刘松山营乞抚之事。郭运昌等现在已否收降。作何安插。著左宗棠查明。一并覆奏。并著该大臣督抚等严饬各将领。遇有乞抚之众。务须悉心稽察。妥为钤制。贼党业已离散。必不能久。张总愚虽未得确耗。而其势已孤。著该大臣督抚等遵照前旨。出示悬赏。使之互相疑贰。张总愚系著名逆首。荼毒生灵。重烦兵力。谅该大臣督抚等同深愤怒。断不任其漏网。即著严饬各军加紧追剿。俾得克日歼除。以慰廑系。将此由六百里各谕令知之。　　

○予山东商河等处阵亡副将雷致祥、游击江春生、祭葬世职加等。　　

○予江苏各属阵亡殉难州判陈曾煇等绅民妇女一万五千二十六员名口分别旌恤如例。　　

○予广东丰顺阵亡文生丁为龙等赏恤如例。并入祀昭忠祠。　　

○己巳。遣官祭火神庙。　　
</div>
    <div class="pagination">
<a href="清实录同治朝实录_page332.html">上一页</a><span>...</span><a href="清实录同治朝实录_page328.html">328</a><a href="清实录同治朝实录_page329.html">329</a><a href="清实录同治朝实录_page330.html">330</a><a href="清实录同治朝实录_page331.html">331</a><a href="清实录同治朝实录_page332.html">332</a><span class="current-page">333</span><a href="清实录同治朝实录_page334.html">334</a><a href="清实录同治朝实录_page335.html">335</a><a href="清实录同治朝实录_page336.html">336</a><a href="清实录同治朝实录_page337.html">337</a><a href="清实录同治朝实录_page338.html">338</a><span>...</span><a href="清实录同治朝实录_page334.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
