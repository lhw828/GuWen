<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 282 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 282 页/共 505 页
  </h1>
  <div class="content">
   ○癸卯。谕军机大臣等、英翰奏、贼踪南窜。派兵扼剿一摺。捻逆被豫军扼截。折向黄麻一带。其回窜英霍潜太实在意中。前已谕令英翰派兵扼堵。现在该抚调派张得胜等军。择要堵剿。尚属周妥。即著严饬该总兵等认真防剿。如贼踪深入鄂境。或被击他窜。英翰务当视贼所向。派军追剿。不可稍涉松懈。鄂军悉在西路。此时计可东向迎头拦截。以遏狂氛。著谭廷襄、曾国荃、督饬水陆各军。力筹堵剿。不准徒托空言。鲍超一军。前由樊城东向。现在已否接仗。殊深盼望。若连捷之后。纵贼奔窜。俾得休养裹胁。则剿灭又属无期。著李鸿章申明赏罚。饬令各军同心协力。奋勉图功。毋任迁延贻误。豫省防务虽松。而回窜不可不虑。著李鹤年饬令宋庆等军相机防剿。以杜贼踪纷窜。将此由五百里各谕令知之。　　

○又谕、前经叠谕库克吉泰驰赴泾州一带堵剿回匪。兹据库克吉泰、乔松年奏、会商先剿捻逆。现办情形一摺。库克吉泰一军。业已行抵西安。所派马队。已赴盩郿。距鄜州路远。未便再行折回。著库克吉泰即日出省。亲赴盩郿。会同刘松山追剿捻逆。痛加歼戮。鄜州一路。乔松年已派刘厚基一军。由富平耀州之闲。驰赴该处防剿。惟陕境内地回匪尚未肃清。而甘回大股数万。复句结土匪溃勇。同时窜至鄜州。段登云一军不能抵御。该逆已深入中部宜君边境。刘厚基兵力颇单。恐未足敷剿办。库克吉泰一军。未便专顾捻匪。致令北路空虚。著库克吉泰、乔松年、斟酌情形。如北路情形紧急。仍著该将军懔遵前谕。折赴鄜州。将该处回匪击退。即赴泾邠一带堵剿。不得藉口剿捻。致令顾此失彼。库克吉泰等另片奏、现拨副将王其发、吴得胜、两营步队。归该将军调遣。著即照所拟办理。德兴阿谅已就痊。著即赴营迅图会剿。将此由六百里各谕令知之。　　

○又谕、裕瑞奏、遵旨采办马匹。因时变通一摺。据称春令青黄不接之时。购马实难。库储支绌。马价亦难筹画。拟于官群内选马一千匹。由蒙古各旗捐马一千匹。再行移咨福兴等或买或捐。采办一千匹。分起解京等语。官群马匹。膘分不齐。设或勉强凑数。必至贻误事机。著裕瑞详加选择。务须膘分一律肥壮。方堪应用。蒙古各旗捐输之马。亦须认真挑选。不得以疲羸充数。此项马匹。俟吉林炮手行过京师。即著分起解交该营总带往左宗棠军营。毋许延误。所短之马。著福兴、桂成、赶办膘壮战马一千匹。无论或捐或买。总期迅速办理。至由归化城进杀虎口解交该营。自比张家口较为便捷。即著福兴等购办齐全时。自行验明解交吉林营总验收。毋庸转由裕瑞点验。以免纡折。至官群马匹。亦关紧要。著左宗棠将马价解交察哈尔。由裕瑞买马一千匹。以补官群之额。左宗棠著仍遵前旨。一面先期赴陕。不必坐候新筹马队。以致久延。将此各谕令知之。　　

○以詹事府詹事王祖培为内阁学士兼礼部侍郎衔。　　

○以候补盐运使葆亨为贵州按察使。　　

○甲辰。尊藏文宗显皇帝实录圣训于乾清宫。上亲诣行礼。恭阅首函。　　

○以右翼前锋统领载岱暂署正白旗汉军副都统。　　

○以江苏捐输军饷。永广武进县学额十名。阳湖县九名。　　

○以江西万年县捐输军饷。永广学额十名。　　

○乙巳。谕内阁、前据左宗棠奏、浙江署嘉善县知县张树松、于失守后携印潜逃。复勒派捐输等情。当经降旨革职拏问。兹据马新贻奏、讯明该革员尚无携印私逃。及将收捐银钱携带出城情事。其在章练塘地方出示劝捐。亦非勒派收款入己。请仍归失守案内拟结等语。已革前署嘉善县知县张树松、于失守县城。不能迅图克复。咎有应得。著从重发往新疆效力赎罪。以示惩儆。　　

○谕军机大臣等、张凯嵩奏、克复泗城。慎筹善后。并办理镇安太平等处土匪各摺片。镇安窜匪阑入泗城。经张凯嵩派总兵黄仲庆等驰往剿办。叠克贼巢。进薄泗城。乘胜直夺关门。大举环攻。群贼自相惊乱。遂于上年十二月初七日。将泗郡克复。生捦贼首黄晚、先锋罗大等、三十八名。办理尚为妥速。所称贼首黄晚。讯明确供。已否正法。未据声明。同治元年三月闲。据薛焕奏、逆党黄畹句通发逆。曾谕薛焕密拏。该逆附托洋人。潜逃无踪。此次所获之黄晚。是否即系其人。著该抚详讯供词具奏。泗城虽已收复。逆首吴亚终盘踞镇安。难保不复萌窥伺。著饬覃远琎督饬朱腾伟认真摉捕。慎筹善后。至覃远琎一军。攻剿镇安等处土匪。剿抚兼施。叠平贼卞。捦斩甚多。余贼遁回归顺。镇郡南路肃清。杨廷玙一军。攻剿太平一路。生捦首逆梁得培、王之贤、全股悉平。剿办均属得手。著张凯嵩饬令覃远琎、杨廷玙等、乘此军威。速将伏莽摉捕罄净。以靖边圉。将此由六百里谕令知之。寻奏、讯据黄晚供称、实系镇安土匪。其非苏省句通发逆之黄畹似无疑义。报闻。　　

○赏陕西阵亡前翰林院编修张锡嵘子志敦主事。　　

○予广西泗城殉难代理知府同知陈燮埏祭葬世职。眷属旌恤如例。　　

○追予故广西右江镇总兵官张树珊于河南周家口立功地方建立专祠。　　

○丁未。遣官祭贤良祠。　　

○谕军机大臣等、前据特普钦奏、挑备壮丁。请援照徵调西丹每名给整装银二十一两。当经谕令丁宝桢遵照办理。兹据丁宝桢奏称、东省招募黑龙江壮丁。系仿照招募湘楚各勇章程办理。与调兵不同。原拟以成军之日。发给川赀。若又给发装银。糜费过多。惟该壮丁远道从戎。亦应量加体恤。拟每名酌给整装银十两。请由该处将军给发五两。俟到东后。再由东省发给五两。或由该处全行筹发。由东省解还一半等语。黑龙江库款久形支绌。此次东省招募壮丁。所需整装银每名十两。自应由东省筹款全数发给。惟现在东省委员早已启行。所带银两不敷。若俟补解到日。再行招募。恐致延误。著特普钦先行借款给发。如不能全行筹给。或先发给一半。余俟该壮丁到东。再行补发。所垫银两。即著丁宝桢迅委妥员全数解还归款。不可存吝惜之心。致办理棘手。耽延时日。将此由五百里谕知特普钦、并传谕丁宝桢知之。　　

○戊申。谕军机大臣等、伊勒屯、何琯奏、哈密有隙可乘。亟宜疏通饷道。催兵赴援一摺。据称拏获哈密贼营汉回供称、各贼均得财偷走。现在贼势稍分。攻取甚易。据李云麟咨称、乌科两城蒙兵散尽。哈萨克势将内犯。无兵可援。巴城。据棍噶扎勒参咨称、营内兵马器械。均已齐备。与李云麟商议进兵。请＜??闲＞派妥员。协同棍噶扎勒参急赴巴城救援。疏通哈密粮道。并请催成禄分兵出关救哈等语。前据李云麟奏、乌科两城防务吃重。棍噶扎勒参所部蒙兵。势难移援西路。现派张和所部勇丁。在红柳峡立营。就近防守。当经谕令李云麟饬令张和赶紧驰赴巴城援应。速解城围。不得但顾此北路本境。现在巴城受困日深。亟应派兵援救。保全合郡生灵。棍噶札勒参所带蒙兵。如可援应巴城。著李云麟与之会商妥筹赴援。不得藉词延宕。傥巴城有失。惟李云麟是问。伊勒屯、何琯、已调孔才等所招民勇赴巴。著就现有兵力。设法固守。以待援军。不得稍涉疏懈。伊勒屯等摺。著钞给李云麟阅看。摺内所称肃州被围甚急。贼供安沙驻扎兵勇防堵。目下有说先取安沙。又有先取巴里坤之说。近日肃州军情若何。安沙是否有贼股滋扰。此项兵勇。能否先赴救援。著成禄迅即查明具奏。仍遵前旨迅克肃州。以图出关会师攻剿。文麟已否至安西防堵。并著催令该员刻即赴任。毋任逗遛。将此由六百里谕知李云麟、伊勒屯、成禄、并传谕何琯知之。　　

○派协办大学士工部尚书瑞常、仓场侍郎宋晋、前往天津验收海运漕粮。户部右侍郎毕道远、前往通州。会同仓场侍郎钟岱办理验收事宜。　　

○旌表守正捐躯河南鲁山县民刘九灵妻张氏。　　

○己酉。谕内阁、文宗显皇帝实录圣训告成。所有尊藏盛京本皇史宬本内庙讳御名。应仍循旧章照本字恭填。著派贾桢、周祖培、宝鋆、董恂、灵桂、伊精阿、察杭阿、敬谨填写、限一日竣事。以昭虔肃。　　

○又谕、文宗显皇帝实录圣训告成。应行尊藏皇史宬本。及内阁副本。所有应举典礼。应办事宜。著各该衙门敬谨议奏。至恭送尊藏盛京本。现值续修玉牒之年。著照咸丰年闲成案。俟玉牒告成时。一并恭送。　　

○又谕、前因御史朱镇奏、京师引盐缺乏。奸商把持囤积。任意勒索。并另设内厂勒买引盐各节。当谕令刘长佑查明具奏。兹据刘长佑奏称、前经步军统领衙门咨送京商何文清、王伸、周钧等、具控华长祥同夥李映奎等、劫留盐包一案。已发运司传讯。旋奉谕旨。复添派候补道柏春。会同运司克明、讯明京师向设有京盐总局。总司进盐齐句等事。后因外句滞销。往往拨入城内各铺私售。同治四年。众商公议添设内厂。以售外句不能全销之盐。由运司详明立案。商人何文清等违例进盐。欠课甚钜。请分别革追等语。此案商人何文清、王伸、周钧、将外包盐包。不遵新章卖给内厂。辄仍运归内铺。实违公例。且查出欠课甚多。自应分别惩办。何文清著暂行革去举人。王伸、周钧、均著暂行革去职衔。该商等领办之各引名。著一并记革。并照例查抄监追。勒限三个月。将欠课埽数全完。方准开复给还。所请缴完三成即予开复之处。殊涉宽纵。如逾限不完。即斥革另募。以肃鹾政。华长祥身充总催。既查知何文清等弊混。并不禀明运司。辄用私函知会厂书高瑞徵。听从照办。均有不合。应如所拟发落。所设内厂。既据各商佥称有益。并无把持情弊。著准其照旧设立。嗣后如查有弊端。即著裁撤严究。　　

○谕军机大臣等、李鸿章奏、进驻周口。筹商调度。鲍超奏、伤疾举发。请假调理各摺片。贼由麻城东窜巴河蕲水。现由广济蔓及黄梅宿松边界。曾国荃拟驻黄州。督彭毓橘等分路跟剿。李鸿章令李昭庆等由光商进六安。会商刘秉璋等分投拦击。又令杨鼎勋驰往光州。会师扼堵北窜。所筹均妥。著即督饬诸军。认真遏截。并著英翰李鹤年、各派劲旅。择要布置。务期合力兜裹。渐逼渐紧。使该逆不得逞志。方为妥善。淮河下游。水势宽深。著曾国藩、李鸿章、多调炮船水师。节节巡防。以期周密。鲍超一军。追剿正当吃紧之时。遽请开缺调理。未免近于要挟。该提督素知大体。所向奋勉。何以亦沾军营习气。仍著督队由南阳取道信罗至光固一带。无论任赖等逆窜往何处。皖鄂何路有警。即行兼程进击。设法兜灭。以奏全功。并著李鸿章催令移营进扎。毋任藉词延宕。将此由六百里谕知曾国藩、李鸿章、谭廷襄、曾国荃、英翰、李鹤年、并传谕鲍超知之。　　

○直隶总督刘长佑奏、按察使张树声出驻大名府防剿。现拟暂行回省。得旨、仍著严饬范梁等随时侦探。严密巡防。不得稍涉疏懈。遇有警信。仍饬该臬司星驰前往督办。　　

○钦差大臣李鸿章奏、请调内阁中书何慎修、广东候补道吴赞诚、赴营差委。允之。　　

○以广东克复嘉应州城出力。赏布政司经历罗章巴图鲁名号。道员钟启祥等花翎。内阁中书何杰年等蓝翎。余加衔升叙开复有差。　　

○予湖北杨家□□夆等处阵亡总兵官陈永康等一百八员祭葬世职加等。　　

○庚戌。孝昭仁皇后忌辰。遣官祭景陵。　　

○谕军机大臣等、谭廷襄、曾国荃奏、官军追贼叠胜情形一摺。捻逆由黄陂东窜。绕至宿松边境。复回窜黄梅广济。虽叠经刘维桢等追剿获胜。究未能大挫凶锋。曾国荃现在驰抵黄州。就近调度。鄂皖边境。山阻水深。值此春水方生。涡淮并涨之时。正可广设方略。与李鸿章、英翰、同心协力。督饬各军。相机兜剿。以期次第殄灭。军情变幻无常。朝廷不为遥制。正以专其事权。所请指示机宜。实属意在诿卸。曾国荃责任统率。何至不晓事体如此。该抚务即督令刘维桢等奋勉追剿。毋许纵贼西窜。并著英翰督饬水陆各军。会同夹击。李鸿章昨奏饬令李昭庆等由光商进剿。即著统筹全局。克期殄灭。毋任迁延。将此由六百里各谕令知之。　　

○署湖广总督谭廷襄奏、筹定湖北协甘军饷每月二万两。如期委解。不再虚悬。报闻。　　

○命工部左侍郎毓禄、前往盛京。会同工部侍郎桂清恭勘福陵碑楼工程。　　

○山东巡抚阎敬铭因病解职。以布政使丁宝桢为巡抚。按察使潘鼎新为布政使。盐运使卢定勋为按察使。　　

○辛亥。谕军机大臣等、杨岳斌奏、病势甚笃。请派员暂署督篆。并恳回籍调理各摺片。情词恳切。览奏具悉。若再勉强挽留。朝廷亦有所不忍。惟穆图善剿办东路回匪。并安抚已降之众。在在均关紧要。一时能否遽赴省垣。尚须斟酌情形。悉心筹办。不至顾此失彼。方为妥善。杨岳斌俟穆图善到省接署督篆后。将一切情形。详细告知。再议起程。毋得遽行回籍。致误公事。穆图善西赴兰州后。其东路防务。关系紧要。马生彦等甫经投诚。尤当妥为驾驭。应派何人驻扎。即著该将军酌量办理。毋得稍涉疏懈。杨岳斌又奏、洮州回匪叛踞城池一摺。回弁丁泳安乘机复叛。踞城抗拒。实属罪不容诛。洮岷协都司丁泳安著先行革职。于捦获后即在军前正法。以昭炯戒。洮州在河狄之西。该处回氛遍地。势悍人多。其应如何进剿之处。著穆图善于抵省后。妥筹剿办。用副委任。将此由六百里各谕令知之。　　

○又谕、前据左宗棠奏、抵甘需时。请暂留杨岳斌在甘办理。本日据杨岳斌奏称、八旬父母。患病沉重。而该督病亦增剧。请饬穆图善暂署督篆。览其情词恳切。实不忍再行挽留。因令穆图善驰赴兰州暂署督篆。以便杨岳斌交替回籍。惟穆图善西赴省垣。东路防务。恐无人认真堵御。该大臣到陕后。尚须经理关中回捻各匪。方能赴任。则东路防务。实为陕省门户要区。左宗棠此时计可起程入关。著于驰抵西安后。斟酌情形。相机办理。免致掣肘。将此由五百里谕令知之。　　

○又谕、富明阿等奏、遵办挑募炮手。并请拨饷银等情一摺。吉林挑募炮手。赴左宗棠军营。前经谕令德英专司其事。现据富明阿奏称、德英熟悉挑募事宜。即著该副都统酌量情形。迅速筹办此事。总须挑选材力精壮。技艺娴熟之人。雇募足额。不得以老弱充数。仍著富明阿、富尔荪、拣派委员帮同办理。所须管带勇丁之协佐防骁等官。即由德英选派。以期得力。其采办鞍＜?革占＞及军械整装等项需银七万两。并著照左宗棠所奏。由部库迅拨吉林应用。仍由山西应解左宗棠甘饷项下。拨还户部。协领喜昌、即系湖北军营告假回旗之员。著富明阿于该员回籍后。迅即饬令管带新募炮手。前赴左宗棠军营。听候调遣。吉林缉捕土匪及防边事宜。仍著富明阿等妥为筹画。备豫不虞。毋稍疏忽。将此由五百里各谕令知之。　　

○以镶黄旗蒙古副都统果勒敏署左翼前锋统领。正红旗护军统领克兴阿署正红旗满洲副都统。　　

○以甘肃洮州城复被贼陷。革署同知府经历熊其光职。遣戍黑龙江。副将周潮旺、魏绍珍、参将田大胜、都司张廷秀、均革职留营。予殉难副将冯光明、都司雷兴隆、教授刘升岳、祭葬世职加等。　　

○予甘肃巩昌殉难署知府王锡龄等祭葬世职加等。　　

○予江西都昌新建阵亡殉难训导刘崇鼎等绅民妇女三百五十员名口分别旌恤如例。并予建祠。　　

○壬子。谕内阁、张亮基奏、黔省乡试。停科过久。请举行本年丁卯科。及补行乙卯戊午两科一摺。向来各省乡试定例。止准补行一科。惟念贵州自军兴以来。已逾十载。停科最久。该处山川险阻。筹费艰难。该士子等志切观光。自应俯如所请。所有贵州省举行本年丁卯科乡试。著准其补行乙卯科。并加恩准补戊午科。按照定广各额。并数取中。以作士气。　　

○谕军机大臣等、乔松年奏陈近日军情一摺。甘省回逆。分股扰陕。经乔松年派令刘厚基等驰往剿办。柳林同官之贼。向北狂奔。窜出陕境。乾州醴泉另股贼匪。亦经刘效忠击败出境。又有一股自灵台窜赴凤翔。游骑已至岐山扶风。该抚现饬谭玉龙等前往剿办。鄜州已无贼踪。令刘厚基一军。分驻宜君等处。何路有警。即向何处开拔。所筹尚妥。著即督饬谭玉龙等。认真迎剿凤翔一股。刘厚基随机策应。以资得力。柳林同官乾州醴泉之贼。虽出陕境。未受大创。该匪股究向何路窜去。摺内未据声明。嗣后奏报。务将贼由何处窜入。何路窜去。贼首何人。贼数多少。详查具奏。不准疏略含混。致干咎戾。摺内所称察看回逆股数甚多。仍必续窜入境。著督饬地方文武军练。确探严备。毋令肆扰。郿县之贼仍在齐家寨盘踞。刘松山现已移营槐芽镇。遏贼之冲。著知照该提督步步为营。见可而进。毋稍大意。该军战状。仍随时详细奏报。以慰驰廑。将此由五百里谕令知之。　　

○又谕、成禄、文麟奏、会商驰赴哈密筹办军装行粮。并请饬山西拨解饷银。文麟奏、哈密失陷。拟即进扎安西。并剿办高台窜贼获胜各摺片。哈密失陷。前经成禄、杨岳斌等、叠次奏报。成禄等此次所奏筹办招徕镇抚等事。尚系未经失陷以前情形。文麟现拟制办军装行粮。进扎安西。即著赶紧布置起程。惟目前哈密贼匪。分扑巴里坤甚急。若待成禄出关。会同进取。诚恐巴城有失。则哈匪之势更张。况昨据伊勒屯等奏。据获贼供称。哈城贼匪。均得财偷走。其势稍分。攻取甚易。文麟当迅带所部。乘此机会。攻取哈密。其原派驻守哈密之兵勇三千名。是否溃散。并可沿途招集。以厚兵力。巴里坤被围。已谕令李云麟派蒙兵星速往援。若文麟兵至哈城。则贼匪前后受敌。似可得手。成禄久攻肃州不下。殊属疲缓。务须立攻攻拔。赶紧出关。不得再事迁延。致负委任。哈密回王伯锡尔避往何处。著文麟探明所向。仍与联络声势。会筹办法。文麟出关后。军饷极为紧要。著赵长龄饬藩司无论何款。迅拨银十万两。解交乌里雅苏台。以备文麟派员迎提。如一时筹运不及。即咨行德勒克多尔济、李云麟等、先在新疆协饷内。提拨四五万两。以应急需。俟晋饷解到。划出归款。其指拨仓谷筹捐军饷等事。并著文麟咨明该地方官办理。南山高台等处窜匪。叠经威仪营勇击剿获胜。出力弁勇。著文麟暂行存记。仍饬该营勇等加意防剿。将此由六百里各谕令知之。　　

○又谕、瑞麟、蒋益澧奏、曹冲匪势猖獗。出省督办五阬客匪。剿抚平定各一摺。曹冲客匪。经水陆各军。叠获胜仗。该逆以田头为门户。周廷瑞所部。进扎冲金山。徐图偪近田头。竟为该逆所乘。以致伤亡将弁。现在高连升等军。进驻狮山洞口。渐偪冲金左右。兼拟分军由唐美绕出冲金。扼田头后路。使该逆首尾不能相顾。所筹尚属妥协。蒋益澧现既带兵出省驻扎新甯浮石村。居中调度。谅不难督饬诸军。前后夹击。共拔坚巢。该逆负嵎已久。本属罪不容诛。如果悔罪来归。亦不妨网开一面。瑞麟、蒋益澧、当相机妥办。以靖地方。至五阬客匪。积年巨患。虽一旦剿办竣事。而安插抚驭。尤为紧要。著该督抚督饬王澍、郑绍忠等、妥筹办理。务使永绝乱萌。客目陈畴携眷潜逃。著饬该地方官密速查拏。毋任漏网。将此由五里各谕令知知之。　　

○又谕、本日据刘岳昭奏、劳崇光因病出缺。已明降谕旨将张凯嵩补授云贵总督。郭柏荫补授广西巡抚。未到任以前。令宋延春护理云贵总督。吴昌寿前赴广西署理抚篆矣。云南地方情形吃重。著张凯嵩酌带兵将。星驰赴任。广西军务未竣。仍当妥为区画。郭柏荫著俟李瀚章到任后。即赴广西。均毋庸来京请训。刘岳昭现拟由仁怀进驻大定。一时未能抵省。岑毓英又带兵在外。是以令宋延春暂护督篆。刘岳昭务当节节进攻。取道赴滇。以专责任。并著先行奏报。宋延春暂护督篆。尤当振作精神。认真整顿。使汉回尽泯猜疑。岑毓英现剿猪拱箐一股。马如龙现办大理一股。该护督悉当和衷商搉。使竟全功。不得存五日京兆之见。用慰朝廷廑念边陲之意。将此由六百里谕知张凯嵩、郭柏荫、刘岳昭、并传谕宋延春、岑毓英知之。　　

○又谕、本日已明降谕旨命吴昌寿署理广西巡抚。粤西伏莽尚多。弹压抚绥。均关紧要。张凯嵩擢任滇南。克日赴任。势难久待。前据吴昌寿奏请回籍修墓。现在曾否起程赴粤。著于接奉此旨后。无论行抵何处。即行星速驰赴粤西。如尚在原籍。即著马新贻催令赶紧料理起程。迅赴署任。将此由五百里谕知马新贻、并传谕吴昌寿知之。　　

○又谕、张亮基奏、沥陈瘠苦情形。请饬拨饷接济等语。据称黔省之患。不在无兵。而在无饷。每年额徵之数。本自无多。而民闲被贼滋扰。完纳又属寥寥。厘金一款。近因道阻商稀。日形短绌。叠经函商骆秉章筹借银两。骆秉章均未回覆。川楚协济之项。率以不能分拨为词。恳饬该二省拨银。按月解济。所陈自系为饷需艰窘起见。川楚两省。密迩黔疆。岂可坐视其危而不为之救。著崇实、骆秉章、李瀚章、刘昆、各按月筹拨银五万两。源源接济。毋令缺乏。至张亮基所称、请饬于四川湖南两省外。查明稍可通那省分。酌拨饷需。现在距黔较远省分。或因本省军事未竣。或以协解邻封饷项。碍难再拨。张亮基惟当振刷精神。将黔事力图整顿。傥四川湖南协饷解到后。仍蹈因循积习。必将治该抚以应得之咎。张亮基片。著钞给崇实等阅看。张亮基奏平远州剿贼获胜一摺。本日已降旨将知州萧培基等照准奖励矣。东路牛场。尚有苗匪盘踞。即著移师剿办。以期廓清境地。张亮基另片奏、买铜售铅。拟派员赴仁怀厅相度地势。设局招商。垫本试办。借商本以铸钱。即因铸钱以销铅等语。即著认真兴办。厘剔弊端。总期有益于公。无害于民。方为妥善。将此由六百里各谕令知之。　　

○贵州巡抚张亮基奏、省城建立慰忠祠。荩忠楼。拟将节年阵亡殉难官绅兵民入祀。报闻。　　

○以广西巡抚张凯嵩为云贵总督。未到任前。以云南按察使宋延春护理。以江苏布政使郭柏荫为广西巡抚。未到任前。以广东布政使吴昌寿署理。　　

○以广东剿抚五阬客匪。地方肃清。赏通判陈瑞焘、知州衔花翎。未入流李以衡等蓝翎。余加衔升叙有差。　　

○以贵州平远州城解围。赏知州萧培基花翎。围首刘汝珍五品顶带蓝翎。余加衔升叙有差。
  </div>
  <div class="pagination">
   <a href="清实录同治朝实录_page281.html">
    上一页
   </a>
   <span>
    ...
   </span>
   <a href="清实录同治朝实录_page277.html">
    277
   </a>
   <a href="清实录同治朝实录_page278.html">
    278
   </a>
   <a href="清实录同治朝实录_page279.html">
    279
   </a>
   <a href="清实录同治朝实录_page280.html">
    280
   </a>
   <a href="清实录同治朝实录_page281.html">
    281
   </a>
   <span class="current-page">
    282
   </span>
   <a href="清实录同治朝实录_page283.html">
    283
   </a>
   <a href="清实录同治朝实录_page284.html">
    284
   </a>
   <a href="清实录同治朝实录_page285.html">
    285
   </a>
   <a href="清实录同治朝实录_page286.html">
    286
   </a>
   <a href="清实录同治朝实录_page287.html">
    287
   </a>
   <span>
    ...
   </span>
   <a href="清实录同治朝实录_page283.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
