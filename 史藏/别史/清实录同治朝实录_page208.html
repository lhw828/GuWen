<!DOCTYPE html>
<html>
 <head>
  <meta charset="utf-8"/>
  <title>
   清实录同治朝实录 - 第 208 页/共 505 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清实录同治朝实录 - 第 208 页/共 505 页
  </h1>
  <div class="content">
   ○谕军机大臣等、崇厚奏、布置河防。拟令神机营兵扎刘智庙。并设立水师一营各摺片。刘长佑奏、布置防守情形。请饬晋豫各抚合力防河。陕西抚臣协防豫晋交界。并请饬李云麟等赴直各摺片。发捻股匪现虽陆续南窜。难保不去而复来。黄河为天险要区。防务不可稍疏。崇厚现已亲赴张秋一带与刘长佑察看情形。饬令署通永镇陈济清等分带兵勇驻扎张秋等处。并将洋枪队扎驻阿城镇为后路策应。其鱼山以下之滑口等处亦派副将王永胜等及东省标勇分路堵扼。布置尚属周密。著崇厚即严饬带队各员实力巡防。不得以贼踪稍远。致形懈弛。神机营所派京兵二千名。即著照崇厚所请令其前赴刘智庙驻扎。听候该侍郎调遣。周森藻虽带有炮船七十余只。其船身稍大。安有炮位者。仅有四只。余皆船小人单。崇厚现饬陈济清另立水师一营。酌给银两募勇雇船。并饬天津道筹办洋铁炮数十尊运营。惟河道绵长。仍恐不敷分拨。著阎敬铭再行筹办水师炮船数十只。选派得力将弁管带。以期联络声势。毋稍迟缓。刘长佑因濮范一带尚须添备船炮。已饬大名道范梁等雇船改造。著即妥速筹办。吴棠所拨炮位较重。运河乾涸难运。即照所请暂留济甯城内应用。刘长佑即将天津存炮提解赴营。分拨黄河船只。并将吴棠所派水勇先催赴直。余承恩到直时。即著迅速招勇成军。以助兵力所不及。刘长佑仍折赴大名相机调度。据该督声称贼在金乡嘉祥一带被陈国瑞截击。复遁至郓濮等处。著国瑞即行督饬马步各军力行堵遏。偪之南趋。阎敬铭飞檄丁宝桢随同截剿。毋令再行北窜。已革知县杨育才、前据国瑞奏称已由陈国瑞军营逸去。仍著刘长佑国瑞一体严拏务获。现据直隶捦获贼探供称该逆欲由直豫交界之处。伺闲抢渡。以入山西。著沈桂芬严饬前派防边文武各员严密巡察。毋稍疏懈。刘长佑吴昌寿于直豫交界沿河一带联络筹防。毋得稍分畛域。贼匪既思入晋。难保不思由豫窜秦。黄河为秦晋两省扼要关键。自当力筹扼守。以固该二省藩篱。并著沈桂芬筹拨精锐得力兵勇越境防堵河岸。吴昌寿分拨兵勇。俟贼踪窜近豫境。即行迎头截剿。毋令向西北奔窜。并筹备炮船来往梭巡。毋令贼踪北渡。陕省潼关地方。本日已谕令杨岳斌刘蓉派兵防堵。以固西秦门户。刘长佑所请之员外郎杨澍、道员陈鸣志、亦谕令李瀚章饬令该员等带得力将弁十数人前赴直隶军营矣。李云麟现已前赴西路。该督请令前赴直隶军营之处。著毋庸议。本日复据祭酒丁培镒奏请派兵数千驻防青州一摺。现在贼势南趋。去青郡较远。无须多兵驻扎。惟防御不可稍疏。著阎敬铭酌量筹派兵勇与青州驻防兵丁联络堵御。将此由六百里各谕令知之。　　

○又谕、文麟奏、官弁练勇收复济木萨城垣。请催官兵西剿。并捦获贼谍。现筹堵剿。暨请留革员差委各摺片。济木萨城为回匪屯粮之地。文麟派令恩锦、陶玥等、各带练勇相机前进。出其不意。将济木萨城池收复。得获杂粮一万数千石有奇。惟城西三台一带尚有马贼窥伺。且文麟拏获汉奸。讯有逆回索焕漳纠合党众前往玛纳斯堵兵。并有分扎阜康吐鲁番迪化等情。是该逆现虽弃粮逃走。难保不仍图东窜。文麟务当督饬在事员弁严扼三台等处要隘。实力堵剿。毋稍疏虞。东路防守事宜。扎克当阿、伯锡尔、仍须严密布置。并知照伊勒屯、何琯、一体严防。不可稍有疏失。陶玥、恩锦、著照文麟所请暂留营中差委。以观后效。傥始终不能得力。即著仍遵前旨严参治罪。不得曲为解免。前据扎克当阿等奏、德祥等候交卸镇篆。改派署游击尤光组带兵出关。迄未起程等语。本日复据文麟奏、前闻肃州头起官兵已抵哈密。至今并无音信。是德祥之军行抵哈密一节。尚系传闻之词。万一贼踪东犯。大局将不可问。著恩麟懔遵前旨迅催德祥、尤光组等、由嘉峪关等处埽荡而前。克日出关。所需饷银。并著恩麟源源筹济。鹤龄一军前已行抵秦州。著成禄调到该总兵所部取道安定进剿。肃甘踞匪。出关剿贼。西路贼氛甚炽。成禄部众无多。即合赵德正马天祥二营及鹤龄之军亦恐不敷调遣。雷正绾续派之提督刘正高等七营。若于安定解围后。由成禄统带西行。兵力自可足用。著该提督咨商雷正绾妥筹调派。联捷所带马队五百名。并著迅带赴甘。与成禄合兵一处相机前进。不准再事逗遛。自干咎戾。昨已有旨令杨岳斌挑带精锐兵勇驰赴甘省接印任事。著该督恪遵叠次谕旨克日赴甘。不得稍有迟误。阶州踞逆至令尚未歼除。著杨岳斌刘蓉恩麟严饬在事员弁迅速攻克阶城。尽歼丑类。若再日久无功。必当从重治罪。甯夏郡城久攻未下。著都兴阿穆图善督饬各军勇猛围攻。迅图克复。甯夏及阶州等城如能攻克。庶可腾出兵力剿办甘回。以期次第戡定。该将军督抚等务当仰体西顾之怀。奋勉图功。毋得稍涉因循。致负委任。巴里坤等城饷银。业据明谊等分拨银两由僻路解往接济。其科布多所存饷银。著广凤奎昌探明道路设法筹解。毋令缺乏。塔尔巴哈台前有回匪变乱之信。数月以来。伊犁亦杳无奏报。近日情形究竟若何。并著广凤等随时侦探确情据实具奏。本日据刘长佑奏、捦获贼探。讯知该逆欲由直豫交界之处伺间抢渡以入山西等语。已谕令沈桂芬先事图维。山陕界隔一河。潼关等处亦须豫筹布置。著杨岳斌刘蓉选派兵勇扼要驻扎。或于杨岳斌带赴甘肃之勇队内酌留数营。并派得力将领统带扼扎潼关。以备不虞。毋得稍涉大意。将此由六百里谕知都兴阿、穆图善、雷正绾、杨岳斌、刘蓉、成禄、联捷、广凤、奎昌、扎克当阿、伯锡尔、并传谕恩麟、文麟知之。　　

○直隶总督刘长佑奏请调候选员外郎杨澍、江西道员陈鸣志、赴直隶军营差委。允之。　　

○补铸浙江提标中军参将、布政司经历、照磨、按察司经历、照磨、司狱、衢州处州等府同知、绍兴府经历、山阴诸暨桐庐松阳等县知县、嘉兴秀水海盐上虞甯海龙游平湖桐乡山阴会稽余姚等县县丞、严州府建德寿昌遂昌诸暨仙居常山等县儒学、平湖嘉兴秀水石门等县主簿、青镇渔浦湖镇等巡检、各关防印信条记。从闽浙总督左宗棠请也。　　

○癸亥。谕军机大臣等、吴棠奏、贼踪南窜皖境。调兵防扼一摺。逆匪张总愚等由萧永交界之苗村桥地方。南窜宿境之龙山石弓山一带。欲由蒙宿等处裹胁民众东扑清淮。刻下徐防正当吃重。张树栅一军既经到徐。著吴棠即饬该总兵会同姚广武分路出队。力扼要冲。以杜窜突。桃源县境之成子河圩为清淮东南门户。防守尤关紧要。吴棠前派张从龙龚耀伦等军扼扎。尚嫌单薄。现又暂调周盛波一军协同防守。著即饬令严密扼防。相机截剿。一俟曾国藩到徐。此军应如何进剿。仍由曾国藩酌量调遣。贼踪已窜蒙宿一带。该处本有英翰张得胜等军扼守。近日何以未据奏报接仗。乔松年前奏、商令曾国藩饬调之易开俊一军。由宿州蒙城一带出境前赴徐州。正可迎头截剿。著乔松年即饬易开俊会合英翰等军分路截击。毋令窜入腹地。致滋延蔓。永城既有贼踪。归德一带正形吃紧。张曜宋庆等军前驻考城一带。相距尚不甚远。著吴昌寿酌量情形。抽调一军饬令探踪迎剿。力遏寇氛。现在逆匪既分南北两股。济甯长沟之贼。近复遁回郓濮一带。是豫省两路防务。均关紧要。吴昌寿将河北防守事宜布置就绪后。仍当渡河而南。督饬各军分投堵遏。并将近日防剿情形详细具奏。姜玉顺蒋凝学两军由楚赴豫。正可由陈州一路进发。著官文严催该两军飞速前进。不得稍有逗遛。吴昌寿一面迎提。俟抵豫境。即酌量何路贼势较重。饬令由何路迎剿。毋稍松劲。将此由六百里各谕令知之。　　

○又谕、刘蓉奏、官军攻克阶州城池。歼除首逆。并遣散溃勇完竣。陕境肃清。雷正绾奏、攻克下马关等处贼巢。拟即进攻灵州。并缕陈饷绌情形。暨曹克忠军营缺饷。请饬陕抚拨解各摺片。蔡启两逆窜踞阶州负嵎死守。经胡中和萧庆高等督率兵勇四面合围。攻克城池。将蔡逆及全股悉数歼除。谋勇兼优。实堪嘉尚。至启逆梁城富是否被武字营捦获。抑已乘间逸出。仍著骆秉章刘蓉督饬在事员弁查明实在下落。据实具奏。川陕甘三省兵力。为阶城一隅牵掣已久。今既捦渠埽穴。即可分路移兵。俾资得力。胡中和一军。前据骆秉章奏俟阶州克复移防叙南一带。现在应如何调遣之处。著骆秉章酌量川省情形。妥筹办理。雷正绾一军饷需异常支绌。骆秉章素能不分畛域。著每月酌量源源协济。以资饱腾。昨因捻逆有渡河窥晋之谋。谕令杨岳斌酌留数营防守潼关。杜贼窜扰秦晋之路。此时萧庆高等军已克阶城。自可调回陕省。于潼关等处择要扼扎。以便替出杨岳斌之兵全赴甘省。林之望所部勇丁。叠经谕令毋庸遣撤往援肃州。现在安定等处军情吃紧。著杨岳斌恩麟传知林之望统带张华全军先赴该处会合。成禄雷正绾所派各军力解安定之围。即行赴驰赴兰州相机前进。阶州善后事宜。著杨岳斌恩麟饬属妥为筹办。务令流亡复业。毋得视同具文。半角城预望城下马关等处久为回逆巢窟。经雷正绾督饬各军奋勇进攻。叠克坚巢。剿办甚为得手。即著该提督与曹克忠各军分路并进。直捣灵州。肃清北路。都兴阿穆图善督兵围攻甯夏郡城日久未下。殊属延玩。著即激励兵勇奋力围攻。迅图蒇事。不得再事迁延。致千重咎。昨因成禄兵力太单。谕令雷正绾将派赴安定之刘正高等七营于解围后由成禄酌带西行。第雷正绾先后派拨十二营驻防安定一带。现在雷正绾乘胜进规灵州。兵力未厚。若由川省酌拨数营进驻安定一带。则雷正绾先后派出各营仍可酌量调回策应。著骆秉章斟酌情形。妥筹调拨。陶茂林营中溃勇由两当南趋者。业经汉南地方官弁分别遣散押送回川。后起溃卒亦均遣回原籍。其汉南一带。仍著刘蓉严饬各府厅营县随时确探防范。将余匪□□穴□又□捕净尽。并著骆秉章饬令地方有司将遣散勇丁妥为安插。毋令生事。雷正绾移军北进。转运益艰。必应宽筹粮运。方能源源接济。不至枵腹荷戈。著恩麟杨能格饬属就近筹运粮草。毋令缺乏。前因雷正绾营中粮运紧要。谕令刘蓉饬林寿图派员督办。何以尚未办理。著刘蓉督令林寿图实心区画。妥筹接济。不得稍存畛域之见。致误事机。陶茂林部众溃散所存无多。现在曹克忠一军营数日增。粮饷两绌。该总兵打仗向称勇往。若令饥军无食。哗溃堪虞。著刘蓉即将陕省按月解供陶茂林饷项军火改解曹克忠军营。并制造帐房数百架一并解往。以济要需。毋稍贻误。将此由六百里谕知都兴阿、穆图善、雷正绾、杨岳斌、骆秉章、刘蓉、并传谕恩麟、杨能格知之。　　

○陕西巡抚刘蓉奏、办理甘省溃勇等事。与德兴阿意见不合。据实上闻。得旨、朝廷于各该臣工是非曲直及人品心术自有鉴别。该抚惟当实事求是。为所当为。不矜才。不忤物。亦复何恤人言。　　

○以克复甘肃阶州城。提督胡中和、总兵官萧庆高、得旨嘉奖。并赏白玉翎管各一支。玉柄小刀各一把。火镰各一件。大荷包各一对。小荷包各二个。知州黄鼎巴图鲁名号。余加衔升叙有差。予阵亡参将卢胜祥等祭葬世职加等。　　

○以陕西克复城固等城出力。予总兵官李盛贵等加衔升叙有差。　　

○予山东曹州阵亡守备周茂常等祭葬世职加等。　　

○予浙江嘉兴合门殉难文生冯高勋暨母俞氏并眷属等分别旌恤加等。　　


大清穆宗继天开运受中居正保大定功圣智诚孝信敏恭宽毅皇帝实录卷之一百四十一　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁武英殿总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修　　

同治四年。乙丑。闰五月。甲子朔。上诣绥履殿问慈安皇太后安。平安室问慈禧皇太后安。至癸巳皆如之。　　

○谕军机大臣等、曾国藩奏、督兵出省日期。乔松年奏、匪入皖境接仗情形。阎敬铭奏、贼股窜出东境。现在筹办炮船。吴昌寿奏、发捻窜近豫疆。带兵渡河策应各一摺。贼首张总愚等窜蒙亳一带。官军迎战于龙山。颇有斩捦。贼由王家窑南遁。著乔松年督饬英翰等军。向南跟追。并仍防牛洪等股续至。务将该逆截断。毋任合并。易开俊一军。即照乔松年所拟。驻扎蒙宿一路。会同英翰等合力剿洗。东境已无贼踪。著吴棠阎敬铭、檄令陈国瑞一军。蹑剿该逆后队。牵制贼势。直东两省。现时固不可无重兵防守。将来兼须有往来击剿之军。以资策应。未经到防之潘鼎新一军。宜仍留直隶镇守。刘铭传所部。仍令驻扎山东济甯一带。专顾北路。其往来击剿之军。或派余承恩。或派陈国瑞。均由刘长佑、阎敬铭、酌度办理。阎敬铭欲缮军筹饷。以图自强。并派知府曹丙辉等。就河内各船改造试用。失之东隅。收之桑榆。仍未为晚。即著与刘长佑、崇厚、妥商办法。以期一劳永逸。吴昌寿因贼窜蒙亳。欲为四面捣巢之计。又以郓钜之贼窜过曹县。前股已至刘口。宋防岌岌可虑。饬张曜等绕前截击。并抽调汤聘珍一军渡河。与张曜等会合。一面亲督谭仁芳四营渡河。视贼所向策应。所筹均妥。著即严檄张曜等认真防剿。毋令贼踪深入为患。蒋凝学军。距豫不远。该抚即飞提到营。以资厚集。姜玉顺等九营。屡次谕令官文飞饬赴豫。何以尚无到豫消息。究竟已至何处。该省军情甚紧。兵力甚单。傥有疏虞。关击非浅。著官文仍严催该提督星速赴豫。如有意迟延。即行严参惩办。归陈各属。距贼甚近。吴昌寿当督饬地方文武。整顿兵团。以资防御。河洛为关陕门户。与晋省仅隔一河。吴昌寿已派徐邦道一营。西扎虎牢关。仍恐兵力单薄。著沈桂芬整顿防兵。严扼要隘。不可稍涉大意。曾国藩督师出省。想已到清淮一带。即著进驻徐州。相机调度。该大臣必有成算在胸。到徐后军情贼势。随时驰报。以纾南顾之忧。东境无贼。道路已通。国瑞即督率南盟马队。与克兴阿等、护送僧格林沁灵柩回旗。所有钦差大臣关防。国瑞即亲赍回京恭缴。其温德勒克西等马队。仍著留于山东。即由国瑞酌派一员统带。仍令暂行驻扎曹考一带。闻色尔固善治军谨严。兼有谋勇。可否派令统带此项马队之处。著国瑞酌量办理。此起马队。曾隶多隆阿部下者居多。曾国藩知之有素。必能妥为驾驭。现应如何调遣之处。即著妥为布置。曾国藩未经调派以前。如直隶山东有警。亦可由刘长佑、阎敬铭、暂行酌调。阎敬铭仍遵前旨。驰赴济甯一带。整顿防兵。稽察伏莽。务将善后各事宜。妥为布置。前谕查办刘铭传陈国瑞勇丁械斗一节。叠经降旨令刘铭传驻东防守。陈国瑞追贼出境。该二员不能约束。己有旨严行申饬。可以无庸查办矣。将此由六百里各谕令知之。　　

○又谕、前因曾国藩奏、请责成江浙楚鄂等省。协济甘饷。当经谕令各该省豫筹定数。叠据官文、马新贻等、将月协饷数奏明。兹复据曾国藩奏、统计协甘银数。除扬防节省项下月解甘饷三万两外。浙江江苏湖北湖南。每月可得十万五千两。为数己不为少。请将东征局务裁停等语。杨岳斌现已饬令即日赴甘剿贼。军饷最关紧要。既经各该省自行酌定协饷数目。当必确有把握。该督抚等务须按月源源接济。不得稍涉迟延蒂欠。致有停兵待饷之虞。杨岳斌一军。每月得此有著钜款。士饱马腾。惟当激励诸军。奋勉图功。埽荡群丑。方为不负委任。并严饬各营官于领到月饷。实放实销。毋蹈浮冒克扣等弊。东征局务。即照曾国藩所请。将局卡概行停止。仍著择货物数种。暂留厘金数成。增写本省厘票内。作为协甘之饷。如月收渐旺。仍著李瀚章尽数多解。不必拘定月解一万两之数。于甘省饷需。更有裨益。将此由五百里各谕令知之。　　

○以安徽肃清皖南出力。赏总兵官陈裕英、易德麟、章合才、一品封典。总兵官洪德发、副将曾润学、刘三友、潘运璋、喻中德、李荣贵、胡秀世、李前复、王福顺、李官禄、王俊南、赵仁和、高兴发、吴起元、参将胡文贵、杨玉迪、周国胜、官日迎、李就山、李正泰、朱德开、赖明芳、刘长春、翟金元、朱宝隆、刘时雨、巴图鲁名号。知府刘传祺、副将贺能起等花翎。知州邵醴泉等蓝翎。余加衔升叙开复有差。　　

○乙丑。谕内阁、前因江西巡抚沈葆桢丁忧。降旨赏假百日穿孝。俟假满时改为署理江西巡抚。嗣据该抚沥请开缺终制。情词恳切。不得不俯如所请。兹据孙长绂奏称、据在籍绅士侍郎李道生等呈称。该抚莅江数载。德泽及于军民。上年贼犯腹地。该抚调度有方。立时埽荡。今军务未尽平复。邻氛时虞窥伺。请令沈葆桢来江督办防剿等语。自系实在情形。沈葆桢抚江数年。军民爱戴。该省密迩寇氛。防剿实未能稍松。从前曾国藩、胡林翼、张芾、李续宜等、皆以亲丧破格夺情。诸臣虽叠请终制。朝廷以得人为重。未允所请。皆墨绖从戎。肤公克奏。沈葆桢仍当念古人金革毋避之义。迅赴江西。督办防剿事务。毋再固辞。　　

○谕军机大臣等、孙长绂奏击退萍乡叛勇。闽匪麕聚上杭等处。现筹守御。并韩进春一军。鼓噪奔溃各摺片。西征叛勇。由萍乡窜至攸县茶陵。经席宝田等军截击。该匪折回安仁狂奔。旋由龙海塘窜往郴州属境。著李瀚章激励将弁。实力剿除。毋令再行蔓延他处。该逆虽己败窜湘省。难保不由桂东桂阳折回江境。孙长绂仍当严密防守。檄饬刘胜祥等军。严扼该逆回窜之路。以固边防。汪海洋、李侍贤等逆。现踞上杭武平嘉应等处。此次嘉应州境被匪窜入。何以未据瑞麟郭嵩焘奏报。即著瑞麟等督饬官军。迅速埽荡。该逆现窜何处。并著随时奏报以闻。贼氛偪近赣甯。江省东路之防。倍形吃紧。著左宗棠仍遵前旨。不分畛域。督饬官军越境追剿。迅歼丑类。以期资第廓清。苏省援闽之郭松林、杨鼎勋二军。仍遵前旨。饬赴江闽交界处所驻扎。以遏贼氛回窜腹地之路。参将韩进春所部勇丁。因失火鼓操。肆抢商贩。鬨入粮台。抢去办米银八千余两。该参将饬令营官交出滋事匪勇。乃各勇丁概行焚营而去。奔往高排墟等处。声言欠饷数月。必须发足等情。实属目无法纪。韩进春著先行革职。勒令将滋事营官勇丁拏解来省。分别惩办。并著孙长绂督饬张岳龄等、将欠饷如数放给。妥为遣散。毋令再滋事端。并将为首滋闹勇丁。严行惩办。以儆效尤。将此由六百里谕知瑞麟、左宗棠、徐宗干、李瀚章、郭嵩焘、并传谕孙长绂知之。　　

○又谕、贵州学政黎培敬奏、督抚大吏。措置乖方。并陈林自清练勇殃民各摺片。据称劳崇光貌托和衷。内多偏听。张亮基遇事乖谬。忌刻多私。任听其子张胪寿、及陆传应之子陆佑勤、朋比为奸。复引用总兵林自清为心腹。认作义子。以致军务吏治。日就隳弛。林自清练勇。遍布省城及各州县。淫掠殃民各等语。劳崇光、张亮基、经朝廷＜??闲＞任封圻。到黔□山戊不□久。地方军务。毫无起色。每藉口邻饷不济。畏难苟安。其不能振作有为。己可概见。兹据该学政奏参劳崇光等徇私偏听。纵贼殃民各情。如果属实。殊为大负委任。著骆秉章即饬臬司赵长龄驰赴黔省。按照黎培敬所奏各节。严密确查。据实参奏。不准稍涉徇隐。林自清穷凶极恶。部勇奸淫掳掠。无所不至。并著妥慎查办。以杜乱萌。四川臬司。著骆秉章派员署理。原摺片著钞给阅看。将此由五百里谕令知之。　　

○旌表守正捐躯奉天辽阳州民妇张王氏。　　

○缓徵山西解州歉收地方节年民借仓谷。　　

○丙寅。上御抚辰殿。陈帟帐。阅侍卫步射。至庚午皆如之。　　

○丁卯。谕军机大臣等、传谕护江西巡抚孙长绂。孙长绂奏、遵保收复崇仁等县城出力员弁。开单请奖一摺。其邓子垣、陈鸣志二员。所请以臬司记名＜??闲＞放。与吏部新章不符。未经照准。己准给清字勇号。其余均照该藩司单开所请悉予恩施矣。惟韩进春所部勇丁。业经鼓操肆抢。纷纷溃散。未便再效前劳。因该藩司所开单内。未将江忠朝等各营。分别效明。恐往返驳查。致各营出力之安分弁勇。不得早邀恩奖。是以悉照单开所请。先行概予奖叙。著孙长绂于接奉此旨后。先将江忠朝等营安分出力弁勇。分别查明。将奖叙恩旨。先行宣布。以示鼓励。其韩进春所部滋事溃散勇丁。及不能约束之营官等。均著详细查明。将所奉谕旨。暂停宣示。一面迅速奏明。声请扣除。以昭惩儆。所有刘典、王开琳两军。出力员弁勇丁。仍著孙长绂知会左宗棠。迅即查明保奏。俾免向隅。寻孙长绂奏、查明前保韩进春所部员弁。请将董德春等官阶翎支悉予扣除。下部知之。　　

○又谕、瑞云奏、饷项支绌暂借库款银两济急一摺。凉州满洲营官兵应领俸饷。未能按季关领。瑞云现将将库储马价银八千两。分作两次放给官兵。以济眉急。俟关领每季饷银时。匀作五次归还。系为量时变通起见。著照所请办理。其庄浪城官兵饷糈。历年积欠甚多。瑞云所请暂动庄浪库存马价银四千两。分起支放。续筹归还之处。事同一律。亦著照所请行。至甘肃藩库积欠凉州庄浪官俸兵饷。已至数年。该处筹防回匪。将士昼夜辛勤。若任令枵腹荷戈。岂能望其用命。著杨岳斌督饬恩麟赶紧设法筹款。源源接济。并严饬武威平番等县。赶办本色口粮。随月供支。毋许稍有迟误。将此由五百里谕知杨岳斌、瑞云、并传谕恩麟知之。　　

○以江西克复崇仁等城出力。赏提督徐生德、李荣发、徐良塽、郑乔隆、边晓堂、李运胜、总兵官戴奉聘、萧得龙、副将邓善居、钟元兴、一品封典。提督江上喜、龙万贵、总兵官彭德胜、李祥松、曹福胜、邓长来、刘能用、唐占彪、吴泰盛、副将王政坤、夏春实、邓善企、李光连、江忠珀、黄忠胜、李光明、李邦仕、喻起英、陈清泰、参将邓吉升、邓善富、陈周翰、王全福、杨祖志、周易龙、邹兴发、蔡国喜、道员邓子垣、陈鸣志、巴图鲁名号。道员周宽众、副将羊寅等花翎。都司刘聚胜等蓝翎。余加衔升叙开复有差。　　

○予陕西汉中阵亡游击杨玉和等祭葬世职。　　

○予江西建昌伤亡把总张康林祭葬世职。　　

○予江西永甯等处阵亡殉难生员刘嗣源等绅民妇女一千七百三十七名口分口旌恤如例。　　

○戊辰。谕内阁、兵部奏、遵议未能力救主帅各员。请将正黄旗蒙古副都统温德勒克西。伯都讷副都统高福、均革职不准留营。成都副都统富森保革职留营等语。温德勒克西等随同亲王僧格林沁剿匪。未能竭力救护。实属咎有应得。姑念该员等追剿疲乏。系由贼众兵单所致。温德勒克西、高福、均著加恩改为革职留营。富森保事后尚知愧奋。著加恩改为革职留任。　　

○又谕、骆秉章奏、请将庸劣不职各员。请旨革职一摺。四川松潘厅同知文桂、居心险诈。巧于趋避。署打箭炉同知候补知州张大勋、嗜利妄为。不洽舆情。前华阳县知县王兆俊、居心贪酷。办事任性。酆都县知县吴锦铨、性情卑鄙。声名恶劣。候补知县李棨临、踰闲荡检。行止有亏。均著即行革职。永不叙用。　　

○谕军机大臣等、醇郡王等奏、巡抚五营官兵。过形疲弱。请改挑旗兵操练一摺。据称巡捕营备操之官兵二千名。经该王在南苑阅看。该五营官兵。精壮无多。过形疲弱。按册点验。名次不符。半多舛错参差。与临时雇替者相似。器械一切。亦俱短缺。且多不堪使用。即拣选操练。必难得力等语。览奏殊堪诧异。京师设立五营弁兵。为数钜万。与旗兵相辅而行。原以捍卫本根。巡捕奸宄。责任綦重。该营统领总兵等、宜如何认真整顿。以重营务。且历年以来。稔知该营渐形废弛。叠经严谕申饬。何啻再三。不料该营官等竟如此疲玩因循。毫无顾忌。平时既多缺额。临时则雇替顶充。老弱疲羸。滥厕兵籍。直同儿戏。际此军兴十有余载。各省寇贼未平。东豫密迩京圻。贼踪时虞北窜。万一有警。此等疲癃残疾之师。战守两无足用。安望其缓急可恃。且库帑支绌。何堪以有限之饷。供此无用之兵耶。该统领总兵等旷官溺职。泄沓成风。直视国家戎政。竟同膜外。殊可痛恨。若绳以军律。岂能当此重咎耶。嗣后著存诚、崇纶、恒祺、将巡捕五营官兵。立限半年。力加整顿。如该营官等胆敢仍前玩泄。即著该管大臣严参惩办。务须激发天良。于限内认真训练。使成劲旅。俟技艺稍娴。再由神机营王大臣酌量挑选。傥再积习相沿。视诰诫为具文。将来限满挑选时。如查出该营兵丁。仍系故态。必将步军统领总兵等严行治罪。决不宽贷。懔之慎之。将此谕令知之。　　

○又谕、刘长佑奏、暂驻开州督造炮船。＜??闲＞练兵马。以防贼匪回窜。及刘铭传陈国瑞两军互斗后。尚驻长沟。相持未动。乔松年奏陈近日军情。请饬周盛波等督兵来皖助剿各摺片。东省贼匪。经刘铭传陈国瑞等击败后。悉数南窜。惟该逆飘忽靡常。现虽距直省稍远。防务究未可遽松。刘长佑现驻开州。督造炮船。著即严饬大名道等购办木料。加工修造。期于经久可用。并著该督将在防各军。勤加操练。以备不虞。刘铭传、陈国瑞、两军互斗。前经国瑞奏请派阎敬铭查办。该两军滋生事端。刘铭传等不能约束。本有应得之咎。前谕阎敬铭无庸查办。己属恩施格外。陈国瑞自应知感知愧。恪遵前旨。追蹑贼踪。刘铭传亦当诫谕将士。谨守营规。不得与陈国瑞部勇较长絜短。同室操戈。何以尚在长沟相持不下。岂谓朝廷不能执法从事耶。著国瑞、阎敬铭、传知刘铭传、陈国瑞、毋庸听候查办。即饬陈国瑞克日督队。驰赴蒙宿一带追剿。若再迁延。即行从重参处。其刘铭传一军。前有旨饬赴曹考驻扎。以作后路声援。并著曾国藩相机调派。涡河北岸之高炉集。被贼袭破。以致英翰营盘。有腹背受敌之势。虽经乔松年调派易开俊、张得胜等、督勇前进。合力剿洗。而贼势太盛。仍恐兵力不敷。周盛波尚在徐州。即著曾国藩、吴棠、檄饬该提督迅带所部。前赴宿州一带会剿。毋误事机。郭宝昌一军。前已饬交陈国瑞统带。兹据乔松年奏、请派总兵康锦文管带来皖等语。郭宝昌与陈国瑞。积不相能。此军隶于陈国瑞部下。恐难得力。著国瑞即派康锦文带赴皖省助剿。陈国瑞亦即统所部前进。吴昌寿著即带兵驰抵归德一带。严扼贼氛。毋令窜越李鸿章所派潘鼎新一军。约计程期。即日可抵大沽。直隶有潘鼎新一军。山东有刘铭传一军。是该二省兵力已厚。此时亟应豫筹办法。将来以何项作为本省防兵。何项作为本省游兵。又应将何项作为出省会剿之兵。层层布置。接应不穷。于剿办流寇。较有把握。著刘长佑、阎敬铭、妥筹具奏。将此由六百里各谕令知之。　　

○又谕、骆秉章奏、官军攻克阶州。斩捦首逆。及越剿黔匪。攻克正安州城一摺。所陈周达武等军。攻克阶州城垣。蔡逆被乱军杀毙。启逆身受三伤。经武字营营官周家盛捦获等情。与刘蓉前奏。大略相同。现在阶城己克。刘岳昭之军。越境攻克正安州。正当乘此声威。节节埽荡。著骆秉章迅即檄调阶州得胜之军。分赴黔边。会合刘岳昭所部。力解遵义之围。次第歼除踞匪。俾滇黔声息相通。即可饬刘岳昭赴云南东路。劳崇光、张亮基、亦当督饬黔军。会同川兵实力剿洗。岂得专待援师。一筹莫展。贻误事机。正安州城新复。亟须公正廉明之员。前往抚绥。及办理善后一切事宜。并著张亮基遴委妥员。署理正安州缺。以资治理。前因云南军事方殷。叠经谕令劳崇光。驰赴迤东扼扎督办。计至三月有余。谅该督早经奉到。何以劳崇光至今尚未覆奏、著仍懔遵前旨。迅赴滇省迤东一带。扼要驻扎。相机调度。毋许饰词延缓。致负委任。将此由六百里各谕令知之。　　

○又谕、瑞麟、郭嵩焘奏、官军越境剿贼。克复平和诏安两城。及大埔防兵。叠获大胜。现筹防剿情形一摺。据奏侍逆大股。扑犯粤境。林保一军。于四月二十七日。会同闽军。将平和县城收复。其诏安踞匪。复经官军于五月初一日。由北路乌山溪东一带迎击。杀伤甚多。随将县城克复。该逆尽撤永定之围。直趋上杭等语。前据左宗棠奏、攻克平和。皆叙闽军战状。并未叙及粤军。并云仅有诏安一城。拟即派郭松林杨鼎勋等军。前往规取。此次瑞麟等所奏。攻克平和诏安两城。与左宗棠所奏互异。且云逆贼有二十余万之多。方耀血战数十里。诛贼万余人。语意近于铺张。著左宗棠迅将平和诏安如何攻克。是否会同粤军之处。详细查明具奏。瑞麟等所保出力之方耀等、著佐左宗棠奏到。再降谕旨。瑞麟等所称己派卓兴专驻嘉应。以固惠潮门户。并饬林保等移扎平镇一带扼守。著即督饬各军。严密防剿。并著左宗棠仍遵前旨。不分畛域。越境追剿。迅歼丑类。俾江粤诸境。一律廓清。以副委任。此此由六百里各谕令知之。　　

○又谕、前因李鸿章奏、拏获投贼洋人白齐文等、请旨饬遵。当谕令该衙门妥议具奏。兹据总理各国事务衙门奏称、此次给予署美国使臣卫廉士照会内。历述白齐文屡次罪状。应查照前议。即行正法。该使覆以白齐文既经投贼。美国不应庇护。惟可否归在中国严办。应请国政训示如何办理。再为照知等语。该使所称恭请国政训示一语。自系因甫经接署公使之任。一切未敢自专。尚在情理之中。自应俯如所请。除俟该国照知到日。即由总理各国事务衙门核办。及余犯解交各该领事严办外。其白齐文一犯。著左宗棠、李鸿章、暂行严密押禁。听候办理。此次访拏出力之税务司等、并著李鸿章查照江浙等省打仗出力之外国员弁。给予功牌前案。妥为制办。分别给领。以示鼓励。原摺著钞给阅看。将此由四百里各谕令知之。　　

○以安徽高炉集被贼袭入。革参将李得胜职。　　

○以克复贵州正安州城。赏布政使刘岳昭头品顶带。总兵官谢景春一品封典。参将谢景星、杨广顺、巴图鲁名号。军功贺国璧等蓝翎。余加衔升叙有差。予阵亡都司成茂清等四十五员祭葬世职加等。　　

○己巳。谕内阁、前据巡视中城给事中瑞亨等奏、遵查五城团防。请照旧章办理。及御史汪朝棨奏、团防须由民捐民办。外省绅董。不得把持各一摺。当降旨交都察院堂官妥议具奏。兹据奏称、团防兼用外省京官。本系咸丰年闲奏定章程。办理历年。悉臻妥协。并无外省京官冒籍把持各弊。未便骤议更张等语。京师五方杂处。土著较少。必专责本籍绅民办团。反多窒碍。所奏自系实在情形。即著照所请。仍按旧章办理。汪朝棨所奏。著毋庸议。惟任事贵于得人。保举不宜冒滥。嗣后五城御史。务须慎择绅董。毋使人浮于事。如有始勤终惰。迹涉招摇者。即著随时查参。即或著有微劳。亦必核实酌保。傥巡城御史有容隐瞻徇等情。并著都察院堂官随时参处。　　

○又谕、杨岳斌奏、甘省吏治需人。查有降调之员。尚堪弃瑕录用等语。降调湖南巡抚恽世临、著即发往甘肃交杨岳斌差遣委用。　　

○谕军机大臣等、杨岳斌奏、遵旨赴甘。请饬蒋凝学一军仍归调遣。调拨鲍超所买战马。令唐际盛兼理督饷。请饬甘省暂停募勇各摺片。杨岳斌于本月初一初二等日。督率所部西行。拟由东路进省。接印视事。到省后当懔遵叠次谕旨。将防剿事宜。交查案件。妥速筹办。以副委任。山东贼股。分窜刘口永城。归陈吃紧。豫省现无重兵。蒋凝学一军。已叠次谕令赴豫。归吴昌寿调遣。著俟河南肃清。再令该道赴甘。杨岳斌此时惟当就现有兵力。力图自振。以期壁垒一新。阶州现已攻克。林之望等军。尚能得力。该督抵甘后。即可就近檄调。各营勇丁。纷纷滋事。自应暂停招募。著该督即行飞咨都兴阿、雷正绾等营。一体照办。以节糜费而免滋扰。鲍超所买战马。前准曾国藩调赴军营。本日已谕知理藩院。将蒙古捐输马匹。于距甘较近处所。挑选一千匹。拨赴杨岳斌军营。著俟解到后认真训练。以资得力。李桓旧病未痊。鄂省后路粮台。亦可不必另设。著照所请。派唐际盛兼综其事。该督即咨行官文。饬该司妥办可也。另片奏、甘省吏治需人等语。除李鹤年、卞宝第、均系现任大员。不准调往外。己有旨将恽世临发往甘省。交杨岳斌差遣委用矣。将此由五百里谕令知之。　　

○庚午。谕军机大臣等、国瑞奏、先饷两盟马队。护送僧格林沁灵柩回京俟将各项马步兵勇安插。即行回京一摺。现在天气炎热。僧格林沁灵柩。自应早日回京。国瑞己派令诺林丕勒管带两盟马队三百八十余名。随从克兴阿等护送启行。即著饬令沿途小心照料。以期妥协。温德勒克西等马队。俟色尔固善到东。即交令管带。暂驻曹考一带。听候曾国藩调遣。至各项招集马步兵勇。叠经谕令国瑞开单呈览。此次所奏马步各队。或云数百余名。或云数千余名。究竟有马官兵若干。无马官兵若干。以及各项马步各队。实在确数。总未详细开单呈览。词意含混。实属颟顸。马步兵勇。既有六千余名之多。自应量为安插。并著派得力将领。分营管带。方不至散而无纪该营现在所存兵勇。著即查明确数。分拨直隶山东两省各若干名。开列清单。咨交刘长佑、阎敬铭、分配各营。以资防剿。下余兵勇若干名。许州厎营官兵数百名。并八汉炮位。及各局置办军火等项。均著赶紧清厘。除酌留直东二省兵勇外。其余应留兵勇军火。均著造具清册。面交曾国藩接管。俟交代清晰。即著迅速来京。其钦差大臣关防。即派委员先行赍送回京。所有应行事件。仍钤用从前木质关防。曾国藩此时计己行抵徐郡。所有国瑞应交曾国藩马步各队及军火等件。即著该大臣飞速迎提。以资攻剿。毋任迁延观望。现在暂驻曹考之色尔固善所带马队。应如何酌量留防及进剿之处。著曾国藩妥筹调遣前据阿克敦布等奏称、遵调山东军营马一千匹。已派员管解进口。前赴山东。著曾国藩即行派员迎提。归该大臣调拨应用。将此由六百里各谕令知之。　　

○又谕、恩麟奏、北路回匪。围攻中卫县城。及道员黎献督兵西剿获胜。克复高古城等处贼垒情形。并回民阑入大道□□穴□又□抢。旋经解散。暨筹备雷正绾军粮各摺片。中卫县城。与省城西甯甘凉等郡。处处相通。为兵粮转输要地现在北路回匪。分股围扑该县城池。并扑犯梁生岳营盘。势甚猖獗。万一中卫有失。其患不可胜言。雷正绾全部。现已进规灵州。相距中卫较近。著该提督斟酌军情。抽拨劲旅数营。迅往援剿。以保危城。成禄及鹤龄等军。叠经有旨。谕令进剿安定之围。再行西行。著杨岳斌、恩麟、催令前进。如安定业经解围。即著雷正绾将派赴安定之军。调回数营。前赴中卫接替。藉资得力。杨岳斌抵省后。并著分拨劲兵。前往援剿。至梁生岳营盘。有无失事情形。并著杨岳斌、恩麟、查明具奏。黎献带兵二千。进剿肃甘等处贼匪。沿途节节获胜。剿办尚合机宜。惟兵力太单。必应步步为营。稳慎图功。方无挫失之患。著杨岳斌、恩麟、饬令黎献激励兵团。将黎园永固等处贼匪。次第歼除。再行酌度军情。妥筹进取。大马营千总马国庆。甘心从逆。实出情理之外。并著檄令黎献设法捕拏。讯明实情。尽法惩治。高古城回匪。经官军攻克后。□□穴□又□戮无遗。新城堡亦即克复。办理尚属迅速。其署古城千总祁延林。是否被贼裹胁。抑系有心从逆。并著饬令黎献访查详确。据实奏参。西路回民。藉口汉团未散。突入大通县城。大肆抢掠。仓库监狱。一并被劫。被伤人命甚多。虽据回目马寿等悔罪投诚。呈交赃物。而监犯及首恶并未捆献。断难凭信。该回民诡诈多端。总欲撤去汉团。得以肆行无忌。万不可堕其术中。恩麟现因兵力不敷剿办。暂准投诚。即著严饬达昌。责令该回目等起事首恶。及劫放监犯。立即交出。不准藉词宕延。致堕诡计。各乡团练。仍应联络整备。不可轻议裁撤。如果该回众尚知悔罪息事。亦不可无端肇衅。著玉通、恩麟、随时饬令该地方官。先事豫防。妥筹办理。西甯一带。防守事宜。并著玉通认真妥办。所有大通县城被扰情形。仍著恩麟确查具奏。雷正绾一军。需用口粮麦面。即著恩麟饬令庆阳所属一州四县。设法劝办运供。杨能格即就近督同庆阳府知府。严饬所属。实力劝办。源源运送。毋令缺乏。雷正绾所需月饷。支绌异常。并著杨能格飞催各路协饷。随时拨解。毋稍延缓。恩麟仍当设法接济。以应要需。前据吴昌寿、杨岳斌、先后奏称、甘肃派往各省募勇。沿途滋扰等语。著都兴阿、雷正绾、查明约束不严各员。据实参奏。现在甘省兵勇。己为不少。足敷剿办。所有派往各员募勇之处。即著暂行停止。吴昌寿、杨岳斌、原片各一件。著钞给都兴阿雷正绾阅看。将此由六百里谕知都兴阿、穆图善、雷正绾、杨岳斌、玉通、并传谕恩麟、杨能格知之。　　

○予甘肃石空堡阵亡守备鲁刚泰署千总李馧把总雷国珍等、祭葬世职加等。　　

○辛未。以望雨仍殷。上复于大高殿设坛祈祷。亲诣行礼。　　

○遣惇亲王奕誴诣时应宫。恭亲王奕祈诣昭显庙。钟郡王奕詥诣宣仁庙。孚郡王奕譓诣凝和庙。睿亲王德长诣觉生寺。豫亲王义道诣黑龙潭。克勤郡王晋祺诣清漪园龙神祠顺承郡王庆恩诣静明园龙神祠。郑亲王承志诣密云县白龙潭。拈香。　　

○谕军机大臣等、李瀚章奏、击退霆营叛勇。楚境肃清。贼踪窜粤一摺。此起叛勇。由攸县窜陷安仁兴甯。经张义贵等追剿。将贼击退。复经陈士杰、周兴隆、在小良田百丈岭等处截击。捦馘无算。剿办尚为得力。惟贼现由粤东窜出。则乐昌一带。必须有拦截之兵。方不至延蔓为患。前因贼踪飘忽。恐其窜入两粤。滋扰地方。曾经谕令瑞麟等派兵防堵。此时贼踪已窜粤东境内。瑞麟等务当饬令派出防军。实力扼截。一鼓歼除。李瀚章亦当督饬陈士杰带兵越境。会同粤军。觇贼所向。合力兜剿。不得稍分畛域。其屯扎郴宜之和字威信等营。并著李瀚章相度机宜。妥筹调派。此贼既悍且众。奔窜靡定。或由粤东窜江。或仍回窜楚境。以入粤西。均不可不豫为防范。李瀚章、刘坤一、尤当派拨兵勇。严扼本境。刘坤一未到任以前。孙长绂责无旁贷。并著张凯嵩先事筹防。毋稍大意。将此由六百里谕知瑞麟、李瀚章、刘坤一、张凯嵩、郭嵩焘、并传谕孙长绂知之。　　

○以镶黄旗蒙古都统明庆署正红旗满洲都统。　　

○以湖南官军击退叛卒。赏按察使陈士杰巴图鲁名号。游击赵胜国等花翎。副将张义贵等升叙有差。革防堵不力知县李龙章、万时若、千总滕加吉、把总何朝栋职。仍留任。予阵亡都司邹洪兴祭葬世职。
  </div>
  <div class="pagination">
   <a href="清实录同治朝实录_page207.html">
    上一页
   </a>
   <span>
    ...
   </span>
   <a href="清实录同治朝实录_page203.html">
    203
   </a>
   <a href="清实录同治朝实录_page204.html">
    204
   </a>
   <a href="清实录同治朝实录_page205.html">
    205
   </a>
   <a href="清实录同治朝实录_page206.html">
    206
   </a>
   <a href="清实录同治朝实录_page207.html">
    207
   </a>
   <span class="current-page">
    208
   </span>
   <a href="清实录同治朝实录_page209.html">
    209
   </a>
   <a href="清实录同治朝实录_page210.html">
    210
   </a>
   <a href="清实录同治朝实录_page211.html">
    211
   </a>
   <a href="清实录同治朝实录_page212.html">
    212
   </a>
   <a href="清实录同治朝实录_page213.html">
    213
   </a>
   <span>
    ...
   </span>
   <a href="清实录同治朝实录_page209.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
