<!DOCTYPE html>
<html>
<head>
    <meta charset="UTF-8">
    <title>清实录乾隆朝实录 - 第 1054 页/共 1860 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录乾隆朝实录 - 第 1054 页/共 1860 页</h1>
    <div class="content">
○添建山东福山县巡检衙署。从调任巡抚崔应阶请也　　

○旌表守正捐躯之江苏宿迁县民陈某妻张氏　　

○乙未。陕甘总督吴达善奏报巴里坤开垦田地七千五百五十亩有奇　　

○丙申。谕曰巡抚庄有恭已经病故。所有伊学政任内。未完银六万余两。著加恩宽免　　

○丁酉。河南巡抚阿思哈奏、臣审拟蔡淮英。办理车辆滥行科派一案。缘本年四月内。健锐营官兵五百名前赴云南。由豫省经过。各站俱需车辆应付。杞县派车十一辆讵蔡淮英不照定价发给。滥行科敛。共派四百三十二户。每名勒交银三两。共收银一千二百九十六两。交武生李振远等赴站办理。又多派余车十四辆。每大户三十名出车一辆先令驾验。蔡淮英混行驳换。勒令另购肥骡。价值昂贵合计买骡银一千九百余两。又纵差役勒诈。彼此分肥。至李振远同书役等押车赴站。蔡淮英明知派项多余。并不确核撙节。听凭李振远徇情多给夫役工饭银两。恣意花销。以致民怨沸腾臣反覆严审。虽无从中染指情弊。而任情科派。苦累闾阎蔡淮英应照因公科敛所属财物不入己坐赃谕。律加一等。杖一百。流二千里。武生李振远。讯无侵蚀银钱。但徇情多给应照不应重律杖八十。照例纳赎尚非行止有亏。应免斥革。余分别轻重办理。得旨、另有旨谕。未免大题小作。有事化无事。大不是矣。谕军机大臣等。据阿思哈奏已革署杞县知县蔡淮英办理送兵车辆滥行苛派一案。审无染指情弊。问拟杖流等因一摺。所办甚属非是。已于摺内批示矣。蔡淮英办送兵车。辄敢借端科敛。恣意派累。若非该抚即时访闻参劾。安知所派银两。不即从中侵蚀。为自肥囊槖之计。且李振远以武生承办地方公务。徇情多给。安知其非亲故或事后索谢。皆未可知。既经拟杖亦岂有不行斥革反行开复之理。前因该抚据实查参。曾交部议叙。乃今审拟此案忽尔意存姑息。曲为开脱希冀化大事为小事。殊非朕期奖之意阿思哈。著传旨申饬。此摺且不必交部核拟。仍著该抚另行严审。务得确情定拟具奏。可将此传谕知之　　

○旌表守正捐躯之河南郾城县民刘智媳马氏　　

○戊戌。上诣皇太后行宫问安　　

○户部议覆、浙江巡抚熊学鹏奏称、浙省向例。每年于漕白二粮开行后。粮储道会同布按二司。将办漕之府州县并卫所备弁等官开具贤否事实。填注考事。造册咨送仓场侍郎衙门备查。查仓场侍郎。总理天庾。各省漕粮到通交卸。米色是否纯洁粮石有无亏缺。以及押运员弁。如有营私等弊。原可随时参究。至于外省办漕各官。并不由仓场衙门考核。如府州县所司案件甚多。不止漕粮一项。各卫所备弁。另有所司屯田。及弓马考验。其贤否自有各该管督抚。及漕运督臣查办。即遇举劾之年。亦向不与仓场侍郎会核办理。所有此项文册。乃是虚文。请嗣后仓场衙门令外省每年开送各官贤否文册之处永行停止等语查前项造送文册。漕运全书内。并未载有此条。每年仓场亦无咨报臣部之案。随咨查仓场衙门。据覆止系浙江江西两省。相沿造送。节年存案亦无办理之处。是此项文册。该衙门并无查核事例。且办漕之省有八而相沿造送者止有浙江江西两省其为虚文而无关考核可见应如该抚所请停止。至江西省亦系相沿造送。应请一例停止。从之　　

○己亥。谕军机大臣等。前降旨。令各督抚就所辖属员内。通行盘查。有无亏空之处。据实覆奏。候朕酌量派大臣前往覆查。昨据阿思哈奏、河南通省。并无亏缺。而所派查亏空之员。河南。陕州。二属。则委南汝道逯彭龄。南阳。汝州。二属。则委候补道毕来玉。此二人均非能事之员。其所查各属。恐未必即可深信。迈拉逊。现在差往湖广查审事件。著于差竣回京。路过豫省时。将河南。陕州。南阳。汝州。四属仓库钱粮。查验。是否果无亏缺。据实覆奏。可将此谕令知之　　

○庚子。谕、今日召见原任台湾镇总兵杨瑞。年力实已衰颓。著以原品休致。所有任内应行罚俸之处。著加恩宽免　　

○吏部议覆、浙江按察使欧阳永＜?礻奇＞奏称、各省外府州县。不得藉端赴省。其因紧要事件赴省者。准照例扣展日期。如无端赴省延误。概不准援例展限。得旨、吏部议覆、欧阳永＜?礻奇＞条奏、州县不得擅离职守一本。所称分别公出事由。准展限不准展限之处。殊为有名无实。州县官每藉公务为名。进省谒见上司。以图识面。不顾旷日误公。此等陋习。于吏治大有关系。虽屡经严禁。而各省比比皆然。若如吏部所议。因紧要事件赴省。仍准扣展限期。则安知狡猾之吏。不假捏名目奔驰会城。既得幸免处分。复可遂其私智。督抚又从而加之庇护。谁复纠察其非。虽名为增一科条。究属具文无当。又安能杜汇缘巧托之弊。嗣后州县官。概不许托胡赴省。扣展公出日期。其有派委会审。及查办紧要事件。必须檄调至省者。该督抚将应行扣展之故。于年终汇奏一次。交部查核。如有假公济私。并无实据者。或由部查出。或别经发觉。惟该督抚是问　　

○礼部议准。四川布政使张逢尧奏称、查僧人例应投师傅牒披剃。川省无业之徒。每多溷迹空门。仍不披剃。名为带发修行。以不僧不俗之身。潜居庵观。勾引为匪。花消寺产。尤为缁流败类。请敕令各省督抚。严饬所属地方官。将一切庵观寺庙。实力稽查。如有此等发僧。勒令还俗。外来者驱逐回籍。俱令编管为民。倘地方官稽查不力。别经发觉。照例参处。并将容隐不报之该管僧官。及地保。按律治罪。从之　　

○予故工部侍郎范灿。祭如例　　

○辛丑。上诣皇太后行宫问安　　

○癸卯。蠲免甘肃皋兰、金县、河州、陇西、宁远、通渭、安定、漳县、会宁、伏羌、平凉、隆德、固原、泾州、庄浪、崇信、静宁、灵台、镇原、盐茶厅、华亭、安化、宁州、合水、环县、张掖、永昌、平番、宁夏、宁朔、灵州、中卫、花马池、州同、巴燕戎格厅、西宁、碾伯等、三十六厅州县。灾地四万九千六百五十四顷五十八亩有奇额赋　　

○旌表守正被戕之广东新安县民胡得胜妻杨氏　　

○甲辰。谕曰、冯钤审拟广德州丐匪。恃众抢夺。扰民拒捕一案。已批交法司核拟速奏矣。此次获犯内有前在徽州休宁境内。夥众强乞偷窃滋事者十人。彼时巡抚托庸并未奏明严行治罪仅拟以枷杖在外完结致匪众复改名犯案办理殊未得轻重之宜。托庸著交部察议。流丐聚众滋扰。实为地方之害。自当尽法处治以儆凶顽。若因其系游食丐徒。稍存姑息之见颟顸了事。则伊等益肆无忌惮。转徙他处。复生事端。所谓萌糵不去将寻斧柯。不可不防其渐嗣后各督抚遇有此等案犯。务当按律严惩。无得仅以外结轻率完案　　

○谕军机大臣等冯钤审拟广德州丐匪滋扰一案。已批交法司核拟速奏矣。此等匪徒。敢于聚众抢夺。扰民拒捕情节殊属可恶。若不严加惩治。无以示儆。著传谕刑部堂官将原摺悉心核拟。如案犯内有情罪较重。该抚审拟从轻未得情法之平者。可另行改拟具奏　　

○又谕据刑部等核改河南睢州民刘玉树谋死杨凤来一案。已照拟准行矣此案刘玉树始则诳财谋命。继复杀命取财。实属凶恶之尤。自应速正刑章以昭信献。乃该抚率称其初欲骗财。并无害命之意拟以斩候。办理殊属宽纵此必何煟。狃于修积阴功之见。有意从轻所致。前因其念佛茹斋。素有沽名之习。屡经降旨训饬应知悛改。乃于此等案件仍复如此定拟。是其痼疾未除。即此可见。著传谕阿思哈。将何煟是否胜任臬司之处。据实奏闻毋得稍存徇隐。寻奏查何煟久任河工。熟习机要。其于吏治向非谙练。初办原觉生疎。近日颇知黾勉学习。尚可胜任臬司。报闻　　

○又谕据期成额、朝铨奏称、审办佐领王睿韩朝凤等开铺购买私薓。互相谋利一案。审出将国舍图肯。因韩朝凤欠银未偿。将所猎只变卖抵还。又收韩朝凤朝衣物件等语。期成额等不将正案内情节。明白研审。反将舍图肯琐细事件究办。殊属错谬。且期成额等奏称、王睿、韩朝凤、开设德聚德锦等铺。购买私薓。转卖与交薓之人。于中取利。将军舍图肯明知王睿声名恶劣。将王睿私行唤入。遂不复究。仍令王睿办理薓务等语。奏到时。朕以舍图肯身系将军。总理彼处事务。诚知属下行径不端旋复中止不究。仍令办理薓务。舍图肯定有情弊。自应审明治罪。是以将舍图肯革职。交期成额等审讯。乃期成额等。置正案不究。另生枝节。非因舍图肯实有情弊。应获重罪。意欲从轻完结耶。况舍图肯卖鹿买薓。所获几何。果于薓务内有弊。事已有年岂止此数百两之数。期成额等。岂皆见不及。此朕将新柱补授盛京将军。令其驰驿前往。谅此时已到彼处。将此传谕新柱令其会同期成额。朝铨。务将薓务案内。舍图肯实在有无私弊及染指与否之处。逐细审明。断不可草率了事　　

○又谕曰期成额等审办盛京薓务一案。将正项应审事件。并不明白审究反另寻枝节。以琐事具奏。甚属非是。因降旨复交新柱期成额。朝铨等。务将舍图肯于薓案内有无私弊之处审明具奏但期成额办理此事。已属错谬著传谕新柱将此案内应审之王睿韩朝凤舒汝安。及案内干涉之伊等子弟。俱交期成额。朝铨。领赴行营。交军机大臣审明具奏　　

○乙巳。谕军机大臣等方观承奏永定河水势情形一摺。殊未明晰。该处被水田亩。如在堤埝之外本系民间恒业。即应查明被水轻重。加意抚恤。分别成灾与否按例办理。而疎防之河工文武各官。亦应查参议处。若所淹止在埝内。则其地当属官地。应留让与水。原非近埝成民所得艺植。何竟据为故有。于一水一麦之外。渐种秋禾。且粱檾不已。复尔广植谷豆。平时既与水争利。侵占河滩。今又因其低稼偶浸。并与缓徵。于情理未为允协。且埝内之地。又何得有租而缓徵。于朕向旨让地与水之处。显已违背。此等情形。摺内并未分晰申叙。著传谕方观承即行据实详悉覆奏。寻奏、查下口两埝内地亩。准除粮额。早经奉有恩旨。而民情则以除粮即恐失业为虑。且近河居民。习知水势水过淤停。即得化瘠为腴。故皆不以水为害。而转与水争利遇有水大年分及水道迁改之区。臣惟有察其被淹情形。分别额赋滩租。酌量办理。凡上游六工滩地熟则徵租荒则免租原无缓徵名色。至下口埝内。虽系有粮之地。然例无赈恤惟酌请缓徵。臣此次查勘水道。村民援照旧例恳请。将埝内村庄被淹地亩。照上届酌予缓徵但未将上游滩地无缓徵下口粮地有缓徵之处。分晰声明。报闻　　

○丙午。谕、朕以杜尔伯特扎哈沁乌梁海台吉头目每部落各派一人。在科布多驻班。未免竭蹶。因降旨令伊等互相轮值。三部落各合派一人驻班或一月。或半月更换今据将军成衮扎布等奏称若将伊等均令轮值驻班。此中不尽属晓事之人。杜尔伯特。乌梁海同在一处。遇有事件。既属近便。且地方情形大臣等询问。甚属有益。可否添人与车凌乌巴什等按月轮值驻班之处。行文请示。又据军机大臣等覆奏科布多驻班之人。与车凌乌巴什等一同轮值驻班。虽属有益。但伊等习于游牧若同喀尔喀一体常川驻班。未免过劳将伊等分为四班每班二人轮值更换。一年八人轮流行走。主不至过劳再此四班内著将图布慎察达克之子塔斯呼勒作为一班此外由成衮扎布处将晓事之人。派二三名与车凌乌巴什巴桑扎木禅参配驻班伊等游牧无事。令其轮驻。如有事故二人可以均回游牧。但伊等既与喀尔喀一体驻班。所有应得口粮等项。著施恩照喀尔喀一体支给将此传谕成衮扎布遵照办理　　

○闽浙总督苏昌浙江巡抚熊学鹏奏覆臣接准兵部咨议浙省沿海船只应行严密巡防一案臣等将浙江通省情形。逐细察核。除各府属或系内地。并非海疆。或久经封禁。不许采樵搭厂。或地属荒山。虽未封禁。无可樵采外惟查附近定海县衢山之倒斗岙沙塘癞头屿。小衢山等处。查属禁地。但每年春冬渔期。有暂时搭披贮鲞贸易又宁海县之金漆门。林门二处。每当渔汛时。亦有暂时搭厂贸易之人。海洋关系綦重。自应严密巡防。所有搭披贸易渔船。应令各将弁查明执照于何日搭厂。何日彻回之处。一一造册禀报。加意巡察。毋使在地滋匪。又查漫台等处。洋面渔船。每遇渔期。在洋张网捕鱼。名曰守行。此等守行之人。因在本境。并不出洋贸易。是以向未给照。查此项守行船只。虽在本地。究系海洋。难保无借口遭风飘往别处。以致为匪等事。现饬地方官查明。一体给时。倘有飘往别处者。彼处守口员弁。查明递解回籍至浙省商渔船只。及出入口岸。原有令地方官验烙给照。并令汛口官弁。稽查验放之例。如有无照船只及人照不符并私越往来逗遛在外者。应即查拏治罪。倘该员弁不实力查办。立即严参究处。下部知之　　

○四川总督阿尔泰奏查川省派赴滇省兵八千名。除解马之兵二千二百五十名。分为十余起前进外。尚有兵五千数百名。随会饬各营。以三百名为一起。逐日起程计自六月十九日。至七月十二日。省标十营及川北。松潘。重庆。各镇官兵。全数起程。臣令领兵总兵达兴阿及各队将备等官弁。加意照料务期八月以内赶至永昌军营以备调遣至川省前准滇咨。代办牛马等项除抽拨营驿马二千二百五十匹业已全数起行外其余又添办马七百五十匹现亦陆续代买解。滇其牛只一项滇省需用既多。臣已催令各属将先办之二千头。赶紧起运余再设法尽力凑办得旨嘉奖　　

○旌表守正被戕之四川郫县民苏万吉女苏氏
大清高宗法天隆运至诚先觉体元立极敷文奋武孝慈神圣纯皇帝实录卷之七百九十　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十一乾隆三十二年。丁亥闰七月丁未上诣皇太后行宫问安　　

○戊申。军机大臣等议覆、伊犁将军阿桂等奏称、伊犁地方辽阔陆续添派驻防满洲。锡伯索伦察哈尔厄鲁特携眷官兵及屯田回民将及二万户。屯田修城之绿营兵效力赎罪及发遣人犯。亦有数千名。惠远绥定二城。商民渐多此皆由各处溱集。良善者少。所有讼狱案牍。弹压地方等事惟同知一员经理。而监狱亦系该同知管辖。未免过烦。恐有顾此失彼之患。查乌噜木齐等处俱已设立巡检伊犁请照例于惠远城添设巡检一员。兼理典史事。管理监狱。缓定城添设巡检一员。兼理仓大使事。弹压商民该巡检除管理监狱仓务外。如遇地方有不法情事。即行查拏解送同知衙门审拟定罪。其应给钤记拟定惠远城巡检图记绥定城巡检图记字样。行文咨部铸给伊犁乃新定边疆事务殷繁所有添设巡检二员请由陕甘二省相当官员内拣选贤能者拨往。俟三年期满时出具考语照苗疆俸满之例升用。均应如所请从之　　

○又议奏、伊犁将军阿桂等奏称、管理伊犁索伦锡伯察哈尔厄鲁特。昂吉之领队大臣等各统领一部落事务。一切注册行文。若无钤记。不无私行添改等弊。请将管理索伦锡伯。察哈尔。厄鲁特。领队大臣等。亦照办理库车英吉沙尔等小城大臣等。一体各铸给钤记再粮饷处。系办理官兵俸饷等事。驼马处、系收交各部落牲畜。调用一切牲畜等事。关系帑项。请每处各铸给关防。即交该司员等掌管再固勒扎仓官及惠远城仓库官。亦系收放粮饷缎布等项。所关尤重请每处各给钤记。以免私行添改之弊。应如所请从之　　

○己酉。谕、前因湖北省黄梅、广济、及黄冈、汉阳等州。县卫。间有被水之处。业经降旨。即速据实查勘。分别加恩赈恤。毋致失所今据定长续奏、湖南之湘阴、益阳等处。亦于六七月间雨后水涨。以致堤垸田庐间有淹损等语朕心深为轸念。所有湘阴益阳沅江龙阳武陵安乡华容并澧州祁阳等州县。被灾情形。著该督抚即董率所属。详核确勘。加意抚绥。务俾均沾实惠。毋使稍有拮据以副朕轸恤穷黎至意。该部遵谕速行　　

○吏部议覆、两江总督高晋疏称案准部咨淮扬淮徐两河道。均系冲繁难三项在外拣选题补之缺。今既加以兵备道衔。嗣后缺出是否仍令在外题补或由部请旨简用应令查明具题定议查淮扬淮徐两河道。各有经管一切修防事宜黄运湖河缓急工程。均须该道董率必须平日熟谙河务之员题补。方与河道民生有裨今虽俱加兵备道衔。而职任仍然如旧。应请嗣后淮扬淮徐两道缺出。仍照旧例在外拣选题补。应如所请。从之　　

○兵部议覆、广东巡抚王检咨称。广州将军及左右翼副都统衙门。请各裁去仪从八名共二十四名。应如所请。从之　　

○工部议覆、调任河东河道总督李清时疏称。泇河厅属峄汛运河西岸韩庄闸上下湖面大石工程。为湖河保障。纤挽要区。单堤一线吃紧非常该工历年久远。去岁大水冲激。又兼冰凌层叠直撞。以致该工打坏三段。共长三十丈旧石已坍入湖中土戗随之倾卸业经委员勘估。恳请动项兴修。应如所请。从之　　

○豁除浙江太平县、坍没沙涂田地一百五十三顷四十亩有奇额赋　　

○庚戌。谕曰。御史虞鸣球奏请禁止河臣用属员为内并直隶河员。系本籍者。概不得委署地方一摺所奏甚是。各省河臣。办理一应河防事宜。原应另延幕客慎密关防。即有熟悉河务人员。亦祇宜留其随辕差委。若竟令为入幕之宾。则一二不安分者。或即借此招摇自所不免。今虞鸣球既有此奏嗣后各河臣概不得调属员为内幕。至河员中以本籍之人。委署地方事务。尤非整饬吏治之道。亦著永行停止　　

○谕军机大臣等。御史虞鸣球奏、请禁河臣用属员为内幕一摺。已降旨允行矣至所称总河李清时幕中。有河南汤阴县县丞章辂一员遇事生风尤为众所侧目至有小总河之称等语该员以丞倅微员。若果如该御史所云。倚藉河臣声势遇事招摇。至为众所侧目。阿思哈近在同省岂竟毫无见闻何以从前并不参奏著传谕该抚将县丞章辂如何借总河内幕名色。遇事生风及众人称为小总河之处。逐一查明据实奏闻毋得稍有瞻徇。寻奏、查汤阴县县丞章辂。前河臣李宏。暨李清时两任。俱在幕中留办幕务。李宏调任南河。曾将章辂奏请留江调用。部驳未准。上年十一月。李清时、又委署山东东平州州判其汤阴县县丞。虽已实授。并未至任。每年随总河来豫防汛。不过数月。未有招摇生事之处。亦无小总河之称下部知之　　

○又谕曰、御史虞鸣球奏、请禁止河臣延请属员。以充内一摺。已交部准行矣。摺内称李清时幕中。佐杂共有五人。而汤阴县县丞章辂一员遇事生风尤为众所侧目至有小总河之称等语。河臣延请属员为内幕本非体制所宜。即或踵沿陋习。亦当慎密关防。以杜弊窦何得听其遇事生风。竟至如该御史所奏著将原摺钞寄李清时。令其明白回奏　　

○又谕曰、期成额等奏到查封舍图肯等任所赀财一摺。所办甚属不合前曾降旨。如舍图肯于帮贴薓票一案。果有染指分肥之处即将伊赀财查封。原谓伊身为将军如不能洁己率属致薓局内实有上下婪赃款迹。其罪自不可逭则岂但查抄家产。即将伊置之重典亦所应得乃期成额等奉有此旨。并未将案内情节确切研求止审出舍图肯换薓一两五钱。尚系已经给价此外亦未查有薓局染指之处遽尔将伊等赀产。一例查封办理实为错谬昨已有旨。令将案内人犯。解交军机大臣审究著再传谕新柱。将一切案卷。即行检查解送其舍图肯等财产。并著给还又另摺所奏各城帮贴薓票银两一案。亦著将案卷一并解送查办　　

○辛亥。上诣皇太后行宫问安　　

○谕军机大臣等、昨据裘曰修等奏京师米价因道途泥泞较前稍昂。高粱谷豆价值。渐次平减等语所奏于情理殊属未协高粱谷豆运贩皆自外来或谓天雨泥泞。驮载维艰。因致价值稍昂尚属事之所有至米石一项兵丁月粮皆按时于京仓支领每所余售粜市中米粮多资其益本无藉于外运即道路间有泥泞何至转增其值今裘曰修等所奏、似非实在情形著传谕裘曰修等令其查明据实覆奏　　

○又谕、昨据裘曰修奏京师米价稍昂因道途泥泞所致。高粱谷豆价值渐次平减等语于情理殊未符协已传谕该尚书等。确查覆奏矣京师米粮本属充余本年秋成又属丰收何以价值转致昂贵恐不无奸商射利居奇别情著传谕舒赫德密行察访妥办并将现在市价如何确实查明具奏　　

○壬子。浙江巡抚熊学鹏疏报仁和太平二县开垦额外沙地共。三百七十二顷二亩有奇。富阳安吉慈溪瑞安四州县开垦新涨沙地。共十一顷八十七亩有奇　　

○豁除浙江海宁县坍没钱江公地二十六顷三十八亩有奇额赋　　

○旌表守正捐躯之山西阳城县民原奎妻卢氏　　

○癸丑。谕前因安徽怀宁。桐城等州县雨后江涨。间被漫淹业经降旨即行抚恤。并令设法疏消。酌借耔种。俾得补种晚秋以资接济今复据高晋奏安徽之当涂无为含山。江苏之上元。江宁。江浦江西之德化德安湖口彭泽建昌新建等州县俱有续经被水之处内有被淹地段稍宽情形较重。计时已届处暑。即有涸出地亩。难望补种。已成偏灾等语。朕心深为轸念。著各该督抚等。饬属上紧疏消。酌拨抚恤并确勘现在成灾分数。分别蠲缓妥协办理务俾被水穷黎不致稍有失所以副朕轸恤至意。该部遵谕速行　　

○又谕曰裘曰修等奏京师因道涂泥泞。通州交仓余米商贩等艰于挽运是以上月米价稍昂请将八月甲米移前数日开放等语八月甲米原系官兵等应支之项。今豫为开放。市价自可就平。于兵民均为有益著即将八月甲米。于本月二十五日开仓支放该部遵谕速行　　

○谕军机大臣等李宏奏黄运湖河水势长落情形一摺。有毛城铺滚坝及北岸苏家湾水势俱经消退即日可以断流等语览奏殊慰朕怀但毛城铺苏家湾二坝过水经由之处。不无淤沙存积。若不乘时疏浚恐将来水势再大即难容纳。李宏等。可督饬工员。及时相度形势实力挑浚。务俾一律通利。以资宣导。著将此一并传谕高晋知之　　

○又谕曰阿思哈奏闰七月初一二日。杨桥坝外。水势陡涨将各埽抽刷。间段掀蛰。势颇危险飞饬按察使何煟。即刻赴工连夜督率抢护。已将蛰陷各埽镶复等语。看来何煟办理此事。颇为迅速。于工程甚属得济。前因该抚阿思哈。审拟刘玉树一案。问拟过宽。恐系何煟狃于修积阴功之见。有意从轻。曾降旨询问该抚。令其将何煟是否胜任臬司之处。据实奏覆。今思何煟。向喜茹斋念佛。于办理刑名事务。虽不相宜。而一切河道工程久经熟悉。于防堵修浚事宜。是所优为如该员果不能胜臬司之任。阿思哈亦无庸过为回护将来或可用为布政使。俾令专管钱谷。兼司河务。则该员得以尽其所长。于河工亦为有益。可将此传谕阿思哈知之　　

○甲寅。上诣皇太后行宫问安　　

</div>
    <div class="pagination">
<a href="清实录乾隆朝实录_page1053.html">上一页</a><span>...</span><a href="清实录乾隆朝实录_page1049.html">1049</a><a href="清实录乾隆朝实录_page1050.html">1050</a><a href="清实录乾隆朝实录_page1051.html">1051</a><a href="清实录乾隆朝实录_page1052.html">1052</a><a href="清实录乾隆朝实录_page1053.html">1053</a><span class="current-page">1054</span><a href="清实录乾隆朝实录_page1055.html">1055</a><a href="清实录乾隆朝实录_page1056.html">1056</a><a href="清实录乾隆朝实录_page1057.html">1057</a><a href="清实录乾隆朝实录_page1058.html">1058</a><a href="清实录乾隆朝实录_page1059.html">1059</a><span>...</span><a href="清实录乾隆朝实录_page1055.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
