<!DOCTYPE html>
<html>
<head>
    <meta charset="UTF-8">
    <title>清实录光绪朝实录 - 第 428 页/共 1316 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录光绪朝实录 - 第 428 页/共 1316 页</h1>
    <div class="content">
外记注

　　

○福建台湾巡抚刘铭传奏、覆陈筹办防务出入款目。请饬部查核。得旨、所陈筹办台澎防务。并购炮价值。需款甚亟。均系实在情形。著户部速议筹拨有著的款。即行具奏。摺包

　　

○以开山抚番出力。予福建典史陆陈谦巡检用。并赏换花翎。摺包　　

○以综理河海运务出力。予苏松督粮道韩庆云优叙。摺包　　

○癸卯。谕军机大臣等、御史陈琇莹奏、台湾考试。宜添设学政以专责成。或令福建学政乘轮东渡按试台属等语。现在台湾改设行省。学政应否添设。及福建学政能否渡台考试之处。著杨昌浚、刘铭传、陈学棻、会商妥议具奏。原片均著钞给阅看。将此各谕令知之。寻杨昌浚等奏、台湾学政请仍由巡抚兼理。从之。现月　　

○又谕、御史陈琇莹奏、闽省城西旧湖。岁久失修。土豪侵占耕种。填淤殆尽。附郭民田无所灌溉。值上游水至。城内遂成泽国请饬筹款重修等语。该御史所奏系为规复水利起见。应否重加修浚之处。著杨昌浚察度情形。奏明办理。原片著钞给阅看。将此谕令知之。　　

○以正红旗汉军都统善庆署镶红旗满洲都统。外记明发

　　

○以豫亲王本格署镶黄旗领侍卫内大臣。外记明发　　

○予礼亲王世铎继母福晋塔他拉氏祭奠。赏银三千两治丧。现月

　　

○以克复越南广威府不拔县。赏台湾道唐景崧二品衔。并霍伽春巴图鲁名号。摺包　　

○勾到山东直隶热河本年情实罪犯。停决山东斩犯七人。绞犯二人。直隶斩犯一人。绞犯二人。热河绞犯三人。余百六十二人予勾。现月　　

○甲辰。谕军机大臣等、户部奏、请严饬各省关。将欠解京饷。迅速解清一摺。据称本年京饷。原拨续拨共银八百万两。自奏催后。截至九月底止。尚欠解银二百七十七万三千余两。又因加放俸饷。令粤海等关。将应解抵闽京饷银二十万两。改解部库。截至九月底止。尚欠解银十三万六千余两等语。现在部库应放各款。需用孔亟。著各该将军督抚监督等。各将欠解京饷。及应解加放俸饷银两。赶紧依限埽数解清。傥再任意延宕。即著户部指名严参。原单著分别摘钞给与阅看。将此由五百里谕知各该将军督抚。并传谕粤海关监督知之。现月　　

○协修官金兆丰恭纂　　

帮总纂官程棫林恭辑监修总裁世恭阅五月十一日正总裁那月日专司藳本陆恭覆阅癸丑四月初六日　　

徐月日　　

荣月日副总裁唐月日　　

宗室宝恭阅一签九月十二日

　　

陈恭阅二签三月十五日　　

熙月日　　

郭恭阅十月二十一日　　

宗室麒月日蒙古总裁恩月日


大清德宗同天崇运大中至正经文纬武仁孝睿智端俭宽勤景皇帝实录卷之二百三十五　　

光绪十二年。丙戌。十一月。乙巳。谕军机大臣等、徐延旭、赵沃、著发往新疆效力赎罪。唐炯著发往云南交岑毓英差遣效力赎罪。张诚著发往台湾交刘铭传差遣效力赎罪。现月　　

○又谕、内务府奏需用甚急。请借洋款等语。该衙门每年出入款项。如果事事核实何至如此竭蹶。总缘该司员等积习相沿。一应承办差务。无不任意开支。该堂官瞻徇情面。不加严查。以致浮冒日甚一日。实堪痛恨。所请筹借洋款一百万两之处。著不准行。惟据称年节在迩欠发要款。亦须亟筹散放。著由部库拨借银二十万两。由该堂官督饬司员撙节动用。不准丝毫滥支。仍分年归还部库。以重帑项。嗣后该衙门各项用款。该管堂官务当从严稽查。傥该司员等仍蹈浮冒积习。即将承办之员严行参处。切勿再事姑容。自干咎戾。懔之。现月　　

○命贝勒载澍在内廷行走。现月　　

○勾到本年朝审情实罪犯。停决斩犯四人。绞犯一人。余十九人予勾。现月　　

○丙午。谕内阁、宗人府奏、重犯脱逃。请旨严拏一摺。据称情实绞犯再锡、于本月十五日亥刻。由空室处扭断锁铐脱逃等语。再锡系情实重犯。该官兵等宜如何严密看守。乃事前并不小心防范。以致该犯临决脱逃。尚复成何事体。且难保无松刑贿纵情弊。所有是日直班兵丁等。著先行送交刑部严切讯究。管理空室处之副理事官恩璟、直班笔帖式常瑞、佐领高兴文、著一并暂行解任。听候传讯。并著步军统领衙门、顺天府、五城御史、将再锡一体严拏。毋任漏网。现月　　

○广东巡抚吴大澂奏、同知宋春厘等创办机厂。异常出力。恳请仍遵前旨给奖。允之。摺包　　

○福建陆路提督唐定奎因病解职。以漳州镇总兵孙开华为福建陆路提督。记名提督侯名贵为福建漳州镇总兵官。外记现月　　

○以记名总兵张景春为江南苏松镇总兵官。外记现月　　

○予故大学士文煜于扬州立功地方建立专祠。从两江总督曾国荃请也。摺包　　

○缓徵两淮富安、安丰、梁垛、何垛、刘庄、伍祐、新兴、庙湾、东台、丁溪、草堰、板浦、中正、临兴、十四场。折价钱粮有差。现月　　

○丁未。以神灵显应。颁热河郡街关帝庙扁额曰福佑濡源。火神庙扁额曰炎辉佑顺。武烈河河神庙扁额曰润下昭仁。　　

○以河神效灵。堤防稳固。发大藏香十枝。交山东巡抚张曜、分诣祀谢。以答神庥。并颁黄河上游工段金龙四大王庙扁额曰宣防顺轨。栗大王庙扁额曰茨防永固。现月　　

○谕内阁、本年各直省办理秋审人犯。经刑部由缓决改情实者。四川山东多至五起。该督抚并臬司于秋谳重犯。未能详审核议。著交部查明分别议处。嗣后各将军府尹督抚等。务当督同所属。遵照定例。酌核案情。悉心究拟。固不可失之刻核。亦不可惑于救生不救死之说。故从轻减。总期执法持平。无枉无纵。用副明慎用刑至意。将此通谕知之。现月　　

○四川总督刘秉璋奏、川省应行整顿情形。得旨、所筹各节。尚属切实。即著该督认真整顿。以期吏治民生库储营伍日有起色。摺包　　

○山东巡抚张曜奏、历城县境河套圈合龙。请保奖出力员弁。得旨、张福兴著赏还顶戴。赵国华等及在事出力员弁。著准其汇案择尤保奖。毋许冒滥。摺包　　

○又奏、筹办惠民县境姚家口堵口工程。自兴办至进占情形。下部知之。摺包　　

○命兵部左侍郎曾纪泽在总理各国事务衙门行走。现月　　

○以抢办河工出力。予山东守备刘福宝等升叙加衔有差。现月　　

○戊申。谕内阁、御史贵贤奏、宗人府空室有名无实。此次情实绞犯再锡、先已逍遥狱外。以致闻信远扬。请饬严定监禁章程等语。前因再锡一犯。临决脱逃。降旨饬将直班兵丁等。交刑部究办。兹据该御史所奏各节。如果属实。殊出情理之外。必应确切根究。以肃法纪。著该部懔遵前旨。严行审讯。务取确供。不得稍涉含混。该御史所请严定章程之处。著宗人府会同刑部妥议具奏。寻议、就原章酌拟变通办法四条。一、修葺墙屋以防爬越。一、派设禁卒以专责成。一、管理各员宜加奖叙。一、添派御史以资稽查。如议行。外记现月　　

○又谕、御史贵贤奏、京卿衰病恋栈。请旨惩儆一摺。太常寺卿邵曰濂本年春闲。叠次请假。至八十日之多。当差已属怠惰。现在将届恭祀圜丘。典礼綦隆。该京卿又复临期请假。实属性耽安逸。旷废职守。邵曰濂著交部严加议处。寻议革职。从之。现月　　

○谕军机大臣等、前因绞犯再锡脱逃。当经降旨令各该衙门将该犯一体严拏。此案再锡以情实绞犯。临决脱逃。为日未久。难保不仍在城内藏匿。若不上紧跟缉。致令远扬。何以惩凶暴而严法纪。著步军统领衙门、顺天府、五城御史、设法购线。勒限严拏。务将再锡迅速弋获。毋任漏网。是为至要。将此各谕令知之。现月　　

○己酉。以神灵显应。颁直隶平谷县城隍庙扁额曰瑞屏昭佑。龙神庙扁额曰松谷蒙祐。西甯县黄花山龙神庙扁额曰阳原惠普。宣化县黄羊山龙神祠扁额曰顺圣敷仁。清苑县刘守真君庙扁额曰福被樊舆。现月　　

</div>
    <div class="pagination">
<a href="清实录光绪朝实录_page427.html">上一页</a><span>...</span><a href="清实录光绪朝实录_page423.html">423</a><a href="清实录光绪朝实录_page424.html">424</a><a href="清实录光绪朝实录_page425.html">425</a><a href="清实录光绪朝实录_page426.html">426</a><a href="清实录光绪朝实录_page427.html">427</a><span class="current-page">428</span><a href="清实录光绪朝实录_page429.html">429</a><a href="清实录光绪朝实录_page430.html">430</a><a href="清实录光绪朝实录_page431.html">431</a><a href="清实录光绪朝实录_page432.html">432</a><a href="清实录光绪朝实录_page433.html">433</a><span>...</span><a href="清实录光绪朝实录_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
