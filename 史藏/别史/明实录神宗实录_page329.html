<!DOCTYPE html>
<html>
 <head>
  <meta charset="utf-8"/>
  <title>
   明实录神宗实录 - 第 329 页/共 367 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明实录神宗实录 - 第 329 页/共 367 页
  </h1>
  <div class="content">
   ○丙申兵部据延绥抚镇官各塘报言套虏近因垂涎封赏聚众要挟且乘酋长铁雷物故藉口中毒生衅入秋以来沙计零掠大柏油复遭我师斩馘遂合谋狂逞所在蜂屯声言分道攻克城堡其氛甚恶延镇不旬日内中路波罗西路砖井宁塞东路高家堡柏林大柏油堡并受侵犯而孤山副将遂有被掠之事虏以二百余骑诱我副将孙弘谟轻率狂追不谙地利致阻山安营为万虏合围者三日以孤军置死地其将固可袭而执也虏至陷我偏师俘我将吏该镇诸将曾不闻奋战同仇如游击万化孚仅以身死丧师辱国宁不贻虏姗笑九塞兵戍号延为劲而无所不备因无所不寡虏三路并时阑入此其情蚤已易我矣目下款局已变群虏鸱张计须激励诸将大破拘挛逆伐虏谋如再狂聚闯边不妨用奇出计制其死命而刍粮所在告匮士卒五月无见粮樵苏不继士有饥色必及时料理接济方可贾勇以收完局乞敕户部将该镇未发年例银两作速解给庶士饱马腾我气自倍至于各官功罪应俟彼中督抚按官查实具题另行议处  上曰狡虏要挟狂逞分道入犯沿边城堡尽被攻围势甚猖獗该镇诸将虽经救援拒堵未见出奇制胜一挫凶锋疆圉何赖着行督抚镇臣严督将士竭力阻截相机剿杀务使虏氛蚤息内地无虞事完将前功罪一并查明具奏其应发年例户部便作速解给以鼓军心余依拟
　　○丁酉兵部言清勾与发遣之军虽分二款而苦于解部则一请自今除在京衙门问拟与钦依饶死充军者照旧本部定卫转发解外其各省直抚按行所属问申呈抚按定卫者止招达部知与恤刑饶死充军咨部定卫者俱径自佥妻起批解各该府司道繇都司发卫所着伍通免解部司府年终造册送部查考至于清勾军士律例有云在京者起解两京兵部在外者径解该卫亦未尝不论远近一概繇部挂号而始发也如州县佥解外卫必赴部投文及解至卫而又回部掣批往还艰难动经数月无辜之长解赔累益甚请自今除各府州县解京卫之祖军及在京发遣之军照旧赴部挂号定卫外其各省直军不论新旧径解各营卫所取有收管仍赴抚院及所在附京兵道挂号回销年终巡抚造充发军册巡按造清勾军册各类报部永为遵守庶军政画一不至为民阶厉矣  上是其议命军犯以后俱免解
　　○巡按江西御史陈于庭言湖关一税自李道筦榷以来数千里皇皇思乱今徼旨撤回原管税务归并潘相自宜遵旨照兼摄闽广例听有司徵收乃阳辞阴觊遍给告示以致商民諠鬨职等仍恐激乱地方多方慰谕尚汹汹不靖职绎思  皇上明旨着相不妨原务兼摄并无一字谕其亲往岂得藉口照例耶明知众忿难撄姑且尝试是谓愚人而自愚明知祗令兼摄輙觊亲征是谓背旨而欺  君愚人自愚犹可言也欺  君背旨罪可胜讨哉乞  皇上即赐蠲停嘉与湖口更始仍敕戒潘相敢有借端射影罔上行私者罪无赦不报
　　○户部＜锍-釒＞称开垦屯田扣抵年例俱经题奉钦依据狭西督抚等官议将已垦熟地见垦荒地次第起科效劳官吏分别奖赏无容他议惟是屯田责成开垦原无抵补年例太仓匮乏可图渐纾今既凑支月饷又云免扣年例然则年例之发独非月饷之资乎如谓两运积逋盐课画饼自当责在守土按法考成岂可以奉旨修屯之新粮资有司之积欠恐所报者或属虚数而朝廷不获实用矣况扣抵年例已奉  明旨而留充镇用未免背违窃恐责成修屯之意不若是相应议拟请命即将已恳熟地自今四十三年起科已恳荒地自四十四年起科各徵收就近堡仓遵照原题扣充年例至于未垦荒地严行召谕军民人等尽力开垦酌量起科每岁终备将垦过屯田收过屯粮查系额内者仍补额粮额外者抵充年例造册奏报以便稽考务图实效  上是之
　　○戊戌南京户科给事中黄建中言本年六月内据浙江嘉兴府嘉善县解万历四十年分赋役黄册到湖随据里老呈称万历九年丈田突被豪户朱灼等隐田三万三千五百亩贿构总书李畴诡推与嘉兴秀水全不输粮以致概县摊赔业经本府查明申蒙抚按详批诡田尽数改过嘉善岂意奸豪百计阻挠至今覆勘不结夫田有定界赋有定额今嘉善县被诡去田三万三千五百亩不为不多矣乃核推出之数于嘉善黄册而册弗开再核收入之数于嘉秀二县黄册而册弗载即使有推有收亦无隔县过割之法况推者诡推收者未收徒为豪强射利之薮耳不知嘉秀奸豪陈玄灯等凭何奥援而束明文于高阁积猾朱槐等有何神术而等版籍于弁髦至若县官受一邑之寄府官受一郡之寄抚按司道均有地方之责独不可严限而勒其完报乎乞敕户部转行该省抚按严限行勘刻期报完正豪强飞诡之罪苏小民赔累之苦报可
　　○己亥湖广巡抚梁见孟以全楚十五郡二州人文繁盛较阅难周于是有增学臣之请寻奉部咨据多官会议奏言全楚学臣可添设而清军驿传屯田盐法各道未可归并惟是画地分疆则以武汉黄承德郧襄七府属一学道仍驻武昌以荆岳长宝衡永辰常郴靖八府二州属一学道于长沙府建置新署则道里适均人材相匹各给敕印分猷共念以弘新槱之化所有俸薪工食另行议处不敢繁渎庙堂＜锍-釒＞下部议
　　○兵部题修法守酌成规议内言将领凡贪酷衰病规避及察典汰革题覆者京营近镇毋得轻准军前听用至若一人曾经两次参革非封疆立有奇功者不得推律称罢闲官吏不许潜入京师各弁一遇黜革即属罢闲何得扬扬国门拥赀结纳今候后补各官既赍部院文咨赴部其余武弁但无文咨潜身寄迹即系私入打点及一切罢闲官吏无故留京并坐以前律武试兼较拳勇不拘刀枪剑戟方角阵法等项各占一艺如果精通不必责以钤略京营宜先练选锋捕营宜先练尖哨因以次渐练及全营即责成该营将领分部练习不时比试参游各官如部下多养壮士听调边镇副将所部徤儿独多者听推大将员缺其隐占冒粮虚耗行伍者指名参黜  上命依议着实行
　　○调补原任福建参政程达为山西参政
　　○是日东安门守卫指挥王国柱等拏获闯门犯人一名马朝陵供系狭西西安府三原县人新参锦衣卫仓吏因收崔运官银一两钱一千文至入市以假钱为人所殴忿恨不平入禁鸣冤搜出怀中有经一卷及手持铁器二件皇城巡视科臣商周祚等奏闻  上曰这奏内审问风狂异男马朝陵原系卫仓参吏所招仓官运官有名但本犯不合擅闯禁门吐辞怪异惑世本当重处已姑从轻责枷讫本内有名人犯不必提鞫惟恐株连无辜致伤天和该衙门知之
　　○庚子诏锦衣卫即将闯门狂犯马朝陵拏去着实打一百棍仍用头号大枷枷于本处所一个月满日奏请定夺不许疏纵大学士方从哲等言  圣明处分既足以正本犯之罪又可以定闾巷小民煽惑之心中外幸甚
　　○以甲字库奏赏赐京卫军布疋不敷命今岁冬衣尽数折给仍将国初经制及催征事宜酌议来说
　　○以礼部题已故兵部尚书萧大亨累著边功予祭如例仍加祭一坛开圹合葬
　　○诏兵部将辽东失事将官李怀忠革任提问王木□苪着戴罪用心任事以图后功文球罚俸三个月督抚官俱免议其余功罪行巡按御史严查具奏虏情叵测该镇文武将吏还要十分戒备务保万全
　　○辛丑简查苏杭织造内官吕贵＜锍-釒＞辞督织  上以贵谙练织务命即便到任提督仍诏贵浙省岁改叚疋已经委官管解即催督星夜解进济用其直隶未完岁造及一应当行事宜便移文抚按责成有司上紧严催毋得怠缓
　　○癸卯保定巡抚王纪＜锍-釒＞言畿南叠灾再恳  皇上将四十二年恩诏所留应解税银并本年落地等税银留散六府籴买杂粮以救然眉更望  皇上将三十五年以后带征京边钱粮尽行停止将本年应解京边钱粮亦酌停伍分俟丰年仍照旧征解俱免其参罚又闻铸钱一节古人用以济军兴救凶荒今日或多设坑冶以广其铸或遣官市铜于聚铜之地或遣官监铸于产铜之山或择通敏精悍廉勤之士以董其役或京边兼收银钱以通其滞勿以铅锡耗钱之色泽勿以轻薄损钱之体制不出数年太仓充盈不此之务日据考成之法以督责恐有司无计措手赤子安所逃命天下之乱必自此始矣
　　○直隶青阳县儒学生员刘永祚为其父刘光复称冤乞以身代言臣六月中接邸报见臣父刘光复以御史面奏冒犯天威下狱祖母姜氏号痛几绝臣仓卒辞别赴父省难父慰之曰我自得罪  皇上犹沾  天恩幸保残生汝勿过悲随问曰老母在家安否臣挥泪强对曰安思以稍宽父怀未敢以祖母颠连状告也亦惟静仰  皇恩浩荡又未敢以身代罪之事违父志也今既数月矣臣父困苦倍常祖母存亡未卜弟皆零丁母甚忧愁臣独何以为心乎臣父生平守勿欺之训即为张差一事而惓惓述亲爱释嫌疑欲保  朝廷骨肉之和永贻国体于安宁原＜锍-釒＞俱在御前片念忠恳可一览而知其所急言者承  皇上之顾问其未能体  圣孝而遽干  圣怒者则时迫而仪不闲于素习讹奏而意不达其悃忱然而一叚委曲忠赤之情困衡无告之苦犹未得明白上达  宸聪覆盆不照此臣之日夜伤心而饮泣也又臣父以祖母久缺侍养传闻忧虑成疾促臣归省亦久矣臣稍支吾即辞色惨然窃思惟迁延不归则臣父之驰愁日甚何以自解于目击如顺之南还而臣父处狱中形影谁接音问谁亲又何忍顿违于膝下臣尤甚有私虑者父臂染疯尝畏苦寒夏月重衣犹时为侵今囹圄阴惨不见天日朔风冷烈何能为御慨念人生不测如朝露万一疾痛沉疴汤药又付之谁以十八载劳心殚力之吏而有犴狴中一朝性命之忧此固人子所不忍道亦人子所不能已于哀鸣也言念及此进退维谷与其归而代养使祖母有倚闾之痛臣父有风烛之虞两失其所孰若在此代罪荷  圣朝宏锡类之仁俾臣父邀首丘之望母子重生犹为两全臣如是而没齿圜扉有余适焉＜锍-釒＞上士大夫皆怜之
　　○礼科给事中亓诗教言臣接辽东塘报谓有虎酋紏集部落十五万余谋犯河西一带地方未几遂有大安堡之陷又接延绥塘报谓有套虏吉能紏集部落十万谋犯东西中路一带地方未几副将被执全军皆没夫以东西之虏同时大举损兵折将窃谓  皇上闻之必立下核功罪严赏罚而密勿枢臣亦将夙夜筹度以共分宵旰忧乃独于辽东得一二旨其在延绥则邈乎如风马牛不相及何以震叠官军之耳目竦惕中外之精神乎然事之乖舛更有甚焉者我朝兵戎大事指挥调度专属之兵部看详封驳专属之兵科今日兵部尚书涂宗浚简命甫加人言遂至皆谓其不能来而＜锍-釒＞辞奉旨一则曰速来供职再则曰前来供职至十余次不以为烦上亵温纶下误军国为今之计亟免宗浚另简老成岂非第一义哉至于兵科实与兵部相表里封疆奏报不实得以紏发枢臣条上不当得以驳正此其关系为何如奈何并其人而无之即如近日辽东延缓之报失陷疏虞曾无有执白简议其后者将来边事宁不寒心此不可之大者也不报
　　○汝阳府无名无禄宗室凤台河清府名粮宗室勤□□火虫□俱以强盗被该省按臣参劾三法司拟罪上请都着送高墙禁住
　　○升广东肇庆知府戴熺为琼州兵备副使兼摄学政
　　大明神宗显皇帝实录卷之五百三十七
大明神宗显皇帝实录卷之五百三十八
　　万历四十三年十月甲辰朔孟冬颁历文武百官朝贺
　　○享  太庙遣驸马侯拱宸代伯陈炜张庆臻分献
　　○颁赐二辅臣每员中历十本民历百本
　　○是日部寺台省诸臣俱以颁历令节恳  上释刘光复自是以后每遇冬至元旦  圣节为刘光复祈请者章满公车
　　○巡按广东御史田生金奏广西归德州狼目黄贵屡持伪契越界混争罗定四十年承粮之田业节经官断无据贪谋未遂适各兵抽调征黎之时遂聚众扬旗放炮传箭封刀以从征为名以争田为实繇是猺獞附从不过数日有众二千焚劫掳掠此其意固将不利州城幸我兵声援已集自知不济犹图再举立食血同盟之誓传刻日交战之书伪印伪票纷然四出若非蓝村计窘中流被擒终为患于异日故首恶之就缚可快心而坐困之机权尤得策也黄贵难辞叛逆不道之诛韦用黄保等均为助逆并拟伏辜其黄贵妻龙氏照例没入功臣家为奴刑部题覆  上从之
　　○乙巳  孝洁肃皇后忌辰  奉先殿行祭礼遣官祭  永陵
　　○户部覆山东抚臣钱士完救荒六款如议举劾以严劝惩所当破例亟举者议留正官以安灾民所当勉从而无别议者如劝谕输粟以济转运通海禁以便穷民所当酌行以为赈饥之助者其最难议惟请缓徵议仓米二款顷蒙  皇上发临德仓米十万石平粜在抚臣＜锍-釒＞止求每石定价五钱稍缓徵之犹于边储无其减损若按臣＜锍-釒＞则又求发仓米十万余石改平粜为分赈以每石五钱计之则五万边储所系也边饷匮极已去五万若概缓徵将东省每岁全赋一百六十余万金顿成西江之水矣边腹俱急其何以支无已除存留钱粮及历年带徵暂从宽假外其京边钱粮岁前务完至六分余俟麦稔照数催足至仓米分赈查三十八年该省三府灾蒙  皇上分帑金二万五千两仓米四万石给发赈济今灾视三十八年实倍之合无将平粜十万石改六万石为赈济余四万石仍遵前旨平粜  上览＜锍-釒＞随传边饷要紧民亦要紧又传近地要紧边饷亦要紧如何屡次改折当以酌议不致京仓缺乏于是大学士方从哲等言臣等仰见  皇上慎重国储与勤恤民隐之念并为周至但部臣议于岁前先徵六分其余四分俟明岁麦熟追补又拟改仓米六万石为赈济其余四万石仍徵价济边盖酌量于民生国计之间极为详悉似当依拟准行使公私两受其利命如议行
　　○丁未  中宫千秋令节免命妇朝贺颁赐二辅臣上尊珍馔
　　○山东巡抚钱士完奏东民灾乱地方缺员乞  天语叮宁将已点用道臣未赴任者如济南兵巡道副使程启南东昌兵巡道佥事孙振基济宁兵巡道副使邓渼分守莱州道参政张五典等严催速赴其为二东所藉不浅  上曰该省民饥盗起专赖道臣拊循安辑这各官便严限催赴任不许迟延
　　○新升南京国子监祭酒顾起元引病求免  上命在外调理供职不允所辞
　　○戊申大学士方从哲吴道南言近日各处章＜锍-釒＞关系救灾恤民者如顺天府臣李长庚等有煮粥平粜之请蓟辽督抚薛三才等有留二府税银及蠲豁收税之请保定巡抚王纪有留税银议停徵之请河南抚按梁祖龄等有漕粮全折之请山东抚按钱士完等又有免杂税留香税之请事虽不同总以地方灾沴百姓流离劫掠横行饿莩载道据实上闻无非仰体钦恤之德以徼旷荡之恩傥蒙  皇上将前＜锍-釒＞尽数简发批行庶孑遗更生有机九重德意立溥矣至于府臣所请设粥厂以活饥民发仓粮以平米价乃节年旧例  皇上所屡行者无容再议且近在辇毂望泽尤殷惠京师以绥四国  皇上不可不急允也
　　○狭西茶马御史黄彦士深陈牧马之害大要谓牧户赔累难苏而公家殊不得其一蹄之用不如废监为县改监正为县令赋牧地以为民田裁寺卿以归道臣其利有十牧地岁赋十万金以为马价十岁可得百万出十岁之一可得名马数千匹利一马价分酌其多寡给狭西各边省挽输之劳济太仓之匮利二平凉诸宗岁禄缩额边饷而外岁括数千金以恤  天潢之困利三田各归民自守其业永不失额利四茶马既不解牧径给边兵不失俵额不烦牧养利五牧军无补赔之苦牧族无帮贴之烦州县徵徭轮户均派利六牧军还伍在内者可以执戟守城在边者可以荷戈备戍利七所习见闻者县府司道耳目既一政化易行利八冗职既裁人才气振利九防范既密藏逋易搜学政既兴人文丕振利十然国家遇牧军如奉骄子已非一世一旦散马定赋恐议未脱藁而不便之诉且腾矣则执议欲坚也田亩之侵蚀今虽清理过半而成绪未就无异经始若诸奸之厘剔不尽诸务之防制不周一朝失当后益难为则更置欲详也县治初立责萃一令非明锐强力者不胜即胜矣犹必假以时日多则五年少则三年然后赋役之则数可立里井之政化可行则简任欲久也此惟在当事者毋为浮浪之言所中拘挛之见所牵若是而数百年之利不兴害不革者未之闻矣不报
　　○予原任兵部尚书王崇古荫孙王玮入监读书
　　○己酉巡按广西御史俞诲奏夷贼谢文安等皆七源州夷酋莫敬琳凶党素逞骁雄岁犯边界谭代农德武差朝禄俱以伪授武职各能力战称为夷中飞将统众长驱流劫下石西川等处杀掳人畜幸伏  皇上威灵檄都统使黎维新而朝禄就诛于谅山檄高平府莫敬宽而谢文安等被擒恭献虽督胜都察莫敬琳等见擒未获除严行黎维新莫敬宽缉获解到之日听臣等会议究审另处外乞敕刑部将夷贼谢文安等劫掠情罪再加覆议乃若土司兵力单弱内地方御空虚首宜增兵留饷以固疆圉先经前按臣董元儒具题已经部覆未奉  明旨恳乞  圣慈俯俞赐发庶荒徼永赖而外夷不敢肆侮矣得旨下部
　　○庚戌户部覆贵州巡抚张鹤鸣＜锍-釒＞称苖仲劫官截商焚屯掠堡该抚欲于贼众出没隘要之处添兵设将每年请京运十万金此诚久安长治之至计而不知京运取给于各省直额派今天下所在告饥外解不至岁额四百万之入原祗足供九边之需黔饷乃经制所不载查得先年播州之役曾协借于邻封加派于本地未有议及京运者今既欲增兵设将合无请敕该省抚按会同川湖抚按从长计议或于协济黔省额饷外另行措处亦恤邻之谊宜然也又查得楚蜀等处见今积欠黔饷至二三十万九千有奇又欠米至八万三千一百七十六石有奇惟正之供载在令甲不意有司忨愒逋负累万合无仍照考成新例严加查参庶目前可救缓急将来足垂永久也
　　○以总督漕运右都御史陈荐二品三年满考升为户部尚书兼都察院右副都御史总督如旧＜锍-釒＞辞不允
　　○辛亥巡视京营礼科给事中姚永济陈鼓舞营官之法内称营求宜绝今之将官称贷请托费尽机关合无限定营官补缺挨有序次超有素望听用复有分属至将官猷望著荐数多者部推力持公道概不以权力先容而各官营求可息也陋规宜除军中有常例有夥债常例如军伴季钱及桩耗马料之类官视剥军为寻常至夥债则自迎送交际而因有乾没开销今约将官刻意樽节使把总无私歛中军无私扣是源清而流亦澄也搜才宜核古来名将多起椎屠立殊功今如广搜博采一世非常之人或精阵图或精火器或精弓马授官加饷为营中师以十教百以千教万则旁招皆名将而六军皆精兵此在该部为国仔肩无明知故疑以虚宇内之奇材庶用一官得一官之效矣
　　○光禄寺卿丘度卒丘度直隶淮安人万历五年进士授推官历主事员外知府副使升太仆寺少卿转光禄寺卿卒于官礼部覆本官扬历四纪无非正直忠厚之心砥砺一生纯是清静淡泊之致应照例与祭葬  上是之
　　○壬子谕户部军士冬衣布疋见今内库不敷部覆又称缺乏准着一半折价其余令该库查给时日甚迫勿再争执以致稽迟各处拖欠布疋数多着上紧严催解库应用不许仍前怠玩其复制催徵还即酌议来说以图经久之计
　　○简查苏杭织造钱粮内官吕贵奏缴原敕  上曰敕书着即便换给其彼处贮库织造并税务各关防行抚按官给与织造并税务内官吕贵掌管该部院知之
　　○升右庶子兼侍读赵用光为詹事府少詹事兼侍读学士掌翰林院事右庶子兼侍读盛以弘以原官掌右春坊印信右谕德兼侍读周如磐升右春坊右庶子兼翰林院侍读掌司经局事右谕德掌南京翰林院事孟时芳右谕德张邦纪何如宠各升右春坊右庶子兼翰林院侍读右赞善赵师圣升左春坊左谕德兼翰林院侍讲
　　○赠原任巡抚贵州右副都御史王体复为户部右侍郎
　　○癸丑以狭西总督刘敏宽奏辽虏入犯粮饷缺乏报曰延镇大虏犯边军士无粮何以御敌应发年例着户部作速题给其各省未完钱粮便行该巡抚官严催完解以济军兴不许仍旧延迟致误军计　　○应天巡抚王应麟题留苏松兵备俞维宇以新升右布政衔照旧管事许之
　　○巡按直隶御史张五典＜锍-釒＞参先任苏州府海防同知许尔忠通同巡江御史汪有功公然批给商船十只执照令其违禁海贩乞敕勘处＜锍-釒＞下兵部
　　○甲寅浙江巡抚刘一焜再奏据各机户供称纪光先原系京棍夤缘入府春运入京已不在局乃擅写五所姓名况封进干越奏之律说谎犯面欺之戒而诈捏一节复经查审毫不容揜臣等不敢不据实提参乞敕法司严究如律不报
　　○先是山东强贼入安丘县城抢毁库狱抚按二臣各＜锍-釒＞参安丘知县梁聘孟昌乐知县王鼎臣酌议降处吏科抄参谓崇山盗起伤典史杀官兵竖旗聚众至七八百人安丘去崇山三十里平日不预堤防临时不设戒备昌乐启衅激变有因且隆庆年间有另议失事条格各州县掌印巡捕官盗至三十名以上者罢其官之例于是吏部拟将昌乐知县王鼎臣照罢软例冠带闲住安丘知县梁聘孟照失事例革职为民右布政李本纬罚治  上然其议
　　○乙卯狭西巡按龙遇奇言狭西外有套虏勾连犯边以致延镇波罗孤山大柏油柏林之败内有犭□回寇越城劫狱虽擒获过半而贼首高尚千敢率余党繇汉南沿山窜入川北皆缘饷匮军饥则狡虏有所窥而思逞民穷财尽则瘠民有所迫而思乱总之秦自榷税以来坐刮民脂一百四十余万民间皮肉俱尽而自三十九年以后荒旱连仍死亡相踵为今急计惟有  皇上速罢秦税则思乱之民乐业回心而待哺之军投醪奋力外乱内变庶几可弭矣　　○狭西巡抚李楠奏万历四十二年七月内宜君县劫狱犭□回贼高尚千等已于四十三年八月内被延安官兵擒获其未获者止有高聚等八名窜入延安山内见今严督搜捕近日四川因太平知县捕贼被执于塘报内备述各贼繇秦入蜀流劫之状科臣遂责臣疏踪臣何敢辞第谓臣忍以邻国为尝甘以地方为窟臣不得不据实奏闻＜锍-釒＞下兵部
　　○以原任祭酒范应期有日讲旧劳其恤典命该部查例给与
　　○庚申福建道御史杨州鹤请  上停内降以重政本补大寮以联股肱起废弃以收人望下考选以充任使释系累以广德意发内帑以恤灾黎六事不报　　○狭西巡按龙遇奇奏八月二十六日有强贼数十人骑马执弓射死襄乐巡简李柰夺去印信查参失事各官宁州知州王政等诏下兵部
　　○予南京太常寺卿管国子监祭酒事屠羲英一祭半葬羲英嘉靖三十五年进士繇郎署学宪参藩历太仆卿改南太常管祭酒事值故相张居正父艰不与保留公＜锍-釒＞旋被劾归万历十年十月内卒于家礼部覆请祭葬许之
　　○巡盐山西御史万崇德参论该省乡试按臣临场艰去布政司韩策出示自命监临而京考官米助试录前序有禀程监臣之语意图脱卸又取中第四十名举人李希清墨卷表题匹字误写疋字六十三名举人任道统经题元字误写无字皆韩策用蓝笔与改显涉弊端奉旨韩策罚俸三个月李希清等各罚一科考官免议序文不必改以后按官偶缺着别差御史监临两司官各有所司不许侵越
　　○辛酉大学士方从哲吴道南催请都察院堂官河南道掌道御史与兵科给事中言朝觐伊迩考察之事都察院与吏部均任至于广询博访则河南道与吏科考功皆有专责军政考选主之者兵部赞之者兵科今兵科不惟无印且无官顷京营员缺该部亦以商确无人不便推举矧东西虏警时闻参酌军机稽核功罪非科臣谁任此数官者屡经诸臣题催百无一允坐令庶位空虚诸务丛脞  祖制废坏国体陵夷不知  圣明独何所见而因循玩愒一至此也不报
　　○是日五更京师地震
　　○癸亥户部题覆山东按臣赵日亨所勘东省州县灾至十分者十之七八余亦皆八九分绝无轻灾之地以蠲言自历城至德州一百四州县其有粮者免存留其无粮者免盐钞所当听其除豁补给者以折言自历城至单县七十三州县漕粮概折五钱自诸城至蓬莱二十九州县原无漕粮惟纳仓米概从五钱折纳所当听其酌数徵解者至赈恤一节顷蒙  皇上慨给税银八万六千余两矣臣部请发平粜十万石今又请改六万石为赈济矣其所望大沛雨露惟除六郡包税并发帑金实该省臣民所为手额而祈者也  上曰东省灾伤异常朕衷恻悯前已有旨准留额税银两并临德仓粮赈济以昭朝廷恤念灾黎德意其六郡包税银两既称地方旱蝗困苦准将今岁下年包税蠲豁明年以后税银照数徵收解进接济急需毋得再来渎扰蠲折赈恤等事俱依拟
　　○河南巡抚梁祖龄言查得各王府藏冰皆自行采办惟  潞府之国之初百务仓卒故汲县为运冰一次自后俱属自运与有司无干当  福藩未出都时内官孔宠因部文有趁时蓄冰之语是以洛阳县预办及就邸后又欲再办一年臣等即欲据例上请缘时势已迫恐冰难寻故复勉应今该监又令有司再办是著为永例无复停期雒中自建邸以来小民仅存皮骨若又以凿冰之费加额外之徵谅亦  圣慈所不忍也御劄有云各府不许援以为例禁其援例何如弗开且蓄冰一事邸报不闻奉旨该部未见移咨祗凭监官尺副之纸欲臣等奉行于体得无乖乎乞  皇上轸念民穷谕令  福府藏冰查照各府事例自行采办不必复累有司一切地方事务须奉旨下部遵行则民困苏而群疑亦释矣  上曰福王用冰前已有旨令照例采办你每又这等说今岁着本府给价与地方官采冰送府应用以后着照周府潞府例行
　　○甲子太仆寺卿管西路少卿事饶景晖＜锍-釒＞陈  二祖种马之法当弘治初虽江南有折银解寺者然岁仅二万余至隆庆间用武金议而种马始卖至万历九年而种马尽卖臣复查万历五年该库银两四百万今积贮荡然万一烽火达甘泉何以应之谨摘其大端详列以请一曰杜告借以实冏库各衙门那借马价节奉  明旨催督补还乃补者无期借者未已见在库银止六十万两宜自年例应给以外永杜那借之端二曰增俵养以备不虞马非能病民上自病之傥调停有术振刷有方矜恤有时科罚有禁固未见增俵之遽为害也万历十二年欲量复种马二十二年欲查议种马旧例未可以拂民而概非之也三曰议变卖以济实用寄餋马匹有不堪者诚不若酌量变卖将价解库马户既无倒失追赔之苦臣寺又得藉锱铢以补帑藏之虚第恐有混求变卖者是在巡历时严加覆验照近题事例每匹追银十二两入官仍限下半年照数补缺四曰禁克扣以祛积蠹夫三十金易一马价非廉也乃所解之马往往不中程度毋亦克扣之例尽尽除包揽之害未尽革与臣寺宁负有司必不敢负简命一概混收至于计退马多寡以为最殿则有功令在五曰严俵式以复旧制往解俵马匹钦定尺以四尺以上者为上等三尺九寸者为中等三尺八寸者为下等三尺七寸者不准近例七寸如果膘壮无病者姑量行印收自量收而三尺五寸者至矣今后请以钦定铁尺为度不如式者州县官无得给册起解六曰议存恤以拯民困先年本寺题准遇灾重年岁赈恤寄养今各省直灾伤不为不甚其寄养之民宜照近例重加赈贷至于倒死问罪先年虽有题准事例当此歉岁姑准停豁七曰革宿毙以苏解户一马之俵胥吏相持为奸然非有寺役为之中主医兽为之附会彼何敢恣夫俵解则州县为政验烙则臣寺为政请毅然厘革弊端诸凡马贩交通官吏医兽人等兜揽作弊滥估价银瞒官害民者遵依旧例尽法究遣
　　○命宽奠参将倪承勋实授宁远参将窦承武以参将职衔仍管锦州游击事刘士英量升参将职衔管宽奠游击事
　　○刑部问过势恶傅调元父子冒锦衣胄监合行查革遣戍发落  上可其奏
　　○诏法司将异常奸恶叚自云监候处决
　　○乙丑延绥巡抚马从聘引病求归  上以该镇虏患方殷不允
　　○起升原任考功司郎中董应举为南京大理寺右寺丞
　　○改京营佐击阮友谅为都司佥书管镇虏关提调
　　○命五城煮粥济饥
　　○丁卯鸿胪寺奏十一月初三日冬至祀  天二十八日奏祭二十九日传制请升殿免
　　○大学士方从哲吴道南言顷十八日将五鼓时京师地动二次又接蓟辽总督薛三才揭谓密云县潮河川等处同时地震有声臣等方拟具揭奏闻而礼部修省之＜锍-釒＞上矣其言  天心之仁爱所当钦承时政之关失所当修举至为详悉切当臣等无庸再赘但望我  皇上乘此上天示儆之时亟挽近日因循之习将诸司本章  留神省览应发票者尽发臣等票拟应允行者速赐批答施行如选王婚点大僚补科道起废弃停徵榷施赈济诸事慨然俞允有不转灾为祥者臣不信也
　　○礼部简举浙江乡试录程文于诗经大雅题内遗失岂弟君子四字于春秋末题内遗失宣公十有四年春王正月公会晋侯宋公卫侯曹伯伐郑二十二字奉旨程文题目遗失字多该管各官所司何事既经简举姑免究尔部还行申饬以后有错误的查参重治试录着另进来
　　○戊辰户部覆称藩盐例支封地改芦终不可行恳乞就掣河东以维国计  上转潞王两淮食盐三年改食长芦今  福王以两淮不便昨改长芦尔等又言非食盐之处既如此说  福王食长芦二年与先食两淮一年亦是三年以后着支河东上盐食用于是大学士方从哲吴道南言藩王出封即照行盐之地支取食盐此旧例也  潞王先支两淮后改长芦固以道路远近不同实以卫辉原行芦盐故尔改正今河南府为河东行盐之地则  福藩之当支河东亦犹  潞藩之当支长芦也祗因  福邸初开误引  潞王之例支取淮盐两年以来盐臣部臣及河南抚按诸臣纷纷言其不便且今  福王亦自以为不便矣  皇上何不俯从其请径改河东免致二年之后又复更改于政体地面皆为省便何必食两淮一年又食长芦二年以强合于  潞府三年始改之例也不报
　　○朵颜等卫进贡夷人兀邦失等一百二十四名
　　○盗入北安左门劫酒醋局内官焦进朝官军不报皇城巡视户科给事中商周祚等＜锍-釒＞言禁地疏虞除将近局官伍张存仁等提究外乞敕该部严行该巡捕衙门缉挐务获仍乞申饬厂监约束各内官不许纵容工匠厮役人等来往违者以白简从事
　　○己巳蓟辽总督薛三才奏辽左三面濒虏无樊之隔而宁前为全镇咽喉锦义僻在西北毳幙鸡犬相闻广宁辽海民居稍密素为虏所垂涎之地开铁远在东北孤悬天末三岔河虵蜒其中东西千余里间数十万虏蜂屯蚁聚加之山路崎岖林木障蔽在彼则易于掩伏在我则难于哨了今抚臣议建敌楼四十八座俱于城堡不及之地虏贼出入之冲四面俱有围墙内仍盖有房屋依然一小城堡居常则屯军一队有警则屯军三四百多置火器烽烟相望壁垒相联零窃可以蹑而走大举可以夹而击耕耘可以趋而避一劳永逸无踰此者又自海州一堵墙起三岔河止议筑边墙五十二里此役成而长城半壁海盖地方庶可免蹂躏之患使辽沈开原踵而筑之勿责近效未必非百年之利也又东州六堡逼近奴巢向因承平残塌今宜乘暇用砖包砌以障卫居民约用军屯夫盐菜及置买车牛物料等项三万七千三百七十四两除搜括本镇无碍银一万五百五十一两尽数支用尚有不敷力难区处查部覆原议修边辽镇马价银二十万两合无容臣等于内动支应用责令各官照派工程务限四十三年九月内报完如五年之内有倾圯者定行追究责其赔修庶危辽之保障可固而东西之虏谋可伐矣＜锍-釒＞下兵部
　　○是日发下庶吉士卷大学士方从哲等再拟上卷照依原中进士甲第铨注翰林编修简讨姜逢元叶灿陈玄晖曾楚卿缪昌期李国＜木普＞王应熊冯铨王祚远刘鸿训罗喻义孟绍虞十二员中卷量除科道暴谦贞周希令韩继思史永安申廷撰五员
　　○庚午云南巡抚曹愈参＜锍-釒＞言镇臣沐启元袭爵不繇勘奏部臣奏袭擅削抚按勘明之旨以图幸成此其干纪悖常大有足异者臣窃以为勘之益四而不勘之害五绳以礼法所以宠异而玉成之一益也勘而后袭所以释猜疑而协舆情二益也既悔前非而请勘亟与以令终之图则諐尤可涤功伐可期三益也曲径旁窦非进身之梯正正堂堂乃行师之律范我驰驱名正言顺四益也然则勘何足以累镇臣耶臣请以不勘之害陈之事莫大防微微之不防其究为骄奢荡佚害一官莫重于始进始不以让则长傲丛怨靡所底止害二患莫甚于作俑异日者庶孽乱宗乃藉口今日不勘之例而夤缘欺罔谁实贻之害三牂牁以西群夷错绣孰非世官傥亦援此不勘之例而扶同冒袭则流毒有不可胜言者害四朝廷居重驭轻徒以法制为堤防一事踰闲则事事瓦角□羊一人倡始则人人阶乱凡享茅土之封者将不知纪纲法度为何物渐成尾大不掉之势害五然此犹可言也  皇上居尊则天也赫赫  明旨谁敢增损一字抚按勘奏乃  明旨所以彰大信该部奏袭之日敢于削去  天语徼幸图成夫纶綍可以意损则天下无不可舞之文勋贵可以贿投则天下无一可执之法乞  皇上简发前＜锍-釒＞敕部覆议速行臣等补勘具奏振国体以全功臣肃朝常以慑荒服所关系岂浅鲜哉＜锍-釒＞下部议
　　○山东道御史金汝谐言长至届期  圣治维新请补大僚下考选释累臣恤穷民四事
　　○宁夏巡抚右佥都御史梁问孟卒问孟河南新乡人嘉靖四十四年进士繇知县擢给事中历参政布政以忤江陵降三级后补湖广参议历升右佥都御史巡抚宁夏以艰归屡经＜锍-釒＞请寻卒礼部覆本官德器温文材猷练达虽三品未经考满计俸已周三年应予祭一坛报可
　　○礼部覆通政使林梓＜锍-釒＞参怀仁王府辅国中尉充□□田火牙□＜锍-釒＞救刘光复然以宗室而越关擅奏有违明例  上恶之命锦衣卫差旗尉将充□□田火牙□等押赴高墙禁锢
　　○以光禄寺少卿周希圣署掌本寺印务
　　○辛未吏科署科事右给事中韩光祐陈饬吏条款内言廉明执法者必不惬豪强势要之心仁爱惜民者必不善逢迎要结之术故众好必察又必察其见好者何如人众恶必察又必察其见恶者何如人至于卓异之举宜少不宜多宜公不宜独宜久不宜浅必清节远猷始终无间者纪录可超迁亦可每见官评开报贪酷多在佐领仓驿小吏真贪岂必在小吏嘉靖时特敕抚按各属官但有诚心爱民者虽杂流出身一体旌奖宜于佐领中廉能著声者每省直拔其一二另注册内破格升转以示优异既而湖广道御史耿鸣雷亦有条陈计吏一＜锍-釒＞而禁私揭禁摭辩禁馈遗二臣所称俱不异焉
　　○壬申大学士方从哲吴道南言自  皇上静摄以来堂帘暌隔所恃以通上下之情惟此章＜锍-釒＞之一线而近日大半留中譬如人身精神不贯血脉不流而其人有不立毙者乎大僚科道之缺诸臣言之已烦  皇上听之已厌矣惟是大计何事而都察院河南道之协赞可以无人军政考选何事而兵科之紏拾可以独废以至巡方诸差已题者候命不下续报者无人可题废阁因循日甚一日  皇上诚乘此阳生之时大奋  乾断一日即可裁万几之繁一时便可兴百年之治果何所惮而不为也
　　○刑科给事中郭尚宾言本月十七夜五更地震据钦天监具奏占词其后来应验虽不可知然灾不虚生必有阙失以召之臣请陈其凡焉夫纶扉政本之地凡欲出旨必繇拟议迩来  皇上径从内降阁臣罕所封还是使斜封墨敕之毙复见于今也边境失事自宜严旨切责今大安堡边民遭凶大柏油堡懦弁辱国不责成诘问边备何赖贵州连年苖仲披猖商民受毒滇道几于不通抚按士民之请金既不蒙允楚蜀协济之通欠又不责输则疆臣之剿抚何所施织造归之有司完解甚早纪光先等一奸棍耳营钻中旨至再传行地方杼柚何堪罄竭粤东自榷税以来解过三百万金多矣膏脂已竭不能自言抚按屡言之臣曾再言之皆不足以动  天听独于潘相之＜锍-釒＞立下  明旨以怠玩不遵责各该抚按以上紧严催解进命之潘相其如粤民水火何总之  圣心兢业斯宫府边省各得其理诗曰畏天之威于时保之地震京师畏当若何正在修省于宫府边省之间耳
　　○太常寺奏冬至祀  天请  圣驾亲填祝版命遣官代填
　　○以兵部左侍郎魏养蒙清理军职贴黄
　　○礼部覆原任礼部右侍郎顾秉谦为其母陈氏奏讨恤典  上命查例定拟来说
　　○甘肃副总兵李秉诚守备张克敬坐不职为抚臣荆州俊所劾兵部议覆命革其任
　　大明神宗显皇帝实录卷之五百三十八
　明神宗显皇帝实录卷之五百三十九
　　万历四十三年十一月癸酉朔宴朵颜等卫夷人命伯陈伟待
　　○甲戌巡按直隶御史李嵩条议边计一严防守以卫  陵园议自南山韩家口东至黄花镇桴罗台五十里寻其墙台旧基修筑又于宣昌两镇适中之所约五日一会哨仍令两镇置簿交核以防欺罔之弊一核军饷以清虚冒每季委风力府州县官一员分诣营路查点查黜既真注定册籍如军有逃亡马有倒失责令开报务一洗影射乾没之窟如营中有重大不得已之费不妨呈请区处决不可扣粮除费扼穷军将入口之糈一修边工以固疆圉蓟辽台墙或创修而经始或拆修而从新筑填务以砖石灌缝必用灰泥高阔丈尺一一如式迨工完日该镇协亲用长锥试验以不入土者为上等重加优赉以随下随入者为下等中千总官当即推打严追工犒留为异日补修之资一练乡兵以备缓急虏来如风雨飘忽不及传烽闯过一墙便成破竹惟民自为守者出入守望之所共志念自齐妻子坟墓之所栖斗气自倍第令有司着实举行或一村自为一操或合众村共为一操立之教师授之器仗除耕耘之外常行训习毋令在官人役假托查验致滋骚扰一通拘缀以伸国威蓟辽以匹马不入为功盖重守也然不敢战则并其守而非矣今之寇门庭者非满骆二酋乎满拥数千之众然而妇人骆则寥寥不盈百耳我亦何怯而不为一战也今宜悬定赏格计满旦一年之赏六千三百九十三两何不以此购虏首而募敢死之士哉然又必多遣间谍穷其伏诱密贿属夷指其居住谋出万全或可保数十年无事耳一开使过以励村勇国家之法边将失事者必罪而在蓟镇尤重然其流遂至畏敌不畏法而渐生骄虏之心自今除干系重大罪坐辟戍外其应杖革者许立功自赎如无功仍炤前议发落如再失事则两罪并科罚轻则进无必中之毒功重则退有必复之仇即边鄙亦籍以少宁矣得旨下部
　　○乙亥冬至节祀  天圜丘遣公朱纯臣代侯吴汝胤梁世勋大学士吴道南尚书刘楚先分献
　　○丙子百官于午门前行庆贺礼大学士方从哲吴道南恭诣仁德门叩祝  圣寿  上遣司礼监太监李恩管待是日又颁赐二辅臣上尊珍馔
　　○戊寅户部覆顺天府府尹李长庚＜锍-釒＞议平粜煮粥二事  上曰这平粜煮粥等事依议速行还着抚按官用心综理务令饥民得沾实惠以称朝廷轸念德意辇毂重地奸宄宜防各该巡缉衙门城捕都要加意堤备近来被灾地方还行文着各该抚按有司等官多方加意抚绥勿致百姓流移失所使各安乡土毋令集聚京师致酿为乱务保无虞
　　○兵部以九月内骆酋从茶口谷至胜岭寨终夜砍杀军丁所在将领不知严防据督抚参＜锍-釒＞分别各将史光裕等罪状  上曰史光裕姜承嗣俱革任提问王之麟戴罪听勘王之宠毛有伦俱罚俸一年高策姑免议该镇密迩  陵京边防尤重近来屡次失事各该将领怠玩可知以后都着加意堤备仍图大创以杜狡谋再有疏虞参来重治
　　○己卯南京都察院右都御史蔡应科言饬吏在辨贤否而欲辨贤否莫良于操守才干心术年貌不必别饰考语以致失真且考语亦一时掇就浓淡何常部中因而揣度甚至以一字一句坏人一官深为可惜今后贤否册报部当开才守心术并年与貌分为五款五款之下各编十字如操守或注清洁或注谨慎或注平常或注玷缺或注污浅才干或注精敏或注通达或注平常或注疏拙或注昏悖心术款填注则或端正或坦率或平常或隐秘或奸险年款填注则或方青或壮或似中或将暮或已衰貌款填注则或俊伟或雅饬或平常或绵弱或颓靡如此则考于人者若画像而考人者若列眉亦无所事揣度矣
　　○钦天监奏择十一月十二日丑时  皇太子选侍王氏发引  上以丑时发引开门太早启闭不使命再择以成国公朱纯臣代祀礼毕复命赏银五十两纻丝四表里　　○河南道御史翟凤翀言今年五月二十八日  皇上召群臣于  慈宁宫  天威开霁千载一时辅臣何不举时政大利弊如  皇太子  皇长孙讲席  福王庄田盐引一一缕数于前又如大僚空虚考选候补诸臣经年沉锢此皆辅臣以人事君之职何不一齿及他如中旨屡降警报时闻水旱盗贼之相仍流移饥莩之载道不于此时明白敷奏更待何时御史刘光复一腔恳款致干  宸怒当中涓拏下軷房待旨之时阁臣不闻出一语申救人言失仪越次御史自取厥辜臣以为辅臣实陷之盖惟大臣不言则小臣不能无言今光复一日未释辅臣心事一日未白安能晏然而已耶于是大学士方从哲吴道南言御史义正词严臣等不觉惭愧欲死但思彼时  皇上方以为忧  皇太子之意反覆申明  天语谆谆臣等正在倾听未敢置对而御史刘光复遽尔进言致干  圣怒臣等随奏小臣无知轻率望霁
　　天威比臣等以  东宫讲学  皇长孙就傅及豫定开讲之期再三恳请  皇上因谕以  圣母大事不便举行且指所服素袍以示臣等又谓  皇孙读书当俟册立之后此亦诸臣所共见共闻也于时臣等再拟披对而  皇上遽传速决三犯之旨且再促臣等速拟谕帖来行臣等仓卒承旨遂不及将庄田食盐补官起废考选候补及中旨灾荒等事一一条陈此实臣等仓皇疏略之罪至谓光复为臣等陷之事理自明无庸置辩又谓光复一日未释辅臣之心一日未安此则谅臣等之深规臣等之切臣等所为惓惓祈恳者正为此耳
　　○准秦王谊漶庶一子存枢封为世子选张氏封妃
　　○庚辰朝鲜国王李珲差陪臣关馨男等来贺冬至奏称本年买回书籍见吾学编弇山堂别集经世实用编续文献通考四种书内有记载该国事迹与皇朝会典乖错殊甚乞为删正礼部覆该国奏辩李成桂世系出自李子春之裔不系李仁人之后其抚有三韩繇国人之拥戴不繇弑逆节经累朝诏旨改正会典所载自明釜山对马岛招倭之说亦属讹传该国以四种书为辩无非耻作逆党而自处于彝伦效顺之邦乞悯其诚将原奏付史馆为纂修成案抄传海内俾无不白之冤  上曰该国世系诸事屡经辩明改正载入会典其釜山引倭之说与野史所传原不足据今次奏词着抄付吏馆以俟纂修仍赐敕与王慰其昭雪先世之意
　　○辛巳户部言事例上纳原为接济国用咨送收卯各衙门稽察一以印信为凭印信伪则无所不伪然此辈但能伪于通关完状咨文必不能伪于银库收银实数苟非册库稽核互炤则国课常亏而名器冒滥何所底极赵一梅等通未纳银业已收选伪印伪文之弊不问可知除咨复吏部先行除名外乞敕法司逐名提审按律问拟仍将议定以后互查之法并敕吏部及本部遵行  上可其奏
　　○云南巡抚曹愈参奏乞停四十四年贡金五千两为灾民请命  上曰这奏内贡金已有旨系年例成造各项典礼及各节宫分钱粮所需尚且不敷供应还遵前旨炤数解进应用徒足用即行减免
　　○壬午南京都察院右都御史蔡应科乞正＜锍-釒＞体一戒冗晦＜锍-釒＞欲重曈乐观而易晓冗蔓则宸旒厌观又或用古远奇字及隐晦语虽宿儒犹未即晓畅万一  圣心留注询及左右或乘机妄对则其渐将有不可言者先尚书韩文曰＜锍-釒＞词不可多又不可文可为＜锍-釒＞法矣二戒沿袭如称辅臣不曰王家屏沈鲤而曰山阴归德不曰高拱张居正而曰新郑江陵又或称官及地不曰吏部尚书礼部侍郎而曰大冢宰少宗伯不曰户部郎中工部员外而曰度支郎将作官属不曰北直南直江浙云贵而曰燕吴豫章越滇黔诸如此类沿袭已久毕竟当以为戒三戒深刻立朝以正直忠厚为本慎不可有所揣摩以入人罪尤不可有所厚诬以重人罪而又不可有所过激以擅拟人罪乃士有可杀不可辱者其辱之则莫大于丑诋贱詈之词辱彼即自辱而且辱国不亦伤乎愿师帅百僚各消融其深心刻意偕之雅道此乃国家元气所关非渺小也
  </div>
  <div class="pagination">
   <a href="明实录神宗实录_page328.html">
    上一页
   </a>
   <span>
    ...
   </span>
   <a href="明实录神宗实录_page324.html">
    324
   </a>
   <a href="明实录神宗实录_page325.html">
    325
   </a>
   <a href="明实录神宗实录_page326.html">
    326
   </a>
   <a href="明实录神宗实录_page327.html">
    327
   </a>
   <a href="明实录神宗实录_page328.html">
    328
   </a>
   <span class="current-page">
    329
   </span>
   <a href="明实录神宗实录_page330.html">
    330
   </a>
   <a href="明实录神宗实录_page331.html">
    331
   </a>
   <a href="明实录神宗实录_page332.html">
    332
   </a>
   <a href="明实录神宗实录_page333.html">
    333
   </a>
   <a href="明实录神宗实录_page334.html">
    334
   </a>
   <span>
    ...
   </span>
   <a href="明实录神宗实录_page330.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
