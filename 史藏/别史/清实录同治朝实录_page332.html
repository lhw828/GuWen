<!DOCTYPE html>
<html>
<head>
    <meta charset="UTF-8">
    <title>清实录同治朝实录 - 第 332 页/共 505 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清实录同治朝实录 - 第 332 页/共 505 页</h1>
    <div class="content">
○予陕西汧阳阵亡提督李佑厚祭葬世职加等。谥壮烈。把总吴清奇等祭葬世职加等。　　

○予甘肃高台阵亡游击杨永先等祭葬世职加等。　　

○辛丑。以神灵显应。颁四川盐源县关帝庙扁额。曰威宣定筰。　　

○谕内阁、前据前任仓场侍郎宋晋奏、请将漕粮改归八旗存储散放。并御史舒明奏、存储米石。未能妥善。请饬另议。及陈严杜弊端四条。当经先后降旨。交军机大臣八旗都统会同该部议奏。兹据奏称、漕仓事务。定例极为周备。若改归八旗分别管理。易致纷舛。御史舒明所奏。有与现办情形相符者。其余各条。请饬仓场侍郎督饬各监督认真办理各等语。所有各仓存储米石。仍著责成仓场侍郎管理。毋庸改归八旗分管。其舒明请缉拏偷窃米石匪徒各条。著该管侍郎等督饬各监督认真核办。毋得虚应故事。各仓监督养廉。著即筹给十成。毋庸减成支放。并著随时甄别。以昭惩劝。各仓花户。照例招募。不准任意空缺。所领口分。著该侍郎酌量调剂。其看守各仓旗弁兵丁。各旗都统副都统务须择其妥实可靠者。派往认真巡守。并著查仓大臣御史严行稽查。会同步军统领衙门兵丁加意巡缉。傥有偷安旷误情事。即行从严参办。　　

○谕军机大臣等、曾国藩奏、刘松山派员回至湖南募勇。已饬湖南盐局拨银招募。并令在直隶添募马勇。请饬直隶等省督抚饬属照料等语。直隶河南山东等省各州县民团。近来仇杀官兵之案。层见叠出。曾谕官文等遵旨查办。此次刘松山所募湖南新勇一千七百名。行经直隶等处地方。尤恐兵民不习。滋生事端。著官文、李鹤年、丁宝桢、即饬各属。晓谕居民。毋得留难刁阻。以利遄行。该提督在直隶添募马勇。并著官文责令各该地方就近妥为照料。曾国藩即檄饬湖南盐局照数筹拨。俾该军迅速成行。并檄该提督转饬募勇各员弁。沿途严加管束。毋得骚扰地方。将此由五百里各谕令知之。　　

○山东巡抚丁宝桢奏、捻逆东窜。现饬高唐等县速修马颊河堤墙。以期兜偪。得旨、即著严饬各该地方官。会同王心安一军妥速办理。并著该抚会同英翰及淮豫各军。严遏贼窜。毋稍疏懈。　　

○以广东钦州绅民力保危城。永广学额二名。　　

○予江西各属阵亡殉难四品军功钟士清等绅民妇女四千一百九十员名口分别旌恤如例。　　

○予四川各属阵亡官弁兵勇一百八十一员名分别旌恤如例。　　

○壬寅。谕军机大臣等、曾璧光奏、川楚各军。攻克偏刀水贼巢。黔军现规龙贵。并请饬川楚督抚派员分办善后。川省按月协饷各摺片。川楚各军。攻拔偏刀水贼巢。剿抚兼施。贵东渐次可望肃清。著崇实、刘昆、饬令川楚各军乘此声威。将岩阿庙坝余匪埽荡。即行移师进拔玉华山尚大坪等处贼巢。以清积年巨患。龙贵教匪。党与众多。曾璧光现商令张文德亲统黔军。由谷脚巴乡龙山一带。分投进剿。为捣穴捦渠之计。俾该逆有所牵制。不至与尚大坪等处踞匪援应。著该署抚即行妥筹饷需。饬令该署提督迅督将士。克期将此股积匪殄灭。不可失此机会。李元度业经因病当假。前已有旨令该臬司假满即赴云南新任。并将遣撤兵勇挑选精壮。带赴云南剿贼。所有贵东善后事宜。即著崇实派令宣维礼、会同署贵东道妥为办理。并著刘昆酌派楚营可靠之员。会同川黔各员一体妥办。曾璧光原片。著钞给崇实、刘昆阅看。至黔省饷源。枯竭已久。现值防剿吃紧。需用尤急。著崇实按照曾璧光所奏。无论何款。每月拨解银数万两。不可稍有闲断。黔省军务。正当顺利之时。该署督谅能统顾全局。不至推诿迟延。坐失机宜也。曾璧光原片。并著钞给崇实阅看。将此由五百里各谕令知之。　　

○癸卯。谕军机大臣等、丁日昌奏、运解军火赴京。请饬妥为护送等语。神机营派队剿贼。需用军火。现据丁日昌奏称、制就开花轻铜炮。并兵枪马枪火箭等项。派委候补直隶州知州广元、由轮船解赴天津。转运至京。惟现在直东一带。民团盘诘甚严。运解恐致阻滞。此项军火解抵天津后。著崇厚严饬地方官沿途照料。妥为接护。俾得迅速到京。毋稍延误。将此谕令知之。　　

○豁免湖南晃州厅被扰地方上年民欠额赋。　　

○甲辰。谕军机大臣等、穆图善奏、军粮缺乏日甚。大局万难支撑。请饬催各省协饷一摺。据称狄道各军。后路毫无接济。四十余营。断炊四五日或六七日不等。该军纷纷泣恳移营就食。退扎后路。万难再为驾驭。巩昌粮台委员胡世彦、以粮缺恐误大局。有情急服毒解救得苏情事。请饬催协饷等语。览该署督所奏。情殊可悯。前据户部遵议分拨甘饷。当谕令郑敦谨等迅速筹解。山西山东河南等省应解月饷。著郑敦谨、丁宝桢、李鹤年、查照穆图善原奏。分给一半。径解甘省。湖南江西两省饷银。著刘昆、刘坤一、分给一半。解由穆图善新设粮台转解。河东道所欠六年兰州常饷。著郑敦谨饬令如数径解兰州。该抚等务当竭力筹措。赶紧解甘。以济眉急。其已经起解之款。即著懔遵四月十六日寄谕解交。至续解饷银。著照穆图善所请。迅解湖北粮台。交王文韶等转拨道员琫武、史敬铭等、收运到甘。以归迅速。前据左宗棠奏、以洋款半给甘肃。现饬王文韶王加敏于洋款过鄂时。先提银二十万。交甘肃委员解甘。下存之银。仍统解陕西。交林寿图将甘肃饷项核算。酌留若干。就近匀拨。一面将长存之项。陆续解甘等语。著郭柏荫、何璟、督饬王文韶等如数提拨。速交甘肃委员解甘。林寿图务于洋款解陕时。照左宗棠所拟。迅速匀拨。毋得稍涉迟误。将此由六百里谕知郑敦谨、郭柏荫、刘昆、刘坤一、丁宝桢、李鹤年、并传谕何璟、林寿图知之。　　

○又谕、穆图善奏、派员在川督催饷银。并买就米谷。请饬四川总督迅速运解等语。四川省原定每月协甘饷银二万两。自左宗棠咨明由川采买谷米十八万石。该省遂将上年八月以前未解饷银。一概抵还谷价。其八月后至今应拨甘饷二十万两。报解寥寥。办就米谷。亦未解到。穆图善现派在川办捐之道员杨柄锃就近督催。自为需饷孔亟起见。著崇实查明欠解甘饷若干两。迅速补解。仍按月源源筹拨。其办就米谷。并著严催各属赶紧起程。所需运费。暂由川省筹垫。一俟运竣。再于协饷内划扣。以清款项。甘军粮饷两绌。专恃邻省接济。该署督素顾大局。必能赶紧运解。不稍贻误也。将此由五百里谕令知之。　　

○又谕、穆图善奏、已革总兵守城击贼。恳请撤销永不叙用字样。仍革职留营。并自请议处等语。已革甘肃河州镇总兵李助发、前因会剿狄河。在红土窑遇贼失挫。杨岳斌奏参革职永不叙用。嗣据穆图善奏请开复。经部议驳。并令将该总兵永不叙用之案。毋庸撤销。以符定制。兹据该署督奏、请将李助发撤销永不叙用之案。仍革职留营。自系为军务得人起见。军营永不叙用人员。不准开复。原以杜钻营滥保之渐。惟既据该署督奏称、李助发尚未犯赃私重罪。又无恇怯骄纵各情。上年贼扑甘垣。经该署督派令守城。专管炮位。藉保危城。若令其废弃终身。似属可惜。甘肃现当用人之际。览该署督所奏。尚无见好之心。自应俯如所请。李助发著准其开复永不叙用处分。仍革职留营。以观后效。嗣后不得援以为例。傥该总兵始勤终惰。或查有别项劣迹。仍著该署督随时奏参。毋稍瞻徇。所有该署督自请议处之处。著交部议处。将此谕令知之。　　

○以甘肃甘州平番等处叠次剿匪出力。赏都司陈桂章、千总王庭胜、巴图鲁名号。守备张俊炳等花翎。千总杨玉堂等蓝翎。道员黎献等加衔升叙开复免罪有差。　　

○以甘肃徽县等处防剿发逆出力。擢知县古一忱以知府用。并赏花翎。外委刘生义等蓝翎。余加衔升叙有差。　　

○以甘肃会甯高台等处办理城防出力。赏云骑尉马正明等蓝翎。余加衔升叙有差。　　

大清穆宗继天开运受中居正保大定功圣智诚孝信敏恭宽毅皇帝实录卷之二百三十五　　

监修总裁官经筵日讲起居注官太子太傅文渊阁领阁事翰林院掌院学士稽察钦奉上谕事件处方略馆总裁武英殿大学士军机大臣镶蓝旗满洲都统管理吏部事务户部三库事务加七级军功加五级随带加七级纪录三十次臣宝鋆蒙古总裁官经筵讲官太子少保文渊阁领阁事体仁阁大学士武英殿总裁正红旗满洲都统管理工部光禄寺事务内大臣辅国公军功加一级随带加六级纪录十七次臣宗室载龄总裁官经筵日讲起居注官太子太保翰林院掌院学士稽察钦奉上谕事件处国史馆总裁方略馆总裁协办大学士兵部尚书军机大臣教习庶吉士管理户部三库事务国子监事务加九级军功加五级随带加六级纪录十九次臣沈桂芬稿本副总裁官经筵讲官头品顶带礼部尚书管理户部三库事务随带加五级纪录十二次臣徐桐等奉敕修

　　

同治七年。戊辰。六月。丁未朔。上诣绥履殿问慈安皇太后安。平安室问慈禧皇太后安。至乙亥皆如之。　　

○奉慈安皇太后慈禧皇太后幸潄芳斋。侍午膳。　　

○谕内阁、刑部、理藩院奏、讯明蒙古贝勒被控各款定拟一摺。此案土默特旗贝勒散巴勒诺尔赞、被解抡元等呈控各情。虽无纵放弥勒僧格、及主使白音将解抡元烧伤确据。亦无侵用恩赏老人银两情事。惟赏给图克苏二品顶带。及其幼侄三等护卫花翎。并擅用头等护卫。有违定例。该贝勒管理旗务。于分派差钱等事。诸多乖谬。以致上控之案。层见叠出。实属不协舆情。散巴勒诺尔赞、著革去扎萨克。不准管理旗务。仍著热河都统会同该盟长、查明该贝勒如有苛歛克扣情弊。再行从重定拟。弥勒僧格即郭汶得、系奉旨交拏要犯。竟任脱逃。非寻常疏忽可比。著照所处。给限四个月。勒令该贝勒将弥勒僧格访拏到案。限满无获。即行照例参处。并著各该旗盟长及盛京吉林黑龙江热河各将军都统。一体严拏弥勒僧格务获。由该将军都统就近讯明。是否该贝勒故纵。抑系解抡元诬告。据实具奏。候选知府解抡元、控告散巴勒诺尔赞各款。虽未尽实。均尚事出有因。惟该员不候盛京将军等讯结。辄敢潜逃来京呈控。殊属不合。解抡元著交部照例议处。该员尚有被控冒籍报捐等情。即著解赴义州讯办。塔布囊呢吗、因散巴勒诺尔赞不准回赎绝卖地亩。欲办诬告。即脱逃赴京砌词上控。虽所控得实。究属刁健。呢吗著照蒙古例议处。协理布彦巴达尔呼、拉西彭桑格、杨桑阿、办理旗务。未能妥协。各有被控案件。均著先行撤任。听候审办。所有未结各案之原告呢吗等、并联名续控之业什鄂萨拉等共三十四名口。即著解交热河都统。会同该盟长查讯明确。迅速核办。　　

○谕军机大臣等、荣全奏、筹办误掳牲畜情形一摺。据称棍噶扎勒参误掳牲畜一事。业经会同麟兴、锦丕勒多尔济、筹议赔偿银两。备文飞咨俄人。约地会办。咨商李云麟等。未据回覆等语。此事既据荣全等筹商办理。自应迅速了结。免致日久别滋事端。若待李云麟咨覆到日。再行商办。往返耽延。反恐别生枝节。著荣全会同麟兴、锦丕勒多尔济、迅将此事办结。不可拘泥误事。一面分定乌里雅苏台边卡界址。与俄人约至边界。会立鄂博界牌。分定限址。以正疆界。布伦托海乱萌初起。尤须速筹弭患之方。李云麟何得藉安设台站为名。避往青格勒地方。置本任于不顾。著懔遵前旨。驰回本城。会同明瑶等亟筹戡定。并将立界事宜妥速办理。毋得规避贻误。致干罪戾。将此由六百里各谕令知之。　　

○又谕、麟兴、荣全奏、请饬土尔扈特盟长速赴布伦托海一摺。土尔扈特盟长布彦乌勒哲依图、来京呈请特派大臣带兵进剿乌噜木齐回匪。该盟长带领所属官兵。会同征剿。曾经谕令该盟长前赴布伦托海地方。听候李云麟办理。现据麟兴等奏称、该盟长自起程后。所属部落。复被乌噜木齐吐鲁番等处回匪滋扰。该游牧接仗失利。阵殁多人。喀喇沙尔地方。不能居住。现已移至大小珠勒都斯等处各情。现在该盟长所属部落人众。日久无人统率。诚恐众心惶惑。别生事端。布彦乌勒哲依图由京起程。是否业已出口。著理藩院即行查明。催令迅速由驿驰赴布伦托海。听候李云麟酌量情形办理。并著李云麟、明瑶、锡纶、遵奉前谕。接济照料。妥为羁縻。毋使别生枝节。麟兴等另摺奏、现调蒙兵。未能起程。并送越界俄人出境。及拏获普哈尔夷人各摺。库伦所属东西两盟。仅能派兵四百名。尚无起程日期。扎萨克图汗、赛因诺颜、两盟长应行续派之兵。又因情形苦累。军械驼马口粮。均未能自备。著麟兴等即饬令各该盟长等。将所派各兵均行停止。以示体恤。唐努乌梁海地方越界俄人。既经该总管等设法查办。护送出境。交俄目收回。仍须防其复来。并著麟兴等饬令该总管等随时巡防。毋任再行越界滋事。所有此次出力之候补防御玛禄堪等三员。均著先行存记。俟另有劳绩。汇案请奖。普哈尔贸易夷人。迷失路径。误至乌城。既非奸细。不必寄禁。著麟兴等妥为抚恤。并咨询俄国边界官。如何由俄国递回普哈尔之处。即著设法送回该部落。以示覊縻。将此谕知理藩院、并由六百里各谕令知之。　　

○旌表守正捐躯山西沁水县民妇李张氏。　　

○拨部库银二万两解赴绥远城转解乌里雅苏台备用。　　

○戊申。谕军机大臣等、李鸿章奏、各军分投剿捻。连获大捷。现仍会合追剿一摺。捻逆窜扰济阳等处。经各军分投拦击。斩馘甚众。败贼一股向东回窜。一股窜踞离德州七十里之杨丁庄等处。现在进剿既经得手。著李鸿章檄饬各军。乘此声威。会筹埽荡。迅殄逆氛。张逆被剿窘急。图窜运河以东。以求生路。自系意中之事。且东光南皮以上。河西兵团皆少。殊虑空虚李鸿章当会商左宗棠等严密布置。认真守御。马颊河西北长墙。丁宝桢即督饬官绅赶紧兴筑。克日蒇工。以资障蔽。捷地减河一带。著都兴阿、崇厚、激励将弁。实力堵御。毋任该逆再行北窜。运河水势日涸。尤为可虑。虽经李鸿章咨商李鹤年、使洹河丹河泉源下注。惟日来运水仅增尺余。应如何设法疏浚俾该逆不得偷渡之处。著李鸿章妥筹办理。英翰即统率所部协同剿洗。为四面聚歼之计。现在贼势穷蹙。事机较为顺手。该将军督抚等、务当同心协力。严扼运防。一面督饬前敌诸军实力兜剿。并檄令在防将士认真盘诘。不使匪徒偷越。是为至要。将此由六百里各谕令知之。　　

○又谕、库克吉泰、刘典奏、秦楚各军。连获胜仗。回逆退窜董志原。仍饬各军严防一摺。回酋马正和、纠合泾河川踞贼。窜扑长武。经总兵阎定邦会同刘正高等、迎剿获胜。适黄鼎、雷正绾各军。乘势夹击。贼皆败窜。长武城围立解。其窜扰三水之贼。亦经知县喻兆圭击败。窜向正甯。知县刘倬云等、复击之于万家村原上。并会商高连升分道直追。该逆悉回窜董志原老巢。此次管带甘军之阎定邦、会同长武官绅固守城池。击贼获胜。所有该军出力将士及该县官绅。著库克吉泰等择尤汇保。毋许冒滥。现在三水边境。虽臻安谧。而宜川之云岩镇。有捻逆余孽句结土匪溃勇。势甚狓猖。库克吉泰、刘典、务当严饬刘端冕等。各率所部跟踪进剿。以期就地殄灭。毋任蔓延。其陇凤邠鄜各属地方。贼氛尚炽。并著檄令在防将士。严加堵扼。不准稍有疏虞。将此由五百里各谕令知之。　　

○以山东滨州等处剿办捻匪叠胜。赏总兵官汪炳炎、副将宋冠军、游击吴永绍、任永清、参将周行发、巴图鲁名号。予副将卫汝成以总兵官＜??闲＞放。阵亡知县黄振楚、副将刘斌、游击万得胜、都司龙德福、祭葬世职加等。　　

○以甘肃灵台剿贼获胜。歼毙首逆马艳魁。赏副将谢盛楠、参将刘厚福巴图鲁名号。参将苏志贤等加衔升叙有差。　　

○己酉。谕军机大臣等、左宗棠奏、官军剿贼叠胜一摺。捻股窜踞海丰。经刘松山、郭运昌等军蹑剿获胜。追至砥桥三宝店等处。生捦贼目多名。贼败东趋。复由吴桥之东南窜走。各军进抵陵县。沿途散贼甚多。现在捻踪折向东北。刘松山等仍驻甯津。相机追剿。此股贼匪叠为南北官军所败。其势已衰。惟张逆狡猾异常。非乘其党夥披离。四面兜击。不能殄此渠魁。左宗棠务趁官军得手之时。檄令刘松山等各率所部。会合南北各军乘机剿洗。李鸿章、英翰、丁宝桢、亦当严饬各将领前截后追。毋任该逆得以喘息。仍一面固守运防。使无窜越。都兴阿计已驰抵减河。何以久无奏报。即著会同崇厚。迅饬陈国瑞等并力前进。以期南北夹击。迅埽逆氛。捻众虽多。其中势穷被胁无路逃归者。谅亦不少。兹据左宗棠奏称、贼无不灭。及贼无尽杀等语。不为无见。嗣后官军接仗。该逆众如有投械乞降非罪在不赦者。著该大臣督抚等分别遣释。给以免死护照。回籍后如别无违犯。地方官概不准牵引旧案。故为诛求。并著出示晓谕各该州县所属圩团。遇此项人众遣归。止准随时盘诘。毋得藉端擅杀。以示矜全。并一面出示。如有能将该逆自缚献者。给予重赏。使贼众自相猜忌。易于一鼓成捦。左宗棠现驻运东。其西岸仅安陵有刘祺三营。十五里口仅有李昌连两营。连镇北至减河仅遵化练军三营。其余全系民团。又难匀布。逆踪屡图北窜。直隶运河一带空虚。甚属可虑。即著左宗棠就近会商都兴阿、崇厚、妥筹布置。以壮北路声威。并著官文严饬臬司张树声。于河闲等处民团。妥为劝谕。与各官军联络声势。实力严防。毋令贼踪扰及。复肆蔓延。将此由六百里各谕令知之。　　

○又谕、穆图善奏、甘省兵力不敷。请仍由陕西拨兵。会防边内东路。并泾州危急情形。咨催杨占鳌赴肃州。请以谦禧署副都统各摺片。前谕穆图善饬金顺一军绕赴东路。以保完善。兹据该署督奏称、陕回渐已绕越入甘。不惟磴口包头等处。最关紧要。且恐甯灵已抚之回。被其偪胁。金顺一军。专防陕西北境。难令分赴东路。请饬陕军分出数营。驻防东路。所奏尚系实在情形。著库克吉泰、刘典、迅即抽调劲旅。就近绕赴东路。并饬令刘厚基、高连升等、于延安榆林绥德鄜州等处。兼筹防剿。穆图善仍当严饬金顺。相机夹击。转战而前。毋得株守一隅。意存诿卸。傥完善之区。稍有损失。恐不能当此重咎也。金顺军已入陕。所需粮饷军火。即著库克吉泰、刘典、随时拨济。毋令缺乏。仍在陕西应解甯夏军营月饷抵扣。以清款项。回匪吕得彦等、叠陷镇原庆阳甯州等城。大股围扑泾州。势甚猖獗。著穆图善迅即添拨劲兵。会同雷正绾力图埽荡。并著库克吉泰、刘典、饬令黄鼎并力剿洗。雷正绾总统庆泾诸军。责无旁贷。著穆图善传知该提督。务须振刷精神。早奏廓清之效。毋得纵贼蔓延。致干罪戾。镇原县城收复。有无捏饰情弊。庆阳甯州已否收复。各城文武官员下落。均著穆图善确查分别参奏。前据成禄奏杨占鳌已行抵高台。即著该署督飞咨杨占鳌。迅将肃州军务接办。以便成禄克日出关。甯夏副都统一缺。著准其以谦禧暂署。仍著穆图善详细查看。能否胜任。据实奏闻。俟善山保一军接替有人。即著前往署理。以重职守。将此由六百里各谕令知之。寻奏、谦禧久随军营。才识兼优。勇于任事。且熟悉甯夏情形。现署副都统。实堪胜任。报闻。　　

○又谕、崇实奏、川军驻防陕境。连获胜仗等语。四川李辉武一军。赴陕助剿。扼守宝凤一带。在宝鸡等处叠挫贼锋。乘胜直捣周原。将贼巢平毁。该逆悉数逃窜。崇实复派提督唐友耕等为该军援应。著即传谕李辉武等、互相联络。以壮声威。渭北一带。得此一军扼守。据崇实奏称回逆不敢窜入南山。兴汉两府。皆可无虞。其应否令李辉武尽率所部会合陕军跟踪追剿之处。著崇实、刘典、相度机宜。会商办理。不得顾此失彼。另摺奏、官军进剿越巂夷巢。连获胜仗。攻破普雄石城。该夷族类甚众。犬羊之性。反覆无常。亟宜乘胜制服。俾能革面洗心。庶不至重烦兵力。仍著崇实督饬将士。及地方文武。剿抚兼施。恩威并用。以期绥靖岩疆。将此由六百里各谕令知之。　　

○以四川越巂攻克贼巢。予提督周达武、总兵官李有恒奖叙。赏总兵官丁永升巴图鲁名号。　　

○予直隶盐山阵亡都司蔡茂修等祭葬世职加等。　　

○庚戌。以大学士倭仁充国史馆总裁官。　　

○调协办大学士工部尚书瑞常为刑部尚书。理藩院尚书存诚为工部尚书。以户部左侍郎崇纶为理藩院尚书。　　

○调工部左侍郎魁龄为户部左侍郎管三库事。转工部右侍郎恩承为左侍郎。未到任前。仍以刑部右侍郎英元兼署。以正蓝旗满洲副都统明善为工部右侍郎管钱法堂事。　　

○调正蓝旗汉军都统华丰为镶红旗满洲都统。以前任镶黄旗蒙古副都统文煜为正蓝旗汉军都统。理藩院尚书崇纶署镶红旗蒙古都统。　　

○命贝勒载治带领侍卫十员。往奠故刑部尚书绵森茶酒。赠太子少保。予祭葬。谥端悫。赏银五百两治丧。子郎中奕沆、以四五品京堂候补。　　

○辛亥。谕内阁、奕榕奏、要工将次完竣。请饬选择合龙吉期。并派员验收一摺。福陵碑楼工程。现将修竣。著钦天监于本年六月内敬谨选择合龙吉期。速行具奏。并派额勒和布于工程完竣后。敬谨验收。　　

○谕军机大臣等、户部奏、筹办铜斤。请催各督抚认真办运一摺。京师自滇铜停运。鼓铸不能如额。曾经户部奏令四川省派员在泸州一带。设局采买滇铜。由湖北转运天津。并议准林鸿年所奏云南东川所属各厂。每年额办京铜三百六十万斤。运赴川楚变价。迄令日久。并未据该省督抚覆奏。实属迟误。著崇实、吴棠、刘岳昭、岑毓英、宋延春、各将该省招商开厂设局收买等事宜。迅于三月内妥议章程具奏。由部指拨有著之款解往。分起办理。不得如前因循。以重圜法。泸州存积滇铜。湖北省应如何分局收买。及施宜等处铜矿能否开采。著郭柏荫、何璟、迅饬妥议。奏明办理。至红铜条铜。足资鼓铸。应如何体察华洋商贩情形。随时变通设法采买之处。著曾国藩、英桂、马新贻、瑞麟、丁日昌、李瀚章、李福泰、赶紧筹办。不准空言塞责。原摺著钞给阅看。将此由五百里谕知曾国藩、崇实、英桂、吴棠、马新贻、瑞麟、刘岳昭、郭柏荫、李福泰、丁日昌、李瀚章、岑毓英、并传谕宋延春、何璟知之。　　

○以贝勒奕劻为内大臣。　　

○调镶蓝旗满洲副都统增庆为镶黄旗满洲副都统。正黄旗蒙古副都统英元为镶蓝旗满洲副都统。以内阁学士广寿兼正黄旗蒙古副都统。正红旗满洲副都统延煦署正黄旗汉军副都统。　　

○以镶黄旗汉军都统春佑为总管内务府大臣。镶白旗满洲副都统荣禄为京营左翼总兵。　　

○壬子。以直隶河南陕西马步各军叠次剿贼出力。赏提督王庆福、李春云、总兵官钟义山、罗凤斋、副将杨玉周、正一品封典。副将李承先从一品封典。提督王庆福、总兵官张映南、张会元、副将蒋东才、李承先、喻琼林、谭上连、徐上达、王久青、张仲春、曾奉元、方泗高、陈隆兴、李光辉、舒克相、曹才禄、尹松友、曾杰麟、屈德复、黄岐鸣、仇宗佑、康义山、龙国望、鲍葵芳、唐祥益、邓光发、黄辉山、段柏溪、参将周本立、汤彦和、高登玉、钟建高、曾楚胜、贺喜文、冷得贵、刘万春、颜琼林、温其林、黄定山、龙桂林、王福田、朱汉廷、王拔群、陈尊荣、杨绪述、刘世福、张启开、谭拔萃、江发荣、张起和、彭开武、周曙春、萧荣庆、彭连升、杨懋霖、彭华堂、欧阳通、杨宗源、王维馨、游击张钟禄、刘绍南、李隆宝、刘立志、贺光南、刘上达、牛得超、张得志、杨得胜、吴得胜、郭熙昌、都司陈宗藩、张兆孟、巴图鲁名号。副将张忠武、知州何诚等花翎。守备文云临等蓝翎。余加衔升叙有差。　　

○癸丑。谕军机大臣等、都兴阿奏、酌度兵力。拟亲督进扎会剿。并陈国瑞连日剿贼大胜。及请饬定安移扎泊头镇。崇厚奏、豫筹善后事宜各摺片。减河等处防务。诚为紧要。该大臣布置既定。即当统兵前进。与李鸿章、左宗棠等军会剿。断不准托词河防。迁延不进。明庆等所部马队。值此炎暑。自不能无疲乏。惟其中有无扣克粮草等情。该大臣亦当严密查明惩办。以清宿弊。据奏陈国瑞获胜情形。尚属出力。著即严饬该侍卫会合各军。乘此得手之时。迅速进剿。一鼓歼除。副将丁锡金、前经左宗棠、英翰参奏。降旨革职严拏。何以现在陈国瑞营中带队。著都兴阿查明办理。定安所统官兵。与泊头镇相近。该处地属紧要。即著恩承与定安妥商。移扎泊头镇。以资防守。崇厚所奏豫筹善后各条。不为无见。该将领兵勇。弃家从征。转战数省。情本可悯。此次捻逆荡平。朝廷必沛恩施。著该将军督抚等豫行传知该将领兵勇等。俟捻逆殄灭后。其将领中已补缺者。即赴本任。愿休息者。准其回籍。其兵勇愿遣散者。即行赀送归农。内有骁健之勇无家可归者。即著酌给口粮。于各省扼要处所。派员管带驻扎。用资镇抚。傥有果敢之士。愿奋勉西征者。并著该大臣等晓谕。令其自行报名。精加遴选。使之踊跃从军。立功上进。以备干城之选。将此由六百里各谕令知之。　　

○又谕、都兴阿奏、降勇无故潜逃。请饬山海关副都统盘查。并盛京将军等饬属严拏等语。据称刘景芳前由奉天所带投诚马勇许占一队下勇目李维忠原名维藩绰号乌痣李、李振漋绰号李老疙疸、勇丁徐万长、丁万幅、董勤、李恒等共六名。自到直省以来。尚属安分。许占一战殁后。此项勇队所賸无多。都兴阿前在盛京将军任内。深知李维忠李振漋等不法情事。惟业经投诚。姑俟其戴罪立功。兹览该大臣所奏。该犯等无故潜逃。是稔恶性成。必至潜回奉省。复逞故技。扰害地方。且数月以来。该犯等习见捻逆诡谲情形。为患尤非浅鲜。若不亟行拏办。势将余孽复萌。著长善密饬在关人役详加盘诘。毋任乘隙远扬。并著奕榕、富明阿、额勒和布、恩锡、通饬所属各该文武严密躧缉。务将该犯等按名弋获。毋令潜匿滋患。该将军副都统等一经拏获。即将该犯等就地正法。以绝根株。将此由五百里各谕令知之。　　
</div>
    <div class="pagination">
<a href="清实录同治朝实录_page331.html">上一页</a><span>...</span><a href="清实录同治朝实录_page327.html">327</a><a href="清实录同治朝实录_page328.html">328</a><a href="清实录同治朝实录_page329.html">329</a><a href="清实录同治朝实录_page330.html">330</a><a href="清实录同治朝实录_page331.html">331</a><span class="current-page">332</span><a href="清实录同治朝实录_page333.html">333</a><a href="清实录同治朝实录_page334.html">334</a><a href="清实录同治朝实录_page335.html">335</a><a href="清实录同治朝实录_page336.html">336</a><a href="清实录同治朝实录_page337.html">337</a><span>...</span><a href="清实录同治朝实录_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
